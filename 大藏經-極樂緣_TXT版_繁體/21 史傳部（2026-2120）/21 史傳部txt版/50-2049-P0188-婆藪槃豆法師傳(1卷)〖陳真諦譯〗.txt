　　No. 2049

婆藪槃豆法師傳

　　　　陳天竺三藏法師真諦譯


婆藪槃豆法師者。北天竺富婁沙富羅國人也。富婁沙譯為丈夫富羅譯為土。毗搜紐天王世傳云。是帝釋弟帝釋遣其出閻浮提作王為伏阿修羅。其生閻浮提為婆藪提婆王之子有修羅。名因陀羅陀摩那。因陀羅是帝釋名。陀摩那譯為伏。此阿修羅恒與帝釋斗戰。謂能伏帝釋故有此名。毗伽羅論解阿修羅謂非善戲。即應以此名譯之。諸天恒以善為戲樂。其恒以惡為戲樂故有此名。亦得名非天。此阿修羅有妹名波羅頗婆底(知履反)。波羅頗譯為明。婆底譯為妃。此女甚有形容。阿修羅欲害毗搜紐天。故將此妹誑之。以咒術力變閻浮提一處令陰暗。其自居闇處不令人見。令妹別住明處。語妹云若人欲得汝為婦。可語云我兄有大力。若欲取我必與我兄相違。若能將我兄斗戰乃可相許。毗搜紐天后于明處見此女。心大悅之。問云汝是何人。答云我阿修羅童女。天云諸阿修羅女由來皆適諸天。我既無婦汝又無夫。今欲相取得見從不。女如其兄先言以答之。天云汝今惜我身故有此言。汝已愛我我豈相置。我有大力能與汝兄斗戰。女遂許之即為夫妻。阿修羅后往明問毗搜紐天。汝云何輒取我妹為婦。天答云若我非丈夫。取汝妹為婦可致嫌責。我是丈夫無婦汝妹是童女無夫。我今取之正是其理何故見怪。阿修羅云汝有何能自稱丈夫。若是丈夫能將我斗戰得勝當以妹適汝。天云汝若不信當共決之。即各執仗互相斫刺。毗搜紐天是那羅延身斫刺所不能入。天斫阿修羅頭斷即還復。手臂等余身分悉爾。隨有斷處即還復。從旦至晚斫刺不息。阿修羅無有死狀。天力稍盡轉就疲困。若至夜阿修羅力則更強。明妃恐其夫不如。取郁波羅華擘為兩片各擲一邊。明妃于其中行去而復來。天即解其意捉阿修羅身擘為兩片各擲一邊。天于其中得去而復來。阿修羅由此命斷。阿修羅先就仙人乞恩愿令我身被斫刺即便還復。仙人施其此恩故后時被斫刺而不失命。仙人欲令諸天殺之故不施其擘身還復之恩。故后時由此失命。毗搜紐天既居此地顯丈夫能。因此立名稱丈夫國。此土有國師婆羅門姓憍尸迦。有三子同名婆藪槃豆。婆藪譯為天。槃豆譯為親。天竺立兒名有此體。雖同一名復立別名以顯之。第三子婆藪槃豆。于薩婆多部出家得阿羅漢果。別名比鄰持(定梨反)跋婆。比鄰持是其母名。紱婆譯為子亦曰兒。此名通人畜如牛子亦名紱婆。但此土呼牛子為犢長子。婆藪槃豆是菩薩根性人。亦于薩婆多部出家。后修定得離欲。思惟空義不能得入。欲自殺身。賓頭羅阿羅漢。在東毗提訶觀見此事從彼方來。為說小乘空觀。如教觀之即便得入。雖得小乘空觀意猶未安。謂理不應止爾因此乘神通。往兜率多天咨問彌勒菩薩。彌勒菩薩為說大乘空觀。還閻浮提如說思惟。即便得悟于思惟時地六種動既得大乘空觀。因此為名。名阿僧伽。阿僧伽譯為無著。爾后數上兜率多天咨問彌勒大乘經義。彌勒廣為解說隨有所得。還閻浮提。以己所聞為余人說。聞者多不生信。無著法師即自發愿。我今欲令眾生信解大乘。唯愿大師下閻浮提解說大乘令諸眾生皆得信解。彌勒即如其愿于夜時下閻浮提。放大光明廣集有緣眾。于說法堂誦出十七地經。隨所誦出隨解其義。經四月夜解十七地經方竟。雖同于一堂聽法。唯無著法師得近彌勒菩薩。余人但得遙聞夜共聽彌勒說法。晝時無著法師更為余人解釋彌勒所說。因此眾人聞信大乘彌勒菩薩教。無著法師修日光三摩提。如說修學即得此定從得此定。后昔所未解悉能通達。有所見聞永憶不忘。佛昔所說華嚴等諸大乘經悉解義。彌勒于兜率多天。悉為無著法師解說諸大乘經義。法師并悉通達皆能憶持。后于閻浮提造大乘經優波提舍。解釋佛所說一切大教。第二婆藪槃豆。亦于薩婆多部出家。博學多聞遍通墳籍。神才俊朗無可為儔。戒行清高難以相匹。兄弟既有別名故法師但稱婆藪槃豆。佛滅度后五百年中有阿羅漢。名迦旃延子。母姓迦旃延從母為名。先于薩婆多部出家。本是天竺人后往罽賓國。罽賓在天竺之西北。與五百阿羅漢及五百菩薩。共撰集薩婆多部阿毗達磨。制為八伽蘭他。即此間云八干度。伽蘭他譯為結。亦曰節。謂義類各相結屬故云結。又攝義令不散故云結。義類各有分限故云節。亦稱此文為發慧論以神通力及愿力。廣宣告遠近。若先聞說阿毗達磨隨所得多少可悉送來。于是若天諸龍夜叉乃至阿迦尼師吒。諸天有先聞佛說阿毗達磨。若略若廣乃至一句一偈悉送與之。迦旃延子共諸阿羅漢及諸菩薩簡擇其義。若與修多羅毗那耶不相違背。即便撰銘若相違背即便棄舍。是所取文句隨義類相關。若明慧義則安置慧結中。若明定義則安置定結中。余類悉爾。八結合有五萬偈。造八結竟復欲造毗婆沙釋之。馬鳴菩薩是舍衛國婆枳多土人。通八分毗伽羅論。及四皮陀六論。解十八部。三藏文宗學府允儀所歸。迦旃延子遣人往舍衛國。請馬鳴為表文句。馬鳴既至罽賓。迦旃延子次第解釋八結。諸阿羅漢及諸菩薩。即共研辯義意若定。馬鳴隨即著文。經十二年造毗婆沙方竟。凡百萬偈。毗婆沙譯為廣解。表述既竟。迦旃延子即刻石立表云。今去學此諸人不得出罽賓國。八結文句及毗婆沙文句亦悉不得出國。恐余部及大乘污壞此正法。以立制事白王。王亦同此意。罽賓國四周有山如城。唯有一門出入。諸圣人以愿力攝諸夜叉神令守門。若欲學此法者能來罽賓則不遮礙。諸圣人又以愿力令五百夜叉神為檀越。若學此法者資身之具無所短乏。阿緰阇國有一法師。名婆娑須拔陀羅。聰明大智聞即能持。欲學八結毗婆沙義于余國弘通之。法師托跡為狂癡人往罽賓國。恒在大集中聽法。而威儀乖失言笑舛異。有時于集中論毗婆沙義。乃問羅摩延傳眾人輕之聞不齒錄。于十二年中聽毗婆沙得數遍文義已熟。悉誦持在心欲還本土。去至門側諸夜叉神高聲唱令。大阿毗達摩師今欲出國即執將還于大集中。眾共檢問言語紕繆不相領解。眾咸謂為狂人即便放遣。法師后又出門諸神復唱令執還遂聞徹國王。王又令于大集中更檢問之眾重檢問亦如先。不相領解如此三反。去而復還至第四反。諸神雖送將還眾不復檢問。令諸夜叉放遣出國。法師既達本土即宣示。近遠咸使知聞云我已學得罽賓國毗婆沙文義具足。有能學者可急來取。于是四方云集。法師年衰老恐出此法不竟。令諸學徒急疾取之隨出隨書遂得究竟。罽賓諸師后聞此法已傳流余土人各嗟嘆。至佛滅后九百年中有外道。名頻阇訶婆娑頻阇訶是山名。婆娑譯為住。此外道住此山因以為名。有龍王名毗梨沙迦那。住在頻阇訶山下池中。此龍王善解僧佉論。此外道知龍王有解欲就受學。龍王變身作仙人狀貌住葉屋中。外道往至龍王所述其欲學意。龍王即許之。外道采華滿一大籃。頭戴華籃至龍王所。繞龍王一匝輒投一華以為供養。投一華作一偈贊嘆龍王。隨聞隨破其所立偈義。即取華擲外。其隨施所立偈義既立還投所擲華。如此投一籃華盡。具破教諸偈。悉來就龍王。既嘉其聰明即為解說僧佉論語外道云。汝得論竟慎勿改易。龍王畏其勝己故。有此及其隨所得簡擇之有非次第。或文句不巧義意不如悉改易之。龍王講論竟其著述亦罷。即以所著述論呈龍王。龍王見其所制勝本。大起嗔妒語外道云。我先囑汝不得改易。我論汝云何改易。當令汝所著述不得宣行。外道答云師本囑我論竟后不得改易不囑我于說論中不得改易。我不違師教云何賜責。乞師施我恩我身未壞。愿令此論不壞師即許之。外道得此論后心高佷慢。自謂其法最大無復過者。唯釋迦法盛行于世。眾生謂此法為大。我須破之。即入阿緰阇國以顯擊論義鼓云。我欲論義若我墮負當斬我頭。若彼墮負彼宜輸頭。國王馝柯羅摩阿祑多。譯為正勒日。王知此事即呼外道問之。外道曰王為國主。于沙門婆羅門心無偏愛。若有所習行法宜試其是非。我今欲與釋迦弟子決判勝劣。須以頭為誓。王即聽許王遣人問國內諸法師。誰能當此外道。若有能當可與論義。于時摩[少/兔]羅他諸師。婆藪槃豆法師等。諸大法師悉往余國不在。摩[少/兔]羅他。譯為心愿。唯有婆藪槃豆法師

佛陀蜜多羅法師在。佛陀蜜多羅。譯為覺親。此法師本雖大解年已老邁。神情昧弱辯說羸微。法師云我法大將悉行在外。外道強梁復不可縱。我今正應自當此事。法師即報國王。王仍克日廣集大眾于論義堂。令外道與法師論義。外道問云沙門為欲立義為欲破義。法師答云我如大海無所不容。汝如土塊入中便沒。隨汝意所樂。外道云沙門可立義我當破汝。法師即立無常義云。一切有為法剎那剎那滅。何以故。后不見故以種種道理成就之是法師所說。外道一聞悉誦在口。外道次第以道理破之。令法師誦取誦不能得。令法師救之救不能得。法師即墮負。外道云汝是婆羅門種我亦是婆羅門種不容殺。汝今須鞭汝背以顯我得勝。于是遂行其事。王以三洛沙金賞外道。外道取金布散國內施一切人。還頻阇訶山入石窟中。以咒術力召得夜叉神女名稠林。從此神女乞恩愿令我死后身變成石。永不毀壞。神女即許之。其自以石塞窟于中舍命身即成石。所以有此愿者其先從其師龍王乞恩。愿我身未壞之前我所著僧佉論亦不壞滅。故此論于今猶在。婆藪槃豆后還聞如此事嘆恨憤結。不得值之。遣人往頻阇訶山覓此外道欲摧伏。其佷慢以雪辱師之恥。外道身已成石。天親彌復憤懣。即造七十真實論破外道所造僧佉論。首尾瓦解無一句得立。諸外道憂苦如害己命。雖不值彼師其悉檀既壞枝末。無復所依。報仇雪恥于此為訖。眾人咸聞慶悅。王以三洛沙金賞法師。法師分此金為三分。于阿緰阇國起三寺。一比丘尼寺。二薩婆多部寺。三大乘寺。法師爾后更成立正法先學毗婆沙義已通。后為眾人講毗婆沙義。一日講即造一偈攝一日所說義。刻赤銅葉以書此偈。摽置醉象頭下擊鼓宣令。誰人能破此偈義能破者當出。如此次第造六百余偈攝毗婆沙義。盡一一皆爾。遂無人能破即是俱舍論偈也。偈訖后以五十斤金并此偈寄與罽賓諸毗婆沙師。彼見聞大歡喜謂我正法已廣弘宣。但偈語玄深不能盡解。又以五十斤金足前五十為百斤金餉法師。乞法師為作長行解此偈義。法師即作長行解偈。立薩婆多義隨有僻處以經部義破之。名為阿毗達磨俱舍論。論成后寄與罽賓諸師。彼見其所執義壞各生憂苦。正勒日王太子名婆羅袟底也。婆羅譯為新。袟底也譯為日。王本令太子就法師受戒。王妃出家亦為法師弟子。太子后登王位母子同請留法師住阿緰阇國受其供養。法師即許之。新日王妹夫婆羅門名婆修羅多。是外道法師解毗伽羅論。天親造俱舍論。此外道以毗伽羅論義破法師所立文句。謂與毗伽羅論相違令法師救之。若不能救此論則壞。法師云我若不解毗伽羅論豈能解其深義。法師仍造論破毗伽羅論三十二品始末皆壞。于是失毗伽羅論。唯此論在。王以一洛沙金奉法師。王母以兩洛沙金奉法師。法師分此金為三分。于丈夫國罽賓國阿緰阇國各起一寺。此外道慚忿欲伏法師。遣人往天竺請僧伽紱陀羅法師。來阿緰阇國造論破俱舍論。此法師至即造兩論。一光三摩耶論有一萬偈。止述毗婆沙義。三摩耶譯為義類。二隨實論有十二萬偈。救毗婆沙義破俱舍論。論成后呼天親更共面論決之。天親知其雖破不能壞俱舍義。不復將彼面共論決。法師云我今已老隨汝意所為我昔造論破毗婆沙義。亦不將汝面共論決。汝今造論何須呼我有智之人。自當知其是非。法師既遍通十八部義。妙解小乘執小乘。為是不信大乘。謂摩訶衍非佛所說。阿僧伽法師既見此弟聰明過人識解深廣該通內外。恐其造論破壞大乘。阿僧伽法師住在丈夫國。遣使往阿緰阇國報婆藪槃豆云。我今疾篤汝可急來。天親即隨使還本國與兄相見咨問疾源。兄答云我今心有重病由汝而生。天親又問云何賜由。兄云汝不信大乘恒生毀謗。以此惡業必永淪惡道。我今愁苦命將不全。天親聞此驚懼即請兄為解說大乘。兄即為略說大乘要義。法師聰明殊有深淺。即于此時悟知大乘理。應過小乘。于是就兄遍學大乘義。后如兄所解悉得通達解意即明思惟。前后悉與理相應無有乖背。始驗小乘為失大乘為得。若無大乘則無三乘道果。昔既毀謗大乘不生信樂。懼此罪業必入惡道。深自咎責欲悔先過。往至兄所陳其過迷今欲懺悔。先愆未知何方得免。云我昔由舌故生毀謗。今當割舌以謝此罪。兄云汝設割千舌亦不能滅此罪。汝若欲滅此罪當更為方便。法師即請兄說滅罪方便。兄云汝舌能善以毀謗大乘。汝若欲滅此罪當善以解說大乘。阿僧伽法師殂歿后。天親方造大乘論。解釋諸大乘經。華嚴涅槃法華般若維摩勝鬘等。諸大乘經論悉是法師所造。又造唯識論。釋攝大乘三寶性甘露門等諸大乘論。凡是法師所造。文義精妙有見聞者靡不信求。故天竺及余邊土學大小乘人。悉以法師所造為學本。異部及外道論師聞法師名莫不畏伏。于阿緰阇國舍命年終八十。雖跡居凡地。理實難思議也。前來訖此記天親等兄弟此后記三藏阇梨從臺城出入東至廣州重譯大乘諸論并遷化后事傳于后代

婆藪槃豆法師傳