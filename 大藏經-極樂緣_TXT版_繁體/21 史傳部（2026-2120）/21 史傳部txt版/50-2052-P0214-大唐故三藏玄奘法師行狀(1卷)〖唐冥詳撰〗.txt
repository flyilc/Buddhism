　　No. 2052

大唐故三藏玄奘法師行狀一卷

法師諱袆。字玄奘。俗姓陳。漢大丘長仲弓之后。本居穎川。后徙河南。子孫因之為緱氏人焉。高祖湛魏清河太守曾山魏征東將軍南陽郡開國公祖康齊國子博士轉司業。又轉禮部侍郎。文惠英潔有雅操。早通經術。形長八尺。美眉明目。裒衣博帶。好儒者之容。時人方之郭有道。郡舉孝廉。拜陳留令。又遷江陵。后隨運將衰。遂息纓冤之心。結薜蘿之志。識者高之。親廣平宋氏隨洛州長史欽之女法師即第四子也。法師粵自褓辰。夙標溫嶷。迨于二十日。更表貞淳。機智有殊。聰敏絕異。爰以宿植。早厭樊籠。驛思玄門。翅神覺道。大業之際。詔度僧尼。時使人大理卿酂善果有許郭之鑒。一見法師。而謂人此子年齒雖幼。風骨甚奇。若住釋門。必為梁棟。因聽落飾。止于東都凈土道場。時寺有景法師。講涅槃經。執卷伏膺。遂忘寢食。又學嚴法師攝論。受好逾劇。并一聞將盡。再覽之后。無復所遺。眾咸驚異。乃令升座。覆述抑揚割暢備盡。師宗美問。芳聲從茲發爽時年十五也。其后隨氏失馭。天下沸騰。啟兄此雖父母之邑。而喪亂若茲。豈可守而死。今聞唐主驅晉陽之眾已據有長安。天下依歸。如適父母愿與兄投也。兄從之。即與俱來。時武德元年矣。是時國基草創創京城亦未有講序。初煬帝于東都建四道場。召天下名僧尼焉。景脫基暹。為其稱首。末年國亂。供料停絕。多游綿蜀。知法之眾。又盛于彼。法師啟兄無法事。愿游蜀受業。兄從之。經子午谷入漢川。逢空景二法師。皆道場之大德。從之受學。仍相逐進向城都。雖在行旅。恒執經隨問。比至益州。攝論毗曇。各得一遍。諸德既萃。大建法筵。更聽寶暹攝論道基毗曇。志振迦筵。敬惜寸陰。四五年間。究通諸部。講座之下。常數百人。領悟之才。眾人咸伏。法師兄因住城都空慧寺。即長捷法師焉。其亦風神朗俊。體狀魁杰。加之秀美。每出外衢路觀者。莫不駐車停蓋。講涅槃經。攝大乘論。阿毗曇。兼通史傳。及善老莊。為蜀人所慕。總管酂公行臺尚書韋云起等。特所欽重。至于屬詞談吐。蘊藉風流。接物誘凡。篇章書疏。和光嗢噱。狎道俗之情。有出于弟。若其亭亭獨秀。不雜埃塵。游八宏。窮玄理。廓魔氣以為志。繼圣達而為心。匡振頹綱。苞挫殊俗。涉風波而意靡倦。臨大難而節逾高。通曩哲之深疑。開后賢之未悟。垂義功于來裔。標準的于當今。乃率生而寡儔。非唯兄之弗建也。然昆季二人。懿德清規。芳聲雅質。雖廬山將遠。無得同焉。法師年二十有一。以武德五年。于城都受具。坐夏學律。五篇七聚之宗。亦一遍斯得。益部經論。研綜既窮。更思入京。詢問殊旨。條式有礙。為兄所留。不能遂意。乃私與入結商侶。泛舟三峽。沿江而遁。到荊州。止天皇寺。彼之道浴。承風斯文。既屬來儀。咸請敷說。法師為論攝論毗曇。各得三遍罷。后復北游。詢求先德。至相州造休法師。質問疑礙。又到趙州。謁淡法師。學成實論。又入長安。就岳法師。學俱舍論。皆一遍而究其旨。經目而記于心。又于京城諸德。尋訪異同。仆射宗公簫兄弟。又深珍敬。奏住大莊嚴寺。法師既遍謁賢。備餐其說。詳考其理。各擅宗涂。驗之圣典。亦隱顯有異。莫知適從。乃誓游西方。以問所惑。辨取十七地論等。以釋眾疑。即今之瑜伽師地論也。又言昔法顯智嚴。亦一時之士。皆能求法。導利群生。吾當繼之。乃結侶陳表。有敕不許。諸人咸退。唯法師不屈。既方事孤游又承西路艱崄。乃自試其心。以俗問眾善苦。種種調伏。堪任不退。然始入塔。啟請申其意。愿乞眾圣冥加。往還無難。初法師生也。母夢法師衣白衣西去。母曰。汝是我子。今欲何去。報曰。為求法故去。此則造迦維之先兆

貞觀三年。將欲首涂。又求祥應。乃夜夢見大海中。有蘇迷盧山。極為麗嚴。意欲登山。而洪濤洶涌。不以為懼。乃決意而入。忽見蓮花。踴乎波外。應足而生。須臾至山。又峻峭不可上。踴身自騰。有搏飆。扶而上升。至頂。四望廓然。無復擁礙。喜而寤焉。遂即行矣。時年二十九也。時有秦川僧孝達。在京學畢還鄉。法師與同去。展轉遂達爪州。訪西路好惡。皆云流沙無路。行人多結伴侶。看牛馬糞及遺骸為標熾。風驚沙起。骸骨亦平。唯多起風魑魅之類。東西八百余里。欲孤行者。終不可達。聞已愁憤。不知其計。乃禮佛求愿。愿得一人。相引過關。即玉門關也。關抌胡盧河。關西百里。有一烽。烽下有水。凡有五烽。五烽之外。無復戍邏。皆長磧耳。又乃訪得一胡。許送過關。臨時復退。強憑之乃行。夜至河離關十余里。上源有胡桐樹。胡乃斬木為橋。布草填沙。驅馬而過。即渡河。心極歡喜。各下褥而眠夜半胡乃起抽刀行。而法師欲為屠害。法師催起念佛誦經。胡人還坐。少時復起。謂法師曰。國家法私向外國。罪名極重。前五烽路。游其下必被他投。終無得免。但一處被擒即死人。弟子亦有家累。何能當之。王法不可干。共師還去。法師報曰。奘只可向西而死。誓不東歸而生。檀越不能者任還。奘獨自去。胡曰。師被他投還相牽引。終不免罪。法師為設重誓。縱令身碎為塵。終不相引。為指天地星月重言。胡乃辭別。法師與馬一匹而去。于是夜發。至第一烽。水邊飲馬。少時飛箭頻來。幾著于膝。既知他覺。急即向之。烽上人將火問是何人欲何所去。乃去帽現其法服。報云。從京師來。欲求法于婆羅門國。人將上烽見校尉。校尉深相責問。法師具陳行意。聲淚俱下。彼亦愍然垂泣云。師能如是伍師去。儻如所愿。亦國家之益。師且臥。于是安置。天曉為設食。更施糗糧。自送十余里云。師勿過余烽。第五烽外。有野馬泉。可更取水去。法師過第五烽遇風沙大起。不知泉處。日暗傍一沙溝住。下水欲飲。馬袋重失。手覆之。才得一飲之直。余并傾失。千里之資。此時頓盡。煩惱亦何可言。三更后復行。不知道路。唯西北望星月而進。至明午后。已大渴之。雖有糗[麩-夫+并]。干不能食。如是四夜五日。無一渧沾喉。人馬俱困。不能復行。遂臥沙中。默念觀音。不能發語。氣殆將絕。至第五夜。忽有涼風。非常冷快。體得醒悟。馬亦能起。復強行二十余里。還臥不能去。夢一大神。告之強行。何為復臥。于是復起。馬忽異路而去。回之不得。行可十許里。遂遇一池。清冷澄澈。非常歡喜。便飲馬。自復澡嗽。又取糗剉飼馬。池側亦有青草。比明馬健人復解齊。更一日一夜。就水將息。后日盛水漸進。更經三日。方達伊吾。于流沙北維之外。復逢鬼魅。日有數般。困弊難艱。免難為記述。既至伊吾。逢高昌使人。還向其王說法師來意。王大喜歡。遣人將駝來迎。復到高昌。相見悲喜。王欲留法師。不聽西去。法師乃不食四日。以盛動之。王意亦回。王母妃愿結母子。王愿為兄弟。許者任師去。法師相許。王歡喜請講仁王經。并為度沙彌四人。造法服數十具。差達官。將安革馬。手力倍送。又修二十四封書。與突厥葉護可汗等諸國。并附絞練五百余匹。令遞送云。法師者。是奴弟。愿可汗憐師如憐奴。使得達婆羅門也。于是辭去。既到葉護衙所。可汗甚歡喜。差人遞送。終達迦濕彌羅。舊云罽賓國也。皆可汗之威。高昌王之力耳。中間所經蔥山雪嶺。熱海鐵門。危難之事。及諸王禮接逢迎之儀。不能備敘。迦濕彌羅國。有大德。號僧勝善于經論。法師就學俱舍順正理因明聲明等。及大毗婆沙。國王愍其盡學達無有經本。乃給手書十人。令為抄寫。并余所須。并　敕供給。學已方出東南。入磔迦國。徒伴二十余人。相將渡栴陀羅婆伽河。東至波羅奢大林中。逢賊。所將衣資。劫掠都盡。身命才令到村。與諸人告乞。各得衣服。次到磔迦東境。有大庵羅林。林中有一七百歲婆羅門。觀其面貌。可稱三十許。明中百論。及吠陀書。云是龍猛弟子法師。就停一月學經百論。又東到那仆底國。就調伏法師。學對法顯宗理門等論。又東諒那伽羅寺。就月曹法師。學眾事分毗婆娑。又東到祿勒那國。就阇那鞠多大德。學經部毗婆沙。又就蜜多犀那論師。學薩婆多辨真論。展轉到劫毗陀國。禮拜圣跡。佛昔在忉利天。為報母恩。一夏說法訖。乘三道寶階。下人中處。又西北至羯若鞠阇國(此云曲女城)。就毗邪犀那三藏。學使佛毗婆沙日胄毗婆沙。自此東南。至阿踰陀國。禮圣跡已。順殑伽河東下。八十余人同船。欲向阿阿邦穆佉國。河之兩岸。皆是阿踰迦林。蓊藹深茂。于林中。忽有十余船賊。鼓棹迎流。一時而出。船中驚擾。投河者數人。賊擁船向岸。令諸人解衣。搜求珍寶。其賊先事突加天神。每于秋中。覓一人質狀端美。殺取肉血。用以祠之求喜福。見法師儀容美麗。相顧而喜。于是則賊遣人取水。于花林中。和埿涂地作壇。牽法師上壇坐。令數人拔刀侍立。即欲揮刃。法師報云。遠來求法。傳于未聞。此心未遂。檀越殺之。恐無福也。賊不納。法師知不免。謂賊曰。愿賜少時。莫相逼惱。使我正念。亦是檀越恩澤。于是專心睹史多天慈氏菩薩所。于心想中。若登蘇迷盧山。越一二三天。見睹史多宮。慈氏菩薩妙寶臺。菩薩國繞。此時身心歡喜。不知在壇。不憶有賊。同伴諸人。發聲號哭。須臾之間。黑風四起。折樹飛沙。河流涌浪。船舫漂覆。賊徒大驟。問同伴曰。此沙門從何處來。名字何等。報曰。從支那國來。求法者此也。諸君若殺。得無量罪。且視風波之狀。天神已嗔。宜忽懺悔。賊懼相率懺謝。稽首歸依。時亦不覺。賊以手觸。爾乃開眼。謂賊曰。時至邪。賊曰。不敢害師。愿受懺悔。法師受其禮謝。廣為說法。令其發心。諸賊遞相勸告。收諸賊具。總投河流。所脫衣資。各還本主。并受五戒。風波還靜。賊徒歡喜。頂禮辭別。同伴敬嘆。轉異于常。遠近聞者。莫不嗟怪。從歷數國。又東北至室羅伐悉底國。舊曰舍衛訛也。圣跡甚多。皆得禮敬。又到吠舍離城。觀維摩詰宅。并佛許魔王涅槃處。皆往禮敬。從此又至摩揭陀國。其處圣跡極多。法師停七日。禮拜方遍。從此東南行。四百余里。到菩提樹。其處周圓三十里內。圣跡尤遍。法師停八九日。禮拜乃遍。至第十日。那爛陀寺眾。差四十德來。迎至寺莊。宿大目揵連本村。明日食后。更有二百余僧及千余檀越。擎舉幢蓋花香來迎。引入那爛陀寺。既至。合眾都集。法師與相見眾坐。令維那唱法師住寺。寺內所有一切共同。眾相見訖。差二十人有德行者。將法師參正法藏。即戒賢法師也。其人博聞強識。佛法及外道經書。一切通達。又最耆宿。時年一百六十歲。眾所共尊不敢片其名。故號為正法藏。法師隨入謁。方牽師資。務盡其敬。頂禮贊嘆訖。正法藏命法師及諸僧坐。問從何處來。報從支那國來。欲于師處。學瑜伽等經論。聞已啼泣。喚弟子覺賢。令說三年已前病惱因緣。覺賢曰。和上去今三年已前。有患。四支拘急。如火燒刀判之病。意厭此身。欲不食取盡。于夜中。夢天人黃金色。謂和上曰。汝勿厭此身。身是法器。修習難得。汝過去會作國王。多惱眾生。故招此苦。當自悔責。禮誦行道。廣通正法。業累可除。直欲不食舍之。終不得了。死已受身。還得受苦。猶如井輪。回轉無息。復三年余。有支那國僧。欲來于此。學諸經論。已發在路。汝可待之。為演說付授。彼人得已。當轉流通。以功德汝罪自滅。我是曼殊室利。憐愍汝故。來相告當依我語。今日已后。所患亦當漸除。語已而滅。從爾來。和上漸則安隱。正法藏又問。汝在路經今幾時。報曰。過三年向欲四年。既與昔夢狀同。深相慰喻。法師親承斯記。悲喜不能自勝。更起禮謝。言意訖。辭出。安置幼日王院。七日供養已。更與上房第四重閣。加諸供給。日得擔步羅葉一百二十枚。檳榔子二十顆。豆蔻子二十顆。龍香一兩。供大人米一升。蘇油乳酪石蜜等。皆日足有余一期之料。數人食不盡。給凈人婆羅門一人。出行乘象。與二十人陪從。免一切僧事。寺內主客萬人。預此供給者。滲法師有十人。言供大人米者。此即粳米。大如烏豆。成飯已后。香聞百余步。摩揭陀國。獨有此米。余國更無。收植又少。唯國王及廣知法大德得食。余人不得。故云供大人米。其游履外國見重。所至皆此類也。法師安置已。向王舍城。視禮圣跡。數日方周訖。已還那爛陀。請戒賢法師講瑜伽論。同聽者數千人。如是聽瑜伽三遍。順正理一遍。顯揚對法因明聲明集量論等各一遍。中百二論各三遍。其俱舍婆沙六足阿毗曇等。已于迦濕彌羅等諸國聽訖。于此尋讀決疑而已。如是五年。不舍晝夜。聽訖。復往伴爛拏缽伐多國。尋禮圣跡。有孤山。極為秀麗。山中有精舍。中有克檀觀自在菩薩像。特多靈驗。有所愿求。至心皆得。其守護人。恐塵河。于外面各十步。作勾欄。人有散花請愿。皆于欄外。不許入內。法師敬欲往祈請。買種種花。穿之為縵。將到像所。至誠禮訖。向菩薩跪。發三愿。一者。于此學已。得平安還歸本國者。愿花住尊手。二者。所修福慧。愿生睹史多天宮。事慈氏菩薩。若如意者。愿花掛尊兩臂。三者。圣教稱眾生界中。有一分無佛性者。某今自疑。不知有無。若有佛性。修行可成者。愿花貫尊頂。請訖以花縵遙散。咸得如言。既滿所求。歡喜無量。于傍見者。莫不禮敬。而結因緣。從此更巡諸國。窮南海之濱。觀尋圣跡。問訪師友。復至缽伐多國。有數大德。學業可遵。因停二年。就學正量部根本阿毗達摩及攝正什論教實論等。復還那爛陀寺。參禮正法藏已。復往杖林山居士勝軍論師所。論師剎帝利種。幼而好內外經書。五明數術。無不窮覽。每依杖山。養徒教授。恒講佛經。道俗宗歸者。日數百人。諸國王等。數來視禮洗足供養。封賞城邑。時人號為步異。此云食邑者。法師就學唯識決擇論意義理成無畏論不住涅槃論十二因緣論莊嚴經論。及聞瑜伽因明等訖。已于夜中。忽夢見那爛陀寺。房院荒穢。并系水牛。無復僧侶。法師從幼日王院西門入。見第四重閣上。有一金人。色貌端嚴。光明滿空。遙指寺外。謂法師曰。汝隨我看。即尋指外望。見村邑林池為火焚燒。并成灰燼。金人曰。汝可早歸。此處卻復十余年。戒日王崩。印度荒亂。惡人相害。當如此地。汝宜知之。言訖不見。法師覺已怪嘆。向勝軍說之。答曰。三界無安。能知不爾。此圣人之垂誡。不可不依。是法師所行。皆為菩薩護念。將往印度。告尸羅而駐待。淹留未返。示無常以勸歸。若所為。不契圣心。誰能此祚。永微之末。戒日王果崩。印度饑荒。并如所告。國家使人王策玄具其事。法師在彼之日。睹那爛陀寺大德師子等光。立中百論宗。破瑜伽等義。法語之圣人作論。終不相違。但學者之不通耳。因造會宗論三千頌。戒賢師已下。見咸稱善。彼具流行。先有南印度王灌頂師。名般若鞠多。明正量部義。造破大乘論七百頌。時戒日王。因討賊行次。烏茶國小乘師等。保重此論。取以示王。并請與大乘擊論。王許。遂作書與那爛陀寺。差四大德。善大小宗及外道經者。可詣行所擬共小乘外道論義。正法藏乃差海惠智覺師子光及法師。為四人應王之命未發問。復有順世外道。來求論難。書四十條義。懸于寺門。法師遣取立論。喚外道共論。往復三四番。婆羅門點無所說。先有契。屈者斬首相謝。外道請依先約。法師曰。我沙門釋子。當不害昆蟲。況殺人乎。外道歡喜。請終身給侍。聞者無不稱慶。時欲往烏荼。乃訪得彼論披尋。數處有疑。謂所伏婆羅門曰。汝會聽此義不。答曰會聽。我于時善。法師遣說一遍。備得其旨。遂尋其謬。即申大乘義破之。為一千六百頌。名制惡見論。將呈戒賢及德眾。咸悉稱善曰。以此窮竅何歒不已。法師善得彼宗。乃放所伏婆羅門。隨意所之。外道歡喜辭去。往東印度。向拘摩羅王。談法師之德。王聞甚悅。發使來請。王使再三乃去。是時正欲歸還。已并裝束。那爛陀大德及徒眾。咸皆勸住。法師念此經論少闕。本意取以流通。不能建某宿心。確然不許。于是辭別。將經像。赴拘摩羅王所。其國先來。末行佛法。多信外道婆羅門教法師至止。異黨云□。請王擊論。驗其勝負。法師妙辨既開邪徒草靡。王加崇重。卑詞請問。諸佛功德。愿示所由。法師為王。述贊如來三身利物。因即為造三身論三百偈。王乃歡未曾有頂戴受持時戒日王。聞法師在拘摩羅王處。驚曰。我頻請不至。何因在此。發使語拘摩羅王。送支那法師來。王知戒日欽戀。令嚴象車二萬乘船三萬艘。法師溯殑伽河。以赴王所。至羯未唱只羅國。王見法師。頂禮雙足。散無量花。贊頌訖言曰。弟子先遣請法師。何為不來。法師答。當奉命時。聽受未了。不獲參王。王曰。師從支那國來。彼有秦王破陳樂歌舞之曲。秦王者何人。有何功德。致此詠歌。法師報。秦王者。即支那國今之天子也。本國見國王有圣德。能除兇禁暴。覆潤群生者。則歌而詠之。秦王是大圣之人。為蒼生撥亂反正。重安宇宙。再曜三光。六合懷恩。故有斯詠。王曰。如此圣人。故天遺為物主也。于是延入行宮。陳諸供養。王曰。聞造制惡見論何處在。法師報。在此。遂遣取觀甚悅。謂其門師等弟子聞曰。光既出。螢燭奪明。師等所寶之宗。他皆破訖。試救看。小乘諸僧無敢言者。王曰。師論太好。在此諸師。并皆信伏。恐余國小乘外道。尚守愚迷。望于中印度曲女城。為師作一會。命五印度沙門婆羅門外道等。發顯大乘。使其改耶從正。不亦大哉。是日發　敕。普告集曲女城。觀支那法師論。自冬初而進至[萉-巴+(日/(句-口+匕))]月。方到會場。四方沙門婆羅門外道等。蘊義洽聞之輩。到者數千人。王先令造殿。容千余人。于中安尊像陳香花音樂。設食行施訖。請法師升座。標舉論宗。命諸眾征擊。竟十八日。無一人敢問。王贊嘆。施法師銀錢三萬金錢一萬上?衣一百具。又令大臣將法師袈裟。巡眾告唱云。支那法師論勝。十八日來。無敢問。并宜知之。諸眾歡喜。為法師各立美號。大乘眾號為摩訶那那提婆。此云大乘天。小乘者號為木叉提婆。此此解脫天。燒香散花。禮敬而去。自是德音遐振。會訖欲還。王留。更觀七十五日大施。觀訖辭還。王施大象一頭金銀錢數萬。法師受象。不受錢等。戒日王拘摩羅王等。十八大國王。流淚辭別。北道而歸。備經艱險。度雪山蔥嶺等。歷三十余國。到于闐。附表陳請　敕遣于闐王。多給駝馬。至燉煌以貞觀十九年春正月。到長安。于西域請轉法輪像等七軀。經論六百五十七部。佛肉舍利一百五十粒。二十五日送經像于弘福已。謁帝于洛陽。三月一日。奉敕還京師。即于弘福翻譯。及修西域記。至二十年秋七月十三日。進新翻經。并請仰制經序。及進西域記。蒙神筆報書。極裒揚之美　敕書云。法師夙標高行。早出塵表。泛寶舟而登彼岸。搜妙道而辟法門。弘闡大猷。蕩滌眾罪。是故慈云欲卷。舒之蔭四空。惠日將昏。朗之照八極。舒朗之者。其唯法師乎。朕學淺心拙。在物猶迷。況教幽微。豐能抑測。請為經題。非已所聞。又云。新撰西域記者。當自披覽。敕奘尚法師。又表謝。兼重請序。至二十二年。駕幸玉華宮。六月敕追法師。既至。接以殊禮　敕問師比更翻何經論。答近翻瑜伽師地論一百卷。上曰。此論甚大。何圣所作。復明何義。答論是彌勒菩薩造。明十七地義。何名十七地。法師答名及標大旨。上甚悅。于是敕遣使。向京取論。論至。自披更歡喜。因敕所司。寫新翻經論。為九本。頒與雍洛相兗荊揚等九州。遣遞流布。法師更請經題　恩敕方許。至其年八月四日。制序訖。凡七百八十言。題云大唐三藏圣教序。通冠新經之首。于明月殿。命弘文館學士上官儀。以所制序。對群僚宣讀。霞爛錦舒。光贊兼極。凡厥百僚。喜躍慶賀　今上在春宮。又制述三藏圣教序訖。凡五百七十言。二圣序文出。后法師又陳表謝蒙敕。報云。朕才謝圭璋言慚博達。至于內典。尤所未閑。昨制序文。深為鄙拙。唯恐穢翰墨于金簡。標瓦礫于珠林。忽得來書。謬承裒贊。明躬省處。彌益厚顏。善不足稱。空勞致謝。法師又陳表重謝　敕。報書云。朕性不讀經文具覽。兼無才智。忽制論序。翻污經文。具覽來言。枉見裒飾。愧逢虛美。唯益真慚。自此之后。四方道俗。手舞足蹈。歌詠連音。內外揄揚。曾未浹晨而周六合。慈云再蔭。惠日重明。歸依之徒。波回霧委。所諸上之化下。猶風靡草。因賜摩云納袈裟一領。妙絕今古。價直萬金。又令天下寺觀。各度五人。冬十月隨　駕還京。于北闕別弘法院安置。有令造慈恩寺。于寺西北角。造翻經院　敕法師移就翻譯。給弟子五十人。弘福舊處。仍給弟子十人看守。至永微二年。請造梵本經臺。蒙敕施物。遂得成就。至五年六月。迎法師入內。法師于臨文等殿。翻發智等論。經數日。降手詔飛白書云。師年尊。此間小窄。體中如何。又顯慶年中恩敕云。大慈恩寺僧玄奘。所翻經論既新。翻譯文義須精。宜令太子太傅尚書左仆射燕國公干志寧。中書令兼撿挍吏部尚書南陽縣開國男來濟。禮部尚書高陽縣開國男許敬宗。黃門侍郎兼撿挍太子左庶子邠陰縣開國男薩元超。守中書侍郎兼撿挍太子右庶子廣平縣開國男李義府。時為看閱。有不隱便處。即隨事潤色。若須學士。任量追三兩人。又法師請仰制大慈恩寺碑文。蒙恩敕許。造詞及法師。多所裒贊。碑文成后。又陳表請神翰自書。又蒙恩許書訖。法師符佛之再榮。遂共京城僧。造幢蓋等迎。敕又遣見在王公太常九部樂及二縣音聲。千余車助送　上居安福門觀之。光楊之美。難為具述。又施摩云納一領。妙類前恩。并余時服百有余事。二年駕幸洛陽宮。法師預往。安置在稱翠宮。于大內麗日殿。翻觀所緣緣論等。又翻大毗婆沙等論。在所無輟。其少室山西北緱氏故縣。南游仙卿控鶴里鳳凰谷。是法師之生地。某少室山北少林寺。是巍孝文所立。極山泉之美。是并流支譯經之處。法師意愿迻托。至九月。陳表請住少林。為國翻譯。蒙神筆報書云。省表。知欲晦跡巖泉。追林遠而架往。托慮禪寂軌證什。以標今。仰挹風微。寔所欽尚。朕業空學寡。靡究高深。然以淺識薄聞。未見其可。法師津梁三界。汲引四生。智皎心燈。定凝意水。非情塵之所曀。登識浪之能驚。然以道德可居。何必太華疊嶺。空寂可舍。豈獨少室重巒。幸戢來言。勿復陳請。即市朝大隱。不獨貴于昔賢。見聞弘益。更可珍于即代。既戢遺言。不敢重請。又顯慶三年中　敕為皇太子。于漢王故宅。造西明寺。令給法師上房一口。新度僧十人。以死為弟子。此地貴于般若。前代雖翻。未及周備。諸德咸請。依大本更翻。然般若總二十萬偈。可成六百卷。法師以為在京多務。恐難卒了。于是屢請居山方蒙恩許。往玉花宮寺翻譯。仍敕供給。一準在京。至彼。以顯慶五年正月一日。翻大般若。至龍朔三年十月二十三日終訖。凡四處十六會說總六百卷。中間又翻成唯識論辨中邊論唯識二十論品類足論等。至十一月二十三日。命窺基赍表。請圣上制大般若經序。至十二月七日。于蓬萊宮美進時通事舍人憑義宣　口敕許。法師從少以來。常愿生彌勒佛所。及游西方。又聞無著菩薩兄弟。亦愿生睹史多天宮。奉事彌勒。并得如愿。俱有證驗。益增克勵。自至玉花。每因翻譯。及禮懺之際。恒發愿上生睹史多天。見彌勒佛。除翻經時以外。若晝若夜。心心相續。無暫恷廢。從翻大船若訖后即不復翻譯。唯行道禮懺

至麟德元年正月一日。玉花寺眾及僧等。請翻大寶積經。法師辭曰。知此經于漢土未有綠。縱翻亦不了。固請不免。法師曰。翻必不滿五行。遂譯四行止。謂弟子及翻經僧等。有為之法。必歸磨滅。泡幻之質。何得久停。今麟德元年。吾行年六十有三。必卒于玉花若于經論有疑。宜即速問。勿為后悔。徒眾聞者無不驚泣。皆曰。和上尊體康和。計年未至耆耄。何為忽作此言。報曰。此事自知。非徒眾所悉。是時法師。未有疾患。徒眾相顧。咸生疑怪。至正月三日。法師又告門人。吾恐無常。欲往辭佛。遂與弟子等往。先造俱偶像所。禮懺辭別。其有翻經僧及子等辭向京覲省者。法師皆報云。汝宜好去。所有衣缽經書。并皆將去。吾與汝別。汝亦不須更來。設來亦不相見。去者報云。和上康休。必無此事。法師報曰。非汝所知。去者果不重見。至正月八日。有弟子僧玄覺。夜見夢一大木浮圖。高顯嚴麗。意欲瞻仰。忽然摧倒崩振。心驚。遂即睡寤平旦參禮。具說此事。法師報曰。此事屬我。不關于汝。勿為憂怖。至月九日申時。又告玉花寺寺主慧德等曰。某必當死。經云此身可惡。猶如死狗。某舍命已。勿延宮寺。宜于山原靜處安置。作一容身棺。造一周棺。蘧蒢輿送。至彼可依教火焚。最為第一。慧德等怪嘆。不疑即有此事。至其日將暮。因向后房。度一小博渠損足。初經四日。仍如常行止。至十三日。遂即疾臥。至十六日。閉目開目。頻見有白蓮花。大于食盤。光凈鮮潔。至十七日。又見無量百千人眾。其形偉大。皆服錦衣。又赍錦綺種種花寶。莊嚴法師所住房宇。以次漸莊。遍翻經院內外堂殿。乃至山林。并為寶飾花幡幢蓋。又奏音樂。后見門外。無數寶輿。有百味飯食及諸香果藥。并非人間之物。皆將來獻上法師。法師辭云。此供具六通者所受。某未具此德。不敢當之。雖確辭讓而進獻不止。侍者驚觸。遂開目。向寺眾等。具說前事。寺主慧德。其夜月甚明朗。見告坎山上樹。并變為白幢蓋。兼見二人。舉一寶種種肴膳。被山遍谷。似有奉獻。尋即參具陳其事。正相快會。又云。某一生已來。所明福慧。準斯所見。功不虛捐。信諸所言無有謬也。因命翻經僧嘉尚。錄出比來所翻大般若經瑜伽等大小乘經論。總翻七十五部。合一千三百三十一卷。令其諷讀。深自忻慶。又云。某無常期至。宜告門徒。并來取別。至二十一日。寺主惠德。夢見無量金像。云是千佛。東方當翻經院上空中。現已還沒。至二十二日。門徒總集。令作舍墮愿久所有衣及非衣。并皆罄舍。造十俱胝像。又請僧轉讀行道燒燈供養。洗浴眾僧。至二十三日。設齊訖。正午令工人。于嘉壽殿。以香涂香木樹菩薩像骨。對寺眾及門徒。各乞歡喜。辭訣取別。又造遺表。弟子窺基奉進。遂默正念。后人說偈教傍人誦云。南謨彌勒如來應正等覺。取與含識。速奉慈顏。南謨彌勒如來所居內眾。取舍命已。必生其中。至二月四日。看病僧明藏見二人。各長丈余。著白衣冠。各以一手。共擎一大白蓮花。花臺三重。非常可愛。如小車輪許大。至法師前立口云。無量劫來。惱亂眾生。諸定業報因。令小疾小許輕受。并得除滅。宜當慶喜。莫生憂惱。法師見已。合掌良久。遂自回轉。以右脅著床。舒足重疊。右手支頭。左手申安髀上迄。至命終。更不轉動。明藏更問。見何等相。報云。勿問妨吾正念。至五日中夜。弟子光等又問。和上定生彌勒前不。報云。決定得生。言訖舍命。時經六十日。頭發漸生。顏色如常。赤白不異。又有香了無余氣。得病之時。翻經使人許玄。備聞奏。蒙　敕遣醫人。將藥往看。比至法師已亡。醫不及。終后坊州刺史竇師備聞奏　恩敕葬事所須。并令官給。次奉　敕旨。玉花寺僧玄奘既亡。其翻經事且停已翻成者。宜準舊例。官為抄寫。自余未翻本。付慈恩寺。好掌勿令損失。其玄奘弟子。及翻經僧。先非玉花寺僧者。宜各放還寺。又奉敕旨。故僧玄奘。葬日宜遣京城僧尼造幢。送至墓所。冥祥預表其事。寔繁不備。列法師蒙二帝珍敬。儭施綿帛綾彩萬余匹。上納袈裟時服等數百年事。法師得之。皆為國造塔。書俱胝絹像一千揁。賢劫千佛一千揁。彌勒佛一千揁。像十俱胝。洗浴眾僧。給施貧人。一無貯蓄。隨得隨散。準以翻譯傳法為務。每翻一經。急急然恐不終訖。一部了已。歡喜稱慶云。用此以答四恩

竊聞八正之旨。實出苦海之津梁。一乘之宗。誠登涅槃之梯蹬。但以物機未熟。致蕰蔥山之西。法花化時。融方扇交河之石。暨乎摩騰入漢。教闡伊纏。僧會游吳。義覃荊楚。從此已來。遂得人修解脫之因。家樹菩薩之業。是知縛法之益。其利博哉。法師聳千尋之勁質。湛萬跡之波瀾救溺俗為心憂。匡大法為身事。故能陟重阻以求經。履危途而訪道。見珍殊俗。具獲真文。自如來一代所說。鷲峰方等之教。鹿苑半字之文。爰至后圣馬鳴龍猛無著天親諸所制依及灰山柱等十八異執之崇。五部殊涂之致。并雙。羅研究達其旨。悉得其文。并佛處代之跡。如陰埿洹堅固之林。降魔菩提之樹。迦路崇高之塔。那竭留影之山。皆躬申禮敬。亦無遺矣。心期充滿。覺覽復周。將施本土。遂繕寫大小乘法教。六百五十七部。請轉法輪像等七軀。佛肉舍利百有余粒。以貞觀十九年春正月二十五日。還至長安。道俗奔迎。傾都罷市。又此行經涂數萬。備歷難危。如固陰凍寒之山。飛波激浪之壑。厲毒黑風之氣。狻猊貙豻之群。并法顯失侶之鄉。智嚴遺伴之地。斑張之所不踐。章亥之所未游。法師了爾孤證。怛然無挭。扇唐風于八河之外。揚國仁于五印之間。使乎遐城王侯。馳心輦歸國轂。系仰天衢。雖圣威遠感。亦法師通述之力也。自歸國翻宣。若庵園之始說。精文奧義。如金口之新開。而敬措寸陰。勵精無怠。神氣綽然。無所擁滯。遺務之后。猶為諸德。說西方圣賢制述文義。詞旨淺深。部類不同。并少年在此間。周游講肆之事。高論劇談。郁哉盈耳。了無疲倦。其精力過人。若斯法師。還國已來。于今二十載。合翻梵本七十五部。譯為唐言。總一千三百四十一卷。尚有五百八十二部。未譯見翻者。大般若瑜伽論大毗婆沙順正理等。皆是鎮國之寶。學人藪澤。然譯經之事。其來自文起漢摩騰。迄今三藏。前后道俗百余人。先代翻譯。多是婆羅門法師。為初至東國夏。方言未融。承受之者。頌會艱阻。每傳一句。必詳審疑回。是以倒多說毗。今日法師。唐梵二方。言詞明達。傳譯便巧。如擎一物掌上示人。了然無殊。所以歲月未多。而功倍前哲。至如羅什稱善秦言。譯經十有余年。唯得二百余卷。以此挍量。難易見矣。所悲運促。不終其志。嗚呼哀哉

大唐故三藏玄奘師行狀一卷終

明德二年八月日。感得了此記冥詳撰(云云)大師付法傳。被引用行狀文。彼此符合。尤可珍重之也

法印權大僧都賢寶記之

右賢寶師感得之本尤秘藏也今茲彼師三百五十忌也為追賁遂繕裝畢

延亨四(丁卯)歲六月廿五日僧上賢賀(行年六十四才)

朱書嘉保三年八月廿八日交點了