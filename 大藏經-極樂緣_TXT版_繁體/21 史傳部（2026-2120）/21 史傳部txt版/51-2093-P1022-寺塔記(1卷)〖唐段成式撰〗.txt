　　No. 2093

寺塔記

　　　　唐段成式


武宗癸亥三年夏。予與張君希復善繼。同官秘丘鄭君符夢復連職仙署。會暇日游大興善寺。因問。兩京新記及游目記多所遺。略乃約一旬尋兩街寺。以街東興善為首。二記所不具。則別錄之。游及慈恩。初知官將并寺。僧眾草草。乃泛問一二。上人及記塔下畫跡。游于此遂絕。后三年。予職于京洛及刺安成。至大中七年歸京。在外六甲子所留書籍揃壞居半。于故簡中睹與二亡父游寺。瀝血淚交。當時造適樂事邈不可追。復方刊整。才足續穿蠹。然十亡五六矣。次成兩卷。傳諸釋子。東牟人段成式字柯古

靖恭坊大興善寺。寺取大興兩字。坊名一字為名。新記云。優填像。總章初為火所燒。據梁時西域優填在荊州。言隋自臺城移來此寺非也。今又有旃檀像。開目其工頗拙。猶差謬矣

不空三藏塔前多老松。歲早則官伐其枝。為龍骨以祈雨。蓋三藏役龍意。其樹必有靈也行香院堂后壁上。元和中。畫人梁洽畫雙松。稍脫俗格。曼殊堂工塑極精妙。外壁有泥金幀。不空自西域赍來者

旃檀像堂中。有時非時經。界朱寫之。盛以漆龕。僧云。隋朝舊物

寺后先有曲池。不空臨終時。忽然涸竭。至惟寬禪師止住。因潦通泉。白蓮藻自生。今復成陸矣

東廊之南素和尚院。庭有青桐四株。素之手植。元和中卿相多游此院。桐至夏有汗。污人衣如輠。脂不可浣

左顧蛤像。舊傳云。隋帝嗜蛤。所食必兼蛤味。數逾數千萬矣。忽有一蛤。推擊如舊。帝異之置諸幾上。一夜有光。及明肉自脫。中有一佛二菩薩像。帝悲悔誓不食蛤。非陳宣帝　于闐玉像。高一尺七寸闊寸余。一佛四菩薩。一飛仙一叚玉成。截肪無玷。膩彩若滴

天王閣。長慶中造。本在春明門內。與南內連墻。其形大為天下之最。太和二年敕移就此寺。折時腹中。得布五百端漆數十筒。今部落鬼神形像墮壞。唯天王不損

長樂坊安國寺紅樓。睿宗在藩時舞榭

東禪院。亦曰木塔院。院門北西廊五壁。吳道玄弟子釋思道畫釋梵八部。不施彩色。尚有典刑

光明寺中鬼子母。及文惠太子塑像。舉止態度如生。工名李岫

山庭院。古木崇阜。幽若山谷。當時輦土營之上座璘公院。有穗柏一株。衢柯偃覆。下坐十余人

常樂坊趙景公寺隋開皇三年置。本曰弘善寺。十八年改焉。南中三門里東壁上。吳道玄白畫地獄變。筆力勁怒。變狀陰怪。睹之不覺毛戴。吳畫中得意處

三階院西廊下。范長壽畫西方變及十六對事寶池。池尤妙絕。諦視之。覺水入深。壁院門上。白畫樹石。頗似閻立德。予攜立德行天詞粉本。驗之無異

西中三門里門南。吳生畫龍。及刷天王須。筆跡如鐵。有執爐天女。竊眸欲語

華嚴院中鋀石盧舍立像高六尺。古樣精巧

塔下有舍利三斗四升。移塔之時。僧守行建道場出舍利。俾士庶觀之。唄贊未畢。滿地現舍利。士女不敢踐之。悉出寺外。守公乃造小泥塔及木塔。近十萬枚葬之。今尚有數萬存焉

寺有小銀象六百余軀。金佛一軀長數尺。大銀象高六尺余。古樣精巧。又有篏七寶字多心經小屏風。盛以寶函。上有雜色珠及白珠。駢甃亂目。祿山亂。官人藏于此寺。屏風十五牒三十行。經后云。發心主司馬恒存。愿成主上柱國索伏寶息。上柱國真德。為法界眾生造黃金牒。善繼疑外國物

游目記所說刺柏。太和中伐為殿材

道政坊寶應寺韓干。藍田人。少時常為貰酒家送酒。王右丞兄弟未遇。每一貰酒漫游。干常征債于王家。戲畫地為人馬。右丞精思丹青。奇其意趣乃成。與錢二萬。令學畫十余年。今寺中釋梵天女。悉齊公妓小小等寫真也。寺有韓干畫下生幀。彌勒衣紫袈裟。右邊仰面菩薩及二獅子。猶入神

西北角院內。有懷素書顏魯公序。張渭侍郎錢起郎中贊

平康坊菩薩寺　食堂東壁上。吳道玄畫智度論色偈變。偈是吳自題。筆跡遒勁。如磔鬼神毛[髟/火]。次堵畫禮骨仙人。天衣飛揚。滿壁風動

佛殿內槽后壁面。吳道玄畫消災經事。樹石古崄。元和中上欲令移之。慮其摧壞。乃下詔。擇畫手寫進

佛殿內槽東壁。維摩變。舍利弗角而轉膝。元和末。俗講僧文淑裝之。筆跡盡矣

寺之制度鐘樓在東。唯此寺緣李右座林甫宅在東。故建鐘樓于西。寺內有郭令玳瑁鞭。及郭令王夫人七寶帳。寺主元竟多識釋門。故事云。李右座每至生日。常轉請此寺僧。就宅設齋。有僧乙嘗嘆佛。施鞍一具。賣之材直七萬。又僧廣有聲名。口經數年。次當嘆佛。因極視右座功德。冀獲厚襯。齋畢簾下出彩篚香羅帕籍一物。如朽釘長數寸。僧歸失望慚惋。數日且意。大臣不容欺己。遂攜至西市。示于啇胡。啇胡見之驚曰。上人安得此物。必貨此不違價。僧試求百千。胡人大笑曰。未也。更極意言之。加至五百千。胡人曰。此直一千萬。遂與之。僧訪其名。曰此寶骨也

又寺先有僧。不言姓名。常負束[葶-丁+呆]。坐臥于寺兩廊下。不肯住院。經數年。寺綱維或勸其住房。曰爾厭我耶。其夕遂以束[葶-丁+呆]焚身。至明唯灰燼耳。無血膋之臭。眾方知異人。遂塑灰為像。今在佛殿上。世號束草師

光宅坊光宅寺　普賢堂本天后梳洗堂。蒲萄垂實則幸此堂。今堂中尉遲畫頗有奇處。四壁畫像及脫皮白骨。匠意極崄。又變形三魔女。身若出壁。又佛圓光均彩相錯亂目成講。東壁佛座前錦如斷古標。西壁逼之摽摽然

宣陽坊靜域寺　本太穆皇后宅。寺僧云。三階院門外。是神堯皇帝射孔雀處。上蟠蛇污煙可懼。東廊樹石崄怪高僧亦怪

招國坊崇濟寺　寺后有天后織成蛟龍披襖子及繡衣六事　東廓從南第二院。有宣律師制袈裟堂曼殊堂。有松數株甚奇

崇圣坊資圣寺　凈土院門外。相傳吳生一夕秉燭醉畫。就中戟手視之惡駭。院門里盧楞伽常學吳勢。吳亦授以手訣。乃畫總持三門寺方半。吳大賞之。謂人曰。楞伽不得心訣。用思太苦其能久乎。畫畢而卒

慈恩寺　寺不凈覺故伽藍因而營建焉。凡十余院。總一千八百九十七間。敕度三百僧。初三藏自西域回。詔太常卿江夏王道宗設九部樂。迎經像入寺。彩車凡千余輛。上御安福門觀之。太宗常賜三藏衲約直百余金。其工無針綖之跡

寺中柹樹白牡丹。是法力上人手植