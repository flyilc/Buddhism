　　No. 2095

　　廬山記序

余昔者讀書山中。愛其泉石塔廟之　志之不詳遺古略近。或出于愚夫野老之語。言□辭贅。可取者無幾。將討論刪次之。未皇暇也。后二十年。仇書秘閣得廬山記。欣然以喜。以為夙愿獲遂。而考其所載。疏略尤甚。熙寧五年。嘉禾陳令舉舜俞謫官山前。酷嗜游覽。以六十日之力。盡南北高深之勝。晝行山間。援毫折簡。旁鈔四詰。小大弗擇。夜則發書攻之。至可傳而后已。其高下廣狹。山石水泉。與夫浮屠老子之宮廟。逸人達士之居舍。廢興衰盛。碑刻詩什。莫不畢載。而又作俯視之圖紀。尋山先后之次。泓泉塊石。無使遺者。成書凡五卷。后三年。余守吳興。令舉扁舟相過。以余山前之人也。出[葶-丁+呆]見授。請鏤諸板。藏之山間。會余蒙恩移濟南。遽與之別。令舉尋復物故。余益以事役。犇走四方。思一旋歸。茫不可得。輒序其撰述之勤貽。好事君子。庶幾成令舉之志

充秘閣校理李常序

予雅愛廬山之勝。棄官歸南。遂得　之陽游覽既久。遇景亦多。或賦或錄。雜為　將欲次之。而未暇也。熙寧中。會陳令舉。以言事□于是邦山林之嗜既同。相與乘黃犢。往來山間。歲月之積。遂得窮探極觀無所不究。令舉乃采子所錄。及古今之所紀。耆舊之所傳。與夫耳目之所經見。類而次之。以為記其詳。蓋足以傳后。予材不可以應時宜。退老于林野。令舉以制策擢上第。名聲赫赫驚世。仕不二十歲。乃廢于筦庫。而與予共見于此記。甚可惜也。然推古以較今。豈特一令舉為可惜哉。

江西劉渙序

廬山記卷第一

　　　　尚書屯田員外郎嘉禾陳舜俞令舉　撰


　　梕敘山水篇第一

案太史公曰。余南登廬山。觀禹九江。前漢郊祀志云。干封中。武帝浮江。自尋陽出。樅楊過彭蠡。禮其名山大川。桑欽水經云。廬江出三天子都。北過彭蠡縣。釋惠遠廬山略記曰。山在江州尋陽。南濱宮亭。北對九江。九江之南。江為小江。山去小江三十余里。左挾彭蠡。右傍通川。引三江之流。而據其會。山海經云。廬江出三天子都。一日天子障故舊語。以所濱為彭蠡。有匡俗先生者。出自殷周之際。遁世隱時潛居其下。或云俗受道仙人。共游此山。遂托空崖。即巖成館。故時人謂其所止為神仙之廬。因以名山焉。其山大嶺凡有七重。圓基周回垂五百里。風云之所攄。江湖之所帶。高崖反宇。峭壁萬尋。幽岫窮巖。人獸兩絕天將雨則有白氣先摶。而瓔珞于嶺下。及至觸石吐云。則倏忽而集。或大風振崖。逸響動谷。群籟競奏。奇聲駭人。此其變化不可測者矣。眾嶺中第三嶺極高峻。人跡之所罕經也。昔太史公東游。登其峰而遐觀。南眺三湖。北望九江。東西肆目。若涉天庭焉。其嶺下半里許。有重巘。上有懸崖。傍有石室。即古仙之所居也。其后有巖。漢董奉館于巖下。常為人治病。法多奇神。絕于俗醫。病愈者令栽杏五株。數年之中。蔚然成林。計奉在民間二百年。容狀常如二十時。俄而升舉。遂絕跡于杏林。其北嶺西崖常有懸流。淫霪激勢相趣百余仞中云氣映天。望之若山在霄露焉。其南嶺臨宮亭湖下有神廟。即以宮亭為號。安侯世高所感化事在敘。山北篇七嶺同會。于東共成峰崿。其崖窮絕。莫有升之者。有野夫見人著沙門服。凌虛直上。既至則回身踞鞍。良久乃與云氣俱滅。此似得道者。當時能文之士。咸為之異。又所止多奇觸象有異。北背重阜。前帶雙流。所背之山左有龍形。而石塔基焉。下有甘泉涌出。冷暖與寒暑相變。盈減經水旱而不異。尋其源。似出于龍首也。南對高岑上有奇木。獨絕于林表數十丈。其下似一層佛浮圖。白鶴之所翔。玄云之所入也。東南有香爐山。孤峰秀起。游氣籠其上。則氣若香煙。白云映其外。則昺然與眾山殊別。天將雨。其下水氣涌起。如車馬蓋。此即龍井之所吐。其左有翠林。青雀白猿之所憩。玄鳥之所蟄。西有石門。其前似雙闕。壁立千余仞。而瀑布流焉。其中鳥獸草木之美。靈藥方物之奇。焉可得勝名哉。略舉其異。耳劉昭注續漢志酈道元注水經。并用惠遠語。又豫章舊志云。俗字君平。夏禹之苗裔也。或曰字君孝。父東野王與吳芮佐漢定天下。而亡漢封俗于酈陽。曰越廬君。俗兄弟七人。皆好道術。遂寓精于洞庭之山。故謂之廬山。張僧鑒尋陽記云。山南有三宮。所謂天子都也。廬宮溪水出焉。上宮人所不至。有三石梁。長十余丈。閣才盈赤。其下無底。其中宮在別巖。悉是文石。兩邊有小圓峰。奇特號為右障峰。石形若羊馬來道。相對下宮。彭蠡湖際宮亭廟舊所也。山高二千三百六十丈。周回二百五十里。其山九疊。川亦九派。郡國志曰。廬山疊障九層。崇高萬仞。懷靈抱異。包諸仙跡。尋陽記又云。秦始皇十七年。東登廬山。以望九江。至上霄峰。以與霄漢相接。因命之。峰后有刻石云。是夏禹所刻。丈赤里數。文字不可辦。伏滔游山序曰。廬山者江陽之多獄。其大形也。背岷流面彭蠡。蟠根所據。亙數百里。重嶺桀嶂。仰插云日。俯瞰川湖之流焉。王彪之山賦敘曰。廬山彭澤之山也。雖非五岳之數。穹隆嵯峨。實峻極之名山也。孫放山賦曰。尋陽南有廬山。九江之鎮也。臨彭蠡之澤。接平敞之原。張野記曰。天將雨。則有白云。或冠峰巖。或亙中嶺。俗謂之山帶。不出三日必雨。每雨其下成潦。而上猶皎日。峰頭有大盤石。可坐數百人。以上皆述此山也。宋支曇諦賦云。昔哉壯麗峻極。氤氳包靈奇。以藏器蘊絕峰乎青云。景澄則巖岫開鏡。風生則芳林流芬。嶺奇故神明鱗萃。略絕故人跡自分。嚴清升山。于玄崖世高垂化于[邱-丘+共]亭。應真凌云以踞峰。眇忽翳景而入宜。咸豫聞其清塵妙無得之稱名也。若其南面巍崛。北背芳蔕懸霤分流以飛湍。七嶺重[山*票]而疊勢映以竹柏。蔚以檉松。縈以三湖。帶以九江。嗟四物之蘭森爽獨秀于玄冬。美二流之潺湲。津百川之所沖。峭門百尋。峻闕千仞。香爐吐云以像煙。甘泉涌霤而先潤。梁元帝序曰。夫日月麗天皇穹。所以貞觀。川岳帶地后土。所以推寧。廬山者亦南國之德鎮。雖林石異勢。而云霞共色。長風夜作則萬流俱響。晨鼯曉吟則百嶺齊應。東瞻洪井識曳帛之在茲。西望石梁見捐寶之可拾。誠復慕類易悲。山中難久。攀蘿結桂多見淹流。其余古今賦詠不可備載。實天下之名山也。江州在山北二十里。本在丈江之北尋水之陽。因名尋陽。今蘄州之蘭城即其故北咸和九年。刺史溫嶠。始自江北移于湓城之南。義熙元年。刺史郭昶移居江夏。八年孟懷玉還治尋陽。太清二年蕭大心因侯景之辭欲依險固。乃移于湓口城。仍號懷玉舊城為故州。張僧鑒尋陽記云。湓口城灌嬰所筑。漢建平中。孫權經北城。命鑿井。適中古梵得。石函銘曰。漢六年。穎陰侯開卜云。三百年當塞。后不百年當為應運者所開。權欣然以為己瑞井。極深。湓江有風浪。井水輒動。邦人因號浪井。故李白下尋陽城泛彭蠡詩云。浪動灌嬰井。尋陽江上風。今井在衙城內之西圃。城上有北樓。下臨湓江。憑高眺遠。為一郡之勝。陳散騎常侍張正見湓城詩云。匡山暖遠壑。灌壘屬中流。城花飛照水。江月上明樓。案晉書庾亮傳云。亮在武昌。諸佐吏殷。浩之徒。乘秋夜共登南樓。俄不覺亮至。人將避之。亮曰。諸君少住。老子于此處。興復不淺。便據胡床與浩等談詠竟坐。則事在武昌之南樓也。后人以亮嘗為江州刺史。因名此曰庾樓。實非當時秋夜所登之遺此也。是郡前世或號九江。或號尋陽。唐襄楊氏李氏代有其也。升為奉化軍節度。皇朝開寶四年。平江南降為軍州事。太平興國三年。升星子鎮為縣仍隸焉。七年割星子與建昌都昌三縣置南康軍。于是山南屬南康。山北屬江州矣

　　敘山北第二

由江州之南出德化門五里。至延壽院。舊名羅漢壇。過延壽院五里。至石塘橋。有濂溪。周郎中之隱居。周名惇頤。字茂叔。道州人。仕官有才略。早慕高名。樂廬山之勝。因家尋陽之別墅。于附郭自名曰濂溪。過濂溪東入寶嚴禪院十里。北至太一觀亦十里。寶嚴舊曰雙溪。景德三年。賜今名。院當官道。吳乾貞二年。僧常真始基焉。常真荊南人。姓田氏。人謂之田道者。勤身耕斸。以待四方游者。二林僧修睦號楚湘。東西二林監寺譚論。大德官命廢省庵舍。睦謂之曰。今撤子所宇則何歸乎。田曰。本是林下人。卻歸林下去。睦異其言。因則敬待。贈之詩曰。入門空寂寂。真個出家兒。有行鬼不識。無心人謂癡。古巖寒柏對。流水落花隨。欲別一何懶。相逢所恨遲。由是歷南唐。為山中之表宇。顯德六年。元宗賜田使給諸庵巖。無田者歲取其糧者二十六庵巖。南柢吳章嶺五里。由嶺下北行一里。道西有云慶庵。舊名云鏡。因流泉為池。多畜魴鯉。歲已久游泳甚狃。由云慶西一里。至寶積庵。松竹蒙密。白云亭在其上。北望湓江。盤石可坐數人。鳴泉過其下。此山北僧庵之最佳者。云慶寶積皆在寶嚴之南。由云慶還寶嚴亦三里。寶嚴之東十五里。有下龍泉院。太一觀北別有龍泉庵。此以下別之。由龍泉十里。至尊勝庵。由尊勝庵八里。至白鹿臺。由白鹿臺十五里。至仁壽院。由仁壽十里。至香積院。由香積三十里。至長嶺院。長嶺者彭蠡湖之別嶼也。凡下龍泉至香積。非在山間。然山人野客。窮覽幽遠。皆嘗至焉。水聲野色有足佳者。香積之西二十里。有山南開先寺之場圃。曰大富莊。過大富則游山之南矣。寶嚴之西一里。至龍池庵。舊名冒峰。由冒峰五里。至庵巖莊。由庵巖莊一里。至禪智院。舊名凈居。其后有綠野亭。由禪智五里。至大中祥符觀。舊曰太一宮。祥符中賜今名。葛洪神仙傳曰。董真人名奉。字君異。閩中候官人。少有道術。交趾太守士變死已三日。奉以一丸藥與服。以水含之。捧其頭搖捎之。食頃開目動手。顏色漸復。半日能起坐。四日能語。遂復常。后居廬山。治人之疾。不取貲幣。使愈者人植杏五株。數年郁茂成林。奉乃作倉廩。宣言人。貿杏者不須來報。但一器杏償一器稻。人有欺者。猛獸輒逐之。所積稻復以施人。后上升號碧虛上監。是觀即杏林之故地也。唐升元六年。徐知證作真人廟記。及有保大十二年記。今存焉。氣象蕭然。過者敬而不敢褻。沼泉游魚尤為蕃狎。或曰。真人杏林在山。張景詩云。桃花謾說武陵源。誤殺劉郎不得仙。爭似蓮花峰下客。栽成紅杏上青天。今蓮花峰在觀后。觀之北五里。有龍泉庵。初遠法師至于廬山。愛此間曠。欲結庵焉。地無流泉。師以杖刺地。應時泉涌浸為溪流。既而尋陽歲旱。遠師誦龍王經。于池上。俄有龍起而上天。雨乃大足。故號龍泉。龍泉之南十里。有妙智院。舊名行春亭。由妙智五里。至蛇岡。高僧傳云。安世高安息國王之太子。讓國于季父而出家。漢魏間行達郜亭湖時湖神能分風上下。舟人敬憚。因與同旅三十余。舡奉牲請福神。忽降祝日。吾昔外國。與子俱出家學道。而性多真恚。故墮神報。今見同學。悲欣不可勝言。世高請神出形。神乃出大蟒頭。不知尾之長。知世高向之胡語贊唄數番。蟒悲淚如雨。須臾還隱。廟有絹千匹并雜寶物。世高為持去。豫章造東寺焉。后人于山西澤中。見一死蟒。頭尾數里。今尋陽郡蛇村是也。故名其高曰蛇岡。蛇岡之下五里。至太平觀。太一觀之西南二里。又有國泰庵。其西上有蓮花峰。十里峰頂有蓮花庵。由國泰五里。至報恩庵。由報恩一里。至云際庵。由云際二里。至永清庵。亦名下蓮花庵。永清之澗北有牛道人隱居。由永清之西一里。至云溪庵。亦名蓮花洞。自太一觀至云溪。凡佛老之居八。同在蓮花峰下。由云溪二里。亦至太平觀。唐號九天使者。真君廟。南唐升元元年。賜名通玄府。本朝興國二年。賜今名。錄異記云。唐開元十九年八月二十一日。玄宗夢。神仙羽衛千乘萬騎集于空中。有一人朱衣金冠乘車。而下謁帝曰。我九天采訪巡綽人間。欲于廬山西北置下宮。木石基址素具。但須上力耳。帝即遣中使。詣山西北。有基址。宛然信宿。巨木數千段。自然而至。堂殿廊宇。隨類致木。皆得足用。或云。此木九江王所采。擬作宮殿。沈于湓浦。至是浮出。赭堊丹黃。鑿廟北地得之。彩飾備足。既而建昌渡。有靈官五百余人。若衣道士服者皆言。詣使者廟。因圖像于壁。或曰。明皇始以夢告左右。左右不信。俄有神降于庭。彩云乘足。儀仗符衛甚偉。明皇命吳道子。走筆寫之。其所立像。即依仿焉始置。廟記李泚撰。泚自稱。蘄州黃梅縣東山衡門之下草茅臣。開元二十年。歲次壬申正月乙巳朔二十五日己巳立。其略曰。敕置廟使內供奉將使者真圖建立祠廟章醮行道設醮使大弘道觀法師張平公使持節江州諸軍事守江州刺史獨孤禎朝散大夫行長史楊楚王行司馬皇父楚玉尋陽縣令魏昌同護修奉焉。又有使者祥驗記。開元二十年壬申三月八日辛亥。宣義郎行彭澤縣尉潘觀撰述。祥驗之事五略曰。江水泛溢。吹[木*戈]近山。計木才登。水復舊一也。野竹散材。則連岡距谷。丹紛雜色。則穴出崖生二也。謝土之夜。風云空潛。仙燈遠照三也。渡彭蠡湖謁廟者數百人。舟人所得翊日皆紙錢四也。騎從龍虎。刻削馭人。或土或木。入廟成列。忽有汗出其面者五色。其碑歲久訛鎪。治平三年重立。復有張靈官記。靈官名懷。武蔡之稗將。嘗有陰功及物。帝命為豐官。廟壁之像五百人。張其一人焉。事詳本記。癸酉歲開寶六年上元日。御史丈夫俆鉉撰。右內史舍人集。賢學士俆鍇書。辭多不載。觀門之左有劉越石。至道中。郡守考功員外郎孫邁。始立碣置祠焉。昔匡俗廬于山。有少年屢詣之。自通曰。姓劉名越。家在前山之左。邀俗過之旦日。至山下有石。高二尺許。即予居。可叩之。俗后如約而往至山下。四顧無居室。果惟一石。乃叩之。石為之開。因遇神仙。洞府之事。慧遠記云。俗受道于仙人者。蓋謂此也。觀旁有仙鄉亭。下視樓觀。儼若洞府。游者皆登焉。太平觀之西南五里。有清泰庵。由清泰一里。至廣澤院。舊名龍潭。三龍潭在院之東南之山上五里。若歲旱。群縣必禱焉。由廣澤下山。至太平興國寺七里。寺前之水曰清溪。溪上上有清溪亭。寺晉武帝太元九年置。舊名東林。唐會昌三年廢。大中三年復。皇朝興國二年。賜今名。法師諱慧遠。俗姓賈。雁門樓煩人。師道安于恒山。為安高弟。始住荊州上明寺。后欲之羅浮。道由廬山。居龍泉精舍。去東林十五里而遠。既而學侶寢眾。同時惠永禪師已居香谷山。請結鄰好。刺史桓伊亦所欽仰。乃置寺焉。事具寺碑。開元十九年七月十五日。前陳州刺史李邕撰并書。會昌三年。僧云皋始刻石焉。時裴休為江南西道觀察使。張又新為江州刺史。實助成之。裴題其篇末云。覽北海詞翰想見風采。張亦作記于碑陰。大中十年四月十三日。沙門玄觀請河東裴光遠篆額。光遠國子監太學博士。初遠師欲徙香谷也。山神告夢曰。此處幽靜。足以棲神。忽于后夜。雷雨震擊。明旦視之。惟素沙匝地。兼有楩柵。文梓良木既作殿。故名神運。牛僧孺大和四年。自武昌還。朝過之。為書其牓神蓮□□四字。又有木數尺。南唐元宗題曰神運水。今并存焉。會昌中。寺與林木。并系戶部毀賣。大中興復。刺史崔黯為捐私錢。以偈施者。搢紳從者數百人。姓名爵里。今刊于名仍藏。當時之疏亦崔之詞也。崔又作復寺碑。左散騎常侍柳公權書。流泉臣寺下入虎溪。昔遠師送客過此。虎輒號鳴。故名焉。時陶元亮居栗里山南。陸修靜亦有道之士。遠師嘗送此二人。與語道合。不覺過之。因相與大笑。今世傳三笑圖。蓋起于此。神蓮殿之后。有白蓮池。昔謝靈運恃才傲物。少所推重。一見遠公。肅然心服。乃即寺翻涅槃經。因鑿池為臺。植白蓮池中。名其臺曰翻經臺。今白蓮亭即其故地。遠公與慧永。慧持。曇順。曇恒。竺道生。慧睿。道敬。道昺。曇詵。白衣。張野。宗炳。劉遺民。張詮。周續之。雷次宗。梵僧佛馱耶舍。十八人者。同修凈土之法。因號白蓮社。十八賢有傳附篇末。池上昔有文殊瑞像閣。今像亡閣廢。有文殊殿瑞像者。晉陶侃初為廣州刺史。海濱漁人□見夜有光艷。遂網之。得金文殊菩薩之像。旁有志云。昔阿育王所鑄。后商人于東海亦獲圓光。持以就像。若彌縫焉。侃以送武昌寒溪寺。主者僧珍常往復口。夢寺火。而像屋獨有神物圍繞。珍馳還寺。果已焚。惟像屋并存。侃移督江州。以像神靈。使人迎以自隨。復為風濤所溺。時荊楚為之謠曰。陶惟劍雄。像以神標。云翔泥宿。邈何遙遙。可以誠致。難以力招。至遠公創寺。乃禱于水上。其像復出。始迎置神運殿。后造重閣。以奉香火。故李邕寺記云。育王贖罪。文殊降形。蹈海不沈。驅于陶侃。迫火不熱。夢于僧珍。蓋謂此也。至會昌毀寺。二僧負像。藏之錦繡谷之峰頂。其后寺復。訪之藏處不獲。二僧相疑或匿之。俄見圓光瑞色現于空里。故至今游人至峰頂。佛手巖天池有見光相者。寺有晉輦。備虬龍之飾。舊號亙帝輦。故貫休詩云。亙玄舊輦殘云濕。耶舍孤墳落照遲。今人題誅謂安帝輦。按晉大亨二年。亙玄篡位廢帝。為平固王。遷于尋陽。及義師之起。玄□奔尋陽。旌旗輿服猶備帝者之義。于是迫平□西上奔竄之際。因留輦東林。舊稱亙輦蓋有由也。亙安音相近。后人不察而改之耳。經藏院在寺東廡。經之跋尾有曰。貞元十三年寫者。經藏碑。元和七年歲次壬辰九月兩辰朔十五日庚午。朝請郎試太常寺協律郎李肇撰。略曰。元和四年。云門僧靈徹。流竄而歸棲泊此山。將去言于江南西道觀察使武陽公韋公丹。韋之夫人蘭陵簫氏卒。嘗有服珥之資。買田荊州。收其租入。以奉檀施。至是取之。益以己俸。即洪州抄騰而致之。仍建堂殿。又命浮槎。寺僧義[彰-章+舟]以主秘藏。會昌之厄。僧道深竊藏之石室。后寺復。而經出然亡失者過半。僧正言稍補之。大中十二年。武陽之子宙復世廉察。因施錢再作堂宇。仍志其事。故有韋丹韋宙寫真。咸通八年。刺史苗紳有二韋寫真贊。紳宙之外孫也。又有一人物色題曰。紀王寺僧曰。其旁舊有具銜。江州刺史德化王楊澈也。文字剝落不□者因粉飾而漫滅之。今寺有下平林口田。皆其□施。故寺僧寫真列于二韋之間。以示追奉。案唐史。澈天嘗封紀王。天祐十五年。徐知訓在楊州。為朱瑾所殺。保大年。追封紀王。則其事跡無接于二林者。蓋后人妄加之耳。白公草堂在寺之東北隅。元和十年。公自太子贊善大夫。以言事忤。執政出為州司馬。明年作草堂于香爐峰北遺愛寺南。往來游處焉。公自作記。見于本集。后與遺愛寺并廢久之。好事者慕公風跡。以東林寺北藍墻之外作堂焉。五代襄亂。復為兵火野燒之所毀。至道中。郡守孫考功追建之。然皆非元和故棋也。昔公之游東林也。觀經藏中。有遠公諸文士倡和集。時諸長老亦請公文集。同藏之。至大和九年。為太子賓客。始以文集六十卷歸之。會昌中。致仕復送。后集十卷及香山居士之像。廣明中。與遠公匡山集。并為淮南高駢所取。吳大和六年。德化王澈常抄騰。以補其闕。后復亡失。今所藏實景德四年詔史館書校而賜者。匡山集亦二十卷。景福二年嘗重寫。明道中。為部使者刑部許申所借。今廬山略記并游石門詩序刊石于寺。皆因集中本云。過草堂半山有二泉出石間。名曰雙玉澗。次有上方舍利塔。佛馱跋陀羅禪師之所立也。梵語跋陀羅。漢言覺賢。迦維羅衛國甘露飯王之苗裔也。年十七。鳩摩羅利度之與同學集業。眾皆一月。賢一日覽焉。其師嘆曰。賢一夫敵三十人。入長安。與鳩摩羅什剖析玄旨。什為之屈。至廬山。與遠公同社。先持釋迦舍利三粒。自隨因葬山預。表以浮圖。后宋孝武帝召。赴道場寺。譯華嚴經。唐開元十四年。庫部郎中中書舍人江州刺史李訥作禪師記。訥亦自稱兀兀禪師。金紫光祿大夫同州刺史上柱國范陽縣開國男張廷圭書。開元十七年歲在己巳七月己丑朔十五癸卯建。其旁刻顏魯公題名百六十字。上方之北有虎跑泉。昔遠公與社賢。每游此峰頂。患去水甚遠。他日虎輒跑石出泉。次五杉閣。五杉喬茂合抱。瞰以危閣。南唐西山僧應之嘗結庵于五杉之間。保大中。為元宗□遇作五杉集。行于世。桑門備用之書也。今子□仿佛矣。甘露戒壇在寺之東南隅。梁太清中。襲法師講金光明經于林間甘露浹木者三日。因于林間作戒壇焉。世傳江南有三戒壇。此其一也。常為僧房之菜畦。其僧夢有神。黃金介胄扼其喉。責以穢壇墠事。僧懼甃用塼石存其遺址焉。遠公初謚辯覺。升元三年。謚正覺大師。興國三年。謚圓悟大師。仍名其墳曰凝寂之塔。塔在二林之間。其旁二杉。一在高處。圍二十七尺。一稍在下。圍二十尺。遠公以晉義熙十二年卒。葬此山。蓋當時所植云。乾明寺在凝寂塔之西百余步。舊名西林興□□□。今額晉慧永禪師之道場也。西林道場碑。隋太常博士渤海歐陽詢撰。無書人姓名。然筆勢清勁。世傳即歐書也。大業十二年歲在丁丑十月戊寅朔十五日壬辰立。略曰。先有曇現比丘。俗姓竺氏。本偽趙良將。以匡阜靈巖萃止幽棲。及遷神即化藉巖早間有息慈慧永河內繁氏高足稱首。異香入室。猛獸馴階。紹隆主業安禪結宇。晉光祿鄉尋陽□范締建伽藍。命曰西林。是歲晉太和之二年也。梁□天三年僧恩律師。隋僧智鍇法師。大業二年。慧遠禪師。七年道睢法師。并加增葺。唐永泰元年。顏魯公與法真律師。躋重閣觀。張僧繇畫盧舍那佛。梁武帝蹙線繡缽袋。亦題于歐碑之首重閣。大業二年所建。今三者皆亡。永師義熙十年示化。葬澗南香谷之口。興國三年。亦謚覺寂大師。名其塔曰實智之塔。寺后高處有香谷亭。昔永公在西林。別立茅室于嶺上。每欲禪思。即往居焉。室中嘗有芬馥之氣。因名香谷。后人作亭其上。號香谷亭。以存其故事。其下有水閣院。興國中錫名隆教。唐貞元二年。齊朗律師之道場也。朗長慶二年十月十六日示寂有碑。唐人鄭素鄉撰。太和六年歲次壬子三月甲午朔六日己巳立。保大八年。南唐[褎-禾+呆]國孝定公徐景運重修。藏經亦公所施。皆有跋尾。藏之西壁。南唐人畫須菩提自稱樵人王翰。是寺也水石之美前有德人。亦東林之亞也。慶歷初。當涂僧宗慧大師道真達。浮圖七級于隆教院。據香谷之形勝。寺前過通隱橋一里。至林口市。昔竺道生葬焉。蓋前世之深林幽谷。承平歲之辟為屋廬。以會商旅墳□在東林猶藏其手澤。其西石磴凡三百級。由上方而下。過滴翠巖。復三休而至聰明泉。聰明泉乃荊州殷仲堪之訪遠公也。相與談易于松間。仲堪辯博。遠公因指泉曰。君之辯如此泉涌。后世因號聰明泉。昔李衛公匡廬賦云。講精義于松間。注云。東林寺有松數株尚存。今泉上有屋而無松。蓋其故地云。次有佛影臺。遠公匡山集云。佛影在西方那伽阿羅國南。古仙人石室中。以晉義凞十八年歲在壬子五月一日。因罽賓禪師南國律學道士共立此臺。擬像本山因跡以奇誠雖成。由人匠而功無所加。至于歲在星紀赤奮若貞。于太陰之墟九月三日。乃詳驗別記銘之于石。孟江州懷玉王別駕喬之張常侍野殷晉安隱毛黃門修之宗隱士炳孟散騎孟司馬(二人名闕)殷主簿蔚范孝廉悅之王參軍[禾*皇][禾*皇]夜等。咸賦銘贊。遠公佛影銘五首載高僧傳。劉遺民亦贊白。云圖表暉暉影侔袖造功出理諧事非人。運李邕記云。影□西來舍利東化。或塔踴于地。或光屬于天。影圖者□影也。舍利謂跋陀羅所藏者也。此臺寺僧追建焉。是寺也最為廬山之古剎。自唐開元元和以來。迄于保大顯德間。文士碑志游人歌詠題名班班有存者。今著其目于后[竺-二+遍]。遠公大中六年。謚辯覺法師。裴休書。其牓觀音殿東壁有。大中十一年。宛陵洪鍇摹。張僧繇畫維摩居士。其余壁畫。亦大中廣明咸通中所寫。雖俗筆。亦近世畫工所不能及。法華資圣院牌。僧齊己書。又有明皇銅像。李通玄長者寫真。皆前世故物。本朝之改寺名也。徐鉉常侍親篆太平興國之寺六字。今皆藏焉。昔傳寺有遠公袈裟。竺道生麈尾扇。梁武帝缽囊。遠公袈裟。即顏公所禮。僧伽衣今已腐朽。而有佛馱耶舍二尊者革舄。謝靈運翻經貝名葉五六片。余皆亡矣。李邕碑云。羅什致其澡瓶。巧窮雙口。姚泓奉其雕像。工極五年。事亦具高傳。年代浸遠。宜無復存者。禪月貫休詩云。廬楞伽畫苔漫盡。殷仲堪碑雨滴穿。貫休天祐間人距今一百五十余年。寺僧亦不知。域遂在喧阓之中。康定初。郡守田瑜。俾寺僧改葬于凝寂之左。九江錄云。通隱橋南有金師子峰。上有三蘭若墓。峰下有索谷塘。今索谷塘猶存。余皆亡。通隱橋之西一里。有匡君廟。尋陽記云。昔漢武帝南巡祠名山。問廬君何神也。博士對曰。昔匡俗得道于此。乃賜號大明公。唐天寶元年。詔立祠焉。西林之東五里。有黃土庵。其旁又有看經庵。由看經一里。至崇福庵。由崇福庵五里。至香城庵。香城旁有觀音庵。次有東庵。由東庵稍下一里。有廣濟庵。又半里有圣僧巖。由圣僧巖二里。至石盆庵。西林之東南五里。至下化成院。由下化成三里。至護國庵。由護國一里。亦至石盆庵。石盆在山上。非镵石所成。盆中清泉雖旱不竭。石盆之上半里。至保與庵。其旁半里。有大師庵。次上化成院。亦義熙中。遠公所立也。祥符中。錫名普照寺。本朝陳尚書恕布衣時游焉。其子恭公秉政。請錫御書度僧。今有陳氏祠堂。有保大中移寺等三碣。好事者刻。白樂天游大林寺詩。并前后序。坎石于屋壁。凡游人在二林。望上化成樓閣隱隱在云靄中。有若圖畫。自東林徑去猶半日之久。既至化成。其僧必訊客曰。翌日上山與否。蓋過上化成。山路彌險。中間往往不可假肩輿矣。直上十里。道中過雞冠石。次四望石。次瀉油石。次香爐峰。山南山北。皆有其形圓聳常出云氣。改名以象形。李白詩曰。日照香爐生紫煙。遙看瀑布掛長川。即謂在山南者也。孟浩然詩云。桂席數千里。好山都未逢。艤舟尋陽郭。始見香爐峰。即此峰也。東林寺正在其下。過香爐峰。至峰頂院。院傍盤石極平廣。下視空闊。無復障蔽。張野山記云。峰頂有大石。可坐數百人。蓋謂此也。峰下有藏經巖。即會昌所以藏東林之經也。有南唐廣道庵基。峰頂之南十里。有香積庵。過香積。下視五老峰。望落星石在水中。如覆杯。直下山二十里。則山南棲賢之澗。東萬壽源也。路極險。人罕由之。予熙寧四年九月。與數道人。飯于峰頂。由香積路策杖而下。其至棲賢。則日夕矣。峰頂院之前。有辟蛇。行者飲牛池。遠公始居山多蛇蟲。行者不知何許人。嘗侍遠公。善驅蛇。蛇為之盡去。故號辟蛇行者。常耕于峰頂。有辟蛇行者田。塍龍仿佛可辨。今無耕者。說者曰。蓋山神云。故至今山。雖高深。樵蘇弋獵之人。不聞罹蟲蛇之毒。山中人言。山有一虎。亦未嘗傷人。深蹊土中。但時有行跡。人謂之游山虎。或為游山之客道。此事恐涉譏嫌。亦謂之巡山虎也。由峰頂五里。至大林。今名寶林寺。梁天監二年。刺史簫綱所造。中廢。唐初復興。故有虞世南撰。復寺記古有平云庵。遠法師果園廢寺基。辟蛇行者葬牛冢。皆在絕頂。而反平廣延袤不知其極。昔謝靈運登絕頂望諸嶠詩之。積峽忽復啟。平涂俄已閉。巒隴有合沓。往來無蹤轍。晝夜蔽日月。冬夏共霜雪。正此處也。又白樂天大林寺詩云。人間四月芳菲盡。山寺桃花始盛開。長恨春歸。無覓處。不知轉入此中來。且序其詩云。余與河南元集虛范陽張允中南陽張深之廣平宋郁安定梁必范陽張持東林寺沙門法演智滿士堅利辨道深道建神照云皋寂然息慈。凡十有七人。自遺愛草堂。歷東西二林。抵化成憩峰頂。登香爐峰。宿天林寺大林窮遠。人跡罕到。環寺多清流。蒼石短松瘦竹。寺中唯板屋木器。其僧皆海東入。山高地深。時節絕晚。于時孟夏如正二月天。梨桃始華。澗草猶短。人物風候與平地聚落不同。初到恍然。若別造一世界者。既而周覽屋壁。見蕭郎中存魏郎中弘李補闕渤三人姓名文句。余與集虛輩嘆且曰。此地實匡廬間第一境。由驛路至山門。曾無半日程。自蕭魏李今垂二百年。寂而無繼者。嗟乎名利之誘人也。韓退之題西林寺。故蕭郎中舊堂詩云。郎有女能傳業。伯道無兒可保家。偶到匡山曾住處。幾行哀淚落煙霞。注云。公有女為尼。在江州。今好事者榜其詩。于西林韓集中無蕭郎中名。或疑是蕭穎士非也。穎士困躓不達。正所謂蕭郎中存也。凡峰頂大林之景。白公道之備矣。予嘗九月游二林。秋暑未可以卻扇。明日至大林。流泉成凝冰矣。又嘗三月游焉。桃梨飄零。牡丹微開。與公所見者略同矣。由寶林一里。至擲筆峰。其峰下臨大壑。群峰[山/截][山*果]不可名狀。昔遠公制涅槃經疏。于此疏成。故以名其峰。其間一峰名文殊臺。即昔藏文殊像。遂亡之此山間矣。由擲筆。峰一里。至佛手巖。以石為屋。可容百眾。旁有流泉因石為渠。巖上巨石偃若指掌。故名佛手。南唐元宗時。有僧行。因住此巖三十年。制華嚴別論十卷。詔命不赴。由佛手巖三里。至天池院。一名羅漢池。池在山頂。大旱不為之竭。張景詩曰。若以山形此人骨。此池應合是泥洹。人以為的句也。其西有羅漢把針巖。四祖坐禪石。文殊亭。世傳代州五臺山文殊所居。人之至者往往見兜羅綿云五色圓光。光中或有菩薩及師子諸相。此山傳有文殊之像。舊矣。近歲自皇祐治平已來。人之所睹不減五臺。人之記其所見于此亭者多矣。院南下山一里。有隆禪師塔。名智隆。金州人。南唐保大中。追謚證真禪師。圓智之塔。一名望仙臺。又名定心石。凡此者皆可以下視。空闊萬里。新羅巖在其下二里。巖石之間可庇風雨。亦有幽泉。可給烹濯。昔海東僧居焉。故謂新羅巖。其東二里。有十八賢臺。平廣可坐十余人。十八賢謂自慧遠法師已下十八人者。由天池直下山十五里。同名錦繡谷。舊錄云。谷中奇花異草不可殫述。三四月間。紅紫匝地。如被錦繡。故以為名。今山間幽房小檻往往種瑞香。太平觀東林寺為盛。其花紫而香烈。非群芳之比。始野生深林草莽中。山人聞其香。尋而得之栽培。數年則大茂。今移貿幾遍天下。蓋出此山云。谷之水其源出于谷中曰。錦繡源水傍有雙龍庵。次廣福庵。次尊勝庵。次寶寧庵。寶寧之西前有石門。其源出于石門間。東與錦繡谷之水合。西流五十里。入湓水。由雙龍至寶寧四庵。相望皆不百步。同在兩澗之間。靈運望石門詩曰。高峰隔半天。長崖斷千里。雞鳴青澗中。猿嘯白云里。遠公記云。西有石門。其前似雙闕。壁立千余仞。而瀑布流焉。又山記云。始入林渡雙闕。謂則踐其基。登涉十余里。乃出林表回步許。便得重崿。東望香爐。秀絕眾流。北眺九江。目流神覽。過此轉覺道隘。而合力進。復數百步。方造頹嶺積石連阜。霜崿。相乘。然后攀弱條涉峭逕。足怠體疲。僅達孤松。其下有盤石。可坐十人。至松林尚有十四五里。既至乃傍林際憩龜嶺。視四嶺之內。猶觀掌焉。未至松林。又有石懸溜。其下翛然。使人目眩。斯瀑布之源。三流之始。其上有雙石臨虛。若將墜而未落。傍有盤屋紆回。壁立千仞。翠林被崖。萬籟齊響。遺音在岫。若絕而有聞。靖尋所似境窮邃器深其量故也。已上并述石門之勝。今自保寧庵。沿澗東行。過小山。俗名新婦嶺。三里而近有南北二石柱峰。鐵舡峰。懸瀑注其前。為龍潭。天將雨。云物未有不出焉。望其上。正十八賢臺也。石柱峰下有庵基。近歲為澗水所壞。無居者。蓋昔賢所游。取道于此。以登絕頂。今人過石柱峰無至者矣。由保寧庵五里。至福海庵。由福海二里。至祥云庵。祥云晉田晃書堂。今地名。書堂源。前有香象岡。北名阿那沖。內有阿那寺基。舊傳山間人時聞鐘梵之聲。寺隱不見。其旁半里。有羅漢巖。遠公山記云。有□夫見人著沙門服。凌虛直上。回身踞鞍。良久□與云氣俱滅。此則得道者。亦所謂阿羅寺之類也。山深地靈。圣賢所宅。不為過矣。祥云之上十里上有□□□峰頂有庵。同名云頂。亦廬山之一峰。特□□□也。由祥云八里。至月輪庵。月輪之旁。有靈□□□靈泉七里。至報國庵。由報國一里。東南出官道□甘泉驛。又五里至崇勝禪院。舊名觀音圓通道場。始南唐乾德六年置。命東吳僧緣德居之賜號。道濟禪師卒。葬于圓通之東峰。今號廣福院。去圓通二里。以圓通之壯觀甲于山北不減。山南之歸宗。而土田上腴。歲入倍之。石渠流水。二百五十余丈。水源有清音亭。然是寺也。獨無古今一人題詠碑刻。凡乾德中所賜緣德手詔。四道宋齊丘書簡八幅。晉王景遂書百勝軍節度使王崇文書。及道濟所衣三事衲。并藏于廣福。廣福以上皆隸江州云

廬山記卷第一

一校了于字莫改本品方木也廬山記卷第二

　　敘山南篇第三

由圓通二十里。至康王谷景德觀。舊名康王觀。入谷中溯澗行五里。至龍泉院。又二十里。有水簾。飛泉被巖而下者二三十派。其高不可計。其廣七十余尺。陸鴻漸茶經嘗第其水為天下第一。舊傳。楚康王為秦將王剪所窘。匿于谷中。因隱焉故。號康王谷。觀之碑刻皆言其然。考之不是也。楚康王昭以春秋魯襄公之二十八年。及宋魯陳鄭許之君。送葬于西門之外。諸侯之大夫皆至于墓。時楚方強。去王剪虜負芻滅楚者。凡三百二十六年。其間不容復有康王也。國亡而自匿于山谷。或康王之子孫。未可知也。舊觀基在谷中。梁大同二年。道士張法施所建。隋開皇十年。道士丁玄真能攝伏鬼神。遷銅馬廟于谷內。而建今觀焉。康王觀之西半里。有大明庵。由大明庵至毗盧庵長興庵。皆二里。康王觀之南五里。又有干壽庵。由干壽二里。至仁王院。由仁王至凈慧院七里。自康王觀由官道十五里。亦至凈慧禪院。凈慧舊名黃龍靈湯院。有湯泉。四時沸騰。為丹黃之臭。須臾熟生物。病瘡人浴之有愈者。黃龍山在靈湯之南。亦廬山之別峰也。其南十里。亦有清霞觀。靈湯之東二里。道傍有謝康樂經臺。又三里過栗里源。有陶令醉石。陶令名潛。字元亮。或曰。字淵明。義熙三年。為彭澤令曰。吾安能為五斗米。折腰于鄉里小兒。乃棄去。賦歸去來。晉書南史有傳。所居栗里兩山間有大石。仰視懸瀑。平廣可坐十余人。元亮自放以酒。故名醉石。自栗里三里。至承天歸宗禪院。晉咸康六年。寧遠將軍江州刺史王羲之。置以處梵僧那連耶舍尊者一名達摩多羅故。有右軍墨池。至唐寶歷初。僧智常居焉。始大興禪剎。智常大歷中。得法于江西道一禪師。道一姓馬。僧史謂之馬祖。智常之目重瞳。以毒藥自按摩之。使目眥俱赤。世號赤眼歸宗。江州刺史李勃。與常問答語。在景德傳燈錄。土木之盛山南為冠。金輪峰上霄峰正居其后。左右盤礴。面勢平遠。昔人卜其基曰。是山有翔鸞展翼之勢。院東之水故名鸞溪。溪上有橋。溪西石渠流泉二百余丈。因水為硙。瀹圃栽蔬。規摹氣象皆有可觀者。金輪之峰左右有石鏡。隱現無時。光潤如鑒。熙寧五年夏。有客游歸宗。歸謂予言。今日在寺門上。見金輪峰石鏡。寺僧言。有居數年未之見者。上霄峰杰然最高。即始皇登之。謂其與霄漢相接。因名焉。陳太仆卿劉刪詩曰。秦始瞰宇宙。漢帝上旌旃蓋謂此也。世傳。峰半如有石室。中有文字。云是夏禹所刻。其字大如掌。文皆隱起。外有石屏蔽之。自上懸縋方到。春夏泉流不可辨。秋冬方分明。昔有好事者。往摹之僅百余言。今人無復至者。艑底池亦在上霄峰后。尋陽記云。吳猛乘舟。龍負而行。猛戒舟人閉目。舟人聞曳觸林木之聲。懼而竊窺。龍遂委其舡山預。舊傳故老真見山頂猶有敗艑。棲賢之東后有櫓斷源。亦因猛得名。歲月已久。莫可考驗矣。尋陽記又云。山有三石梁。長數丈。廣不盈尺。杳然無底。吳猛與弟子緣石梁而度。見金闕玉房。地皆五色文。石如翚卵。并有棋樹。皆高丈余。輕風時度。聞鐘磬之聲。見一老人。坐桂樹下。玉杯盛甘露漿授猛。又逢數人。宛若舊識。仍設玉膏。猛弟子輒竊一寶器。欲來示世人。須臾云霧晦冥。梁化如指。猛令送還。乃手引諸徒。閉目而返。劉刪詩故云。危梁耿大壑。瀑布曳中天。李白詩亦云。金闕前開二峰長。銀河倒掛三石梁。神仙之事固莫知其處也。歸宗之傍西行百余步。有祥符觀。舊名靈溪。九江錄云。齊永明元年。道士宋文超。依廬山南麓而創焉。觀記云。玉笥山記云。秦亂名宦者十有三人。棄官學道。經于廬山。內武士三人。曰唐建威李德殳宋云刀。欲遂棲焉。余十人曰。不然。初志歸于群玉洞府。豈可中道而廢。言訖未行。一夕雷電奄。至庵舍左右。化成二溪。溪中盤石上有玉簡天篆。曰神化靈溪。金簡標題。真人受旨。玉洞潛棲。十人者莫知所終。三武士遂棲于溪側。漢武帝時。賜名靈溪觀。南唐齊王景達。重修功未就而薨。其賢順妃實成其志。是碑也。文林郎試秘書省正字掌宮宅表奏。宋渙奉命撰。開寶五年太歲壬申八月戊子朔六日樹。故屋壁間有寫真。題曰。守太師尚書令齊王食邑一萬戶。實封三千戶。李達謚昭孝。冊封太弟。太歲癸酉二月丙戌二十四日己酉寫。由靈溪一里。至香泉院。吳大和六年。僧惠珍置次上塔次下塔。皆百步相望。香泉云者。以流水過董奉之杏林故。名二塔。即歸宗之方墳也。由下塔五里。至隆教院。在般若峰頂。舊名般若臺。隆教之傍有石門庵。次布水庵。次覺性庵。一名崔師臺。皆不遠百步。覺性之上百余步。有重巖庵。過重巖三里。至謝景先草堂。景先以醫技游公卿之門。丞相韓魏公。及臺閣名士。往往贈之詩。自云所居即杏林之故地。杏林在山北。事具太一觀。由謝氏草堂三里。至靈棲院。一峰在其上百余步卓然特立。亦名紫霄峰。峰頂有鐵浮圖九級。記云。劉瑗序云。周顯德中。有祥光現于其地。人咸異之。闕下十二尺。得古記云。赤烏二年。有天竺沙門。以釋迦佛舍利葬焉。案高僧傳。吳赤烏十年丁卯歲。沙門康僧會初至建鄴。時吳國初見沙門容服非常。有司奏。應撿察。權即召會詰曰。佛有何靈。會曰。如來遷跡已越千年。遺骨舍利神應無方。權以為誕謂曰。若得舍利。當為造塔。乃潔凈室。以銅瓶加凡禮請。至三七日。忽聞瓶中槍然有聲。果得舍利。舉朝集觀。五色照耀。權復以烈火試之不焚。擊之入鐵不碎。權大嗟伏。即為造塔。以始有佛宇故。號建初。則其前八年未有葬舍利者明矣。世俗茍欲張大其事。因失其實。多此類也。景德中。始易浮圖以鐵。皇祐二年重修。晉咸康中。梵僧耶舍卒亦墳于靈棲。靈棲之下八里。有三將軍廟。去歸宗一里。即謂秦武士唐建威已下三人者。鄉人歲祠焉。由靈棲至重云庵四里。次萬歲庵。次天宮庵。皆相去百步。由天宮至余峰庵一里。余峰之傍上山二十里。至白云峰。上有洞穴。大石如床。洞中流泉。其地可耕。今無居者。山中行人望懸瀑。直下數百尺。皆知其出于白云洞也。由余峰二里。至先天觀。舊名崇善。梁大同二年。鄱陽太守楊友江置。保大初。女真楊保宗重修。錫名真風。有保大五年歲次丁未八月壬午朔二十八日己酉。朝議郎尚書虞部員外郎武騎尉賜緋魚袋韓熙載奉敕撰記。略曰。六宮之中。競施服玩珠珍彩繡。計逾千萬。碑陰刻當時嬪御姓氏十余人。其西北半里。有柳大卿名宏。建陽人。官于江東。樂此真境。因作室焉。由先天至太虛簡寂觀二里。宋陸先生之隱居也。先生名修靜。吳興東遷人。元嘉末因市藥京邑。文帝素欽其風。作停霞寶輦。使左仆射徐湛宣旨留之。先生固辭。遂游江漢。后帝有大和之難。人咸異之。大明五年。始置館廬山。泰始三年。明帝復加詔命。仍使刺史王景文敦勸。屢辭不獲。乃至闕設崇虛館通仙堂。以待之。仍會儒釋之士。講道于莊嚴佛寺久之。永徽初。啟求還山。不許。五年三月二日。即化。膚色如生。清香不絕。后三日。廬山諸徒咸見先生霓旌紛然來止。須臾不知所在。先生之去也。常衣布囊。至是布囊掛于巖樹。今西澗一峰名布囊巖。賜謚簡寂先生。始以故居為簡寂觀。唐太極元年二月七日。敕醮于觀。有黑龍群鶴之異。降詔褒異。仍付史館。辭多不載。觀在白云峰之下。其間一峰獨出而秀卓者。曰紫霄峰。故張祜詩曰。紫霄峰下草堂仙。千載空遺石磬懸。其北又有屏風山。丹崖紫壁。縈繞盤礴。實山南之甲觀。其前一里。有雞籠山。高百余丈。峰傍有石。遠望之若雞。一青一赤。尋陽記曰。雞籠山下有澗水。常深一尺。泉涌如潮。晷刻不差。朔望尤大。其俗呼為潮泉。今蕪沒無知者。觀門之上有朝真閣。殿前有先生醮石。高六七尺。方廣丈余。其向干亥。亦名禮斗石。殿之后有道藏石刻目錄。列于四壁。藏中銅天尊像。耆舊云。是像也。本歸宗寺之佛。會昌之毀寺也。為道士所得。寺雖復而不還。故其像衣沙門服。而加冠焉。聞者哂之。次有先生石磬。其聲清越。祠堂之西有白云樓。觀之在梁也。名簡寂館。司徒右長史太子仆建昌縣開國侯吳興沈璇撰記。天監十四年十一月立。至唐寶應中。道士吳筠又作先生碑。上元二年歲次辛丑九月十三日建。二碑并保大中重立。是觀也頗存陳隋至唐已來人題詠。西澗懸瀑落于廡前。韋應物之為刺史也。游其下。故其詩卒章曰。曠歲懷茲賞。行春始重尋。聊將橫吹笛。一寫山水音。其北別有瀑水。下與西澗合。白云樓坐見此二瀑。苦竹亙生于山谷。春筍初出。其味甘美。俗傳廬山詩云。簡寂觀中甜苦筍。歸宗寺里淡堿[〦/(刀*了*(留-刀-田))/(囗@(一/非))]。言皆珍快也。觀門外有先生煉丹井。次有連理樹。其干合抱。其根盤罩于巨石之上。澗中有許堅[日*殺]衣石。堅江南野人有道術。亦善吟詠。卒于金陵逆旅。已而人有遇者。嘗好浣衣曝此石上。由簡寂至棲隱觀五里。古名棲隱洞。舊傳。梁昭明太子書堂也。保大中。道士譚紫霄。來自閩中。賜號金門羽客。始立觀于此。譚之在閩中。號洞玄天師貞一先生。棲隱之東五里。有古靈庵。由古靈至開先禪院十里。舊傳。梁昭明太子之居棲隱也。又筑招隱室于此。南唐元宗居藩邸時為書堂。即位后保大年始為伽藍。號開先。憑延已記碣見存。本朝興國二年。賜名華藏。鶴鳴峰在其后。元宗之徙南都也。至此院賞戀久之。故有烈祖元宗后主之畫像。及元宗之舊榻。藏焉至今。開先棲賢歸宗圓通四院之僧。皆以三忌日營齋。以懷之。由官道過澗橋。上有四會亭。次楊梅亭。當寺門有招隱橋。橋下有石井。曰招隱泉。在陸羽茶經第六品。招隱皆古名也。元宗始作橋焉。瀑布在其西。山南山北有瀑布者。無慮十余處。故貫休題廬山云。小瀑便高三百尺。短松多是一千年。唯此水著于前世。唐徐凝詩云。今古常如白練飛。一條界破青山色。李白云。飛流直下三千尺。疑是銀河落半天。即此水也。香爐峰與雙劍峰相連屬在瀑水之傍。遷鶯谷在其東北。水源在山頂。人未有窮之者。或曰。西入康王谷。為水簾。東為開先之瀑布。院東大悲亭及諸堂榭。往往隱幾見之。澗中之石或含云母。可坐可臥。可漱可濯。澗上有石橋。橋上有漱玉亭。此山南之絕致也。院前過溪西一里。有石碑庵。大石在山脊。天然如大碣堅礦。不可镵刻。由石碑上山七里。至永泰院。其上有黃石巖。九江錄云。古招隱寺在黃石巖下。此其是也。永泰之上。有道人庵。次圣僧巖。次善才巖。次羅漢巖。四庵巖相去在五里之間。瀑流之所過也。又五里皆登絕險。乃至黃石巖。俗傳黃石公所居非也。其崖壁皆黃色。視前三巖。特平廣可容百余人。永泰之前。有文殊臺。與香爐雙劍峰相為高下。瀑布前在山下。皆仰而望之。固為雄偉。至文殊臺。則平視之。然后知轟雷飛練皆賦象之不足也。開先之東半山別有小瀑。飄灑亦不下百余尺。名曰馬尾泉。言其小不得同名為瀑也。由開先至萬杉院二里。本朝景德二年始建。舊有古石崖。先是僧曰太超。即山植杉萬本。有為之言于朝者。乃賜錢建院。仍錫土田佛像供器。及其成也。仁宗錫御篆牓其殿。曰金仙寶殿。內翰錢易書其門榜。有仁廟御容章懿明肅之寫真及錦衾褥銷金服數事藏焉。皆當時所賜。太超亦號廣智大師。是院舊名慶云。天圣中敕改今額。直集賢院徐奭記碣尚存。院后有流泉。泉畔有滴翠亭。游者必久之。萬杉之東南三里。有凌云庵。舊名凌云書堂。九江錄云。劉軻書堂在凌云峰下。早年居此。廉使裴公美其才。薦之上第為史官。著撰頗傳于世。自韓吏部以下皆推之。又有薛諫議書堂。即劉弇侍御舊居。會昌中。薛自南海書記滿秩。親經營之。坐見二瀑布。泉石松竹特為曠絕。郡守行春。及游人多過之。薛諫議未見名。與二劉唐史皆無傳。軻元和十四年。進士登第。太和初。歷監察御史。四年轉殿中。開成中。遷秘書丞史館修撰學士。出為洺州刺史。二林碑志多其手筆焉。所謂凌云庵蓋劉薛之故基也。或曰。何乾曜侍郎始以書堂為僧居。乾曜亦未詳其世系。今有墳在遷鶯谷。由萬杉至真教院三里。舊名云峰。前所謂古石崖在其后。巉若屏障。由真教至景德院三里。舊名高遙。由景德至李征古書堂一里。征古保大中仕至樞密左右副使。坐宋齊丘黨與賜自盡。由李氏書堂之上四里。有香積院。香積院在五乳峰下。由香積二里。至俱胝庵。俱胝之傍有觀音庵。次半里許有齊云庵。由齊云三里。至臥龍庵。凡廬山之所以著于天下。蓋有開先之瀑布。見于徐凝李白之詩。康王之水見于陸羽之茶經。至于幽深險絕。皆有水石之美也。此庵之西蒼崖四立。怒瀑中瀉。大壑淵深。凜然可畏。有黃石數丈。隱映連屬。在激浪中。視者眩轉。若欲蜿蜒飛舞。故名臥龍。此山水之特勝處也。臥龍之下五里。有青蓮院。舊名白云庵。南唐僧沖照號慧悟禪師。湯悅作寫真贊。徐鉉篆石刻存焉。青蓮之傍有靈峰庵。舊名下偃臺蘭若。由靈峰五里。至道林庵。道林之傍。有禪靜院。舊名中興庵。禪靜于諸庵獨無流泉。鑿井而飲。無土田賣活血丹以養。然堂宇亦特為完潔。次有寶慶庵。次有凈隱院。舊名寶峰庵。雙澗出其中。春雨盛時。漱湍號怒。亦水石佳處。西澗有劉居士庵。居士名渙。字凝之。筠州人。天圣八年。擢進士第居官。有直氣不屑。輒棄去。卜居星渚。嘗乘黃犢往來山中。尤愛此澗。于是山僧結茅。以待之。由道林至寶峰。三院相去皆一里。至祖教院。舊名上偃臺。其南有盤龍庵西源庵。后有寶輪庵。皆不遠百步。由寶林至稠木庵三里。稠木至幽邃庵一里。由幽邃至赤眼禪師塔一里。禪師即所謂赤眼歸宗卒。葬此山之石人峰下。以石為像。凜然如生。建隆二年。謚至覺禪師妙相之塔。由塔院至棲賢禪院十里。其間三里喬林繁陰。上蔽烈日。行者過之。必愛而休。道傍過棲賢蔬圃。畦隴廣斥亦有可觀者。凡自五乳峰下香積院至此十有八處。同在棲賢澗之西。耆舊謂之棲賢澗西諸庵巖。棲賢院石人峰在其北。今名寶覺。興國中所賜。始南齊永明七年。證議參軍張希奏。置寺于尋陽西南二十里。唐寶歷初。刺史李渤徙置是山。以僧智常居之。智常學者數百人。春夏居棲賢。秋冬居歸宗。會昌中。廢寺。景福中僧懷祐復興焉。號棲賢報國禪院。乾寧中號護國棲賢寺。其牓催勘使將仕郎守太子通事舍人鐘匡時書。匡時時年十六。故今人愛而藏之。歷南唐保大中。寺益大振。存當時制書。猶十余本。其間一道。乾寧元年七月。賜棲賢寺額。署禮部侍郎平章事鄭。至尚父守侍中兼中書令使官。凡三十三人。又一道。乾寧四年十一月。賜懷祐塔。名傳燈之塔。仍號玄悟大師。其敕書署中書侍郎平章事崔。至太師兼中書令使官。凡三十二人。時江西觀察使鐘傳奉行焉。建隆初。元宗之徙南都也。游覽久之。故有駐鸞亭。或云。澗傍石上有元宗刻石。今淪沒不可復見。三峽澗出寺左。其源甚遠。澗中有龍湫三四。莫知其極。方暑雨之薦至也。山之眾壑同下轟。若雷霆。澗石大小無慮萬計。悉填湫中。今古不見小塞。疑下通于海矣。其傍建龍祠。歲旱則禱焉。祥符中。閩僧文秀造石梁其上。其袤六十尺。覆以廣廈。最為山中之雄觀。傍澗有陸羽井。次寒泉亭。次玉淵亭。亭下龍湫。或有蟲魚出焉。人以神物畏之。僧堂之西。有羅漢巖寶陀巖。其南百余步。有白云庵。院之后有愛堂。游者必憩焉。棲賢之前十里。有羅漢禪院。羅漢巖在其北一里。本朝咸平三年。廣濟大師法堅始創焉。朝廷仍錫田。以養其徒。名曰圣惠莊。祥符三年。祖印大師僧行林繼之。始植松覆官道十里。以達軍壁。文公楊大年作栽松記。有鼓甚大。在法堂上。其圍二十有三尺。擊之聲動山谷。亦鼓之出類者也。院西之水曰玉澗。東入彭蠡湖十里。澗北祖印葬焉。故相張士遜有塔銘。羅漢之東五里。有折桂院莊。又五里至白鹿洞。貞元中。李渤字[泳-永+(虍-七+(一/八/八/目))]之。與仲兄偕隱居焉。后徙少室。以右拾遺召不拜。即韓文公詩所謂少室山人者。大和間仕至太子賓客。先是寶歷中。嘗為江州刺史。乃即洞創臺榭。環以流水。雜植花木。為一時之勝。劉夢得(禹錫)登清輝館詩云。尋陽江色潮添滿。彭蠡秋聲雁引來。南望廬山千萬仞。共夸新出棟梁材。清輝館在江州。亦渤所創。故禹錫美之。南唐升元中。因洞建學館。置田以給諸生。學者大集。以國子監九經李善道為洞主。以主教授保大中。以田錫征士史虛白。虛白北海人避地廬山。韓熙載薦其可用。元宗召至便殿。訪以國事辭曰。漁釣之人安知邦國大計。又醉溺殿上元宗曰。真處士也。因賜田遣歸。仍免其租。虛白死。子孫困于租入。不能有其田。遂易他主矣。咸平五年。敕重修。仍塑宣圣十哲之像。今鞠為茂草。由白鹿洞三里。至承天觀。舊名白鶴觀。九江錄云。唐弘道元年十二月初奉敕置。在尋陽城下。神龍二年六月三日。敕置龍興觀。因移山中。易名龍興。大歷中。道士劉玄和何子玉居焉。張弘道門靈驗記云。劉玄和地仙也。嘗為郡守李承薛弁。章奏皆有天曹批報。事悉符驗。觀之東北山上有木瓜巖。劉玄和始居巖中。嘗植之。至今余蘗猶有存者。觀中有大杉。其高百余尺。圍二十尺。亦當時所植。熙寧五年。朝廷作中太一宮于京師。詔求幡竿木一百二十尺之長者。天下差官行山林。此杉幾伐焉。由承天觀之西至棲賢院。亦才五里。游者往往過從焉。棲賢院東傍澗行半里。至凈住院舊名登云庵。由凈住過澗至廣壽院二里而近。舊名資圣太玄。峰在其前其傍百余步。有金師臺。昔東海僧道邈。姓金故名金師臺。由廣壽入萬壽源。至萬壽院二里。由萬壽復出。南行三里。至楞伽院。舊名下白石。其山號櫓斷源。楞伽院有李氏山房。李名常。字公擇。少時兄弟讀書山中。既去寺僧虛其室不居。因藏書室中幾萬卷。蘇子瞻軾作山房藏書記。今刻石留壁間。由楞伽東上山三里。至證道院。舊名上白石。由證道三里。至太平興國院。舊名臥云庵。有峰在其后。亦名香爐峰。前有經閣。所藏之經。朝廷祥符二年敕印經院賜焉。由太平一里。至上五峰香林院。中道過幽澗。潺湲清淺。特可狎玩。由香林五里。至凈居院。舊名上庵。由凈居五里。至下五峰延福院。有南唐所賜達觀禪師智筠手制三十道。三道元宗所署。余皆后主。智筠河中人。保大中住棲賢院。開寶中詔住清涼寺。后歸五峰。初號幽棲院。后名棲玄蘭若。祥符元年。改延福。由延福三里。至竹林院。由竹林二里。至福源庵。舊名靈源。由福源半里。至石泉庵。由石泉二里。上凌霄巖明真院。凡自凈住至明真十有三處。水石無不佳者。唯明真巖石玲瓏。或欹或立。有洞府之狀。坐大石上。對五老峰。如賓客。此亦山之最勝處也。由明真復下山五里。至凈妙院。舊名德政庵。古名青牛谷。九江錄云。昔有道士洪志。乘青牛得道于此。壇場猶存。唐人楊衡宿青牛谷詩云。隨云步入青牛谷。青牛道士留我宿。可憐夜久月明中。唯有壇邊一枝竹。蓋亦古之名跡。今為耕隴矣。由凈妙一里。至云臺庵。庵后有石崖。崖上有流泉。由云臺履小徑三里。至圣果院。舊名凈明庵。圣果之前有解空院。舊名吉祥庵。凡德政凈明吉祥三庵。視諸僧居。俱為完潔。解空之西北百步。有谷源庵。庵之前路左疊石。雖非峻卓。固自奇偉。庵后幽泉涓涓不竭。不必湍激而后可愛也。谷源東北行二里。至證寂院。舊名折桂庵。唐相李逢吉。舊依李渤學于此山。逢吉去而為僧居。故名折桂。逢吉字虛舟。長慶寶歷間。附鄭注王守澄。仕至宰相。唐書有傳。庵僧因逢吉家集中記錄刊于石。辭多舛誤其山名幡竿源。山上有南唐惠濟禪師石墳。由證寂半里。至華嚴院。由華嚴東北行三里。至永福院。舊名龍云。道中望五老峰。歷歷可數。高下為十余峰矣。中有師子峰。狀若刻削。云物隱映。尤所肖似。庵之后頗有亂石。西北直上有鷹嘴峰。亦在五老峰之間也。蓋起凈住至永福院凡二十有一。同在棲賢之澗東。耆舊謂之澗東諸庵巖云。由永福下山入大富莊八里。由大富莊東北行至慧日禪院十里。院在官道西。下官道傍澗而行。兩山挾澗重復者五里。宛若洞府。舊名仙居洞。院記云。唐乾寧中。僧如義始結庵舍。吳大和初。僧惠從乃大構禪剎。時楊澈剌江州。頗捐信施。仍親篆仙居永安禪院之牓。題曰。吳大和五年歲次癸巳正月戊寅朔。奉化軍節度使江州觀察處置等使特進檢校太尉中書令使持節江州兼軍事江州刺史上柱國德化王食邑三千戶楊澈篆。本朝祥符二年。改今額。而僧寶其故篆焉。昔如義之居山也。朱樸嘗依以隸業。乾寧中。有道士許巖士。出入禁中。為奸利。樸附之因薦。樸有經濟才。昭宗召見。對以經義。甚悅。即日自國子博士。拜諫議大夫平章事。議論迂闊。動為笑端。數月巖士事敗。俱為韓建所殺。故今謂之朱樸書堂。道傍有睡龍潭。次白龜池。次文殊臺。出白石英。堪入藥品。中或有五色光。俗因謂之菩薩石。次羅漢臺。次觀音泉。乃至慧日院。五巒峰在其前。五巒峰之下有大雄庵。去慧日三里。山勢環聳屹若城壁。亦別一奧處也。內翰錢易記云。貞觀二年。梵僧尋山。愛其深遠有若大雄演法之地。故名大雄。大和中。宣宗避難。與僧志閑嘗居焉。復出官道行田間七里。至佛殿庵。僅同田舍。佛殿一里。至興福庵。復為完潔。由興福三里。至智林院。舊名慈云。其前有瑞云巖。若崩云。紫翠欲墮于地。馬祖大師嘗居焉。有馬祖巖馬祖泉。其北至吳章嶺三里。過嶺則江州界也。慧日之西南十里。至大城庵。山勢如城郭。故名大城。其北一里。過張家山。山間數百家皆張姓。張山之西三里。至延真觀。舊曰昭德觀。治平三年。賜今名。唐貞元中。李女真所創。女真名騰空。宰相李林甫之女。李太白送李女真歸廬山詩曰。羨君相門女。學道愛神仙。素手掬秋靄。羅衣曳紫煙。一往屏風疊。乘鸞著玉鞭。柳渾自江州刺史入朝。會昭德皇后薨。因言詠真洞蔡尋真并騰空所居可錫觀名以伸追奉。德宗因以尋其名詠真洞。而是觀也。以昭德之謚名之。近世好事。以太白送女真歸山詩。并送內尋騰空詩。刊石于祠壁。昭德之前西一里。有東登云庵。林深水遠。亦山之一佳處。棲賢澗東亦有登云庵。故此以東別之。昭德源在觀北。源上有凌云峰。峰下有凈慧院。去昭德觀一里。唐名永昌院。祥符中改今名。院記云。秦弘始中。德安上人自西涼來居焉。光化中。希奉上人重修。江州刺史成紀侯李奉宗奏為永昌院。天祐五年戊辰歲。僧齊已撰。昭德之西出官道二十里。至尋真沖虛觀。古名詠真洞。道書真誥述三十六洞天。詠真洞天第八七十二福地。廬山為元辰福地。是觀也即詠真洞天。五老峰正在其后。唐貞元年。女真蔡尋真居之。因以為名。觀后有白龍潭。懸瀑注焉。舊史云。漢武帝過九江。筑羽章館。于屏風疊下。臨相思澗。今五老之一峰疊石如屏障焉。蓋其故地。今潭上有淥凈亭。尋真之下西南二里。有普覺院。舊名長慶。由普覺西還十里。亦至羅漢禪院。羅漢之南五里。至圣惠莊。即咸平中。所賜廣濟者。廣濟卒亦葬焉。莊之南二里。有大沖庵。蓋自南康軍之東北出尋陽門一里。則有東庵院。院中有重湖閣。南望楊欄左里。北臨宮亭湖。湖上宮亭神廟寰宇記云。周武王十五年置。其神能分風擘流。行旅過之。必敬祀而后得去。故曹毗詩云。分風為二。擘流成兩。于寶搜神記云。昔吳郡太守張公直。自守征還道由廬山。子女觀祠。婢指女戲妃像。其妻夜夢致聘。怖而遽發。中流舡不行。合舡驚懼曰。愛一女而合門受禍耶。公直不忍。遂令妻下女于江。其妻布席水上以其亡兄女代之。公直知下兄女。怒妻曰。吾何面于當世也。復下己女于水中。將度遙見二女于岸側。傍有一吏曰。吾廬君主簿敬君之義。悉還二女。尋陽記云。為安世高所度。其神乃化形說具蛇岡。至今舟人往來猶禱焉。神林灣在湖之西北。又自軍南出福星門。則落星石在彭蠡湖水中。石上有落星寺。王僧辯陳武帝破侯景于落星灣。即其地也。其西有釣魚臺。南有流清庵。亦在水傍。落星灣泛舟過釣魚臺一里。至明心院。舊名翠微庵。由明心至楞伽庵五里。楞伽至善才庵五里。善才三里至凌云庵。凌云三里亦至萬杉禪院。明心之東南五里。又至東古山法輪院。法輪北至萬杉院亦十里。又有西古山。山有興善院。在歸宗之東十里。其東三十里。抵南康軍。所謂東西古山非廬山也。然草木閑野亦自可愛。善才屋宇爽塏。楞伽有流水在其后。自南康軍入山過楞伽。則無不潺湲者矣。凡自軍西出建昌門一里。傍官道有承天院。院依隆阜。上有松峰亭。今名草堂。過此則去游開先矣。自軍北出五老門半里過望云亭。五里過圣惠莊。又五里過羅漢院。則去游棲賢矣

右自寶嚴之南云慶至于圓通。同隸江州。謂之山北。老子之宇二。同名觀。佛之宇五十有五。或曰寺曰院。曰庵巖曰蘭若。其實皆僧居也。由康王觀至于慧日之北慈云。同隸南康。謂之山南。老子之宇九。佛之宇九十有三。余始游廬山。問山中塔廟興廢及水石之名。無能為予言者。雖言之。往往襲謬失實。因取九江圖經前人雜錄。稽諸本史。或親至其處。考驗銘志。參訂耆老。作廬山記。其湮泐蕪沒不可復知者則闕疑焉。凡唐以前碑記因其有歲月甲子爵里之詳故并錄之。庶或有補史氏云

廬山記卷第二廬山記卷第三

　　山行易覽第四

江州出德化門五里。至延壽院(舊名羅漢壇)延壽院五里。至石塘橋周郎中濂溪。濂溪東南十里。至寶嚴禪院(舊名雙溪)西南十里。至祥符觀(舊名太一)寶嚴之南三里。又有云慶庵。云慶一里。至寶積庵。寶嚴之西七里。又有庵巖莊。庵巖莊一里。至禪智院(舊名凈居)禪智五里。亦至祥符觀。觀之北五里。至龍泉庵。龍泉十里。至妙智院(舊名行春亭)妙智五里。至蛇岡。蛇岡之下五里。至太平觀(舊名通玄府)祥符觀之西南二里。又有國泰庵。庵西上蓮華峰頂十五里。至蓮華庵。國泰之南五里。至報恩庵。報恩一里。至云際庵。云際一里。至永清庵(一名下蓮華庵)其傍有道人隱居。永清之西一里。至云溪庵(一名下蓮華洞)云溪一里。亦至太平觀。觀之西五里。至東林太平興國寺。觀之西南五里。又有清泰庵。清泰一里。至廣澤院(舊名龍潭庵)其上五里。至三龍潭。廣澤七里。亦至東林。東林之西百余步。至遠公塔。塔西百余步。至西林乾明寺。西林之東五里。至黃土庵。其傍有看經庵。看經一里。至崇福庵。崇福五里。至香城庵。其傍有觀音庵東庵。東庵之下一里。至廣濟庵。廣濟半里。至圣僧巖。圣僧巖二里。至石盆庵。西林之東南五里。又有下化成院。下化成三里。至護國。庵護國一里。亦至石盆庵。石盆之上半里。至保興庵。保興半里。至上化成普照寺。其傍有大師庵。上化成之上十里。過香爐峰。至峰頂庵。峰頂之南十里。有香積庵。有路下山南棲賢澗東之萬壽源二十里而險。峰頂之西五里。至寶林寺(舊名大林)寶林一里。至擲筆峰。又一里。至佛手巖。佛手巖二里。至天池院。院之南一里。至隆禪師塔。塔之下二里。至新羅庵。庵之東二里。至十八賢臺。由天池下山十五里。同名錦繡谷。山下之水一出錦繡谷。一出石門谷。合流入湓江。兩水之上有雙龍庵廣福庵尊勝庵保寧庵。四庵相望皆不百步。石門澗在保寧庵前。澗中五里。有石柱峰鐵舡峰。峰下有二道人庵。保寧之南五里。至福海庵。福海二里。至祥云庵。祥云之上十里。至云頂峰。峰頂有云頂庵。祥云之南八里。至月輪庵。其傍有靈泉庵。靈泉七里。至報國庵。報國五里。至圓通崇勝禪院。其側有廣福院。圓通二十里。至康王景德觀。自圓通已上皆隸江州。由康王觀之北入谷中五里。至龍泉院。又二十里。至水簾。觀之南百步。至毗盧庵。毗盧二里。至大明庵。大明二里至長興庵。其傍又有仁王院。仁王二里。至干壽院。干壽七里。至靈湯凈慧禪院。凈慧之南十里。又有清霞觀。凈慧之東二里。過康樂經臺又三里。至陶公醉石。醉石復出官道三里。至歸宗承天禪院。歸宗之西百步。至靈溪祥符觀。祥符一里。至香泉院。次上塔次下塔。皆相去百余步。下塔五里。至般若臺隆教院。其傍有石門庵。次布水庵。次覺性庵(一名崔師臺)次重巖庵。皆相去百余步。重巖三里。至謝山人草堂。草堂三里。至靈棲院。靈棲之上百步。至紫霄峰頂舍利塔。靈棲之下八里。至三將軍洞。三將軍洞之下入歸宗亦一里。靈棲之東四里。至重云庵。次萬歲庵。次天宮庵。皆相去百余步。天宮一里。至余峰庵。余峰之上二十里。至白云洞。余峰之下二里。至先天觀(舊名真風)其傍有柳大卿草堂。先天二里。至太虛簡寂觀。簡寂五里。至棲隱觀。棲隱之東五里。至古靈庵。古靈十里。至開先禪院。開先之南一里。至石碑庵。石碑之上七里。至黃石巖永泰院。永泰之前半里。至文殊臺。永泰之上十里。有道人庵。圣僧巖。善才巖。羅漢巖。黃石巖。開先之東二里。至萬杉禪院。萬杉之東北三里。至真教院(舊名云峰)真教三里。至景德院(舊名高遙)景德一里。至李征古書堂。書堂之上四里。至五乳峰香積院。香積二里。至俱胝庵。其傍有觀音庵。觀音半里。至齊云庵。齊云三里。至臥龍庵。臥龍之下五里。至青蓮院(舊名白云庵)其傍有云峰院(舊名下偃臺)云峰五里。至道林院。道林一里至禪靜院(舊名中興)禪靜一里。至保慶庵。保慶一里。至凈隱院(舊名寶峰)凈隱三里。至祖教院(舊名上偃臺)其傍有盤龍庵。西源庵。寶輪庵。皆不百步。寶輪三里。至椆木庵。椆木三里。至幽邃庵。幽邃一里。至赤眼塔。塔東北十里。至棲賢寶覺禪院。南康軍出五老門五里。有大沖庵。大沖五里。亦至羅漢禪院。羅漢十里。亦至棲賢院。羅漢之東五里。至折桂僧莊。莊西五里。至白鹿洞李渤書堂。白鹿洞三里。至承天白鶴觀。白鶴五里。亦至棲賢院。棲賢之東半里。至凈住院(舊名登云)凈住之東二里。至廣壽院(舊名資圣)其傍有金師臺。廣壽之北二里。至萬壽院。萬壽之南三里。至楞伽院(舊名下白石)楞伽之上三里。至證道院(舊名上白石)證道三里。至太平興國院。太平一里。至上五峰香林院。香林五里。至凈居院(舊名上庵)凈居五里。至下五峰延福院。延福三里。至竹林院。竹林二里。至福源庵(舊名靈源)福源半里。至石泉庵。石泉二里。至凌霄巖明真院。明真之下五里。至凈妙院(舊名德政庵)凈妙一里。至云臺庵。云臺三里。至圣果院(舊名凈明)其前有解空院(舊名吉祥)解空之西北百步。至谷源庵。谷源之東北二里。至證寂院(舊名析桂)證寂半里。至華嚴院。華嚴三里。至永福院(舊名龍云)永福之下八里。至大富莊。大富莊之東北十里。至慧日禪院。慧日三里。至大雄庵。大雄復出官道七里。至佛殿庵。佛殿一里。至興福庵。興福三里。至智林院(舊名慈云)智林三里。則上吳章嶺。江州界也。慧日之西南十里。至大城庵。大城三里。至延真昭德觀。昭德之前一里。至登云庵。其后一里。至凈慧院。昭德之西出官道二十里。至尋真沖虛觀。尋真二里。至普覺院(舊名長慶)普覺之西十里。還至羅漢禪院。又自南康落星寺泛舟過釣魚臺一里。至明心院(舊名翠嶶)明心五里。至楞伽院。楞伽五里。至善才庵。善才三里。至凌云庵(舊名凌云書堂)凌云三里。亦至萬杉禪院。明心之東南五里。又至東古法輪院。法輪之北十里。亦至萬杉。又自南康西南出十五里。至西古興善院。興善十里亦至歸宗。凡自南康出建昌門。過承天院。則問開先路。出五老門。過望云亭。則問棲賢路云

　　十八賢傳第五

廬山豈獨水石能冠天下。由代有高賢隱居以傳。東林寺舊有十八賢傳。不知何人所作。文字淺近。以事驗諸前史。往往乖謬。讀者陋之。使古人風跡用無知者。惜哉。予既作山記。乃因舊本參質晉宋史及高僧傳。粗加刊正。或舊所脫略。今無有可考。亦未如之何也

　　社主遠法師

法師諱慧遠。姓賈。雁門樓煩人也。幼為書生。年十三。隨舅令狐氏游學許洛。尤善莊老。性度弘偉。年二十一。欲渡江東就范宣子共契嘉遁。中原冠亂。南路阻塞。時沙門釋道安。立寺于太行。弘贊佛法。遂往歸之。初聞講般若經。豁然大悟。乃嘆曰。儒道九流皆糠秕耳。遂與弟慧持投簪落發。委命受業。心既入道。常以大法為己任。慧解夙發。神明英越。安常嘆曰。使道流東國。其斯遠乎。二十四。便就講說。常有客聞講實相義。疑難往復。彌用疑塞。師為引莊子義為比類。惑者大釋。于是安之門人獨聽不廢俗書。后隨師南游至襄陽。安為朱序所拘。眾皆罷去。遠乃與弟子數十人適荊州。住上明寺。后欲往羅浮山。太元六年。至尋陽。愛廬阜之間曠。乃立龍泉精舍。久之沙門慧永禪師先居西林。與師有舊。欲邀同止。乃謂刺史桓伊曰。遠公弘道。學者日集。貧道所棲。狹不足處。奈何。時又夢山神請曰。此山足以棲神。一夕忽有雷雨。震擊詰朝。林麓大辟。唯素沙布地。兼有楩楠文梓良材。桓乃即其地更立房殿。名其殿曰神運。以在永師所居之東故。號東林。即太元十一年歲次丙戌寺成。先有阿育王文殊之像。沈于武昌水中。陶侃不能得。至是飄然輕舉迎還神運殿。以修佛事。又因罽賓道人。共作佛影臺。皆有神感。事具高僧傳。于是謹律之侶絕塵之客。四方不期而至。彭城劉遺民。豫章雷次宗。雁門周續之。南陽宗炳張野張詮等。凡百有二十三人。與師同修凈土之社。乃令劉遺民著發愿文。殷仲堪之任荊州也。入山展敬。與師松下談易。陳郡謝靈運。負才傲物。少所推重。一見肅然心服。為鑿東西二池種白蓮。求入凈社。師以心雜止之。范寧在豫章。師請入社。范不能從。姚興與法師羅什皆欽風德。遠輸施遺。桓玄震主。不覺致敬。安帝自江陵還都。輔國何無忌勸師候覲。師稱疾不行。帝遣使勞問。凡居山三十年。影跡不至塵俗。每送客以虎溪為界。晉義熙十二年歲次丙辰八月初六日順寂。春秋八十三。初感疾。散動林下。耆德請飲豉酒米汁。皆不許。又請以蜜和水為漿。師命律師一人。披尋律文。可否卷未半而終。遺命露骸林下。既而弟子與尋陽官屬。奉葬于西嶺。謝靈運銘張野序。唐會昌五年乙丑寺廢。大中二年戊辰復。寺之復也。僧正言乞賜旌褒。謚曰辯覺大師。升元三年。改謚正覺。興國三年。謚圓悟大師。仍名其墳。曰凝寂之塔。有匡山集二十卷。傳于世

　　彭城劉遺民

劉程之字仲思。彭城聚里人。漢楚元王之苗裔也。歷晉世至卿相。程之少孤事母。州閭稱孝。墳典百家靡不周覽。尤好佛理陳郡殷仲堪桓玄等諸賢。莫不崇仰。解褐府參軍。程之既慕遠公名德。欲白首同社。乃錄尋陽柴桑。以為入山之資。歲滿棄去。結廬西林。蔽以榛莽。義熙間公侯。復辟之皆不應。后易名遺民。遠公社賢推為上客。常貽書關中。與什肇二法師通好。揚搉經論。著念佛三昧詩。道德名實諸詞文義之華。一時所挹。凡居山十有二年。自正月感疾。便依念佛三昧。誦阿彌陀佛。至六月初。果見白毫相。次見佛真影。仍摩其頂。更作齋福。愿速盡壽。又請僧讀無量壽法華經至二十七日。僧眾咸集。遺民曰。今逝矣。予氣盡。勿哭以相惱亂。又行香。請眾僧。供養釋迦文佛。以謝令我知有阿彌陀佛。今日愿必迎接。少頃合掌。西向而逝。命子雍積土為墓。勿用棺槨。當時無不高仰。即義熙六年庚戌終。春秋五十七

　　豫章雷次宗

雷次宗字仲倫。豫章南昌人。博學尤明詩禮。不就征辟。入廬山立館東林僧房之東。與遠公同社。宋文帝元嘉十五年征。至都立學雞籠山。置生員百余人。久之復還廬山。公卿祖道后再征。筑室鐘山西巖下。謂之招隱館。猶秉操。不入公門。每自華林園東林。入延賢堂。為太子諸王。講喪服經。元嘉二十五年戊子終。春秋六十三

　　雁門周續之

周續之字道祖。雁門廣武人。后徙豫章建昌。年十二。詣范寧受業。通五經五緯。號十經。同門推為顏子。劉毅命為參軍。又辟博士大尉掾。俱不就。后入廬山。預遠公凈社。又與劉遺民陶淵明。號尋陽三隱。續之不尚峻節。江州刺史每相招請。亦往從之。武帝于東郭外開館待之。乘輿降幸。問續之禮義。辯析精異。時號為通隱。或問續之。時踐王庭何也。續之笑曰。心馳魏闕者。以江湖為桎梏。情致兩忘者。市朝亦巖穴耳。以升平元年癸亥終于鐘山。春秋六十七

　　南陽宗炳

宗炳字少文。南陽涅陽人。祖承宜都太守父繇之湘鄉令。炳博學善琴書圖畫。尤精玄言。宋武帝之在荊州也。召為主簿。不起。問其故。答曰。棲丘飲谷。三十余年矣。入廬山筑室。與遠公同社。后兄臧為南平太守。逼與俱還。乃于江陵三湖立宅。后辟參軍太尉掾。俱不就。乃敕南郡長。給吏役。數致餼賚。南陽王義季親至其室。命之角巾布衣引見。不拜。王曰。屈先生以重祿。可乎。對曰。祿如腐草。衰盛幾何。雅好山水。往輒忘歸。嘗西陟荊巫。南登衡岳。晚年盡圖之于室曰。吾老矣。名山不可再睹。唯澄懷觀道。臥以游之。撫琴動操。欲令眾山皆響。元嘉二十四年癸未終。春秋六十九

　　南陽張野

張野字萊民。南陽宛人也。后徙潯陽柴桑。與陶元亮通婚姻。學兼華竺善屬文。州舉秀才。南中郎府功曹州治中后征散騎常侍。俱不就。天資孝友。田宅舊業悉推與弟。一味之甘一庾之粟。共九族分之。衣食躬自菲薄。人不堪其憂。不改其樂。凡所著述傳于世萬余言。師敬遠公。與劉雷同轍。遠公卒葬西嶺。謝靈運為銘。野序之。稱門人焉。義熙十四年戊午終。春秋六十九

　　南陽張詮

張詮字秀碩。萊民之族人也。情性高逸。酷嗜墳籍。雖耕鋤猶帶經自樂。朝廷以散騎常侍征。不赴。庾悅以其家貧。以尋陽令祿之。笑曰。古人正以容膝為安。屈吾志亦何榮乎。竟不就。入廬山。依遠公凈社。宋景平元年癸亥終。春秋六十五

　　西林覺寂大師

大師諱慧永。姓繁。河內人也。年十二。事沙門竺曇現。慧悟宿習內外典籍。無不洞達。于佛事中。習禪為樂。先與遠師同依道安于恒山。亦約結宇羅浮。永師先止尋陽。即晉太元之初也。刺史陶范挹其道風。宛如夙契。于是留憩廬山。舍宅棲止。師貞素自然。清心克己。言常含笑。語不傷物。又別立一苑室于嶺上。每欲禪思。輒往居焉。所居嘗有香馥之氣。因號香谷。屋中嘗有一虎。人或畏者驅之上山。人去還復馴伏。后遠師龍泉學徒漸眾。師要同憩香谷。又感神夢之異。桓伊立寺東林。乃號西林焉。鎮國將軍何無忌作鎮尋陽。每至瞻禮盡其誠敬。師專意凈土之行。以晉義熙十年甲寅。遇疾綿篤。一日忽起。斂衣合掌。求屣欲起。如有所見。眾咸驚問答云。佛來。言終而逝。春秋八十三。山中聞其香不絕者七日。奉全身葬于本寺西二百步。南唐元宗重建塔亭。尋降焚黃。追謚覺寂大師實智之塔

　　東林普濟大師

竺道生本姓魏。鉅鹿人也。寓居彭城。家世士族父廣。道生生而穎悟。聰哲若神。其父知非凡器。愛而異之。后從沙門竺法汰出家。遂用竺為氏。既踐法門。俊思奇拔。研味句義。觸類開解。年十五。便登講坐。吐納問答。如貫珠玉年二十。器鑒日深。義熙七年辛亥。初入廬山。幽棲七年。以求其志。常以入道之要。慧解為本。故鉆仰群經。斟酌雜義。萬里隨法。不憚疲苦。乃經長安。羅什受業。關中僧眾咸謂神悟。后還都止青霞寺。校閱真俗。研思因果。乃云。善不受報頓悟成佛。性常有論。法身無色論。有無凈土緣論等。籠罩舊說。妙有淵旨。而守文之徒嫌嫉紛起。又六卷泥洹經。先至京都。說阿闡提人皆得成佛。于時大本未傳。孤明先發獨見忤眾。于是舊學以為邪說。擯而遣之。師乃正容誓曰。若我所說反于經義者。請于見身示以厲疾。若與實相不相違背。愿舍識之時。踞師子座。言竟拂衣而去。入吳郡虎丘山。旬日之中。學徒數百人。其年夏。雷震于青園佛殿。龍升于天。識者默嘆曰。龍既去。生必行矣。師果辭眾。復還廬山。銷影巖岫。后涅槃大本至于南京。果稱闡提悉有佛性。與前所說若合符契。師既獲斯經。尋復講說。以宋元嘉十一年甲戌冬十月。于廬山精舍法座講說。大眾悚聽。法席將畢。忽見麈尾紛然而墜。端坐正容。隱幾而逝。顏色不異。宛若入定。道俗嗟駭。京師諸師聞者悉皆懺悔信伏。葬于廬山之阜。王微以生比郭林宗。乃為立傳。述其遺德。元宗詔建堂造塔。追謚普濟大師法施之塔

　　釋慧持法師

慧持者。遠師之弟也。沖然有遠量。年十四學讀書。一日所記。常敵人之十日。善文史。巧才制。年十八出家。與兄同事道安法師。遍學眾經。游丑三藏。形長八尺。風神俊爽。常躡革屣。衲衣半脛。始同居東林之凈社。廬山徒屬往來三千。持為上首。羅什在關中。遙相欽敬。至隆安三年。持欲觀矚峨嵋。振錫岷岫。乃辭遠師。入蜀。遠師苦留。不可。嘆曰。人生愛聚。汝獨樂離。持曰。若滯情愛聚者。本不應出家。今既割愛求道。正以西方為期耳。于是悵然而別。過荊州。殷仲堪桓玄皆加禮遇欲留。不可。至蜀成都郫縣龍淵寺。升持堂者。皆號登龍門。譙縱之亂從子道福兇悖尤甚。入寺人馬浴血。眾僧怖走。持神色盥洗無忤。道福見之。愧悔汗流。謂左右曰。大人故與眾異。以義熙八年壬子順寂。春秋七十二

　　罽賓佛馱耶舍尊者

佛馱耶舍此云覺明。罽賓國大婆羅門種也。年十三。隨師游于曠野。與虎相遇。師欲避之。耶舍曰。此虎已飽。必不食人。俄而虎去。中道果見余食。師密異之。年十五。誦大乘經百萬言。猶為沙彌。乃學五明論。世間法術多所練習。然性簡傲。謂少堪己師。年二十七。方受具戒。讀誦手常不釋卷。每端坐思義。猶以虛度日景為嘆。其專精如此。在沙勒與羅什甚相尊敬。后入龜茲。法化甚盛。時羅什已為呂光所執。什在姑臧。遣信要之。耶舍欲從之。恐為國人所留。乃取清水一缽。以藥投中。咒數十言。與弟子洗足。即便夜發。比旦行數百里。國人追之不及。問弟子曰。何所覺耶。曰唯聞疾風之響。而眼有淚耳。耶舍又為咒水洗足乃止。達姑臧。什公已入長安。乃請姚興迎之。別立新省于逍遙園。與什對譯十住婆娑等論。耶舍髭赤。時人號為赤髭論主。前后贈遺四事供養并不受。時至分衛。一食而已。衣缽臥具滿屋三間。不以關心。姚興為貨之。城南造寺。耶舍先誦曇無德律。興疑其謬。乃試令誦羌籍藥方。可五萬言。經二日。執文覆之。不誤一字。眾伏其強記。弘始中譯出四分律為秦言。晉義熙八年壬子。入廬山。為遠公預社之客。后辭還本國。自罽賓以虛空藏經一卷附賈客。至于涼州。莫知所終

　　罽賓佛馱跋陀羅尊者

佛馱跋陀羅。漢云覺賢。本姓釋氏。迦維羅衛國人。甘露梵王之苗裔。覺賢三歲而喪母。五歲而喪父。為外氏所養。從祖鳩摩婆利聞其聰悟。乃迎還度為沙彌。年十七。與同學數人俱以習誦為業。人一月所誦。賢一日誦之。師嘆曰。賢一日敵三十夫也。及具戒。博學群經。多所通達。少以禪律馳名。與同社學僧伽達多。共游罽賓國。達多雖伏其才明。而未測其人也。后于密室禪坐。忽見賢來。達多驚問其意。答曰。暫至兜率。致敬彌勒。言訖便隱。達多乃知其神。其后益見神變。乃敬心祈問。方知其得不還果也。賢喜游方弘化。乃度蔥嶺。歷六國。自交趾附舶。循海至青州東萊郡。聞鳩摩羅什在長安。即往從之。什大喜。相與共發玄旨。多所推伏。后至廬山。遠師久服風聞。傾蓋如舊。于香谷后山。茇舍而居。自是江東始耽禪悅。安帝義熙十四年。先有沙門。于于闐國。得華嚴經前分三萬六千偈。未有宣譯。乃迎師。赴道場寺為譯主。與吳郡內史孟顗右衛將軍褚叔度沙門法業等。詮定文旨。會通華梵。妙得經意。及先后譯出觀佛三昧海等經論。九十五部一百十有七卷。并行于世。以元嘉六年歸寂于建鄴。春秋七十一。賢有釋迦舍利三粒。自隨因葬北嶺。仍建塔焉

　　釋慧睿法師

慧睿冀州人也。少出家。執節清峻。博學游方。游歷諸國。至南天竺界。音譯詁訓。殊方異義。無不洞曉。還憩廬山。入遠師凈社。常適京師。止烏衣寺。講說皆思徹言表。宋彭城王義康請入第受戒。睿曰。禮聞來學。義康大慚。乃入寺虔禮以奉戒法。后以貂。裘奉睿。睿不服。常坐之。王密令左右買以三十萬錢。睿曰。雖非所服。大王所施。聊為從用耳。謝靈運篤好佛理。殊俗之音多所達解。乃以經中諸字并眾音證于睿。著十四音訓。敘條例。梵漢昭然可了。使文字有據。以宋元嘉十六年己卯順寂。春秋八十五。時稱晉有四圣。生肇融睿其一也

　　釋曇順法師

曇順黃龍人也。幼而出家。親承羅什之訓。舊疑宿滯多所通達。議論精博。講釋群經。演贊大乘。了悟玄微。色空無著。什公嘗嘆曰。曇順實奇器矣。入廬山。從遠師同修西方凈社。志道不群。利濟為本。寧蠻校尉劉遵考。于江林立寺。請師經始。遠師遣從之。元嘉二年己丑歲終。春秋七十九

　　釋曇恒法師

曇恒河東人。童孺出家。年十三講大乘經論。深明至理。及具戒。內外典籍皆悉備通。德行孤清。歲寒無改。棲神幽境。群鹿馴擾。誠無我心。物情自伏。愿修西方。同歸凈社。晉義熙十四年戊午歲終。春秋七十一

　　釋道昺法師

道昺姓陳。潁川人。幼出家。為遠公弟子。深達經律。涉獵外書。特深莊老。德行孤峻。慧悟夙深。所披文不復再覽。講述經典。其理直明。晉義熙十四年戊子。豫章太守王虞入山拜謁。嘉其風度。請為山主。紹大師之躅。眾以道源法嗣皆宗仰而羽翼焉。元嘉十二年乙亥終。春秋七十一

　　釋道敬法師

道敬瑯琊王氏。從祖凝之剌江州。太元十六年。入山出家。為遠公弟子。博覽儒書。兼明至典。年十七。通大乘經論。所誦日過萬言。才學幽深。時賢敬伏。每嘆戒律終身難全。愿凈六根。但稟一戒。師亦聽之。冰霜瑩然。德望尤著。遠公歸寂入若耶山。永初元年庚申終。春秋五十一

　　釋曇詵法師

曇詵廣陵人。幼而出家。為遠公弟子。頗通外學。別識山中鳥獸毛色俊鈍之性。洞曉草木枝干善惡甘苦之味。尤能講說。風神超朗。氣岸凝遠。審于傳寫。持本不移。注維摩經。著窮通論蓮社錄。建寺后五十五年。以元嘉十七年庚辰最后終。春秋七十九

廬山記卷第三廬山記卷第四

　　古人留題篇第六

廬山古今人留題多矣。清言麗句既落人口。山翁野老相傳不絕。雖深巖窮谷人跡罕至。人之相去復數百歲。因其詞想其風。有若履舄并游。而幾案親相與言焉。夫文章之可傳也。如此其可忽諸。故晉宋諸賢山中詩。往往有可見者。本朝張晦之羈游廬山甚久。水石佳處詩多中的。自有廬山集。承平以來人尚風雅。朝廷之士登高臨遠。亦有風人騷客之興。凡所遺篇什皆一時間。人歲月旦近。不患無傳也。今錄唐已前人詩。著于篇相。貴耳而賤目以擅去取也

　　游廬山

　　　　慧遠


崇巖吐清氣。幽岫棲神跡。希聲奏群籟。響出山溜滴。有客獨冥游。逕然忘所適。揮手撫云門。靈關安足辟。流心叩玄聽。感至理弗隔。孰是騰九霄。不奪沖天翮。妙同趣自拘(未見全文)

　　奉和

　　　　劉遺民


理神固超絕。涉粗罕不群。孰至消煙外。曉然與物分。冥冥玄谷里。響集自可聞。文峰無曠秀。交嶺有通云。悟深婉沖思。在要開冥欣。中巖擁微興。岫想幽聞。弱明反歸鑒。暴懷傅靈薰。永陶津玄匠。落照俟虛斤

　　奉和

　　　　王喬之


超游罕神遇。妙善自玄同。徹彼虛明域。曖然塵有封。眾阜平廖廓。一岫獨凌空。霄景憑巖落。清氣與時雍。有標造神極。有客越其峰。長河濯茂楚。險雨列秋松。危步臨絕冥。靈壑映萬重。風泉調遠氣。遙響多喈嗈。遐麗既悠然。余盼覿九江。事屬天人界。常聞清吹空

　　奉和

　　　　張野


覿嶺混太象。望崖莫由檢。器遠蘊其天。超步不階漸。朅來越重垠。一舉拔塵染。遼朗中大盼。迥豁遐瞻慊。乘此櫖瑩心。可以忘遺玷。曠風被幽宅。妖涂故死減

　　入彭蠡湖口作

　　　　謝靈運


客游倦水宿。風潮難具論。洲島驟回合。圻岸屢崩奔。乘月聽哀貁。邑露馥芳蓀。春晚綠野秀。巖高白云屯。千念集日夜萬感盈朝昏。攀崖照石鏡。牽葉入松門。三江事多往。九派理空存。靈物吝珍怪。異人秘精魂。金膏滅明光。水碧輟流溫。徒作千里曲。弦絕念彌敦

　　望石門

　　　　同前


明發振云冠。升嶠遠棲趾。高峰隔半天。長崖斷千里。雞鳴清澗中。猿嘯白云里。瑤波逐空開。霞石觸峰起。回互非一形。參差悉相似

　　登石門最高頂

　　　　同前


晨策尋絕壁。夕息在山棲。疏峰枕高館。對嶺臨回溪。長林羅戶庭。積石擁階基。連巖覺路塞。密竹使逕速。來人忘新術。去子或故蹊。活夕流駚。噭噭夜猿啼。沉冥豈別理。守道自不攜。心契九秋干。日玩三春荑。居常以待終。處順故安擠。惜無同懷客。共登青云梯

　　登廬山

　　　　鮑昭


懸裝亂水區。旅薄次山楹。千巖狀岨積。萬壑勢回縈。巃嵷高昔貌。紛亂襲前名。洞澗窺地脈。竦樹隱天經。松磴一迷密。云竇下縱橫。陰冰實夏結。尖樹信冬榮

　　從冠軍建平王登香爐峰

　　　　江淹


廣成愛神鼎。淮南好丹經。此山具鸞鶴。往古盡仙靈。瑤草正翕赩。玉樹信蔥青。絳氣下縈薄。白云上杳冥。中坐瞰蜿虹。俯伏視流星。不尋遐怪極。則知耳目驚。日落長沙渚。曾陰萬里生。藉蘭素多意。臨風默含情。方學松柏隱。羞逐市井名。奉承光誦末。伏思托后旌

　　東林寺

　　　　劉孝綽


月殿耀珠幡。風輪和寶鐸。朝猿響甍棟。夜水聲惟箔(未見全篇)

　　題簡寂觀

　　　　張正見


二梁澗本絕。千仞路難通。即此神仙內。眼牓映仙宮。鏡似臨峰月。流如飲澗虹。幽桂無斜影。深松有勁風。唯當遠望。知在白云中

　　秋晚還彭澤

　　　　同前


游人及丘壑。秋氣滿平皋。路積康成帶。門疏仲蔚蒿。山明云色畫。天靜鳥飛高。自有東籬菊。還持泛濁醪

　　還彭澤山中早發

　　　　同前


搖落山中曙。秋氣滿林隈。螢光映草頭。鳥影出枝來。殘暑避日盡。斷霞逐風開。空返陶潛縣。終無宋玉才

　　登廬山

　　　　劉[王*刪]


野煙出爐上山。花落鏡前。危梁取大壑。瀑布桂中天。秦始眺宇宙。漢武上旌旃。結盧分往籍。留艑映遐年(未見全篇)

　　游東林寺

　　　　崔融


昨度匡山下。春鶯曉弄稀。今來溢水曲。秋雁晚行飛。國有文皇召。人慚謫傳歸。回行過梵塔。歷覽遍吳畿。杏樹裁時久。蓮花刻處。南溪雨颯颯。東峴日輝輝。瀑溜天童棒。香爐法眾圍。煙云隨道路。鸞鶴遠驂騑。遠上靈儀肅。生玄談柄揮。一茲觀佛影。暫欲罷朝衣

元和十三年二月二十九日。曾孫朝散大夫使持節江州諸軍事守江州刺史上柱國清河縣開國男賜紫金魚袋能再刊勒

　　晚泊尋陽望廬山

　　　　孟浩然


桂席幾千里。名山都未逢。泊舟潯陽郭。始見香爐峰。嘗讀遠公傳。永懷塵外蹤。東林精舍近。日暮但聞鐘

　　彭蠡湖中望廬山

　　　　同前


大虛生月暈。舟子知天風。掛席候明發。渺漫彭湖中中流見遙島。勢壓九江雄。黤默客霽色。崢嶸當曙空。香爐初上日。瀑布噴成虹。久欲追向子。況茲懷遠公。我來限于役。未暇息微躬。淮海途將半。暑霜歲欲窮。寄言巖棲者。畢趣當來同

　　廬山謠寄廬侍御虛舟

　　　　李白


我本楚狂人。鳳歌笑孔丘。手持綠玉杖。朝別黃鶴樓。五岳尋仙不辭遠。一生好入名山游。廬山秀出南斗傍。屏風九疊云錦張。影落明湖青黛光。金闕前開二峰長。銀河倒掛三石梁。香爐瀑布遙相望。回崖杏嶂凌蒼。蒼翠影紅霞映朝日。鳥飛不到吳天長。登高壯觀天地間。大江茫茫去不還。黃云萬里動風色。白波九道流雪山。好為廬山謠。興為廬山發。閑窺石鏡清我心。謝公行處蒼苔沒(一本云。綠蘿開處懸明月)早服還丹無世情。琴心三疊道初成。遙見仙人彩云里。手把芙蓉朝玉京。先期污漫九垓上。愿接廬敖游太清

　　別東林寺僧

　　　　同前


東林送客處。月出白猿啼。笑別廬山遠。何煩過虎溪

　　望廬山瀑布水

　　　　同前


西登香爐峰。南見瀑布水。掛流三百丈。噴壑數千尺。欻如飛電來。隱若白虹起。初驚河漢落。半灑云天里。仰觀勢轉雄。壯哉造化功。海風吹不斷。江月照還空。空中亂潨射。左右洗青壁。飛珠散輕霞。流沫沸穹石。而我游名山。對之心益閑。且諧宿所好。永愿辭人間

日照香爐生紫煙。遙看瀑布掛長川。飛流直下三千尺。疑是銀河落九天

　　望廬山五老峰

　　　　同前


廬山東南五老峰。青天削出金芙蓉。九江秀色可攬結。吾將此地鎖云松

　　送李女真騰空歸廬山

　　　　同前


羨君相門女。學道愛神仙。素手掬秋靄。羅衣曳紫煙。一往屏風疊。乘鸞著玉鞭

　　送內尋騰空

　　　　同前


君尋騰空子。應到碧山家。水舂云母碓。風掃石南花。若戀幽居好。相邀弄紫霞

　　瀑布

　　　　宣宗皇帝


穿云透石不辭勞。達地方知出處高。溪澗豈能留得住。終歸大海作波濤

　　栗里

　　　　顏真卿


張良思報漢。龔勝恥事新。狙擊苦不就。舍生悲把紳。鳴呼陶淵明。棄業為晉臣。白以公相后。每懷宗國屯。題詩庚子歲。自為義皇人。手持山海經。頭戴漉酒巾。興逐孤云遠。辯隨還鳥泯(未見全篇)

　　簡寂觀

　　　　張祐


紫霄峰下草堂仙。千載空遺石磬懸。白氣夜生龍在水。碧云秋斷鶴歸天。竹房影占中庭月。松檻聲來半壁泉。明日又為浮世恨。滿山徒積夢依然

　　春日觀省屬城始憩東西林精舍

　　　　韋應物


因時省風俗。布惠迨高年。建隼出尋陽。整駕游山川。白雪斂晴壑。群峰列遙天。嵚[崁-土+(立/(可-一))]石門狀。杳靄香爐煙。榛荒屢罥掛。遙側殆覆顛。方臻釋氏廬。時物屢華妍。曇遠昔經始。于茲閟幽玄。東西竹林寺。灌注寒澗泉。人事既□泯。歲月復已綿。殿宇余丹紺。磴閣皆欹懸。往士亦棲息。善身絕塵緣。今我蒙朝寄。教化敷里廛。道妙茍為得。出處理無偏。心嘗同所尚。跡豈辭纏牽

　　題從侄緒西林精舍書齋

　　　　同前


棲心始多暮。息心君獨少。慕謝始精舍。文依僧欲觀妙。洌泉前階注。清池北窗照。果藥雜芬敷。松筠疏舊峭。屢躋幽人境。每肆芳辰眺。探栗玄猿窟。擷芝舟林嶠。纻衣豈寒御。蔬食非饑療。雖甘巷北單。豈寒青紫耀。郡有優賢榻。朝編貢士諂。欲同朱輪載。勿憚移文誚

　　題鄭侍御遺愛草堂

　　　　同前


居士近依僧。青山結茆屋。疏松映嵐晚。春池含苔綠。繁華冒陽嶺。新禽響幽谷。長嘯攀喬林。慕茲高世躅

　　簡寂觀西澗瀑布下作

　　　　同前


淙流絕壁散。靈煙翠澗深。巖際松風起。飄飄灑塵襟。窺羅玩猿烏。解組散云林。茶果邀真侶。觴酌洽同心。曠歲懷茲賞。行春始重尋。聊將橫吹笛。一寫山水音

　　尋簡寂觀瀑布

　　　　同前


躡石欹危過急澗。攀崖迢遞弄懸泉。猶將虎竹為年累。欲付歸人絕世緣

　　簡寂觀

　　　　秦韜玉


物外靈蹤客到稀。竹房斜掩舊荊扉。丹書萬卷題朱字。碧岫千重鎖翠微。泣露白猿攜子去。唳風玄鶴傍人歸。只應玉闕名長在。日暮閑云空自飛

　　瀑布

　　　　陸蟾


正源人莫測。千尺掛云端。岳色染不得。神功裁亦難。夏噴猿鳥凝。秋濺斗牛寒。待濟滄溟后。翻濤更好看

　　翻經臺

　　　　包吉


野蔓高臺下。前朝記不誣。金文翻古偈。漢字變胡書。彩線風飄斷。緗縑火燼余。破云開白日。穿水照芙蕖。科斗頻更改。庵園幾遍鋤。真門兼逸韻。兩欲慕相如

　　題西林寺故蕭郎中舊堂

　　　　韓愈


中郎有女能傳業。伯道無兒可保家。偶到匡山曾住處。數行哀淚落煙霞

　　瀑布

　　　　徐凝


瀑泉瀑泉子丈直。雷奔入海無暫息。今古長如白練飛。一條界破青山色

　　訪陶公舊宅(并序)

　　　　白居易


予夙慕陶淵明為人。往歲渭川閑居。嘗有效陶體詩十六首。今游廬山。經柴桑故里。思其人訪其宅。不能默默。又題詩云

垢塵不污玉。靈鳳不啄膻。鳴呼陶靖節。生彼晉宋間。心實有所守。口終不能言。永惟孤竹子。拂衣首陽山。夷齊各一身。窮餓未為難。先生有五男。與之同饑寒。腸中食不充。身上衣不完。連征竟不起。斯可謂真賢。我生君之后。相去五百年。每讀五柳傳。目想心拳拳。昔嘗詠遺風。著為十六篇。今來訪故宅。森若在君前。不慕樽有酒。不慕琴無弦。慕君遺榮利。老死此丘園。柴桑古村落。栗里舊山山川。不見籬下菊。但余墟中煙。子孫雖聞。族氏猶未遷。每逢姓陶人。使我心依然

　　春游二林寺

　　　　同前


下馬西林寺。翛然進輕策。朝為公府吏。暮是靈山客。二月匡廬冰。雪始消釋。陽叢抽茗芽。陰竇泄泉脈。熙熙風土暖。藹藹云嵐積。散作萬壑春。凝為一氣碧。身閑易澹泊。官散無牽迫。[糸*丐]彼十八賢。古今同此適。是年準冠起處處興兵革。智士勞思謀。戎臣若征役。獨有不才者。山中弄泉石

　　游石門澗

　　　　同前


石門無舊徑。披榛訪遺跡。時逢山水秋。清輝如古昔。嘗聞慧遠輩。題詩此巖壁。云覆莓苔封。蒼然無見覓。蕭疏野生竹。崩剝多年石。自從東晉后。無復人游歷。獨有秋澗聲。潺湲空旦夕

　　題元十八溪亭(在廬山東南五老峰之下)

　　　　同前


怪君不喜仕。又不游州里。今日到幽居。了然知所以。宿君石溪亭。潺湲聲滿耳。飲君螺杯酒。醉臥不能起。見君五老峰。益悔居城市。愛君三男兒。始嘆身無子。余方爐峰下。結室為居士。山北與山南。往來從此始

　　香爐峰下新置草堂。即事詠懷題于石

香爐峰北面。遺愛寺西邊。白石何鑿。清流亦潺潺。有松數十株。有竹千余竿。松張翠傘蓋。竹倚青瑯玕。其下無人居。惜哉多歲年。有時聚猿鳥。終日空風煙。時有沉冥子。姓白字樂天。平生無所好。見此心依然。如獲終老地。忽乎不知還。架巖結茅宇。斸壑開茶園。何以洗我耳。屋頭落飛泉。何以凈我眼。砌下生白蓮。左手攜一臺右手挈五弦。傲然意自足。箕踞于其間。興酣仰天歌。歌中聊寄言。我本野夫。誤為世網牽。時來昔捧日。老去今歸山。倦鳥得茂樹。涸魚反清源。舍此欲焉往。人間多險艱

　　登香爐峰頂

　　　　同前


迢迢香爐峰。心存耳目想。終身牽物役。今日方一往。攀蘿蹋危石。手足勞俯仰。同游三四人。二人不敢上。上到峰之頂。目眩神恍恍。高低有萬尋。闊狹無數交。不窮視聽界。焉識宇宙廣。江水細如繩。湓城小于掌。紛吾何屑屑。未能脫塵鞅。歸去思自差。低頭入蟻壤

　　宿簡寂觀

　　　　同前


巖白云尚屯。林紅葉初隕。秋光引閑步。不知身遠近。夕投靈洞宿。臥覺塵機泯。名利心既忘。市朝夢亦盡。暫來尚如此。況乃終身隱。何以療夜饑。一匙云母粉

　　宿西林寺

　　　　同前


木落天晴山翠開。愛山騎馬入山來。心知不及柴桑令。一宿西林使卻回

　　宿西林寺。早赴東林滿上人之會。因寄崔二十二員外

　　　　同前


謫辭魏闕鹓鸞隔。老入廬山麋鹿隨。薄暮蕭條投寺宿。凌晨清凈與僧期。雙林我起聞鐘后。只日君趨入閣時。鵬鷃高低分皆定。莫勞心力遠相思

　　題廬山山下湯泉

　　　　同前


一眼湯泉流向東。浸泥澆草暖無功。驪山溫水因何事。流入金鋪玉甃中

　　上香爐峰

　　　　同前


倚石攀蘿歇病身。青節竹杖白紗巾。他時畫出廬山障。便是香爐峰上人

　　香爐峰下山居草堂初成。偶題東壁

五架三間新草堂。石衛桂柱石編墻。南檐納日冬天暖。北戶迎風夏月涼。灑砌飛泉才有默。拂窗斜竹未成行。來春更葦東廂屋。紙閣蘆簾著孟光

　　戲贈李十三判官

　　　　同前


垂鞭相送醉醺醺。遙見廬山指似君。想君初覺從軍樂。未愛香爐峰上人

　　攜諸山客。同上香爐峰。遇雨而還。沾濡狼藉。互相笑謔。題此解嘲

　　　　同前


蕭灑登山去。龍鐘遇雨回。磴危攀薜荔。石滑踐莓苔。襪污君相謔。鞋穿我自咍。莫欺泥土腳。曾踏玉階來

　　讀靈徹詩

　　　　同前


東林寺里西廊下。石片鐫題數首詩。言句怪來還教別。看名知是老湯師

　　別草堂三絕句

　　　　同前


正聽山鳥向陽眠。黃紙除書落枕前。為感君恩須暫起。廬峰不擬住多年

久眠披褐為居士。忽掛緋袍作使君。身出草堂心不出廬山。未要動移文

三間茆舍向山開。一帶山泉繞舍回。山色水聲莫惆悵。三年官滿卻歸來

　　題別遺愛草堂。兼呈李十使君(李方廬山常居白鹿洞)

　　　　同前


曾住爐峰下。書堂對藥臺。斬新蘿徑合。依舊竹窗開。砌水親開決。池荷手自裁。五年方暫至。一宿又湏回。縱未長歸得。猶勝不到來。君家白鹿洞。聞道亦生苔

　　草堂前新開一池。養魚種荷。日有幽趣

淙淙三峽水。浩浩萬頃陂。未如新塘上。微風動漣漪。小萍加泛泛。初蒲正離離。紅鯉二三寸。白蓮八九枝。繞水欲成徑。護堤方插籬已被山中客。呼作白家池

　　白云期(黃名巖下作)

　　　　同前


三十氣太壯。胸中多是非。六十身太老。四體不支持。四十至五十。正是退閑時。年長識命分。心慵少營為。見酒興猶在。登山力未衰。吾年幸當此。且與白云期

　　出山吟

　　　　同前


朝詠游仙詩。暮歌來薇曲。臥云坐白石。山中十五宿。行隨出洞水。回別緣巖竹。早晚重來游。心期瑤草緣

　　題遠大師墳

　　　　僧靈澈


古墓石棱棱寒。云晚景凝。空悲虎溪月。不見雁門僧

　　東林寺寄包侍郎

　　　　同前


古殿清陰山木春。池邊跂石一觀身。誰能來此焚香坐。共作爐峰二十人

　　題西林寺水堂。奉寄武陽公

　　　　同前


日日愛山歸已遲。閑閑空度少年時。余身定寄林中老。心與長松片石期

　　簡寂觀

　　　　同前


古杉古柏巖壁間。猿攀鶴巢枝枯折。五月有冰六月寒。時見仙翁來取雪

　　五老峰大明觀贈隱者

　　　　姚系


云觀此山北。與君攜手稀。林端涉橫水。洞口入斜暉。乍覺鸞鶴邇。忽為煙霧飛。故人清和客。默會琴心微。丹術幸可授。青龍當來歸。悠悠平生意。此日復相違

　　簡寂觀

　　　　孫魴


郎殿與云連。紫宵蒼翠邊。自然應有藥。誰敢道無仙。蘚色吞崖徑。松聲讓瀑泉。未能長息去。豈便是前緣

　　宿青牛谷梁煉師仙居

　　　　楊衡


隨云步入青牛谷。青牛道士留我宿。可憐夜久月明中。唯有壇邊一枝竹

　　寵廬山隱者

　　　　同前


風鳴云外鐘。鶴宿千年松。相思杳不見。月出山重重

　　瀑布

　　　　江為


廬山正南面。瀑布古來聞。萬里朝滄海。千尋出白云。寒聲終自遠。靈派孰為分。除卻天臺后。平流莫可群

　　簡寂觀

　　　　同前


才入玄都解郁陶。羽人相伴遍游遨。溪橫洞口紅塵斷。岳聳天心紫氣高。金井泉秋光[澰*欠]滟。石壇松古韻蕭[颱-臺+(癸-天+蟲)]。吟余卻嘆浮生事。畫□□□□□□

　　簡寂觀

　　　　同前


錢燼滿庭人醮罷。西峰涼影月沉沉。到來往事碑中說。壇畔徘徊秋正深

　　去東林

　　　　曹汾


峰頭不住起孤煙。池上相留有白蓮。塵網分明知束縛。要須騎馬別云泉(會昌三年七月十五日題汾開成四年崔蠡下進士后為中書舍人刑戶部侍郎忠武軍節度使)

予自右轄出鎮鐘陵。秘監家兄不忍遠別。函見宰坐求替。遂得同赴江西時也。薦福大德顯公禪門上首言。歸東林。亦獲結侶道路陪游。每承清論。今過寺。因留題詩一首

　　　　裴休


麟臺朝士辭書府。鳳闕禪宗出帝京。歸到雙林親慧遠。行過五柳謁淵明。白衣居士輕班爵。敗□高僧□□情。引得病夫無外想二心師事□□□

　　和舍弟寄題東林寺

　　　　裴謨


元非附鳳攀龍客。本是山猿野鹿身。虛向班行紆祖紱。爭如□□□□塵。歡同玉季為良伴。喜奉金□□□因。今日香爐峰下過。方欣物外有遺民

　　簡寂觀

　　　　沈彬


山藏勝境當□□。□□樓臺洞府開。白發滿頭誰肯到。蒼苔盈步自倫來。風帆閑事拋三日。玉液長生念一杯。此路有心星月在。杏壇仙侶莫相猜

　　再到東林寺

　　　　同前


十五年前還到此。池深苔蘚樹垂藤。重游數處心傷日。不見舊時頭白僧。花有露含長夜月。殿無風動徹明燈。堪驚此去老又老。未有更來能不能

　　瀑布

　　　　同前


瀉出岳中源化水。噴成瀑布世還希。雖如仙女偷來織。不見山公采得歸。萬古色嫌明月薄。千尋勇學白云飛。若言真個堪裁剪。預被豪家買作衣

　　望廬山

　　　　同前


東過匡廬忍醉眠。雙眸盡日掛危巔。壓低吳楚肴涵水。約破云霞獨倚天。一面峭來無鳥徑。數峰狂欲趁漁舡。江人莫笑偏凝望。卜隱長思瀑布前

　　題東林寺

　　　　布衣周碏


大中天子海恩深。再使迷徒識佛心。半死白蓮初降云。欲成荒地又鋪金。僧開石室經猶在。虎印溪泉跡未沈。誰謂五湖書劍客。此生重得見東林

再崇玄法象西天。宏闬新高碧嶂前。風送片云招白馬。鶴迎貧女施金錢。沙門覓佛曾諳路。苦海悲人易得舡。三教共興談帝道。大中年是太平年

　　題東林寺四首

　　　　禪月大師貫休


閑行閑坐思攀緣。多是東林古寺前。小瀑便高三百尺。短松多是一千年。盧楞伽畫苔漫畫。殷仲堪碑雨滴穿。今欲更崇蓮社去。不知誰是古諸賢

白旃檀花露滴滴。碧苾芻草香蒙蒙。田地更無塵一點。是何人合住其中

玉像珠龕香陣橫。錦霞多傍石壇生。辟蛇行者今何在。峰項唯聞鳩鳥聲

亙玄舊輦殘云濕。耶舍孤墳落照遲。有個老僧倚松樹。恐人偷取白猿兒

　　懷西林諸道者

　　　　同前


島外更誰親。諸峰即四鄰。白頭寒枕石。青袖瀾無塵。橡栗堆行逕。猿猴繞定身。儻然重結社。愿作掃壇人

　　題東林寺

　　　　荊門僧齊己


峰前林下東西寺。地角天涯來往僧。泉石靜流閑世界。云松寒濕晝香燈。爭如大士重修社。合有諸賢更服膺。曾寄鄰房掛瓶錫。喧聞巖溜解春冰

　　遠公影堂

　　　　同前


白藕池邊舊影堂。劉雷風骨盡龍章。共輕天子諸候貴。同愛吾師一法長。陶令醉多招不得。謝公心亂入無方。何人到此思高躅。風默苔[病-丙+(一/艮)]滿粉墻

　　簡寂觀

　　　　同前


萬壑云霞影。千年松檜聲。如何教下士。容易信長生。月共虛無白。香和沅[漠-旲+(糸*韭)]清。閑尋古廊畫。記得列仙名

　　落星寺

　　　　同前


此星何事下穹蒼。獨為僧居化渺茫。樓閣雨回青嶂冷。干窗風渡白蘋香。經秋遠雁橫高漠。[颱-臺+召]月寒濤響夜堂。盡日憑欄聊寫望。頓疑身忽在瀟湘

　　西林水閣

　　　　同前


松楸連塔古。窗檻任閑開。水繞清陰里。人從熱處來。噪風蟬帶鶴。欹樹石兼苔。向曉東林下。遲遲舍此回

　　題東林寺聯句

古殿巍峨鎮碧峰。晉朝靈應顯神蹤。林間野鳥驚寅梵。嶺上孤猿聽晚鐘(節度使時進檢校太尉平章事徐知證)雁冷云生曉檻。虎溪秋月照寒松(賜紫僧虔修)香飛寶殿籠金像。檜倚松窗覆玉容(道士李玄)蝶戀半巖花灼灼。鹿眠深谷草茸茸(觀察推官賜紫金魚袋李)游僧駐錫心皆佛。老樹擎煙勢似龍(觀察推官賜緋魚袋王三)竹蔭禪扉青靄合。嵐蒸幽逕緣苔封(司理參軍掌表奏孟拱辰)流泉繞砌清聲遠。列巘趍門更憧憧。高吟況愛無塵境。吟訪空關不厭重(管旬官賜紫金魚袋鐘敬倫)

天祚二年三月十六日。偶與幕客門館僧道閑游聯題

　　題東林二首

　　　　文通大師匡白


東林佳景一何長。蘭蕙生多地亦香。堪嘆世人來不得。便隨云樹老何妨。倚天蒼翠晴當戶。落口潺湲夜繞廊。到此秖除重結社。自余閑事莫思量

東林繼四絕。物象更清幽。社客去不返。鐘峰云也秋。松枯群狖散。溪大蠹槎流。待卜歸休計。重來臥石樓

人似鶴紅鹿。路上事如麻。石肥滯雨添。蒼□水賦長松落翠。花莫道此間。無我分遺民。長在惠持家

　　落星寺

　　　　同前


是岳皆游遍。南來吳楚間。偶登湖里寺。疑到海中山。獨樹茜蘿濕。遙汀白鳥閑。終頃謝浮世。高臥聽潺潺

廬山記卷第四

一校了于字莫改廬山記卷第五

　　古碑目第七

廬山自晉宋齊梁陳隋唐。至本朝。幾八百年。其間廢興盛衰皆有記述。歲月浸久往往亡失。若殷仲堪作遠公碑。天祐間猶見于貫休之詩。今無復遺漫矣。今錄太平東林已下五寺觀五代以前人所作碑志爵里歲月之日。凡四十一。辭多不載

　　太平觀

　　使者靈廟碑

荊州黃梅縣東山衡門之下草茅臣李泚撰。開元二十年歲次壬申正月乙巳朔二十五日己巳樹

　　使者靈驗記

宣義郎行彭澤縣尉潘觀篹。開元二十年壬申三月八日辛亥立。治平三年重立

　　張靈官記

御史大夫徐鉉撰　右內史舍人集賢殿學士徐鍇書并篆額。歲次癸酉上元日

　　胡則傳

太常丞集賢校理通判江州軍州事章岷撰并書載。開寶八年胡則守江州事

　　太一觀

　　真人廟記

升元六年歲在壬寅七月六日。應運匡國佐圣功臣寧國軍節度宣州營田觀察

處置等使特進檢校大尉兼中書令持節宣州諸軍事宣州刺史上柱國食邑一萬戶

韓王知證記登仕郎守宣州司戶參軍掌表奏試秘書省校書郎賜緋魚袋孟拱辰書并額

又一本

保大十二年歲在乙亥十一月。南岳朱陵道士倪少通撰　道士鐘德載書篆

　　東林寺

　　慧遠法師碑銘

謝靈運撰張野序(無立名年月)

　　宋佛馱跋陀羅禪師碑

唐開元十七年歲在己巳七月己丑朔十五日癸卯建

　　兀兀禪師

中書舍人趙郡李訥文　金紫光祿大夫行同州刺史上柱國范陽縣開國男張廷圭書江州刺史河東柳貞望樹

唐永泰丙午歲顏真卿題碑側凡一百一十六字

　　東林寺碑并序

前陳州刺史江夏李邕撰并書。開元十九年七月十五日建　洪州刺史裴休題云。覽北海之詞翰想風采

　　碑陰記

會昌三年。江州刺史張又新撰。大中十年四月三十日。裴光遠篆額

　　東林寺遠法師影堂碑(并序)

隴西李演述　江州錄事參軍王遹篆額。鄂州頭陀寺僧惟嵩書。貞元中初建。大中八年七月十五日再立

　　唐故東林寺律大德熙怡大師碑銘(并序)

攝都團練推官守虔州司馬許堯佐撰　承奉郎前守蔡州真陽縣令李行言書并篆額。貞元十二年丙子歲建。大中八年七月二十三日再立

　　東林寺經藏碑銘(并序)

朝請郎試太常寺協律郎李肇撰。元和七年歲次壬辰九月丙辰朔十五日庚午建。大中十三年七月八日。鄉貢進士馮撰再書并篆額

　　唐故東林寺律大德粲公碑銘(并序)

吉州司戶參軍員外置同正員許堯佐撰。吳郡陸蔚之書并篆額。元和癸巳歲端午日建。大中八年七月二十二日再立

　　廬山東林寺故臨壇大德塔銘(并序)

元和十年冬十月劉軻撰。門弟子云皋書。大中八年七月十五重立

　　唐廬山興果寺律大德湊公塔碣銘(并序)

忠州刺史白居易篹　僧云皋書。長慶二年閏十月一日建。大中八年七月十五日重立

　　唐故東林寺律大師石墳哀志銘(并序)

上谷侯高篹　僧云皋書。長慶甲辰歲五月十三日樹

　　唐棲霞寺故大德玭律師碑(并序)

福建觀察支使朝議郎監察御史里行上柱國劉軻篹　沙門云皋書　攝洪州都督府士曹參軍　宣議郎前行舒州懷寧縣尉齊余篆額。大和四年七月十一日建。大中八年七月二十三日再立　碑陰有曹汾詩。會昌三年七月十三日題

　　東林寺白氏文集記

大和九年夏。太子賓客晉陽縣開國男大原白居易樂天記　朝散大夫守江州刺史上柱國趙蕃奉侍郎命建碣　僧云皋書

　　唐廬山東林寺故寶稱大律師塔碑

朝議郎守秘書丞史館修撰。上柱國劉軻撰　守江州司戶參軍員外置同正員陳去疾書　前振武節度參謀試太常寺奉禮郎李[這-言+手]彥篆額　開成四年四月二十七日建。大中八年七月二十三日再立

　　廬山東林寺觀音方丈記

唐大中六年壬申春二月十五日。江夏僧元楚記　東夷溟島太玄谷沖寂野叟書

　　唐撫州景云寺故律大德上弘和尚石塔碑銘(并序)

江州司馬白居易篹　攝淮南觀察試大理評事兼監察御史李克恭書　淮南節度參謀監察御史里行段全緯篆額　大中八年七月十五日重立

　　復東林寺碑銘

湖南都團練觀察處置等使中大夫使持節都督潭州諸軍事守潭州刺史金紫光祿大夫左散騎常侍上柱國河東郡開國公食邑二千戶柳公權書　唐大中十一年歲次丁丑四月戊辰朔二十六日癸巳建

　　東林寺經藏碑陰記

朝議郎撿挍尚書上部郎中使持節撫州諸軍事守撫州刺史兼侍御史柱國賜緋魚袋蔡京撰　大中十四年五月二十九日建

　　故江西道觀察使武陽公韋公寫真贊

從外侄孫攝鎮南軍節度副使朝散大夫使持節江州諸軍事守江州刺史上柱國苗紳撰　咸通八年四月八日書

　　大唐廬山重建東林寺故禪大德公碑銘(并序)

朝散大夫使持節江州諸軍事守江州刺史柱國賜紫金魚苗紳撰。朝議郎前行國子大學博士柱國裴光遠書并篆額　咸通九年歲次戊子十二月庚申朔十三日壬申建

　　廣平公舊因紀

宣歙節度掌書記將仕郎試大理評事賜緋魚袋薛正己撰　銀青光祿大夫前守慶州司馬兼殿中侍御史劉詢書并篆額　江西監軍使中散大夫行內省內侍員外置同正員上柱國賜紫金魚袋宋師錫建。光啟二年六月二十一日

　　廬山東林寺大師堂記

大和三年。奉化軍節度江州觀察處置等使特進撿挍太尉兼侍中使持節江州諸軍事守江州刺史上柱國德化王食邑三千戶楊澈節度推官通判軍府公事朝議郎撿挍尚書禮部員外即兼侍御史云騎尉賜紫金魚袋元皓節度巡官將仕郎試大理評事掌奏賜緋魚袋倪匡明書并篆額

　　德化王于東林寺重置白氏文集記(并序)

攝觀風幕巡吏試蘭臺郎余文貞書。大和六年歲次甲午八月己巳朔十二日庚辰。管內僧正講經論大德賜紫金沙門匡白記

節度巡官刺州司公事賜紫金魚袋倪匡明篆額

　　彌勒菩薩上生殿記

將仕郎守江州司士參軍掌表奏試秘書省正字楊弼撰　保大三年二月二十日翊圣功臣江州都團練觀察處置等使金紫光祿大夫撿挍太保守刺史京兆縣開國子食邑五百戶杜昌業建　功德主講論大德慕莊書

　　上方禪師舍利塔記

朝散大夫行尚書水部員外郎武騎尉彭撰并題額　銀青光祿大夫撿挍國子祭酒兼監察御史上柱國伊從道書　保大十四年丙辰十月庚申建

　　西林寺

　　西林寺道場碑文

大隋國太常博士渤海歐陽詢撰　大業十三年歲在丁丑十月戊寅朔十五日壬辰樹永泰丙午歲。顏真卿題其碑額。凡一百二十字。碑陰有大中十年五人題名

　　唐故廬山西林寺水閣院律大德齊朗和尚碑(并序)

前廣文館進士鄭素卿篹。安定沙門道真書　大和六年歲次壬子三月甲午朔六日己巳樹　太中八年冬十一月二十七日再立(刻在碑陰)撿挍司封郎中守江州刺史裴諷。大中十四年四月八日。挈累同游超華從行(亦題碑陰)

　　簡寂觀

　　廬山簡寂觀之碑

司徒右長史太子仆建昌縣開國侯吳興沈旋作　梁天監十四年十一月立　唐保大十二年歲次甲寅正月十五日重建　安定胡惟楚書并題額

　　有唐廬山簡寂觀熊君尊師碣

門人三洞弟子朝散大夫使持節杭州諸軍事守杭州刺史柱國于德晦撰　范啇皓書

　　廬山簡寂觀重造大殿

推忠翊圣功臣安西大將軍德勝軍節度使廬州觀察處置等使特進檢校太尉同中書門下平章事使持節廬州諸軍事廬州刺史御大憲上柱國清河郡開國侯食邑二千戶張崇。順義十年丁亥正月癸丑朔記

　　廬山簡寂觀新建石壇記

宣州觀察判官登仕郎檢校尚書虞部員外郎賜緋魚袋陳覺撰并書

　　簡寂先生陸君碑

中岳道士翰林供奉吳筠文并書　唐保大五年太歲丁未六月甲寅朔三日丙辰立

　　廬山改修簡寂靈寶并齊堂記

內知客兼鹽按司事銀青光祿大夫檢校工部尚書兼御史大夫柱國王路奉敕撰并書　唐保大乙卯歲二月庚子朔十五日甲寅記

　　廬山簡寂觀修石路記

承務郎守大理評事掌元帥表奏賜緋魚袋徐憲述并題額。銀青光祿大夫檢校國子祭酒兼御史中丞上柱國孫靄書。保大十三年太歲乙卯五月戊辰朔十五日壬午記

　　簡寂觀有大孤山賦碑

特進太尉平章事衛國公李德裕文　會昌五年四月庚寅。江南西道都團練觀察處置使朝議大夫洪州刺史兼御史大夫周墀立

　　大唐新建廬山開元禪院碑

昭義軍節度使特進守大弟太保上柱國始平郡開國侯食邑一千戶臣馮延已奉敕撰　平廬軍節度使光祿大夫檢校太傅刑部尚書上柱國上饒郡公食邑二千戶臣徐遜奉敕書并題額　保大十二年歲次甲寅正月丙子朔十日乙酉建

　　李氏書堂記

巨唐保大十稔太歲壬子五月十日。銀青光祿大夫檢校司徒使持節袁州諸軍事守袁州刺史兼御史大夫柱國李征古記　太原王沂書

　　古人題名篇第八

予游東林。頗愛屋間有唐以來人題名。寺僧因為予言。往歲屋室遷改。方板數百。文字昏闇。堆積閑處。不復愛惜。凡此者幸而未至于投削耳。嗟乎昔人嘆賢達勝士登山遠望者多矣。皆湮沒無聞。此幾是。今得永泰已來顏魯公下十有七人題名可見者。著之以備亡失云

唐永泰丙午歲。真卿以罪佐吉州。夏六月壬戊。興殷亮韋柏尼賈鎰同次于東林寺。同則惜熙怡二公惠秀正義二律師泉楊鹔存焉。仰廬阜之爐峰。想遠公之遺烈。外神運殿。禮僧伽衣。睹生法師塵尾扇。謝靈運翻涅槃經貝多梵夾。忻慕之不足。聊寓刻于張李二公耶舍禪師之碑側。魯郡顏真卿書記(刻石在東林寺耶舍禪師碑側)

唐永泰丙午歲。真卿以疏拙貶佐吉州。夏六月癸亥。興殷亮韋柏尼賈鎰楊鹔。憩于西林寺。有法真律師。深究清凈毗尼之學。即律祖師志恩之上足。余內弟正義之阿阇梨也。緬懷遠現二公之遺烈。導余躋重閣。示余以張僧繇畫廬舍那佛像泉梁武帝蹙線繡缽袋。因寓題歐陽公所撰永公碑陰。魯公顏真卿題(刻石在西林寺永禪師碑上)

隴西子德譙國子伸河南虛中京兆希遠隴西懋賞。大中十年四月十一日同游懋賞書(刻石在西林寺)

大理少卿兼御史中丞賜紫金魚袋韋宙。大中十二年。準詔嶺南宣問。七月二十乙日。再過此藏經。舊日創置隨寺毀廢。賴道深和尚藏諸石室。言上人明上人以補其闕。獲睹舊續觸緒摧[鋗-口+ㄙ]。施三百千。再建堂宇。時湖南江西皆擾亂。一辭京闕。三踐危邦。到此數刻與言明話道。又乘軺北去。男澤侍行(刻石在東林寺)

余今年七月。銜命按撫嶺南。中旬之初自番禺赴闕間。洪兵大擾。乃直趨鐘陵。既至留。一夕察其陰謀。備知情狀。明日渡章江。二十九日憩此。與言明二上人談玄。兼訪經藏遺趾晚晴西去六十四日。余廉問江西。仍帥襄鄂許蔡四軍赴鎮。十一月二十七日。兵次北田。余雖擇甲戎事。方經過松門。遲遲不能去之。以永暇遂駐前鋒于峴。再與言公游。時明上人已物故。悲愴久之。復跨馬前去。因書行上。題于水堂壁。大中十二年十一月二十七日。江南西道都團練觀察處置等使兼御史中丞韋宙題都團練衙推將仕郎權潭州戶曹參軍周勍觀察衙推前試太常寺奉禮郎張自牧男安南柔遠軍判官試左內率府胄參軍升從行

江州刺史陳輦。乾符三年十一月八日。將離湓浦。與處士鄧思齊。同來訪別思琮宗一二大德。推忠翊圣功臣安西大將軍武寧平難等軍節度廬州觀察處置等使西南面行營招討應援使光祿大夫檢校大傅兼御史大夫上柱國清河郡開國侯張崇奉詔征討過此。武義元年十一月二十七日。朝議郎檢校兵部尚書賜紫金魚袋上黨郡公食邑一千戶景迢自京城隨侍伯父。江上歸郡。獲從家兄桂陽郡公。訪茲絕景。時春林斗芳。晚雨新霽。[跳-兆+麗]步忘倦。塵心頓清。竟日方還故紀于此。升元三年太歲己亥三月二十三日書　西上合門使金紫光祿大夫檢校司徒行右武衛大將軍兼御史大夫忠上柱國夏謙叨奉睿旨封冊雄藩。駐泊旬余。將更歲序。受王恩而重疊沐臺念以彌深。而又許廁王車。得游化境。時升元二年正月二十八日。故留題記

唐奉化軍節度江州營田觀察處置等使金紫光祿大夫檢校太傅同中書門下平章事上柱國馮翊縣開國伯食邑七百戶嚴續。以保大七年太歲己酉孟秋。作鎮茲地。暨無射月。亦有一日游于二林精舍。周覽古跡而還。故紀其年月耳

推忠奉　保人功臣奉化軍節度江州營田觀察處置等使光祿大夫檢校太尉使持節江州諸軍事江州刺史驍御將軍兼御史大夫上柱國安定縣開國伯食邑七百戶皇甫暉伏奉敕旨。特到保大開先禪院。經過寶剎。松檜籠煙。峰巒疊翠。周覽勝景。頗豁襟懷。時大唐保太十一年太歲癸丑二月辛亥五日乙卯題記

金紫光祿大夫檢校司徒前使持節筠州諸軍事守筠州刺史御史大夫上柱國太原縣開國男食邑三百戶王顏解印歸京。游諸勝境。故記。爾時癸丑歲夏四月二十四日書

推誠破敵功臣奉化軍節度江州營田觀察處置等使光祿大夫檢校太尉使持節江州諸軍事江州刺史兼御史大夫江夏縣開國伯食邑七百戶黃延謙自赴任當郡。每仰名山。當茲抄秋。特詣瞻敬。保大十五年九月十六日記。推忠捍敵功臣奉化軍節度江州營田觀察處置等使光祿大夫檢校太尉同中書門下平章事使持節江州諸軍事江州刺史上柱國富春郡開國侯食邑一千戶孫漢暉。于顯德五載中秋八日命監軍使穎川陳公及寮佐等。同謁使者真祠。地邇二林。因游勝概。幸周覽。聊紀歲時

廬山記卷第五

一校了于字莫改

高山寺藏本廬山記五卷。卷二三宋槧本。余三卷舊鈔補。然于宋諱皆闕筆。蓋亦從宋本出也。書中避諱諸字至高宗諱栴字止。而光宗之嫌名敦字則不闕筆。蓋刊于高光間也。此書我國守山閣叢書刊四庫本但存前三篇為一卷。館臣謂佚第四五篇。今宋槧實為篇八為卷五。第一二篇為卷一。第三篇為卷二。第四五篇為卷三。第六篇為卷四。第七八篇為卷五。守山閣本不但佚第四篇以下。其分卷亦非當時之舊矣。館臣見今本篇為一卷。遂疑佚者僅四五兩篇。抑又誤矣。此書全本不知何時佚去太半。館臣謂永樂大典本亦僅三篇。則明初已。佚東邦刊本。于宋槧外。尚有元祿十年刊本均完足。今取元祿守山二刻。與宋本比勘。知元祿本雖完亦有訛奪。守山閣本則訛脫彌甚。第一篇守山本奪釋慧遠廬山記。略至略舉其異耳數十行(元祿本未奪)第二篇影圖者以下。元祿本錯簡十余行(守山本不誤)而遠公記云至已上蓋述石門之勝十余行。又遠公上記云至謂阿羅漢之類也三行。守山本并奪佚。第三篇守山本奪昔東海僧邈云云十三字。又奪源由福云云二十八字。第六篇元祿本奪落星寺詩半葉。第七篇元祿本敘東林寺諸碑誤錯。列東林寺經藏碑銘及大德粲公碑銘。于慧遠法師等三碑之前。知元祿本已不能無失矣。此本卷一闕第二葉卷四闕第二十一及第二十八兩葉。又卷一李常序書縫寫第三葉。則此上當有兩葉亦佚。今卷一第二葉據元祿本補之。其他諸葉則元祿本亦闕。怨世遂無他本可據補矣。予夙愛此書。敘述雅贍。似水徑清苔。未見足本。宣統紀元。客游東京。忽遘此宋槧于德富氏成簣堂文庫。大喜過望。久念之不去懷。去年冬乃迻書從蘇峰翁假印既得請。乃書宋槧本之可貴者于卷尾。尚不僅在無佚卷已也。宣統丁巳正月。永豐鄉人羅振云書于東山寓居之四時嘉至軒