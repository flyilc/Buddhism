　　No. 2038
釋鑒稽古略續集
明 幻輪編

　　續刻釋氏稽古略序

古可稽乎。曰烏乎可。古不可稽乎。曰烏乎不可。威音以后今日以前。成住壞空。有而不有。日月光華。旦而復旦。日劫無憑。何況今古矣。其中圣賢隱現。應緣示感。如月在水。了不可執。乃有人焉。追往烈。訂遺蹤取已散之塵。而編之而續之。是繪夢也。是圖影也。然而紀往開來。闡微昭信。俾古德之跡。炳然如天漢之昭回。而其所以跡者。繇是而可悟焉。未易忽也。往參真寂先師。授予以寶洲稽古略曰。法門源流盡在斯矣。予受而卒業。約而不遺。核而有則。釋氏之紫陽漂水也。然而流行勿遠漸就晦翳。恒懼遺文湮沒。致昔人編摩敘述之苦心。若存若亡隱而勿著。名山之藏詎能無慨乎哉。戊寅春王。構小庵于古杏溪。延幻師主之。雨晨月夕。相與沉吟。梵冊寄懷。愷樂陶陶如也。一日偶理前說。幻師謂。宜重加繡黻。以待來者。初以傳述舊聞。已乃兼舉未備。附以勝國暨　皇明法苑事跡。勒成一書。寶洲之業復光著若發蒙矣。后之攬此者。應化之殊祥奇表。往哲之妙道奇功。以迨我　皇祖列宗冥苻玄契。顯揚正覺。以不思議之理。成大有為之運。開卷厘然。昭茲云日。俾夫懷疑者起信。論世者可征。考事者尋微。覽跡者悟本。所以嘉惠來學。匪曰小補之矣。而豈徒掇敘事之華。增多聞之障。云已渡而摹其悠揚。波已逝而貌其翻涌乎哉崇禎戊寅歲朱明月佛出世日。蘧庵居士嚴爾圭謹序

　　續集稽古略敘嘗言。為僧而不兼外學。懶而愚。非博也。難乎其高。為儒而不究內典。庸而僻。非通也。烏乎其大。株守而弗移。自畫而無進。空腹高心拘墟朿教。終貽笑于大方也已矣。試觀古昔之博碩鉅公淵宏開士。誰不出入于內外典章。圓融淹貫。張天覺云。吾因學佛然后知儒。妙蓮經云。治世語言皆順正法。群茸釀蜜眾味和[羔/火]。匪能博涉而通研。寧識殊岐而一詣哉。然古今傳記之作。各有所專。國史則遺佛教。禪編則略世緣。無怪乎。二宗學者之非博非通也。有元名衲華亭念常。所集佛祖通載。兼系歷朝綱紀。繼此職里高僧寶洲。釋鑒稽古一書。備列皇王政治賢圣風規佛祖源流法門軌則。編年敘世一貫無遺。俾夫簡閱之者。其猶瞻象闕而躔度詳明。探龍宮而珠璣畢聚。富哉此書。無分儒釋。宜家貯而戶蓄。枕寶而袖珍者焉。奚特名山藏為哉。杏溪　大參蘧庵嚴翁。乘大愿輪不忘付囑弘通之莂。抽資重刻。冀廣流傳。(不慧)寓幻其廬。備員校訂。因并緝輯元世　熙朝兩代事跡。纘承其后。庶見古今上下之道脈。連持世與出世之宗猷。踵接擬茲續貂之尾。蓋不欲為最后斷佛種之人。繪空摹影。以俟來哲觀感興起。聯輝續焰。以無窮焉耳時　皇明崇禎龍。集著雍攝提格。月屆蕤賓。敦牂令節壽光比丘大聞薰沐撰

釋鑒稽古略續集(一)

　　　　歸安杏溪蘧庵比丘大聞　幻輪　匯編蘧庵居士　嚴爾圭　較梓


　　元

自太祖成吉思皇帝。于宋寧宗開禧二年丙寅歲。法天啟運。稱圣武年號。建大蒙古國號。都和林云上都。至理宗紹定二年己丑。太宗嗣位。至淳祐六年丙午定宗嗣位。至淳祐十一年辛亥。憲宗嗣位。至開慶元年己未。慶宗嗣位。至景定元年庚申歲。世祖登基稱中統。至甲子改元至元。歷六世五十九年。今從世祖甲子元年敘起

世祖　成宗　武宗　仁宗　英宗　泰宗　明宗　文宗　寧宗　順宗

　　世祖

名忽必烈。憲宗同母弟也。以庚申歲嗣位。己卯歲滅宋。襲統一十六年。壽八十而崩　帝仁明英武屢立大功。好征遠夷。連年用兵。悉皆臣服。遂混一區宇。文臣如許衡姚樞等。謀謨廟堂。武將如伯顏董文炳等。攻城略地大闡嘉猷。制禮作樂民物阜康。古未有也(元史)

甲子至元元年　大宋景定五年　秋七月彗出柳。其光燭天長數十丈。自四更見東方。日高始滅　是歲八月。劉秉忠請定都于燕。世祖從之。詔修營宮室城池。以燕京為中都。改元大赦設會度僧。詔請國師扮彌達癹思。登座授秘密戒　八月拜光祿大夫太保。參領中書省事。制曰。長生天氣力皇帝圣旨咨爾。劉秉忠氣剛以直學富。而文雖晦跡于空門。每潛心于圣道。朕居藩邸卿實賓僚。側聞高誼余二十年。出從遐方幾數萬里。迨予嗣服。須汝計安。不先正名。何以壓眾。宜崇師位兼總政機。可特授光祿大夫太保。參領中書省事。卿其勉輔朕躬。率先乃屬察朝夕之勤惰。審議論之是非。凡有施為并聽裁決。佇看成績別示寵章準此(通載)　以伯顏為中書左丞相。伯顏凝重寡言諸曹白事。有難決者。伯顏一二語斷之。省中詟服以為真宰輔(元史)

乙丑至元二年　大宋咸淳元年　去年十月理宗崩。度宗嗣位。事跡見于前書茲不錄

春正月朔日有食之　五月劉秉忠參領中書省事。既入拜以天下為己任。知無不為。世祖咨以治天下之大經養民之良法。秉忠條上祖宗舊典。參以古制之宜于今者。世祖善之。命下之日綱舉目張。一時人材咸見錄用。文物燦然一新(元史)　召許衡至命中書省議事。丞相安童時年二十一素聞衡名心慕之。及見于行館既還嘆服日訪以政事(元史)世祖聞張德輝之名召見。參議中書省事。輝以圣賢道德之奧。修身治國之方。古今治亂之繇。詳陳于帝。俾教胄子學官。內外煥然一新

丙寅至元三年　宋咸淳二年　佛教東被震旦。至此已一千二百年矣

丁卯至元四年　宋咸淳三年　宋帝詣太學謁孔子。行舍菜禮。以顏回曾參孔伋孟軻配享。升顓孫師于十哲　許衡陳時務五事。一曰立國規模。二曰中書大要。三曰為君難以踐言。四曰農桑學校。五曰慎微上嘉納之。乞歸鄉里許之(史)

佛國禪師　師諱至溫。字其玉。號全一。謚佛國普安。刑州郝氏子也。禮辨庵訥公披剃。佐無還富公于萬壽。參萬松為侍者。既而太保劉公為世祖知遇。薦師召語大悅將授以官。弗受曰。天下佛法流通。臣僧之愿富貴非所望也。憲宗命海云主釋教。詔天下作資戎會。師持旨宣布中外。而輔成之。劉公衛承制錫師茲號。總攝諸路僧尼之事。師銳意衛教。僧眾賴之。后納印辭職。是年五月十一日。以疾終于桓州之天宮。西向右脅而化。當暑儀容如生。更有異香。火浴心口牙不壞。掊地數尺猶得舍利。壽五十一。臘四十。學士虞集撰碑(通載)

戊辰至元五年　宋咸淳四年　元阿術劉整圍宋襄陽。知府呂文煥告急　謝枋得論云。官為宰相。可以生殺廢置人。官為臺諫。可以彈駁榮辱人。官為國子監。可以考校去取人。此三等謂之系籍圣賢也(史)

己巳至元六年　宋咸淳五年　二月帝師癹思巴。制蒙古字成頒行天下。宋之常州雞翼生距

庚午至元七年　宋咸淳六年　詔請膽巴金剛上師。住持仁王寺普度僧員

帝師　苾芻癹思巴。說根本有部出家羯摩儀軌。親制序曰。原夫贍部嘉運。至第四佛釋迦文如來遺教利見也。大元御世。第五主憲天述道仁文義武大光孝皇帝登極也。天資福慧諦信內乘。普使萬邦咸歸一化。雖敷天垂拱而至治無垠。眷支那弘道。而在躬不息。欲以自佛相承師資繼踵。迄今不替正戒儀軌。為從善行人一一恒持。精練三業堅守四儀。此實圣皇匡正佛法之睿旨也云云(通載)　廉希憲立朝讜正。世祖令受帝師僧八思馬戒。希憲對曰。臣已受孔子戒。上曰。汝孔子亦有戒耶。對曰。為臣當忠為子當孝。是也

辛未至元八年　宋咸淳七年　十一月始建大元國號。取易乾元之義。始興蒙古學校。從太保劉秉忠請也　以許衡為學士。衡每謂書中無疑看得有疑。有疑即看得。無疑方是有功。衡之教人也。必因其所明。開其所蔽。而納諸善時其動息。而弛張之慎其萌蘗。而防范之日漸月漬。不自知其變也。日新月盛不自自知其化也。又為學者。治生最為先務。又言。士君子當以農桑為生

壬申至元九年　宋咸淳八年　宋少傅葉夢鼎辭歸秦。愿勵精寡欲收人心固邦本。又云。廉恥事大。死生事小。扁舟徑返

盤谷禪師　號麗水。海鹽人。師貌不揚。而志氣超邁博覽經史。性耽山水之樂。至元中游五臺峨嵋伏牛少室名山勝地。嘗云。足跡半天下。詩名滿世間。時附馬高麗沈王。聞師德望具書聘。講華嚴大意于杭之慧因寺。師展四無礙辯。七眾傾伏。王大悅。聲價益重。后至松郡精舍勤修凈業。日課彌陀佛號。年七十余。無疾預告以時。端坐而寂。有游山詩集三卷。行世(高僧傳)

癸酉至元十年　宋咸淳九年　元圍襄陽日久。二月破樊城。都統范天順嘆曰。生為宋臣。死當為宋鬼。即所守處縊死　許衡還至懷孟。簡絕人事。常居山下。勤以自治。公愛兼盡不嚴而整。閨門之內若朝廷。然夫婦相待如賓。喪祭一遵古制。懷孟化之(史)

甲戌至元十一年　宋咸淳十年　七月宋度宗崩。太子少帝嗣立年四歲。八月大霖雨天目山崩。水涌溺死無算　是年八月劉公薨。贈儀同三司太傅謚文貞。制曰。臣以忠孝而事上貴輸獻納之誠。上以禮義。而遇臣思篤始終之愛。視死之日猶生之年。故光祿大夫太保劉秉忠。學窺天人識貫今古。邃沖而有守。安靜而無華。昔侍潛藩稔聞高論。適當三接之際。懇上萬言之書。蓋將舉天下而措諸安。以戒為人主者過于殺。朕服嗣而伊始。卿盡力以居多。蓋得卿實契于朕心。而朕悉知于卿意。事皆有驗。人匪他求。周旋三十年不避其艱。剴切數百奏。各中其理。共成庶政。方圖任于舊人誰謂旻天。不整遺于一老。興言及此。何日忘之。載惟臺輔之尊。厥有泉扃之賁。是用錫之綸命。峻一品之尊階。遂以袞衣。躡三槐之正位。復加顯號允答殊勛。惟爾英靈識予哀寵。可贈太傅謚文貞(通載)

劉文貞公　諱秉忠。字仲誨。瑞州劉季村人。禮天寧虛照禪師披剃為僧。后游云中住南堂寺。同海云禪師北覲。謁世祖於潛邸。一見應對稱旨。自是屢承顧問公獻書。陳時事所宜者數十條。凡萬余言率皆尊主庇民之事。上嘉納之。從上征伐方便救護。全活甚眾。及上正位宸極。創定朝儀立官制。改元建號。一切所當施設。時物之宜皆公所草定。公齋居蔬食終日澹然。是年八月壬戌端坐而薨。享年五十有九。自幼好學至老不衰。雖位極人臣不異平昔。上謂左右曰。秉忠事朕三十年。小心慎密。其陰陽術數之精。占事知來若合符契　帝命史天澤伯顏。帥師南征。召諭之曰。古之善取江南者。惟曹彬一人。汝能不殺是吾曹彬也　史天澤真定人。身長八尺音如洪鐘。善騎射。出入將相五十年。柱石四朝師表百辟。為開國元臣。人方郭子儀曹彬云。年七十四。謚忠武

乙亥至元十二年　宋德祐元年　宋恭宗改元德祐在位二年。元兵執之北行殂于沙漠　江西提刑文天祥起兵勤王。其友止之。天祥曰。國家養育臣庶三百余年。一旦有急征天下兵。無一人一騎赴者。吾深恨之故。不自量欲以身徇。庶天下忠臣義士。將有聞風而起者。義勝者謀立。人眾者力濟。如此則社稷可保也。天祥性豪華自奉甚厚。至是痛自抑損。盡以家資為軍費。每與賓僚語及時事。輒撫幾流涕言曰。樂人之樂者憂人之憂。食人之食者死人之事。聞者莫不為之感動　湖南提刑李芾遣兵入援。發壯士三千人使將將之。勤王后謚忠節　行人郝經。使宋被留一十六年。撰集諸書。至是歸燕卒。謚文忠　宋詔張世杰總督諸軍。后與陸秀夫陳宜中。航海以徇國難溺死　有二星斗于中天。一星隕　六月朔日有食之。既晝晦如夜

丙子至元十三年　宋德祐二年　五月宋端宗立。改元景炎后。航海崩于嶺南之崗州

二月日中有黑子。大如雞卵。相蕩久之　丞相文天祥常言。國亡與亡此男子心。元人以天祥北去　錢塘江潮三日不至。時元軍分駐江沙上。杭人方幸之。而潮汐不至　三月元伯顏。入臨安建大將旗鼓。受宋帝及太后庶僚。趍赴京入覲　姚樞仁恕恭敬。未嘗疑人之欺。凡有與謀者必忠告。人莫不敬之。時以為翰林學士。宋侍從之臣及士子。至上都皆令樞隨學行而官之

丁丑至元十四年　宋景炎二年　封宋主為瀛國公。令往脫思麻路。習學梵書西番字經　全后于正智寺為尼

建大圣萬安寺　廉希憲官至平章。伯顏謂之宰相中真宰相男子中真男子。世以為名言。至是卒

戊寅至元十五年　宋祥興元年　宋帝昺立改元祥興。在位二年后航海至厓山。張世杰與元戰敗。陸秀夫抱之沈海　正月朔旦。廣設大會以齋僧眾。大赦天下。玉泉等五老蒙恩得度　有大星。南流隕海中。小星千余隨之。聲如雷。數刻乃止

己卯至元十六年　二月宋亡。宋自太祖起至帝昺。通三百二十年

文文山　姑蘇人。諱天祥。為宋狀元丞相封信國公。有忠孝大節。被執目擊厓山。有詩哀悼(不錄)又歌曰。颶風起兮海水飛噫。文武盡兮火德微噫。鷹鹯相擊兮靡所施噫。鴻鵠欲舉兮將安歸噫。棹歌中流兮任所之噫。獨抱春秋兮莫我知噫　又正氣歌曰。天地有正氣雜然賦流形。末云。顧彼耿耿在。仰視浮云白悠悠。我心憂蒼天曷有極。哲人日已遠。典刑在宿昔。風檐展書讀古道照顏色　零丁洋詩。辛苦遭逢起一經。干戈落落四周星。山河碎碎水漂絮。身世浮沉風打萍。惶恐灘頭說惶恐。零丁洋里嘆零丁。人生自古誰無死。留取丹心照汗青　過金陵草舍離宮。轉夕暉孤云飄泊欲何依。山河風景原無異。城郭人民半已非。滿地蘆花和我老。舊家燕子傍誰飛。從今別卻江南路。化作啼鵑帶血歸　后至臨終從容謂吏卒曰。吾事畢矣。南向拜而死。年四十七。其衣帶中有贊曰。孔曰成仁。孟曰集義。惟其義盡所以仁至。讀圣賢書所學何事。而今而后庶幾無愧　平生作文未嘗屬草。有指南集吟嘯集。有集杜詩百首等行世　建司天臺于大京　立安樂堂。疾者醫之。饑者廩之。死者葬之

庚辰至元十七年六月。新歷成賜名授時。明年始頒行天下。遣使窮黃河之源。由星宿海至昆侖山。始抵其地　竇默為人樂易。平居未嘗一言方人。官至學士至是卒。謚文正

帝諭真金太子曰。伯顏文武全才。汝勿以常人遇也　許衡臨終語其子曰。我平生為虛名所累。不能辭官。是年卒。謚文正

帝師入寂　癹思八為大元帝師。是年十一月二十二日示寂。年四十二歲。上聞不勝震悼。追懷舊德建大窣堵波于京師。實藏真身舍利。輪奐金碧無儔。學士王磐奉敕述行狀曰

皇天之下。一人之上開教宣文輔治大圣至德普覺真智裕國。如意大寶法王。西天佛子。大元帝師。班彌怛拔思癹帝師。乃土波國人也。生時諸種瑞應具詳家譜。初禮伯父薩師加哇為師。秘密伽陀一二千言。過目成誦。七歲演法。辨博縱橫猶不自足。復遍咨名宿。鉤玄索隱盡通三藏。年十五。世祖皇帝龍德淵潛。師知真命有歸。馳驛徑詣王府。世祖官闈東宮。皆秉授戒法。特加尊禮。年二十。釋道訂正化胡經。憲宗皇帝詔師剖析是非。道不能答。自棄其學。上大悅。年二十二。世祖登極。建元中統尊為國師。授以玉印。任中原法主。統天下教門。辭帝西歸未期月召還。年三十一。時至元七年。詔制大元國字。師獨運摹畫作成。稱旨即頒行朝省郡縣。遵用迄為一代典章。升為帝師。更賜玉印。統領諸國釋教。旋又西歸。至元十一年。專使召之抵京。王公宰輔士庶。離城一舍結大香壇。設大凈供羅拜迎之。萬眾瞻禮若一佛出世。為真金太子。設彰所知論五篇。存藏行世

彰所知論　帝師為太子。說佛智大師沙羅巴譯初器世界品。備載大地及水火風輪妙高七金四洲輪圍日輪月輪星宿宮三界諸天等。次情世界品。備列地獄餓鬼旁生人道修羅天道成住壞空四劫始終之相。及釋迦祖承歷代輪王之事。后道果無為五法等

辛巳至元十八年十月。命僧道二家辨析。特奉圣旨云云。除道德經是老子真實經旨。其余皆后人造作。差官盡行燒毀

壬午至元十九年。處士劉因天資絕人。日記千百言。過目成誦。愛諸葛孔明靜以修身之語。表其扁曰靜修。征為贊善不受

癸未至元二十年

甲申至元二十一年正月六日。大赦天下。并下輕刑之詔

乙酉至元二十二年。圣旨焚毀諸路偽造道藏經。書事于石。碑記甚悉。圣旨禁斷道藏偽經下項。見者悉應便宜收取

化胡經　猶龍經　圣紀經　西升經　出塞經　明真辨偽經　九天經　赤書經　上清經　南斗經　玉緯經　十二虛無經　紀勝賦　辨仙論　龁邪論　三破論　太上實錄　青陽官記　玄九內傳　帝王師錄　三天列記　十異九迷論　歷代應現圖　佛道先后論　欽道明證論　輔政除邪論　謗道釋論　十山論　辟邪歸正論　藏天隱月經　赤畫度命經　歷代帝王崇道記　三教根源圖　混元生三清經　混元實錄　靈寶四十二生經　高上內傳樓觀先生內傳　五公問虛無經(通載)

圣旨就大都大愍忠寺。焚燒道藏偽經。命大都報恩禪寺林泉長老下火。謝恩畢拈香云。佛心天子愍眾生。恐墮三涂邪見坑。個里了無偏黨處。就中朱紫要分明。所以道圣鑒無私。天機莫測。既來頌德敢不酬恩。此香端為祝延當今皇帝云。伏愿金輪與法輪并轉福越三祇。舜日共佛日齊明壽延億劫。次舉火云。憶昔當年明帝時。曾憑列焰辨妍媸。大元天子續洪范。顯正摧邪誰不知(文長不悉)。遂以火炬打一圓相。云諸仁者只如三洞靈文。還能證此火光三昧。也無。若也于斯會得。家有北斗經。枉教人口不安寧。其或未然。從此灰飛煙滅后。任伊到處。覓天尊。急著眼看。林泉長老從邁。奉敕下火(通載)對道士持論師德。一十七名

圓福寺從超　　奉福寺德亨

藥師院從倫　　法寶寺圓胤

資圣寺至溫　　大名府明津

甘泉山本璉　　上方寺道云

開覺寺祥邁　　傳教寺了詢

法華寺慶規　　龍門縣行育

延壽寺道壽　　仰山寺相睿

資福寺善朗

絳州祖圭　　蜀川元一

丙戌至元二十三年。大都道者山云峰禪寺住持如意祥邁長老。奉　敕撰辨偽錄五卷

辨偽錄　其篇目云。妄立天尊偽。創立劫運年號偽。開分三界偽。隨代為帝王師偽。老子出靈寶三洞偽。游化九天偽。偷佛經教偽。老君結氣成字偽。周文王時為柱下史偽。前后老君降生不同偽。三番作佛偽冒名僭圣偽。合氣為道偽。偷佛神化偽。辨說淵博具如通載

如意禪師　諱祥邁。博通內外典章。洞徹淵微理致。住持名都巨剎。應旨撰辨偽錄五卷。制伏允愜有弘傳序注。載法華要解

丁亥至元二十四年

戊子至元二十五年正月二十一日大赦天下

云峰和尚　師住徑山。初江淮釋教都總統楊輦真迦。集江南禪教諸僧。朝覲登殿對御論禪。宣上竺僧問講何經。答云。法華經。次問仙林僧講何經。奏云。百法論。次問師云。禪以何為宗。奏對曰。禪也者凈智妙圓體本空寂。非見聞覺知之所可知。非思量分別之所能解(備談本末)又云。夫禪與教本一體也。禪乃佛之心。教乃佛之語。因佛語而見佛心。譬之百川異流同歸于海。到海則無異味(云云)謝恩賜饌

吉祥禪師　鎮江普照寺沙門普喜號吉祥。山東人。精究慈恩相宗。研習唯什師地因明等論。是年世祖創立江淮御講之所。普照居一。詔師主之。升座外日誦華嚴大經。以十卷為常課。后入寂茶毗舍利甚伙。建塔丹徒。鎮江之民多有圖像祠之。稱為吉祥古佛云

玉崗法師　杭州下竺蒙潤子玉崗海鹽人。古源清法師之甥。竹堂傳法師之高足也。生時母感異夢。禮伽藍土偶皆仆。修觀音懺而心疾即愈講法華。而屠沽易業居風篁嶺。專精念佛修法華光明大悲凈土。以七七為期甚多。后示弟子止觀安心之法。稱佛而逝

己丑二十六年正月。抄數天下戶計

庚寅二十七年秋九月日大赦天下

謝疊山　枋得。天資嚴厲雅負奇氣風岸孤峭。而以植世教立民彝為任。官至招諭使。宋亡以卜自隱。時征見用力辭書云。大元制世民物一新。宋室孤臣只缺一死。所以不死。以九十三歲之母在堂耳。至燕不食。將行有友張子惠詩。云此去好。憑三寸舌再來。不值半文錢。枋得會其意竟死于驛。平生無書不讀。文章高邁奇絕自成一家。讀其辭見其心。慷慨激烈可使頑夫廉懦夫立志云。有文章軌范

王文忠公　王磐。字文炳。廣東人。世業農。歲得麥萬石。號萬石王家。公大肆力于學搜羅經史百氏。文辭宏放蕩無涯涘。受業者嘗數百人上疏言。天子官門不應入。而入者謂之闌入。由第一門至第二門輕重有差。官至翰林學士卒。時九十三。贈太傅國公。謚文忠

辛卯二十八年。平陽地震壞民居。萬有八百二十六區。壓死百五十人。全太后為尼。瀛國公為僧。有地三百六十頃。例免征租

壬辰二十九年。楊恭懿奉元人。初與許衡俱征不起。太子真金令有司。以漢聘四皓故事聘之。考正歷法授集賢學士。至是卒

癸巳至元三十年。劉文靖。因性不茍合不妄交隱居。教授師道尊嚴年四十五卒。贈學士謚文靖。所著有四書精要詩集五卷云。皇孫鐵木耳總兵北邊。召伯顏居大同。皇孫舉酒餞之曰。公去何以教我。伯顏舉所酌酒曰。可慎者惟此與女色耳

云峰入寂　杭州徑山第四十三代云峰禪師。諱妙高。句之長溪人。從云夢澤公受具戒。首參癡絕沖禪師。次見無準于徑山。又見偃溪于育王入室掌藏鑰。一日溪舉。譬如牛過窗欞。頭角四蹄都過了。因甚尾巴過不得。師劃然有省。答曰。鯨吞海水盡露出珊瑚枝溪可之。出世南興大蘆。遷江陰勸忠及霅川何山寺。云衲四來三堂皆溢。朝命升蔣山。至元庚辰遷徑山兩遭回祿。克苦重興。隨覲趍京對御論禪。皇情大悅。賜食寢殿。是年六月初小參訓飾學者。十七日說偈而逝。壽七十五。臘五十九。塔于寺西之居頂庵

回回孛可獻大珠。邀價鈔數萬錠。帝曰。珠何為當留此錢以周貧者。十月彗星入紫微垣抵斗魁。光芒尺余。凡一月乃滅

甲午至元三十一年春正月壬子朔。帝不豫免朝賀。癸酉帝崩于紫檀殿。號世祖圣德神功文武皇帝

世祖潛龍時出征西國。好生為任。迷徑遇僧。開途受記。由是光宅天下統御萬邦。大弘密乘尊隆三寶。迎旃檀瑞像歸內宮。安奉萬歲山仁智殿。為現世之寶。仍建大圣壽萬安寺。供奉令一切人俱得瞻禮　定光佛塔毫光發現。帝命開視內有舍利。光耀人目。由是重建寶塔。帝命寫金字藏經。軸前圖像未定。帝云。此經是釋迦如來所說止畫說主。庶看誦者知有所自

帝詔遍天下。每一歲中。行布施度僧。讀大藏經。隨處放光現瑞禎祥不一　詔講華嚴大德。于京城大寺開演。以彰如來之富貴　帝設大會七處。放光顯示華嚴七處玄旨　帝以金為泥。命僧儒繕寫大藏經。一藏貯以七寶瑯函。祈流傳萬世　帝以宋朝鎮庫旃檀方圓丈余。刻為佛像和益人天　帝賜講經僧紅袈裟。令說法人與佛無異　帝日持數珠。課誦自奉施食

帝詔東昌大師演教聽之。大悅賜以寶玉柱杖　帝頒玉音詔昊天講主云。因朕在世戒約學徒。究明佛法母令減滅　帝命逸林上師。譯藥師壇法儀軌。為天下消八苦之災。增無量之壽　帝設十萬僧會。令十師對御說法。賜白金十錠玉柱杖十根　帝詔十高僧內殿供養。帝端居不動。諸大德亦復默然。帝乃云。此是真實功德

帝命高僧。重整大藏。分大小乘。再標芳號遍布天下　帝命諸山師德。校補弘法寺久遠藏經。鼎新嚴飾以傳無窮　帝印大藏三十六藏。遣使分賜。歸化外邦。皆令得瞻佛日

帝印造菩薩戒本千部。流通散施。普令大地眾生皆奉如來寶戒　帝令諸路高僧。俱賜紅黃大衣。傳授大戒　帝以清涼為真佛境界。建立五大寺為最上福田　帝每齋日。以南天竺佛盂。置百味珍羞。澄心觀想廣修供養

帝以如來舍利寶塔。統御剎中一十九所。各頒錢帛廣加嚴飾。大陳供養　帝見僧人有過。不加王法。只令閱教懺悔

帝以天下寺院田產二稅。盡行蠲免。普令緇侶安心辦道　天下寺院山林樹木。遍諭玉音嚴加護持。毌令斫伐。以嚴佛圣境界

帝告群臣云。朕以本覺無二真心。治天下國家　帝聞五教義曰。頓教即心是佛。諸佛境界。凡夫不修。如何得到　帝命兩土名德。對辨經教一一無差。帝曰。積年疑滯今日決開　帝頒圣旨諭一切僧人。不揀甚么差役休當。遵依釋迦佛道子行持

宋太后削發為尼。誦經修道。帝深加敬仰四事供養。宋主以王位來歸學佛修行。帝大悅。命削發為僧。討究大乘明即佛理。宋室宮人皆祝發為尼。帝曰。三寶中人也。命歸學佛修行。供送衣糧

帝問帝師。施食至少。何能普濟無量幽冥。帝師云。佛法真言力猶如飲馬珠　帝命帝師齋竟。天雨金花繽紛而下。帝曰。何故有此祥瑞。帝師曰。陛下心花內發。天雨金花贊嘆

蜀僧元一游西天回朝。獻玉石佛像貝多葉經。帝問云。西天佛有么。元一奏云。當今東土生民主。何異西天悉達多　帝問元一。道家徒眾何以少。如來徒眾何以多。元一云。富嫌千口少。貧恨一身多　帝問元一云。和尚還涉世緣否。奏云。不知法故犯。知法了應無

帝問揀壇主云。何處有佛。揀奏云。我皇即是佛。帝云。朕如何是佛。揀云。殺活在于手。乾坤掌上平　帝年八十歲乃云。與釋迦如來同壽不為天矣　帝崩。靈駕經宣德。現大圓光周遍天界合境。僧俗悉皆瞻禮。蓋顯古佛示現之作用耳(以上出弘教集具見佛祖通載)

夏四月。皇孫鐵木耳即位得玉璽。其文曰。受命于天既壽永昌　宋處士鉉翁年逾八十。詔賜金幣皆不受。至是卒　伯顏深沉有謀略善斷。諸將仰之若神明。可謂一代之良將。世祖崩。百官總已以聽。握劍立殿陛。陳祖訓宣顧命。述所以立帝之意。辭色俱厲諸王股憟。趍拜位具大臣之風節。至是卒。官至開府儀同三司太傅。錄軍國重事。封淮安王謚忠武

　　成宗

名鐵木耳。世祖之孫。太子真金第三子也。世祖崩諸王立之。在位一十三年。壽四十二崩　帝承天下混一之后垂拱而治。可謂善于守成。末年連歲寢疾。內則決于宮閫。外則委于大臣。致賊虜等反時有小警。然不至于廢墜者。去世祖未遠。以成憲具在故也。改元二

乙未元貞元年四月。蘭州河清上下三百余里。六月江西天水陜西旱饑賑之

高峰禪師　諱原妙。蘇之吳江人。姓徐氏。受業烏戌之密印寺。得法于雪巖欽禪師之門。生于宋嘉熙戊戌。十五出家。十七受具戒。十八習天臺教。二十更衣入凈慈立死限。三年二十一。請益斷橋參雪巖于北澗。住雙徑得悟。后隱龍須遷雙髻至元己卯上天目西峰。入張公洞扁死關。不越戶者十五年。學徒參請無虛日。僧俗受戒者幾數萬人。開山師子大覺二剎。是年乙未臘月朔。焚香說偈告眾坐亡。世壽五十七。僧臘四十三。度弟子幾百人。塔全龕于死關之內。從治命也。祖雍識師有語錄。盛行于世云　斷橋禪師

雪巖禪師　諱法欽。五歲出家。十六剃度。十八行腳。十九靈隱。掛塔移單過凈慈。一日在天目。殿上行。抬眼見一株古柏。觸目省發。從此不疑生不疑死。不疑佛不疑祖。后住道林南明仙居湖州光孝道場仰山北澗諸剎。為無準之嗣。乃高峰之師有語錄二卷。行世

丙申元貞二年。授嗣漢三十八代。天師張與才為太素凝神廣道真人。領江南諸路道教

丁酉大德元年春正月。太后幸五臺山。初為太后建寺于五臺山。至是成。太后因臨幸之。為兆民求福　二月改元大赦

戊戌大德二年。詔以水旱量免租稅

己亥三年。詔遣使問民疾苦。九月夜有流星如雷

庚子大德四年。不忽木。初世祖每聞其言。必嘆賞之。以白璧賜之。官至學士平章。至是卒。家貧賜葬。贈魯國公。謚文貞

辛丑大德五年八月。有星孛出東井。歷紫微垣天市垣。四十六日滅　十月有星大如杯。光燭地自北起分二星。沒于危宿

三垣　天象之開有三垣。一曰紫微垣十五星。在太乙之中。二曰太微垣十星。在軫翼之北。三曰天市垣二十二星。在房星之北

壬寅大德六年三月。詔以旱溢為災。赦天下免其差稅三年　六月建文宣王廟于京師

真覺國師　諱文才。號仲華。清水楊氏子。少孤事母。孝性捷敏。于書無所不讀。尤邃于性理之學。好古作善吟詠。所稟敦樸若無所知。至于談接。辭辨莫窺其涯。遍游講席盡得賢首宗旨。嘗曰。學貴宗通言欲會意。以意逆志則得之矣。語言。文字糟粕之余也。豈能開人慧目哉。初隱成紀。筑室樹松將欲終焉。故人稱曰松堂和尚。世祖降旨令主洛陽白馬寺。學者匯至聲譽日隆。成宗建大萬圣祐國寺于五臺。詔求開山第一代住持。帝師迦羅斯巴薦之成宗。即鑄金印署師。為真覺國師。師辭曰。越分以居不祥。不肖而行不明。帝師曰此上命也。于是不得已而行。大弘清涼之道。至老無怠。是年九月朔示疾而逝。年六十二。塔于東臺之麓。有慧燈集懸談詳略肇論疏等(通載)

癸卯大德七年　金剛上師諱功嘉葛剌思(此云普喜名間)又名膽巴(此云微妙)西土番人。初侍法王上師。咒誦如流。經科咒式等靡不洞貫。世祖時至此土見上問答。允稱中間往返靈應非一。成宗時奏蠲僧家糧稅。詔住名剎。寵賚無過。是年五月十八日西逝(通載)

金履祥　蘭溪人。屏居金華山中。作通鑒前編。四書五經各有注疏。授徒許謙以傳。抱道自樂不求聞達。學者稱仁山先生。謚文安

甲辰大德八年二月。有星孛于室度。入紫微垣。約一丈。凡七十六日滅

乙巳大德九年四月。大同地震有聲如雷。壞廬舍五千余間。壓死五千余人。地裂涌水盡黑。漂出松柏朽木。遣使賑之

丙午大德十年正月。罷江南白云宗都僧錄司。二月暴風大雪雨沙。雨雹如卵

丁未十一年正月丙寅朔。帝大漸免朝賀。癸酉帝崩于玉德殿。號成宗完者篤欽明廣孝皇帝　五月武宗即位

　　武宗

諱海山。順宗答剌麻八剌之長子也。初封懷寧王總兵北邊。屢立戰功。成宗崩。諸王立之在位五年。壽三十一而崩　帝當富有之業。慨然欲創治改法故。其封爵太盛而遙授之。官眾賜賚太隆而泛賞之恩溥。至元大德之政。于是稍有變更矣

夏六月。以母弟愛育黎拔力八達為太子。追尊考曰順宗

蕭[奭*斗]陜西人。力學三十年不求進。擢為太子諭德。疾辭歸卒。謚貞敏

加封孔子。為大成至圣文宣王　詔曰。蓋聞。先孔子而圣者非孔子無以明。后孔子而圣者非孔子無以法。所以祖述堯舜。憲章文武。儀范百王。師表萬世者也。朕纂承丕緒敬仰休風。循治古之良規。舉迨封之盛典。加號大成至圣文宣王。遣使闕里祝以太牢。於戲父子之親。君臣之義。永惟圣教之尊。天地之大。日月之明。奚罄名言之妙。尚資神化祚我皇元　翰林承旨閻復之辭

戊申至大元年　旃檀瑞像。至是計二千三百年矣

天臺佛隴修禪寺釋可。號宜行。博綜臺宗。精修止觀。聽雨偈曰。檐前滴滴甚分明。迷處眾生聽作聲。我亦年來多逐物。春宵一枕夢難成

己酉至大二年。敕賜佛國普安禪師塔銘。奎章閣虞集撰(略見世祖丁卯)敕賜乞臺薩里神道碑。翰林趙子昂為文云(通載)

臨濟正宗　內翰趙孟俯。奉敕撰碑記。其略曰。佛以大智慧破一切有。以大圓覺攝一切空。以大慈悲度一切眾。始于不言而至于無所不言。無所不言。而至于無言。夫道非言不傳。傳而不以言。則道在言語之外矣。是惟佛法最上上乘。如以薪傳火。薪盡火傳不窮

海云大宗師簡公。性與道合。心與法宜。細無不入。大無不包。住臨濟院。能系祖傳以正道統佛法。蓋至此而中興焉。又云

西云大宗師安公。能嗣其業。據師子座為眾演說。聞者贊嘆。信者鄉風。得者如寶。悟者如空。皇帝萬年。正法永傳。尚迪后人。弗昧其原(通載)

阿沙不花。見帝容色日悴進曰。八珍之味不知御。萬金之身不知愛。惟麯蘗是好。姬嬪是耽。是猶兩斧伐孤樹。未有不顛仆者。帝喜拜相

庚戌　辛亥四年正月庚申。帝崩于玉德殿。號武宗曲律仁惠宣孝皇帝

三月庚寅。皇太子即皇帝位于大明殿。大赦天下。賜高年帛　革罷僧道衙行。論曰。望五位以升階。轉二依而就果者。上乘菩薩也。以四向一坐而證成。三生百劫而彰號者。緣覺聲聞也。圣賢品級教有明文。惟妙悟自心。入佛知見者千圣尚不為。何階級之有。末云　朝廷尚行于爵秩。釋子乃兢于官階。官階無盡期。貪愛無滿分。胡不養其妻子跪拜君親。何異織女七襄牽牛負軛者哉。識達于此無取焉。不空三藏深于大教有功。授宮猶愧濫污。今何人欲假名器哉

　　仁宗

諱愛育。黎拔力八達順宗次子。武宗同母弟也。武宗以帝為皇太子。武宗崩遂嗣位。在位十年。壽三十六　帝天性慈孝聰明恭儉。通達儒術愛養民力。孜孜為治一。遵世祖成憲。為盛德守文之主

壬子皇慶元年。帝論曰。御史臺是一時公論。國史院是萬世公論也　五月禁諸王。毌得以農時出獵擾民。至十月方許獵

癸丑皇慶二年。帝曰。善人乃可為寶善人用則百姓安。茲國家所寶　帝以久旱宮中焚香默禱。遣官分禱諸祠。甘雨大注　承旨李孟言。人主之柄在刑賞。賞一善而天下勸。罰一惡而天下懲。又言。僧道既為出世法。何與官府罷僧道官　御書秋谷二字以賜。建崇文閣于國子監。以宋儒周敦頤程灝程頤張載邵雍司馬光朱熹張栻呂祖謙及故中書許衡。從祀孔子廟庭

甲寅改元延祐元年詔科場。以經義取士。庶得真儒之用。而治道可興也。敕各省專意訪求遺逸。茍得其人。先以名聞。后致之

佛智法師　沙羅巴觀照。依癹思巴帝師薙染。習諸部灌頂法。又從著赤上師學大小乘。時刺溫卜善秘密教。為世所稱。投之盡得其道。所以善吐番音。兼解諸國文字。后因迦羅思巴帝師薦于世祖。命譯中國未備顯密諸經各若干部。辭旨明辨。特賜大辨廣智之號。后加弘教佛智三藏法師之稱。授師為江浙等處釋教都總統。帝親勞送之。皇太子諸王嘗問法要。所譯之經朝廷皆刊行。是年十月五日示疾。賜鈔萬緡。敕太尉沈王視醫藥。謝卻之竟面佛坐逝。帝悼之賜給葬。遣使馳驛。送歸故里建塔(高僧傳通載)

普覺法師　姓趙氏。諱英辨。號普覺。弱冠受具戒。得慈恩宗于柏林潭法師。出世于秦州景福寺。其道大振聲馳四表。摧伏異見樹正法幢。而其資性真純。如玉含璞不加雕繪。人愛重之。致于悍卒武夫亦能敬其。為無佛世之佛也。世祖聞其高風。降旨旌異。是年六月庚戌無疾辭眾坐寂。煥異景于易簀之夕。標奇跡于火化之余。塔于普覺寺之后。閱世六十有八。臘六十有一(佛祖通載)　十一月京師旱疫。帝問弭災之道。學士程鉅夫舉湯禳桑林事以對。帝曰。此實朕之責也。赤子何罪。明日大雪。以西僧作佛事。疏放罪囚

乙卯延祐二年正月。詔遣宣撫使。分十二道。問民疾苦。黜涉官吏　五月秦州山移十一月彗見紫微垣　赦天下

丙辰延祐三年。禮公哥羅斑藏卜為帝師

賴祿孫負母避亂。盜至守母不去。事聞特賜旌表

敕建旃檀瑞像殿　翰林承旨。程鉅夫撰記。其略曰。蓋聞。道非有像作易者。必擬諸形容。法本皆空。度世者暫資于色相。謂如指空為鏡。不若以鏡而諭空。即樹占風。將使識風以忘樹。是以雙林付囑舍利。以凡圣而遍分。千輻經行足跡亙古今而常在。非炫神通于幻境。實開方便于迷津。所謂由佛以念心。即心而即佛者也。旃檀瑞像佛之真像也。其猶萬影沉江。如如不異。孤光透隙。一一皆圓。夫豈擇地而容。蓋以隨緣而應。望梅林而止渴。靡不同沾。泛竹葉以言歸。誰堪共載。惟我圣天子。道躋先圣。慈等覺王。祝長樂之春秋。恒依佛地企如來之歲月。坐閱人天　瑞像本末。具載前集宋寧宗嘉泰三年錄中。爰自西土龜茲涼州至上京等處。二千三百七年也

敕封普庵禪師嘉號　詔曰。上天眷命皇帝圣旨。朕聞。佛氏以空寂為宗。則凡學所遵者。寧欲建名號殊稱謂。以示天下后世哉。而國家非此。無以昭尊德樂道之意也。朕自即位以來聞。袁州路南泉山慈化禪寺。普庵寂感妙濟真覺昭貺大德惠愛禪師。紹臨濟之緒。超華嚴之境。德映當代。澤被方來。其道甚尊顯。心竊慕之。既累賜大謚。惟塔號未稱可加定光之塔。曰定光靈瑞之塔云云

丁巳延祐四年。敕加東林遠法師。號妙覺寂光宏辨大師。都省咨文　四月不雨。帝露香禱天既而大雨。左右進雨衣不受

福元講主　諱德謙。姓楊氏。字福元。寧州定平人。幼為勤策嗜誦佛書。稍長遍歷名邦。咨訪先德受般若于寧公。習瑞應于忠公。受幽贊于仙公。學圓覺于一公。究唯什俱舍于頙公。聽楞嚴四分于聞公。而數公并以識法解義。聲名遠著。師皆親熏炙之。必臻其道。后京都受華嚴于萬安揀公。初詔居萬寧寺。次遷慈恩前后十祀。道德簡于宸里。聲光揚于海外未嘗以榮顯寵遇改其志。嘗曰。畦衣之上抗于世表。茍不愧于朝聞夕死。尚何慕焉。乃讓席幽居。括囊一室處世。而遺世者也。是年正月日示寂。賜緡旌幢津送塔于城之南隅云

光教律師　諱法聞。陜西嚴氏子。十五薙染。二十受具戒。從溫公學法華般若唯什因明及四分律。溫托以弘傳之寄。嘗對佛像灼肌然指。庸表克誠。刺血書經。以彰重法。隱于臺山不踰閫者六載。讀藏經五千卷者三番。帝師命師講說。顧謂其徒曰。孰謂漢地乃有此僧耶。天子聞之征至闕庭。詔居太原寺。授榮祿大夫。次遷大普慶寺。加開府儀同三司銀章一品。王公大臣仰止高風。猶景星鳳凰之瑞于明時也。后賜實相圓明光教律師之號。賜遼世金書戒經。求戒者無算。是年三月日。跏趺而逝。賜幣以葬。有司儀衛旌幢送之(通載)

戊午延祐五年正月。懿州地震　二月和州地震秦州山崩　四月德慶地震。南土山崩。壓死居民。給糧賑之

特賜國師　達益巴。師事大薩思述帝師十有三年。聽言論于左右。觀道德于前后。陶熏滋久郁成美器。凡大小乘律論。及秘密經籍部以十數。皆耳于口授。目于手示得乎理之所歸。行之所趨。是以譽延兩京道重三朝。事二圣於潛邸。竭勤逾紀賜賚以千萬計。歸以所賜大厥梵宇。加賜金印。馳紐封號弘法普濟。三藏佑圣國師。是年五月十六日化于京師。給乘騎歸葬成紀。年七十有三云(通載)

栽桑圖說　八月司農苗好謙撰進。帝曰。農桑衣食之本此圖甚善。命刊印千帙。散之民間。又印大學衍義。賜朝臣

己未延祐六年　徑山虎巖禪師諱伏　本源禪師諱達　晦機禪師諱熙　虛谷禪師有謚　建大永福寺(即青塔)

佛護大師　諱本無。號我庵。臺州黃巖人。幼從方山寶公薙染進具戒。次依寂照于中天竺即有省處。更衣見湛堂澄公。精研教部。寂照惜之。寄以偈曰。依教入禪今古有。從禪入教古今無。一心三觀門雖別。水滿千江月自孤。師后出世祝湛堂寂照二香。初主四明延慶。后遷杭之上天竺。最久一日無疾端坐。而蛻白云堂。賜謚佛護宣覺憲慈[匚@于]道大師云(高僧傳)

妙文講主　九歲出家。十八受具。依大德圓和尚。學圓頓教。始升猊座縱無礙辨。若峽倒川奔。及乎閑居簡默言不妄發。其涵養沖挹。無欲速不躁進。大類如此。年四十八。住薊之云泉。勤儉節用。老者懷其德。少者嚴其教。故眾睦而寺治。廩有余粟以賑饑民。薊人稱之。世祖召見顧謂侍臣曰。此福德僧也。詔居京師大寶集寺。自爾教乘法席益盛。性相并驅僧俗溥濟。斯時海內講席紛紛。方膠固于名相凝滯于殊涂。師獨大弘方等。振以圓宗。使守株者通于寂默之外。龍象蹴蹈兢駕一乘。年逾八十。專修念佛三昧。是年月日結印而終

庚申延祐七年正月朔日。有食之。帝齋居損膳　帝崩。謚仁宗文英武章皇帝　三月太子即位大赦

　　英宗

諱碩德八刺仁宗嫡子也。在位四年。為御史太夫鐵失等弒于行幄。年二十一　帝天性至孝。仁宗不豫。每夜焚香泣告于天。愿以身代。及崩哀毀過禮。寢服于地日歠一粥。至嗣位用法無私。果于誅殺。奸黨畏罪。遂構大變。謚格堅皇帝

辛酉至治元年正月。帝服袞服享太廟曰。歲必親祀終朕之身議赦。帝曰。恩可常施。赦不可屢下。使殺人獲免。死者何辜　二月初建西山佛寺　九月駐蹕興和。左右以寒請還。上曰。兵以牛馬為重。民以稼穡為本。蓋欲馬得芻牧民得刈獲。何計乎寒

立帝師殿　詔各路立帝師殿。釋源宗主法洪。奉敕撰碑。其略曰。皇元啟運北天。奄荒區夏。奮神武之威。致混一之績。思所以去殺勝殘躋生民于仁壽者。莫大釋氏。故崇其教以敦其化本。以帝師拔思癹有圣人之道。屈萬乘之尊盡師敬之節。咨諏至道之要。以施于仁政。是以德加于四海。澤洽于萬邦。實賴帝師之助。銘略曰。佛道弘大洋海無際。滔天沃日并育萬類。于彼將圣象罔得一。舍厥緒余以[匚@于]王國。烈烈皇祖草昧天造奠是南紀。功格蒼具云云。追謚皇天之下一人之上云云(見至元十七年行狀文中)趙孟俯書丹。元明善篆額

弘教大師　諱了性。號大林。武氏子。初依安和尚薙發。登具歲諸講席。精究三藏。遇真覺國師啟迪厥心。如柏林潭關輔懷南陽慈諸公。皆以賢首之學著稱一時。悉造其門領其玄旨。北游燕薊晦跡魏闕之下。悠悠如處江海之上。與世若相忘焉。成宗征居萬寧寺。聲價震蕩內外。大后創寺于五臺山。曰大普寧寺。延師為第一代。師不求合于時。不屈于人。識者高其風節。是年九月卒。謚弘教大師云

壬戌至治二年。有言佛教可治天下。帝問拜住。對曰。清凈寂滅自治可也。若治天下。舍仁義則綱常亂矣

幻堂講主　諱寶嚴。字士威。成紀康氏季子。因罹喪亂。與弟同薙發為僧。后參真覺得傳賢首宗旨。而嗣其道。為人淳樸無偽。方寸之地。湛若止水。值真覺三坐道場。師與弟皆從而佐之。真覺入滅乃繼其席。無何奉詔住持大玉山普安祐國二寺。是年七月日逝世

佛光大師　諱志德。號云巖。東昌人。十二受經于海聞和尚。習慈恩宗旨于法照禧公。盡得其蘊。至元間。世祖召見賜宴并紫方袍。命主天禧旌忠二剎日。講法華華嚴唯什金剛等疏。特賜佛光大師之號。與七眾授戒。必令其立誓無犯。遇歲儉煮糜粥。以食餓殍數萬人。居天禧三十余年。一衲一履終身不易。過午不食。夜則危坐以苦誦喪明。忽夢梵僧迎。居內院高座。空中散花因示疾。是年二月二十七誦之不輒。頃之辭眾安坐而化。世壽八十八。龕留三七顏貌紅潤如生。阇維舍利無數。塔于張家山。趙孟俯為記

癸亥至元三年。敕寫金字藏經。學士吳澄為序曰。主上寫經為民祈福。甚盛舉也

吳澄　字幼清。撫州崇仁人。經傳悉通貫用力圣賢之學。元明善以文學自負。聞澄易詩書春秋奧義嘆曰。與吳先生言如探淵海。董士選曰。吳先生天下士也。澄嘗為學者言。朱子于道。問學之功居多。陸子靜以尊德性為主。問學不本于德性。其弊必偏于言語訓釋。故學以德性為本。又謂。為善者死則上通神明。其極品與日月齊光。為惡者死則下淪污穢。其極下與沙蟲同類　八月帝崩于行幄臥所

中峰禪師　諱明本。號中峰。錢塘孫族。生有異征。為兒童時。嬉戲必為佛事。稍長聞經教。燃指臂求佛甚切。晝夜彌勵。困則以首觸柱。自儆期必得乃已。及入死關。密扣心要誦金剛經。至荷擔如來處。恍然開悟。自謂所證未極。后觀流水乃大發明。自是說法無礙。著書若干卷行于世。仁宗聞而聘之不至。制金紋伽黎衣賜之。并謚號佛日廣慧普應國師。是歲卒。壽六十一。臘三十五。化于本山天目

斷崖禪師　諱從一。湖州德清湯氏子。幼不茹葷。姿貌巍然。師高峰參一歸何處發悟。呈偈曰。大地山湖一片雪。太陽一照便無蹤。自此不疑諸佛祖。更無南北與西東。峰印可之曰。后據孤峰絕頂揚聲大叫。在后改名了義。賜號佛慧圓明正覺普度大師云

　　泰定帝

名也孫鐵水兒。顯宗之長子。裕宗之嫡孫也。初封嗣晉王。及英宗遇弒。以支庶入繼帝統。在位五年殂于上都　帝在位災異迭見。然守成法以行天下無事。稱治平焉。改元者二。泰定致和　帝曰。凡事防之于小則易。救之于大則難。明告于眾。俾知所慎

甲子泰定元年　乙丑

丙寅三年。禁西僧馳驛擾民

丁卯　帝師公哥羅入寂

戊辰至和元年七月帝崩。不立廟謚　九月文宗襲立。改天歷元年。禮公哥卜文國公為師。設廣教總管府。統攝僧眾

　　明宗

名和世[王*束]。武宗長子。初封周王出鎮云南。泰定帝崩。文宗遣使迎帝。帝正位于和寧之北。立文宗為皇太子。未幾暴崩僅半年　張養浩自幼有行義勤學業。官至中丞嘗著書三卷。一曰朝堂忠告。二曰風憲忠告。三曰牧民忠告。至是卒。贈平章。謚文忠

　　文宗

名圖帖睦爾。武宗次子。明帝之弟也。初封懷王出居建康。以致和元年九月襲皇帝位。改元天歷二年。迎明宗于沙漠。明宗殂即位

己巳天歷二年。建龍翔集慶寺于建康　建崇禧萬壽寺于蔣山　命奎章諸臣。輯經世大典　改建康為集慶路　以西僧輦真吃剌思為帝師。師至上命朝臣一品以下。咸郊迎大臣俯伏。進觴師不為動。惟國子祭酒孛木魯[羽*申]舉觴立進曰。帝師釋迦之徒。天下僧人師也。予孔子之徒。天下儒人師也。請各不為禮。帝師笑而起。舉觴卒飲。眾為之栗然

庚午至順元年。加封孔子父叔梁紇。為啟圣王。母顏氏。啟圣夫人。顏子復圣公。曾子宗圣公。子思述圣公。孟子亞圣公

慧光　釋融照。字慧光。受業華藏修習天臺教觀。后從淵叟湛法師。居華亭延慶。力精教乘勤修禪定。然膏繼晷旦夕無間。故學由志臻。表于叢席職躋眾祐四十余祀。名聞京師上嘉獎賜號。師每歲元旦。率眾修金光明懺。祝厘圣壽。說法之外力禮懺摩。與諸眾生掃除塵翳。攝入善根。既老彌勤。得其法者三人。僧傳曰居簡。曰宗矩。曰宗權。皆法門之龍象也

范槨。字德機。清江人。天資穎異。雖臞然清苦。若不勝衣。卓然自樹于流俗外。吳澄志以為特立獨行之士。可方東漢之君子。蓋非虛美云

辛未至順二年。翰林學士吳澄卒。有易春秋禮記纂言。及校定皇極經世書大戴禮等書。贈臨川郡公。謚文正

壬申至順三年。四月天寧地震。五月京師地震有聲。白虹并日出竟天。八月天鼓鳴于東北　京師隴西地震　帝崩于上都

　　寧宗

名懿璘真班。明宗次子也。初封鄜王。文宗殂遺命傳位于帝。帝年七歲。在位兩月而殂

臨壇大德　諱惠汶。姓張氏。歸德人。依耆宿釭公出家二十進具。從大德溫公受菩薩戒。嗣法壇主恩公。既而行業日隆。聞望日著。從者益眾。師齋戒既嚴。護衣惟謹。雖途行旅宿三衣一缽必與身俱。終日干干惟佛是念。緇素相率而求戒者。接跡于途。承一訓言莫不歡心感戴。說法數十余年。升壇授戒四十余會。大臣接以師敬之禮。從化者蓋以萬數。是年十一月二十二日歿。年七十有三云(佛祖通載)

　　順宗

名妥歡帖睦爾。明宗長子也。文宗時被讒出居廣西。寧宗崩登大寶。在位三十六年。會　大明兵入京城。走于應昌府。一年崩

癸酉元統元年六月。初八日登位。改元者三。元統(二)至元(六)至正(二十七)禮請公哥兒監臧班臧卜為帝師

天竺法師　諱真凈。字如庵華亭。姚氏子。母朱氏夢月墮懷而娠。誕時瑞光滿室。有異僧。指謂其母曰。此兒海月法師之再來也。九歲依明靜志公學法華經。歷耳成誦。十六得度搏究諸乘。謁云夢澤公無極度公。盡得其學。大德間住海鹽德藏。至治間遷松江超果。泰定間居下竺。辟寺前之徑高大其門。書佛國山以揭之。至順間上竺湛堂澄公舉師自代。殫心弘法。眾逾千指。上慕其道。賜以佛心弘辨之號。及金紋紫伽黎之服。師課法華寒暑不輟。是年示疾。書偈而逝。壽七十二。臘五十六。阇維舌根頂骨不壞。舍利五色。塔于本山(僧傳)

甲戌元統二年元旦。汴梁雨血。著衣皆赤

三月彰德雨毛如線而綠。民謠云。天雨線。民起怨。中原地。事必變　水旱交洊　七月流星如杯。色赤有光　八月京師地震。雞鳴山崩。陷為池百里

乙亥改元至元元年

丙子二年。宿松地震山裂　秦州山崩　黃州蝗　江浙自春至八月不雨。民大饑賑之

丁丑至元三年四月有星。孛于王良。至七月沒于貫索　星名訂議房星主馬。又名天駟。王良善識馬故名之　五月民間訛言。朝廷采童男童女。一時嫁娶殆盡　彗星見于東北　七月武涉縣有蝗。尹張寬仰天祝曰。寧殺尹毋傷百姓。黑鷹啄蝗。盡命刊金履祥所著論孟考證行之。門人許謙序之

許謙　字益之。東陽人。學于金履祥。告之曰。吾儒之學理一而分殊。理不患其不一。所難者分殊耳。謙由是致其辨于分之殊。而要其歸于理之一。又曰。圣人之道中而已矣。謙由是事事求夫中者而用之。自謂吾非有大過人。惟為學之功無間斷耳。其教以五性人倫為本。以開明心術變化氣質為先。以為已為立心之要。以分辨義利為處事之制。嘗曰。已或有知使人亦知之。豈不快哉。是年卒。年六十八。門人號之白云先生。所著有四書叢說詩名物鈔讀書傳觀史等書。后謚曰文懿

同時休寧陳櫟婺源胡一桂。皆以講明道學重于時

太白　上公大將軍之象。出東當伏東。出西當伏西。過午為經天。謂晝見于上也。太白少陰之星以己未為界。經天為不臣兵起也

戊寅至元四年正月。以地震赦天下　四月雨雹如拳。環玦獅象等形　信州山震　邵武雨水深二丈　鞏昌山崩壓死人民

己卯至元五年夏四月。加封孝女曹娥。為慧感靈孝昭順純懿夫人　六月汀州水高三丈余。沒廬壞田　太白屢經天

宗周法師　諱子文。字宗周。四明人。得法于北溪聞公。出主寶云寺。教觀淹博律規甚嚴。尋常對人則訥。升座講演則滔滔。如建瓴之水。莫之御也。臨終時講十六觀經。罷即欲就座別眾入滅。有啟曰。和尚后事未曾分付。奈何遽爾告寂耶。師曰。僧家要行便行。莫做俗漢伎倆為兒女計而有后事。眾[怡-臺+(懇-心)]益切。于是下座。復歸方丈一一條書之。即合掌稱西方四圣號。回向發愿畢遂寂。阇維舍利無數(僧傳)

庚辰至元六年處士吳萊論作文如用兵。有正有奇。正者法度。如部伍分明是也。奇者不為法度所縛。千變萬化元不曾亂

天如禪師　諱惟則。號天如。得法于中峰國師。住姑蘇師子林。有楞嚴會解禪宗語錄凈土或問十法界圖說等書。行世

元粹法師　苕溪人。有圓覺經集注等書。行于世

休耕法師　諱逸。云門三高之一。有詩文集

辛巳至正元年。帝閱宋徽宗畫稱善。學士[山*(卄/(止*白*匕)/ㄆ)][山*(卄/(止*白*匕)/ㄆ)]進曰。徽宗多能惟一事不能。其身辱國破。皆由不能為君所致。人主貴能為君

元叟禪師　諱行端。號元叟。族臨海何氏出家化城院。參徑山藏叟得旨。大德庚子出世湖之資福。名聞京師。特旨賜慧文正辨之號。平章張閭公。舉中天竺遷居靈隱。有旨設水陸齋于金山。命師說法峻事入覲。奏對稱旨。加佛日普照之號。南歸退處西庵。至治壬戌眾請補處徑山。璽書金斕三被人以為榮。師宴如也。先是宋度宗設醮秦章天庭遇上帝。為定徑山四十八代住持事。四十四代虎巖。謂住持豈茍然哉。皆預定之天庭。師聞頗心非之。及師適當其次云

愚庵禪師　諱超智。字以中。族姑蘇。得法于元叟端公。歷住于隆教普慈二剎。帝賜以明辨正宗廣慧禪師之號。已而升凈慈遂主徑山。四據高座敷[改-己+易]佛法。以聳人天龍鬼之聽。緇素相從如云歸岫。弟子集其四會語錄。宋文憲序之。極其贊頌起人之敬信也

梅屋禪師　諱念常。世居華亭。黃姓。母楊氏禱觀音大士夢龐眉老僧托宿而娠。生時神光照室異香襲人。出家平江圓明院。博究群書參晦機熙公。有省禮五臺。歷燕京帝師尊寵。預金書藏經之列。乃集佛祖通載二十二卷。備歷代法門事跡。住持祥符僧中斑馬

用明禪師。諱[言*冏]。四明人。有文集行世　斷江禪師。諱恩。云門三高之一

壬午至正二年大同人相食　地震如雷　惠州羅浮山崩

癸未三年詔。修遼金宋三史。脫脫都總裁　學士揭傒斯字曼碩豐城人。脫脫問政治何先。曰儲材為先。養之于譽望未隆之時。用之于周密庶務之后可也。卒封郡公。謚文安

湛堂法師　諱性澄。字湛堂。號越溪。會稽孫氏子。母姜氏夢日輪而生。從石門祩律師祝發受具。深通止持作犯之義。依佛鑒铦公習天臺教觀。謁云夢澤公深加器重。奏復天臺國清講額。游高麗求天臺遺書。吳越大旱。師率眾說法。禱雨格應歲饑民死無以斂。乃掩其遺骸作水陸大會普度之。至治間馳召入京。問道于明仁殿。被旨居青塔寺。校正大藏特賜金斕衣。賜號佛海大師。后歸天竺之云外齋。還越之佛果篤志凈土。修一心三觀者七晝夜。屢感瑞應。一日師揖眾曰。今日則有。明日恐無。光陰其可把玩乎。次日黎明端坐而逝。壽七十八。臘六十四。留龕七日顏貌如生。所著有金剛集注心經消災經注彌陀經句解仁王經如意輪咒經科等。并行于世(僧傳)

甲申至正四年。諸山主僧請復僧司且曰。為郡縣所苦如坐地獄。脫脫曰。若復僧司何異地獄中復置地獄耶。不許

笑隱法師　諱訢。號謚廣智全悟大禪師。文宗以潛龍之舊。建龍翔大集慶寺。召師住持。授以大中大夫。以主寺事。奉敕校正德輝重編之百丈清規。是年五月二十四日示寂。八月葬城南撥云山康僧會塔之鄰。行業道跡。具如虞文靖學古錄。及黃文憲宋文憲二公碑銘所記。得法弟子宗泐。字季潭。洪武中住持天界。聲光顯著云。時加征士官。太優云隱士無求于朝廷。朝廷有求于隱士。名爵何吝

乙酉至正五年。承旨[山*(卄/(止*白*匕)/ㄆ)][山*(卄/(止*白*匕)/ㄆ)]遇事英發掀髯論辨。每遇天變民災。必勸帝。側身修行。庶天意可回。善書。卒后片紙之存人爭寶之。宋金遼三史成。帝曰。史既成書。前人善者朕當取以為法。惡者取以為戒。豈止為君者為臣者。亦當知之以前代善惡為勉

丙戌至正六年。山東地震七日　邵武地震有聲如鼓　河決　李綗請祀郊廟。近正人遠佞邪。以崇陽抑陰云

丁亥至正七年元旦。日食大寒而風朝官仆地　東平地震　山東地震壞城郭。有聲如雷　河水搖動

竺源法師　諱水盛。字竺源。自號無住翁。樂平人。姓范。母徐。生時祥光照室。依羅山常公受度。謁月庭忠公。見孤舟濟師自信法決可證。因發誓云。吾此生不能作佛。當入無間獄也。由是力參發悟者幾回。濟公記之云。爾后當大弘吾宗也。天歷間聘師。主西湖妙果寺。一時公卿與師為方外交甚篤。是歲四月二十四日書偈而逝。壽七十三。師囑學徒嘗云。要當洞明諸佛心宗。行解相應云

李孝光。溫州人。少博學篤志。為文一取法秦漢古文。不拘于世尚　朱公遷。字克升。勤于著述。有書傳疏義四書約說四書通旨。行世

戊子至正八年。楊載。字仲弘。杭州人。文章一以氣為主。自成一家言。而于詩尤有法。取材于楚漢。而音節以唐人為宗　學士虞集。字伯生。父汲文清而淳。母楊氏亦通經學。弟槃。字仲常。進士皆得之家庭。槃曰陶庵。集曰邵庵。嘗言。試藝之文推其高者。取之不必先有主意。若主意先定則求賢之心狹而差。自此始矣　是年十一月。臺州方國珍作亂。聚眾海上。授珍以官。不赴。勢益猖獗

方國珍　黃巖人。亦名谷珍。兄弟四人。先因設酒詭殺其田主。事露拒殺捕者。官親往亦殺之。兄弟遂亡命于海者十余年。乃掠漳州賊船寇漳州。維時文恬武嬉人寇即陷。自太不華墮計而死。勢日猖獗。竊據溫臺明十二郡。十有八年。太祖龍興潛逃于海。既而內附

己丑至正九年夏四月。棗陽民張氏婦生男。甫周歲暴長四尺許。容貌異常。皤腹擁腫見人嬉笑。如俗所畫布袋和尚云　李好文。為諭德集端本堂經史要義大寶錄大寶龜鑒以進　他日皇子坐清寧殿。分布長席列坐高麗西番僧曰。李好文先生。教我儒書多年。尚不曉其意。今聽佛法一夜即曉。由是愈崇尚佛學　天龍主僧大道。諱善平。構叢桂樓以居。受業于慶庵。問道于中峰云

庚寅至正十年。棣州隕石　奉化山裂　六月有星大如月。入北斗。聲震如雷十一月日食　二星隕于耀州為石。如斧形

辛卯十一年詔修河防。南北民兵十七萬修。及二百八十里。于黃陵岡得石人一眼。童謠云。石人一只眼。挑動黃河。天下反

劉福通　穎州人。是年五月。以紅巾為號。陷穎州。六月據朱皋。攻破羅山真陽確山。遂陷舞陽葉縣等處。九月陷汝寧州。眾至十萬

韓山童　欒城人。自其祖父。以白蓮會燒香惑眾。至山童倡言。天下大亂彌勒佛下生。河南江淮愚民翕然信之。福通等復詭言。山童實宋徽宗八世孫。當為中國主。殺白馬黑牛誓告天地。約同起兵事覺。縣官捕之急山童就擒。其妻楊氏。子韓林兒。逃之武安

八月蕭縣李二老彭趙君用反攻陷徐州。李二號芝麻。李亦以燒香聚眾而起。麻城人鄒普勝等。以妖術聚眾反。亦以黃巾為號

徐壽輝　蘄州羅田人。一名真。與其黨倪文進等起兵攻。陷蘄水及黃州。僭稱皇帝。國號天完。改元治平。據漢陽興國等十余郡矣

一月信州及邵武雨黍。饒州建寧雨黑子。大如黍菽。衢州雨黍。民多取而食之。十一月有星。孛于西方。十二月太白屢經天

壬辰十二年。隴西地震百余日。城郭頹起陵谷遷變。會州公廨墻崩。獲弩五百余張。長者丈余。短者九尺。人莫能挽　日食

郭子興　定遠人。見汝穎兵起列郡騷動。遂與其黨孫德崖等起兵。自稱元師攻援濠州。據之其豪杰多入城。以自保矣

百屋禪師　諱清珙常熟人。族姓溫。母劉氏。生有異光。依崇福永惟。出家祝發受具。登天目見高峰。峰問。汝為何來。師曰。欲求大法。峰曰。大法豈易求哉。須然指香可也。師曰。某今日親見和尚。大法豈有隱乎。峰默契之。授萬法歸一話。服勤三年。次參及庵發憤有省曰。清明時節雨初時黃鸝枝上分明語。庵頷之有已后與汝同龕之記。及庵住湖之道場。師典藏鑰。庵謂眾曰。此子乃法海中透網金鱗也。后登霞冪山。卓庵曰天湖居之。復赴當湖福源。朝廷降香幣旌獎。皇后賜金斕衣。詔謚佛慈慧照禪師。是年七月卒。有法語詩頌行世

高皇帝　先句容人。祖渡淮考遷太平生四子。上季子也。先是陳太后。夢一神人朱衣象笏饋丸藥。光照室吞之。既覺異香襲體遂娠焉。乃誕異香紅光凝結不散。時大歷元年戊辰九月十八日也。仁祖取水洗兒忽有紅羅。來自上流取為兒褓。自是室中常有異光。生數日不食。求醫遇一僧詢故告之。僧曰。夜子時食矣。忽不見。夜半果食。兒時多病。仁祖欲度為僧。太后不欲。年十七父母三兄相繼歿。上孤孑乃遵先志。托身皇覺寺后出游。道病有兩紫衣人。與俱助其寢食病愈而去。嘗夜陷麻湖。群兒呼迎圣駕。叱之丕見。崎嶇多載。仍歸寺中。年二十五值兵亂。問筊于伽藍。祝曰。避難吉陽。守舊吉陰。筊乃一陰一陽更祝。出居不可起義乎。筊從之。再祝筊躍立香爐上　帝入濠見郭子興。興見狀貌奇之與語大悅。取為親兵日益敬信。以馬后妻之。命掌征伐之事。一統之業基于此矣

癸巳十三年。詔以西番僧為國師。伽璘真為大元國師。番云皆即冗該。猶華言事事無礙也　帝自制宮漏約高六七尺。為木柜藏壺其中。運水上下。柜上設西方三圣殿。柜腰設玉女。捧時刻籌。時至輒浮水。而上。左右列二金甲神人。一懸鐘一懸鉦。夜則神人自能按更而擊　又以內苑造龍船。首尾長一百二十尺廣二丈。上有五殿。龍身并殿宇。俱五采金裝。自游后宮。海子內游戲。船行則龍首尾眼爪皆動　以宮女撫舞。名天魔舞　每宮中贊佛則按舞奏樂

張士誠　白駒場人。為鹽綱司牙儈。資性輕財好施頗得眾心。見諸處兵起。與其弟士信士德。聚眾起兵。陷泰州殺知府李齊。因乘間呼噪入城。官吏倉卒遁走。即據高陲稱王。國號周。建元天祐。將兵攻陷平江松江常州諸路。地廣兵強遂為勍敵。戰爭始于此

甲午十四年正月朔。汴梁河永。皆成五采花草。如繪畫。三日方解　學士黃溍謚文憲。有日損齋[葶-丁+呆]義烏志筆記(字晉卿金華人)

寶洲沙門　諱覺岸。號寶洲。烏程職里寶相寺(今清泰庵)沙門也。學博通古今。嘗考釋氏事實上下數千載年經國緯。著為手鑒。再治名釋氏稽古略。蓋自有佛以來。凡名師大德之行業出處。以及塔廟之興廢僧侶之眾寡。靡不具載。本之內典參之諸史。旁及于傳記。而間之以事之顯著者。為之據歲月先后。考核精審。無所遺闕。李桓序。實能補國史之未周葺。禪編之大備。一代之司南云

乙未十五年二月。劉福通等。迎韓林兒立以為帝。又號小明王。建都亳州。國號宋。改元龍鳳元年　六月我　太祖高皇帝。自和州渡江。取太平路拔之。耆儒陶安李習。率父老出迎獻言曰。明公率眾渡江。神武不殺人心悅服。以此順天應人而行吊伐。天下不足平也　帝以天下兵起。下罪己詔。大赦天下

丙申十六年兩日相蕩。彗星丈余　李實如黃爪。謠云。李生黃爪。民皆無家。星隕有聲化為石。形如狗頭。命藏于庫　大明兵取集慶路。御史福壽死之。后謚忠肅。改集慶為應天府　太祖入城諭曰。我來此為民除亂耳。各安職業民大悅。更相慶慰　陶安謂太祖曰。金陵古帝王之都。龍蟠虎踞。限以長江之險。若取而有據其形勢。出兵以臨四方。何向不克。此天所以資明公也

金陵　戰國楚威王時。以其地有王氣。埋金以鎮之。故曰金陵。漢曰秣陵。吳曰建業。晉曰建康。六朝皆建都于此。隋為蔣州。唐為升州。宋為江寧。元為集慶。置江南諸道。行御史臺于此。故謂南臺　太祖渡江時。或謂。欲定天下。僧金碧峰不可不見。及至宣州見之。僧跏趺危坐不為禮。上叱僧亦叱上曰。可曾見殺人將軍乎。僧曰。可曾見不怕死和尚乎。上遂釋劍作禮。僧答禮徐謂曰。建康有地可王

鐵冠道人　張景和江右人。道術高精數學。謁見高帝曰。明公龍瞳鳳目。天地相朝五岳俱附。日月麗天附骨插鬢。聲音洪亮貴不可言。但四圍滯氣如云行月出之狀。所喜者準頭黃明貫于天庭。直待神采煥發。如風掃陰翳。即受命之日也。應在一千日內。且邊地驛馬有驚氣。南行遇敵。切須戒慎。上奇之留于幕下。常結廬鐘山。居都下數年。一旦無故。自投于大中橋水死。求尸不獲。仙去不復見

學士朱升謂高帝曰。高筑墻廣積糧。緩稱王外無他言

天岸法師　諱弘濟。字同舟。天岸其號也。會稽姚氏子。從寶積寺舜田滿公出家。授法華經輒能記憶。既為大僧精持律學。深究教乘修懺懇切。于觀定中見一尊者。授以犀角如意。自是辨博無礙。開法于萬壽圓覺寺。咒沙擲地。以救海岸之崩。后主顯慈集慶二寺。遷主會稽圓通。修念佛三昧。詔住大普福寺。歸清鏡閣。是年歿(僧傳)

丁酉十七年三月。大明兵克常州。張士誠遣其弟士德。以兵來援。徐達伏兵擒之。士誠氣沮。請輪資以求和。達圍之下其城　有龍斗于樂清江。颶風大作。所至有火光如毬。死者萬余人　元大都晝霧。昏暝不辨人物。如是者旬有五日　凈江路山崩地陷

陳友諒　氵陽漁家子。嘗為縣吏不樂。會壽輝文俊兵起。慨然往從之。遂為文俊簿書椽。尋亦領兵為元帥。及文俊專恣。心不能平。至是文俊謀殺壽輝。不果奔黃州。友諒因乘釁襲殺之。遂并其軍自稱平章。壽輝不能制。兵勢方強。后并殺徐壽輝。自稱帝國號漢。改元大義。據湖廣等路。后為太祖所滅。箭貫頭顱而死

千巖禪師　諱元長。字無明。號千巖。蕭山人。族姓董。母何氏。幼構疾。母禱觀音。許出家而始愈。始通九流百氏言。次習法華。究律部于靈芝寺律師。后參狗子無佛性話。中峰為之決擇。印正囑師。善自護持。師隱天龍。有二蛇。日來繞座。師為說三歸五戒。蛇矯首低昂。作拜舞而去。自是薦起住持借甚。師不允。而往烏傷伏龍山。興復圣壽伽藍名聞朝廷。降名香以寵嘉之。賜僧伽黎衣。及普應妙辨之號。后加佛慧圓明廣照普利之謚。王臣向道者眾。九州外國傾德敬仰

絕宗禪師　諱善繼。謚文明海慧。諸暨婁氏子。母王氏夢神僧授白芙蕖而生。依山陰靈秘寺思恭和尚祝發。從天竺大山恢公。習天臺教。次謁湛堂問答慶快。湛堂謂眾曰。法輪轉于他日。將有望于斯子矣。居第一座玉崗潤公亦居師第一。出住良渚講金光明經。夢四明法智謂曰。爾所講經與吾符合。自是益加精進。嘗示眾曰。止觀一部即法華三昧之筌[跳-兆+弟]。一乘十觀即法華三昧之正體。汝等須行解并馳正助兼運。則圓位可登。而不負祖師命宗之意也。后專修凈業。系念彌陀晝夜不輟。一日忽告眾曰。佛祖弘化。貴乎時節因緣。緣與時違。化將焉托。吾將歸矣。端坐而逝。是年七月二十二日也。壽七十二。荼毗舌根不壞。塔于靈秘之西。得法上首玘大璞云

孚中禪師　諱懷信。字孚中。姓姜。奉化人。母劉氏。夜夢大星墮室中。有光如火。取而吞之遂娠。及誕狀貌異凡。遇僧即喜。年十五從法華院子思出家祝發。受具戒于五臺寺。學三觀十乘于半巖全公。扣禪宗大旨于竺西坦公。又值云外岫公。后出世明之觀音。遷住普陀。鎮南王虛心問道。宣讓王亦遣使。奉旃檀香紫伽黎衣。請示法要。師構姑蘇寶石。造多寶佛塔。詔賜廣慧妙悟智寶弘教之號。升住中竺復遷天童。后住持大龍翔寺。提唱宗乘萬耳聳聽。大小歡然而親戴之。一旦晨興謂左右曰。吾將歸矣。汝等當以荷法自期。勵精進行可也。書偈曰。平生為人戾契。七十八年漏泄。今朝撒手便行。萬里晴空片雪。是年八月二十四日壽臘六十九云

戊戌十八年　宋龍鳳四年。學士歐陽玄字原功。文章道德卓然名世。凡大制作多出其手。年八十五。謚曰文。圭齋集

明玉珍　隨州人。集鄉兵屯于青山。未幾降于壽輝。及倪文俊陷蜀。令玉珍守之。文俊死遂自據成都。蜀中郡縣皆附號夏改天統

正月陳友諒。陷安慶。元守將余闕死之謚忠烈。后立廟歲時致祭　三月宋毛貴破濟南。元右丞董摶霄死之。殺無血見白氣衡天死　十二月。大明兵取婺州路。守臣僧住死之　太祖諭諸將曰。戡亂雖以武。而安民必以仁。師旅之行勢如烈火。火烈則人必避之。為將者能以不殺為心。非惟國家所利。在己亦蒙其福。爾等從吾言則事不難就。大功可成矣

己亥十九年　龍鳳五年四月。帝以天下多故。卻天壽節朝賀詔曰。朕宜敬天地法祖宗。以自修省。初度之日群臣毋朝

浮休法師　諱允若。字季蘅。號浮休。若耶人。依云門元公。十五剃度。謁大山恢法師。受天臺教觀。次禮湛然。凡法智所集立之義靡不精究。隨湛堂入燕京。朝廷錫以慈光圓照之號。出住凈圣院。復主杭之興化。與天岸濟我庵無玉庭罕道望并峙。世稱錢塘四依。后居云門。又與斷江恩休耕逸臨風吟詠。又稱云門三高。歷越之圓通遷上竺。纓絡泉久涸禱之泉涌。命曰再來泉。筑精舍修法華三昧。為暮年凈業。后罹賊難而終。是年二月二十九也。壽八十。臘六十五。荼毗舍利如菽無算。師不妄言笑。趙子昂稱為僧中御史。有內外集云

大用法師　諱必才。字大用。姓屈氏。臺州人。十二從西瞿法師出家祝發進具。謁湛堂澄公親玉崗潤公。執經入室。雖至流金之暑。折膠之寒。足不踰戶。山家之玄教觀之要。悉臻其奧。玉崗嘆曰。此子非靈山會上業已習之。烏能至此哉。隨玉崗于德藏。命師分座講演。辨若雨注河翻。聽者稱之。繼主德藏。后遷杭之興福。次補演福。順帝特賜佛鑒圓照之號。是年三月十九日。焚香高稱彌陀佛號。盡一晝夜告眾曰。吾凈土緣熟三昧現前矣。為書以別相識。合掌而逝。荼毗有五色光。自龕中發火。舌根齒牙不壞。舍利滿地。穴地尺許亦有得者。壽六十八。臘五十六。所著有妙玄文句止觀增治助文法華涅槃講義章安荊溪法智禮文詩偈等。并行于世(僧傳)

桐江法師　諱紹。大嚴之桐江人。因以為號。姓吳。母李氏。入鳳山寺祝發受具。私曰。化龍之魚肯以[跳-兆+弟]涔求生乎。謁雙徑大辨陵公。公以單傳心印詰難久之。復遍參名宿知法之無異味也。閱大藏教至三過通其旨趣。出世景德寺興復廢墜。詔住義烏寶林。一時法席號為極盛。是年八月初七日。翛然而化。壽七十四。臘五十八。阇維舍利如紺珠。齒牙貫珠不壞。有三會語錄并桐江集行世

庚子二十年正月。五色云現　大都有杜鵑　彗星見于東方　五月朔日食。雨雹

劉伯溫　諱基。括蒼人。自幼聰明絕倫。凡天文兵法性理諸書。過目洞識其要。嘗游西湖有異云起西北。光映湖水。時魯道源與諸同游者。皆以為慶云。劉曰。此天子氣也。應在金陵。十年后有王者興。我當輔之。諸人以為狂悉去之。惟西蜀趙天澤奇之。以為諸葛孔明之流。是年太祖下金華定括蒼。基乃指乾象謂所親曰。此天命也。豈人力耶。太祖遣孫炎聘之。劉趨金陵。陳時務十八策。上嘉納之楊憲曰。福基于至誠。禍生于反覆

辛丑二十一年　宋龍鳳七年　漢大義二年　正月朔。奉小明王慶賀禮。劉基怒罵不拜。陳太祖以天命所在。乃定征伐之計

竺遠禪師　諱正源。字竺遠。歐陽姓。南庸人。二十七受具。始見陵公。問答省悟智開識融外內無礙。雄談慧辨動靜皆空。住興圣道場靈隱諸名剎。帝師錫以佛慧慈照普應禪師之號。方鎮大臣邀請住持徑山。是年六月二十六日歿。壽七十二。臘四十五。塔于徑山　八月。大明帥師伐漢。徐達曰。師直為壯。劉基曰。取威制敵。在此時也

水庵禪師　諱守貴。字無用。族甄氏。婺州人。十八學法為僧。首謁千巖長公。與向上之機。默究有契。隨千巖興圣壽古剎。后還天龍。復參中峰斷崖梁山。反覆扣答。初無異致。師曰千江雖殊而明月則一。吾今無復疑矣。是年八月二十日作偈。寄別丞相帖睦爾公。頌曰。一蝸臭殼內外穢惡。撒手便行虛空振鐸。天龍一指今猶昨。擲筆而化。丞相大加嘆異。壽七十二。臘五十四。塔于天龍西崗

冬十一月。黃河自平陸三門磧下至孟津五十余里皆清凡七日

壬寅二十二年　宋龍鳳八　漢大義三　二月彗星見于危宿。光丈余。色青白　三月長星見虛危間。形如練數十丈

松隱禪師　諱德然。號唯庵。云間張氏子。出家得度后。謁千巖禪師有所悟入。又謁石屋于霞冪山。屋書松隱二字授之。師至華亭構室以名額焉。又主千巖所居之壽圣。刺血書經。有語錄行世

癸卯二十三年　宋龍鳳九年　漢大義四年　正月。明玉珍稱帝。建國號大夏。改元天統元年

七月。陳友諒圍洪都。太祖帥諸將討之。大戰于鄱陽湖。友諒敗死　是戰也。友諒驍將奮犯太祖之舟。計無所出。韓成服上冠袍投水死　劉基大呼。難星過可更舟。太祖更之未半餉。舊舟為敵炮擊碎矣　又張鐵冠笑賀曰。友諒死矣。降卒來言。友諒為流矢貫睛及頭而死

周顛仙　建昌人。每見人必曰。告太平。飲酒極多終不醉。太祖曾命覆以甕。積薪煆之。火息啟視正坐晏然。及征友諒問此行何如。應聲曰好。仰視屋久之曰。上面無他底。從行苦無風。顛曰。只管行只管有風。不行便無風。既而迅飆猛作。及見江豚顛曰。水怪見損人多

甲辰二十四年　宋龍鳳十年　夏天統二年　正月。太祖建國號曰吳　二月陳理降。江西悉平

陳友諒。用鏤金床。斯進太祖。曰陳氏窮奢極靡。焉得不亡。侍臣曰。未富而驕未貴而侈。所以取敗。太祖曰。既富豈可驕。既貴豈可侈乎

實庵禪師　諱茂。號松隱。實庵其字。族鄭。母胡氏。奉化人。年十六依傳法寺希顏出家。受戒于昭慶惠律師。見南澗泉公。復謁古林茂公。林曰。子明知四大五蘊是生死根本。何故入此革囊耶。師擬議間林以錫杖擊之。師豁然悟入。后會月江印公于湖之道場。請師分座說法。大眾允悅。宣政院命居瑞云之清涼寺。奏賜佛光普照之謚。住十五年退隱惠堂。是年八月二十七日。憑幾握右手為拳。以額枕之而逝。壽八十五歲

乙巳二十五年　龍鳳十一　天統三年　二月日旁有一月一星　四月日中有一黑子　五月大都雨[(牙*ㄆ)/毛]。長尺許。或曰龍須也。命拾而祀之　冬太祖置國子學于應天府。規制宏麗行。至廣業堂前偶發一言云。天下有福兒郎。應得居此。迄今居此者。往往古魁選。躋位三臺者焉

丙午至正二十六年　龍鳳十二年　大統四年　二月黃河北徙。自東明曹濮及濟寧　三月玉珍卒。子明升嗣立。改元開熙　五月太祖訪求古今書籍。藏之秘府。以資覽閱。太祖曰。孔子之言。真治國之良規。孔子誠萬世之師也　八月拓建康城于鐘山之陽。延亙周回五十余里。盡據山川之勝　十二月太祖立宗廟社稷曰。宮室但取完固而已。何必雕巧　十二月宋主小明王韓林兒殂

曇芳禪師　諱忠。法號廣慈。住持徑山。當四十九代云

無還禪師(富)　　辨庵禪師(訥)

丁未二十七年　吳元年　開熙二　正月。絳州夜聞天鼓鳴。其聲如空中戰斗者　三月太祖定文武科取士之法　應文舉者。察言行以觀其德。考經術以觀其業。試書算以觀其能。策經史時務。以觀其政事。應武舉者先以謀略。次以武藝俱求實效云　六月朔日食。皇太子寢殿后。新甃井中有龍。出光焰爍人。宮人仆地　九月大明兵取平江路。執吳王張士誠以歸。士誠閉目不食。自縊死　十月。大明兵取通州及臺州。時溫臺等皆方國珍所據。相次以降　太祖命大將徐達副將常遇春。北定中原　太祖定律令。頒戊申歷　十二月大明兵。討方國珍降之

南楚禪師　諱悅。隆興人。法號佛慈法喜。住持徑山。當五十代云

集列八十有五人。附見一百二十三人

東昌法師　　昊天講主　　逸林上師

虛照禪師　　海云禪師　　仙林法師

古源法師(清)　　竹堂法師(傳)　　云夢法師(澤)

癡絕法師(沖)　　無準禪師　　偃溪禪師

西云禪師　　著赤上師　　刺溫卜師

柏林法師(潭)　　萬安法師(揀)　　寂照禪師

方山律師(寶)　　大德法師(圓)　　關輔法師(懷)

南陽法師(慈)　　大林法師(性)　　海聞和尚

法照禪師(禧)　　淵叟法師(湛)　　大德律師(溫)

明靜法師(志)　　無極法師(度)　　北溪法師(聞)

藏叟禪師　　佛鑒禪師(铦)　　羅山法師(常)

月庭法師(忠)　　孤舟法師(濟)　　慶庵法師(吉)

及庵禪師　　舜田法師(滿)　　靈芝律師

思恭法師　　大山法師(恢)　　子思法師

半巖禪師　　玉庭法師(罕)　　別傳禪師(教)

西瞿法師　　大辨法師(陵)　　梁山禪師(竟)

希顏法師　　南澗法師(泉)　　昭慶律師(惠)

古林禪師(茂)　　月江禪師(印)　　日溪禪師(泳)

天心法師(素)　　良偉法師　　東白法師(明)

開元法師(奎)　　方山禪師(瑤)　　無見禪師(睹)

斗巖禪師(芳)　　無用禪師　　無一禪師(全)

春谷法師　　古懷法師　　空中法師(假)

靈巖禪師(芝)　　無方禪師(普)　　小隱法師(大)

毒種法師(曇)　　成山法師(欽)　　寶覺法師(簡)

古田法師(滋)　　無言法師(宣)　　訥翁法師(謨)

崇恩法師(簡)　　孤岳法師　　古崖禪師(純)

石門禪師(剛)　　布衲禪師(雍)　　止巖禪師

壽彌法師　　北禪法師(澤)　　士瞻禪師(杓)

石室法師(瑛)　　大均法師　　明慶律師(果)

高麗法師(教)　　一山法師(元)　　佛海法師

賢叟法師(思)　　竺西禪師(坦)　　明極禪師(峻)

竺田禪師(霖)　　云寂法師(溫)　　如海法師(真)

仲方禪師(倫)　　竹屋法師(凈)　　子文法師(良)

雪庭法師　　覺源禪師(浚)　　橫云禪師(岳)

毒海禪師(清)　　鐵關禪師(樞)　　東嶼禪師(海)

石林禪師(鞏)　　虛谷法師(靈)　　清拙禪師(澄)

凈覺法師　　法秀法師　　了然法師(義)

東陽法師(輝)　　平山法師(等)　　覺隱法師(誠)

慈觀律師　　無隱法師(范)　　一山禪師(寧)

普覺禪師(明)　　白巖禪師(真)　　云外法師(岫)

弘教禪師(立)　　子庭法師(訓)　　東林禪師(曉)

元起太祖丙辰至順帝丁未凡一百六十二年　自世祖至元己卯滅宋混一。至順帝至正丁未。實計八十九年　茲集自世祖至元甲子。至順帝丁未凡一百四年

旃檀瑞像。自周穆王庚寅止至正丁未。計二千三百五十九年

世尊入滅。自周穆王壬申止至正丁未。計二千三百十七年

大教東被。自漢明帝戊辰止至正丁未。計一千二百九十六年

(皇明崇禎十一年春。月金蓋云蘧壽光比丘寓杳溪蘧庵纂錄編次)

釋鑒稽古略續集(一)釋鑒稽古略續集(二)

　　　　歸安杏溪蘧庵比丘大聞　幻輪　匯編蘧庵居士　嚴爾圭　校梓


(皇明初建都應天府為南京　次遷都順天府為北京)

太祖　建文帝　成祖　仁宗　宣宗　英宗　景泰帝　憲宗　孝宗　武宗　世宗　穆宗　神宗　光宗　熹宗　圣上

　　太祖高皇帝

帝生于濠州。龍光燁炎人咸驚異。元順帝壬辰三月起兵。后代郭子興將兵渡江。取太平集。慶為興王之基。次滅陳友諒張士誠等為吳王。后北定中原。混一天下即皇帝位。在位三十一年崩于西宮。壽七十一。上徽號曰。圣神文武欽明啟運駿德成功統天大孝皇帝。廟號高祖葬孝陵　帝以天縱之資不階寸土。一民卒成大業。雖曰天命人歸。要亦神武不殺之所致也

戊申洪武元年正月四日乙亥。上親為文祭告天地于南郊。禮成即皇帝位于郊壇南。定有天下之號。曰大明。建元洪武。追尊四代祖考皆為帝后。立妃馬氏為皇后。立世子標為皇太子　是日天宇澄清香霧凝結。獨露中星。實天開景運之征也　以李善長為中書左丞相。徐達為右丞相。章溢為御史中丞　上為東宮設官曰。夫舉賢任才立國之本。崇德尚齒尊賢之道。又曰。連抱之木必以授良匠。萬金之璧不以付拙工　敕立典祀。曰圜丘。曰方丘。曰宗廟。曰社稷。以祀天地祖宗百只　頒律令諭曰。律令者治天下之法也。令以教之于先。律以齊之于后　諭州縣官曰。初飛之鳥不可拔其羽新植之木不可搖其根

尚寶司　職在禁庭。凡寶十四曰。奉天之寶以鎮萬國祀天地。曰皇帝之寶以冊封賜勞。曰皇帝信寶以征召軍。曰天子之寶以祭享鬼神。曰天子行寶以封賜夷蠻。曰天子信寶以調發蕃兵。曰制誥之寶以識誥命。曰敕命之寶以識敕命。曰廣運之寶以識黃選勘籍。曰御前之寶以進御座從車駕。曰皇帝尊賢之寶以答賜宗人。曰敬天勤民之寶以訓迪有司。凡扈守侍衛令牌之號六。曰申木火土金水以警夜巡。金牌之號五。曰仁義禮智信。以嚴守衛。凡半字銅符之號四。曰承東西北。巡者左半。守者右半。合契而從事焉。凡銅牌之號一。曰勇以稽直卒。凡牙牌之號五。曰勛親文武樂以察朝參。凡祭牌之號三。曰陪倛執以謹祀事。凡雙魚銅牌之號二。曰嚴以肅直衛。曰善以潔祀壇。凡符驗之號五。曰馬水達通信以給傳郵。通制命　設登聞鼓御史監之。有冤抑機密重情。許擊鼓御史引奏　三月以劉基為御史中丞。兼太子贊善大夫。嘗與上論兵克敵制勝。上曰。闔辟奇正頃刻變化。猶風云之無常勢。要在通其變耳

會堂禪師　諱自緣。號會堂。臨海人。族姓陳。母感奇夢而生。從白雪寺觀公為弟子。祝發受具。謁天寧日溪泳公咨決心要。后因省親道途艱險發心建構。為游行者歇息之所。初修妙果寺。次創圓通閣華嚴寶閣。復筑彌陀閣。像十六觀相。以啟人凈土正因。事聞于朝。授師金斕法服。賜佛心普濟之號。復建報恩禪院。率眾修持。囑以見性為急。是年三月日逝。世壽五十九。臘四十三。塔于寺之西北(朱銘)

原璞禪師　諱士璋。字原璞。海寧王氏子。生即伏犀貫頂。目炯炯如點漆。幼即膻葷弗御。喜讀佛書。父母舍入傳法寺。十九剃度為僧。時我庵無公。主上天竺。師將禮謁。而夢游寶所跪禮懺文。果見我庵得其青目。凡天臺教觀一家章義。以次授師。與天心瑩素旦夕磨切。詰難極至。眾稱雙璧焉。受命住持棲真得叩大用才公絕宗繼公二師教觀之奧。嘗曰。佛法教海渺若煙云。非獨善所能究盡。使我自畫而不進。其能免于孤陋之咎乎。移主旌德與眾講演弗倦。洪武改元集慶虛席。郡守李公延師主持。未幾中書被旨。俾浙之東西五府名剎住持咸集京師。共甓天界立善世院。以統僧眾。同監董其役諸方耆德皆莫知所為。師獨出方略。具有條敘。時十萬之眾咸仿法焉。是年六月預知時至。召弟子囑以后事。至十七日坐蛻。壽四十六。臘二十八。塔于龍井辯才塔南。弟子圓覺一印升元克勤等云

定天子祭祀冕服　定宗廟時享之禮　禁宦官不得典兵預政　王袆疏。人君修德之要。忠厚以為心。寬大以為政。二者君德之大端　元都城紅氣滿空。如火照人。越二日黑氣起。百步內不見人　元主集后妃太子群臣。會議于端明殿。忽有二狐自殿上出。元主曰。此天所以告朕。朕其可留哉。至夜半遂開建德門北去。如上都　京城天鼓鳴。大赦天下與民更始。惟十惡不赦　設六部官職以分理天下庶務。下詔求賢

天真禪師　諱惟則。字天真。菰城費姓。母沈氏。夢異僧而生。禮善壽為師。受具后謁佛日琦千巖長。無見無用等十八人。皆不相入。最后往[匚@于]阜無極源公處。釋然頓悟。有誓不涉世之戒。然于隨根善導。契悟者日伙。是年征天下高僧。赴京師大興法事。白庵金公首以薦師。俄以足疾告還。一日侵曉忽告眾曰。吾去矣。侍者請偈厲聲曰。平常說底不是耶。遂下睫而逝。荼毗頂骨齒舌不壞。壽七十一。臘五十八。澉上胡秋碧。寫師神儀。日本國人售歸以供。天真語錄行世　以張正常為真人。去其天師之號。上謂群臣曰。至尊惟天豈有師也。以此為號。褻瀆甚矣。改天師印為真人印　己酉洪武二年正月。封京都及天下城隍神　命祭天下五岳五鎮四瀆四海之神　定諸神祭禮　定官民喪服之制

二月上耕籍田　詔修元史　詔立皇陵碑　加仁祖淳皇帝陵

無盡禪師　諱祖燈。字無盡。族王氏。四明人。父好謙嘗書華嚴。五色設利見于筆端。師年方幼乃曰。般若之驗一至于斯乎。出家郡之天寧。依僧良偉事住持東白明公。受戒于開元奎公。參日溪泳公。發明大事。復參中峰方山無見斗巖諸公。印其所證。后至天臺上云峰勝地。卓錫其中至終身焉。師與其徒以苦行自持。冬一裘夏一葛。朝夕飯一盂。影不出山。人多化之。荊棘之區變為寶坊。上云之境為諸禪林之最。師天性孝謹。迎母董氏養膳以終。師是年示疾。二月八日祈眾曰。色身無常早求證悟。時至吾將行焉。侍者乞偈乃書曰。生滅與去來。本是如來藏。拶破五須彌。廓然無背向。端坐而逝。壽七十八。臘五十七。荼毗舍利無數。塔于云峰之左

功臣廟　徐達為首。次常遇春．李文忠．鄧愈．湯和．沐英．胡大海．馮國用．張德勝．吳良．吳禎．曹良臣．康茂才．吳復．茅成．孫興祖。凡二十一人。命死者塑像于廟祀之。生者仍虛其位。在雞鳴山　定大廟功臣侑享。廖永安．俞通海．張德勝．桑世杰．耿再成．胡大海．趙德七人已卒。祀廟中。后罷永安。而徐常李．鄧湯沐六人皆上親定

虛堂禪師　諱永寧。字一源。通州人。姓朱。母李氏。投廣慧寺。兆如其為宋淮海禪師之再世也。僧錄司給牒剃度。往參太湖山無用。用以多方煆煉。成師美器執侍三年。授以遇龍即住遇池便居。初住廣德大洞之實相寺。與石溪無一全公相望。人稱二甘露門焉。后遷宜興龍池。名符懸記。欣然愜意。作室數十楹。命曰禹門興化庵。與龍神受三歸依戒。帝師降以弘教普濟之號。后于李山禪寺。詔集沙門千七百人。閱大藏經七日。師升座敷演。天降甘露之祥。主常之天寧萬壽。輪奐鼎新。元順帝賜號本覺妙明真凈禪寺。命補天童景德禪寺大華嚴寺。悉以疾辭。有旨入覲說法于龍光殿。上悅賜金斕法衣兼以玉環。加號佛心了悟。帝師亦有絳袍毳帽之賜。奉旨函香至五臺山。大士為現祥光五道。鎮南王延師入宮。稟受大戒賜白金盂。遣衛護還龍池。募善信萬人。為萬善同歸會。瘞兵后枯骨至無萬數。時大旱。徇鄉民之求。結壇誦唄。大雨如注。歲有登。是年六月示微疾。命制緪衣且曰。吾將逝矣。十七日書偈云。七十八年守拙。明明一場敗闕。泥牛海底翻身。六月炎炎飛雪。側臥而化。荼毗有五色現。齒牙舌根數珠不壞。煙所及處皆成舍利。于紫云建塔藏焉

七月常遇春卒。年四十。追封三代皆王。二子皆公。配享太廟位第二　十月命天下郡縣皆立學校　膏露降干清宮后苑之上

甘露　此云膏露。光潤如酒。凝結如脂。又如珠昉白。飴甘彌布。松柏馨列。氣達左右勃郁淋漓薰極太和。是月十三日降于蒼松之上。李善長等率群臣稱賀。又永樂間。降于孝陵松柏凡四日。凝為玉脂。融為膏液。粲若垂珠。聯若編貝。秖薦宗廟頒賜百官。芳美旁達莫可擬倫　近有一種名曰爵餳。其色白濁其味甚甜。其臭松脂。嚼之膠舌頗重。饑食之致病。多食之則死。此其驗也

章溢有文武才。蒞官所至有成績。天性孝友撫世訓物。一本于誠。每論大事。議論不避權勢。必拆衷于理。官至御史中丞。至是卒。諭祭之

庚戌洪武三年正月。追封外大父為楊王。立廟京師親祭之　二月王袆教大本堂　詔免三省十六郡今年稅糧

別峰禪師　諱大同。字一云。上虞王氏子。母陳氏臨誕。父見龐眉異僧振錫而入揖問曰。和尚何來。曰昆侖山。竟排闥趨內室。俄而師生。因知其再來人也。舍入崇勝寺。薙染究清涼宗旨于春谷法師。精四法界觀于古懷肇公。見晦機熙公深有悟入。見中峰禪師。托以弘揚賢首之教。特書偈贊清涼像付之。師大喜曰。吾今始知萬法本乎一法。不識孰為禪。又孰為教也仍侍春谷分座。講華嚴大經。延祐間屢住凈土寺景德東塔寶林諸剎。然寶林乃清涼國師肄業之地也。師居之而來學者甚眾。至正初賜佛心慈濟妙辨之號。并金斕法服。歲旱。師爇臂香請雨大澍。洪武初年。鐘山法席召見武樓。賜宴禁中饋幣金珍物。以榮其歸。師持律甚嚴。一缽外無長物。惟有書史五千余卷。洪武二年冬示疾。三年春三月十日說法。辭眾歸方丈坐逝。壽八十二。臘六十五。所著有天柱稿寶林類編等集。行世

白云禪師　諱智度。號白云。麗水人。族姓吳。母葉氏。年十五投禪智寺空中假公。薙染受具。深習禪定達旦不寐者三載。于白云山筑舊福林院以居。閱楞嚴圓覺二經。見靈巖芝公．斷崖義公．無見睹公。深得禪宗奧旨。又見無方普公小隱大公。機緣吻合旋歸福林。與毒種曇公成山欽公互相策勵。惟恐失之。洪武二年詔天下名僧。而師預焉還居虎跑復趨華頂。是年二月微疾回至福林。三月日沐浴易衣書偈曰。無世可辭無眾可別。太虛空中何必打橛。擲筆而逝。壽六十七。臘五十二。阇維舍利五色。齒牙數珠不壞云

四月冊封諸皇子為王。封第二子樉為秦王。第三子棡為晉王。第四子棣為燕王。第五子橚為周王。第六子植為楚王。第七子榑為齊王。第八子梓為潭王。第九子杞為魯王。第十子檀為蜀王。侄孫守謙為靖江王。皆授以冊寶。設置相傅官屬　定科舉格。初場各經義一道。四書義一道。二場論一道。詔誥表箋內科一道。三場策一道。中式者后十日。以騎射書算律五事試之

危素字大樸。金溪人。以文學知名。元末官至學士。元亡欲投井死。僧大梓挽出曰。國史非公莫知。公死是死國史也。后仍為學士謫和州

夏久不雨。上躬自禱。素服草履步詣山川壇。晝暴于日。夜臥于地。皇太子捧榼進農家食。雜麻麥菽粟。凡三日既而大雨。四郊沾足

古庭法師　諱善學號古庭。姓馬氏。年十七為大僧。投寶覺簡公。習華嚴宗旨。簡公曰。學上人可謂。名實相副矣。名稱勃然推為人望。別傳教公．古由滋公。無言宣公。俱以上席聘之。師還東林隱居。專修白業。行華嚴懺法。修凈土五悔諸文。藉是以祈生安養。眾請主陽山之大慈。大弘賢首之教。以續佛慧命。歲旱為眾禱雨輒應。是年四月二十日。以官賦違期。徙抵池陽而化。年六十四。于宿業不逭也

楚石禪師　諱梵琦字楚石。明州象山朱氏子。母張夢日墮懷而生。師襁褓時。有神僧摩其頂曰。此佛日也。他時能照燭昏衢。因小字曇耀。七歲讀書。即了大義號為奇童。九歲投永祚寺訥翁出家。依崇恩詢公薙染。往昭慶受具戒。隨詢師住道場司藏室。閱楞嚴經有省。參元叟端公。問云。言發非聲色前不物。其意何如。叟就以師語詰之未徹。會元英宗金書大藏。應選上京。一日聞城樓鼓聲汗下如雨。曰徑山鼻孔今日入吾手矣。偈云。舍得紅爐一點雪。卻是黃河六月冰。再參元叟一見謂曰。西來密意喜子得之矣。出世海鹽福臻。升主永祚。創大寶閣鑄千佛圣像。建七級浮圖高二十四丈。功垂就勢偏將壓。師禱之夜乃大雨風。聞鬼神相語。曰天寧塔偏亟往救之。遲明塔正如初。遷杭之報國。轉嘉興之本覺。構萬佛閣宏偉壯麗。儼若天宮下移人世。帝師嘉其行業。賜以佛日普照慧辨之號。頗符昔日神僧之讖。頃赴報恩之請。退筑西齋以終老焉。洪武元年赴蔣山法會。師升座說法。二年復然。賜宴文樓下。親承顧問饋以幣金。三年七月示疾。具浴書偈曰。真性圓明本無生滅。木馬夜鳴西方日出。謂夢堂曰。吾將去矣。堂曰。子將何之。師曰西方。堂曰。西方有佛東方無佛耶。師厲聲一喝泊然而逝。是月二十六日也。茶毗齒舌數珠不毀。舍利累累如珠。塔于天寧永祚寺。壽七十五。臘六十三。師所著有六會語錄．凈土詩．上生偈．北游鳳山西齋三集。和天臺三圣詩。及永明壽陶靖節林和靖諸作。為國初第一等宗師云

十一月。斑爵行賞。封公者六人。李善長宣國公。授開國輔運推誠守正文臣。進封韓國公。徐達信國公。授開國輔運推誠宣力武臣。進封魏國公。常遇春封鄭國公。馮勝封宋國公。李文忠封曹國公。鄧愈封衛國公。封侯者二十八人(不錄)封汪廣洋忠勤伯。劉伯溫為誠意伯

鐵券　其形如瓦。面刻誥文。背鐫免罪減死之數。字嵌之金。高廣有差第為七等。刻而為二。一頒功臣。一藏內府。有故則取合之為信。帝宴功臣罷有云。明者當燭于未形。昧者猶蔽于已著。事未形猶可圖也。患已著則無極矣　人處富貴。欲不可縱。欲縱則奢情不可佚。情佚則淫奢。淫之至憂危乘之。今與卿等恐久而忘。故戒勉之

杰峰禪師　諱世愚號杰峰。西安人。族姓余。母毛氏。夢觀音送青衣童子而生。師自幼好禮佛塔。長依顯教孤岳剃度。刺血書金剛經。謁古崖純公．石門剛公。得聞用力之要。兀坐如枯株。又見布衲雍公斷崖中峰諸善知識。參大慈山止巖成禪師。指示力究而得大悟。偈云。夜半忽然忘月指。虛空迸出日輪紅之句。止巖印可。服勞三載后。興復西安福慧古剎。帝師聞之。賜以佛智弘辯之號。遷主石溪興龍禪寺。向化者甚眾。連應古望．龍眼．寶蓋．普潤四剎。皆為第一代。洪武三年冬十二月。赴郡守黃公水陸大齋。佛事罷示疾。勉眾以精進入道。書偈云。生本不生。滅本不滅。撒手便行。一天明月。擲筆而化。壽七十臘五十。塔于烏石慈云院。有二會語錄弟子十五人云

辛亥洪武四年正月李善致仕　劉伯溫歸老田里　賜皇太子玉圖書。曰大本堂記。中官圖書曰厚載之記

介庵禪師　諱輔良字用貞號介庵。吳縣人。范姓文正公之十世孫也。父伯和。母鄭氏。師幼稟出塵之相。十五從迎福院壽彌薙染具戒。慨然曰。學佛將以明心。心非師無以明。終日墻面可乎。事北禪澤公以習天臺教觀。因士瞻杓公策。見笑隱訴公以究禪宗大旨。次與石室瑛公縱橫叩擊。出世嘉興資圣寺說法。增崇殿宇。遷天章移中天竺。傾向日眾。最后興建靈隱古剎而終焉。是年正月十六日逝。世年五十五。臘四十。阇維齒牙堅潔。舌根紅潤皆不壞。舍利盈升

九奏樂章　冷謙制。一曰本大初。二曰仰大明。三曰民初生。四曰品物亨。五曰御六龍。六曰泰階平。七曰君德成。八曰圣道成。九曰樂清寧。上曰。禮以導敬。樂以宣和。不敬不和。何以為治

冷謙　字啟敬。杭州人。精音律善鼓瑟工繪畫。元末以黃冠隱居吳山頂上。飄然有塵外之趣。國初召為太常協律郎。郊廟樂章多所裁定。常遇異人傳仙術。能隱身于瓶。呼則應。碎瓶而片片皆應

八月上手書問劉基以天象事。基條答。以為雪霜之后必有陽春。今國威已立。宜少濟以寬。上以其書付史館。或有言殺連三十年未除者。基曰。若使我當國掃除俗弊。一二年后寬政可復也(按殺運至靖難后除)

覺原禪師　諱慧曇。字覺原。天臺人。族姓楊。母賈氏。夢吞明月珠而生。依法果寺大均出家。十六受具戒。學律于昭慶果公。習律于高麗教公。聽止觀于上竺澄公。時笑隱訴公。敷禪宗于中竺。師往陳求道之切。公曰。從外入者即非家珍。道在自己。奚向人求耶。師退凝神獨坐久之。公一日舉百丈野狐語。師大悟曰。佛法落吾手矣。只為分明極。翻令所得遲。公曰。爾見何道理。敢爾大言耶。師展兩手曰。不值半文錢。公額之。從訴公于龍翔寺隨之。以見元文宗于奎章。師能神氣恬然。訴公云。真吾家師子兒也。后出世牛頭山之祖山堂。殿閣一新。遷清涼廣慧禪寺。起廢一如牛首。帝師嘉之授以凈覺妙辨之號。太祖定建業。師謁見于轅門。大祖一見而嘆曰。此福德僧也。命主蔣山太平興國寺。次年詔主大天界寺。每設法會。師必演揚。車駕數臨恩賜優渥。帝書天下第一禪林懸于三門。洪武元年開善世院授從二品。以師為演梵善世利國從教大禪師。住持天界。統諸山釋教事。頒降誥命俾服紫衣。僧有行非法者。有言當痛治。師曰諺有之。大林有不材之木能盡去乎。秖益釋門之丑耳。事呈露勿恕可也。洪武三年奉使西域。四年九月有疾呼左右曰。予不能復命矣。遂卒壽六十八。臘五十三。外國王以香棺香薪茶毗。瘞靈骨于其國辟支佛塔之側。門友宗泐奉遺衣。藏于南京聚寶山雨華臺之間云

瞽庵禪師　諱顯示號瞽庵。姓盧。母金氏。夢觀音大士現五色云中而生。二十一投悟本院一山元公。剃落具戒。首謁天岸指見佛海。精究天臺教觀。大小部文義悉貯胸中。叩之則辯說如注。更親虎巖頤公賢叟思公。而道益進。出世隆壽教寺增輝舊制。遷顯嚴教寺殘毀重新。受聘主崇恩演福教寺。汲引方來竭盡平昔所蘊。后山棲專志于西方凈土之業。終日系念屢有靈驗。是年月日順寂

壬子洪武五年。上以歷代傳國璽。未得遣將覓之　三月給僧道度牒。命賑給無告老幼男婦　詔各有司。舉行鄉飲酒禮　春即將山寺。建廣薦法會　命四方名德沙門。先點校藏經

御署曲名　命宗泐撰獻佛樂章。既成呈進署名。一曰善世曲。二曰昭信曲。三曰延慈曲。四曰法喜曲。五曰禪悅曲。六曰遍應曲。七曰妙濟曲。八曰善成曲。敕太常諧協歌舞之節用之。著為定制

廣薦法會　時海宇無虞洽于太康。文武恬娛雨風時順。上是恭默思道端居。穆清重念。元季兵興六合雄爭。有生之類不得正命而終。動億萬計靈氛糾盤。充塞上下吊奠靡至。煢然無依。天陰雨濕之夜。其聲或啾啾有聞。宸衷[書-曰+((口*口)/皿)]傷若疚在躬。且謂洗滌陰郁升陟陽明。惟大雄氏之教為然云云　宋文憲公。有記有詩。備護法錄　蒲庵禪師來。復有鐘山稿一編。備錄本末。及祥異諸事尤悉　命僧道錄司造周知冊。頒行天下寺觀。凡遇僧道到處。即與對冊。其父母籍。告度月日。如冊不同即為偽僧

孤峰禪師　諱明德號孤峰。昌國人。族姓朱。母黃氏夢僧玠公托宿遂娠。師生幼時即好趺坐。十二為橫山錫公弟子。詣五臺受戒。首謁竺西坦公。聞舉世尊拈花之事而有省。次見晦機熙公。明極峻公。而了無障礙。又遇竺田霖公。舉泥牛入海公案。而群疑頓釋。又與仲方倫公。結庵于桃花塢。相與激揚閱華嚴大經。出世于東禪寺。再遷集慶之保寧。煅煉來學興復破壞。帝師授以圓明定慧之號。副以金斕法衣。一時縉紳莫不愿與之交。三遷湖之道場。建造次第就緒。又赴杭之凈慈之請。逮入國朝。謝歸道場竹林庵。一日戒其徒曰。吾身雖微。一真之性與如來等。世相起滅無異石火電光。晝夜勤行毋生退轉。書頌入滅。壽七十九。臘六十二。瘞骨東岡。四會語錄行世

璧峰禪師　諱寶金。號璧峰。永壽人。族姓石。父稱長者。母張氏。嗜善弗倦。有持缽僧。以觀音像授張囑曰。謹事之當生智慧之男。未幾生師。白光照室。六歲依云寂溫法師為弟子。薙染受具。詣講肆窮性相之學。演說如貫珠然。次見如海真公于西蜀。示以道要。師大起疑情。寢食為廢者三年。若得塵勞暫息。又至脅不沾席者三年。自是得大定力。一日聞伐木。聲曰。未生前之事。吾今日方知其真耳。急往求證于真公。公反覆辨詰甚力。至畫三十圓相以示。師一一具答。公曰。汝今方知佛法宏勝如是也。師往五臺驗知前生。見文殊瑞應。建靈鷲庵以居眾。負米來施者甚廣。元順帝召至燕京。賜以金紋伽黎衣。次年召見延春閣。命建壇禱雨輒應。贈以金繒。受之以賑饑乏。特賜寂照圓明之號。詔主海印禪寺。已而[怡-臺+(懇-心)]求還山。洪武三年詔至南京。見太祖于奉天殿。留于大天界寺。時召入問佛法及鬼神情狀。奏對稱旨。四年賜饌于崇禧寺。五年正月既望。上行獻佛之禮。敕師施摩伽斛食。以賑幽冥。寵賚優渥賜詩十二韻。有玄關盡悟。已成正覺之言。六月四日沐浴坐逝。壽六十五。臘五十九。荼毗舍利五色。齒舌數珠不毀。師豐偉端重。福慧雙足所至皆化。不啻生佛出現云

用拙法師　諱祖儞。字日章。號用拙。常熟張氏子。祝發后東游四明。時我庵無公住延慶。石室瑛公居育王。皆待以忘年。后嗣法于竹屋凈法師。出世永定教寺。繼遷昆山廣孝。嘉定凈信。而主教吳下垂五十年。洪武初。預選高行。有旨就天界寺說法。上數召入禁中。奏對稱允。加賜慈忍法師之號。后賜歸故里而終焉

癸丑洪武六年。普給天下僧度牒。前代多計僧鬻牒。號免丁錢。詔蠲之。賜來朝守令官酒饌。復諭以勉修厥德。廣施惠政　金陵城完。上與劉基同閱視。上曰。城高若此。非人可踰。基曰。殊非燕能飛入耳　后燕王入金陵。遂符此讖　訪求賢才于天下曰。世有賢才國之寶也。古之圣君汲汲于求賢。蓋賢才不備不足以為治。鴻鵠之能遠舉者。為其有羽翼也。蛟龍之能騰躍者。以其有鱗鬣也。人君之能致治者。以其有賢人而為之輔也。今山林之士。豈無文藝德行之足稱。有司禮送至京。用之以圖至治　上咨治道于桂彥良對曰。道在正心。又曰。用德則逸。用法則勞。法以靖民則民勞而弗靖。德以靖民則民靖于德矣。上曰。卿帝者師也　詔以故元釋帝師喃迦巴藏卜。為熾盛佛寶國師。自是番僧。有封為灌頂國師。及贊善王．闡化王．正覺大乘法王．如來大寶法王者。俱賜印章誥命。領其各本國人民。間歲朝貢　五月祖訓錄成　上命禮官。參考歷代帝王有功生民者。立廟祀之　詔以恒言注釋經書。使人皆通圣賢旨意。注成以進。賜名群經類要

無夢禪師　諱曇噩。字無夢。號酉庵。慈溪人。族姓王。母周氏。幼業儒。藻思浚發。禮廣法院子文良公為師。就雪庭傳公剃染。受戒昭慶。性相之學無不該練。后依元叟端公。咨叩朗然。延祐初奉詔敷陳。金山水陸佛事。至元間出世慶元之寶慶。再遷開壽。三轉國清。帝師嘉之錫以衣號。海風飄蕩屋廬遍覆。師能坐鎮不傾。師戒諸徒眾曰。研究空宗。當外形骸忘寢食。以消累劫宿習。然后心地光明耳。洪武二年詔征有道僧。而師預焉。館于天界寺。既奏對。上憫其年耄放令還山。是年二月命弟子曰。三界空華如風卷煙。六塵幻影如湯沃雪。亙古亙今唯一性獨存。吾將入滅。聽吾偈。曰吾有一物。無頭無面。要得分明。涅槃夜看。言訖斂目而逝。年八十九。塔于天臺清涼山云

時崇尚釋老徒眾日盛。上令郡縣擇有戒行者。領其事

逆川法師　諱智順。字逆川。瑞安陳氏子。其大父母精修白業。既歿蓮華現門屏間。母婁氏供智者大師像以求子。一夕夢。僧頂有圓光。逆江流而上。招婁氏謂曰。吾當為汝之子。師生美質夙成。七歲出家習法華經。三月通誦。為無相院覺源璇公之嗣。依橫云岳師。究三觀十乘之旨。從毒海清師為綱維之職。參鐵關樞公得領心要。真積既久觸發妙機。又參千巖長公。歸證樞公反覆辨詰。始成囑付。初主報恩。次拓何山。又開山于歸原寺。朝廷為降院額。賜師佛性圓辨之號。并金伽黎服。溫城凈光塔壞。師悉力整完。東禪廢剎。師落其成。料理種種諸事皆有成緒。人曰。使吾師總戎。則無敗北之患矣。千佛院萬佛閣。師一措置。煥乎維新。洪武初年鐘山法會。師與其列后住凈慈。會朝廷征有道浮屠。以備顧問。師至南京四閱月。書偈而逝。是年八月二十日也。舍利無數瘞聚寶山。有五會語錄善財偈行世

大千禪師　諱慧照。字大千。永嘉麻氏子。母黃氏。父母保惜如珠。十五依良公剃落具戒。謁晦機熙公東嶼海公石林鞏公。究明人事兼精教乘。見無言宣公于杭之凈慈。后出世于明慶。誨眾曰。佛法欲得現前莫存知解。一物不立而起居自在。聞者悅懌。遷四明之寶陀。一以厚德載物眾服其化。嘗垂三關語以驗學者。后筑室曰夢庵。自號夢世叟。掩關獨處凝塵滿席不顧也。是年十月朔。召弟子曰。吾將西歸。恬然而寂。壽八十五。臘七十。阇維牙齒眼精數珠不毀。舍利五色。瘞于夢庵之后。有語錄行世

甲寅洪武七年。宋濂等纂修大明歷日成。凡一百卷。又擇言行之大者。為皇明寶訓五卷

上謂宋濂曰。朕之為君。上畏天地下畏兆民。兢兢業業不敢自逸。宋濂對曰。陛下此心。乃古先帝王之心也。慎終如始天下幸甚　太祖詔曰。曩因天下大亂。死者不可勝數。生者備歷艱辛。已有年矣。朕起布衣削群雄。定禍亂改元洪武。今紀七年。但才疏德薄日夕慮上帝有責。思之再三。惟兵后苦殃者。朕失撫養存恤。蓋軍士為朕開拓疆宇。奮不顧身。沒于戰場。尸不至家。魂無所依。父母年高。妻寡子幼。一旦拋棄至今不能存活。此朕之過也。民間經年避難。父南子北至今不能會聚。奉養者有之。亦朕之過也。興言至此實可憫傷。今詔天下有司。各各具名以言。朕當會居存養使不失所

日本禪師　諱印原。字古先。相州藤氏。生有異征。幼多奇志。八歲歸桃花悟公。十三剃度具戒。奮然南游。初參無見睹公。指見中峰本公。給侍左右屢呈見解。峰呵曰。根塵不斷如纏縛。何虛妄塵勞。皆非究竟事也。師愈精進久之有省。現前境界一白無際。入室印決超然領解。峰囑以善自護持。時虛谷靈公。古林茂公。東嶼海公。月江印公。師咸往謁焉。以叢林師子兒稱之后。同情拙澄公入日本。建立法幢化行遐邇。殊有力焉。出世慧林祝香嗣于中峰。次主等持教寺及真如萬壽凈智等剎。又住持普應寺長壽院。兼主圓覺建長。后退老長壽。是歲春正月示疾。至二十三日召門人曰。爾等恪守吾平日所訓。使法輪永轉可也。大書心印二字付額其塔。壽八十。臘六十云

愿證姓李字大猷。姑蘇人。母陶氏禱觀音大士而生。幼即穎悟異常。學佛于頓覺蘭若祝發受具。與僧法秀游得友益焉。謁南京凈覺法師。師曰。子才銳甚宜留意文學。他日期子弘宗扶教也。于是竺墳魯典無不研窮之。著為文辭森然有奇氣。出世水西寺遷吳興之道場。退居武康山中。著觀幻子內外篇。以合儒釋一貫之妙。皆踔厲前人。其光燁燁不可襲秘。后至天界寺值太祖。訪良僧于宋濂。濂以師對。太祖覽其所著喜曰。論議甚高其鐵中錚錚者乎。召見謹身殿慰勞備至。敕吏部除以翰林官職。是年二月病歿。壽三十七

上咨宿學之士于宋濂。對曰。會稽郭傳雖寄跡浮屠。誠一代奇才也。上頷之濂以其文進。上召見俾日侍左右以備顧問。傳清白一心。凡可以獻替者咸無隱情。擢為翰林應舉。升起居注遷考功丞　劉基甘露頌稱。洪武四年十月。甘露降于鐘山沾潤草木。瑩若凝脂。五年十一月又降。今年春及十一月仍降如初。帝德應大。禎祚屢應

西白法師　諱力金。字西白。吳郡姚氏子。其母周氏夢一龐眉僧趨闈遂娠。臨育奇芬馥郁滿庭。其容方顙圓額白晢如工琢。見者歡愛。逮七歲穎悟異常。凡書一覽即能記憶。見佛像即拜。請于父母求出家。依道原衍師祝發受具。研三觀十乘之旨。衍公主秀之德藏。師為綱維之職。謁徑山古鼎銘公。觸機有契。至正間出世蘇之瑞光寺。興復嘉興之天寧寺。帝師聞師之賢。授以圓通普濟之號。筑孤云庵以養母。仿陳睦州之意焉。洪武改元有旨。起師住持大天界寺。師至闕見上于外朝。慰勞優渥賜以御饌。時召入禁庭奏對稱旨。師于內外典籍淹貫。與縉紳談論霏霏如吐玉屑。故樂與游。四年春詔建廣薦法會。師總持其事。五年冬詔復建會。大駕臨幸。詔師闡揚第一義諦。公侯庶僚環聽悅服。是年十二月二十四日。示疾而化

乙卯洪武八年正月。命中書省。行天下群縣訪窮民無告者。月給以衣糧。無所依者給以屋舍。仍諭之曰。天下一家民猶一體。有不獲其所者。當思所以愛養之。昔吾在民間目擊其苦。鰥寡孤獨饑寒困踣之徒。常自厭生恨不即死。如此者宛轉于溝壑。可坐而待也。吾亂離遇此。心常惻然。故躬提師旅。誓清四海以同吾一家之安。今代天理物已十余年。若天下之民有流離失所者。非惟昧朕之初志。于代天之工亦不能盡也。爾等為吾輔相當體朕懷。不可使有不獲　三月命選國子生。分教北方諭之曰。致治在乎善俗。善俗在乎教化。教化行雖閭閻。可使為君子。教化廢雖中材或墜為小人(云云)。詔曰。農桑衣食之本。學校道理之原。朕嘗設置有司。頒降條章使敦篤教化。務欲使民豐衣足食理道暢焉(云云)　四月誠意伯劉公卒。年六十五。未卒前以天文書授其子璉。進呈于上且戒之曰。勿令后人習也。帝常以老先生稱之。至謂吾子房也　九月詔建大內宮殿。謂廷臣曰。唐虞之時宮室樸素。后世窮極奢麗。習尚華靡。去古遠矣。朕今所作但求安固不事華麗。凡雕飾奇巧一切不用。惟樸素堅壯可傳永久。使吾后世子孫守以為法。至以臺榭苑囿之作。勞民費財以事游觀之樂。朕決不為之。敕所司知朕之意

甘露論　十一月甘露降于員丘青松之上。懸垂上下有若明珠。采而食之甘如餳糖。儒臣獻歌詩頌德。上曰。人之常情好祥惡妖。然天道幽微莫惻。若恃祥而不戒。祥未必皆吉。睹妖而能懲。妖未必皆兇。蓋聞災而懼。或蒙見休。見瑞而喜。或以致咎。何則凡人懼則戒。心常存喜則侈心易縱。朕德不逮。惟圖修省之不暇。豈敢以此為己所致哉。因著甘露論以示群臣

德隱禪師　諱普仁。字德隱。蘭溪趙族。母楊。師生有出塵之思。十歲依秋潭月公出家。俾師習儒釋諸書。師能領解義趣。十四祝發受具戒。二十造謁了然義公機鋒觸發。至湖之道場見東陽輝公。武林雙徑見南楚說公古鼎銘公。無不改容禮敬。再叩月江印公。云外岫公。相與征辨無虛日。次與覺隱誠公笑隱訴公為最密。語不能休。出世金華凈土禪寺。大明洪武詔住詔之南華杭之中竺。皆力辭不赴。后住凈慈開堂說法。興壞起廢終罹誣咎。忽示疾而逝。實八月八日也。壽六十四臘五十。有山居詩三會語錄傳世

夢窗禪師　諱智曤。日本國勢州人。母禱普門大士夢吞金色光而娠。生有祥光滿室。九歲出家。十八為大僧。禮慈觀律師受具戒。尋學顯密二教。夢游中國名山。一龐眉僧授以達磨尊像。寤而嘆曰。洞明吾本心者其唯禪觀乎。謁無隱范公一山寧公。一山曰。我宗無語言。亦無一法與人。本來廓然清凈。雖慈悲方便亦無。師力參至目不交睫。于高峰日公言下有省。一夕大悟。偈有等間擊碎虛空骨之句。高峰印可囑曰。西來密意。汝亦得之。善自護持。后入五臺縛吸江庵。構泊船庵退耕庵。有終身丘壑之志。既而不得已。應世所住。南禪善應凈智圓覺瑞泉慧林瑞光臨川兜率西芳資圣補陀天龍諸名剎賜號。有正覺及心宗普濟等。王敕有道振三朝。名飛四海主龍象席。再轉法輪秉佛祖權。數摧魔壘。國中以為榮。是年九月三十日逝。世壽七十七。臘六十。終時白氣一道。橫貫師室。存日爪發皆有舍利

休庵法師　諱可指。字無旨號休庵。臨海李氏子。十二出家。十九得度。參普覺明公白巖真公。延居上座。助楊正化。至元間出世于安圣院。上嗣普覺遷隆恩。補白巖故處。選主龍華。百廢具興。山門為之改觀。四坐道場諸方倚之為重。作休庵日修念佛三昧曰。此即禪定功夫。惡可強分同異哉。洪武六年中天竺請師。而凈慈率眾邀于道。擁居其位。是年八月十一日。曰吾將逝矣。眾請留偈。師曰。吾宗本無言說。乃合指連稱佛號而逝。壽六十九。臘五十。阇維齒牙貫珠不壞。舍利晶瑩如金銀水精者。遍布于地藏于龍塔

竹庵法師　諱壞渭。字清遠。號竹庵。南昌魏氏子。廣智全悟之甥。而即其法嗣也。生時有靈芝產于庭槐。占者謂。靈秀所凝之瑞。全悟挽致座下。訓導成材。喜曰。此吾宗千里駒也一時名公縉紳。相與盤桓爭歆慕之曰。此文龍而義虎也。后出世主會稽之寶相杭之報國湖之道場。為法求人無少懈退。洪武初。四眾請住凈慈禪林。及鐘山無遮法會。師亦承詔而赴。退居梁渚乃全悟。藏爪發之地也。是年十二月十六日奄忽而終。壽五十九。臘四十。舍利祔葬爪發塔之側。四會有錄。詩文外集所書草隸俱精善。鼓[幵/木]曰是皆般若所寓也

廣慧禪師　諱智及。字以中號廣慧。吳縣顧氏子。母周氏。入海云院祝發受具。聽習華嚴了然透徹。次見廣智訢公于龍翔。大加賞譽。同袍聚上人策發參究。豁然有省。升雙徑謁寂照端公。執侍左右。以便咎叩。遷主藏室。研窮教理。出世隆教。升座說法。靡不敬服。后主杭之凈慈。又補雙徑寂照故處。洪武六年詔有道浮屠十人集天界寺。而師居其首。以病賜還。是年九月日。書偈而逝。壽六十八歲云

丙辰洪武九年六月。以宋濂為學士承旨。諭之曰。朕以布衣為天子。卿亦起草萊列侍從之開國文臣之首。俾世臣與國同休　時欽天監奏。五星紊度日月相刑。下詔求言有吳印者。鐘山寺僧也。有文學。上親選命蓄發拜官。徑授方面。寵之甚厚。所言多從　十月改建太廟。從同堂異室之制。國初立四親廟。德祖玄皇帝廟居中。懿祖居東第一廟。熙祖居西第一廟。仁祖居東第二廟。至是定此制。前為正殿后為寢殿九間。以一間為一屋。奉安各廟神王。時享歲袷則設累朝帝后衣冠于神座而祀之

懶牧禪師　名湛覺字夢庵。長安人張姓。依月空師出家。參性空師得法。結松巢于雨花之左。平生語錄有松巢內外集。行于世

丁巳洪武十年。詔天下沙門。講心經金剛楞伽三經。命宗泐如玘等注釋頒行　御制演佛寺住持玘太璞字說

御制字說　僧多舍俗。惟立字為名何也。以其法殊人主之教故也。邇來有僧。用三字為名。曰玘曰太曰璞。且玘玉之至精者也。太無上之巨也。璞實而不虛。混而未鑿。斯三字之用果如是乎。若是則仁者體之。又何為而不可哉。今僧用斯三字。理道深長機根淺露者。莫可探其趣。若遇良工。必由雕琢而方見其形也。昔如來璞太虛。混厚坤故。發問于未判。孰雕琢而使澄清。列無量之象于穹壤。七曜運行其間。布海岳于鴻龐。百川東注。此由大樸而至穹窿。果理之使然。氣質之變焉。吾聞混沌靜久。今僧舍俗認璞。必釋教之然哉

二月學士承旨。宋濂致仕歸金華。文憲公為國初一代大儒傳。是永明后身不獨為國家鋪張文學。以上諸大禪師。多其所傳記者云　三月十三日禮部尚書張等奉天門奏準奉圣旨就批本著落禮部知道一切南北僧道。不論頭陀人等。有道善人。但有愿歸三寶。或受五戒十戒。持齋戒酒。習學經典。明心見性。僧俗善人許令齋持戒牒隨身執照。不論山林城郭鄉落村中。恁他結壇上座。拘集僧俗人等。日則講經說教化度一方。夜則取靜修心欽此　上謂侍臣曰。前代庸君暗主。莫不皆以垂拱無為借口。縱恣荒淫不親政事。孰知治天下者。無逸而后可逸。朕即位有年。常以勤勵自勉。待旦即臨朝。哺時而后還宮。夜臥不能安席。披衣而起。或仰觀天象。見一星失次。即為憂愓。或量度民事。有當速行者。即次第筆記待旦發遣。朕非不欲暫安。秖畏天命不敢故爾。朕言。及此者但恐。群臣以天下無事便欲逸樂。股肱既惰。元首叢脞。民何所賴。書曰功崇惟志業廣惟勤。爾群臣但能以此為勉。朕無憂矣

寶鈔　上初造鈔不就。夢神人告曰。非用士子肝心不可。上憂之語馬太后。后曰。此甚易耳。用國學文課置鈔。鈔就矣。上曰何也。答曰。士子嘔心做出文字。豈非此耶。上從之鈔乃就

洪武正韻　上以舊韻起于江左。多失正音。乃命學士樂韶。以中原雅音校正之。書成。詔頒行之

十一月皇孫允炆生　皇孫頭顱頗偏。太祖撫之曰。半邊月兒知其不克終也。及讀書甚聰慧。嘗詠新月詩云。誰將玉指押。掐破碧天痕。影落江湖內。蛟龍不敢吞。太祖不悅。以其非吉兆也

戊午十一年正月。給朝參文武百官牙牌。懸帶出入以防奸偽　禮部郎中袁子文。建言度僧許之

樸隱禪師　諱元凈。字天鏡。號樸隱。會稽倪氏子。母嚴氏。從弘教立公落發。具戒于昭慶濡律師。往集慶受天岸濟法師十乘止觀三千性具之義。謁徑山元叟端禪師。明單傳直指之道。端公稱是般若中人也。久之游大龍翔寺。見廣智訢公精貫儒釋二家之學。出世長慶寺。升萬壽禪寺。洪武初年。師與東溟日公璧峰金公。召入內庭問道賜食而退。后主靈隱。終罹誣構謫貶。是年正月十九日卒

扶宗法師　諱崇裕。字約之。毗陵陳氏子。母夢龐眉異僧叩門。托寓之兆而生。幼遇圣像即瞻禮之。從東林曉公為師。后謁徑山端公究明大事。端公云。此龍象器也。參斷崖義公廣智訢公。隨廣智住大龍翔寺左右十余年。廣智對客大為稱贊。出世光孝禪寺香祝廣智。帝師錫以今號。遷于崇勝禪寺。洪武九年移主育王廣利禪寺。曾于鐘山廣薦法會。師列十大僧之位。以偈獻上覽之大悅。命之書天界寺額。賜食上前。上稱誠善知識也。生平瑞應甚眾云。是古德再來不及備錄。是年歿。塔于石耳峰下。年七十五。有三會語錄

四月命造皇堂於陵所。親制皇陵碑記以示后世。上微時同里劉繼祖。助善地以葬皇考妣。即皇陵追封義惠侯。親撰誥文遣官以祭之　五月二十四日敕授玘太樸左講經。御制誥文諭曰。經中知人我之相。教外忘大小之乘。非古剎之沙門實東林之德士。學高諸侶。名動一時。爾玘大樸養性得。宜講經不倦。持身謹戒。臨事慎為。是用職爾僧官。以副朝典。往化釋子無怠講經。尚宜以佛之覺覺人。以師之業業已。俾釋子有達憲章。庶不負朕設官之初意也。今特授爾僧錄司左講經。汝其勉之

御制授了達德瑄溥洽僧錄司。諭曰。西說東來妙演無量。或云不二法門。斯道也本苦空寂寞。從斯道者果若是。宜其然哉。邇來僧錄司首僧闕員。召見任者。命詢問其人。各首僧承命而還。不數日來告曰。臣弘道等若干人。前奉敕詢高僧于諸山。即會叢林大眾。僉曰。惟浙右上天竺僧溥洽。京師雞鳴寺僧德瑄。能仁寺僧了達。東魯之書頗通。西來之意博備。若以斯人備員僧錄司。實為允當。嗚呼昔人有云。世不絕圣國不絕賢。近者僧錄司闕員。朕將以為無人矣。及其詢問乃有人焉。今朕域之內慕清凈。而欲出三界者。有其名而無其實。其泛泛者不下五七萬。爾今三人不屈五七萬之下。伸于五七萬之上。可謂志矣可謂道矣。然昔如來道備于雪嶺歸演五天。妙音無量靈通上下。天人會聽。若斯之演聽四十九秋。自是之后五百余年流傳東土。雖九夷八蠻。一聞斯道無不欽崇頂禮。何況中國文物禮樂之邦。人心慈善易為教化。若僧善達祖風者。演大乘以覺聰。談因緣以化愚啟聰愚。為善于反掌之間。雖有國法何制乎。縲紲刑具亦何以施。豈不合乎柳生之言。陰翊王度。豈小小哉。今爾僧了達德瑄溥洽達祖風。遵朕命則法輪常轉。佛日增輝。名僧于吾世足矣。往欽哉

己未洪武十二年。詔以北平久不雨。今年夏稅秋糧。盡行蠲免　十月定致仕官處鄉黨之禮

御制授仲羲闡教誥文諭曰。入定于大千界內。談經于不二門中。解脫為空清虛成性。久留心于佛教。獨潛于禪林。去就一之。是非不染爾仲羲居山禪伯對月詩宗抱不墮之慈悲。樂無窮之清凈。乃命闡教之職。用副僧錄之司。尚宜深究佛書詳窮禪教。條分本末縷析始終。俾諸僧皆悟靜中之禪。而無教外之失。今特授爾僧錄司右闡教。往欽于訓。宜懋爾功

御制授清浚左覺義誥文諭曰。夫僧者。立身于物表以化人。初不可煩以官守也。然而聚廬以居合眾而食。錢谷有出納。簿籍有勾稽。不有所司。何以能治。故僧官之設歷代不廢。今命爾僧清浚。為僧錄司左覺義。爾其往慎乃職勿怠以私。使彼學道之從。安居飽食而不懈于進修。以稱朕興隆爾教之意。欽哉

東溟法師　諱慧日。號東溟。天臺人。族姓賈。依平山等公出家。從子庭訢公習臺衡之學。子庭為之剖析。無不盡其玄奧。至上竺禮竹屋凈公。偈頌屢屢招拔同伍。凈公喜曰。翹翹蒼松挺出于荊榛之上者是子也。后於越溪座下首眾。以表儀四眾。創建下竺靈山教寺。宏敞上竺觀音教寺。帝師嘉師行業。賜以金斕法服。并署妙應普濟之號。洪武初年。召赴天界禪林升座說法。眾皆聳聽。所度弟子甚眾。師眉長一寸余。其白勝雪。人皆以白眉和尚稱之。是年七月。夢青蓮華清芳襲人。曰吾生凈土之祥也。壽八十九。葬于妙應塔院

十二月封諸王。柏為湘王。桂為豫王。[木*英]為漢王。植為衛王

庚申洪武十三年正月。丞相胡惟庸謀逆伏誅。因是罷丞相等官升六部。分理天下庶務。改大都督分左右前后中五都督　宋濂卒。年七十二。公博極群書名滿天下。文傳四夷。而于佛老之言尤深研究。所著有潛溪集芝園集龍門子無相謄語等書。傳于世　四月。命群臣各舉所知以備任用　五月甲午。雷震謹身殿大赦　詔曰。朕以非德托以萬姓之上。奉天勤民于茲十有三年矣。不期宰輔失職。四奸擅權。使賢愚陷于不義。朕思創業之艱難。念守成之不易。首除奸惡。鋤根剪蔓。爰及余黨。然刑戮之際不無過焉。甚非上帝好生之德。乃于是月初四日申時分雷震謹身殿。朕甚懼焉。于是赦天下罪者。除十惡不赦。外其余已未發覺結正。罪無大小咸赦除之　六月詔曰。朕荷上天眷祐。君主華夷十有三年。倉廩盈府庫充。皆吾民之所供也。今民未蘇詔告有司。今洪武十三年。天下秋糧盡行蠲免　授建昌僧官諭曰。天下大道惟善無上。其善無上者釋迦是也。固大慈忍。志立大悲愿心。行無所不至。化無所不被。論性原情談心妙理。潔六塵之無垢。凈六根之無翳。去諸魔而清法界。制外道以樂人天。斯行斯修而歷劫無量。乃降兜率至于梵宮。既舍金輪而猶苦行于雪嶺時。道成午夜。明心相符。朕觀如來以己之大覺。而欲盡覺諸法界眾生。其為慈也大。其為悲也深。可為無上者歟。世人宿有善根者皆慕佛力。寰中之修者甚廣。今建昌僧某。博修佛道善馭僧民。其方士民。仰僧善道感化人淳。既內附之誠理。宜授以建昌府僧綱司云　辛酉洪武十四年創編賦役黃冊。余帶曰畸零冊。頒五經博士于北方學校　始定翰林院官制。為正五品衙門　上謂廷臣曰。夫道之不明。由教之不行也。夫五經載圣人之道者也。譬之粟菽布帛。家不可無人。非菽粟布帛則無以為衣食。非五經四書則無由以知道理云。今以五經頒賜使其講習。夫君子知學則道興。小人知學則俗美。他日收學。亦未必不本于此

雪窗禪師　諱悟光。字公寔號雪窗。成都人。姓楊氏。以三昧力入智慧海。初說法于白馬寺已。而住育王天童四會說法。虞文清公贊。為佛果一枝鳳毛麟角。洪武十四年記

南堂禪師　諱清欲。字了庵。南堂其號也。姓朱氏。臺之臨海人。住及開福本覺靈巖三剎。有三會語錄。行世

悅堂禪師　諱顏。以東嶼正嫡。住昆山東禪。轉吳門萬壽。升虎林南屏。遂陟雙徑。有四會語錄行世

古鼎禪師　諱銘。臨濟十五世孫。四坐道場將示寂。謂其徒曰。觀世音持蓮華至矣。安坐而逝。荼毗舌根齒牙數珠不壞。五色舍利無數。國史危先生為之碑。有四會語錄行世

蔣山寺住持仲羲奏。遷蔣山寺及寶公塔于東岡。改賜寺額曰靈谷寺。榜外門曰第一禪林。命度僧一千名。悉給與度牒。贍僧田若干頃

六月二十四日。禮部為欽依開設僧道衙門事照得。釋道二教流傳已久。歷代以來皆設官以領之。天下寺觀僧道數多。未有總屬。爰稽宋制。設置僧道衙門以掌其事。務在恪守戒律以明教法。所有事宜開列于后

一在京設置僧錄司道錄司。掌管天下僧道。精選通經典戒行端潔者銓之。其在外布政府州縣。各設僧綱僧正僧會道紀等。司衙門分掌其事

僧錄司掌天下僧教事

善世二員。正六品左善世右善世。闡教二員。從六品左闡教。右闡教。講經二員。正八品左講經。右講經。覺義二員。從八品左覺義。右覺義

道錄司掌天下道教事

正一二員。正六品左正。一右正一。演法二員。從六品左演法。右演法。至靈二員。正八品左至靈。右至靈。玄義二員。從八品左玄義。右玄義

各府僧綱司掌本府僧教事

都綱一員從九品　副都綱一員

各府道紀司掌本府道教事

都紀一員從九品　副都紀一員

各州僧正司。僧正一員。道正司道正一員。各掌本州僧道事

各縣僧會司僧會一員。道會司道會一員。各掌本縣僧道事

一各府州縣寺觀僧道并。從僧錄司道錄司取勘置文冊。須要開寫某僧某姓名年甲某布政司。某府某州某縣籍。某年于某寺觀出家受業某師。先為行童幾載。至某年某施主披剃簪戴。某年給度開報

一供報各處有額寺觀。須要明白開寫本寺本觀。始于何朝何僧。何道啟建。或何善人施舍

一僧道錄司衙門。全依宋制。官不支俸。吏與皂隸合用人數。并以僧道及佃仆人等為之

一僧道錄司體統。與欽天監相同出入。許依合用本品傘蓋。遇官高者即斂之

一各處寺觀住持。從本處僧道衙門舉保。有戒行老成。諳通經典者。申送本管衙門。轉申僧錄司道錄司。考試中式具申禮部奏聞

一各府州縣未有度牒僧道。許本管僧道衙門具名申解。僧綱司道紀司。轉申僧錄司道錄司考試。能通經典者。具申禮部奏聞出給

一在京在外僧道衙門。專一簡束僧道。務要恪守戒律闡揚教法。如有違犯清規不守戒律。及自相爭訟者。聽從究治。有司不許干預。如犯奸盜非為。但與軍民相涉。在京申禮部酌審情。重者送問。在外即聽有司斷理

壬戌洪武十五年。前太子正字晉。府長史桂彥良入朝。獻萬世太平治要十三事。上嘉納之　三月初六日。曹國公欽奉圣旨。天下僧道的田土法不許買。僧窮寺窮。常住田土法不許賣。如有似此之人。籍沒家產欽此　四月二十二日準吏部咨。除授各僧道錄司咨。本部知會　僧錄司　左善世戒資　右善世宗泐　左闡教智輝　右闡教仲羲　左講經玘太樸　右講經仁一初　左覺義來復　右覺義宗鬯

四月二十五日。禮部為欽依開設僧道衙門事。今將定列本司官員職掌事理。開坐前去仰照驗遵依施行

一戒資掌印　宗泐封印　凡有施行。諸山須要眾僧官圓坐署押眼同用印。但有一員不到。不許輒用。差放者不在此限

一戒資提督眾僧坐禪。參悟公案。管領教門之事　一智輝仲羲亦督修者坐禪　如玘守仁。接納各方施主。發明經教

一來復宗鬯。簡束諸山僧行。不入清規者。以法繩之。并掌天界寺一應錢糧產業及各方布施財物。置立文簿。明白稽考。其各僧官職掌之事宗鬯皆須兼理　考試天下僧人能否。公同圓議具實奏聞

五月二十一日。禮部照得佛寺之設。歷代分為三等。曰禪曰講曰教。其禪不立文字。必見性者方是本宗。講者務明諸經旨義。教者演佛利濟之法。消一切現造之業。滌死者宿作之愆。以訓世人。本月二十日。本院官欽奉圣旨。見除僧行果為左闡教。如錦為右覺義。前去能仁開設應供道場。凡京城內外大小應。付寺院僧。許入能仁寺。會住看經。作一切佛事。若不繇此另起名色。私作佛事者。就仰能仁寺官問罪。若遠方云游看經抄化。及百姓自原用者不拘是限。欽此出榜曉諭。應赴寺院僧人欽遵施行

諭鐘山寺僧敕曰。且佛之為教也善。其大也溥被生死。仲尼有云。西方有大圣人。不言而化。不治而不亂。可謂能仁矣。云何大覺金仙。又贊之以能仁。以其不繩頑而頑化美善而善光。其行苦而不苦。其心素而弗素。雖儔雪嶺之孤燈似白晝之單影。目星見性超出塵淪。復有人天之說四十九秋。其演也妙備載大藏。未嘗有訴逋逃于廷。致愆于水火者耶。況昔禪祇樹千二百五十人。從逋逃者未聞。仲尼有云。道千乘之國敬事而信。節用而愛人。今僧佃逃未審節用。而致然耶。抑愛人而有此耶。若非此而有此。則府謂僧云。當自善來。若論以如律。恐傷佛性。如敕奉行

論僧純一曰。昔釋迦之為道。孤處雪嶺。于世俗無干。及其道成也。善被兩間靈通上下。使鬼神護衛而聽德。故世人良者愈多。頑惡者漸少。所以治世人主。每減刑法而天下治。斯非君減刑法。而繇佛化普被之然也。所以柳子厚有云。陰翊王度是也。爾沙門純一既棄父母以為僧。當深入危山結廬以靜性。使神游三界。下察幽冥。令生者慕而死者懷。景張佛教。豈不修者之宜。世人因是而互相仿效。雖不獨處窮居。人皆在家為善。安得不世之清泰。因爾僧之所及也。爾不能如是上下朝堂。欲氣力以扶持。意在鼎新佛寺。集多財以肥己。孰不知財寶既集淫欲并生。況釋迦之非大廈而居六載。大悟心通。方今梵像巍巍。樓閣崢嶸金碧熒煌。華夷處處有之。此釋迦之所感若是歟。集財而建造歟。爾僧無知不能修內而修外。故不答特役之。今脫爾行。命有司資路費。往尋名山悟善己道以善人。他日道必燭寰區。可不比佛之為道哉

六月丙戌。皇后馬氏崩。后性勤儉服御不多費。謂諸王妃公主曰。生長富貴當知蠶桑之不易。當為天地惜物也。上以威武治天下。后嘗濟之以寬仁。至是崩。年五十一。上慟悼終身不復立后　九月葬馬皇后于鐘山孝陵。謚曰孝慈皇后(永樂加謚孝慈昭憲至仁文德承天順圣高云)詔選高僧分侍諸王。命僧道衍往燕府。住持慶禪寺。按道衍即姚廣孝也。姑蘇人。幼出家為僧。好讀書工詩文。遇異人傳術能知人休咎。及善術數之學。太祖擇名僧輔諸王。文皇帝時為燕王。廣孝自請于文皇曰。殿下若能用臣。臣當舉一白帽子與大王戴也。既而文皇自求廣孝于太祖許之。蓋王上加白乃皇字。是時廣孝。已知燕邸異日之。必有天下為皇帝矣。洪武未靖難兵起。皆廣孝之謀也。永樂初。繇僧錄司左善世。徑擢太子少師輔導東宮。復其姓名。竟不蓄發娶妻卒。封榮國公謚恭靖享太廟。按姚廣孝之遇文皇。猶劉基之遇太祖。皆佐命天界非偶然也。廣孝在燕侍文皇時。天寒甚。文皇出一對曰。天寒地凍水無一點不成冰。廣孝應聲曰。國亂民愁。王不出頭誰作主。文皇大喜。后舉兵令擇日。至期疾風暴雨。文皇謂曰。出師大風雨此兵家之忌也。孝曰。殿下是個龍正。要大風雨方助得勢頭起。果驗

癸亥洪武十六年。吳沈等進精誠錄。先是上謂沈等曰。朕閱古昔圣賢其垂訓立教。大要有三。曰敬天。曰忠君。曰孝親。君能敬天。臣能忠君。子能孝親則人道立矣。然其言散在經傳。未易會其要領。爾其以三事以類編輯。至是書成上之。賜名曰精誠錄。五月二十一日早朝。僧錄司官于奉天門欽奉圣旨。即今瑜伽顯密法事儀式。及諸真言密咒盡行考較穩當可為一定成規。行于天下諸山寺院。永遠遵守。為孝子順孫慎終追遠之道。人民州里之間祈禳伸請之用。恁僧錄司行文書。與諸山住持并各處僧官知會俱。各差僧赴京。于內府關領法事儀式。回還習學后三年。凡持瑜伽教僧赴京試驗之時。若于今定成規儀式通者。方許為僧。若不省解讀念且生。須容周歲再試。若善于記誦無度牒者。試后就當官給與。如不能者發為民欽此

諭天界寺善世諸行人。吾聞。釋迦之教務靖。不喧時洗心。而滌慮去五欲之魔。清六根之本。雖不至六通圓覺之果。其報也必在將來。所以修行者磨厲也。行者行也。功者造積也。凡云修行者先置驗不速。又將不期然而然歟。今之修者期驗欲疾。茫然久之心不耐已。慮不隔塵。世之有者念無不在。由是而失道迷宗。愆重嵬山。信之乎邇來。左善世右善世左覺義欲不絕而事生曠致伽藍之有鑒使犯憲章。斯非他人訐告。亦豈朕之不理。然自作為定業。將欲以難去。實艱以解分。是何行哉。皆不務靖。而好喧生事自取者也。行人悟焉

甲子洪武十七年春。頒行科舉成式三年一大比。自是遂為定制　訪求德行聲名著于州里之人。再驗年貌書判進呈　諭天界寺不律僧戒泐復曰。志所以崇聲名立節義去浮沉。凡丈夫舉此。必欲出類拔萃而異仄陋也。又智用之。而知無不知。以之而覺。覺無不先也。豈有過去茫然而不追者乎。斯二志智在天地間。生而知之者善用。教而知之者善守。若生而不知教而不成。類乎禽獸者也。又何屑屑詢其所以然乎。爾戒泐復者。所致之地漸佛之場。所修者出世之道。及今之所以甚于處俗。妒忌之惡忿于蚖蛇。褻于覲佛不另禽獸。所以舁而上殿周旋佛前。斯果頂禮乎。當此之際志智全忘。生死無知死生亦無知。前敕住持果如是乎。曾聞。生死也死生也云何。蓋生非死死非生。豁然還有覺乎。今茫然無知。其所以然。且今之罪報也。人神共怒。為集金帛構是非。要虛名不立實效。甚蛺蝶之尋芳游蜂之捕蕊。若蚍蜉之慕膻腥于車渠馬足之間。不顧網羅輪蹄之厄。爾本清蟬翅霄漢。麗天風飲高露。而乃故低飛而掠殘花啖味。甚于蜂蟻蝶乎。今之罪也。在奏愆匿愆。觀喜怒乘顏色及盜眾僧用。特愚朕以飾己非。斯身亡有日矣。然死雖有日。未施行于法司

乙丑洪武十八年二月。魏國公徐達卒。年五十四。追封中山王謚武寧。賜葬鐘山之陰。上親為祭文。親制神道碑記享大廟　敕建雞鳴寺造浮圖五級。祠寶公歲遣官祭祀。初西番僧星吉鑒藏居是山。至是為辟院。命為僧錄司右覺義　三月十八日。本部官于武英殿欽奉圣旨。僧錄司右覺義如錦病故。恁禮部辦素祭去祭祀他。欽此。令祠部備祀。庫支價買祭物去祭祀　詔曰。嗚呼罪盈自己。蠹政害民。朕為民設官。為民造福。必欲除奸。復生奸甚擾害吾民。實朕不才之所致。今詔天下。凡吾良民。憐朕不敏以居君位。書不云乎。天位艱哉。寢食不安以圖民康。仰天俯察求治奸貪愈增。若此人心為之奈何。自詔之后凡擾吾民者大赦不赦　七月詔曰。嗚呼天位艱哉。朕自即位以來十有八年。不遑暇食以撫生民。奈何內外之臣數用弗當。實在予一人以致上天垂戒。災于萬姓水旱相。仍今聞。山東北平雨水愆期。農艱栽種歲苗有虧。詔書到日。今歲秋糧盡行蠲免。有司如命毋擾吾民云云　九月諭曰。農桑衣食之本。然棄本逐末。鮮有救其弊者。先王之世。野無不耕之民。室無不蠶之女。水旱無虞。饑寒不至云云　九月命蜀王閱武于中都。王太祖第十子也。諱椿最有賢德。博通經藝旁及釋典。上所鐘愛呼為蜀秀才。王至中都首辟西堂。以讀書自娛。閱武余暇。召儒臣李叔荊蘇伯衡及名僧來復輩。與之講道論文。殆無虛日。復建寶訓堂。尊奉祖訓及前代帝王經典。命來復記之。又命來復作正心觀道崇本敬賢四箴。以自警

僧來復字見心。豫章人。通儒術工詩文。一時名士皆與之交。與文僧宗泐齊名。上聞召見之。后以賦詩忤上意被刑。有蒲庵集行世

十一月十八日。本部官于太庖西欽奉圣旨。僧錄司左講經如玘病故。了恁禮部祭祀他欽此。祠部備祭。庫內支價。辦祭物件。完備祭祀　十一月二十一日。本部官于奉天門欽奉圣旨。左講經如玘今日下葬。恁禮部官便去。祭祀欽此。令禮部侍郎章祥致祭。仍御制祭文　御制祭如玘文。嗚呼業海茫茫濟彼岸者鮮矣。爾如玘駕般若舟。舉楞嚴棹建圓覺檣。假華嚴風揚大集帆。昨朝柁寬帆飽倏焉。彼岸噫果操舟之善耶。爾如玘冒風濤而有此耶。今業海爾濟舟楫猶存。孰備善爾舟傲風于業海。如斯濟岸就。不日乘爾某之舟。有此之濟。非獨如是。其拯溺者既多。朕觀營般若之舟。施普度之道。豈徒然哉。今也期當空相絕跡。去來所有庶饈。爾其享焉　附賡玘太璞韻。花逢夜雨曉看妍。實蕊凋時階不喧。試問老禪幽得處。謂言物外有青天

續原教論　翰林待詔沈士榮撰。上卷七篇曰。原教論觀心解。內教外教辨。執跡儒者。參禪辨。論禪辨。作用是性解。下卷七篇曰。名儒好佛解。自私辨。莊老異同辨。錯說諸經解。較是非得失辨。三教論。諸師人物雄偉論。其序云。夫情智相違而后有教。識趣相違而后有辨。故分別是非。所以立教。不辨何以立理哉。昔人欲理之明。乃設雖以為問答。使讀之者了然不疑。今儒者疑難于佛。必當辨之。所以立教明理也。昔諸佛出世。諸大菩薩化為外道。各執異說問難于佛。如來乃破其邪執。立如是義。說如是經。則諸教皆由論辨而起也。若唐宋大儒。各執所見疑難于佛。毀訾排斥。或有甚焉。亦或菩薩化身儒門。故爾相違。使有以辨之以彰至理歟。果亦未造佛之閫域。實有所疑歟。自是以來數百年間。以儒名者之。于佛教或為敬信為非議。毀贊不常。是非莫辨。使至道不明。誠可悲矣。士榮自知愚陋。所學不及先儒之萬一。又未得吾佛證入之門。伏念二教之相違久矣。而智者則默然而不為之辨。坐視求學之士。循習舊聞。或生誹謗喪內學之家珍。傷名教之根本。故不自揆度。輒以其所非斥之言。具錄于前。為之辨解于后。著論三篇解五篇辨六篇。通十四原其異同謂之論。釋其疑惑謂之解。明其是非謂之辨。理學君子幸決擇而去取焉。固不礙于圣賢之學也。時洪武乙丑季夏上弦。建安沈士榮謹序

御制諭翰林待詔沈士榮曰。古智人有為身而修身。吾不知修者誰也。或曰。身為神而修。或云神為身而修。因是之辨惑之而更惑之。果身修神歟。抑神修身歟。吾不知二修之道。但見古人遺跡。詢及儒釋道三宗。必欲達之以妙己虛靈。嗚呼善哉君子。雖未至三宗之奇。有心若是。豈不謂學之足矣。聃云。居善地心善淵。今之人頑肯匠斯三宗者。豈不全妙己之虛靈者乎。此即智人也

護持朵耳思烏思藏。詔大矣哉大覺金仙。行矣哉出無量歷阿僧。下兜率生梵宮。異哉雪嶺之修。世人過者乎。天上人間經劫既廣。忍辱愈多。方成佛道。善被人世。法張寰宇。人有從斯道者。天鑒神扶身后同游于佛境。若違斯道而慢佛者。則天鑒神知羈困地獄。與鬼同處。直候拂石劫盡而方生。其斯憂乎苦乎。一念同佛則百禍煙消化為諸福。今朵耳思烏思藏兩衙地方諸院上師。踵如來之大教。備五印之多經。代為闡揚化[離-禸]頑以從善。啟人心以滌愆。朕謂佛為眾生若是。今多院諸師亦為佛若是。而為暗理王綱與民多福。敢有不尊佛教而慢諸上師者。就本處都指揮司。如律施行毋怠

丙寅洪武十九年。敕天下寺院有田糧者。設砧基道人。一應差役不許僧應

六月詔天下。行養老之政。諭曰。尚齒所以教敬。事長所以教順云云　八月初八日。禮部奏據僧性海等。告給護持山門榜文。欽奉圣旨出榜與寺家。張掛禁治諸色人等。毋得輕慢佛教罵詈僧人非禮攪擾。違者本處官司約束欽此。欽遵出給榜文。頒行天下各寺。張掛禁約　八月十六日。本部官于奉天門欽奉圣旨。云南僧人性海等回還。與他遞運船只。欽此咨兵部。欽遵施行　諭云南僧游方。金仙之教甘心寂寞。成在苦空故。修道者多棲巖屋樹。落魄林泉玩霄壤之明月。吟清風于松下。置身物外。淪世事如太虛。若是者乃修之宣之。爾云南僧修者不辭萬里之遙。欲覺因緣十二。若止京師而師云南。又何知。天臺之景兩浙之美。高僧之淵藪。特敕往游。閱諸名山。廓爾方寸。睿爾神靈。異時一歸演華言于金馬。論風景于碧雞。時乃道冠點蒼。神游八極。快矣哉　十二月御制大誥。三篇成頒示天下

恕中禪師　諱無慍。字恕中。別號空室。臨海人也。族姓陳。母林氏。依徑山元叟端禪師出家剃度。于昭慶律寺受戒。謁靈巖芝公一元靈公。一一扣問詳切。既歸徑山居擇木寮。后見大白砥公竺元道公。以看狗子無佛話發悟。頌曰。狗子佛性無。春色滿皇都。趙州東院里。壁上掛胡蘆。又曰。此事如魚飲水冷暖自知。決不在語言文字上也。師性愛靜隱。雖兩住名山。皆甫及三載而退。后日本國主。以水晶數珠峨山石。研為贄請命太祖。祈師往化。師以老病竟辭。弟子居頂迎師住于鄞之翠山。四方之扣謁者無虛日。求偈語者甚眾。是年七月十日。書偈曰。七十八年無法可說。末后一句露柱饒舌咄。端坐而逝。至十二月望日。葬于唐嶴之原。有二會語錄。拈雪竇拈古。續大慧竹山頌。古山庵雜錄。凈土詩偈頌等若干卷。行世

幻隱禪師　諱慧明。號幻隱。字性原。父項。母陳氏。七歲發疽。忽失所在。求得之則曰。四童子舁我至此。識者知。為天神所祐。后謁竺元道公于仙居紫萚山。又謁徑山元叟端公端問。東嶺來西嶺來。師指草鞋曰。此是三文錢買得。端曰。未在更道。師曰。某甲只如此。和尚作么生。端曰。念汝遠來放汝三十棒。師乃悟其旨。久之遂罄底蘊曰。才涉思惟皆為剩法。是年示寂。壽六十九。臘五十八

木庵禪師(聰)　　覺初禪師　　無逸禪師

丁卯洪武二十年。御制尚書洪范成。命贊善劉三吾序其后　浙江布政及蘇州等府。編匯田土方圓四至魚鱗圖冊成　二月上躬耕籍田。遣官享先農。禮成宴群臣于壇所。諭之曰。耕籍古禮也。一以供粢盛。一以勸農務本也　四月十一日禮部尚書崔等。復奉圣旨。將戒牒頒行天下。重出曉諭。諭善世禪師板的達曰。禪師自西而東。朝夕慕道。務在濟人利物。朕觀禪師之立志也。努力甚堅。其歲月之行也甚深。故得諸方施供。善者頂禮。惡者歡心。前者東達滄海。而禮補陀。旋錫錢塘而暫禪天目。西游廬岳。中國之名山。遂禪師之意已達。復來京師。駐錫鐘山之陽。日禪巖穴。禪師之所以玄中。仰觀俯察。志在神游八極。惟神天昭鑒

戊辰洪武二十一年。遷僧錄司于天禧寺。試經度僧給與度牒　三月十四日。僧錄司左善世弘道等。于中右門欽奉圣旨恁。僧錄司行文書各處僧司去。但有討度牒的僧。二十已上的。發去烏蠻曲靖等處。每三十里造一座庵。自耕自食。就化他一境的人欽此　四月二十六日。僧錄司左善世弘道等。于奉天門欽奉圣旨。靈谷天界能仁雞鳴等寺。系京剎大寺。今后缺大住持。務要叢林中選舉有德行僧人。考試各通本教。方許著他住持。毋得濫舉欽此　五月乙酉。五色云見。劉三吾進曰。云物之祥。征于治世。舜之時興于詩歌。此實圣德所致。上曰。古人有言。天降災祥。在德誠使吾德靡悔。災亦可弭。茍爽其德。雖祥無應國家之慶。不專于此也　以庶吉士解縉。為監察御史。縉吉水人。天性英悟。七歲能賦詩。日記數千言。十八鄉試第一。連登進士。草封事凡萬言以進。未幾遣歸

己巳洪武二十二年春。上以天下無事。憫諸將老。欲保全之。詔從公侯各還其鄉。各陛辭賜賚有差　七月初三日。本部官于華蓋殿欽奉圣旨。雞鳴寺老僧官。陜西帶來的番僧漢僧。教二部做與綿布僧衣。欽此移咨二部。造辦僧衣三十六名。每名綿布僧衣一套。每套三件。共一百八件。進赴內府給去訖　八月增設僧司。舉選通佛法的僧發來考試。除授他去欽此　八月十七日僧錄司左善世弘道。于奉天門欽奉　圣旨。天界寺只作善世。為額欽此　授善世禪師詔曰。佛教肇興西土。流傳遍被華夷。善世[離-禸]頑。佐王綱而理道。今古崇瞻由慈心而愿重。是故出三界而脫沉淪。永彰而不滅。爾勞心愿重。特加善世禪師。以神善道統。制天下諸山。繩頑御惡。於戲佐王綱而理善道。愿力宏深。體斯之行。無往不復。戒哉戒哉

天淵禪師　　季芳禪師

萬峰禪師　諱時蔚。號萬峰。永嘉人。金姓。母夢白氣亙天。生時有光滿室。襁褓見僧輒微笑合掌。七歲依演慶寺升公出家。十六剃度。十九受具。謁虎跑止巖請益。復至天臺訪無見睹公。后歸止巖處決擇。為堂中第一座。后巖以法衣拂子頂相并偈付之。三筑精藍題曰圣恩。三十年道風遐布。師示得法人偈曰。慈悲無念花開果熟。因地分明慧寶致囑。清徹源源一派流。千古萬古來相續。又語曰。如今末法將沈。須向水邊林下[钁-(目*目)+賏]頭邊。接引一個半個。闡揚吾道報佛恩德。不可扳緣高貴。輕篾下流。逐妄追名迷真惑道。切宜仔細。遂跏趺說偈曰。七十九年。一味杜田。懸厓撒手。杲日當天。言畢而絕

庚午洪武二十三年。詔求仙人張三豐。了不可覓。召其弟子丘玄清至。與語悅之。授官與室。爵不受

辛未洪武二十四年。定生員巾服之制。襕衫用藍色。絹布為之。寬袖皂線絳。軟巾垂帶。由是士子衣冠。綽有古風焉

申明佛教榜冊　六月初一日欽奉圣旨。佛教之始。自東漢明帝夜。有金人入夢。是后法自西來。明帝敕臣民愿崇敬者許。于是臣民從者眾。所在建立佛剎。當時好事者。在法入之初。有去須發而舍俗出家者。有父母以兒童子出家者。其所修也。本苦空寂寞。去諸相欲。必欲精一己之英靈。當是時佛教大彰。群修者雖不能盡為圓覺。實在修行次第之間。豈有與俗混淆與常人無異者。今天下僧寺。以上古剎列圣相繼而較者。佛之教。本中國之異教也。設使堯舜禹湯之時。遇斯闡演。未審興止何如哉。今佛法自漢入中國。歷歷數者一千三百三十年。非一姓為君而有者也。所以不磨滅者為何。以其務生不殺也。其本面家風端在苦空寂寞。今天下之僧多與俗混淆。尤不如俗者甚多。是等其教而敗其行。理當清其事而成其宗。令一出禪者禪。講者講。瑜伽者瑜伽。各承宗派。集眾為寺。有妻室愿還俗者聽。愿棄離者聽。僧錄司一如朕命。行下諸山。振揚佛法。以善世仍條于后

一自經兵之后。僧無統紀。若府若州。合令僧綱司。僧正司。驗倚郭縣分。僧會司驗本縣僧人。雜處民間者見其實數。于見有佛到處。會眾以成叢林。清規以安禪。其禪者務遵本宗公案。觀心目形以證善果。講者務遵釋迦四十九秋妙音之演。以導愚昧。若瑜伽者。亦于見佛剎處。率眾熟演顯密之教。應供是方足孝子順孫報祖父母劬勞之恩。以世俗之說。斯教可以訓世。以天下之說。其佛之教陰翊王度也

一令下之后。敢有不入叢林。仍前私有眷屬。潛住民間。被人告發到官。或官府拿住。必梟首以示眾。容隱窩藏者流三千里

一顯密之教軌范科儀。務遵洪武十六年頒降格式內。其所演唱者。除內外部真言。難以字譯。仍依西域之語。其中最密者。惟是所以曰密。其余番譯經及道場內。接續詞情懇切交章。天人鬼神咸可聞知者。此其所以曰顯。于茲科儀之禮。明則可以達人。幽則可以達鬼。不比未編之先。俗僧愚士。妄為百端訛舛規矩。貽笑智人。鬼神不達。此令一出。務謹遵毋增減。為詞訛舛紊亂。敢有違者。罪及首僧及習者

一令出之后。有能忍辱不居市廛。不混時俗。深入崇山刀耕火種。侶影伴燈。甘苦空寂寞于林泉之下。意在以英靈出三界聽

一瑜伽僧。既入佛剎已集成眾。赴應世俗。所酬之資。驗日驗僧。每一日每一僧錢五百文。主磬寫疏召請三執事。每僧各一千文

一道場諸品經咒布施則例(各項經寸數目不錄)

一陳設諸佛像。香燈供給。阇黎等項勞役錢一千文

一凡僧與俗齋。其合用文書。務依修齋行移體式。除一表三申三牒三帖三疏三榜。不許文繁別立名色。妄費紙劄以耗民財

一今后所在僧綱僧正僧會去處。其諸散寺應供民間者。聽從僧民兩便。愿請者愿往任從之。僧綱僧正僧會。毋得恃以上司。出帖非為拘鈐。假此為名。巧取散寺民施。從有緣僧。有道高行深者。或經旨精通者。檀越有所慕。從其齋禮。毋以法拘

一瑜伽之教。顯密之法。非清凈持守。字無訛謬。呼召之際幽冥鬼趣。咸使聞知即時而至。非垢穢之軀。世俗所持者。曩者民間世俗。多有仿僧瑜伽者。呼為善友。為佛法不清。顯密不靈。為污濁之所污。有若是。今后止許僧為之。敢有似前如此者。罪以游食

七月初一日。本部官于奉天門欽奉圣旨。恁禮部出批。著落僧錄司。差僧人將榜文去。清理天下僧寺。凡僧人不許與民間雜處

八月十八日。手敕著善世天禧能仁三寺僧官宗泐等。明早有雨不要來。若無雨天晴。早赴奉天門欽此

復原禪師　名福報。字復原。臺之寧海人。俗姓方。母張氏。于杭之崇福寺出家。謁石湖美公于凈慈落發。參經山原叟得旨。出世慈溪蘆山。遷四明之智門。洪武初。馳召道行沙門。與以中日章赴京館天界寺。屢入內庭應答稱旨。留三年賜還。補處徑山。上堂云。似地擎山。不知山之孤峻。如石含玉。不知玉之無瑕。及化之日。忽拍手曰。呵呵呵。大眾是甚么看取。竟寂。壽八十四。塔于寂照右岡。六月四辰

澹居禪師　諱至仁。字行中。號澹居。又號熙怡叟。番陽人。姓吳。侍報恩寺真牧純公得度。自幼識見卓穎。指空上人嘆曰。再世人天師也。令參元叟。留侍香掌外記。叟喜謂曰。仁書記。虎而翼者也。出世德章崇報萬壽等剎。宋學士稱之曰。虎丘尊者名浮屠。見性炯如摩尼珠。洪武初。皇上問以鬼神之理。師以佛旨為書而對。上悅。臨終索紙書偈而逝。壽七十四。臘六十七。三月十九忌辰也

全室禪師　諱宗泐。字季潭。號全室。臺之臨海人。族姓周。父吉甫。母葛氏。幼輒跏趺坐。八歲從笑隱訢公學法。十四剃度。二十受具。訢公開山龍翔。師與俱。寄意詞章。尤精隸古。后謁元叟于徑山掌記室。出世水西。遷中竺升雙徑。次五十五代。詔師與演福法師大璞玘公。箋釋心經金剛楞伽三經。點簡藏經。制獻佛樂章。往西域求法。得莊嚴寶王文殊等經。授僧錄司善世。掌天下僧教。建鳳陽槎峰圓通庵。辟一室曰松下居。賜天界住持。引見賜詩。有泐翁去此問誰禪。朝夕常思在目前。后賜歸槎峰。詩云。寂寞觀明月。逍遙對白云。汝其往矣。渡江示疾。謂眾曰。人之生滅如海一漚。漚生漚滅復歸于水。何處非寂滅之地也。言已喚侍者曰。這個聻。侍者茫然。師曰苦。遂逝世。時九月十四日也。壽七十四。荼毗舍利塔于天界。附訢公之右　高皇帝。有賜師免官說(載皇明護法錄)又御和詩一百四十五首。稱泐翁。成祖有御制像贊　賜中順大夫　得法弟子湛然性一宗欽

古拙禪師　號祖庭。松陵人。母持凈戒。生不知葷。幼背法華。十歲日誦一部。十三投日鑄寺。出家薙染受具。首謁石屋。南參古梅老人。續然三指。九載切磨廓然瞥地。行詣白云。留為眾首。后遁跡韜光巖壑三十余年。有平生最愛隈巖谷。二十年來懶放迎之句云

梁寅　字孟敬。臨江人。家貧力學。一時名士多與之游。上征天下名儒修述禮樂。寅與焉以老病辭歸。結屋石門山。稱梁五經。年八十二

壬申洪武二十五年。試經給僧度牒　敕僧錄司。行移天下僧司。造僧籍冊。刊布寺院。互相周知。名為周知板冊　四月二十五日皇太子薨。謚懿文　九月立嫡長孫允文為皇太子。以方孝孺為漢中教授。孝孺臺州寧海人。聰穎絕倫。雙眸炯炯如電。讀書一目十行俱下。鄉人呼為小韓子。宋濂謂曰。子之文非當世之文也。太祖謂皇太子曰。此莊士也。又曰異人也。后建文末徇忠　冬上患熱病危甚。諸御醫進藥皆無效。俄有赤腳僧。詣闕下云。天眼尊者及周顛仙。遣進藥視其藥。一曰溫涼藥。一曰溫涼石一磈。其方用盆盛石磨藥。注之沉香盞以服。上服之。服在未時間。至點燈時遍體抽掣。藥之效也。其藥味香如菖蒲。而盞底凝朱。紅彩迥異。是夜病愈。精神日強　十二月初六日。僧錄司左善世夷簡等。于奉天門欽奉圣旨。各處有通佛法性理高僧。訪問得幾人。取將來善世寺。住欽此　十二月二十一日。欽依關領清教錄一百四十五本。發與各處僧綱司。依本刊板印造。俵散所屬寺院僧人

琉球　在海東南。自福建梅花所開漾。順颷利舶七日可至。其俗以盈虛為晦朔。以草木為冬夏。人皆去髭黥手。羽冠毛衣。無禮節好剽掠。至此遣子弟來學。夷習稍變。奉正朔設官職。被服冠裳。陳奏表章。著作篇什。有華風焉

日本　即古倭奴國。海中諸夷倭奴最大。西南至海東北。大山國主。世以王為姓。地分五畿三島。又有附庸百余。拘邪韓最大。唐初更為日本。其俗男子魁頭斷發黠面文身。婦人被發屈紒跣足。間用履。其喜盜。輕生好殺天性然也。物產金銀．琥珀．水精．琉黃．水銀．銅錢．白珠．青玉．蘇木．胡椒．細絹．花布．螺[蟲*朋]．漆器．扇．犀象．刀劍．鎧甲．馬。交市華人。喜得童女。綿綺絲綿磁針　時入貢不誠

彭享　在東南海島中。并山多平原。禽獸希少草木繁茂。沃土宜谷。饒果蔬。其俗上下親狎無寇盜。男女椎髻好誦佛經。煮海為鹽。釀榔為酒。產片腦諸香花錫物　遣使奏金葉表文來朝

百花　在海中。依山為國。國中有奇花嘉樹。民俗饒富尚釋教。產紅猴．黽倚．玳瑁．孔雀．倒掛鳥．胡椒　時國王遣使來貢

卜煙　帖木兒。韃靼別部。去甘肅一千五百里。其地廣袤千里。居無城郭。以氈帳為廬舍。產騾馬牛羊。至是來朝

楊維禎。號鐵崖。戴方巾見上。上問。此巾何名。對曰。四方平定巾。上喜。彭友信以貢至京。遇上微行。口占紅霓詩云。誰把青紅線一條。和云和雨系天腰。命續之。友信應聲曰。玉皇昨夜鑾輿出。萬里長空駕玉橋。上大悅問其籍。命翌辰候于升橋同入朝。友信如言。候久不至。遂入朝。上召友信上殿前問故。具以實對。命為北平布政使

癸酉洪武二十六年。嚴震直述浦江鄭濟。及同里王勛二家。累世同居。家世孝友于上。特詔褒異。除二人左右春坊庶子　正月初三日。大龍興寺住持僧祖雋等。赴京賀正辭回。司禮監官魯梯傳圣旨。住持僧賞五錠。散僧每名二錠。教禮部補本欽此　賜西番國師詔曰。佛教興于西土。善因博被華夷。雖無律以繩頑。惟仁心而是則。大矣哉。妙覺難窮。昔從斯道者頓悟三空。脫塵淪而出苦趣。永離幽冥。使生者懷而死者慕。豈不圣人者歟。邇來西番入貢。有僧公哥監藏巳藏卜。乃昔元八思巴帝師之后人云。踵師之道深通奧典。獨志尤堅。化愚頑以從善。起仁心以滌愆。雖是遙聞。特加爾圓智妙覺弘教大國師。統治僧民。名當時之善人。永為教中之稱首。於戲寂寞山房。儔青燈而讀誦。觀皓月以吟風。疊膝盤陀之上。草衣木食。方契善符

象源禪師　諱淑。臺州人。住持徑山。六月初四日趨入門曰。殺來了殺來了。作么生避。遂坐脫

甲戌洪武二十七年。命僧錄司。行十三布政司。選僧補官。于是居頂道成凈戒等。應召除授　正月上謂劉三吾曰。朕歷年久。而益懼者。恐為治之心懈也。懈心一生。百事皆廢。生民休戚系焉。故日慎一日。惟恐弗及。如是而治。效猶未臻。甚矣為治之難也。三吾頓首曰。陛下之言及此。天地神人之福也　諭曰。人之常情安于所忽。飽即忘饑。暖即忘寒。不思為備。一旦卒遇兇荒。則茫然無措也。深知民艱。百計以勸督之。俾其咸得飽暖

正月初八日。欽奉圣旨。釋迦佛發大悲愿心。歷無量劫至于成道說法度人。一切來歷載大藏。愚者安能知義。聰者未能盡目。有佛以來效佛之修者無量。凡所說法。人天會聽。愚者雖無知。補于時君多矣。自佛去世之后。諸祖踵佛之道。所在靜處不出戶牖。明佛之旨。官民趨向者歷代如此。效佛宣揚者智人也。所以佛道永昌。法輪常轉。邇年以來。踵佛道者。未見智人。致使輕薄小人毀辱罵詈有玷佛門。特敕禮部。條例所避所趨者。榜示之

一僧合避者不許奔走市村。以化緣為繇。致令無藉凌辱有傷佛教。若有此等。擒獲到官。治以敗壞祖風之罪

一寺院庵舍。已有砧基道人。一切煩難答應官府。并在此人。其僧不許具僧服入公聽跪拜。設若己身有犯即預先。去僧服以受擒拿

一欽賜田地稅糧全免。常住田地雖有稅糧。仍免雜派人差役

一凡住持并一切散僧。敢有交結官府悅俗為朋者。治以重罪

一凡僧之處于市者。務要三十人以上聚成一寺

一可趨向者。或一二人。幽隱于崇山深谷。必欲修行者聽

一僧有妻者。許諸人捶辱之。更索取鈔錢。如無鈔者打死勿論

一有妻室僧人。愿還俗者聽。愿棄離者。修行者亦聽

一僧寺庵院。一切高明之人。本欲與僧扳話。顯揚佛教。奈何僧多不才。其人方與和狎。其僧便起求施之心。為此人遠不近(文長不錄)

嗚呼僧若依朕條例。或居山澤。或守常住。或游諸方不干于民。不妄入市村。官民欲求僧以聽經。豈不難哉。如此則善者慕之。詣所在焚香禮請。豈不高明者也。行之歲久。佛道大昌。榜示之后。官民僧俗。敢有妄論乖為者。處以極刑。欽此

七月十二日。本部官同僧錄司華蓋殿。欽奉圣旨。征南陣亡病故的官員軍士。就靈谷做好事。普度他。恁禮部用心整理。欽此

乙亥洪武二十八年。命僧錄司。設上中下三科。考試天下沙門。賜善世天禧等寺。糧米以給其食。賜僧錄司官。大佑袈裟衣衾

大宗禪師　諱興。臺州人。住持徑山。三月十一日忽嘆曰。夫三十婦六齡。畢竟偶不成。遂坐去

丙子洪武二十九年十一月。圣旨靈谷寺住持病故。恁禮部與祭祀。欽此。本部辦素祭遣官致祭

丁丑洪武三十年。命僧錄司。行十三布政司。凡有寺院。處所俱建禪堂。安禪集眾

戊寅洪武三十一年。太祖定燕邸。后代取諱二十字四句曰。高瞻祁見祐厚載翊常由慈和怡伯仲簡靖迪先猷　二月二十九日。僧錄司左善世大佑等。于右順門欽奉圣旨。著江東驛江淮驛兩處。蓋兩座接待寺。著南北游方僧道。往來便當欽此

蘧庵法師　諱大佑。號蘧庵住持姑蘇北禪寺。詔為左善世。精究內外典籍。善天臺賢首教義。有彌陀略解凈土指歸等書。行世

遂初法師　諱紹宗。號遂初。上海陳氏。十三出家于松江安國寺。得法于靜庵鎮法師。天資穎悟戒行精嚴。初說法于長慶。次遷吳興慈咸。大展玄風緇素向化。洪武癸酉應召。有事廬山奏對稱旨。賜金縷僧伽黎。擢右講經升右善世。是年月日示疾而逝

四月。上不豫。閏五月十日崩。壽七十有一。是月十六日葬于孝陵。上尊謚曰。圣神文武欽明啟運俊德成功統天大孝高皇帝廟。號太祖

太祖御制護法集　錄入集中者。不列備云棲護法錄中

佛教利濟說　心經序　三經論

釋道論　誦經論　修教論

明施論　宦釋論　鬼神有無論

空實喻　拔儒僧文　僧道衡說

僧妙云說　僧竺隱說　清教錄

諭鐘山僧敕　諭天界寺僧　賜宗泐免官說

問佛仙二篇　還經示僧　天界寺花架說

戒僧陶冶文　又諭僧　習唐太宗圣教序

游寺記　靈谷寺記　游新庵記

牛首山庵記　僧犯憲說　赦二役囚人

祭寶志公文　祭道林文　贊十六羅漢二次

詩偈十九首　山居詩十二首

贊頌十三首

集列六十一人附見十五人

道原禪師(衍)　　秋潭法師(月)　　宗律禪師

昭慶律師(濡)　　太白法師(砥)　　石湖禪師(美)

竺元禪師(道)　　一元禪師(靈)　　無著禪師

古梅老人　　用明法師　　懶牧禪師

靜庵禪師(鎮)　　清源法師　　白云禪師

皇太孫即皇帝位。以明年為建文元年。大赦天下　太孫治喪禮。被發哭踴。哀動左右。敕有司喪儀悉遵周禮。于是仿金藤遺制。前朝后殿左右角門。及西宮內寢各設座如生存。凡十一所有久不御者。即以香湯灑掃之。陳祖訓于東直殿。設重器于西直殿。京官四品以上。朝服執鉞。立于諸陛之上。自初十以至十六日。哭臨如禮。晝不飲勺水。夜不就枕簟。先是　太祖不豫。多暴怒遭譴戮者甚眾。太孫入侍事必躬承。服藥則親嘗以進。去后則親扶以起。唾壺溺器之屬。靡不手提以獻。而愉色婉容藹然可掬　太祖氣已漸平多所全宥。當深更夜分。侍衛酣寢際。呼無不應。應無不起。蓋終夕未嘗交睫也。太孫素豐腴。至是哀毀骨立矣。是日諸大臣迎之于大明門外。群臣百姓望見其毀瘠之容深墨之色。與哭泣之哀。莫不舉手加額。曰天子純孝。舉喁喁然。有至德之思焉　詔行三年喪　命齊泰黃子澄預參國事　命方孝孺為博士侍講　蹇義為吏部侍郎　夏原吉為戶部侍郎　征江西處士楊士奇。為翰林院編纂官　張統為吏部尚書　熒惑守心。程濟通術數。上書言。北方兵起期在來年

(皇明崇禎十一年春月金蓋云蘧壽光比丘寓杏溪遽庵纂錄編次)

釋鑒稽古略續集(二)釋鑒稽古略續集

　　　　歸安杏溪蘧庵比丘大聞　幻輪　匯編蘧庵居士　嚴爾圭　校梓


　　建文皇帝

諱允炆。太祖之孫。懿文太子子也。洪武十年十一月己卯。懿文繼妃呂氏所生。生十年而懿文卒。時太祖年六十有五矣。是年九月庚寅。立為皇太孫。至是太祖崩即位。年二十二。靖難兵起至金川門。帝避位遜去。在位四年

己卯建文元年正月。大祀天地于南郊。還宮御奉天殿。受群臣賀。方孝孺進郊祀頌。上嘉納之。遣使告即位天下神祇　詔尊皇考懿文太子。為興宗孝康皇帝封弟允熥吳王。允熞衡王。允[燋-隹+(臣*巳)]徐王。立子文奎為皇太子　詔開史館。纂修太祖高皇帝實錄　詔優賢養老。墾田興學。考察官吏。旌孝賑貧。揜骸埋胔。贖鬻子減租　卓敬曰。夫萌而未動者幾也。量時而為者勢也。勢非至勁莫能動。幾非至明莫能察　三月京師地震求直言　召解縉為翰林待詔　六月靖難兵起。以丘福張玉朱能。為都指揮。以誅齋泰黃子澄為名　燕王召道衍等共謀語。未幾檐瓦飄墜地而碎。王以為不祥。色殊不懌。道衍曰。此祥也。王謾罵曰。汝何妄言。此烏得為祥。道衍曰。天意欲殿下易黃瓦。爾王乃喜。是日謀乃定

僧道衍者蘇之長洲人。姚廣孝也。初祝發為相城妙智庵僧。法名道衍。字斯道。時相城靈應觀。道士韋應真者。讀書學道法兼通兵機。道衍師之盡得其術。然深自藏晦人無知者。已而至京口。賦覽古詩曰。譙櫓年來戰血干。煙花猶自半凋殘。五州山近朝云亂。萬歲樓空夜月寒。江水無潮通鐵甕。野田有路到金壇。蕭梁事業今何在。北固青青眼倦看。其友宗泐見其搖膝長吟笑之曰。此豈釋子語耶。斯道斯道汝薄南朝矣。既而宗泐舉道衍往燕。住持北平慶壽寺。或薦道衍文武異才。燕王召見問曰。爾能卜乎。道衍操吳音連對曰會會。即開襟出太平錢五文啟王。自祝連擲之睨王曰。殿下將無作皇帝乎。王叱曰。和尚勿謬說。道衍悚然而退。他日實告之。道衍進言輒合。因薦相術袁珙以決之。蓋道衍嘗游嵩山寺遇珙。珙相之曰。寧馨胖和尚乃爾耶。目三角彯白形如病虎。性必嗜殺。他日劉秉忠之流也。道衍大笑。因此自負。王亦聞珙名。托以勾逃軍下召珙。至燕使者與飲于酒肆。王易服雜衛士亦入肆。珙一見即趨。拜王前占其為他日太平天子。王大喜。館珙于道行僧舍。世傳二語云。辨宰相于嵩山佛寺。識真主于長安酒家。謂此也。王時與道衍語。多奇秘者王甚重之。道衍時或誤爾汝王前。王弗之責也。靖難之圖實起于道衍。云燕王密語道衍。以人心所向。對曰。天之所造何論民心。自是遂以道衍為軍師

江北蝗有司請捕。上曰。朕以不德致蝗。又殺蝗以重朕過。臣民極言朕失。俾得改。赦疑獄捐逋租。周窮乏以修實政。蝗不為災。更有秋　八月祭告天地祖宗告出征也。戒北征諸將士曰。昔蕭繹舉兵入京。而令其下曰。一門之內自極兵威。不仁之極今爾。將士與燕王對壘。務體此意。無使朕負殺叔父名　程濟初。以北方兵起議。為妄言系獄。赦之擢為翰林。充軍師護北征　贈王袆為翰林學士。謚文節

庚辰建文二年八月。承天門易名皋門。端門為應門。午門為端門。謹身殿為正心殿　詔舉攸通文學。以處士唐愚為學士

辛巳建文三年。燕兵敗于東昌。初靖難兵起。道衍曰。師行必克。但費兩日耳。及至此曰。前固已言。兩日乃昌字也。自此全勝矣　二月文皇。令僧修佛會。祭陣亡將士張玉等。自為文祭之　三月。詔逐齊泰黃子澄于外。責以付托不效。藉其家以謝燕人

壬午建文四年六月十三日。帝縱火焚宮。變服遁去。京師傳言帝崩。燕王按兵入城。臣民皆迎勸進許之。遣人布告天下　太祖預知帝之不終也。大漸時授一小篋。封鑰甚密。戒以急難乃啟。至是窘迫無計。啟篋視之得楊應能度牒及披剃之具。遂削發披緇執度牒。自御溝出至郊壇而走。時宮中火起。咸以為建文自焚矣　上出亡時。問計程濟。濟曰云云。立召僧人為上薙發。從出亡遇險輒用術脫去。數十年后。隨上至南京。莫知所終。與同邑高翔起明經。翔勵名節。濟好術數。翔曰。愿為忠臣。濟曰。愿為智士。其后翔九十死難　帝生而慈慧好詩文古典禮文章。至性孝友。異常人子。方懿文之病癰也。帝年方幼含淚撫摩。晝夜不暫離。親吮吸之。及懿文薨哭踴哀慕至水漿不入口者五日。太祖政尚嚴刻。帝濟以寬大。中外愛戴　初建文中有道士歌于途曰。莫逐燕逐燕日高飛。高飛上帝畿。已而忽不見。人莫能測。至是始驗其言云　以天子禮為建文發喪。遣官致祭。輟朝三日　方孝孺持斬衰服。晝夜號哭。召至。上曰。我家事耳。先生何自苦。命作詔授以紙筆。孝孺大書數字。擲筆于地曰。死則死耳。詔不可草　先是道衍托以上曰。南有方孝孺。素有學行。武成之日必不降附。請勿殺之。殺之則天下好學者絕矣　十月。以僧道衍為僧錄司左善世　靖難死節之臣。其章章著者。后人褒其姓名曰革除遺事。一首罹禍及陣亡之臣凡十九人。聞變自盡十五人。在朝罹禍二十三人。在外二十人。中外士臣百九十八人。不及難六人。被斥六人。見用二十二人

　　太宗文皇帝

高皇帝第四子。初封燕王。后憤齊黃之亂典章。起靖難而入正大統。在位二十二年。以庚子七月十八日崩。壽六十五。上徽號曰。體天宏道高明廣運理武神功純仁至孝文皇帝。廟號太宗。至嘉靖年改號成祖。葬長陵

癸未永樂元年二月。詔以北平為北京。改為順天府。太祖高皇帝實錄成。共一百八十三卷

佛說希有大功德經　正月初八日夜。仁孝皇后夢感佛說。緣起具自序中。仁宗及漢王趙王俱有跋。在五年十一月　九月二十九日。本司官左善世道衍。一同工部侍郎金忠錦衣衛指揮趙羲于武英殿。題奏。天禧寺藏經板有人來印的。合無要他出些施利奉圣旨。問他取些個。欽此

甲申永樂二年四月。冊立世子御名高熾為皇太子。郡王高煦為漢王。高燧為趙王　擢在善世道衍為太子少師。始復姓姚賜名廣孝。上自是稱為姚少師。而不名亦終不蓄發娶妻。居止多在僧寺。嘗賜二宮人亦不近。上乃召還之

道余錄　少師別號逃虛子。著道余錄。此自序曰。余曩為僧時。值元季兵亂。近三十從愚庵及和尚于徑山習禪學。暇則披閱內外典籍以資才識。因觀河南二程先生遺書。及新安晦庵朱先生語錄。三先生皆生趙宋。傳圣人千載不傳之學。可謂間世之英桀。為世之真儒也。三先生因輔名教。惟以攘斥佛老為心。太史公云。世之學老子者則絀儒學。儒學亦絀老子。道不同不相為謀。古今共然。奚足怪乎。三先生既為斯文宗主。后學之師范。雖曰攘斥佛老。必當據理。至公無私則人心服焉。三先生因不多探佛書。不知佛之底蘊。一以私意出邪诐之辭。枉抑太過。世之人心亦多不平。況宗其學者哉。二程先生遺書中有二十八條晦庵朱先生語錄中有二十一條。極為謬誕。余不揣乃為逐條據理一一剖析。豈敢言與三先生辯也。不得已也。亦非佞于佛也。[葶-丁+呆]成藏于巾笥有年。今自公退因簡故紙得此[葶-丁+呆]。即凈寫成帙。目曰道余錄。置之幾案。士君子有過余覽是錄者。知我罪我其在茲乎。逃虛子序

六月命太子少師姚廣孝。往蘇湖等府賑濟。廣孝初為僧。其姊嘗戒之曰。汝既為和尚當發慈悲心。蓋知其好殺也。及預靖難。姊嘆息謂人曰。和尚慈悲當如是耶。廣孝既貴還吳。往見姊。姊拒之曰。貴人何用至貧家。家為不納。廣孝乃易僧服而往。姊堅不肯出。家人勸之。姊不得已出立堂中。廣孝即連下拜。姊曰。我安用爾拜許多耶。曾見做和尚不了底。是甚好人。言畢遽還戶不復再見

乙酉永樂三年四月。上謂侍臣曰。致治之道莫先于廣言路。蓋天下之大吏治得失生民休戚。人不言朝廷何由悉知

丙戌永樂四年。征天下道士至京師。即朝天宮神樂觀洞神宮。修舉金錄齋法薦皇考皇姚。車駕幸齋壇七日而畢　迎西僧尚師哈立麻至京師。先是上在籓邸。聞烏思藏有尚師哈立麻者異僧也。及即位遣中官侯顯赍幣往迎。五歷寒暑乃至車駕躬往視之。無拜禮合掌而已

丁亥永樂五年。直隸及浙江諸郡。軍民子弟披剃為僧。赴京請度牒者千八百人。禮部以聞　二月命西僧尚師哈立麻。于靈谷寺啟建法壇。薦祀皇考皇妣。尚師率天下僧伽。舉揚普度大齋科。十有四日。卿云天花。甘雨甘露。舍利祥光。青鸞白鶴連日畢集。一夕檜柏生金色花。遍于都城。金仙羅漢變現云表。白象青獅莊嚴妙相。天燈導引旛蓋旋繞。亦既來下。又聞。梵唄空樂自天而降。群臣上表稱賀。學士胡廣等獻圣孝瑞應歌頌。自是之后。上潛心釋典作為佛曲。使宮中歌舞之　二月初六日文武等官奉天門早朝奏準。奉圣旨。著落禮部知道。新出榜曉諭。該行腳僧道持齋受戒。恁他結壇說法。有人阻當發口外為民。欽此　三月封西僧尚師哈立麻。為萬行具足十分最勝圓覺妙智慧善普應。佑國演教如來大寶法王。西天大善自在佛。領天下釋教。賜金百兩銀千兩。彩幣寶鈔。織金珠袈裟。金銀器皿鞍馬。賜儀仗與郡主同。其徒孛羅等。皆封為大國師。并賜印誥金幣等物。宴之于華蓋殿

太初禪師　諱啟原。號太初。日本國人。九歲禮物外禪師得度。年十九與宗猷等十八眾游參上國。丙午二月進京。見季潭禪師。后見了堂天童無著懶牧等四十五員大善知識。末于杰峰和尚處入室。付頂相大衣拂子法語。后住羅陽三峰寺。及山交龍護禪院。有三會語錄。是年三月一日卓午說偈曰。生也鐵面皮。死也鐵面皮。一椎百雜碎。白日繞鐵圍擲筆坐逝。壽七十五。行化四十余年。塔院南

七月乙卯皇后徐氏崩。謚曰仁孝皇后　十一月永樂大典書成。凡二萬二千九百卷。一萬一千一百本。后廢

戊子永樂六年三月。福建柏生花為瑞。上賜敕責之。既而蘇州揚州二府。奏言。檜花為瑞

無礙禪師　諱普智。別號一枝叟。浙江臨平褚氏子。出家龍井寺。依東溟日法師。授天臺性具之學。優于講說。歷四大道場。門風大振。晚年開演于松江延慶寺。遂為終老。專修凈業寒暑不輟。是年春月二日微疾。會眾端坐面西念佛而逝。嘗集注阿彌陀經一卷　旃檀瑞像至此二千四百年矣

己丑七年　庚寅八年　辛卯九年　壬辰十年　癸巳十一年

五月五日。上幸東苑觀擊鞠射柳。皇太孫擊射連發皆中。上大喜曰。今日華夷畢集。朕有一言。爾當思對之。曰萬方玉帛風云會。皇太孫即叩頭對曰。一統山河日月明。上喜甚大宴賦詩盡歡而罷　七月十七日。工部尚書吳中。于奉天門早朝。欽奉圣旨。如今京城起蓋大報恩寺

呆庵禪師　諱莊。臺州人。住持徑山。臨終云。難難難。二八嬌娘上高山。老僧扶不起。言竟遂寂。有呆庵語錄。轟轟然宗門偉人也

乙未十三年　丙申十四年　丁酉十五年　戊戌十六年

太子少師姚廣孝卒。追封榮國公謚恭靖。有道余錄見前　十二月敕修武當山宮觀成。賜名曰太岳太和之山。山有七十二峰。三十六巖。二十四澗。峰之最高者曰天柱。境之最勝者曰紫霄。南巖上軼云氣。下臨絕壑。舊皆有宮為祀神祝厘之所。元季兵毀。至是悉新之。紫霄曰太玄紫霄宮。南巖曰大圣南岳宮。又有興圣五龍宮。玄天玉虛宮。遇真宮清微宮。凈樂宮。又即天柱峰頂。冶銅為殿。飾以黃金。范真武像于中。選道士三百人供灑掃。給田二百七十七頃。并耕戶以贍之。每宮設提點一人。秩正六品

己亥永樂十七年。頒為善陰隲。孝順事實二書。于文武群臣天下學挍。甘露降于孝陵松柏三日　二月二十八日。賜僧錄司右善世一如佛像二軸。佛骨五磈。鈔一千貫。諸佛菩薩名稱歌曲大小三本。道成佛一軸。思擴佛一軸。大小歌曲各三本。命編類禪宗語錄　三月初三。命道成一如等八人。校勘藏經。新舊比對。聚僧寫錄

法華科注　上天竺住持。僧錄司右善世。一如法師。依法華文句句記。編葺成之

大明法數　一如法師。奉敕探討大藏群經。采輯類編

雪軒禪師　諱道成。字鷲峰。薊北人。參秋江潔公言下會旨。囑曰。是汝本有之事。善自護持。出世萊州之智藏寺。每演法萬指群聚屠沽為之易業。洪武間詔授青州僧都綱。后太祖聞其賢。召為僧錄司右講經。賜金斕衣。住持天界寺。至永樂中。命師往日本闡揚佛化。及歸升左善世。御制詩章賜之。三坐覺場四會語錄行世

秋御制佛曲成。并刊佛經以傳。九月十二日欽頒佛曲。至大報恩寺。當日夜本寺塔見舍利光如寶珠。十三日現五色毫光。卿云。捧日。千佛觀音菩薩羅漢妙相畢集　續頒佛經佛曲。至淮安給散。又現五色圓光。彩云滿天。云中現菩薩羅漢。天花寶塔。龍鳳獅象。又有紅鳥白鶴。盤旋飛繞　續又命尚書呂震。都御史王彰。赍捧諸佛世尊如來菩薩尊者名稱歌曲。往陜西河南。頒給神明協應屢現卿云。圓光寶塔之祥。文武群臣上表稱賀。上甚嘉悅。中官因是益重佛僧。建立梵剎以祈福者。遍兩京城內外云

心淵法師　諱居敬。字心淵。別號蘭雪。學通內外。善屬文精嚴律部。禮金陵大報恩寺一雨和尚。后參杭州集源法師。永樂初奉詔校大藏經。預修會典。已而住持上海廣福講寺。遷松江普照。大開法席一十三載。建大雄寶殿。海月堂。三解脫門。廊廡重軒。精舍香積。煥然新之。七眾瞻仰。道風大扇

庚子永樂十八年三月初七日。頒御制經序十三篇。佛菩薩贊跋十二篇。為各經之首　圣朝佛菩薩名稱佛曲作五十卷　佛名經作三十卷　神僧傳作九卷　俱入藏流行

旨刻大藏經板二副。南京一藏六行十七字。北京一藏五行十五字　又旨石刻一藏。安置大石洞。圣旨。向后木的壞了。有石的在　北京建兩座大寺。選聰慧的僧住持　七月二十七日。宣聞祿天裔二僧。賜七佛偈　八月十九日眾僧慶壽。入內賜坐賜齋　十二月十八。賜禪宗入藏。古尊宿語。聯珠頌古(二十二卷)。續傳燈錄(三十六卷)。講宗佛祖統紀四十五卷

辛丑永樂十九年。西僧大寶法王來朝。或請駕親勞之。夏原吉沮之。上曰。爾欲效韓愈耶。乃不出勞。他日法王入見。吉不拜　正月二十一日。僧錄司左覺義慧進等。題內謄寫大藏經事。恭惟　圣朝較刊藏典。乃千載之希遇。臣等伏請御制序文。以冠經首。增輝佛日流傳萬古。實為教門至幸。為此謹具題知　正月三十日。上看所寫藏經。著就寺里刊刻。賜各僧傳心妙訣各一本。八月初十日著寫經。僧人且回去。明年不來后年來。是爾教門的事。若待文書來取時不便。修行的僧人經板刊了。送爾們坐山去。我也結些緣供爾。欽此

壬寅永樂二十年九月二十四日。賜眾僧官齋。御贊觀音金剛數珠等。賜天下預會僧人輪子　十月初一日。賜眾僧官住持等彌陀佛。西番文殊各一軸　十月初六日。賜僧道官宴。及天下眾僧宴刻絲觀音。水晶數珠等物

癸卯二十一年

甲辰二十二年七月十八日。上崩。年六十五　八月十五日。皇太子即位　九月朔上大行皇帝謚曰。體天弘道高明廣運圣武神功純仁至孝文皇帝。廟號太宗。至嘉靖中。改廟成祖。十二月葬長陵

岱宗禪師　諱泰。紹興人。住持徑山。晨起盥沐罷。趺坐而逝

伯蘊禪師　諱琇。蘇州人。住持徑山。一日經行次。倚杖而化

國初名僧未見傳記者附。前列九人后附二十一

無礙禪師(鑒)　　月庵禪師　　素庵禪師(田)

了堂禪師　　頑石禪師　　無念禪師

天童禪師(素)　　卍庵禪師　　用剛禪師(軟)

寂照禪師　　獨空禪師　　頤庵禪師(真)

無禪禪師(悟)　　無瑕禪師　　一雨禪師

和庵禪師　　演福法師　　溪澄禪師

悟虛禪師　　懶云禪師　　壞空禪師(成)

　　仁宗昭皇帝

成祖第一子。仁孝太后。徐氏所生也。正位儲宮二十二年。成祖崩。甲辰八月十五即位。在位一年。乙巳五月十一日崩于西宮。壽四十八。上徽號曰敬天體道純誠至德弘文欽武章圣達孝昭皇帝。廟號仁宗。葬獻陵

乙巳洪熙元年正月朔。上御奉天殿朝群臣。設樂不作。大祀天地于南郊。皇祖皇考配享　賜三公及六卿天元玉歷祥異賦。諭曰。天道人事未嘗判為二途。有動于此必應于彼。朕少侍太祖。每教以慎修敬天。未嘗敢怠　加贈少師榮國公謚忠靖。姚廣孝等四人。并配享文皇帝廟號　詔免稅糧。上曰。救民之窮。當如救焚拯溺。不可遲疑　上曰。恤民寧過厚。為天下主。寧與民寸寸計較耶　賜蹇義一印。曰忠貞。賜楊士奇一印。曰貞一　向賜繩愆糾謬圖書　五月帝不豫。次日大漸遺詔傳位太子。遂崩　六月十二日。皇太子即皇帝位。大赦天下　八月敕修太宗仁宗兩朝實錄

國朝名僧未見傳紀者附

云溪英禪師　　寶月潭禪師

潔空通禪師　　雪峰瑞禪師

　　宣宗章皇帝

昭皇帝長子。張皇后所生也。文皇初有易儲之意。見帝英敏。解縉復贊曰。好皇孫。文皇因立帝為太皇孫。仁宗龍升遂即帝位。在位十年。以乙卯正月初三日崩。壽三十七。上徽號曰。憲天體道英明神圣欽文昭武寬仁純孝章皇帝。廟號宣宗。葬景陵

丙午宣德元年。諭選官曰。庶官賢否關國家之治亂。諭三法司。審錄囚系。務存平恕　賜蹇義圖書曰。忠厚寬弘　賜夏原吉圖書曰。含弘貞靖　賜楊榮圖書曰。方直剛正　賜楊士奇圖書曰。忠方貞靖　賜胡濙圖書曰。清和恭靖

丁未宣德二年。講孟子。講官言。太公以救民為心。伯夷以君臣之義為重。上曰。太公之心在當時。伯夷之心在萬世

戊申三年二月。冊立皇長子御名祁唐。為皇太子　上曰。古人謂。笛者滌也。所以滌邪穢納之。以正之意也

己酉四年正月。騶虞見于南京　山西圓果寺是古跡道場。為國祝圣之所。乞役民為之

庚戌五年。太宗實錄一百三十卷。寶訓十五卷。仁宗十卷。寶訓六卷。夏原吉德量寬弘曰。君子不以冥冥懈行。卒贈大師　土魯番國。氣候多暖少雨雪。信佛法多僧寺。有靈山最大。人言。十萬羅漢涅槃處。近山有高臺。臺畔有僧寺。寺下皆石泉林木。此時來貢　以監察御史于謙。為兵郎右侍郎。巡撫河南山西

于少保　浙江錢塘人。骨相異常。七歲僧蘭古春見而奇之曰。此他時救時宰相也。登永樂辛丑進士授御史。才貌英偉。聲如洪鐘。遇事敢為。不避權貴。嘗扈從征高煦。罪人既得。上命謙數其不軌。詞嚴義正。矢口而成。大稱上旨。自是受知。至是河南山西西省各奏災傷。廷議欲令大臣經理。上親署謙名超授之。時年三十三

柴車錢塘人。清慎得名。為兵部侍郎　況鐘江西人。為蘇州知府。鋤強扶善。民以青天稱　十二月含譽星。見于九斿。大如彈丸。黃白光耀。群臣表賀

教乘法數　僧錄司右善世心源法師凈公集

辛亥六年。金幼孜簡易沉默。不伐善騖名。卒贈少保。謚文靖

壬子七年。御制猗蘭操招隱詩。以求山林之賢

癸丑八年八月。熒惑犯南斗。景星見于天門

甲寅九年。曹端。字正夫。篤尚理學。著述甚伙。稱月川先生

乙卯十年正月三日。上崩干清宮。初十日太子即位。大赦天下　蹇義沉靜和厚。歷事五朝。年七十三卒。贈太師。謚忠定

敬庵禪師　諱莊。臺州人。住持徑山。當六十三代。含笑坐化

雷庵禪師　諱澤。蘇州人。住持徑山。當六十四代。八月日化

無際禪師　諱悟。本蜀人。二十出纏。專坐參究念佛。縛竹為庵。研勵無懈。師曰。無念即著空。有念即著執。有無兩相忘。非空亦非執。又曰。寂照無上下。光明處處通。本來無皂白。何處不含容。授法偈曰。我無法可付。汝無心可受。無付無受心。何人不成就。師有心藥方。行于世。又走馬燈偈云。團團游了又來游。無個明人指路頭。滅卻心頭一點火。刀槍人馬一齊休

楚山禪師　諱紹琦。姓雷。唐安人。九歲出家。初從玄極和尚。最后謁東普無際禪師得法。普曰。還我無字意來。師曰。這僧問處偏多事。趙老何曾涉所思。信口一言都吐露。翻成特地使人疑。普曰。如何是不疑處。曰青山綠水燕語鶯啼。歷歷分明更疑何事。普因付法

月江禪師　諱凈。金華人。住持徑山。當六十五代。一日念佛坐逝

雪崖禪師　諱珂。金陵人。住持徑山。當六十六代。日晝沐浴坐逝

　　英宗睿皇帝

章皇帝長子。宣德二年孫皇后所生。宣宗崩。年九歲。時倡國有長君之議。賴三楊英國而定。乙卯正月初十日即位。建元正統。己巳北狩。庚午七月回鑾。尊為太上皇帝。居南宮。丁丑正月復辟。改元天順。至甲申正月十七崩。在位前后共二十二年。壽四十八。上徽號曰。法天立道仁明誠敬昭文憲武至德廣孝睿皇帝。廟號英宗。葬[示*谷]陵

丙辰正統元年十月。命僧錄司。復照洪武舊制。造僧人周知冊。優免先圣先賢子孫差役

丁巳二年　戊午三年　三楊宣德實錄成。楊士奇楊榮。俱進少師。楊溥進少保

己未四年　庚申五年　王福秉心正大。義利介然憂國忘家。老而彌篤。官至尚書少保。卒贈太保謚忠宣

釋應能　實建文帝也。自出家后。經湘湖入蜀至云南。復游閩。后入廣西橫州南門壽佛寺。居十五年。升座說法。歸者甚眾。復往南寧居一寺中。歸者亦然。是時思恩知州岑瑛出行。忽一僧當道立。從者呵之。師自稱為建文帝游方至此。今老矣。欲送骸骨歸帝鄉。瑛大駭聞于巡按御史奏之。驛送赴京。號為老[價-貝+天]。途次賦詩云。流落江湖四十秋。歸來不覺雪盈頭。乾坤有限家何在。江漢無情水自流。長樂宮中云影暗。昭陽殿里雨聲愁。新蒲細柳年年綠。野老吞聲哭來休。弘治中。追謚恭仁康定景皇帝

辛酉六年　壬戌七年。太皇太后張氏。謚曰誠孝昭皇后。天下休息。人謂女中堯舜

癸亥八年。王振作大第于皇城。又作智化等于居東。以祝厘。追封元儒吳澄。為臨川郡公。從祀孔子廟庭

曉庵禪師　諱善啟。字東白。別號曉庵。長洲人。楊姓。甫能言。即通釋典。如舊熟投入永茂院。薙染受具。屏跡龍山。研窮大藏。百氏諸子無不精究。永樂戊子出世郡之延慶寺。明年應召纂修永樂大典。并校大藏經。賜金僧伽黎。一時名士皆為方外交。或辯儒釋之異。師曰。無論圣人理同。且各為其教。又曰。東魯乘道西竺見性。皆莫先于厚本。故吾儕雖離父母。而養生送死率皆從厚。正統癸亥示寂

甲子九年。楊士奇。年八十卒。贈文貞。有沙羨稿右臺稿。世稱西楊。楊榮庚申七月。卒于杭州。謚文敏。世稱東楊

乙丑十年。侍郎王英。赍香幣祀南鎮大雨。稱侍郎雨

丙寅楊溥天臺人。官至學士少保。是年卒。年七十五。謚文定

空谷禪師　諱景隆。字祖庭。號空谷。從辨山懶云和尚。受學參禪。次謁古拙。后從石庵出家。于昭慶寺受具。有空谷集等行于世

虛白禪師　諱慧旵。字虛白。湖廣族。家于丹陽。姓王。母黃氏。方娠之夕。夢僧頂包入門。及產多異。警悟不凡。寓目成誦。七歲夢坐稠人中。揮麈玄論。醒以告母。母曰。此高僧說法相也。十四出家。謁湛然松隱果林諸公。于寶藏持公處省徹。偈曰。一拳打破太虛空。百億須彌不露蹤。借問個中誰是主。扶桑涌出一輪紅。住安溪東明二十余[示*冀]。晝夜無睡。坐若鐵幢。稱旵鐵脊。卒年七十。塔于山之東塢

西疇禪師　諱頃。會稽人。住持徑山。當六十七代。一旦整衣坐脫

守中禪師　諱宸。金華人。住持徑山。當六十八代。經行頃刻坐脫

杰峰禪師　諱英。金華人。住持徑山。當六十九代。持金剛經而逝

于謙　每入京。未嘗持土物送饋。汴人誦曰。手怕蘑菰與線香。本資民用反為殃。清風兩袖朝天去。免得閭閻話短長

商輅　嚴州淳安人。自鄉薦禮闈連中三元。官至內閣。秩一品。事業為時名臣云

丁卯十二年　戊辰十三年

己巳十四年。學士致仕黃淮卒。謚文簡　六月雷電大震風雨驟作。南京宮殿一火而盡。紹興山移。地動白毛遍生。陜西二處山崩。山移有聲叫三日。移數里。黃河改往。東流于海淹沒千余家。熒惑入于南斗。七月北虜寇邊。王振挾帝親征。有黑云如傘。罩營雷雨大作　八月既望。駕至土木(地名)與北虜戰。我師敗績。上遂北狩　九月六日郕王即皇帝位。遙尊上為太上皇帝　于謙抗言。京師天下根本。一動則大勢盡去。出榜諭眾固守。議始定。韃眾每夜。見帝帳房上。火光隱隱。若黃龍交騰其上。近視不見

　　景皇帝

宣宗第二子。吳貴妃所生。初封郕王。英宗北狩。奉孫太后懿旨。皇太子幼沖。未能踐祚。以帝年長監國。既而群臣勸進。遂正大位。在位七年。英宗復辟廢帝為郕王。歸西內。時帝已病。越數日崩。成化十年。命復帝廟號。上尊謚曰。恭仁康定景皇帝

庚午景泰元年正月朔。帝受朝免賀。上皇在虜庭。寫表祝天

全寅卜者。與上皇卜。奏曰大吉。復還再辟

辛未二年　壬申三年。李賢進戰車之議。欲行則行。欲止則止。謂之有腳之城。備邊長策有所取焉

武剛車　衛青所制。長一丈五尺。高六尺五寸。上開小窗下留銃眼。前后左右橫排槍頭。每車前后占地五步。若用一千輛。一面二百五十。約長四里。內藏軍馬糧草輜重。以此御敵。使馬不得沖陣。箭不得傷人　所謂備有腳之城運無糧之馬云

常山蛇陣　鄭林操練團營軍士。言常山之蛇。擊首則尾應。擊尾則首應。擊中則首尾俱應者也　八陣天地風云龍虎鳥蛇也

制龍　徐有貞筑一決口。下木石若無。往山中叩一道術之僧問之。僧曰。圣人無欲貞悟。下有龍穴性多欲。镕鐵沈之龍徙去決口塞

癸酉四年　甲戌五年四月。新建隆福寺成。車駕臨幸。敕纂宋元史書。通鑒綱目共集

毒[口*夆]禪師　諱季善。鳳陽人。父吳姓。母程氏。十七歲出家。初遇源明和尚請益。受無字公案。掩關不設臥床。睡魔沉重百計遣除。一朝聞鐘聲忽說偈云。沉沉寂寂絕施為。觸著無端吼似雷。動地一聲消息盡。髑髏粉碎夢初回云。師有語錄行世

一清禪師　諱天。號潔祖。廬陵人。歐陽氏禮正宗忠公授業。得度于右街云海法師　侍香于大天界會中。即左街講經。制授弘后普應之號。正統癸亥上敕弘慶禪院。師創立焉。道風遠布朝野知名。后因碩德名公共推住持徑山。諸大檀越欣然施助。恢宏像設云

乙亥六年　丙子七年。寰宇通志成　篡修總裁等官。皆進秩有差

　　英宗復辟

丁丑天順元年。李賢儀度端凝得體　薛瑄學行老成　岳正剛正慷慨自許　吳與弼儒者高蹈

雪光禪師　姓趙氏。斷指發心。禮妙音師出纏。見寂照禪師策發進功。謁潔空和尚。往返問難始得釋然。偈云。廓然洞徹古靈臺。萬里無云絕點埃。未離廣寒宮里去。銀蟾印破水中胎。臨終云。鐵笛橫吹在自由。何必曹山不借借。擲筆而逝。住持西云寺。塔于正法寺

物外禪師　名圓信。字無念。姓高氏。金臺人。物外其別號也。母夢一僧托宿而娠。童時不食五辛。禮大覺為師。轉禮天池春公。謁無際參究。后得脫灑。偈曰。昆侖倒[跳-兆+彎]清風舞澗底泥牛斗石虎。磕著蒼松眼上眉。蟭幎踏破虛空肚。后月幻付于衣法。出世伏牛山云

雪庭禪師　仁和人。族姓桂。母徐氏。十五出家參休休翁于仙林寺。十七剃度寓江陰朝明寺。有詠黃麗頌云。多情自信惜春光。飛入園林錦繡鄉。記得小窗驚我夢。滿應紅杏帶斜旸。有語錄行世

古可禪師(銀)　　寶池禪師(蓮)　　南山禪師(壽)

白云禪師　　素虛禪師　　湛然禪師

大宗禪師　　蔤葊禪師　　光澤禪師

大機禪師(用)　　月溪禪師　　道育禪師

壽堂禪師　　天甘禪師(濟)　　大覺禪師

戊寅二年。陳真晟為圣賢踐履之學。有功千主敬。謂大學誠意為鐵門關。主一二字乃其玉鑰匙也

理學　薛文清瑄。陳克庵選為最。吳敬齋仁。羅一峰倫。章楓山懋亞之。陳白沙獻章。莊定山泉黃未軒仲昭。陳剩夫。曹月川端。何林丘喬新

己卯三年。尚書高谷端亮有守。恪持公論卒贈大保。謚文義

庚辰四年。陜西隕石如雨。擊人萬數石又能言可駭

辛巳五年。帝謂李賢曰。朕進膳飲食隨分。未嘗揀擇去取。衣服亦隨宜。雖著布衣。人不以為非天子也

壬午六年　癸未七年二月。會試場屋焚。舉子焚死者數十人。是月晦夜空中有聲。李賢疏傳言。無形有聲謂之妖鼓胡濙廉靜寡欲。居官敬慎。立朝幾六十年。壽八十九。贈大保。謚忠安

甲申天順八年正月。上不豫。處置勿以嬪御殉葬。為盛德事　十七日上崩　二十二日。皇太子即位。大赦天下　年富剛正敢為。卒謚恭定　薛瑄謚文清。所著讀書錄多名言　李賢請。復于謙等官。以雪冤柱　盛颙為官。有清如水。明如鏡之謠

古溪禪師　名覺澄。號古溪。蔚州人。從天輝[日/永]公出家。閱三乘教典。參無字公案。住南陽香巖寺。后楚山老人。付法為臨濟二十四世之燈。遷天界。善于開導慈隆物類。有藥師科儀三卷。行于世

　　憲宗純皇帝

英宗長子。周太后所生。初立為皇太子。英宗北狩。帝方二歲。主少國疑。郕王監國輔政。未幾即真。改封帝為沂王。英宗再位復立為太子。英宗崩即位。在位二十三年。壽四十。上徽號曰。繼天凝道誠用仁敬崇文肅武宏德至孝純皇帝。廟號憲宗葬茂陵

乙酉成化元年正月。于謙之子冕疏訟父冤。上憫之追復故秩祭墓。天雨黑黍地震有聲　彗星見西北。長三丈余　庶吉士在院寂寞。注假賦詩云。回廓寂寂鎖齋居。白日都消病歷余。竊食大官無寸補。綠陰亭上看醫書

圓鏡法師　汾州人。早歲出家。游心賢首講肆。得悟諸經密旨。常游平陽府妙樓山石室寺。為眾說法。一日至北門瓦窯坡上。鑿構一庵。如龕燕默其中。忽囑其徒曰。吾將歸矣。請其期。曰來日耳。晨興沐浴。即更三衣焚香。趺坐說偈而逝

月江禪師　名覺凈。號月江。姑蘇人。父沈母鈕。出家張墩古拙座下。授以念佛公案。參峴山大宗。指見東明旵師契悟。返古道山居活理庵。天順間住小鴻村水心院。歷二十年示門人道林曰。吾往矣。一衣一缽。此正法眼藏也。壽七十九。立塔以瘞靈骨院中云

無極禪師　諱灝。住持徑山。當七十一代。一日誦心經坐脫

宗勝　諱胤。住持徑山。當七十二代。常時禮佛。一日臥去

丙戌二年三月。廷試取羅倫第一。倫嗜學好古。篤志尚行　十二月學士李賢卒。贈太師。謚文達

丁亥三年　戊子　己丑

庚寅六年。尚書魏驥。年九十八卒。謚文靖。尚書王翱。年八十四卒。謚忠肅

辛卯七年　壬辰八年七月。大風雨雹。有如牛者。五州之北。山吼三日而裂

癸巳九年　甲午十年

正覺禪師　諱成。住持徑山。當七十三代。持戒精專。無病而終

用璚　諱琚。住持徑山。當七十四代。禪定不懈。端坐默化

乙未　丙申十二年七月。京師黑眚見。其狀一片黑氣。其疾如風。或自戶牖入。至則人皆昏迷。金睛修尾。狀類犬貍

丁酉　戊戌十四年。修撰羅倫卒。謚文毅

己亥　庚子　辛丑

壬寅十八年。陳獻章。字公甫。廣東人。筑一室名陽春。日杜門端默其中。以明心為務。曰舍彼之繁。求我之約。又曰。為學須靜坐。養出端倪。方有商量處

癸卯　甲辰　胡居仁。其學以忠信為本。以力行為要。因以敬名齋。聘請主白鹿洞書院。卒年五十一。有敬齋錄居業錄

乙巳　丙午　學士商輅。抗節致忠。關系千古。卒謚文毅

丁未八月上崩　九月六日。皇太子即位。大赦天下

　　孝宗敬皇帝

憲宗長子。紀妃生于西宮。妃少乳。太監張敏以粉餌餔之。護視惟謹。后悼恭太子薨內官漸傳。西宮有皇子。六歲矣。萬貴妃驚而召入昭德。因立為太子。憲宗崩。即位在位十八年。年三十六歲。乙丑五月初七日。崩于干清宮。上徽號曰。導天明道誠純中正圣文純武至仁大德敬皇帝。廟號孝宗。葬太陵

戊申弘治元年。加贈前少保兵部尚書于謙特進光祿大夫柱國太傅。謚肅愍。建祠墓所。賜額曰旌忠。春秋致祭

大闡禪師　名惠通。號大闡。政和邵姓。年二十。造寶積玉溪師處出家。參周山主。付念佛公案。積久透徹。后住樵陽君峰示寂[勞-力+凡]絕禪師　諱瑞。南昌人。禮荊門無說和尚薙發。見寶峰大師反覆辨詰。機緣契合。付以袈裟拂子。住鐘陵名剎。弘法接機甚眾

己酉二年。鄒智字汝愚。四川人。讀書龍庵。十九發解。鄉人爭看口占。龍庵山上舊書生。偶掇三巴第一名。天下許多難了事。鄉人何用大相驚。后論事見斥。詩曰。人到白頭終是盡。事垂青史定誰真。夢中不識身猶系。又逐東風入紫宸。又曰。盡披肝膽知何日。望見衣裳只此時。但愿大平無一事。孤臣萬死更何悲

庚戌(至)丁巳十年。纂修大明會典各省天鳴地震

戊午六月熊入京師。未幾城內在處火災。延燒甚烈

竺芳禪師　諱蕊。住持徑山。當七十五代。時常說法度人。一日坐逝

庭禮禪師　諱詶。住持徑山。當七十六代。十年不出戶。安然坐脫

天才禪師　諱英。住持徑山。當七十七代。每常勸人念佛。自念佛而終

樵山禪師　　性空禪師　　靜晃禪師

印宗禪師　　默堂禪師　　寶月禪師

天暉禪師([日/永])　　吉庵禪師　　休休翁

野翁禪師(曉)　　寶芳禪師(進)　　月幻禪師

己未十二年

甲子十七年。陳茂烈。養母疏略云。慈幃衰邁夕照如飛。母今年七十有七矣。君恩猶可以再酬。母年不可以多得也。又一母一子各天一涯。千思萬思無時不思。疾病獨自呻吟。藥餌孰與調節。臣既思母則報主之心亂。母復思臣則保身之念微。臣心可愍。母心尤可虞也。又庶得以慰倚門之望。少伸寸草之帎。又尚期捐塵埃之報于將來。更效犬馬之勞于未死云

乙丑十八年五月。帝不豫。顧命輔臣崩于干清宮。十八日皇太子即位。大赦天下

　　武宗毅皇帝

孝宗長子。張太后所生。時年十五太陵崩。即皇帝位。乙丑正月十八日也。在位十六年。壽三十一。上徽號曰。承天達道英肅睿哲昭德顯功宏文思孝毅皇帝。廟號武宗。葬康陵

丙寅正德元年三月。星隕如月　雷震郊壇太廟奉身殿　七月彗見參井。掃太微垣。大白經天　章懋潛心大業。身體力行。登仕五十年。年七十余。謚文懿。楓山先生。劉大夏廉退無營。官至一品致仕　學士謝遷劉健致仕　王鏊吳縣人。入閣典機務　李東陽乞致仕　張元禎。稱東白先生

丁卯二年八月。黃河清。慶云見翼軫分野。應世廟生

戊辰　旃檀瑞像。至此二千五百年

辛未六年。上方好佛。自名大慶法王。有僧奏。田百頃。為大慶法王下院

壬申　黃河清。清河柳家浦九十里清五日。馬文升年八十七卒。贈太師謚端肅　李東陽卒。贈太師謚文正　石經山寺。朱寧營建。窮極壯麗。上親幸焉　湯峪山王泉亭

古音禪師　諱法琴。自號玉泉老人。興賢蔡姓。母黃。二十五禮赤石山主出家。問法。叩大闡參性空靜晃印宗諸大士。商確決擇。又遇寶明壽堂印可。應瑞巖請。為眾說法開示詳悉。后于斗峰創一大剎。弘化一方。示寂之日。群鳥悲鳴池魚躍起。有醍醐集三卷。行世

無聞禪師　名思聰。字無聞。初晤獨翁。次同云峰月山。習定多年。后謁臥云不會。二處請益。有扇子頌。舉起分明甚妙哉。清風匝匝透人懷。個中消息無多子。自有通身歡喜來。又頌曰。古云峰頂人難覷。偶被風來映落霞。百鳥未歸天已晚。夜深依舊宿蘆花

云峰禪師　　赤石山主　　寶明禪師

月山禪師　　臥云禪師　　不會禪師(遇)

無能禪師(教)　無用禪師(寬)天池禪師(春)

白牛禪師　　慧堂禪師　　寶珠禪師

癸酉(至)己卯十四年六月。寧王宸濠反。十六日始。七月王守仁討之　七月二十六日。悉已被擒　八月下詔南征

王守仁　浙江余姚人。字伯安。號陽明。自幼聰明才辨擅名。登進士提督軍務。屢平劇盜。倡義討寧。勛業益隆。倡良知道學封新建

悅山禪師　諱愷。住持徑山。當七十八代。常笑無嗔。臨終亦笑而寂

石窗禪師　諱玟。住持徑山。當七十九代。耽文證果。臨終趺坐而逝

月林禪師　諱鏡。杭州人。少穎異稚齡出家。弱冠剃染專修凈業。參本來人。久之乃省。作偈曰。本來人本來人。無腦無頭作么尋。驀然揪著個鼻孔。試看元來是白丁。自是聲名遠著。住持徑山。當八十代。進士張公寧贊之。其略曰。瑞芝三秀古柏十圍。得正度于無傳。嗣妙法于東嶼。又云。超龍眠于下界。興象教于中衰。丞相開選佛場。和尚晤出世法。乘流而行遇徑而止。命當年國一亦起于昆山。容首度坡仙。重游于方丈。凡吾方外之友。盡贊僧中此郎。正德己卯歸寂

庚辰十五年閏八月。上幸故學士靳責第。時柩在堂上。撫臨嗟悼之。命所從番僧。為誦經薦福

辛巳十六年。羅欽明。江西人。所著困知記。深明性理之學。官至吏部尚書。謚文莊　二月上不豫。三月十四日崩于豹房　迎興獻王長子至。即皇帝位。大赦天下

天奇禪師　鐘陵人。父江臺。母徐氏。二十聞。無說能和尚乃有道之士。依之出家剃落。教看一歸何處話。后得昱首座苦口提攜晝夜拶逼。用心至其目如睹。其耳如聽。字字明白句句歷歷。晝夜如一。遂得豁然。又見寶峰禪師。乃得印證。有語錄行世

杰峰禪師　大信大疑。大疑大悟。提起話頭一切不顧。行參坐究口念心思。密密推窮時時覷捕。忽朝拶破疑團。睹面更無回互

古心禪師　　大因禪師　　月印禪師

　　世宗肅皇帝

興獻王長子。憲宗之孫也。興獻封于湖廣之安陸。正德丁卯八月十五日。上生于與邸。王薨。上嗣理國事。至是年十五矣。武宗無子。臨崩奉詔迎立。在位四十五年。壽六十。上徽號曰。欽天履道英毅圣神宣文廣武洪仁大孝肅皇帝。廟號世宗。葬永陵

壬午嘉靖元年。毀剖玄明宮佛像。金屑一千三十兩。從趙璜之言。毀折京師寺院。屠應塤。一夕發檄行之

癸未四年八月。晉王奇溯母病渴。王祝天甘泉涌出。病愈建醮酬禱。有雙鶴飛鳴繞壇。母卒。王哀毀。古柏生奇花。異香襲人

丙戌五年。御書十二言曰。法祖安民。奉天行道。福善禍淫。頒示群臣。上制敬一箴。及注范浚心箴視聽言動四箴。頒賜大學士。更定大禮全書。為明倫大典

鑒古韻語　含春堂稿

丁亥六年五月。京師雨錢　七月南京雨血　日重暈生珥　白虹彌天

戊子七年。御制十六字箴曰。卓爾之見。一貫之唯。學圣君子。勖哉勿偽　提督兩廣軍務上守仁。收兩廣諸寨。賊寇悉平

寶峰禪師　　月天禪師　　無盡禪師

古春禪師(奇)　　海天禪師　　楚峰禪師

指南禪師　　月溪禪師　　照堂禪師

庚寅九年。建圜丘于南郊。其化為皇穹宇。建方澤于北郊。其南為　皇祗室。作朝日壇于東郊。夕月[土*玄]于西郊　王守仁。后謚文成。胡世寧謚肅愍。楊一清謚文襄。桂萼卒謚文襄。張璁易名孚敬　重刊二十一史成

辛卯　清馥殿　翠芳亭　九五齋　皇史宬　錦芬亭　寶月亭　精一堂　恭默室

乙未　上曰。有德行者。方可為人師范。文章是末藝耳　祀天重器成　除禁中佛殿。并毀大善殿金范佛像

己亥　張孚敬。徇國之純臣。振古之人豪。卒贈太師。祭葬蔭子有加。上親按謚法。以危身奉上。謚曰文忠。蓋特眷云

庚子七月。方士叚朝用。以燒煉術。進授紫府宣忠高士。術卒不驗。顧鼎臣昆山人。卒贈大保。謚文康　霍韜南海人。卒謚文敏

癸卯七月。熒惑入南斗。江南斗米二錢

甲辰　木土火三星聚于房。六月熒惑犯南斗

丁未　大同女。年十七化為男　十月夏言。死于西市好。去天上辭宰相。卻來平地作神仙

辛亥三十年　壬子十一月。楊繼盛遷官

癸丑　楊繼盛。疏嚴嵩專政誤國十罪。妻勸鬼號。而致囚獄拷掠處決

乙卯冬。楊繼盛詣朝審。士庶夾道共指曰。此天下義士。繼盛口吟。風吹枷鎖滿城香。簇簇爭看員外郎。豈愿同聲稱義士。可憐長板見君王。圣明厚德如天地。廷尉稱卒過漢唐。性僻生來歸視死。此身原自不隨楊　藏予血三年而化碧。即地下必有以報應生

庚申　寧夏地震。嘉興湖州大震。屋廬裊裊如布帆　工部尚書劉麟卒。贈太子少保。謚忠清

法舟禪師　諱道濟。字法舟。生思賢里。族張氏。年二十余。入天寧寺為行者。服勤默堂宣禪師座席。次事吉庵祚公。朝夕參叩。一日聞佛殿磬響。豁然契悟。趨庵方丈。決擇印可。繼謁古印云峰諸師。日益深奧。住覺王景德雙髻等剎。嘉靖初出世金陵安隱。僧問如何是安隱境。師曰。三山半落青天外。二水中分白鷺洲。又問。何如是安隱家風。師曰。石虎山前斗泥牛水底眠。次抵陽羨還攜李云寄天寧靈光諸剎。買舟南湖信風游誄。后入吳興弁山居之。復歸天寧遂終老焉。師持神咒多驗。咒枯井以重泉。特梵僧而假榻。青蛙就窗聽誦。神人入戶護持。后復嬉笑怒罵。縱橫自調。而人不能測矣。庚申之秋寢疾而逝。年七十四。臘五十二。塔其骨于別室。有法語偈頌。名剩語

辛酉四十年。訪仙術異人。符箓秘方

壬戌　嚴嵩致仕。世蕃充軍　癸亥四十二年

玉芝禪師　諱法聚。號月泉。嘉禾富氏子。母馮氏。幼肄儒業。淹貫經籍。事王陽明先生。得良知之旨。出家后參夢居禪師。呈二偈曰。湖光倚仗三千頃。山色開門五六峰。觸目本來成現事。蒲團今不煉頑空。(一)滿目風光足起居。有誰平地別親疏。縱令達磨傳心訣。問著依然不識渠。問答切磋。由是了悟。結庵荊山。有芝產于座下。人號玉芝和尚。后居天池山以終老焉。一時道學先生。若一庵唐公龍溪王公．白石蔡公。訪師山中證儒釋大同之旨。師題蔡公廓然堂曰。儒曰大公。釋曰無圣。不二不一。水月空鏡。心非物伍。物不我兢。海印淼羅。寂感斯應妙圓致。止曰。惟正定。嘉靖癸亥歲逝世。有語錄行世

云亭禪師　諱正宗。住天池。與玉芝為道義之友。心宗透悟。教理深明。灑落直遂。有古人風。臨終沐浴趺坐佛前。索筆偈曰。六十四年是正宗。今朝特地顯家風。五蘊渣滓俱滌盡。天池月色映晴空

夢居禪師　住金陵碧峰山。乃玉芝得法之師。其接玉芝之際。即其二偈叱曰。非非。芝曰。云何非非。居曰。子不非非恁人非非。梁皇達磨兩不見機。何勞折葦。又遣人追。古之今之。落人圈繢。芝曰。如何得不落人圈繢。居打一掌曰。是落也是不落也。芝即禮拜

無瑕禪師　　佛鑒禪師　　非幻禪師

會原禪師　　道智法師　　凈戒法師

萬松法師　名慧林。號萬松。姓沈氏。仁和人。出家法輪寺。禮天目平野老人獲聞心要。入京師歷諸講廗。研究玄奧。于空幻叟處陳其所詣。為嗣法云。遁跡諸暨山中。尋入徑山。接引后學。臨終偈云。七十七年。浮蹤何倚。本無去來。應緣而已。塔于菖蒲田之傳衣庵云

甲子五月。上夜坐庭中。御幄忽獲一桃。明日又獲一焉。是月白兔生二子。未幾壽鹿亦生二子。群臣表賀。手詔答之

乙丑　方士熊顯江西人。進法書六十六冊。詔賜冠帶銀幣而遣還。又趙添壽進獻符法三十六本。特給冠帶。敕遣還鄉

丙寅四十五年。海瑞廣東人。抗疏上言。下詔獄。中外相顧失色。瑞直聲聞天下　十二月十四日。上崩于干清宮　[示*谷]王即皇帝位。海瑞獄中。聞上晏駕大慟。絕而再蘇。哭終夜不休

　　穆宗莊皇帝

世宗第三子。初封[示*谷]王。太子薨。帝崩即皇帝位。在位六年。于壬申五月二十六日崩。壽三十六。上徽號曰。契天明道淵懿寬仁顯文光武純德全孝莊皇帝。廟號穆宗。葬昭陵

丁卯隆慶元年。陳以勤。上謹始十事。曰定志。曰保位。曰畏天。曰法祖。曰愛民。曰崇儉。曰攬權。曰用人。曰接下。曰聽言。詔削真人邵元節．陶仲文官爵。誥命毀其碑坊。藉其田宅　贈楊繼盛。為光祿寺少卿。謚忠愍。子應尾為國子生　十一月金星入南斗　十二月天鼓鳴　流星如盞大。尾光三丈余

荊山法師　諱珂。曾會楞伽三譯。以便學人簡閱。隆慶改元。弘法于湖城之飛瑛塔院。傳法弟子有鷲巖天機等

禺川禪師　諱真慧。號禺川。姓符。雉城人。侍鏡空于鹿山寺。手書法華經十二部。分供諸剎。禮清凈三業。積久應感。智慧超越。往天池參玉芝。授以萬法公案。一心參究。書無常二字于幾上。手持戒拍以擎昏散。久久醒發。芝為印可。后首眾于飛英荊山法席。罹縣令之窘。守戒而終。偈曰。何時種下無明苦。聚會今來受折磨。痛痛未能空色蘊。閑閑猶自覺安和。天花不向空中散。更鼓偏從月里撾。分受誰能逃定業。此身生死任由他。年四十六。有禺川稿

云谷禪師　諱法會。嘉善懷氏子。始于嘉禾大云寺習瑜伽教。后謁法舟濟公于天寧。教以學道以悟為主。授以誰字公案。一日食碗墮地有省。住叢桂庵天開巖。有問如何是西來意。曰有水皆含月。無山不帶云。又示眾曰。古人道終日吃飯。不嚼粒米。終日行路不踏寸地。如是用心方有少分相應。師住棲霞。曾示袁了凡立命玄談

戊辰二年三月。冊立皇太子　五月陜西民李良兩。變為婦人(同賈伉儷)張居正條上六事。振紀綱固邦本。飾武備等

己巳三年。高拱兼太師尚書學士。入閣豫機。掌吏部事。海瑞為僉都御史總理漕運。巡撫應天等處

庚午四年八月。浙江湖州府山崩成河　九月河決。小河口三百里皆淤。坡顧成河。溺人失米甚眾

辛未五年。浙江杭州栗樹生桃　蔡汝賢曰。微陽初生。宜遏欲養靜　張居正。以少傅加太子太師。吏部尚書。建極殿大學士

壬申六年四月。浙江黑眚日見時。杭州黑霧中。一物蜿蜓如車輪。月光掣電冰雹隨之

五月南直隸龍目井化為酒　五月二十六日。上崩于干清宮　六月。皇太子即位

　　神宗顯皇帝

穆宗長子。李貴妃所生。年十歲穆宗崩。即皇帝位。在位四十八年。庚申七月二十一日崩。壽五十七。上徽號曰。范天合道哲肅敦簡光文章武安仁止孝顯皇帝。廟號神宗。葬慶陵

癸酉萬歷元年。上謂張居正曰。幸悉心見輔。因賜金幣。居正泣謝。張居正進帝鑒圖說。指陳大義。上喜動顏色

明龍禪師　淮南姚氏。俗諱東陽。嘗補邑庠嗜書典。從大光和尚祝發進具。尋居羊山秀峰庵。鶉衣一衲諸陵中貴人多檀助之。木寧汪司馬道昆。聞師名瞻敬甚至。問能作常住乎。曰無常無住。辭歸。除夕集眾告曰。元年元日吾當行矣。夜半命弟子視中星。師曰。日午乃行。元日羊山放五色光。至日中。師辭眾坐化。舉眾望光羅拜曰。佛耶佛耶。愿以此光普照下土。汪公為之銘

甲戌二年。以吳岳為南京吏部。尚書岳清操絕代。茅屋薄田。日惟默坐一室闡禪經數卷。不謁客。游行惟跨一驢。一事簡便云。中宮欲建浮圖。為萬壽焚修之地。工科疏止

丁丑五年十月朔。彗星見斗牛間。其尾指婺女。長數十丈。光芒竟天。狀若練。氣成白虹　大內火　身服繡豸。心同犬羊(鄒兄標語)

辨融禪師　初住廬山。證華嚴三昧。得大解脫法門。后入京師大作佛事。化度群品。王公大臣瞻仰敬服。云棲大師與眾同參。師曰。不要貪名圖利無扳緣貴要之門。惟一心辦道。老實持戒念佛

笑巖禪師　金臺世族也。父吳門。母丁氏。弱冠出家。禮大寂能和尚為師。后遍參知識修進開悟。后隱京師柳巷。罕接見人。云棲大師詣京師叩謁請法。深相契會密傳心要云。有笑巖集四卷行世

素庵法師　諱真節。號素庵。襄陽人。少為郡諸生。忽宿根內萠。辭割親愛。禮明休和尚祝發游燕都。居秀法師座下。深得賢首之旨。學富內外諸方以龍象推之。久之甫還。住持棲霞眾逾三百。教備三觀五乘。居十年一時名公陸五臺李石麓等。盟為方外交。嘗講法華寶塔品。空忽現寶塔于座前。一如經言。四眾跂觀灑然希覯。中使奏。慈圣皇太后命至。同睹圣瑞。乃出上方金縷僧伽黎衣一襲。宣慈旨賜之。即于講堂之西。建一浮屠以征神化。汪道混記其事

庚辰八年。文華殿西柱礎上。有天下太平四字。拭之不泯。張居正曰。此瑞也。請上臨觀。上見之曰。此偽也。不懌而罷

無趣老人　諱如空。秀水人。族姓施俗。號靜齋。留心內典志慕祖道。同友濟法舟參訪八年。謁野翁曉禪師。指參一歸何處話。后聞雞鳴有省。往扣決擇。蒙翁印可。付衣付法偈曰。非法非非法。非性非非性。非心非非心。付汝心法竟。師剃染后居敬畏。于萬歷庚辰八月六日逝世。年九十歲。入滅偈曰。生來死去空華。死去生來一夢。皮囊付與丙丁公。白骨斷橋隨眾。呵呵。明月清風今弄

丁亥　海瑞剛直清廉。執法持公。卒于官。贈太子少保謚忠介。遣行人護喪歸葬。士大夫醵金為斂。小民白衣冠泣送。百里不絕

千松法師　諱明得。號月庭。得法于萬松之門。故又號千松。湖州烏程周氏子。十三出家郡之雙林慶善庵。首參百川海公不契。次遇萬松禪師。授以楞嚴大旨。研究朗然。偈曰。楞嚴經內本無經。覿面何須問姓名。六月炎天炎似火。寒冬臘月冷如冰。深得華嚴宗旨。夢游兜羅綿世界。登座闡經偈。從本已來無。今日何曾有。一毛頭上現。虛空笑開口。咄下座即寤白松。松撫之曰。此圣力之冥被耳。后于徑山凌霄峰。力參說偈曰。千年翠竹萬年松。葉葉枝枝是祖風。云岳高岑棲隱處。無言杲日普皆同。萬歷丁亥秋告眾曰。吾為汝等。轉首楞嚴法輪。作再后開示。無復為汝更轉也。冬示疾。明年正月十七日。吉祥而逝。壽五十八。臘四十六。荼毗塔于徑山

麓亭法師　釋祖住。字幻依。號麓亭。丹徒人。族姓楊。母朱氏。夢僧入至覺而誕。十三入龍蟠山。依朝陽和尚。受法華華嚴諸大部經。薙染進具。通曉諸經大義。游少室參大章和尚。至伏牛謁高安。詣都下禮松秀二師。盡得清涼宗旨。往京萬壽寺。演華嚴大鈔。至入法界品。地震天雨寶花。無極妙峰承印俱與會。萬歷丁亥九月二十二日。沐浴趺坐說偈曰。虛空無面目。無位強安排。話頭不話頭。處處是如來。又曰。今年六十六。不知做甚么。咦諸人著眼。看這個消息。佛祖到來也。用他不著。言訖而逝。年六十六。臘五十四。塔于蓮華峰北

大智禪師　建志堅強。勵行嚴肅。初住普陀海潮庵。久之恢拓巨剎。納眾千余。四海至山進香大士者。得一瞻仰為慶幸。檀施殷繁。福緣宏勝。朝廷降弊潞王奉衣。儼然一大士生現其山。有徒天然住千步沙。承繩步武。克振宗猷者云

李卓吾。諱贄。官至刺史。掛冠祝發住持龍湖。率眾焚修。為人豪爽英敏。著述頗多。有華嚴合論簡要。及焚書幾卷。多論佛法性理等學

戊子十六年。混河水來自西北。即古桑干河。出廬橋天津。直流入海。黃河發源昆侖。入中國數千里。諸水皆入其中。為害大

象先禪師　天臺慈云寺。釋真清。號象先。長沙湘潭羅氏子。生而穎異。日課經史數千言。終身不忘一字。年十五補邑庠。十九投南岳寶珠和尚。薙染受具戒。看無字話久之。因舟觸岸有聲忽有省。珠喜而囑。宜善護持。珠化后師駐覺皇患疾。夢關君授藥而愈。眾扣師室。師從容語曰。圓宗無象。滿教難思。會旨者山岳易移。乖宗者錙銖難入。眾稽首而退。一夕夢琳宮寶樹彌陀三圣。師方展拜傍有沙彌。授與一牌曰。戒香薰修。寤中品往生之象也。萬歷丁亥八月。蒙慈圣太后賜金紫方袍以寵之。戊子正月二十九日告門人曰。吾凈土緣熟。圣境冥現。此人間世固不久留。至夕別眾而逝。荼毗舍利紅白綠三色。香氣郁郁。壽五十七。臘三十七。塔于寺西緇文溪之上

西方合論　中郎袁宏道撰。分敘十門。第一剎土門。二緣起門。三部類門。四教相門。五論理門。六稱性門。七往生門。八見網門。九修持門。十釋異門。中郎著述頗多。此論為往生之本。伊弟小修中道專修凈業。中郎先小修而卒。后小修卒時。見中郎來。謂已生凈土。今迎弟詣彼。小修詰曰。汝何以得生。曰吾以著合論之功。承此得生耳。小修兼問其他。中郎答言甚少。但武林虞淳熙。以著凈土詩而生也

庚子二十八年。通政沉子木奏言。建文帝御宇。顧不得一盂麥飯。下同齊民。于誼太忍。或祔食高廟懿文之側。以彰大義

佛法金湯編　諱真居士。赤水屠隆撰。發明圣教淵微之理。品題當世師友之英。金城湯池為外護嚴矣

凈土資糧　桐鄉居士莊廣還。字復真。禮云棲采集經論。及古今緇素蓮宗之樞要。力勸修持。為往生凈土之資糧。有六卷云

妙峰法師　諱真。為千松之嗣。號百松云。重興天臺三觀十乘之學。申明性具理具之宗。判楞嚴為方等實相。有百問行世

月川法師　諱鎮澄。住持五臺。時赴京師大弘法化。所著有楞嚴正觀疏．永嘉集注。行世

大休禪師　名實。一號際庵。新鄭人。至伏牛山參古心。又參天奇付法。自偈。法身元無相。真性本來空。識得這消息。內外顯家風

妙有禪師　名智空。云南葛姓。住蒼山。謁萬松得授記莂。赴天界居超果。徐太師請居余山。師契悟直指之道。念念以凈土為歸

易庵法師　名如通。自稱蘆江老叟。初謁萬松決擇心要。吳越名山賴興復者甚眾。后赴天臺國清。說偈而逝。年七十三

慧廣禪師　諱真緣。錫山人。得悟性宗。兼修念佛三昧。于育王獲睹如來丈六金身。因是感激然身。頂間現化佛。靈化殊甚云

紫柏大師　諱僧可。號達觀。吳江人。姓沈氏。少負俠氣。遇虎丘慧輪出家。后往清涼燕京。大豎法幢。后罹誣而終。有紫柏老人集

雪浪法師　創講經典正文不牽注疏。為一時緇素所尊。有雪浪集云

紹覺法師　諱廣承。住蓮居雙弘性相啟迪英賢云

無幻禪師　諱性沖。號古湛。得法于無趣老人。有語錄行世

一心禪師　住宜興龍池山。建立禪宗。接引來學

儀豐禪師　諱方彖。夔州人。參金庵。依遍融釋疑。頌云。三玄三要沒來由。用盡機思無處求。窗前移步灶前過。白云青嶂齊點頭

孤月禪師　名凈澄。燕都人張姓。參月溪老人。指示有省。聞爆竹聲豁然心空。又造云谷師處。付于衣法。詩云。甘貧林下思悠悠。竹榻橫眠枕石頭。格外生涯隨分足。都緣胸次為無求。有清涼錄行世

云棲大師　諱祩宏。字佛慧。號蓮池。杭城世族沈氏。初為諸生。三十后。禮性天理和尚。出家行腳多年。備嘗艱苦。歸住杭之云棲。創建禪林安居海眾。精修凈士玄猷。整飾羯摩勝軌。住世八十一年。著書三十二種。名聞朝野。法布華夷。過現未來善知識之樣子。禪教律部大和尚之標題。于生也福緣隆重。于歿也德澤綿延。乙卯年寂

納川法師　名真海。一號學亭。寧海人。得法于千松座下。講演于天臺太平仙居。及弁山資福等剎。年七十三。說偈告終

壽昌禪師　名慧經。字無明。因閱金剛經。發心住靜二十四年。參瑞峰和尚。請益相契。居壽昌。壽七十一。大書今日分明指示終

丁巳四十五年。上于五臺山建龍華大會。御賜錫杖衣缽一千二百五十副。盛闡宗猷。古心承芳二師住持。如是三年三次云

憨山大師　諱德清。恢弘那羅延屈。興復曹溪道場。注有楞嚴通議．法華通議．楞伽記．圓覺解．金剛決疑道德南華等注。行于世

戒山法師　諱傳如海鹽顧族。出家昭慶。得法于妙峰師席。所著有楞嚴截流法華抒海行世。外有道德方笑及莊參等云

幻居法師　諱真界。號悅堂。為千松之高足。住徑山傳衣庵。著有楞嚴纂注．起信注．金剛直解．因明緣緣等解。說法城山圓證云

西方直指　淥田一念居士著

法喜志　冰蓮道人著

法界安立圖　燕山貝琳諱仁潮著

楞嚴正脈　交光法師真鑒著

法華知音　隱璞法師著

法華大窾　一雨法師著

楞嚴直解　仁安法師著

楞嚴合轍　一雨法師著

楞嚴圓通疏　無盡法師諱傳燈著

庚申四十八年七月。上不豫。二十一日上崩于干清宮　八月初一日。皇太子即位。改元泰昌元年

　　光宗貞皇帝

神宗長子。貴妃王氏所生。萬歷壬午年生。辛丑年十月十日。冊立為皇太子。至是神宗崩。以八月朔即皇帝位。在位一月。建元泰昌。壽三十九年。上尊號曰。崇天契道英睿恭純憲文景武淵仁懿孝貞皇帝。廟號光宗。葬慶陵

庚申泰昌元年八月初一日。上即皇帝位。大赦天下。九月初一日。上崩于干清宮　九月初六日登位

　　熹宗哲皇帝

光宗長子。王才人所生。時年十五歲。光宗崩即皇帝位。在位七年。壽二十二。上尊號曰。達天闡道敦孝篤友章文襄武端靜穆莊哲皇帝。廟號熹宗。葬德陵

辛酉天啟元年二月。日傍有耳如月狀。倏如玉環。其大竟天　十二月。日上恍有一物。如日大。伏壓日上磨蕩

湛然和尚　住云門。傳曹洞宗。興古剎筑海塘。有語錄行世

鵝湖禪師　諱廣心。號養庵。禮翠峰參辨融。得法云棲

丁卯七年　黃檗無念。諱深有。號西影。參大休等。末后偈曰。四十余年不住功。窮來窮去轉無蹤。而今窮到無依處。始悟從前錯用功。天啟七年七月二十日歿。有書錄行世　共一百五十人

(始自元世祖甲子。至此熹宗丁卯。計三百六十四年。共僧四百三十余人。釋聞敘畢謹識)

釋鑒稽古略續集(三終)