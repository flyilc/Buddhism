　　No. 2074

大方廣佛華嚴經感應傳

　　　　四明山大方廣無生居士胡幽貞刊纂


此傳本花嚴疏主藏公門徒僧惠英。集為上下兩卷。今予鄙其事外浮詞蕪于祥感。乃筆削以為一卷。俾有見聞于茲秘乘。生難遭想。各勉受持

西域無著菩薩弟天親。少習內氏。長通五部。初業小乘。造小乘論五百部。無著愍其聰穎未發大心。深媚小法非議大教。遂方便示疾。使人呼而誘進之。為其廣說病之因業。天親遂以兄之受持維摩法華涅槃華嚴等經。抗聲轉誦。無著凝聽。且喜且悲。天親覽經數辰。方獲信悟。深敬華嚴一乘。是諸佛境界。遂舍小師大。深自悔咎。欲以利刀斷舌為謝前過。無著誡之曰。向以汝口激揚權教。毀斥真乘。今還以汝口。贊美真乘。自滅深累。何斷舌為。天親于是入山。受持花嚴。后造十地論。有所不通。來問無著。無著未通。升知足天。請訣慈氏。論才絕筆。地大震動。論放光明。照數百里。舉國慶異。廣如無著傳中說

魏朝并洲僧靈辨。童子出家。精心佛乘。專以花嚴為業。時未有疏論。每思玄旨請益無所。于是嚴飾道場。頂戴華嚴。晝夜行道六年。有余步步流血。哀請文殊加被。誓通奧典。克誠無替。忽于一夜。感見童真。及明朗悟華嚴法界七處九會。即入微定。咬若當時。猶歷目睹耳聽心領。昔所未了。今無不通。遂于彼洲西縣兄山中。造華嚴論一百卷

東晉沙門支法領。幼年出家。心行精志。悲嘆能仁滅后正教淩替。乃往西天詢求圣典。行至于闐。忽遇西來三藏一乘法主佛馱跋陀羅。此云覺賢。釋迦種姓甘露飯王之裔孫也。是大乘三果人。即當第三地菩薩。將華嚴梵本三萬六千余偈來。若于經中有所不通。即升兜率。請問彌勒世尊。法領哀請三藏慈降震旦流通華嚴。依請而來京師安置。行坐不與凡同。或于窗牖間。出入無礙。同住諸僧。悉皆驚異。咸謂之魔。眾僧遂問三藏曰。法師得過人法耶。三藏對曰。吾今已得。諸師乃集京城僧眾。作法羯磨。而欲檳棄。而三藏遂攝衣缽升空。現諸神變騰身。坐飛南往揚洲。如鳥翔空。舉僧愕悔。不可復追。以義熙十四年三月十四日。于建業謝司空寺。造護凈法堂。翻譯華嚴。當譯經時。堂前忽然化出一池。每日旦有二青衣。從池而出。于經堂中。灑掃研墨給侍。際暮還宿池中。相傳釋云。此經久在龍宮。龍王慶此翻譯故。乃躬自給侍耳。后因改此寺為興嚴寺。同翻譯沙門惠業惠嚴惠觀等。從三藏筆授。昊郡太守孟顗。右衛將軍豬叔度等為檀越。至元熙二年六月十日譯畢。后至大宗永初二年十二月二十日。與梵本再校勘已。宋主請求那跋陀羅三藏講此經。三藏恨以方音未通。不盡經旨。乃入道場請念觀音。未盈七日。遂夢易漢首于梵頭。因即洞解秦言。時號換頭三藏是也。佛馱跋陀羅三藏。初至關中。問鳩摩羅什法師曰。汝所譯經論云何。什曰。法華維摩等經。中十二門等論。三藏曰。如君所譯。未出人度外。何足廣置大名。時關中盛稱三藏。為大論師。他日秦主姚興。請三藏于東宮持論。座下學士三千余人。釋有生肇融睿等。儒謝靈運費長房等。皆莫敢舉問。什公乃抗聲問曰。君以云何為正見。三藏曰。謂見一切法空。什曰。既空何所見。對曰。見空可非無見。什曰。空可見否。三藏曰。空不可見。什又問。君以云何破色空。三藏曰。色無自體。聚眾微以成色。折色至微。所以色空。什曰。君以折色至微令色空。當云何復破極微空。三藏曰。眾人皆以方分。分之明極微空。吾意不然。什曰。于意云何。三藏曰。由一微故有眾微。由眾微故有一微。微無自性。何折之有。什公聞此。茫然不知是何言說。遂不復問。時眾皆莫達三藏一乘深旨。又宗輔什公乃謂。三藏無答。于是休論。三藏歸院已。生肇寶云等。又詣問欲決前義云。什公未曉所談。三藏曰。此義難了。吾言甚易。什自懵耳。什后又自問亦如前。答終莫之究。幽貞問。此什公論錄于一乘。有道形沙門。欲同窺一乘之論。俱聞三藏之說故。附出此中

北齊惠炬法師。幼而厭俗。長業華嚴。十五六年。于道場中。六時禮旋。晝夜誦持。初無懈歇。于寐夢中見一童子。自稱善財。告惠炬言。師既能研精華嚴。欲究佛境。明日向南來。與師聰明藥。令師得悟經旨。惠炬明朝具陳諸僧。遂香湯洗浴。身服凈衣。手執香爐。歸命三寶。愿所尋求。必獲如夢。即與童子南行。心口專志。恒念文殊。緣路數里。忽見一池。方圓半里。雜花匝岸有菖蒲。意菖蒲是聰明藥。爰命從童入水采之。忽獲一根大如車軸。歸寺丸合。才服棗許。使覺輕安神爽。日誦萬言。因獲精解華嚴。造此經疏十余卷。講經五十遍

大唐永微年中。有居士[樊-大+木]玄智。華嚴藏公之同學。弱冠參道。五經三藏內道被通。專以華嚴為業。居方洲山中。初餌松葉。六十余年誦持不替。五十年前。感其所地涌甘泉。供足不啻。林生美果。樹樹繁實。遠近采取。無所掛礙。忽雨深雪。行李不通。齋糧時竭。于是則有山神。送藥狀似醍醐。味甘于乳。吃之一題。七日不饑。益加心力。身輕目明。若夜禮誦。自有燈現。晝日誦經。則眾鳥集聽。山神眷屬。現身圍繞。異香時來。奇果每至。有時夜誦。口放光明。照及四十余里。光色如金。遠近驚異。或有人往尋到山。唯見居士誦經口中光明。時年九十有二。無疾而終。荼毗之時。牙齒變為舍利。獲百余粒。悉放光明。數日不歇。于時僧俗收之。豎塔供養

永徽年中。禪定寺有兩僧。名道祥惠悟。咸隱太白山中。祥即持誦涅槃。悟即持誦華嚴。服餌松禾。六時禮懺。晝夜誦持。積有年歲。忽于一時見一居士。鬢發皓首。所衣潔素。儀容恢美。前來設禮。庠序而言。弊居設齋。欲請一僧。僧曰。此唯二僧。俱往可不。居士曰。弟子貧家。本擬請一僧。僧問意欲交誰行云。請華嚴法師。悟遂赴請。隨居士行。可百余步。居士于是。騰身于空中問悟曰。師何不升空。悟對曰。貧道無翅。升空未得。居士問悟。師猶未得神通耶。悟答曰。實未得。居士卻從空下。安致悟于居士衣襟中坐。又令冥目。于時只聞耳邊颼颼風聲。可半食頃。還放履地。遂令開目。不知到處。環視唯見大山。觀其屋宇。皆是涌出。延悟入堂。禮佛才畢。忽見五百異僧。執錫持盂。翔空而至。悟敬異僧。寧敢居上。遂從下行。居士來語曰。師受持華嚴。是佛境界。何得于小圣下坐。遂卻引悟。坐于五百圣眾之上。齋后洗漱已。諸圣便騰空而去。居士乃遣人擎一床寶物。將以嚫悟。令與咒愿。悟曰。貧道來不由地。居士攜攝至此。自回不得。請垂送歸。誦經報德。居士曰。本所齋意在師一人。雖有五百羅漢來食。皆臨時相請耳。師且與咒愿。當即發遣人。送歸本居。悟與咒愿已。[這-言+(序-予+手)]前有三五童子。各可六七歲。居士呼之。又重標名于一童子遽來。居士語曰。汝可只事此法師。童子便請于悟曰。師暫開口。悟即依開。童子觀之云。師甚多病。童子即將手。向身上摩。遂取少藥。大如麻子。分為三丸。與悟吞之。又請開口。童子忽飛入口中。悟當時便騰虛。還本所居。住空中謂祥曰。向蒙神仙居士請齋。遂獲神通。今欲暫之蓬萊金闕紫微等宮。以持誦本業。言訖辭祥。攝三衣瓶缽及所受經。升空而去

顯。慶年中。九隴山有一尼師。志精佛乘華嚴秘藏。入山受持。二十余載。禮誦無替。依教修行。性定心寂。遂證惠眼。得因陀羅網境界。十方世界微塵剎海九會道場。了了明見。如鏡中像焉

總章元年。西域有三藏梵僧。來至京洛。高宗師事。道俗歸敬。華嚴藏公。猶為童子。頂禮三藏。請受菩薩戒。時眾白三藏言。此童子誦得華嚴大經。兼解其義。三藏驚嘆曰。華嚴一乘是諸佛秘藏。難可遭遇。況通其義。若有人誦得華嚴凈行一品。其人已得菩薩凈戒具足。不復更受菩薩戒。西域傳記中說。有人轉華嚴經。以洗手水。滴著一蟻子。其蟻命終。生忉利天。而況有人能得受持。當知此童子。于后必當廣大饒益。能施群生無生甘露

上元年中。洛州敬愛寺有僧。生緣在鄭州。歸奉覲所親。行及鄭洲界。暮宿店家。次有僧來。不知名號。亦投店宿。與前來僧。并房安置。其后來僧謂主人曰。貧道遠來。疲頓餒乏。主人有酒酤三升。有肉買一斤。具有資直。請速致之。無至遲也。主人遽依請辦。僧盡啖之。其敬愛律師。怒而訶之。身披法服。對俗士恣啖酒肉。不知慚愧。其僧默而不答。至于初夜。索水漱口。端身趺坐。緣發梵音。誦大方廣佛華嚴經。初標品題。次誦如是我聞一時佛在摩竭提國寂滅道場。其僧口角兩邊。俱發光明。狀若金色。聞者垂淚。見者發心。律師亦生羨慕。竊自念言。彼酒肉僧。乃能誦斯大經。比至三更。猶聞誦經聲聲不絕。四袟欲滿。口中光明。轉更增熾。遍于[這-言+(序-予+手)]宇。透于孔隙。照明兩房。律師初不知是光而云。彼客何不息燈。損主人油。律師因起如廁方。窺見金色光明自僧之口兩角而出。誦至五帙已上。其光漸收。卻入僧口。夜五更誦終六帙。僧乃卻臥。須臾天明。律師涕泣。而來五體投地。求哀懺過。輕謗賢圣。愿罪消滅

儀鳳年中。西域有二梵僧。至五臺山。赍蓮花執香爐。肘膝行步。向山頂禮文殊大圣。遇一尼師在巖石間松樹下繩床上。端然獨坐口誦華嚴。時景方暮。尼謂梵僧曰。尼不合與大僧同宿。大德且去。明日更來。僧曰。深山路遙。無所投寄。愿不見遣。尼曰。君不去某不可住。當入深山。僧徘徊慚懼。莫知所之。尼曰。但下前谷。彼有禪窟。僧依而住。往尋果見禪窟。相去可五里余。二僧一心合掌。手捧香爐。面北遙禮。傾心聽經。聆聆于耳。初啟經題。稱如是我聞。乃遙見其尼。身處繩床。面南而坐。口中放光。赫如金色。皎在前峰。誦經兩帙已上。其光盛于谷南可方圓十里。與晝無異。經至四帙。其光稍稍卻收。至六帙都畢。其光并入尼口。華嚴經菩薩住處品云。震旦國東北方有菩薩住處。名清涼山。過去諸菩薩。恒于中住。今有菩薩。名文殊師利。與萬菩薩俱。其山在岱洲南折洲東北。名五臺山。首楞嚴三昧經云。文殊是過去平等世界龍種上尊王佛。又央崛摩羅經云。文殊是東方歡喜世界摩尼寶積佛。彼神尼之境界。必文殊之分化。以示梵僧也

垂拱初年。有中天竺三藏法師日照。遠將梵典來此傳譯。高宗詔太原寺安置。召集京城大德僧。共譯大華嚴密嚴等十余部經。僧道成薄塵圓測意應等證義。復禮思玄等執筆。惠智等譯語。時華嚴藏公在寺。因翻譯次問三藏曰。西域頗有受持一乘獲感應否。三藏曰。貧道比尋師。至于南天夜。宿一寺有大德六十余僧。皆誦華嚴為業。以文殊為上座。寺僧有已者。以誦得華嚴經者。次補其處。每以日暮來集。焚香禮懺。各誦一卷華嚴。以為恒準。此寺本輪伽鳥舍寶造之。緣眾僧誦華嚴經。其鳥遂感生天。其余感應其多。不可備述。垂拱三年四月中。華嚴藏公。于大慈恩寺。講華嚴經。寺僧曇衍為講主散講。設無遮會。后藏公往崇福寺。巡謁大德成薦。二律師。時塵律師報藏公曰。今夏賢安坊中郭神亮檀越。身死經七日。卻蘇入寺禮拜。見薄塵自云。傾忽暴已。近蒙更生。當時有使者三人。來追至平等王所。問罪福已。當合受罪。令付使者引送地獄。垂將欲入。忽見一僧云。我欲救汝地獄之苦。教汝誦一行偈。神亮驚懼。請僧救護。卑賜偈文。僧誦偈曰。若人欲了知三世一切佛應當如是觀心造諸如來。神亮乃志心誦此偈數遍。神亮及合同受罪者數千萬人。因此皆得離苦。不入地獄。斯皆檀越所說。當知此偈能破地獄。誠叵思議。藏答塵曰。此偈乃華嚴第四會中偈文。塵初不記是華嚴。猶未全信藏公。乃索十行品撿看。果是十行偈中最后偈也。塵公嘆曰。才聞一偈。千萬人一時脫苦。況受持全部。講通深義耶

垂拱三年。惠英比丘。從藏公于慈恩寺座下。聽講華嚴已。巡院經行。至翻譯院時。與慈恩弘志法師楚國寺光法師偕行。藏公謂諸德曰。西域有勒那三藏法師。唐云寶意。講華嚴。聽眾數千。忽有二人。形貌端嚴。身光赫奕。于大眾前禮三藏曰。弟子從忉利天帝釋使來。請法師天上。講華嚴經。愿垂即行。三藏曰。貧道講猶未畢。未可相隨。畢即依請。使者曰。幾時當畢。三藏曰。猶有兩帙。使者又云。愿畢在畢。當更親迎。三藏許已。忽即不見。及講欲終才收經了。使者又來。當時都講梵音維那等。法師于高座上。一時遷化。隨使赴于釋宮。講贊大乘深旨。當知華嚴秘藏。天上人間無不宗重

天授元年。華嚴藏公。歸覲祖母到曾洲。牧宰香花郊迎至二年。請講華嚴。說法之次議及邪正。時有少道士。在側歸報弘道觀王。北寺講師。誹謗道尊。觀主聞之其怒。明晨領諸道士三十余人。來至講所。面興慍色。口發粗言。謂藏公曰。但自講經。何故論道門事。藏公曰。貧道自講華嚴。無他論毀。觀主問曰。一切諸法。悉皆平等耶。藏公對曰。諸法亦平等亦不平等。觀主又問。何法平等。何法不平等。答曰。一切法不出二種。一者真諦二者俗諦。若約真諦。無此無彼。無自無他。非凈非穢。一切皆離。故平等也。若約俗諦。有善有惡。有尊有卑。有邪有正。豈得平等耶。道士詞窮無對。猶嗔不解。于如來所。生毒害言。歸觀經一宿。明朝洗面手。忽眉發一時俱落。通身瘡皰方生悔心。歸敬三寶。求哀藏公。誓愿受持華嚴經一百遍。轉誦向二年。猶有十遍未畢。忽感眉發重生身瘡皆愈。曾洲道俗。無不見聞

圣歷元年。則天太后。詔請于闐三藏實叉難陀。與大德十余人。于東都佛授記寺。翻譯華嚴。僧復禮綴文。藏公筆授。沙門戰陀提婆等譯語。僧法寶弘置波侖惠儼去塵等審覆證義。太史太子中舍膺福衛事參軍于師逸等。同共翻譯。則天與三藏大德等。于內遍空寺。親御法筵。制序刊定。其夜則天。夢見天雨甘露。比至五更。果有微雨。香水之雨。又于內苑[這-言+(序-予+手)]沼中。生一莖百葉蓮華。綠枝紅葩香艷超倫。蓮花有三種。一人間華有十葉。二天上華有百葉。三凈土華有千葉。今內苑生百葉者。明是天華也。則天嘉此。翻譯瑞應。詔出花[木*彔]使中官。送向佛授記寺翻譯之所。舉寺僧眾。及懷洲大云寺什法師。在悉同觀睹。敬嘆希奇。至圣歷二年十月八日。譯新經訖。詔請藏公。于佛授記寺。講此新經。至華藏世界品。講堂及寺院。地皆震動。舉眾驚異。都維那惠表僧弘置等。連狀聞奏。敕批云。昨敷演微言。弘揚秘顊。初譯之日。夢甘露以呈祥。開講之晨。感地動而標異。斯乃如來降跡。用符九會之文。豈朕庸虛敢堂六種之震。披覽來狀。欣暢兼懷

圣歷年中。于闐三藏實叉難陀。于佛授記寺。翻譯華嚴。向藏公曰。本國有沙彌。名彌伽薄。持十戒。雖未受具。身意清凈。專誦華嚴。于一日中。有二使者。至作禮。狀貌偉麗。身有光明。彌伽怪異。問所從來。使者對曰。弟子自降忉利。帝釋使來。請師誦華嚴經。愿垂即行。伽曰未審。天帝何緣。見命而誦經耶。使者曰。帝與修羅戰時。每被淩迫。帝以天眼。觀視閻浮。欲求念誦加護。縱有四漢。未辦斯事。唯見法師專精華嚴。心游佛境。可為人天福田。所以見迎耳。師曰。貧道必能有所饒益。豈敢辭耶。于是受請。閉目俄頃便至天宮。帝喜曰。每被修羅見擾。故屈師來。師受持華嚴。諸天護持。善神影衛。請為誦經。以禳彼敵。帝即脫天冠。擬于虛空。忽然化出殿堂。七寶所成。四門八牖。摩尼眾寶之所莊飾。懸繒幡蓋。間列花香。以為供養。請入殿坐蓮花座。誦華嚴經。經聲寥高。遍徹天宮。帝釋即領三十三天四兵侍衛萬眾圍繞。坐于寶臺。乘空而行。向其斗所。修羅軍眾。睹此威靈。即便退衄。徒侶潛竄于藕孔中。帝釋卻請師天宮。供養施以七珍異寶。帝釋又白師言。若須長生之藥。亦當奉上。請住天宮。無見辭也。師曰。割愛出家。求無上道。世間珍異。及長生事。非所志焉。帝于是五體投地。一心頂禮曰。愿成菩提時。誓相濟脫。莫見棄遺。乃遣使送還閻浮。所有衣服。皆染天香。終身不滅。后終愿生凈土。實叉三藏。具識此沙彌者矣

圣歷年中。于闐三藏實叉難陀云。龜茲國中。唯習小乘。不知釋迦分化百億。現種種身云。示新境界。不信華嚴大經。有梵僧。從天竺將華嚴梵本。至其國中。小乘師等。皆無信受。梵僧遂留經而歸。小乘諸師。乃以經投棄于井經于井中。放光赫如火聚。夜諸師睹之。疑謂金寶。至明集議。使人漉之。乃是前所棄華嚴經也。諸師稍為驚異。遂卻入歸經藏中龕安置。他日忽見梵本。在其藏內最上隔。諸師念言。此非我釋迦所說耶。吾見有少異。乃收入藏中。何人輒將向此上隔。又以梵本。置于下龕。僧眾躬鎖藏門。自掌鑰鉤。明日開藏。還見華嚴在其上隔。諸師方悟一乘大教威靈如此。慚悔過責。信慕漸生矣

證圣年中。花陰鄧元英(有本名元爽)有一親友。忽染時患。死經七日卻穌。謂元爽曰。見冥道宮吏將追君父。文案欲成。急修功德以禳之。元英驚懼曰。修何功德。而疾獲免。彼人云。急寫大華嚴經一部。若遲大期不遠。元英乃遽市買紙。向鄰寺伏禪師院。請禪師與名召經生。如法護凈。一時書寫。未俞旬日。經已周畢。辦齋慶之。于后遂免斯厄。元英仍依母服免切在懷。至其冬十一月中。于母墳所舊種寒枯之莖。忽生花葉。芳[卄/(麩-夫+玉)]榮艷。五彩含英。斯蓋寫經之感也。洲縣以之聞奏。則天嗟異。賜立孝門。降敕旌表

如意元年。降洲有二童女。皆性識靜正。眇年依師姑。誦華嚴經。得三十余卷。師姑戒行。精苦常誦華嚴為業。欲教二女令得剃度。無幾師姑忽然端坐而終。二女朝朝。詣墳所號泣。經于三年。墳上忽生紅蓮五莖。二女睹華感異。益以號慕。忽見一梵僧。神儀甚偉。來問女曰。汝何哀號如是。女對曰。于和尚所。誦習華嚴。志求出家。不圖無感。師姑早喪。僧曰。汝既能懇求剃落。何憂不果。僧乃于懷中。出一甎像方圓六七寸。以授二女。而告之曰。汝將此像。于家供養。不久當獲出家。女得像已禮謝梵僧。少傾忽然不見。女即將歸家。如法供養。精勤信敬。一心無怠。其像方圓。日長一寸。十日間。無日不長。后至丈余。洲縣知之。兼花檢覆聞奏。則天異之。詔遣二女。兼花根莖同入發墓取花。乃見花莖透棺而出。破棺取根。根自師始舌上而生。光彩鮮艷。洲縣同見。二女京召入內。則天自手執刀落發。并賜三衣瓶缽等。俱配天女寺。因此便出敕天下諸寺。各度僧尼二人

大足年中。楊洲大云。有僧弘寶。美儀貌善誦經。每自恃懱于人。忽然一日眉上鬢下。出一瘤癭。其大如桃。旬日之間。漸長三寸余。其僧恥之不出房門。于寺醫療。日更增甚。因自思惟。此疾有二因緣。一則過去業感。二由見在輕慢賢圣。遂即發愿。于其房中。轉讀華嚴經一百遍。晝夜香花精懇禮懺。轉經至六十遍。夜中忽夢。有人來語之曰。汝欲愈病。吾與汝醫。以手執刀。截卻其癭。于便驚覺。至明具向諸僧廣說。于是癭上生瘡。瘡中出膿。經于一月。其疾全瘥。亦無瘡盤。楊洲僧筠。入洛具以此事。說于花嚴藏公

西京崇福寺大德惠招法師。或云惠祐。華嚴藏公之同學也。學行精苦。自小師事儼和尚。專業華嚴。偏誦性起一品三卷。新譯名如來出現品。以為恒業。其僧好靜。未居崇福寺。已前久禪誦在山。每于靜夜洗瀨焚香。坐于繩床。而誦斯品。忽于一夜正誦經時。而有十余菩薩。從地踴出。坐蓮花臺。身相金色。光明赫然。合掌跪而聽經。誦經才終。便沒不見。惠招密向藏公。自說此靈感事。藏公轉向門人惠諒惠云玄觀如琮等。而說之也

永徽年中。定洲有禪師。名修德。學徒數萬。禪之領袖也。而專業華嚴。欲寫斯經敬為宗故。先以沉香漬水。而種諸樹。樹大取皮造紙。而用寫經。經生筆匠造紙等三人。大小便并皆洗浴護凈。每一卷了。施以十縑。裝染周畢。設齋慶贊。香函盛之。志心禮拜。當設齋日。道俗云趨。初開函時。金光遠照。徹百余里。山東五十余洲。皆來禮經開。外道俗無不聞知。時有閹人劉謙之。北齊第三王子之從者也

齊太和年中。王子燒身。以供養文殊菩薩。謙之薄殘缺。乃發心住五臺山。專業華嚴。晝夜受持。六時禮懺。頻歷歲時。精懇匪懈。乃感文殊加護。忽然須鬢自生。根體具備。聲韻雅朗。人鮮及之。既復形須。單懇彌志洞曉經旨。乃制華嚴論六百卷

幽貞竊聞。西薩遮俱槃國山中。有具足下本一十萬偈不思議解脫大方廣佛華嚴經。唯愿此經。早得具足。傳譯此土。普利一切有情。幽貞以有唐建中癸亥紀。敬發此愿。為此歸命文。于諸禮佛時次。及十二部經而禮之。不禮佛時。念持此歸命文。華嚴有不可說剎海微塵數偈品。豈貝葉所能傳寫。皆諸大菩薩陀羅尼力之所記持。海云比丘所受持經。以大海量墨須彌山聚筆。書寫一品。猶不可窮少分。龍樹祖師。于龍宮見文字結集所傳之經。有上中下三本。上本有十個三千大千世界微塵數偈一四天下微塵數品。中本有四十九萬八千八百偈一千二百品。下本有十萬偈四十八品。其上中之本。亦非閻浮人力可能受持。所以西域。唯有下本十萬偈經。今在彼國山中。此土所譯八十卷經。梵偈唯四萬五千。于十萬中。乃略出耳。幽貞悲此土經猶未具故。廣發是愿。附出此傳。蓋欲勸諸道者見之。皆同禮念哀請。下本經具足。早傳此土也。傳中僧所教檀越神亮誦偈。是前所譯經本也。后譯偈言

　若人欲了知　　三世一切佛
　應觀法界性　　一切唯心造　

上元年中。孫思邈服流珠舟云母粉。生一百五十歲。顏如處子。至長安說齊魏間事。明如目睹。書寫此經七百五十部

太宗欲讀佛經問邈。何經為大。邈云。華嚴經佛所尊大。帝曰。近玄奘三藏。譯大般若六百卷。何不為大。而八十卷華嚴經。獨得大乎。邈答云。華嚴法界具一切。于一門中。可演出大千經卷。般若經乃是華嚴中一門耳。太宗方悟。乃受持華嚴一乘秘教。亦名大不思議解脫經。功用大故。感應亦大。道者欲學佛心慧。了佛境界。證佛地位。依此一乘法性悔而修行者。不歷地位。初發心時便成正覺。悉與三世諸如來等。譬如眾流一滴之水。才入海中即名海水。若依大乘二乘權教。備修萬行。綿歷多劫。不知聞是經。以少方便疾得菩提。經云。此經不入一切眾生之手。唯除菩薩摩訶薩。一切聲聞緣覺。不得此經。何況受持。若菩薩億那由他劫。行六波羅蜜。不聞此經。雖聞不信。是等猶為假名菩薩。若有經卷地如來塔廟。禮拜供養。彼眾生等。具足善根。滅煩惱患。得賢圣樂。吾徒其勉之。予師事禪祖無名公側。聞普賢大行海印深定法界體性。方知華嚴釋氏宗極。所以刊修此傳。廣示未聞也

華嚴感應傳一卷