　　No. 2120

代宗朝贈司空大辨正廣智三藏和上表制集卷第一

　　　　上都長安西明寺沙門釋圓照集


大唐大興善寺三藏者。諱智藏號不空金剛。梵曰阿目佉跋折羅。本西域人也。昔事大弘教金剛三藏。稟受真言。二十四年摳衣請益。大師歿后還詣五天。梵本瑜伽備皆披閱周游遍覽。旋赴　帝京。或化河西。或歸關內。屬　天寶末歲胡馬入關　至德二年克復京洛。和上親承　圣旨。精建壇場。為灌頂師。三朝寵遇。表謝答制師弟相承大凡而言一百四十四首。乃分成六卷。庶流布將來。好學之徒知其志也    肅宗朝      賀收復西京表一首(并答)    賀收復東京表一首(并答)    賀上皇還京表一首(并答)    謝恩賜香陳情表一首    請搜訪天下梵夾修葺翻譯制書一首    制許搜訪梵夾祠部告牒一首    賀冊皇后張氏表一首    制許翻譯經論祠部告牒一首(并答)    進虎魄像并梵書隨求真言狀一首(并答)    請大興善寺置灌頂道場墨敕一首    智炬寺修功德敕天下兵馬元師牒一首    代宗      進白檀摩利支像并梵書大佛頂真言狀一首(并答)    請每載置灌頂道場墨敕一首    請大興善寺置大德四十九員制書一首    請降誕日度僧七人祠部敕牒一首    請依梵夾再譯仁王般若經制書一首    杜冕中丞請回封入翻譯經院制書一首    謝御制新仁王經序并賀百座見慶云表一首(并答)    贈故金剛三藏開府兼贈號制書一首    拜不空三藏鴻卿兼賜號制書一首

　　賀收復西京表一首

大興善寺三藏沙門智藏言。竊聞。惟天為大。非元圣無以順天行誅。惟王法天。非興王無以代天育物。伏惟　陛下功超立極。道冠混元。纘堯寶圖。復禹丕績。自頃元兇已殄殘[薛/女]猶迷　陛下義待倒戈。恩先善貸。暫勞貔武。永滅豺狼。自京輩肅清樓臺望幸　陛下俯從人欲。克協天心。山川不移。園苑如舊。今　鑾輿既降　圣政惟新。方將昭報昊穹濟斯仁壽。導　上皇汾陽之賀。類上帝圓丘之壇。演沙劫而轉法輪。朗千界而懸佛日。智藏久沾　王化。重睹漢儀。生成已多。報效何冀。不勝鳧藻之至。謹詣銀臺門。奉表陳賀以聞。輕黷宸嚴。伏深戰越。沙門智藏誠惶誠恐謹言

至德二載十月二十四日

大興善寺三藏沙門智藏上表

乾元光天大圣文武孝感皇帝批

謚文明武德大圣大宣孝皇帝

狡猾之流。久為殘暴。天厭其禍。卒以敗亡。顧城闕而依然。臨士庶而咸若。感慰之至。深在朕懷。所賀知

　　賀收復東京表一首

大興善寺三藏沙門智藏言。伏承官軍獻捷收復東京。逆黨冰銷。王師獨克。生靈慶快抃躍失圖。智藏聞。逆德者亡已孽難逭垂于竹葉。允是格言。自狂胡亂華。向經三歲。神怨人憤。惡稔貫盈　陛下旴食宵衣簞醪等膳。遂使股肱畢力熊武爭先廟略無遺神功不再。乘斯破竹。會彼倒戈。一戎而三捷。累臻旬日而兩都咸復實莫不　睿謀廣運英略殊常　圣力[匚@于]持特高列辟。方將勤崇東岱昭報上玄。智藏幸保昌明佇觀盛禮。不任抃躍之至。謹詣銀臺門。奉表陳賀以聞。輕黷　宸嚴。伏深戰越。沙門智藏誠歡誠喜謹言

至德二載十月二十七日

大興善寺三藏沙門智藏上表

皇帝批

所賀知

　　賀上皇還京表一首

沙門不空言。不空聞。道惟帝先帝道洽則神功不宰。孝為德本。至德茂而克受元符。伏惟　陛下膺天纘堯。從人復禹。不易物而二儀貞觀。未浹辰而兩都底寧切格昊穹德超列辟。東揖群后。西迎　上皇。垂　帝服而更導　鑾輿。清天步而仍延法賀　天父天子先天后天。去閶闔而復歸九重。正乾綱而載安萬姓。斯實　上皇垂訓推功高象帝之前　陛下乘時至德冠興王之首。足以暉范史冊亮視唐虞。不空生預斯昌。偶茲榮觀。不任慶悅之至。謹詣銀臺門。奉表陳賀以聞。輕觸　宸嚴。伏增戰越。沙門不空誠歡誠喜謹言

至德二載十二月九日

大興善寺三藏沙門不空上表

皇帝批

掃清氛祲底定寰區。圣上旋歸以安宮闕。晨昏展禮喜慶殊深。所賀知

　　謝恩賜香陳情表一首

沙門不空言。中使吳游巖至奉宣　圣旨。以不空本院今日設齊。特賜名香。兼降　天使。鴻私由被。欣躍難名。不空誠歡誠喜。不空托蔭法流。思弘密教。孤游萬里。遍學五天。凝想十方覲華藏之諸佛。專精五部窮柰苑之真言。每布字觀心投身請護。愿乘弘誓之力。得值輪王出興。潔誠十年。累會　明圣。前載函關未啟　陛下養德春宮。早奉　德音。曲垂　省問。兼賚香藥。密遣加持。及　陛下北巡。不空雖不獲陪侍。弟子僧含光等歸從西。出又得親遇　鑾輿。崎嶇戎旅之間。預聞　定冊之議。不空雖身陷胡境。常心奉　闕庭。頻承　密詔。進奉咸達　陛下睿謀獨運。法力冥加。群兇散亡　宸象歸正。不空微質。又忝　朝恩。十月清宮以建辟魔之會。正朝薦號仍臨灌頂之壇。涂飾　上宮。熏修　別殿。既許翻譯。仍與度僧渥澤已深。報效何日。謹當三時浴像半月護摩。庶三十七尊保　明王之國土。一十六護增　圣帝之威神。壽如南山永永無極。不勝咸戴欣荷之至。謹奉表陳謝以聞。沙門不空誠歡誠喜謹言

至德三年正月二十三日

大興善寺三藏沙門不空表上

光天文武大圣孝感皇帝批

師現身西方。開法中國。在昔弘誓。朕心悉知。經行恒沙。致大福力。自頃跋涉。常念因緣。而今比丘問道申愿。今蓮花至凈貝葉重宣微妙佛陀不思議也。崇無掛礙是錫末香。奉持精修常不退轉。所謝知

　　請搜撿天下梵夾修葺翻譯　制書一首

中京慈恩薦福等寺。及東京圣善長壽福光等寺。并諸州縣舍寺村坊。有舊大遍覺義凈．善無畏．流支．寶勝等三藏所將梵夾

右大興善寺三藏沙門不空奏。前件梵夾等。承前三藏多有未翻。年月已深絳索多斷。湮沈零落實可哀傷。若不修補恐違圣教。近奉恩命許令翻譯。事資探討證會微言。望　許所在撿閱收訪。其中有破壞缺漏隨事補葺。有堪弘闡助國揚化者。續譯奏聞福資　圣躬最為殊勝　天恩允許請宣付所司

中書門下　牒大興善寺三藏不空

牒奉　敕宜依請牒至準　敕故牒

乾元元年三月十二日

特進行中書令崔圓

特進行侍中苗晉卿

司空兵部尚書同平章事李(使)

司徒尚書左仆射同平章事順(使)

　　制許搜訪梵夾祠部告牒一首

中京慈恩等寺及東京圣善長壽寺。并諸州縣舍寺村坊。有舊大遍覺義凈善無畏流支寶勝等三藏所將梵夾

右大興善寺三藏沙門不空奏。前件梵夾等。承前三藏多有未翻。年月已深絳索多斷。湮沈零落實可哀傷。若不修補恐違圣教。近奉　恩命許令翻譯。事資探討證會微言。望許所在撿閱收訪。其中有破壞缺漏隨事補葺。有堪弘闡助國揚化者。續譯奏聞福資　圣躬最為殊勝　天恩允許請宣付所司　敕旨依奏

乾元元年三月十二日

特進行中書令集賢院大學士知院事監修國史上柱國趙國公臣崔圓宣

中書侍郎闕中大夫中書舍人兼尚書右丞集賢院學士副

知院事上柱國賜紫金魚袋徐浩奉行

奉　敕員如右牒到奉行

乾元元年三月十五日

特進行侍中弘文館大學士知太清宮事監修國史上柱國韓國公晉卿黃門侍郎闕

銀青光祿大夫行給事中上柱國縉云縣開國男嶧尚書祠部　大興善寺三藏沙門不空

牒奉　敕如右牒至準　敕故牒

　乾元元年三月十七日　　令史門貴牒

主事唐國興

員外郎韋少游

　　賀冊皇后張氏表一首

沙門不空言。伏見今日令辰冊　皇后者。伏聞有天有地是生萬物。一陰一陽故為之道。所以神化庶品。母育群黎。在昔　皇王斯為盛典。伏惟　皇后德彰柔范。功佐春闈。望云氣而知歸。臨戎軒而推轂　陛下上符景命。下協坤儀。順蒼生之心與天下之母。二像已定萬萬克禎。凡在寰區孰不稱慶。況不空偏承問道。久沐湛恩。喜躍之情。萬萬恒品。無任慶悅屏營之至。謹奉賀以聞。不空誠惶誠恐謹言

乾元元年四月八日

大興善寺三藏沙門不空上表

乾元光天文武大圣孝感皇帝批

皇后德被宮闈。功成輔佐。用崇冊禮。以正坤像所賀知

　　制許翻譯經論祠部告牒一首

陀羅尼教金剛頂瑜伽經等八十部。大小乘經論二十部計一千二百卷

右大興善寺三藏沙門不空奏。不空聞纘帝堯者紹帝位。受佛囑者傳佛教。省茲格言曾不改易。流興萬代散葉千枝。不空杖錫挈瓶。行邁天竺尋歷川谷跋涉邦方。凡遇圣蹤投請禮敬。輒聞經教罄竭哀祈。搜求精微。窮博深密。丹誠攸囑。愿言弘宣。遂得前件經論。自到中京竟未翻譯。既闕書寫。又乖授持。特望　寵慈許令翻譯。庶得法筵重敷更雪住持之路。佛日再舉彌增演暢之功。　天恩允許請宣付所司

乾元元年六月十一日

敕旨依奏

中書令闕

中書侍郎同中書門下平章事賜紫金魚袋王與宣

朝散大夫中書舍人兼禮部侍郎上柱國姑縣開國公李揆奉行

奉　敕旨如右牒到奉行

乾元元年六月十六日

特進行侍中弘文館大學士知太清宮事監修國史上柱國韓國公晉卿

黃門侍郎(闕)

通議大夫行給事中賜紫金魚袋開國男休尚書祠部　大興善寺三藏沙門不空

牒奉　敕如右牒至準　敕故牒

乾元元年六月十八日　　令史門貴牒

主事唐國興

員外郎韋少游

　　進虎魄像并梵書隨求真言狀一首

虎魄寶生如來像一軀

梵書大隨求陀羅尼一本

右昔者河清啟運樞電告祥。方屬重陽之辰。遂誕千年之圣。以　陛下允膺寶祚像有寶生之名。以　陛下興念隨通明有隨求之號。像能光明洞徹。如　陛下光宅四維。明能威似魔怨。如　陛下威降萬國。謹案金剛頂經。一切如來成等正覺。皆受寶生灌頂。乃至　陛下玄功格天。正法理國。事與時并。若合符契。伏愿少修敬念緘而帶之。則必持明照回廣王化于東戶。本尊敷佑延　圣壽于南山。無任歡慶之深。謹隨狀進。輕黷旒扆。伏增戰越。謹進

乾元元年九月一日

大興善寺三藏沙門不空進

乾元光天文武大圣孝感皇帝批

諸佛儀形。優曇希現。如來密藏。神咒難思。師大啟空宗。能持秘印。以茲正法弘護朕躬。信受奉行。深為利益也

　　請于興善寺置灌頂道場狀一首(并墨敕)

請大興善寺修灌頂道場

右臣竊觀度災御難之法不過秘密大乘。大乘之門灌頂為最。今屬閏夏之月百花皆榮。伏望　命三藏不空。于前件寺為國修一灌頂道場。其道場有息災增益之教。有降伏歡喜之能。奉此功力以滅群兇。上滋　圣壽無強。承此兆久清泰。臣素無才行。忝奉驅馳。謹獻愚誠。倍增戰汗。如　允臣所奏。請降

墨敕　依奏

乾元三年閏四月十四日宮苑都巡使御侮校尉右內率府率員外置同正員賜紫金魚袋內飛龍驅使臣史元琮狀進

　　智炬寺修功德　制書一首　連元師牒

奉　敕不空三藏并僧弟子三人宣于智炬寺修功德

八月二十五日　開府判行軍李輔國

宣敕天下兵馬元師　牒不空三藏

牒奉　敕如右請施行者錄　敕各牒所由準　敕事了日停者故牒

上元元年八月二十五日　　　　　牒

開府判行軍李輔國

元師越王在內

代宗朝

　　進摩利支像并梵書大佛頂真言狀一首(并答)

雕白檀摩利支像一軀(此云威光)

梵書大佛頂陀羅尼一本

右不空幸因

圣運。早奉休明。遂逢

降誕之辰。更遇金輪之日伏惟。以

陛下之壽延寶祚。像有威光之名。以

陛下百王為首。真言有佛頂之號。謹按大佛頂經。一切如來成等正覺。皆受此真言。乃至金輪帝位莫不遵而行之。伏惟

陛下承天踐祚

圣政惟新。正法理國與靈合契。伏愿少修敬念緘而　帶之。則廣

至化于東戶。延

圣壽于南山。無任歡慶之至。謹隨狀進。輕黷宸嚴。伏增戰越。謹進

寶應元年十月十三日

大興善寺三藏沙門不空狀進

皇帝批　廟號代宗謚睿文孝武皇帝

檀磨瑞像。貝葉真文。南天既遙。中國難遇。上人慈愍緘護而來不秘桑門。傳諸象闕得未曾有。良以慰懷

　　請置灌頂道場　墨敕一首

大興善寺三藏沙門不空

請為　國置灌頂道場

右不空聞。毗盧遮那包括萬界。密印真言吞納眾經。準其教宜有頓有漸。漸謂聲聞小乘登壇學處。頓謂菩薩大士灌頂法門。是詣極之夷途。為入佛之正位。頂謂頭頂。表大行之尊高。灌謂灌持。明諸佛之護念。超升出離何莫由斯。是以克己服勤不舍。晝夜誓志鉆仰豈敢怠遑。冀每載夏中及三長齋月。依經建立。嚴凈花以開覺。使有識而歸真。庶邊境肅凈　圣躬萬壽。不勝懇念之至。謹詣右銀臺門。奉狀陳請以聞。天恩允許請降　墨敕　依奏

廣德元年十一月十四日

大興善寺三藏沙門不空狀進

　　請置大興善寺大德四十九員　敕一首

定國寺僧懷感

含光

法誠

慧遠

元皎

東都敬愛寺僧乘如

超度

勝業寺僧通幽(見充上座)

僧慧靈(見充寺主)

鳳翔府標覺寺僧深照(見充都維那)

薦福寺僧藏用

法準

慧通

千福寺僧飛錫

曇延

法崇

夏州靈覺寺僧潛真

滄州崇道寺僧慧通

奉恩寺僧慧端

東都龍興寺僧慧照

靈山

性如

廣福寺僧慧明

永寧寺僧智順

天竺寺僧談義

汴州相國寺僧惟秀

漢剺南陽寺僧道晏

成都府凈眾寺僧道遇

寶頂寺僧慧映

荊州慧日寺僧法珍

天長寺僧延秀

翠微寺僧道朗

大云寺僧海明

資圣寺僧通由

慈恩寺僧法琳

金光明寺僧道猷

寶臺寺僧大辯

西明寺僧慧旴

崇福寺僧慧宗

如凈

慧月

青龍寺僧南崿

勝業寺僧智銘

希湊

開闡

靈感寺僧覺超

醴泉寺僧慧澄

保壽寺僧慧崇

鳳翔府郿縣建法寺僧法敬

右大興善寺三藏沙門不空奏。前件寺是初置長安之日。將鎮帝國。首建斯寺。廊宇宏大。全用一坊古來住持皆是名德。比緣老宿淪沒僧眾凋殘。威儀軌則并是廢絕。況綿歷多載。臺殿荒涼。瞻言清規。實所嘆惜。雖有后度戒律未閑。復屬艱難。事資福祐。前件大德四十九人。并道業清高。洞明經戒。眾所欽尚。堪為師范。伏乞。隸名此寺。有闕續填。庶戮力[匚@于]持。葺理頹弊。永修香火。以福　圣躬。其見任。之綱維。望并依定。又緣寺之貧破。伏乞矜放諸雜差科科得齊糧不絕報國行道。如　天恩允許請宣付所司

敕旨依奏

廣德二年正月二十三日

司徒兼中書令汾陽郡王(使)

銀青光祿大夫行中書侍郎同平章事臣元載宣朝散大夫行中書舍人長樂縣開國侯臣潘炎奉行

奉敕旨如右牒到奉行

廣德二年二月二日

侍中使

黃門侍郎同平章事王縉

給事中皡

尚書祠部　牒三藏不空

牒奉　敕如右牒至準　敕故牒

廣德二年二月六日　　　令史藺玼牒

主事何漪

員外即岑參

　　降誕日請度七僧祠部　敕牒一首

無名僧慧通年五十五(絳州　曲沃縣　俗姓王　無籍　請住千福寺)

慧云年二十三(京兆府　長安縣　俗姓段　無籍　請住大興善寺)

僧慧琳年三十(虢州　閿鄉縣　方祥鄉　閿鄉里　俗姓何　名光王　兄昢為戶請住興善寺)

僧慧珍年卅三(京兆府　萬年縣　洪洞鄉　福潤里　俗姓王名庭現伯高為戶請大興住善寺)

僧法雄年廿八(京兆府　富平縣　赤陽鄉　毗山里　無籍　請住靜法寺)

僧法滿年十八(京兆府　萬年縣　崇德鄉　文圓里　俗姓胡　祖賓為戶)

僧慧琎年四十

右興善寺三藏沙門不空奏。上件僧等自出家來。常尋法教不闕師資。戒行精修實堪為器。比雖離俗跡昌私名。今因　陛下開降誕之辰。朝賀歡欣之日。伏請官名以為正度。用資　皇祚以福無疆。如　天恩允許請宣付所司

中書門下　牒祠部

牒奉　敕宜依牒至準　敕故牒

廣德二年十月十九日

中書侍郎平章事杜鴻漸

中書侍郎平章事元載

黃門侍郎平章事王(使)

檢校侍中李(使)

檢校右仆射平章事(使)

大尉兼中書令(使)

尚書祠部　牒三藏不空

牒奉中書門下　敕牒如右牒至準　敕故牒

廣德二年十月十九日　　　　令史牒

主事

　　請再譯仁王經　制書一首

仁王經望依梵匣再譯舊文

右興善寺三藏沙門不空奏。伏以。如來妙旨惠矜生靈。仁王寶經義崇護國。前代所譯理未融通。潤色微言事歸明圣。伏惟　寶應元圣文武皇帝陛下。睿文啟運。[泳-永+(虍-七+(一/八/八/目))]哲乘時。弘闡真言。宣揚像教　皇風遠振。佛日再明。每為黎元俾開講誦其仁王經。望依梵匣再譯舊文。貝葉之言永無漏略。金口所說更益詳明。仍請僧懷感．飛錫．子翷．建宗．歸性．義嵩．道液．良賁．潛真．慧靈．法崇．超悟．慧靜．圓寂．道林等。于內道場所翻譯。福資　圣代。澤及含靈。寇濫永清寰區允穆。傳之曠劫救護實深

中書門下　牒祠部

牒奉　敕宜依牒至準　敕故牒

永泰元年四月二日牒　　　　　　牒

中書侍郎同平章事杜鴻漸

中書侍郎同平章事元載

黃門侍郎同平章事王(使)

檢校侍中李(使)

檢校右仆射平章事(使)

檢校左仆射平章事(使)

中書令(使)

尚書祠部　仁王經望依梵匣再譯舊文興善寺三藏沙門不空牒奉中書門下　敕牒如右牒至準　敕故牒

永泰元年四月四日　　　令吏張濟牒

主事楊獻

郎中崔漪

　　杜中丞請回封入翻譯　制一首

鄜坊等州都防御使特進試大常卿使持節鄜州諸軍事鄜州刺史兼御史中丞上柱國鄭國公桂杜冕宣州實封壹佰戶寶應元年五月十九日制賜

右杜冕奏。臣素無功勛。曲沾　恩渥。謬踐寵賜。愿答圣慈。今回寶應元年已后至永泰元年已前封。約計錢一萬余貫。臣請為國回造功德。其寶應元年封先請得二千五百余貫。到京分付興善寺不空三藏。助翻譯佛經。其所請到封物錢。請充給道場。齊儭翻譯抄寫糧食等用。其請未到者先差弟統。請受望請各下所由。發遣續供其佛經。或有梵夾未翻。冀聞傳譯。古本雖著義味不周。特望　天恩。委新龍武軍將軍李元琮勾當與三藏及與興善寺大德縉真。僉量京城義學大德七人。同參會翻譯各寫二十一本。頒示諸道及京城大寺。即傳諸千界流布萬年。使不臣者滅蜂蠆之形。逐狂虜者掃狼心之跡。伏惟　陛下納無疆之福。膺無疆之休。即愚臣微誠。生死愿畢。特望　圣慈允許臣所請

中書門下

牒奉　敕宜依牒至準　敕故牒

永泰元年六月十八日牒

中書侍郎平章事杜鴻漸

中書侍郎平章事元載

黃門侍郎平章事王(使)

檢校侍中李(使)

檢校右仆射平章事(使)

檢校左仆射平章事(使)

中書令在使院

　　謝御制新仁王經序表一首(并賀百座見慶云)

三藏沙門不空言。不空道乏前修。學虧曩哲。猥承　綸詔翻譯真經。若履春。冰猶臨泉谷。伏惟　陛下撥開慧日布蔭慈云　睿思風飛　龍章玉潤。躬為序述照煥大千。流法雨于九天。豎勝幢于百座。威儀容衛。宛釋迦之下鷲峰。士庶駢闐。猶波斯之詣王舍。慶云呈瑞。嘉氣浮空。足表大階之平。自協無疆之祐。不勝戴荷之至。謹奉表陳賀以聞。沙門不空誠懼誠喜謹言

　永泰元年九月二日

興善寺三藏沙門不空上表

寶應元圣文武皇帝批

和上遠自蓮宮親緘貝葉。敷演玄教利濟蒼生。翻譯既成。天人合會。朗三秋之霽景。開五色之祥云。闡揚真乘。符契妙理。頃因指喻早結師資。睹此感通彌深頂敬

　　贈金剛三藏開府及號　制一首

敕不空三藏和尚。故金剛三藏天資秀異。氣稟沖和。識洞四生。心依六度。爰自西域杖錫東來。以梵行周身慈心濟物。覺花外照。智炬內明。汲引群迷。證通圓寂。密傳法印。隱示涅槃。衣缽空存。音徽長往。教能垂后。禮有飾終。宜旌美名俾協榮。可贈開府儀同三司。仍贈號大弘教三藏

永泰元年十一月一日

中書令使

銀青光祿大夫行中書侍郎平章事上柱國穎川郡開國公元載宣

正議大夫行中書舍人上柱國臣潘炎奉行

奉　敕如右牒到奉行

永泰元年十一月二十日

侍中使

特進行中書侍郎平章事知門下省事上柱國鴻漸銀青光祿大夫行給事中上柱國臣盧允

月日

時都事

右司郎中

金紫光祿大夫吏部尚書博陵縣開國伯寓正議大夫吏部侍郎上柱國隴西縣開國子李卿

銀青光祿大夫行吏部侍郎上柱國扶風縣男延昌朝議大夫守尚書左丞集賢院學士副知院事兼修國史館告贈開府儀同三司。仍贈號大弘教三藏

奉　敕如右符到奉行

主事鳳

令吏主涓

書令史

郎中元曾

永泰元年十一月二十日下

　　拜不空三藏特進試鴻臚卿兼賜號　制書一首

敕不空三藏蓮宮釋種香界道師。性表真如。學精秘藏。承紺園之妙旨開示四依。譯金口之微言津梁六趣。身持梵匣遠涉流沙。傳燈益明。甘露溥潤。散慈云于火宅。揚慧日于幽涂。頃者躬問勝因。弘示方便永決疑網。滋予知牙。雖出塵之心齊謝于名位。而褒崇之典式旌于賢哲。俾應嘉命用協朝章。可特進試鴻臚卿。仍賜號大廣智不空三藏

永泰元年十一月一日

中書令使

銀青光祿大夫中書侍郎平章事上柱國穎川郡開國公臣元載宣

中書舍人臣楊炎奉行

奉　敕如右牒到奉行

永泰元年十一月日

檢校侍中使

特進行中書侍郎權判門下省事上柱國衛國公杜鴻漸

銀青光祿大夫給事中上柱國范陽縣開國侯盧允

十一月日

時都事

左司郎中

金紫光祿大夫吏部尚書上柱國博陵縣開國伯宇正議大夫吏部侍郎上柱國隴西縣開國子賜紫金魚袋李卿

銀青光祿大夫吏部侍郎上柱國扶風縣開國男延昌

朝議郎守尚書右丞集賢殿學士副知院事兼修國史館告特進試鴻臚卿大廣智不空三藏

奉　敕如右牒到奉行

主事海

令史涓

書史令

郎中諤

永泰元年十一月日下　表制集卷第一代宗朝贈司空大辨正廣智三藏和上表制集卷第二

　　　　上都長安西明寺沙門釋圓照集


凡表二十二首　答制六首　總二十八首    謝贈故金剛三藏官號等表一首(并答)  請舍衣缽助僧道環修金閣寺制書一首  請舍衣缽同修圣玉華寺制書一首  賀平周智光表一首  請抽化度寺萬菩薩堂三長月念誦僧制一首  請修臺山金閣玉華寺等巧匠放免追呼制一首  請臺山五寺度人抽僧制一首  請子翷法師化度寺開講制一首  請降誕日度僧五人制一首  請度掃灑先師龍門塔所僧制一首  請御題先師塔額并設齋度人表一首(并答)  謝　恩命為先師設遠忌齋并賜茶表一首(并答)  請降誕日度三僧制一首  請光天寺東塔院充五臺山往來停止院制一首  天下寺食堂中置文殊上座制一首  大歷五年七月五日于太原設萬人齋制一首(令不空三藏撿校)  同年七月十三日與三藏　手詔一首  請太原府至德寺置文殊院制一首  同年九月四日又賜　手詔一首  請太原號令堂安像凈土院抽僧制一首  請慧林法師于保壽寺講表一首  謝　恩賜大興善寺施戒方等并糧料表一首(并答)  請廣智三藏登壇祠部告牒一首  謝　恩賜乳牛五頭并犢表一首(并答)

　　謝贈故金剛三藏官號等表一首

三藏沙門不空言。奉今月一日　制錫。故大和上金剛三藏。可贈開府儀同三司。仍贈號大弘教三藏。不空特進試鴻臚卿。仍賜號大廣智三藏。一雨自　天潤流根葉。圓毫發艷照及幽明。捧戴傍徨悲喜交集。不空誠懼誠喜以凄以懼。不空聞。十號者表德之殊稱。九卿者象河之重位。故大和上。道洽傳燈。誠以彰其遺烈。不空法慚紹構虛并荷于　鴻私。猶燕石之混光。同齊竿之濫吹。榮兼存歿。寵及師資。只奉兢驚瞻言靦面。況出家落彩。本忘榮辱。潔誠報　國。僧者通規　陛下廣運　金輪。曲收瓦礫。引安禪于中禁。旌褒崇之殊禮。雖負山無力。而踐跡近賓。虧高謝之法流。點少欲之清躅。是以面奏三讓。言煩九重。冀殷鑒于懇誠。豈確然之不拔。羊車稚子慚廣智而茫然。鹿苑卑材愧鴻臚而甚矣。無任感戴之至。謹奉表陳謝以聞。沙門不空誠懼誠喜謹言

永泰元年十一月五日。特進試鴻臚卿大廣智三藏興善寺沙門不空上表

寶應元圣文武皇帝批

和上。道秘雙林功超正覺。遠從天竺來布真言。頃得歸依親承付囑。褒崇之典禮。秩攸先俾增印綬之榮。式重師資之敬。兼申寵贈。庶表追榮也

　　請舍衣缽助僧道環修金閣寺　制一首

五臺山金閣寺

右大興善寺沙門。特進試鴻臚卿大廣智不空奏。上件寺　先圣書額寺宇未成。準開元二十四年衢州僧道義至臺山所見文殊圣跡寺。號金閣院。有十三間居僧眾。云有萬人。臺殿門樓茲金所作。登時圖畫一本進入在內。天下百姓咸欲金閣寺成。人誰不愿。令澤州僧道環日送供至山。[這-言+景]慕道義禪師所見之事。發心奉為　國家依圖造金閣寺。院宇多少一如所見。今夏起手工匠什物茲自營辦。將滿　先圣御額終成道義感通。觀夫此僧志愿非小。或謂文殊所假俾樹勝因。且五臺霛山寺額有五。清涼．華嚴．佛光．玉花．四寺先成。獨唯金閣一所未就。既是圣跡。誰不具瞻。不空愿舍衣缽隨助道環建立盛事。嘗恐歲不我與。愆于宿心。屢亦奏聞　天恩矜允。夫以文殊圣跡圣者為主。結構金閣非陛下而誰。棟梁者大廈是依。股肱者元首所托。共成一體和協萬邦。金閣斯崇。非夫宰輔贊成軍客匡助百寮咸續千官共崇。則何以表君臣之美。以光金閣之大也。保壽寺大德沙門含光奉使。回臺恭修功德。伏望便于造寺所奉宣　圣旨祈所厥誠。庶霛神照明。以介景福康寧寰宇保祐　圣躬。如天恩允許請宣付所司

中書門下　牒大廣智不空三藏

牒奉　敕宜依牒至準　敕故牒

永泰二年五月一日　牒

中書侍郎平章事元載

黃門侍郎平章事杜鴻漸

黃門侍郎平章事王縉

撿挍侍中使

撿挍右仆射平章事使

撿挍左仆射平章事李袍玉

中書令使

　　請舍衣缽同修圣玉華寺　制書一首

五臺山圣玉華寺

右特進試鴻臚卿大興善寺三藏沙門大廣智不空奏。前件寺準乾元元年九月十一日　敕。興金閣寺同置。不空先請自舍衣缽以為創首。伏望差當寺上座行滿。準金閣例撿挍營造

中書門下　牒大廣智不空三藏

牒奉　敕宜依牒至準　敕故牒

大歷元年十一月二十一日　牒

中書侍郎平章事元載

黃門侍郎平章事杜鴻漸

黃門侍郎平章事王縉

撿挍侍中李使

撿挍右仆射平章事使

撿挍左仆射平章事使

中書令使

　　賀平周智光表一首

不空言。伏以周智光。敢負　朝旨。自冒天誅。積惡滅身果見傳首。慶流率土。喜契陽春。蓋由　陛下神算潛通　睿謀密用。武士猶未施其勇。蒼生遽已獲其安。寰宇轉清。夷狄喪志。是知　圣王之力遂成無戰之功。仁王之慈畢獲有情之命。不空忝承　渥澤。殊增躍荷。不勝欣慶之至。謹奉表陳荷以聞。不空誠歡誠喜謹言

大歷二年正月十四日

特進試鴻臚卿大興善寺三藏沙門大廣智不空上表

寶應元圣文武皇帝批

智光兇狂敢擾關鋪。王師暫舉自有誅夷。宗社威霛大圣敷祐。師之護念氛梫永清。所賀知

　　請抽化度寺萬菩薩堂三長齋月念誦僧制一首

化度寺文殊師利護國萬菩薩堂三長齋月念誦僧二七人

大興善寺大德靜超　大德慧霛

化度寺大德法真　大德智藏　大德道岸

大德菩提泥沙(唐名義寬)　大德波羅檀(唐名善岸)

大德談演

西明寺大德光演　大德摩訶衍

興福寺大德達摩

千福寺大德法崇

慧日寺大德義成

醴泉寺大德利言

右特進試鴻臚卿大興善寺三藏沙門大廣智不空奏。伏以化度寺護國萬菩薩堂。并依臺山文殊所見。乘云駕象凌亂楹梁。光明滿堂不異金閣。奉去年十二月二十三日　恩命。賜香兼宣　口敕。命不空簡擇念誦大德。及命寺主智藏專撿挍道場。其前件大德等。或業茂真言學通戒律。或敷宣妙旨轉讀真乘。望抽住于此中。每年三長齋月。精建道場為國念誦。必有事故隨闕續填。其堂內外施及功德一物已上茲請三網專句當冀不遺漏

中書門下　牒大廣智不空三藏(牒祠部準此○令史趙昌主事薰意。郎中雀漪)

牒奉　敕宜依牒至準　敕故牒

大歷二年二月十六日　牒

中書侍郎平章事元載

黃門侍郎平章事杜鴻漸

黃門侍郎平章事王縉

撿校侍中李使

撿校右仆射平章事使

撿校左仆射平章事使

中書令在使院

　　請修臺山金閣玉華寺等巧匠放免追呼制一首

代州五臺山圣金閣寺造寺都料僧

純陀道仙法達木匠俟璨　谷禮　釗遺欽(忻州空襄縣)　檀命暉(五臺縣)　五茂林　陽喜子(唐林縣)　雍日新

圣玉花寺造寺都料

木匠殷[這-言+止](雁門縣)　匠霍龍(繁時縣)　釗如晏郭悊(唐林縣)　韓清　賈禮　支阿八(唐林縣)　張暉(繁時縣)

修五臺山六處普通供養舍木匠丁修零(定襄縣)

斑賓　智義璨　郭圭　馬元

李四師　封杜兒(五臺縣)　馬元悊

右特進試鴻臚卿三藏沙門大廣智不空奏。先奉恩命。令含光撿挍造前件寺及普通供養處。其所須材木當山自有。既是靈跡事資巧匠。前件匠等并遠近所推。今見在山修造次第。恐所營州縣或有追呼。特望　天恩許畢功德

中書門下　牒大廣智不空

牒奉　敕宜委云京句當勿令追擾牒至準　敕故牒

　大歷二年二月十六日牒

中書侍郎平章事元載　已下同七相

　　請臺山五寺度人抽僧　制一首

代州五臺山金閣寺玉花清涼花嚴吳摩子等寺

右特進試鴻臚卿大興善寺三藏沙門大廣智不空奏

文殊圣跡自古攸仰。今遇　陛下特更增修精建伽藍　恩命稠疊。是可百神潛祐萬圣來歸。靈蹤建興于斯為盛。處既嚴潔。人亦宜然。艱難已來僧徒漸少。或經行化物便住人間。或蘭若隨緣。周棲他處。遂使時中禮懺鐘梵遞虧。樹下禪龕蛛網交闇。福田未廣有愧圣心。伏乞　天恩先在山中行人童子久精苦者。寺別度二七人。兼諸州抽道行僧一七人。每寺相共滿三七人為國行道。有闕續填。金閣等五寺常轉仁王護國及密嚴經。又吳摩子寺名且非便。望改為大歷法花之寺。常為國轉法花經。同五寺例免差遣其所度人。望委云京將軍宗鳳朝與中使魏明秀。又修功德沙門含光簡擇。冀無偷濫。又清涼寺為大圣文殊造閣已畢。伏望　天恩賜書一額永光來葉

中書門下　牒大廣智不空

牒奉　敕宜依牒至準　敕故牒

大歷二年三月二十六日牒

中書侍郎平章事元載　已下七相同上

　　請子翷化度寺開講　制書一首

中書門下　牒大廣智不空

牒奉　敕特進試鴻臚卿大興善寺三藏沙門大廣智不空奏請。沙門子翷于化度寺萬菩薩堂開講者宜依牒至準　敕故牒

　大歷二年六月二十八日牒

中書侍郎平章事元載　七相同上

　　請降誕日度僧五人　制一首

行者畢數延年五十五(無州貫誦梵本賢護三昧經一部并誦諸陀羅尼請法名惠達住莊嚴寺)

行者康守忠年四十三(無州貫誦經一百二十紙并誦諸陀羅尼請法名惠觀住東京廣福寺大弘教三藏毗盧舍那院)

行者畢越延年四十三(無州貫誦梵本楞伽經一部誦金剛般若經并諸陀羅尼請法名惠日住莊嚴寺)

童子石惠璨年十三(無州貫誦梵本大吼雀王經一部誦隨求陀羅尼并經請法名惠光住西明寺)

童子羅詮年十五(無州貫誦梵本出生無邊門經誦隨求陀羅尼咒并經請法名惠俊住西明寺)

右特進試鴻臚卿大興善寺三藏沙門。大廣智不空奏。前件行者童子等。并素稟調柔。器性淳礭服勤經戒諷誦真言。志期出家精修報國。今因降誕之日請度為僧。各配住前件寺。冀福資圣壽地久天長

中書門下　牒大廣智不空

牒奉　敕宜依牒至準　敕故牒

大歷二年十月十三日牒

中書侍郎平章事元載

黃門侍郎平章事杜鴻漸

黃門侍郎平章事王縉

兵部尚書平章事李使

撿挍侍中李使

撿挍右仆射平章事使

中書令使

　　請度掃灑先師龍門塔所僧　制一首

東京龍門故開府儀同三司大弘教三藏塔所掃灑

無名僧惠恒年四十六(俗姓張名景芒。貫鄭州榮陽縣檀山鄉安信里。父壞道為戶。身無籍。誦菩薩戒經一卷。誦聲聞戒一卷。誦法花經一部。念誦為　業。住河南府廣福寺毗盧舍那塔院并向龍門塔所。來往掃灑)

當院行者趙元及年三十五(貫京兆府云陽縣龍云鄉修德里。父貞觀為戶。身無籍。誦法花經一部。誦維摩經一部。誦菩薩戒經一卷。誦金剛經　一卷。誦藥師經一卷。誦彌陀經一卷。誦金光明經［四］卷。誦無常經一卷。誦盂蘭盆經一卷。住保壽寺。法名惠翷)

行者田榮國年三十三(貫京兆府萬年縣積福鄉積德里。父懷常為戶。身無籍。誦大隨求真言。誦尊勝陀羅尼。誦阿彌陀陀羅尼。誦法花經一部。住總持寺。法名惠浚)

童子李寶達年十三(貫京兆府照應縣故疊鄉修文里。父守信為戶。誦法花經兩卷。誦大隨求真言。誦理趣般若經。住大興善寺。法名惠正)

右特進試鴻臚卿大興善寺三藏沙門大廣智不空奏。前件無名僧等。先嘗奉事故大和上。服勤香火積有歲年。志性柔和堅固無懈。請與正名便送塔額住彼掃灑。冀終罔極獲展師資。行者童子等。并久習真言。兼誦經典。不離本院業已成就。伏乞與度俾勵修持

中書門下　牒大廣智不空

牒奉　敕宜依牒至準　敕故牒

大歷三年六月十三日牒

中書令元假

門下杜王同上

　　謝御題先師塔額并設齋表一首(并答)

沙門不空言。不空早侍先大和上。猥承獎訓。愧無升堂之哲。謬忝入室之遇。曼茶羅灌頂壇者。萬行之宗。密證之主。將登覺路何莫由斯。始先師所傳啟此方耳目。惠燈罷照日月將深　陛下思續耿光。不遺疵賤　詔開灌頂俾建道場。才仿佛于存羊。豈歸依之補處　皇慈乃眷。渥澤累沾。降五僧泥封。云隨發落。下千人天飯。香任風吹。況塔額親題桂諸伊落。龍門之下更攢崛起之峰。月輪之間恒聚沖飛之雁。無任戴荷屏營之至。謹附監使李憲誠。奉表陳謝以聞。沙門不空誠歡誠喜謹言

大歷三年六月十三日

特進試鴻臚鄉大興善寺三藏沙門大廣智不空上表

寶應元圣文武皇帝批

和上釋梵宗師人天歸仰。慈悲智力拯拔生靈。廣開壇場。弘宣法要。福資國土。惠洽有情。愧厚良多。煩勞申謝

　　謝　恩命為先師設遠忌齋并賜荼表一首

沙門不空言。伏奉　恩命今月十五日。故大弘教三藏遠忌。設千僧齋。賜茶一百一十串。伏戴殞悲啟處無地。不空誠哀誠恐以凄以感。故大和上道被四生。化遷十地耀容。緬邈。經此忌辰。倍增霜露之悲。深積鶴林之痛

陛下恭弘付囑。遠念芳猷。分御膳以飯千僧。流香茗數盈百串。繽紛梵宇。郁馥禪庭。凡在門生無任感荷。不勝悲戴之至。謹附監使。奉表陳謝以聞。沙門不空誠惶誠恐謹言

大歷三年八月十五日

特進試鴻臚卿大興善寺三藏沙門大廣智不空上表

寶應元圣文武皇帝批

大和上。法留喻筏照委傳燈。久證涅槃示存齋忌。永惟付囑深眷徽猷。薄施香茶有煩陳謝也

　　請降誕日度三僧　制一首

中書門下　牒大廣智不空

羅文成年三十(貫土火羅國。誦金剛般若經。誦起信論。誦菩薩戒經。法名惠弘請住西明寺)

羅伏磨年四十五(寶應功臣武挍尉守右羽林軍大將軍員試大常卿上柱國賜紫金魚袋貫涼州天寶縣高亭鄉。法名惠成。請住化度寺)

童子曹摩訶年(貫京兆萬年縣安寧鄉永安里父為戶。誦法花經一部。法名惠順［誦］住千福寺)

牒奉　敕宜并與度配住前件寺牒至準　敕故牒

　大歷三年十月十三日牒

中書侍郎平章事元載

門下侍郎平章事杜鴻漸

門下侍郎平章事王縉

兵部尚書平章李使

司徒兼中書令使

　　請光天寺東塔院充五臺山往來停止院制一首

光天寺東塔院惠隱禪師鑄漆斗及伍斗銅[木*開]壹百參拾枚

右特進試鴻臚卿大興善寺三藏沙門大廣智不空奏。奏惠隱是不空弟子。為國鑄前件[木*開]充五臺山圣金閣等寺普通供養。其惠隱所居院。請充臺山鑄鴻功德。及送供眾僧來往停止。又令惠隱送圣至臺山。永為供養。冀福資皇祚。圣壽無疆

中書門下　牒大廣智不空

牒奉　敕宜依牒至準　敕故牒

　大歷四年六月十七日牒

中書侍郎平章事元載　五相同上

　　天下寺食堂中置文殊上座　制一首

大圣文殊師利菩薩

右京城大德特進試鴻臚卿大興善寺三藏沙門大廣智不空等奏。忝跡緇門。久修梵行。習譯圣典。頗悟玄門。大圣文殊師利菩薩。大乘密教皆周流演。今鎮在臺山。福滋兆庶。伏惟寶應元圣文武皇帝陛下。德合乾坤。明并日月。無疆之福康我生人。伏望自今已后。令天下食堂中于賓頭盧上特置文殊師利形像以為上座。詢諸圣典具有明文。僧祇如來尚承訓旨。凡出家者固合摳衣。普賢觀音猶執拂而為侍。聲聞緣覺擁彗而居后。斯乃天竺國皆然。非僧等鄙見。仍請永為恒式

中書門下　牒祠部

牒奉　敕大圣文殊師利菩薩法王之子。威德特尊為諸佛之導師。洗群生之心目。康我兆庶。是拯無邊。不有尊崇。人何瞻仰。今京城大德懇茲申奏。雅合圣典。所請宜依牒。至準

敕故牒

大歷四年十二月十九日

中書　四相同上

　　大歷五年七月五日與不空三藏于太原設萬人齋制一首

中書門下　牒僧不空三藏　牒奉　敕宜于太原設一萬人齋。取太原府諸色官錢物。準數只供勿使闕少。仍令不空三藏撿挍。牒至準　敕故牒

大歷五年七月五日牒

中書侍郎平章事元載

門下侍郎平章事王縉

兵部尚書平章事李使

司徒兼中書令使

　　同年七月十三日與三藏手　詔一首

敕大廣智三藏和上。久修定慧早契瑜伽。遠訪靈山躬祈圣道。至靈必應玄感遂通。青蓮喻心了證斯在。秋景余熱善加珍衛也。遣書指不多及

十三日

　　請太原至德寺置文殊院　制書一首

中書門下　牒大廣智不空三藏

牒承　敕特進試鴻臚卿大廣智不空三藏奏。請于太原府至德寺。置一文殊師利菩薩院。并抽三學大德二七人。遞弘本教以續法燈。仍請道憲法師于此寺長時講說者。宜依牒。至準　敕故牒

大歷五年七月十三日牒

中書侍郎平章事元載　四相同上

　　同年九月四日又賜手　詔一首

敕大廣智三藏和上。深契道源遠尋靈跡。慈悲妙力當示真宗。五蘊既空如如斯在。秋冷和上比平安好。遣書指不多及

四日

　　請太原號令堂安像凈土院抽僧　制書一首

太原府大唐興國太崇福寺中高祖神堯皇帝起義處。號令堂請安置普賢菩薩像一鋪。凈土院灌頂道場處。請簡擇二七僧奉為國長誦佛頂尊勝陀羅尼

右特進試鴻臚卿三藏沙門大廣智不空奏。先奉恩命往五臺山。修功德至太原。巡禮上件寺。因得瞻睹　高祖太宗起義圣跡并在此寺。實為國家皇業所興之源。固不合同諸寺例。伏乞天慈蠲免一切差科及地稅。便回充

高祖太宗七圣忌日設齋行香。及修號令堂安置普賢菩薩。仍于三長齋月每月十齋日。令合寺僧奉為高祖至　肅宗七圣。轉仁王護國般若經。庶得無疆之福永資七圣。無盡法音上符皇壽。其念誦僧。伏乞精加簡擇具名錄。奏先停俗客望即發遣

中書門下　牒三藏沙門大廣智不空

牒奉　敕宜依牒至準　敕故牒

大歷五年十月一日牒

中書侍郎平章事元載

門下侍郎平章事王縉

兵部尚書平章事李在使院

司徒兼中書令在使院

　　請惠林法師于保壽寺講表一首

沙門不空言。不空聞。貝葉翻經所以恢弘釋教。蓮華演偈所以付屬　天王。伏惟陛下位重金輪。心游寶偈。孝德感于天地。文明齊于日月。伏見章敬寺僧惠林幼懷聰悟志愿傳燈。演說大乘上答鴻造。每常諷誦妙義。能宣念其地。偏幸沾　天澤。不空今奉為國請于保壽寺為道俗敷演真經。庶宗廟圣祚歷大劫。而齋年蒼生福田拔須彌而作壽。如　天恩允許請降

墨敕依奏

大歷六年二月二日

特進試鴻臚卿三藏沙門大廣智不空上表

　　謝　恩賜大興善寺施戒方等并糧料表一首

沙門不空言。中使李憲誠奉宣　圣旨。特賜大興善寺施戒方等道場粳糯粟米油柴諸物等。無不備足。以充齋供。捧對慚惕忻悚交。并許其道場。為幸已甚。更賜僧供。雨露實深。自愧無階能上答效。但晝夜精勤加功念誦。冀酬萬一。謹率求受戒僧眾等。于三七日懇誠念誦精馳行道。奉為國家以修勝福。冀無邊功德。上資圣躬。不勝慚載之至。謹因中使李憲誠附表陳謝以聞。沙門不空誠歡誠懼謹言

大歷六年三月二十八日特進試鴻臚卿大興善寺三藏沙門大廣智不空上表

寶應元圣文武皇帝答曰

三藏慈惠精誠。念深家國。弘修福利。廣被生靈。開建壇場。闡揚妙典。發揮后學。封植良緣。所施非優。何至于謝

中書門下牒

　　請廣智三藏登壇祠部告牒一首(中書門下牒準此)

興善寺三藏大廣智不空

右保壽寺臨壇大德慧徹等奏。伏以三藏國師釋門墻塹四海瞻仰兩京宗承清凈戒壇事資宿德。伏請登壇秉法。為眾授戒

中書門下　牒祠部　牒三藏準此

牒奉　敕宜依牒至準　敕故　牒

大歷六年四月三日　牒

中書侍郎平章事元載

門下侍郎平章事王縉

兵部尚書平章事李在使院

司徒兼中書令使

祠部　牒興善寺

牒奉　中書門下　敕牒如右準　敕右牒所由者故牒

大歷六年四月九日　　　令史遐[這-言+止]牒

主事釗意

郎中董晉

　　謝　恩賜乳牛表一首

沙門不空言。今日特奉　恩命。賜乳牛五頭各并犢。賜賚自天悚踴無地。不空誠慚誠荷。以忻以愧。伏惟　寶應元圣文武皇帝　陛下日月光臨　恩過雨露。雖復精勤四時豈酬萬一。罄力竭忠實難仰謝。撫心修己有淟面目。不勝　寵渥優深之至。謹奉表陳謝以聞。沙門不空誠惶誠悚謹言

大歷六年九月二十四日特進試鴻臚卿大興善寺三藏沙門大廣智不空上表

寶應元圣文武皇帝批

和上深入秘藏。護念勤誠。顧乃精修。宜承渥命。所賜非厚煩至謝恩

大辨正廣智三藏和上表制集卷第二

德治二年(丁未)四月十二日于神護寺成身院以南岳房濟暹僧都所持之本書寫了　猷然(七十四)代宗朝贈司空大辨正廣智三藏和上表制集卷第三

　　　　上都長安西明寺沙門釋圓照集


凡一十六首　答制九首　總二十五首    三朝所翻經論請入目錄流行表一首(并答)  謝恩許新翻經論入目錄流行表一首(并答)  敕賜汾州西河縣西苑房佛堂寺額制一首  恩命令祈甘雨表一首(并答)  東都先師塔及石戒壇院請抽大德制一首  請超悟法師于化度寺修六菩薩制一首  敕置天下文殊師利菩薩院制一首  謝敕置天下文殊師利菩薩院表一首(并答)  請京城兩街各置一寺講制一首  貶興善寺主圓敬歸河南慧遠寺制一首  進文殊師利佛剎功德經狀一首  請補前都維那道遇充寺主制一首  恩賜瓊花真人一切經一藏謝表一首(并答)  恩賜文殊閣上梁赤錢[鐎-隹+?]餅等物謝表一首(并答)  恩命祈雨三藏和上賀雨表一首(并答)  瓊華真人真如金剛薨奉慰表一首(并答)  五月五日　恩賜白素謝表一首(并答)  三藏和上遺書一首

　　三朝所翻經請入目錄流行表一首

三朝所翻經總七十七部凡一百一卷并都目一卷    金剛頂瑜伽真實大教王經三卷  金剛頂瑜伽般若理趣經一卷  觀自在菩薩授記經一卷  瑜伽念珠經一卷  奇特佛頂經三卷  觀自在菩薩最勝明王心經一卷  金剛頂瑜伽文殊師利菩薩經一卷  阿唎多羅阿嚕力經一卷  普賢行愿贊一卷  地藏菩薩問法身贊一卷  出生無邊門經一卷  大吉祥天女經一卷  底哩三昧耶經三卷  十一面觀自在菩薩經一卷  吉祥天女十二名號經一卷  金剛頂瑜伽十八會指歸一卷  金剛頂瑜伽三十七尊分別圣位法門一卷  菩提場所說一字頂輪王經五卷  寶篋經一卷  金剛壽命陀羅尼經一卷  大孔雀明王經三卷  大云請雨經二卷  蘘虞梨童女經一卷  雨寶陀羅尼經一卷  稻[乾-乞+余]喻經一卷  大寶廣博樓閣經三卷  菩提場莊嚴經一卷  除一切疾病陀羅尼經一卷  能凈一切眼陀羅尼經一卷  施焰口餓鬼陀羅尼經一卷  三十五佛名經一卷  八大菩薩曼陀羅經一卷  葉衣觀自在菩薩陀羅尼經一卷  訶利帝母經一卷  毗沙門天王經一卷  觀自在菩薩說普賢陀羅尼經一卷  文殊問字母品經一卷  金剛頂蓮華部心念誦法一卷  金剛頂瑜伽千手千眼觀自在念誦法一卷  無量壽如來念誦儀軌一卷  阿閦如來念誦法一卷  佛頂尊勝念誦法一卷  金剛頂勝初瑜伽普賢菩薩念誦法一卷  金剛王菩薩念誦法一卷  普賢金剛薩埵念誦法一卷  金剛頂瑜伽五秘密修行儀軌一卷  金剛壽命念誦法一卷  一字頂輪王瑜伽經一卷  一字佛頂輪王念誦儀軌一卷  仁王般若念誦法一卷  如意輪念誦法一卷  大虛空藏菩薩念誦法一卷  瑜伽蓮華部念誦法一卷  觀自在菩薩真言觀行儀軌一卷  觀自在多羅瑜伽念誦法一卷  甘露軍吒利瑜伽念誦法一卷  華嚴入法界品四十二字門觀一卷  文殊贊法身禮一卷  受菩提心戒儀一卷  金剛頂瑜伽三十七尊禮一卷  理趣般若釋一卷  大曼荼羅十七尊釋一卷  金剛頂瑜伽護摩儀軌一卷  諸部陀羅尼目一卷  大乘緣生論一卷  七俱胝佛母陀羅尼經一卷  大虛空藏菩薩所問經八卷  仁王經二卷  密嚴經三卷  仁王念誦儀軌一卷  仁王經疏三卷

沙門不空言。不空爰自幼年承事先師大弘教三藏和尚二十有四載。稟受瑜伽法門。后游五夫尋求所未受者并諸經論。更重學習。凡得梵本瑜伽真言經論五百余部。奉為國家詳譯圣言。廣崇福祐。天寶五載卻至上都。奉　玄宗皇帝恩命。于內建立道場。所赍梵經盡許翻譯。及肅宗皇帝配天繼圣。特奉　綸旨。于內道場建立護摩。及灌頂法。又為國譯經助宣皇化。累奉二圣　恩敕。先代三藏所有梵文并使搜訪。其中有絳索脫落便令修補。其有未經翻譯者續譯　奏聞伏惟　陛下纘承皇運。大庇含靈。廣辟福田。重明日月。恩波遠被。法雨分流。四海宅心。萬方欣戴。是知佛之付囑允在　圣君。不空叨承渥澤榮幸實深。切自思之如何報國。奉先皇圣制令闡微言。又奉　陛下恩命恭尊遺旨。再遣翻譯利濟群生。雖復四時精勤未酬萬一。是以區區于日夕。詳譯真言及大乘經典。冀效涓微。上資　皇道。其所譯金剛頂瑜伽法門是成佛速疾之路。其修行者必能頓超凡境達于彼岸。余部真言諸佛方便其徒不一。所譯諸大乘經典。皆是上資邦國息滅災厄。星辰不愆風雨慎敘。仰恃佛力輔成國家。謹纘集前后所翻譯訖者。自開元至今大歷六年。凡一百一卷七十七部并目錄一卷。及筆受僧俗名字繕寫已訖。謹因　降誕之辰謹具進奉。庶得真言福祐長護圣躬。大乘威力永康國界。其未翻梵本經中。但有護持于國福潤生靈者續譯奏聞。不勝虔誠之至謹奉表以聞。沙門不空誠惶誠恐謹言

大歷六年十月十二日

特進試鴻臚卿三藏沙門大廣智不空上表

寶應元圣文武皇帝批

和上夙事　先朝弘闡妙教。演茲貝葉廣示迷津。朕嗣纘　丕圖恭承睿旨。和尚再加詳譯。令卷軸續畢永濟生靈。深可嘉嘆。其所譯經宜宣付中外。入一切經目錄

　　謝　恩許新翻經論入目錄流行表一首

沙門不空言。中使李憲誠奉宣　圣旨。送新翻經目錄　敕一道制答進經表　敕一道特令中外施行。仍入一切經目錄捧戴。忻躍喜荷無任誠歡誠悚。再嘆再愧。伏惟　陛下承法王之付屬。滿人心之志愿持普賢之密印。行天子之正教。浹辰。際朗惠日于八方。在于頃刻注　洪澤于萬物。斯乃普天幸甚。而況在不空者焉。然不空所翻圣典四十余年　三朝已來贊修功德志在宣傳。上資　王室下潤生靈。豈意夙心一朝愿滿。圣恩廣大累劫難酬。況更特許翻譯所是未翻梵本。倍增悲喜。敢罄竭心力承奉圣旨。續譯進奉。不勝歡悚懷恩之至。謹因中使李憲誠奉表以聞。不空誠喜誠愧謹言

大歷七年正月二十七日

特進試鴻臚卿三藏大廣智不空上表

寶應元圣文武皇帝批

和上久證菩提入佛知見。所翻經典皆洞精微受。命施行式傳惠照寰示頒宇。廣濟含靈。未光慈航煩至陳謝也

　　敕賜汾州西河縣西苑房佛堂寺額　制一首

汾州西河縣西苑房古佛堂院

右特進試鴻臚卿三藏大廣智不空奏。前件佛堂。西河縣社邑百姓。于至德年中創共修葺志愿。妖孽喪亡。國家克復。伏以先圣孝感取為社名。并不煩擾公家。亦不私有求乞。其社人等各自率家資遂共成辦。自茲已來修葺不輟。前年奉　恩命。五臺山修功德。回日到此佛堂院。尋問根由具悉其實。堂殿院宇已就垂成。特望　天恩賜一寺額

中書門下　牒大廣智不空

牒奉　敕宜賜額法津之寺牒至準　敕故牒

大歷七年三月四日牒

中書侍郎平章事元載

門下侍郎平章事王縉

兵部尚書平章事李使

司徒兼中書令使

　　恩命祈雨賀雨表一首

沙門不空言。中使姜庭瑰至奉宣　圣旨。屬以亢陽令祈雨。限七日得者。不空聞。絲言必準者君也。綸發必從者臣也。伏惟　陛下。明四目達四聰。天高聽卑憂心嫁穡。可謂元首之至明矣。既奉天詔。旋嚴道場。莫不戮其力一其心。使　陛下天成依諸佛遺教。微誠懇極。至誠感神。無勞燕舞之征。已降普天之澤。下順人望。上赴　圣心。足蹈手舞無任抃躍。謹奉表陳賀以聞。沙門不空誠歡誠喜謹言

大歷七年六月一日特進試鴻臚卿大興善寺三藏沙門大廣智不空上表

寶應元圣文武皇帝批

和上妙行圓明大慈弘濟。慮深家國仁洽生靈。精潔壇場至祈甘澤。晝夜勤請真圣照臨。不踰旬時克致零雨。緣苗恒茂豐歲有期。顧惟薄德載懷愧勵也

　　東都先師塔院及石戒壇院請抽大德制一首

東都薦福寺大弘教三藏和上塔院。請抽諸寺名行大德七人

右不空先師在日。特蒙　玄宗置上件塔院。年月深久。廟宇崩摧。香火闕供。無人掃灑。今請抽諸寺大德七人住持彼院。六時懺念為國進修三密瑜伽。繼師資之舊業

同寺一切有部古石戒壇院。請抽諸寺名行律師七人。每年為僧置立戒壇

右件戒壇院是不空和上在日。舍衣缽興建。當不空進具之日。亦有誠愿。許同修葺。不空叨承　圣澤。冀玉鏡之重開。睹大師之舊規。望金輪之再轉。今請置一切有部戒壇院額。及抽名大德七人。四季為僧敷唱戒律。六時奉為國修行三密法門

以前特進試鴻臚卿大興善寺三藏沙門大廣智不空奏。前件院抽僧及置額等。請有闕續填。其府縣差科及一切僧事。并請放免不同諸寺。謹件如前

中書門下　牒大廣智不空

牒奉　敕宜依牒至準　敕故牒

大歷七年六月十六日牒

中書侍郎平章事元載

門下侍郎平章事王縉

兵部尚書平章事李使

司徒兼中書令使

　　請超悟法師于化度寺修六菩薩講制一首

化度寺大菩薩像六軀

右特進試鴻臚卿大興善寺三藏沙門大廣智不空奏。先奉恩命造前件功德。今請超悟法師。于像前為國講大般涅槃經。冀陛下。崇修洗生靈耳目。則微誠愿滿

中書門下　牒大廣智不空　牒祠部準此

牒奉　敕宜依牒至準　敕故牒

大歷七年八月二日牒

中書侍郎平章事元載

門下侍郎平章事王縉

兵部尚書平章事李抱玉

司徒兼中書令使

祠部牒大廣智不空

牒奉中書門下　敕牒如右牒至準　敕故牒

大歷七年八月四日　　　令史尚秀牒

主事劉義

即中褚長孺

　　敕置天下文殊師利菩薩院制一首

中書門下　牒不空三藏

牒奉　敕京城及天下僧尼寺內。各簡一勝處。置大圣文殊師利菩薩院。仍各委本州府長官即句當修葺。并素文殊像裝飾彩畫功畢。各畫圖其狀聞奏。不得更于寺外別造。牒至準　敕故牒

大歷七年十月十六日牒

中書侍郎平章事元載

門下侍郎平章事王縉

兵部尚書平章事李使

司徒兼中書令使

　　謝　敕置天下寺文殊院表一首(并答)

沙門不空言。伏見今月十六日特敕。京城及天下僧尼寺內各簡一勝處。置大圣文殊師利菩薩院。并素文殊像裝飾彩畫者。不空聞。惟圣作法。其德動天。澤潤生靈。懸之日月。不空誠歡誠荷載忻載躍。伏惟　陛下開法王之玄造。辟非常之福田。建文殊真容。使普天瞻仰。在于緇侶光幸尤深。且文殊圣者即諸佛祖師。大悲弘愿不取正覺。大乘引導利樂無期。昔釋迦如來先有懸記。一乘典語興在中華。當有至圣帝王必以大乘理國。八百余載。歷伏帝王圣賢多矣。實未有如　陛下者也。不空何幸生遇圣朝介修大乘。奉事文殊師利。常以此圣真言奉為國家特誦。每蒙護念。　恩德逾深。曰夜思之無階上報。不謂忽然　天慈普洽。垂淚宿誠。廢寢忘食無任悲喜。不勝戴荷之至。謹附中使揚貴珍奉表陳賀以聞。沙門不空誠歡誠悅謹言

大歷七年十月二十七日特進試鴻臚卿大興善寺三藏沙門大廣智不空表進

寶應元圣文武皇帝批

大圣文殊久登正覺。拯生人于三界。鎮毒龍于五峰。慈悲道深。弘濟功遠。故令釋眾同此歸依。三藏梵域宗師。當深慰愜也。所賀知

　　請京城兩街各置一寺講　制一首

新譯大虛空藏經(章敬寺大德元盈法師請保壽寺講資圣寺大德道液法師請西明寺講)

右特進試鴻臚卿大興善寺三藏沙門大廣智不空奏。前件經奉　詔頒行。曾未開闡。若不稱贊寧表圣功。上件大德并述疏已成。請東西兩街各于一寺常講此經。冀福河潛流。上資圣壽

中書門下　牒大廣智不空

牒奉　敕宜依牒至準　敕故牒

大歷八年正月八日牒

中書侍郎平章事元載

門下侍郎平章事王縉

兵部尚書平章事李使

司徒兼中書令使

二月十五日有　敕于大興善寺翻經院起首。修造大圣文殊鎮國之閣。大德僧秀巖充使修造使沙門慧勝同撿校。沙門不空言。伏奉　恩旨翻譯此經。天力護持。卷軸功畢。證義筆受僧俗名字年月處所咸列終篇。去月端午進奉已訖。圣情恩造許賜班宣。不空誠歡誠悚載愧載荷。不空聞。設教者如來。弘傳者　君上施行佛事非圣主而誰。伏惟。陛下回月日于黃道。垂　雨露于蒼生。沾潤物情。僧侶偏幸修渥撫己。未知何報。然此經者。眾行之本源。凈土之殊稱。菩薩大愿功德莊嚴三昧神通如來法印無不具足。暫聞隨喜福尚無窮。況讀誦受持功德何限。冀茲法利酬　恩萬一。特望　天恩。令天下大寺七僧小寺三僧。于新置文殊院長時為國講宣讀誦。有闕續填。務使法音傳燈不絕。永康率土。長護圣躬。不勝懇愿之至。謹奉表以聞。沙門不空誠請誠悚謹言

大歷八年六月日

特進試鴻臚卿三藏沙門大廣智不空表進

　　貶興善寺寺主圓敬歸河南思遠寺制一首

大興善寺寺主圓敬本配河南府陸渾。縣思遠寺

右特進試鴻臚卿大興善寺三藏沙門大廣智不空奏。前件僧比將解撿校僧事。不空遂舉充興善寺主。今得徒眾如謙等狀稱。其僧自任綱維。侵損常住。毀圻僧舍屋。修自己私房。非理役使家人。手功已下妾聚尼眾止宿不護嫌疑。見被京兆府推問。事跡彰露。恐令準法科繩。法門之中實可愧恥。伏乞存其法服不奪僧名。勒歸陸渾本寺。許其改過。為國修持

中書門下　牒大廣智不空三藏

牒奉　敕宜依牒至準　敕故牒

大歷八年七月十三日牒

中書侍郎同平章事元載

門下侍郎平章事王縉

兵部尚書平章事李使

司徒兼中書令使

　　進文殊師利佛剎功德經狀一首

大圣文殊師利菩薩佛剎功德莊嚴經一部三卷(并)寶鈿函

右不空先奉　綸旨令譯此經。天恩曲臨。并已成辦。參校唐梵。詳定言音。年月處所筆受證義僧俗之名咸題卷中。文殊事跡緣起根由。始于發心至成正覺莊嚴凈土。此經具載。諸佛理體。菩薩行門。法界有情無生實相分明表示。功德廣大。余經罕儔。愿此勝因上資圣祚。伏乞宣示寰宇以福生靈。特望　天恩。所是新置文殊院大寺七僧小寺三僧。于文殊院中長時為國講宣誦習。有闕續填。是使法燈繼明不絕。靈神庶類孰不歡心。幸因輪王降誕之辰天人嘉會之日。冀茲景福上益壽山。愿以法流添于　圣海。謹隨狀陳進以聞。如天思允許請降墨敕

大歷八年十三日

特進試鴻臚卿三藏沙門大廣智不空狀進

　　請補前都維那道遇充寺主　制一首

興善寺前都維那道遇

右特進試鴻臚卿三藏沙門大廣智不空奏。前件僧。戒行精潔為眾所推。先充都師勾當寺事。終始如一。勤效頗彰。今當寺見闕寺主。藉其撿校。伏望備充寺主

中書門下　牒大廣智不空

牒奉　敕宜依牒至準　敕故牒

大歷八年八月四日牒

中書侍郎平章事元載

門下侍郎平章事王縉

兵部尚書平章事李使

司徒兼中書令使

　　謝　恩賜瓊華真人一切經一藏表一首(并答)

沙門不空言。內謁者監吳休悅奉宣　圣旨。瓊華真人真如金剛一切經一藏凡五千五十卷。并是栴檀香軸。織成彩帙。眾香合成經藏。香木經案。金寶香爐。云霞相輝。日月間錯。光明芬馥充溢街衢。并賜不空。當院安置。令其轉讀奉迎禮拜。喜荷交并。未知何功。上答玄造。審復思惟諸佛圣典才受持者獲福無邊。冀此勝因以酬萬一。謹即差二七人長時轉讀。愿真人真如金剛福德堅固　圣皇寶祚萬劫惟新。不勝喜躍之志。謹附中使吳休悅。奉表陳謝以聞。沙門不空誠歡誠悚謹言

大歷八年十月十八日特進試鴻臚卿三藏沙門大廣智不空上表

寶應元圣文武皇帝批

三藏梵行精深圣真加護。經行轉讀福德無邊。敬以藏經置于香剎。愿祈嘉禮。保佑瓊華。使瘵疾永除慶善滋長。豈云殊渥煩此謝恩

　　恩賜文殊閣上梁蒸餅見錢等物謝表一首

沙門不空言。其文殊閣先奉　恩命。取今月十四日上梁。天澤曲臨。特賜千僧齋飯。上梁赤錢二百貫。蒸餅二千顆。胡餅二千枚。茶二百串。香列湯十甕。蘇蜜食十合槃。甘橘子十五個。甘蔗四十莖。中使相繼于道路。飯食盈溢于街衢。御膳珍羞悉飽大會。天廚湯茗普洽士庶。圣恩過甚。答效何階。智者皆言。自佛法東來向欲千載。古之王者豈不修福。弘益廣大實未有如今之皇上。不空何幸生遇圣朝。又傳真言。贊于皇化。雖復百身不擇晝夜精勤持誦。豈酬萬一。不勝歡悚之至。謹附監使李憲誠奉表陳謝以聞。沙門不空誠荷誠愧謹言

大歷八年十二月十日

特進試鴻臚卿大興善寺三藏沙門大廣智不空上表

寶應元圣文武皇帝批

和上傳教梵宮。流音東夏。弘揚圣典。持護真宗。福資群生。慶集家國。創建文殊之閣。初舛香剎之梁。錫饌助齋。勿勞于表謝

　　賀雨表一首(并答)

沙門不空言。頃以去年終冬罷雪。今春正盡。猶自愆陽。比屋熬然　皇情憂軫。為人引咎。精思祈天。果得應時。春澤普洽。川原滂霈。草木滋華。是知圣德動天。神應如響。一人有感。萬類照蘇。不勝忻悅之至。謹因中使李憲誠奉表陳賀以聞。沙門不空誠歡誠荷謹言

大歷九年二月五日

特進試鴻臚卿三藏沙門大廣智不空上表

寶應元圣文武皇帝批

自冬少雪。慮切農郊。分命群官。偏祈岳瀆。而宗社貺祐。靈只愿懷。云馳早春。雨洽中野。和上念深家國。虔請道場。豐和有期。慰悅斯在。所賀知

　　奉慰瓊華真人薨表一首(并答)

沙門不空言。伏承瓊華真人薨逝。上軫　圣慈。傍悲行路。不空拙自將理伏枕多時。圣恩不以不空凡僧。遣養真人為女。痛切之至實倍常情。真人乖攝之時。不空身正因惙。不獲力疾就內加持。昨二十七日扶策欲請對。行至子城東南角已承真人兇諱。中路卻回。追感平生。無由取訣。哀情莫展。痛迫實深。望伏圣慈許不空來月二日扶力就真人喪次。轉念獲申情禮。實為悲幸。每虔誠發愿。上向諸佛。庶憑法力。保護亡靈。伏惟　圣心俯垂昭鑒。不空稍侯痊減即冀扶持奉慰。謹奉表以聞。沙門不空誠悲誠慟謹言

大歷九年四月二十九日

特進試鴻臚卿三藏沙門大廣智不空上表

寶應元圣文武皇帝批

真人平生朕深所鐘念。以其久疾依怙福田。和上慈悲養之為女。膏肓莫救。憫悼誠深。和上乖侯多時。體氣虛弱。且宜將攝。不可勞到喪。次佇聞痊復也

　　恩賜白素謝表一首(并答)

沙門不空言。伏奉中使元應全宣　圣問。兼賜白素等。捧受慚悚罔知所圖。伏以。攝生無方自嬰疾苦。致力不逮禍夭瓊華。更沐　恩私。錫問頻及。無任悲荷之至。謹附表陳謝以聞。沙門不空誠惶誠恐謹言

大歷九年五月五日

沙門特進試鴻臚卿大廣智不空表上

寶應元圣文武皇帝批

和上道行圓明。慈悲普洽。少嬰常疾。軫慮殊深。節物所沾。勞此申謝也

　　三藏和上遺書一首

吾普告四眾弟子等。大教總特浩汗深廣。瑜伽秘密誰測其源。吾自髫齔出家。依師學業。討尋梵夾二十余年。晝夜精勤。伏膺咨稟。方授瑜伽四千頌法。奈何積釁深重。先師壽終。棲托無依。憑何進業。是以遠游天竺。涉海乘危。遍學瑜伽。親禮圣跡。得十萬頌法藏印可。相傳來歸帝鄉。福地行化。然一朝供奉為三代帝師。人主盡授瑜伽密傳法契。爰自今圣弘教。最深十八會瑜伽盡皆建立。三十七圣眾一一修行。每入道場。依時念誦。九重萬乘恒觀五智之心。闕庭百寮盡持三密之印。吾當代灌頂三十余年。入壇授法弟子頗多。五部琢磨成立八個。淪亡相次。唯有六人。其誰得之。則有金閣含光．新羅慧超．青龍慧果．崇福慧朗．保壽元皎．覺超。后學有疑。汝等開示。法燈不絕。以報吾恩。況吾年登七十。氣力漸衰。汝等幼稚者多。故先遺囑當院僧弟子慧勝等。少小事吾。恭謹無怠。勤勞歲久。實可矝憐。雖五部未沾。并一尊精熟修持成佛是可有余。各自策勵如吾在日。必須和睦同共住持。若有害群。吾不祐汝。吾受持金剛。鈴杵并銀盤子菩提子念珠水精念珠并合子。并進供奉　圣人請入內。及保壽化度興善諸寺弟子等。吾在之日。汝等依吾。吾護念汝。吾百年后。汝等依國。于國須忠。努力虔誠為國持念。國安人泰。吾愿滿焉。青龍曇貞。大法真言吾先授與。至于契印渠未得之。汝等為吾轉為授。卻俗弟子功德使李開府。依吾受法三十余年。勤勞精誠。孝心厚深。河西南海問道往來。凈影鴻臚躬親供養。瑜伽五部先以授之。十七五身更增秘密。吾銀道具五股金剛杵三股獨股鈴并留與開府。作念受持速證悉地。院中師僧開府往來撿挍如吾在日。務須安存。上下和睦。監使李大夫自監吾已來無少違意。往來進奏皆契圣心。不但輔佐　國家。亦為護法菩薩。普賢秘密尋以受持。踵襲大乘必當克證。吾銀羯磨金剛杵四個并輪留與。受持為念取證菩提。佛法護持如吾在日。賢者趙遷。吾為翻經有時執筆。諸余鈔寫亦有其功。若愛出家為與聞奏。樂之處俗汝亦安存。吾后翻得文殊經一卷。寶樓閣念誦法一卷。如來藏經一卷。翻譯雖終未及進奉。勾當寫出為吾進都。寶金剛事吾日深。小心孝順。至于念誦倍更精勤。留在院中同住供養。院內行者童子。上從賢德下至汝奴。汝仕大夫為奏與度。其蘇但那野奢并放為良任從所適。樂在院中亦任本意。其庭秀為老親見在南海欲得侍奉。亦語開府放去養親令喬為是家人。久以[示*互]承隨吾入內。圣人亦識。每偏驅使辛勤最多。件李大夫與奏出家。莊上有牛兩頭。可準錢物拾余貫。將陪常住。用充價直。收贖令喬院內應緣。道場所有幡華楨像諸功德等氈廗毯耨銅器瓷器蠡杯。一切并舍入文殊閣下道場。永為供養。不得轉輒有零落出外借人。吾緣身衣并已舍盡有金八十七兩銀二百二十兩半。并將施入五臺山金閣玉華兩寺。裝修功德。所有家具什物柴器鐵器瓦器床廗氈褥床子耨子及諸雜一切物等。吾并舍與當院受用。子弟往來須有投寄。梵夾閣上藏中安置其藏及經為是　敕賜鎮院安置。汝常為　國轉讀持念焚香供養守護。并不得零落損失。吾奏　圣人造閣。下置文殊菩薩。上安漢梵之經。為國福田永代供養。閣則大改已成。作家欠錢裝飾未了。軒廊門屋僧房亦未成立。所有搏零落殘方榑木。汝共大夫計會善為聞奏修崇了卻。閣成已后奉為　國家置三七僧。轉經念誦。永資　圣壽。滿吾本愿。東京　和上塔所師僧院舍莊園。汝亦為吾勾當成立。其車牛鄠縣洨南莊并新買地及御宿川貼得稻地街南菜園。吾并舍留當院文殊閣下道場。轉念師僧永充糧用香油炭火等供養。并不得出院破用。外人一切不得遮蘭及有侵奪。其祥谷紫莊將倍常住。其莊文契并付寺家。吾重告諸弟子。汝等須知。人代無常誰免此也。師資之道以法義情親不同骨肉。與俗全別。汝等若依吾語是吾法子。若違吾命則非法緣。吾壽終后。并不得著服及有哭泣攀慕。憶吾即勤加念誦。是報吾恩。亦不得枉破錢財威儀葬送。亦莫置其塋域虛棄人功。唯持一床。盡須念誦。送至郊外。依法荼毗。取灰加持。便即散卻。亦不得立其靈機圖寫吾形。儒生七十二子尚有心喪。吾教灌頂相傳都不然也。汝等諸子是從佛口生從法化生得佛法分。即同普賢身。行普賢行。住普賢心。圓明廓周。五智齊現。修行如此。是契吾心。何勞驅驅營營非法不益之事。吾所告焉。汝等須依吾此處分。恐后無憑。仍請三綱直歲徒眾等著名。為記鄔波馱耶告

大歷九年歲次甲寅五月己亥朔七日乙巳

直歲慧達

典座明彥

都維那法高

寺主道遇

上座潛真

大辨正大廣智三藏和尚表制集卷第三代宗朝贈司空大辨正廣智三藏和上表制集卷第四

　　　　上都長安西明寺沙門釋圓照集


凡一十九首　答制三首　總二十二首    請于興善寺當院兩道場各置持誦僧制一首  加開府儀同三司及封肅國公制告牒一首  三藏和上臨終陳情表一首(并答)  和上初薨賜賻贈物制一首  敕諸孝子各守法教制一首  敕諸孝子著服喪儀制一首  賜孝子米面擇地等手詔一首  和上寫真影贊并序一首  恩賜起造靈塔絹制一首  謝恩賜造塔絹表一首(并答)  鄧國夫人張氏祭文一首  弟子苾芻慧勝祭文一首  五日李相公祭文一首  賜司空并謚號制一首  大廣智三藏行碑一首(沙門飛錫文)  大廣智不空三藏和尚影贊一首(飛錫文)  六日敕遣中使祭文一首  六日元相公祭文一首  謝追贈司空并謚號表一首

　　請于興善當院兩道場各置持誦僧制一首

弟子僧慧朗．慧超．慧璨．慧海．慧見．慧覺．慧暉．右件僧等請于當院灌頂道場常為國念誦。僧慧干．慧果．慧嚴．慧云．慧信．慧珍．慧勝．慧深．慧應．慧行．慧積．慧俊．慧賢．慧英

右件僧等請于大圣文殊閣下常為　國轉讀　敕賜一切經

以前特進試鴻臚卿大興善寺三藏沙門大廣智不空奏。住此寺院二十余年。建立道場為　國持誦。靈應非一。不可名言。其大圣文殊閣　恩命賜錢修造向畢。既安梵夾。又有御經。理合弘持以資景福。其惠朗等二十一人。并久探秘藏。深達真乘。戒行圓明。法門標準。望依前件常令念誦轉經。如后有事故。即請簡擇灼然有道行僧填闕。庶法燈不絕。圣壽無疆

中書門下　牒大廣智不空

牒奉　敕宜依牒至準　敕故牒

大歷九年六月六日牒

中書侍郎平章事元載

門下侍郎平章事王縉

兵部尚書平章事李抱玉

司徒兼中書令使

　　加開府及封肅國公　制一首

敕。大道之行同合于異相。王者至理總歸于正法。方化城之齊致。何儒釋之殊途。故前代帝王罔不崇奉法教弘闡與時偕行。特進試鴻臚卿大興善寺三藏沙門大廣智不空。我之宗師。人之舟楫。超誦三學坐離于見取。修持萬行常示于化滅。執律舍縛。護戒為儀繼明善教之志。來受人王請。朕往在先朝。早聞道要。及當付囑。常所歸依。每執經內殿。開法前廗。憑幾同膠序之禮。順風比崆峒之問。而妙音圓演。密行內持。待扣如說。自涯皆晤。滌除昏妄。調伏魔冤。天人洗心于度門。龍鬼受職于神印。固以氣消災癘。福致吉祥。實惟弘我之多。寧止利吾之美。嘗有命帙用申優禮而得為師。盛味道滋。深恩復強。名載明前志。夫妙界有莊嚴之土。內品有果地之殊。大乎尚德。敬順時典。可開府儀同三司。仍封肅國公。食邑三千戶。余如故

大歷九年六月十一日

銀青光祿大夫中書侍郎平章事元載

司徒兼中書命使宣

中書舍人揚炎奉行

奉　敕如右牒到奉行

大歷九年六月日

侍中闕

金紫光祿大夫行門下侍郎同平章事王縉

朝議郎守給事中趙涓

六月　日　　　　　　　時都事

左司郎中

金紫光祿大夫吏部尚書上柱國彭城郡開國公晏吏部侍郎闕

尚書左丞闕

告開府儀同三司肅國公食邑三千戶大興善寺三歲沙門大廣智不空

奉　敕如右符到奉行

主事光遠

令史廗晟

大歷九年六月　日下

　　三藏和上臨終陳情辭表一首

沙門不空言。不空幼事先師。已過二紀。早承天澤。三十余年演瑜伽法門。奉累圣之恩眄。自從　陛下臨御殊私轉深。賜黃閣以宴居。降　紫微而問道。積恩重疊。日月相繼。雖復精懇。豈酬萬一。而露電難駐。蒲柳易衰。一從伏枕。自春往夏　陛下深[目*奏]。存問再三。中使名醫相望道路。但以膏盲之病雖針藥而難生。生滅之質寧戀惜而能固。忽從昨夜已來。頓覺氣力彌惙身非己有。瞬息掩掩。心神寖微。違謝　圣朝。不任戀慕。不空今者年過中壽。未為夭逝。但以往時越度南海。周游五天。尋其未聞。習其未解。所得金剛頂瑜伽十萬頌諸部真言及經論等五十余萬頌。冀總翻譯少答國恩。何夙愿之未終。忽生涯之已盡。此不空所以為恨也。伏惟　陛下降諸佛之慈惠。下從人之所愿。不空先進大圣文殊佛剎經。圣情尋許頒示中外。伏愿哀愍念臨終之一言。冀福皇家。滋吉祥之萬劫。實為僧人。生死榮幸。五鈷金剛鈴杵先師所傳并銀盤子菩提子及水精念珠并合子并謹隨表進奉。臨紙涕泣悲淚交流。永辭圣代。不勝戀慕之至。謹附監使李憲誠奉表陳辭以聞。沙門不空誠悲誠戀謹言

大歷九年六月十五日開府儀同三司試鴻臚卿肅國公大興善寺三藏沙門大廣智不空表上

　　　　寶應元圣文武皇帝批


和上行登十地。來自五天。敷演瑜伽。宣流梵夾。周游萬里。踐歷　三朝。先譯圣言。親承師授。當下武之興運。繼前薪之火傳。而弘菩薩心。為眾生病彌留有問。宸悼增深。并宜依所請也　爾時開府儀同三司試鴻臚卿肅國公大廣智不空三藏和上表上陳情　圣恩垂涕。墨制旋降。所請皆依　和上情意。獲申一心觀行。右脅累足恬然而薨。弟子號慕中使奏聞　圣上宸悼殊深。輟朝三日。爰降中使。詣于僧伽藍。宣慰眾徒。及錫賻贈

奉　敕絹三百疋。布二百端。宜送大興善寺故大廣智不空三藏院充賻贈物

大歷九年六月十六日宣

　　敕諸孝子各守法教　制一首

奉　敕語諸孝子等。和上為　三代國師。門徒稍眾。宜各相和順住瑜伽觀行。依本教修行。如有違諍者即錄名奏來

大歷九年六月十六日內謁者監李憲誠　宣

　　敕諸孝子著服喪儀　制一首

奉　敕語諸孝子。著服哭泣葬送威儀立靈塔置圖寫影來等。除此之外余一切并依遺書

大歷九年六月十八日中使李憲誠　宣

　　手詔賜孝子米面擇地葬日等　制一首

奉　手詔。與孝子等糧米面。并并擇地塔及日葬事等。白米五車粳米五車白面五車柴十車油七石炭三車。并如京宣索如無準元奏來當別支送

　　三藏和上影贊并序一首

大唐大廣智三藏和上影贊(并序)

　　　　弟子朝散大夫撿挍左庶子嚴郢文


和上諱不空　圣上尊之曰大廣智三藏。故南天竺阿阇梨金剛智之法化也。昔毗盧遮那佛以瑜伽無上秘密最大乘教傳于金剛薩埵。金剛薩埵數百歲方得龍猛菩薩而傳授焉。龍猛又數百歲乃傳龍智阿阇梨。龍智又數百歲傳金剛智阿阇梨。金剛智振錫東來傳于和上。自法身如來至于和上傳此道者六人而已矣。和上童孺出家。聰明卓異。服勤精苦晝夜不息。經耳閱目咸誦無遺。聞一知十若有神告。先師嘆曰。吾道東矣。先師既歿。和上遂泛海游天竺師子等國。詣龍智阿阇梨更得瑜伽十八會法五部秘藏三乘遺典。莫不究其精奧焉。貌與人同。而心與佛齊矣。天寶初歸至上都。玄宗深敬遇之。遂為三代國師。出入　禁闥。　圣上每延至內殿順風請益。玄言啟沃。宗仰日深。大歷九年示疾而臥。詔使結轍。侍醫嘗藥。無虛日焉　恩旨就臥。加開府儀同三司。依前試鴻臚卿。封肅國公。食邑三千戶。累讓不允。至六月十五日。忽沐浴蘭湯。換潔衣服。抗表辭　主。奄然而化。春秋七十矣。夏臘五十矣　圣上追慟廢朝三日。和上所居寺有荷池。周回數十畝。傍無灌注。中涌甘泉。醴甘鏡清。冬夏常滿。及和上遷化之日。池水先夕而涸。與夫雙林變白事異而感同矣。夫法體堅固無來無去。應俗緣則現于人世。證道品則歸于涅槃。豈常情之所能測乎。繢事如生。梁木其壞。綴序本行。記諸善言。重宣此義而作贊曰。瑜伽上乘秘密之門。度諸禪定頓入佛身。法化正嫡迄今六人。恭惟和尚為時而出。演教救世如揭月日。三圣宗師優曇再發。甘露方注涅槃不待。凡我后學心沒憂海。畫圖惟肖瞻仰如在

　　恩賜造靈塔絹　制一首

奉　敕。絹七百五十二匹。宜賜興善寺故三藏大廣智不空和尚院。充先師造靈塔直

大歷九年六月二十八日內侍韋守宗　宣

　　恩賜絹七百五十二匹造塔謝表一首(并答)

草土僧曇貞等言。今日內侍韋守宗奉宣恩敕。賜絹七百五十二匹。充先師塔直。捧戴殊旨咸被哀榮。使有展敬之地。始起舍利之塔。竊謂微言尚存。圣朝增福。蓋　陛下之道崇著。豈門人之孝克招。曇貞等不勝號擗哀荷之至。謹奉表陳謝以聞。曇貞等誠哀誠懼謹言

大歷九年六月二十八日

大興善寺草土僧曇貞表上

寶應元圣文武皇帝批

和上領袖緇門。弘宣妙旨。永歸寂滅。宗慕良深。遠日有期。遷神斯近。施縑起塔。何有謝恩

　　臨葬日鄧國夫人張氏祭文一首

維大歷九年歲次甲寅七月戊戌朔五日壬寅。鄧國夫人張氏。謹以乳藥之奠奉祭于故國大德三藏不空和尚之靈。伏惟　和尚歷劫增修已超三界之表。現身行化恒游億土之中。傳像教于東來。獻微言于北極。九重啟沃。萬乘虔恭。錫無價香。施無價寶。方欲陶甄甿俗潤色聰明。平皇運于泰階。致蒼生于彼岸。豈謂川無停逝日不再中示滅同凡歸真遽促。嗚呼哀哉。悲慟震襟。涕橫朝市。甘露收而蘭萱死。飄風起而江海波。有學無學咨稟如何。嗚呼哀哉。弟子幸以夫尊忝茲國號。三業易集。一善難成。賴和上弘慈。特垂訓誘。因為受法。心實驚惶。內省驕癡。外非奢縱。雖萬分而未去。終九變而知言。倏忽永乖。痛戀空積。辭帝里兮素輿行。瞻雁塔兮白露生。將申哀于薄奠。冀靈鑒于微誠。嗚呼哀哉。伏惟降尚饗

　　弟子苾芻慧勝祭文一首

維大歷九年歲次甲寅七月戊戌朔五日壬寅。僧弟子慧勝。謹以乳藥之奠敢昭告于亡和尚之靈。竊惟父母之孝。師資亦然。況乎親事深感前緣。侍其幾杖二十余年。自慚愚滯沐眷殊偏。恩載我兮如地。德覆我兮如天。慧照我兮如日。法潤我兮如泉。何一朝而天裂。何中路而地翻。何一晝而日落。何中路而枯泉。觸目淚盈。攀號氣噎。雖生滅而是常。終酸慟而交切。梵音一息。尊顏永違。學徒相視。法會何依。嗚呼哀哉。伏惟　尚饗

　　三藏和上葬日李相公祭文一首

維大歷九年歲次甲寅七月戊戌朔五日壬寅。兵部尚書同中書門下平章事李抱玉。謹以香華之供奉祭于故三藏大和上之靈。夫法器之主。釋教之尊。非生靈獨覺無以希圣道。非崇德廣業無以宗定門。伏惟　和上神晤藏本。密詣真言。圓合內照。智涵清涼。即空雖有示想忘色。花會王宮。燈傳凈國。惟我　圣后敷求教式。咨學為師。依仁輔德。開演秘旨。決明慈識。龍天效靈。怪魅潛匿。應期于世。轉此風力。柰何厭苦示我形息。嗚呼生有必盡。神而去之涌塔來見。雙林變衰。迷途未返。后學空悲。緬懷初會。此哀慟無期。伏惟　尚饗

　　贈司空謚大辨正三藏和上　制一首

敕。寂滅為樂。所以歸于真。付屬有緣。所以尊其稱。修諸故事。其或強名故開府儀同三司試鴻臚卿肅國公大興善寺三藏大廣智不空。德盛道高。朕所師仰。心密法印。行超度門。精微有說。廣大無相。一雨之潤溥洽于群生。百燈所傳遍明于正覺。傍達義趣。博通儒玄。圣人之情合若符契。朕順風前廗積有歲年。慈航不留。梁木其壞。徽音永隔。震悼殊深。論道之官追嚴師禮。仍加謚號。用副名實。可贈司空仍謚號大辨正廣智不空三藏和上

大歷九年七月五日

司徒兼中書令汾陽郡王使

中書侍郎平章事穎川郡開國公臣元載宣

中書舍人臣孫宿奉行

奉　敕如右牒到奉行

大歷九年七月六日

侍中闕金紫光祿大夫門下侍郎平章事上柱國臣王縉朝議大夫守給事中臣趙涓

七月　日　　　　　　時都事

(一本)左司郎中

金紫光祿吏部尚書上柱國左司郎中彭城郡開國中公晏

吏部侍郎闕

尚書左丞闕

告贈司空大辨正廣智不空三藏和上

敕如右符到奉行

主事光遠

令史廗晟

書令史

郎中油書令史　　　　　　書令史

大歷九年七月六日下

　　大唐故大德開府儀同三司試鴻臚卿肅國公大興善寺大廣智三藏和上之碑

　　　　敕撿挍千福安國兩塔院法華道場沙門飛錫撰


一月飛空。萬流不閟。五天垂象。三藏降生。曷其謂焉。我大師矣。大師法諱不空。北天竺婆羅門子也。初母氏遇相者曰。爾汝必當生菩提薩埵也。已便失。數日之后。果夢佛微笑眼光灌頂。既寐猶覺。室明如晝。因而孕焉。早喪所天。十歲隨舅氏至武威郡。十三游太原府。尋入長安。以求出要。見大弘教金剛三藏以為真吾師。初試教悉曇章。令誦梵經。梵言賒切。一聞無墜。便許入壇。授發菩提心戒。年甫十五與出家焉。弱冠從有部進具成大苾芻。律相洞閑。知而不住。將欲學聲明論窮瑜伽宗。以白先師。師未之許。夜夢佛菩薩像悉皆來行。乃曰。我之所夢法藏有付矣。遂授以三密。談于五智。十二年功六月而就。至開元二十九年秋。先師厭代入塔之后。有詔令赍國信使師子國。白波連山。巨鱗橫海。洪濤淘涌。猛風振激。凡諸難起。奮金剛杵。諷隨求章。辟災靜然。船達彼國矣。弟子僧含光．慧辯皆目擊焉。師子國王郊迎宮中七日供養。以真金器沐浴大師。肘步問安以存梵禮。王諸眷屬宰輔大臣備盡虔敬。其國有普賢阿遮梨圣者。位鄰圣地。德為時尊。從而問津。無展乃誠。奉獻金貝寶曰。吾所寶者心也。非此寶也。尋即授以十八會金剛頂瑜伽并毗盧遮那大悲胎藏五部灌頂真言秘典經論梵夾五百余部。僉以為得其所傳也。他日王作調象戲以試大師。大師結佛眼印。住慈心定。誦真言門以卻之。其象顛仆不能前進。王甚敬異。與夫指降醉象有何殊哉。則知七葉之花本無香氣。五陰之舍豈有我人。三摩地中示其能慧。至天寶六載。自師子國還　玄宗延入建壇。親授灌頂。住凈影寺。于時愆亢納慮于隍。大師結壇應期。油云四起。霈然洪澍。遂內出寶箱。賜紫袈裟一副絹二百匹。以旌神用。或大風拔樹之災。祆星失度之沴。舉心默念如影響焉。至十三載。有　敕令往武威走節度使哥舒翰請。立大道場。與梵僧含光并俗弟子開府應李元琮等授五部灌頂金剛界大曼荼羅法。時道場地為之大動。有業障者散花不下。上著子蓋。猶如群蜂味之香蕊。不能卻之。事訖方墜。何神之若此耶。十桂紫眼月　敕還京住大興善寺。洎至德中。肅宗皇帝行在靈武。大師密進不動尊八方神旗經。并定收京之日如符印焉。乾元中。延入內殿建護摩。親授灌頂。渥恩薦至。有殊恒禮。尋令于智炬寺念誦。感本尊玉毫劃然大明照徹巖谷。及　我寶應臨朝金輪馭歷。圣滕彌積。師事道尊。授特進試鴻臚卿。加大廣智之號。躬稟秘妙。吉祥至止。或普賢瀉神光于紫殿。六宮作禮。或文殊呈瑞相于金閣。萬乘修崇。或翻密嚴護國之梵文。云飛五色。或譯虛空庫藏之貝偈。霧擁千僧。大師銜　命而陟彼清涼。承恩而旋歸　帝邑。凡諸應驗。差難備陳。方悟夫虛空之花體無生滅。真如之用豈有去來。前后奉　詔所譯諸經總八十三部計一百二十卷。并已頒行入藏目錄。兼奏天下諸寺以文殊為上座。仍置院立像。保厘　國界。申殷敬焉。至大歷八年有　進止。于興善本院又造文殊金閣。禁財內出。工人子來。寶傘自九霄而懸。御香亦一人所錫。微塵之眾如從地涌。鈞天之樂若在空臨。至九年六月十一日。制加大師開府儀同三司。封肅國公。食邑三千戶。余如故。榮問優洽。寵光便繁。降北極之尊為師宗之禮。幡像之惠。玉帛之施　敕書盈篋。中使相望。前古已來未有如我皇之清信也。吾師之丹誠也。大師爰自二十歲迄于從心五十余年。每日四時道場念誦。上升　御殿。下至凡榻。剎那之頃曾無間焉。萬嶺寒松歷嚴霜而黛色者。有以見之于直操矣。矧夫入朱門如蓽戶。五載三若鶉衣。雖馳于騏驎。常在九禪之清凈。獨立不及。同夫大通眾色摩尼本無定彩。彩止自彼。于我何為。寔謂真言之玄匠。法王之大寶者也。於戲菩薩應見成不住心。如來堅林度有情輩。示以微疾。自知去辰。以其月十五日爰命弟子進表上辭。囑以后事。削發湯沐。右脅累足。泊焉薨逝。春秋七十。法臘五十。時驟雨滂注。小方天開。哀悼九重。輟朝三日。贈絹三百匹布二百端錢三十萬米面共四百石香油薪炭及諸齋七外支給。又賜錢二百二十五萬。建以靈塔。宇內式瞻。又　敕高品李憲誠勾當及功德使開府儀同三司李元琮監護。即以七月六日法葬于鳳之南少陵原。其日中書門下敕牒贈司空。謚大辨正廣智不空三藏和上。又遣內給事劉仙鶴。宣冊致祭。內出香木。焚之靈棺。具荼毗之禮也。寺池涸而華萎者告終之象。夢幢傾而閣倒者驚誡之期。則雙林變白之征。洞水逆流之感。豈昔時也。宰臣百辟曾受法印者罔不哀慟。門人　敕常修功德使撿校殿中監大興善寺沙門大濟等四部弟子凡數萬人。痛大夜之還昏悲慧燈之永滅。不以才拙令紀芳猷。飛錫謬接羅什之筵。叨承秦帝之會。想高柴之泣哭。盡同奢花之血見。式揚無說之說。以頌龍中之龍。其詞曰

　文字解說即真言兮　　天生我師貝葉翻兮
　龍宮閭闔了本源兮　　象駕透迆仙樂繁兮
　所作已辦吾將滅兮　　空留梵夾與花鬘兮
　冕旒增悼合會葬兮　　人慟地振聲何諠兮
　金剛之杵夢西土兮　　以表吾師安養國兮
　法王之子驚牛軒兮　　永度生死破魔怨兮　

大歷九年歲甲寅七月六日丁酉建

　　唐贈司空大興善寺大辨正廣智不空三藏和上影贊

　　　　灌頂弟子紫閣山草堂寺苾芻飛錫撰(并書)


　天子灌頂阿遮梨耶　　道傳上國家本耆阇
　其望如龍其人如玉　　貝多在手梵字攸矚
　心同皓月光映碧池　　蟬蛻而去麟臺畫之
　三密寂寥　　九重哀悼　　笳簫駟馬　　皆承
明詔
　萬里云慘千山松悲　　蒼蒼何忍奪我宗師
　瞻雪顏則無示無說　　傳浩浩劫斯焉取斯　

　　敕使劉仙鶴致祭文一首

維大歷九年歲次甲寅七月戊戌朔六日癸卯。皇帝遣內給事劉仙鶴。以香茶之奠。敬祭于故大辨正廣智三藏和尚之靈。惟靈智識明晤天姿聰達。夙殖梵行。生知勝因。挺秀五天。周游萬里。心蘊海藏。音通華夷。貝葉傳經。瑜伽演教。弘利兆庶。出入三朝。道在不言。理均無跡。涅盤常寂。至圣同歸。焚香澡身。與化而盡。朕承了義。禮具師資。永訣之辰攸深震慟。香茶之奠有靈昭之

　　三藏和上葬日元相公祭文一首

維大歷九年歲次甲寅七月戊戌朔六日癸卯。中書侍郎同中書門下平章事元載。謹以香花之供養祭于故三藏大和上之靈。嗚呼寓形游化如風動輪。地水之大皆為我身。至人知存而不守委于寂滅之境。得度而常厭離于染愛之塵。於戲大師紹佛明因。玄覽并覺。弘悲會仁。色心同徹。功學惟新明明我后與道冥順。孔德時生。真宗啟運。期繼后葉。寔傳密印。齊心閑館。降廗延問。東向尊師。順風三進。惟圣儲福。資神會祥。凡我四眾云從道場。次承付囑。仰負津梁。曷云報盡。宗極斯亡。嗚呼法體圓照際于前后。非待形以生。豈緣聚而有。靈山重會。坐劫將久。愴戀神儀。永懷慈誘。尚饗

　　謝　恩制追贈先師并謚號表一首(并答)

草土沙門慧朗等言。昨六日先師荼毗之夕。圣慈哀悼。追贈司空。仍謚號大辨正廣智不空三藏和上。昭宣國禮。寵光神道。三公之贈有越舊章。和上之稱先經未載。是知高天之澤。浸江海而無涯。幽途之靈象日月而下照。凡百弟子數千眾人。悲感　圣恩。無任戴荷。謹附中使李憲誠。奉表陳謝以聞。沙門慧朗等誠惶誠愧謹言

大歷九年七月七日大興善寺草土沙門慧朗等上表

寶應元圣文武皇帝批

和上發跡五天。周游萬里。宣演正法。拯晤生靈。涅槃歸常。孝行崇謚。禮經斯在。煩以謝恩

大辨正廣智三藏表制集卷第四代宗朝贈司空大辨正廣智三藏和上表制集卷第五

　　　　上都長安西明寺沙門釋圓照集


凡二十九首　答制十六首　總四十五首    召念誦僧制一首  敕慧敕教授后學制一首  敕慧勝依所請住制一首  停修舊塔地制一首  敕于當院起靈塔制一首(并使牒)  沙門慧朗謝賜紫衣表一首(并答)  恩賜文殊閣額制書一首  謝賜額表一首(并答)  進造大圣文殊鎮國閣狀一首  謝恩賜小祥齋供表一首(并答)  弟子慧果謝賜錦彩表一首(并答)  敕天下僧尼誦尊勝相真言制一首  謝誦持尊勝真言表一首(并答)  請為先師立碑表一首  賀平李靈曜表一首(并答)  故功德使李公挽歌詞二首  請續置功德使表一首  謝賜齋儭茶表一首  賀春雪表一首(并答)  賀度韓王女出家表一首  青龍寺僧曇貞賀祈雨賜物表一首(并答)  沙門飛錫賀晴表一首(并答)  覺超賀湫所祈雨表一首(并答)  請辭內道場陳情表一首(并答)  賀祈雨表一首(并答)  賀破咄蕃表一首(并答)  僧惠超賀玉女潭祈雨表一首(并答)  僧曇貞賀祈雨表一首(并答)  靈應臺僧道潤賀平河南表一首  監使憲誠進怖鴿毛表一首(并答)

　　召念誦僧制一首

奉　敕語元琮。化度保壽興善等寺。先于故三藏和尚邊受法僧有功業者。即具名奏來

大歷九年七月七日內謁者監李憲誠　宣

　　敕慧朗教授后學　制一首

奉　敕語僧慧朗。專知撿校院事。兼及教授后學。一尊一契有次第者聞奏

大歷九年七月七日中使李憲誠　宣

　　敕惠勝依請　制一首

奉　敕語僧惠勝。和上在日。阿師子偏得意旨。今聞于塔所焚香火守護。先于和上邊受得普賢念誦法。與朕同尊。努力精修三年滿后。即來對朕與商量本尊法。所請依住

大歷九年七月七日中使高品李憲誠　宣

　　停修舊塔地　制一首

奉　敕語元琮。故大辨正廣智不空三藏和上塔所修造宜令且停。別擇好地起修

大歷九年七月十五日中使李憲誠　宣

　　敕于當院起靈塔　制一首(并使牒)

奉　敕語元琮。故辨正三藏荼毗得舍利。令當寺院造舍利塔

大歷九年八月二十八日內謁者監李憲誠　宣

敕句當京城諸寺觀修功德使　牒興善寺牒得舉稱奉　敕如右未有各牒所由請施行處分者錄　敕牒興善寺仍牒故三藏和上院者故牒

大歷九年九月八日　牒

判官前資州司馬劉浩

使開府儀同三司兼右龍武軍將軍李琮

　　沙門惠朗謝賜紫衣表一首(并答)

沙門惠朗言。惠朗至微瑜伽一介。叨承　圣澤。濫沐殊私。出入　金門。薰修別殿。幸奉　明詔。頻對九重。紫綬袈裟特蒙　恩賜。不但榮飾先師。實亦光耀后學。微僧無任悲感。謹奉表陳謝以聞。不勝戰灼之至。誠歡誠喜謹言

大歷九年十一月二十九日大興善寺故大辨正三藏和上付法弟子僧慧朗表進

寶應元圣文武皇帝答曰。師夙勤梵行。先踐法流。福惠所資。生靈蒙賴。爰賜命服。煩此謝恩

　　恩賜文殊閣額　制一首

奉　敕。八分金書大圣文殊鎮國之閣額。一宜送大興善寺翻經院

大歷十年二月十三日中使李憲誠　宣

　　謝賜額表一首

沙門惠朗言。今日伏奉中使李憲誠宣　圣旨。特賜八分金書大圣文殊閣額一。御札神蹤筆勢奇絕。名雄鎮國字燭天文。鵲顧鸞回宛然飛動。龍姿武態迥拔風云。陷垂露于九霄。戚墜石于千仞。金光炳煥共日月俱懸　圣跡揩模與乾坤不朽。候迎瞻仰眼目清新。審慮諦觀心神爽晤。微僧何幸沐此　恩波。戴荷高天愧慚無地。不勝抃躍歡悚之至。謹奉表陳謝以聞。沙門惠朗誠忻誠荷謹言

大歷十年二月十三日大興善寺沙門惠朗上表

寶應元圣文武皇帝答曰

伽藍別院安置真容。金牓發揮式光大圣。師勤修香火保護邦家。所謝知

　　進造文殊閣狀一首

大興善寺翻經院

造大圣文殊師利菩薩閣。都計入錢二萬二千四百八十七貫九百五十文。內出代絹共計入一萬三千五十二貫文(一萬一千一百五十二貫文準絹四千一百一十七匹抑充二千貫文見錢入)一千八十貫五百三文。和上衣錢諸雜錢物入八千三百五十五貫四百四十七文。外施及諸雜并賣物入。應造大圣文殊師利菩薩閣。破用及見在數如后

四千五百四十二貫五百四十五文。買方木六百一十根半

九百七十四千八百一十文。買椽柱槐木共八百四根

一千四百九十一貫一百七十文。買塼瓦鴟獸五萬五千六百九十八口

二百一十四千五百文。買棧七百束等用

七百四十六千二百二十五文。買柏木造門窗鉤欄等用

七百六十四千文。買石碇諸雜石并雇車腳手功糧食等用

一百一十六千四百二十五文。買麻梼等用

三百三十九千五百九十一文。買釘鐵等用

八十千文。造閣上下兩層風箏八枚等用

八十五千二百八十八文。買石灰赤土黑蠟等用

二千四百七十八貫九百四十六文。造金銅釘門獸諸雜鉸具用

六百九十四千五百五十文。雇人筑階并脫塹等用

二千二百八十八貫三百文。雇人揚仙立木手功糧食等用

八百貫文。買彩色解緣畫羅文軟作手功糧食等用

一千五十一貫二百九十六文。雇人解木手功糧食用

三百五千文。雇人瓦舍及手功糧食等用

一千五百一十八貫九百文。造怙柏門窗鉤欄障日手功糧食等用

三百三十貫文。泥壘作手功糧食等用

二百五十七貫文。雇人畫嵈基隔窠并買彩色手功糧食等用

五百九十五千六百八十七文。雇人車船載方木腳錢等用

三百五十七千七百文。雇人砌壘塼作手功糧食等用

一百六十二貫五百四十八文。買趙越籧篨席箔炭花藥鑺紙筆油等用

一百貫九百八十二文。僧使行者外使催趁糧食設功匠等用

五十二貫五百一十文。買膠及麻打繩索諸雜等用

三百一十二千七百九十文。雇雜使年月日功人等用

八百七十三貫二百五十文。買車四乘牛六頭等用

六百八十二貫八十七文。與牛買草豆[麩-夫+炎]牛藥逐車人餅錢等用

右具破用數如前　應買入雜施入回殘見在如后

合入方木六百八十五根半　七十五根外施入六百一十根半

買入四百八十七根半　造閣用訖一百二十七根出賣訖　七十一根見在

合入搏柱二百四十四根　一百四十八根　外施入九十六根

買入一百七十三根造閣用訖　七十一根見在

合入椽二千四百一十四根　一千五百七十根　外施入八百四十四根

買入一千八百五十四根　造閣用訖　五百六十根見在

合買入棧七百束　三百五十束　造閣用訖　三百五十束見在

合入膠六百八十三斤　六百斤敕賜入　四十斤外施入四十三斤買入造閣用訖

合入蠟六百二十斤　六百斤敕入　二十斤買入并造閣用盡

右具通造閣所入錢物方木等及諸雜用外見在數如前謹錄　奏聞伏聽　圣旨

大歷十年四月五日檢校造閣僧秀嚴等狀進

同檢校造閣僧惠勝

敕檢校院事僧惠朗

　　謝　恩賜小祥齋供表一首(并答)

中使段物華至奉宣　圣旨。以故大辨正廣智三藏和尚周年入塔齋賜一千人供。兼賜茶二百串度弟子二人。伏以先師寂滅。星歲俄周　圣思飾終。累有榮施。賜錢起塔。錫饌度僧。雨露浹于幽明。光寵被于存沒。凡在法侶。悲愧交馳。中使薦臨。香茶繼至。送全身于多寶。荷　殊澤于九霄。無任感戴之至。謹奉表陳謝以聞。不勝戰灼之至。誠歡誠喜謹言

大歷十年六月十五日

大興善寺沙門惠朗表進

寶應元圣文武皇帝答曰

先和上寂滅歸常。驟移星序。益多傷悼。追崇福祐。齋施所資。顧非厚給。煩此申謝也

　　恩賜錦彩謝表一首(并答)

沙門惠果言。伏奉今月九日中使李憲誠奉宣　進止。賜　微僧錦彩共二十匹。捧對忻懼如山壓己。惠果幸逢休明。叨承　圣澤。聚沙之歲則事先師。二十余年執持巾錫。瑜伽秘密之宗。普賢深妙之要。特蒙教誨。偏承意旨。切令為國晝夜修行。微僧是以破膽竭肝亡形殉命。斯須不間。祈誓懇誠將酬雨露之恩。冀答殊私之造。無任抃躍之至。謹附表陳謝以聞。沙門惠果誠歡誠恐謹言

大歷十年十一月十日大興善寺沙門惠果表進

寶應元圣文武皇帝批

和上遺教。阇梨克遵秘密之宗。流傳弟子。覽師精懇表以勤勞。薄錫縑緗。以崇香火也。所謝知

　　敕天下僧尼誦尊勝真言　制一首

奉　敕語李元琮。天下僧尼令誦佛頂尊勝陀羅尼。限一月日誦令精熟。仍仰每日誦二十一遍。每年至正月一日。遣賀正使。具所誦遍數進來

大歷十一年二月八日內謁者監李憲誠　宣

　　謝誦持尊勝真言表一首(并答)

沙門惠朗言。伏奉　恩敕。令天下僧尼誦持佛頂尊勝真言者。諸佛之心目。蒼生之津梁　陛下受佛付囑。申以法化。惠朗跡在緇門。又叨近侍愚誠之分。實驚實喜。伏惟　陛下謀協　圣慈。陰贊生利。致仁壽之域。在茲一言。播無強之休。以靖萬國。山川鬼神亦莫不寧。鳥獸魚鱉允將獲祐。僧有獎進之路。俗成同善之風。此則　陛下超天下之恩。參承至道為用。豈愚僧日用而知者哉。生植之澤以云深厚。誨誘之德上答何階。謹附中使元應金奉表陳謝以聞。誠歡誠喜謹言

大歷十一年二月二十三日

興善寺沙門惠朗等表進

寶應元圣文武皇帝批

佛頂真言。神力廣被。庶資弘益。普及含靈。比令誦持。有勞表謝也

　　請為先師立碑表一首

沙門惠朗等言。先師大辨正不空三藏和尚。早逢圣代。紹佛傳燈。浮海梯山。詢求法寶。獲金剛密印。了三昧總持。舍利苞于色身。智鏡懸于心月。坦夷大道。輔翼　皇家。自天寶已來　皇祖皇考降尊問法。禮具師資。　陛下臨朝又加殊。敬其道德。寵錫超倫。存稱灌頂之師。沒贈上公之位。一從遷化。再歷歲時。影塔空建于雙林。盛德未題于貞石　圣慈哀眷許制豐碑。瞻仰天文。冀其降止。微僧夙愿待此將終。伏乞　鴻恩俯垂矜允。不勝懇款之至。謹奉表陳請以聞。輕冒龍顏無任戰懼。沙門惠朗等誠惶誠恐謹言

大歷十一年四月五日大興善寺沙門惠朗等上表

　　賀平李靈曜表一首

沙門惠朗等言。惠朗聞。逆德者亡已孽難逭。伏惟　陛下圣明獨斷。密運神謀。用將士威武竭誠討叛。寇梟擒捷。八州既獲得海外開通。萬國來朝。四夷納貢。惠朗等不勝慶快之至。謹附中使李憲誠奉表陳賀以聞。沙門惠朗等誠歡誠喜謹言

大歷十一年十一月二十八日

大興善寺沙門惠朗等上表

寶應元圣文武皇帝答曰

靈曜狂叛違拒朝經。軍師四臨。寇[薛/女]霄潰。兇首擒執。汴垂再康。所賀知

　　故功德使涼國公李將軍挽歌詞二首

前左領軍衛兵曹參軍翰林待詔趙遷。業盛唐堯際。功成文子軍。累承三帝寵。六比五臣勛。畫角悲寒吹。愁笳咽曉云　圣朝忠義骨。今日委荒墳。大樹悲風起。將軍去不回。撫棺心益痛。臨穴淚難裁。曉月繁霜草。幽泉掩夜臺。更聞歌伴哭。觸物盡成哀

　　請續置功德使表一首

沙門惠朗言。惠朗聞。惟人植福。惟福利人。茍闕其司善無由長。伏惟　寶應元圣文武皇帝陛下。所登天祚。蓋為蒼生。隔截邪途。護持正法。萬邦咸幸。豈惟京城自國家特置功德使已來。眾福日滋。群兇時滅　皇室起崇高之祐。緇門絕挫辱之虞惟　天所知。人罕悟(矣)。一昨元琮薨沒。帝京僧侶相視黯然。舉目增悲。中言下淚。又懼惡魔獲適心之便。外道得攘臂之秋。正教陵遲。邪林茂盛。伏乞

圣慈擇一賢臣職司功德。永國家惟新之福。解僧人懷舊之悲。謹附監使李憲誠奉表陳謝以聞。不勝戰灼之至。沙門惠朗誠惶誠恐謹言

大歷十一年十二月日大興善寺沙門惠朗上表

　　謝齋儭茶表一首

沙門惠朗言。伏奉今月十四日設一千僧齋。賜茶二百串。今日又蒙中使宣示　恩命。慰及門人。周行天香。薰馥存沒。惠朗等誠悲誠懼。心魂殞越。承先師之遺蔭。沐　陛下之殊澤。儻神理有在。冥感　圣恩。則結草之報必由香茶矣。無任負山海之至。謹附中使李憲誠奉表陳謝以聞。沙門惠朗誠惶誠恐謹言

大歷十二年六月十日沙門惠朗等上表

　　賀春雪表一首

沙門惠朗等言。比屬去冬愆陽　圣心憂軫。廣崇勝福。蓋為生靈。果得春云灑空皓雪呈端。普天含潤。澤被無涯。昏塵自清。豐年有待。惠朗等五十三僧。每在道場。為　國持念。自正初已來。互相策勵。或有七日不食。或有經旬忘寢。貴資片善。上答殊私。沐澤堯年。仍慚野老。無任忻悅之至。謹附中使李憲誠奉表陳賀以聞。沙門惠朗等誠歡誠喜謹言

大歷十三年正月十七日

大興善寺沙門惠朗等上表

寶應元圣文武皇帝答曰

頃以時當發生自冬無雪。朕情深望歲軫慮愆陽。師祈禱精誠。膏澤普沾。至誠所感。當用慰焉。所賀知

　　賀度韓王女出家表一首

京城釋門眾大興善寺上座沙門惠朗等言。伏奉今月六日　圣旨。度韓國大王長女。鴻恩放　天孫出家祐資　皇后踵繼愛道寵光釋氏。伏惟　陛下至圣之心。利物弘廣。雖乾坤之大疇能況焉。去蟬鬢之鳳敘剃除云發。脫寶衣之瓔珞被服袈裟。三界人天皆沾福澤。天下緇門不勝戴賀。謹附中使魏行琳奉表以聞。沙門惠朗等誠歡誠喜謹言

大歷十三年十月九日

京城釋門大興善寺上座沙門惠朗等上表

　　沙門曇貞賀南山祈雨賜物表一首(并答)

沙門曇貞言。比頃以膏雨未敷　圣心憂軫。特奉　進止。令往南山祈雨。肝膽斯竭。望赴天心。于法無功。龍神不應。空勞　睿想。虛費供須。既無喜期。誠當罪責　圣慈寬宥。錫賚殊深。蒙錦彩七十匹。戴天履地。莫知高厚。豈謂憂憤之門忽逢　圣咸霈然之澤。無任歡抃愧懼之至。謹附中使李憲誠奉表陳謝以聞。沙門曇貞誠惶誠喜謹言

大歷十二年八月三日青龍寺沙門曇貞上表

寶應元圣文武皇帝答曰

師久勤梵行夙著精誠虔潔道場至祈膏澤薄申獎賚煩此謝章也

　　賀晴表一首(并答)

沙門飛錫等言。伏奉八月二十六日中使高品李憲誠宣　圣旨。令京城諸寺釋門眾轉大般若孔雀王等經。精勤止雨。用副　圣心者。飛錫聞。帝堯至圣不無水雨之多。大云寶經亦有請止之化。頃者稍如霖霪。納慮于隍　陛下親露心于金人。每焚香于玉殿。遂使晴光上升折重云而四照。惠風旁振掃氛霧于八方。粢盛可期。倉庾恒溢。斯皆天慈精詣。僧等何知。凡在道俗無任感戴。謹附中使李憲誠奉表陳賀以聞。沙門飛錫等誠歡誠躍謹言

大歷十二年九月一日

京城釋門眾沙門飛錫上表

寶應元圣文武皇帝答曰

師緇門領袖。久在道場。勤結梵緣。福資黔庶。真圣所祐。宿陰漸開。宜益虔誠慶流家國也。所賀知

　　賀湫所祈雨表一首

沙門覺超惠照等言。今月十五日中使楊貴玢至奉宣　圣旨。令覺超等于南山湫所七日祈雨者　陛下恭己育物。慮甘澤于夫時。以人為心。閔農殖于望歲。遂使有靈必禱神跡克祈。而萬姓荷慈愛之　恩。群生欣父母之義。比者雨雖罕降百草皆滋。旱不及憂五谷咸茂。此即　陛下順天之道潛運。體元之化內諧。覺超等猶愚不任慶美之甚。人皆含識。豈勝歡戴之極。覺超伏奉　圣旨。便結道場。晝夜精誠。以副　文思之旨。莫敢懈怠。用彰　光宅之令。持誦初經一宿。云霧忽洽于山川。啟請未盡兩辰。霈澤遽灑于城闕。是知堯年之感。玄應在乎須臾。舜日之謀。休征無復遲久。所樹苗稼。忽若增膏。凡謂糧儲。實將逾賤。覺超與鄉村父老等。以戴以躍。不覺手舞于閭閻。乃沷乃止。自然足蹈于衢巷。無任抃踴之至。謹奉表陳賀以聞。沙門覺超惠照等誠歡歡喜謹言

大歷七年六月二十日

保壽寺沙門覺超惠然等上表

寶應元圣文武皇帝答曰

師等經行宴坐。久晤無生。念深家邦。誠請膏澤。圣真垂祐。零雨應期。傳洽秋原。戴榮嘉谷。西成有望。用愧勤勞。所賀知也

　　請辭內道場陳情表一首

長生殿道場念誦沙門覺超惠海等言。覺超惠海等素無德業。濫目緇流。隨侍先師。入出中禁。食分御膳。服減天衣。廄馬公車。往來乘駕。因循歲月十五余年。錫賚殊私。丘山已積。論功報國。纖芥曾無。撫已修涯。豈堪愧恧。且出家之人受佛教令。精修功德。令處伽藍。久在天宮。實貽物議。夙夜思忖。何情自安。特乞　圣慈降垂矜放。各歸本寺。為國修行。福田所資。寧限中外。不勝虔懇之至。謹附中使李憲誠奉表陳請以聞。沙門覺超惠海等誠惶誠懼謹言

大歷十二年五月二十二日

念誦沙門覺超惠海等上表

寶應元圣文武皇帝答曰

師等妙行精修。堅持正覺。留在中禁。用廣勝因。無去無來。何至辭讓也

　　賀祈雨表一首(并答)

沙門覺超等言。伏奉八月二十七日中使魏行林宣　圣旨。霖雨久滯即令止雨者。覺超等忽奉　綸言。倍加虔懇。啟告龍神。晝夜精誠。肝膽斯竭。承　陛下天威。云收雨止。秋稼皆資茂實。伏惟　皇帝圣德動天。子育萬類。率土歡心。百僚咸慶。道場僧等不勝欣躍之至。謹附中使樂令欽奉表陳賀以聞。沙門覺超等誠歡誠喜謹言

大歷十二年九月一日

長生殿道場沙門覺超等上表

寶應元圣文武皇帝答曰

師緇門領袖。久在道場。勤結梵緣。福資黔庶。真圣所祐。宿陰漸開。宜益虔誠慶流家國也。所賀知

　　賀破吐蕃表一首(并答)

沙門覺超等言。伏見露布子儀下將士破吐蕃。擒生數千。斬首盈萬者。伏聞以順罰逆。興師必功。以義制淫。舉無不克。日者蕃丑負約。敢背　國恩。從兵邊陲。憑淩石地。伏惟　陛下圣略通神　天威遠震。勢同破竹。如火燎原。俘擒魁渠僵尸滿野。覺超等忝在釋門。喜清　國步。無任慶躍之至。謹奉表陳賀以聞。沙門覺超等誠歡誠喜謹言

大歷十二年八月二十八日

內道場保壽寺沙門覺超等上表

寶應元圣文武皇帝答曰

西蕃負恩元戎致計天道助順殲厥兇渠師等釋流亦當為慰也所賀知

　　賀玉女潭祈雨表一首(并答)

沙門惠超言。伏奉前月二十六日中使李獻誠奉宣口敕。令惠超往盩厔縣玉女潭修香火祈雨。惠超行闕精修。謬揚　天旨。山川靈應不昧禱祈。初建壇場溪聲乍吼。及投舍利雨足如絲。一夕而草樹增華。信宿而川原流潦。澤深枯涸。慶洽人神。伏惟　陛下圣德動天。天澤先降。豈惠超微物精誠感通。無任喜慶抃躍之至。謹因中使李憲誠入奏奉表陳賀以聞。沙門惠超誠惶誠恐謹言

大歷九年二月五日內道場沙門惠超上表

寶應元圣文武皇帝答曰

朕勤恤黎元。望深時雨。分命鄉里。遍禱靈祠。而和澤薦沾。甫及旬晦。師久勞虔潔。勤清道場。有年可期。顧增歡慶也。所賀知

　　同前文一首

沙門曇貞等言。伏奉前月二十九日中使李憲誠至奉宣　圣旨。命曇貞等于寺前玉女潭下轉念助修祈雨。伏惟　陛下以冬無積雪春又亢陽。憂濟元元。精誠遠禱。中使等初修香火。天無纖埃。既宣　圣旨。恍然靈變。山風結結。若殷其雷。潭水沉沉。或分龍躍。遂使霈然。豐澤遍灑川原。壬膏由是脈起。草木因之甲拆。蒼生欣戴。日用難述。曇貞等學道明時。僻居巖谷。幸沾　圣澤。抃躍空增。無任喜慶之至。謹因中使李憲誠奉表陳賀以聞。沙門曇貞等誠惶誠恐謹言

大歷九年二月三日盩厔縣仙游寺僧曇貞上表

寶應元圣文武皇帝答(制同前)

　　靈應臺道潤賀平河南表一首

靈應臺檢校觀音道場念誦沙門道潤等言。伏承河南諸將收獲汴州。大破田恍生擒靈曜。梟鏡之徒浹辰瓦解。蜂蠆之毒冰消。天地人神無不慶嘉。伏惟　寶應元圣文武皇帝陛下。據法王之正教。行觀音之大悲。子惠蒼生。恐一物失所。而彼狂豎故拒違天實非天誅。是自取禍。今者河清海晏。日潤山晴。尚聞天師猶賈余勇虜戮承嗣固在不遙。微僧此時慶幸何甚。仰承　皇澤。江海非深。不勝忻悅之至。謹附中使李憲誠奉表陳賀以聞。沙門道潤誠賀誠忻謹言

大歷十一年七月二十九日

靈應臺檢校道場沙門道潤上表

　　進怖鴿毛表一首

臣憲誠言。誠惶誠恐死罪死罪。伏惟　陛下孝理天下。岳瀆所以降祥。信及昆蟲。鱗羽所以呈瑞。今釋經具載。怖鴿避鷹。至身子影戰栗未除。至如來影怖畏都盡。其人與骨皆已朽矣。唯鴿余毳今尚存焉。其體也輕。其色也紺。入火不化。遇風輒飛。臣憲誠久事軒墀。親自觀試焚毛不燼者。知佛教之未衰。自周傳唐者。表皇劫之更遠。犬馬之志。比以獻芹。烏鳥之情。方諸奉愧。事雖至小不敢不進。臣憲誠誠惶誠恐死罪死罪謹言

大歷十二年正月一日

元從朝散大夫行內侍者內謁侍者監同正員上柱國賜魚袋臣李憲誠上表

寶應元圣文武皇帝答曰

汝以近臣護持釋教。精勤久著。誠效頗章。所進鴿毛深可喜也。所奏知

大辯正廣智三藏表制集卷第五代宗朝贈司空大辨正廣智三藏和上表制集卷第六

　　　　上都長安西明寺沙門釋圓照集


凡二十二首　答制一十一首　總三十三首    監使李憲誠進金字法華經表一首(并答)  賀平李靈曜表一首  僧元皎請度僧表一首  僧常清謝贈物表一首  沙門崇惠登刀梯歌一首(并序)  沙門崇惠登刀梯頌一首(并序)  沙門崇惠謝賜紫表一首(并答)  恩命拂拭京城諸寺塔像訖進表一首(并答)  進興善寺文殊閣內外功德數表一首(并答)  恩賜綿彩縑緗共四十匹謝表一首(并答)  肅宗恩命三藏弟子惠[月*于]等入內道場念誦制一首  恩旨令三藏弟子僧惠曉為　國念誦制一首  代宗恩旨命西明寺給粥飯往來騎乘制一首  往五臺山修功德辭　圣思表一首(并答)  恩命令與惠朗同修功德謝表一首(并答)  元日獻甄叔迦寶表一首(并答)  八月十三日賜　手詔一首  進五臺山修護摩功德表一首(并答)  敕大興善寺都維那法高依前句當制一首  謝　恩命令有則法師于興善寺開講表一首(并答)  謝制補沙門惠朗充興善寺上座表一首(并答)  唐贈司空大辨正廣智不空三藏和上碑一首(嚴郢文)

　　進金字妙法蓮華經表一首

臣憲誠言。臣聞。子得一善必獻其父。臣得一善必獻其君。然金字法華經者。鷲嶺垂文傳真貝葉。龍宮寫妙取況蓮花。故軸以珍奇。書以金字。勢分垂露。光動繁星。開卷受持比百花之發春樹。披文演說若群鴻之起滄海。清滌五濁。莊嚴六根。謹于元日跪而奉進。以表吉祥。伏愿均如來之壽。延陛下之昌期。無任犬馬懇款之至。謹奉進以聞。臣憲誠誠惶誠恐頓首頓首謹言

大歷十三年正月一日元從朝散大夫行內侍省內給事賜緋魚袋上柱國李憲誠表進

寶應元圣文武皇帝答曰

汝以近臣監修功德。履新之慶能致妙經。開卷粲然。深可嘉尚也。所進知

　　賀平李靈曜表一首

臣遷言。伏聞。滑亳節度使勉等。恭承睿謀。順行　天罰。靈曜擒虜。田恍敗亡。掃河右之煙塵。收大梁之州縣。救蒼生涂炭之苦。宣皇情惻隱之慈。萬國同歡。兆人相賀。彰　宗廟之靈貺。昭　圣主之威神。臣之庸微。幸逢　圣代。聞斯大慶。抃躍無任。謹附中使李憲誠奉表陳賀以聞。臣遷誠忻誠喜謹言

大歷十一年十月二十九日

前左領軍衛丘曹翰林待詔臣趙遷表上

　　沙門元皎請度僧表一首

沙門元皎附起居。伏惟　圣躬萬福。元皎生居福州。偏方賤品。長年多幸。侍從鑾輿。自靈武還京。遇承明佛事。稟先師遺訓。許國忘軀。慚無絲發之功。已及從心之歲。身纏痾瘵。侍養無人。仰思圣慈。曲賜哀恤。有侄孝常。早承　天澤。謬列崇班。誠無報國之勞。志有出家之行。元皎知其實業。舉不避親。雖處居家。常勤誦習。伏惟　圣恩傍及。特乞殊私。冀竭殘形。永希上答。無任懇懼之至。謹因降誕之辰。謹附中使魏行林陳請以聞。如　天恩允許請宣付所司。謹具腳色如后。沙門元皎誠惶誠恐謹言

大歷十三年十月九日

前長生殿道場念誦僧保壽寺主沙門元皎上表

　　謝賻贈亡師惠堅物表一首

沙門常清等言。伏奉中使美庭瑰宣　圣慰。贈亡僧惠堅絹二十匹。跪捧慚惶。悲懼交集。沙門常清等誠惶誠恐。常清等并受業惠堅。積有年歲。道不精苦。上延光師。伏蒙　圣慈。眷念殊贈。曲臨末品。微僧不勝悲幸。謹奉表陳謝以聞。沙門常清等誠惶誠恐謹言

大歷七年六月十二日

內道場故念誦僧惠堅弟子常清等上表

　　登刀梯歌序頌謝表等三首

大唐大歷三年戊申之歲十月二十八日。奉　敕于章敬寺建道場。時有江東沙門崇惠。登刀梯。升劍樹。涉油炭鑊。坐錐劍床。是日也百宮星馳。萬人云集。莫不驚魂嘆未曾有釗稽首翹足而為歌曰

　百尺淩空倚劍梯　　千峰回拔接天霓
　鏖爐霜明鳥道齋　　龍泉金镮生虹霓
　刀為樹劍作山　　應真飛錫游其間
　一步一登揮手攀毛　　七星璨爛光斑斑　

干將劍刃兩離披碧光焰

上人履之不為崄

鏌耶刀铦鋒銳鍔可吹毛

如今蹈之不足勞

　白若雪青如冰　　龜甲魚鱗幾百層
　四部睹之戰戰兢兢　　萬仞峰頭見一僧
　賓鐵文青蛇色　　茜[卄/竦]崢嶸寒岌嶷
　不傷不損難可測　　方是大悲解脫力
　自古武臣矜劍術　　舞之杸之皆不失
　視之膽攝身栗栗　　誰道揮戈移白日
　李廣舊傳百戰功　　何如今日見神通
　紫衣襜襜飛入空　　出沒縱橫白刃兮
　光翡翠黯黯　　精光和能利　

　　崇惠登刀梯頌(并序)

自漢明感夢騰蘭裂見網于雒陽秦主懷疑羅什顯寶鏡于瓶內。傅弈辭誚著辨正之文琳。崇惠催邪顯神用于章敬。其事相也玄聳木百尺。上有二層。寶刃交羅。金鈴四繞。炎爐八甬。池飾蓮荷。铦座毒鋒并布欄楯之內。是日也天瑩增明。風塵不起。凝霜聚散。日氣和喧。于時敕賜法衣。親使監睹。國師宰輔。文武雄班。鄰國弼諧。龍象法侶。黃冠朱麾眾類同赴法筵。士庶盈衢。側足瞻顧。佛聲震發聞于十方。眾寶爐煙如云如蓋。于是手摧劍樹。腳碎刀林。猛焰煙然。于中來往。池敷坐具。似涌蓮蓮開。眾毒攢鋒。遍行收食。僧儀不墜。澡嗽散之。大眾咸欽嘆未曾有。仆親觀盛事。喜不自勝。同沐慈云。賴沾美澤。火炬高舉破闇瞑山。開豁濁流。歸乎法海。頌曰

　大哉正覺　　神力難思　　夢感明帝
　騰蘭降輝　　群邪舍執　　稽首歸依
　秦殿鏡寶　　瓶顯降疑　　傅弈辭誚
　辨正摧之　　沙門崇惠　　止毀排非
　水火刃毒　　對驗希奇
　善哉一期之盛事　　將來千載而不移　

　　謝賜紫衣并賀表一首

沙門崇惠言。昨奉觀軍容使宣進止。令于章敬寺登劍樹渡火坑。伏奉中使鞏庭玉宣進止賜紫僧衣一副者。崇惠聞。有愿不孤。觀音之慈速。克念斯應。能仁之力雄。所以入火不焚以期必效。履刀不割方奏明征。不謂大圣加威。天恩曲被。遂使觀身法界。蒙熾焰而無傷。舉足道場。凌霜刃而不沮。實冀妖氛永息。業海長清。況道俗同歡。人天畢睹。此則　陛下至誠之所感也。豈微僧一志之所為乎。叨沐殊私。無任慶悅。謹奉表陳謝以聞。沙門崇惠誠惶誠悚謹言

大歷三年十月二十九日安國寺沙門崇惠上表

寶應元圣文武皇帝答曰

師精勤梵行夙契真乘誠之感通佛所護念委身烈火之上投足铦鋒之端坦然經行如在床席都城縱觀四部歸依所施非優煩勞稱謝

　　恩命拂拭京城諸寺塔像訖進表一首(并答)

沙門惠果言。伏奉去年十二月十九日中使李憲誠奉宣　敕旨。令微僧巡京城諸寺句當。灑掃殿宇。拂拭尊像。及勒僧尼徒眾。焚香念誦。為國發愿。虔祈福祐者。謹以去十二月二十日于莊嚴寺佛牙處起首。至今月八日終。興善寺等一百一十二寺應有殿塔佛牙經藏靈跡舍利處總九百五十七所。奉宣　睿誠。發揮像教。拂石塵劫。降天衣于六銖。滌埃金身。耀千葉于蓮座。舊容復照。古書再鮮。香焚殿中。躍灑庭內。承清凈以發愿。若靈應而感通。今四海澄波。三天卷霧。虜塵不起。旭日破昏。微僧又謹案雜寶藏等經云。若掃一閻浮提地。不如掃佛塔一手掌許。常作轉輪圣王。此皆階下圣慮精微。信心弘著潔其凈土。廓彼空門。大庇釋徒延于萬國。福若云集。應如響臻。故得災沴不生。氛祲自滅。協于宸念。如此之速微僧因故。師資特蒙圣將。借　恩廄馬監寵中宮。榮命自天。矜惶失措。涓埃靡效。霈澤寧任。不勝虔懇之至。謹附中使元應金奉表以聞。誠惶誠恐謹言

大歷十二年正月八日

大興善寺檢校兩道場兼知院事沙門惠果表進

寶應元圣文武皇帝批

阇梨妙行堅持。頗聞修潔。所以命遍巡凈界。用廣勝因。金剎載清。玉毫呈照。虔誠所至。深可嘉焉。所奏知

　　進興善寺文殊閣內外功德數表一首(并答)

大興善寺文殊鎮國閣中。奉　敕素畫文殊六字菩薩一鋪九身。閣內外壁上畫文殊大會圣族善薩一百四身。今并成就。沙門惠勝言。伏惟寶應元圣文武皇帝陛下。弘文殊事。行普賢愿。益為群品。樹此勝因。表果德真儀。示色身實相。今七災消沴。萬福莊嚴。不遇　圣慈。何由瞻睹丹戶晨燭如觀日宮。玉毫夜光猶開月殿。隨喜者荷　帝王之力。歸趣者發菩提之心。使塵沙有情普承佛惠。而緇門釋子偏沐　天波。豈只轉念誦持。而能奉報者矣。但冀憑文殊法力。上答洪恩。其所畫素大圣福田。謹因　降誕吉辰。謹奉中使李憲誠具表陳進以聞。沙門惠勝誠惶誠悚謹言

大歷十二年十月八日檢校兩道場知院事沙門惠勝上表

寶應元圣文武皇帝批

師夙勤梵行。戒律精嚴。久在道場。宗建切德。勞彰歲月。福聚家邦。無量勝因。嘆慰斯在也

　　恩賜錦彩縑緗共四十匹謝表一首(并答)

沙門惠勝言。伏奉中使李憲誠宣　圣旨。特賜錦彩縑緗共四十匹。捧跪慚荷。歡懼無任。伏惟。寶應元圣文武皇帝陛下。諸佛愿身普賢密行為弘大化屈已人尊在于微僧偏沾　殊澤。然普賢之法。本是先師所傳之典。復為　陛下所付之道。微僧遠感先師遺訓。仰慚　圣主深恩。習效古人獻芹之事有茲涓滴。上達　圣情。不意　天恩寵賜過甚。便以所賜啟獻先師遺身影塔。為　國念誦。諸會道場。發愿懇誠。冀憑佛力。永保皇家。不勝戴荷之至。謹附中使李憲誠奉表陳謝以聞。沙門惠勝誠歡誠賀謹言

大歷十三年六月六日

大興善寺檢校兩道場知院事沙門惠勝表上

寶應元圣文武皇帝批

諸佛秘藏。先師受持。傳布人天。誠為法要。薄申獎賚。以助修行也。所謝知

　　肅宗恩命三藏弟子惠[月*于]入內道場念誦制一首

奉　敕語有銀臺門家喚不空三藏弟子惠[月*于]．瞿那．惠曉．惠月等四人入內。將飛龍馬取與三藏建飾道場念誦

至德二載十二月二十六日品官　晏如障宣

　　恩旨命三藏弟子僧惠曉為　國念誦制一首

奉　敕語不空三藏弟子僧惠曉等。比在賊中。為朕克念精誠潛修功德。今克復天下。皆佛力之應也。自今以后。須倍加精勤。為朕念誦。莫以度取即不精勤

至德三載正月十八日將軍叚喬福　宣

　　代宗　恩旨命西明寺給粥飯往來騎乘制一首

奉　敕語西明寺僧惠曉。為朕修功德。在寺依恒。二時粥飯及出入往來畜乘。一切供給勿令闕少

大歷六年八月二十五日　高品馬奉誠宣

　　往五臺山修功德辭謝　圣恩表一首(并答)

沙門惠曉言。今月十日面奉　進止。令往五臺山撿挍大圣金閣寺尊像顏色契印。至九月停作。卻赴闕庭。令修　陛下降誕日功德者。惠曉爰自二十年辭家慕道。承順大廣智三藏和尚顏色三十余年。五部真言親被指授。不離左右。得對　天顏。每于含暉延英長生等殿常修功德。所恨不能精懇。殘[薛/女]未平。圣慈曲臨。又令遠使更賜束帛三十匹驛騎公糧山門借乘。微僧何幸　天澤累沾。誠喜誠歡不勝戴荷。即以今日發行。可謂戴馳騕[馬/衣]。望金閣而非遙。春往秋還。謁　紫震而何遠。無任戀恩悚懼之至。謹附監使品官魏明秀奉表陳謝以聞。沙門惠曉誠惶誠恐謹言

大歷十二年三月十九日

五臺山修功德使西明寺沙門惠曉上表

寶應元圣文武皇帝批

師依止釋門。弘敷圣教。言尋有相。將赴靈山。錫賚非多。煩于申謝也

　　恩命令與惠朗同修功德謝表一首(并答)

沙門惠曉言。去三月十一日。面奉進止。令五臺山修功德者。至七月十九日齋后。與中使李童枝等七十余人。將香火巡禮。所將之火不得至臺。懇責于心。憑何啟請。至山頂童子辯戈。忽于石上見濕灰燼。便得微火。伏惟　陛下九重遠被。圣火生于濕灰。焚香[遫-束+豸]祈。菩薩萬形出現。光輝燦爛。相好分明。凝然滿空。詣夕靡散。又與監使魏明秀等同至此臺。為　國祈禱。發愿之次。攝身光圓光菩薩等相次二十七度現表。　陛下圣感潛運。菩薩屢彰。崇敬五臺靈瑞非一。微僧何幸睹斯　圣跡。不勝感慶之至。今月十日蒙　天恩。令每與惠朗同修功德。殊私曲照。再入　金門寶殿修持。無任戰悚。謹附中使李憲誠奉表陳謝以聞。沙門惠曉誠歡誠喜謹言

大歷十三年十一月十七日

五臺山修功德使西明寺沙門惠曉上表

寶應元圣文武皇帝批

師服勤梵行。久在清涼。業廣戒圓。志精功備。偕申齋潔。崇福家邦也。所謝知

　　元日獻甄叔迦寶表一首(并答)

沙門惠曉言。伏奉　恩旨。令臺山撿挍修功德。為國祈福至南臺。南有山。先曾梵僧巡禮之次。言此山有甄叔迦寶。若貪心上者皆遇風雷。惠曉焚香邀祈登此山上。有小石窟方數尺。有水其色如朱。于中獲寶凡三十片。其色如珀者。惠曉聞。明王有感。地不藏珍。伏惟　陛下覆載若天地。照明如日月。況聳金閣于峰下。構玉華于巖巘。微僧衘命陟彼名山。焚香啟誠。電雨不作。遂獲茲寶。又準般泥洹經云。腳躡臺山一顆石。卻后七劫不墮惡趣。況是希代之異寶。今萬物惟新之日。九重納祐之期。謹附中使李憲誠隨表奉進以聞。沙門惠曉誠惶誠躍謹言

大歷十三年正月一日

五臺山修功德使西明寺沙門惠曉進

寶應元圣文武皇帝批

師訪道靈山。精修正覺。異石來獻。用表勤誠。所進知

　　八月十三日賜　手詔一首(時在臺山金閣寺)

敕惠曉阇梨。令遣中使揚善德往彼句當功德。師服勤禪誦。資慶家邦也。秋涼師比平安好遣書指不多及十三日

　　進五臺山修護摩功德表一首(并答)

沙門惠曉言。今年四月十日。中使魏明秀奉宣進止。令微僧就五臺山大圣金閣保應鎮國寺修護摩功德者惠曉虔愚誠精達　圣意。修上件功德。陳文殊宿愿。啟先師冥力。依俙有憑。響像來應。遂得火色鮮潤煙氣不起異于他日實表清晴。是華夏晏謐之征。兵塵止息之驗。此皆　陛下至道潛運　上天合德。使百靈效福。萬姓歡心。妖災永除。休慶日集。惠曉忝廁緇列。恭承明教。懼辱　圣旨。幸福嘉祥。無任抃賀之至。謹附中使魏明秀奉表以聞。沙門惠曉誠歡誠喜謹言

大歷十三年十二月十八日

西明寺沙門惠曉上表

寶應元圣文武皇帝批

文殊大圣。保護靈山。師虔誠之心。神貺昭感。至誠必應。深可嘉之。所賀知

　　敕大興善寺都維那法高依前句當制一首(并使牒)

奉　敕語李元琮興善寺都維那法高宜令即依前句當都維那事

大歷十年四月十七日高品李憲誠　宣敕句當京城諸寺觀修功德使牒

興善寺都維那法高

牒得舉稱奉　敕如右未有各牒所由施行處分者錄敕牒僧法高者故牒

大歷十年四月十七日牒

使開府儀同三司兼右龍武軍持李琮

　　謝　恩命令有則法師于興善寺開講表一首(并答)

沙門法高等言。伏奉今月四日　敕。令章敬寺有則法師于當寺講金光明經。雨露在顏　絲綸溢自。佛事時敘。法音式宣。涓塵何階。局蹐無地。伏惟寶應元圣文武皇帝陛下。仁化御宇。密行持法。眷言東流。是用南顧且寺有隨所建近二百年。雖名僧住持代則不乏而　恩命宣唱時所未聞。今者詔自天落。人從地踴。經雖仍舊。疏實惟新。命僧尼而駿奔。求士女而麕至。皆諸佛妙力。斯經勝緣。暢　陛下外護之心。成僧等難遭之幸。必冀上資圣歷。申振　國容。致年谷于升平。納含生于壽域。不勝蹈舞之至。謹奉表陳謝以聞。沙門法高等誠歡誠喜謹言

大歷十三年四月十九日

大興善寺都維那沙門法高等上表

寶應元圣文武皇帝批

法師有則。妙行精修。開方便門。演大法義。敷揚圣教以廣勝因。副勛賢之忠誠。闡幽微之奧旨。俾含生之類俱沾景福也。所謝知

　　謝　制補沙門惠朗充興善寺上座表一首(并答)

沙門法高等言。伏奉今月十四日　敕。補大德惠朗為大寺上座。天光所照。威崇在顏。桑門有人。像法將久。法高等聞。人之所愿。天必從之。道如或存。王實有力。伏惟　寶應元圣文武皇帝陛下。金輪撫運。玉燭乘時。弘外護于　圣心。降無緣之慈澤。人從中禁。留念誦而未妨。寺邇天街。借住持而無替。不勝慶躍之至。謹附內功德使李憲誠奉表陳謝以聞。沙門法高等誠歡誠喜謹言

大歷十三年四月十五日

大興善寺都維那沙門法高等表上

寶應元圣文武皇帝批

師等精潔梵園。服膺禪誦。支提所聚。須擇紀綱。惠朗恭勤。允副公選。總領寺務。斯謂得人也。所謝知

　　三藏和尚當院碑一首

唐大興善寺大辨正廣智三藏　國師之碑題額

唐大興善寺故大德大辨正廣智三藏和尚碑銘(并序)

　　　　銀青光祿大夫御史大夫上柱國馮翊縣開國公嚴郢撰


　　　　銀青光祿大夫彭王傳上柱國會稽郡開國公徐活書


和上諱不空。西域人也。氏族不聞于中夏故不書。玄宗燭知至道特見高仰。訖　肅宗代宗三朝皆為灌頂國師。以玄言德祥開佑　至尊。代宗初。以特進大鴻臚褒表之。及示疾不起。又就臥內加開府儀同三司肅國公。皆牢讓不允。特賜法號曰大廣智三藏。大歷九年夏六月癸未。滅度于京師大興善寺。代宗為之廢朝三日贈司空。追謚大辨正廣智三藏和尚。荼毗之時　詔遣中謁者。齋祝父祖祭。申如在之敬。睿詞深切。嘉薦令芳。禮冠群倫。譽無與比。伊年九月詔以舍利起塔于舊居寺院。和尚性聰朗。博貫前佛萬法要指。緇門獨立邈蕩蕩其無雙。稽夫真言字義之憲度。灌頂升壇之軌跡。則時成佛之速。應聲儲祉之妙。天麗且彌。地普而深。固非末學所能詳也。敢以概見序其大歸。昔金剛薩埵親于毗盧遮那佛前受瑜伽最上乘義。后數百歲傳于龍猛菩薩。龍猛又數百歲傳于龍智阿阇梨。龍智傳金剛智阿阇梨。金剛智東來傳于和尚。和尚又西游天竺師子等國詣龍智阿阇梨。揚攉十八會法。法化相承。自毗盧遮那如來迨于和尚凡六葉矣。每齋戒留中道迎善氣。登禮皆答。福應較然。溫樹不言。莫可記已。西域隘巷。狂象奔突。以慈眼視之。不旋踵而象伏不起。南海半渡。天吳鼓駭。以定力對之。未移晷而海靜無浪。其生也母氏有毫光照燭之瑞。其歿也精舍有池水渴涸之異。凡僧夏五十。享年七十。自成童至于晚暮。常飾供具坐道場。浴蘭焚香。入佛知見。五十余年晨夜寒暑。未曾須臾有傾搖懈倦之色。過人絕遠。乃如是者。后學升堂誦說。有法者非一。而沙門惠朗受次補之記。得傳燈之旨。繼明佛日。紹六為七。至矣哉。於戲法子永壞梁木。將記本行。托余勒崇。昔承微言。今見幾杖。光容眇漠。壇宇清愴。纂書照銘。小子何讓。銘曰

　嗚呼大士　　有我三宗　　道為帝師
　秩為儀同　　昔在廣成　　軒后順風
　歲逾三千　　復有肅公　　瑜伽上乘
　真語密契　　六葉授受　　傳燈相繼
　述者牒之　　爛然有弟　　陸伏狂象
　水息天吳　　慈心制暴　　慧力降愚
　寂然感通　　其可測乎　　兩楹夢奠
　雙樹變色　　司空寵終　　辨正旌德
　天使祖祭　　宸衷凄惻　　詔起寶塔
　舊庭之隅　　下藏舍利　　上飾浮屠
　跡殊生滅　　法離有無　　刻石為偈
　傳之大都　

建中二年歲次辛酉十一月乙卯朔十五日己巳建

(此碑文一首以唐本編年通論中之文)

大辨正廣智三藏和尚表制集卷第六(終)

德治二年(丁未)五月三日于神護寺成身院以濟暹僧都所持之本書寫了　猷然(七十四)一交了

點本云以勸修寺大經藏御本點挍了(云云)