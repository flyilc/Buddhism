　　No. 2094

梁京寺記

　　　　闕名


　　小莊嚴寺

梁小莊嚴寺。在建業定陰里。本是晉零陵王廟地。天監六年度禪師起造。時有邵文立者。世以烹屠為業。嘗欲殺一鹿。鹿跪而流淚。以為不祥。鹿懷一麑。尋當產育。就庖哀切。同被刳割。因斯患疾。眉須皆落。身瘡并壞。后乃深起悔責求道。度禪師發大誓愿。罄舍家資回買此地。為立伽藍

　　同泰寺

梁武帝改年號大同。起同泰寺。在臺城內。窮竭帑藏。造大佛閣七層。為火所焚。武帝舍身施財。以祈佛福。自大通以后。無年不幸

　　興國禪寺

梁武帝天監十三年。以錢二十萬。易定林前前岡獨龍阜。以葬志公。永定公主以湯沐之資。造浮圖五級于其上。十四年。即塔前建開善寺

　　升元寺

升元寺即瓦棺寺也。在城西隅瞰江面。后踞崇岡最為古跡。累經兵火。略無仿佛。李王時升元閣猶在。乃梁朝故物

　　大愛敬寺

梁武帝普通元年造。在蔣山之北高峰上

　　法寶寺

梁同泰寺基之半也。建康剎錄。梁武帝大通元年。創同泰寺。寺處宮后。別開一門。名大通門。帝晨夕講議。多游此門

　　法光寺

即梁之蕭帝寺。舊傳。天監十三年造。元絳寺記云。不知從昔之名。故后人以帝氏目之

　　寶林寺

梁天監中。武帝與寶公。同游此山。見林巒殊勝。命建精藍

　　長于寺

建康南五里有山岡。其間平地。庶民雜居。有大長于．小長于．東長于．并是地名。小長于在瓦棺寺南。巷西頭出大江。梁初起長于寺