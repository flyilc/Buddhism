　　No. 1828 [cf. Nos. 1579, 1829]

瑜伽論記卷第一(之上)(論本第一卷)

　　　　釋遁倫集撰
論本卷第一

初發論端六門分別。一敘所為。二彰所因三明宗要。四顯藏攝。五解題目。六釋本文。第一敘所為者。此論所為有何等耶。如釋論明。有十番兩緣。一為法久住及利有情故。二為圣教已隱沒者重開顯。未隱沒者倍興盛。及有情界中有種姓者出生死。無種姓者脫惡趣故。三為舍無見及有見故。四為成熟菩薩性人唯依大教遍于諸乘文義行果生巧便智斷障得果自他俱利。及二乘無性亦依大教各于自乘文義行果生智斷伏得自乘果離惡趣故。五為執著邪教不信大乘者。及于深經種種意趣迷亂誹毀者令生信解故。六為攝益樂略言論及樂廣者故。七為立正論及破邪故。八為顯三性有無及世間道理證得勝義四法門故。九為開隨轉真實二種理門令知二藏三藏法教不違。及開因緣唯識無相真如四理門令修觀行有差別故。十為示境別令知諸法體相位別。及示行別令知三乘方便根本果差別故。如是等類所為諸緣。處處經論種種異說。當知皆是此論所為。第二彰所因者。按釋論等云。佛涅槃后魔事紛起。部執競興。多著有見。龍猛菩薩證極喜地。采集大乘無相空教造中論等。究暢真要除彼有見。圣提婆等諸大論師造百論等。弘闡大義。由是眾生復著空見。九百年時有出家士名阿僧佉。唐云無著。應中印度阿瑜陀國(本生處者北印度犍馱羅國是也)其國王城西五百里。營立禪省。領數百人授以禪法。無著為人位登初地。證法光定得大神通。事大慈尊請說此論等。慈氏菩薩隨無著機。恒于夜分從知足天降于禪省。為說五論之頌。一瑜伽論。二分別觀所名分別瑜伽論。三大莊嚴論。四辨中邊。五金剛般若。于時門人或見光明不見相好不聞教授。或見相好不聞教法。或見聞者。然世代玄遠名既湮滅。唯有無著天人共知感慈氏化餐受諸教。今此論中理無不窮事無不盡文無不釋義無不詮疑無不遣執無不破行無不備果無不證。自非玄鑒高士敦能唱和于此者哉。奘法師以超世之量悼還源之梗流。故能出玉門而遐征戾金沙而殉道。乃到中印度摩揭陀國那爛陀寺。遇大三藏尸羅跋陀羅。始聞此論文義領會意若瀉瓶。雖復所逕諸國備通群章之妙。而研究法相特思于茲文。既而旋軔上京。奉詔于弘福寺以貞觀二十一年五月十五日肇譯此論。至二十二年五月十五日絕筆解坐。此論梵本有四萬頌。頌三十二言。譯為一百卷。自佛法東流年載修遠。雖聞十七地論之名。而不知十七者何也。地持善戒但是菩薩一地。決定藏論是決擇分初。自余漢土皆未之有(善戒經是求那跋摩譯。地持論是曇無讖譯。傳聞梁武帝時。真諦太清四年歲次庚午十月。往富春令陸元哲宅。為擇瓊等二十名德翻十七地論。始得五卷)。今始部分具足。文義圓明。蕩蕩乎明大明于重宥。锽锽焉聲希聲于宇內。斯可謂整蹄駕于玄途。辟幽關乎虛室者也。第三明宗要者。釋論下云。又十七地具攝一切文義略盡。后之四分皆為解釋十七地中諸要文義。故所不離瑜伽師地。由是此論用十七地以為宗要。第四顯藏攝者。釋論下云。雖復通明諸乘境等。然說者問答決擇諸法性相。意為菩薩令一切皆得善巧修成佛果利樂無窮。是故此論屬菩薩藏阿毗達磨。欲令菩薩得勝智故。第五解題目者。首稱瑜伽師地論本地分中五識身相應地第一。解云。瑜伽師地論者。前乃標一部之總名也。印度本音稱曰瑜伽。唐無正名。如瞿通九義無當一名。故置本音。今安瑜伽意亦如是。且就一義名曰相應。釋論總出體云。謂一切乘境行果等所有諸法皆名瑜伽。一切并有方便善巧相應義故。此中意說三乘所有境行果法并名瑜伽。其境與行果其行與果法并有方便善巧相應義故。方便善巧之體。若依十度以后得智而為自體。顯內顯外二善巧故。唯以別境慧為其體性。今此善巧依釋下文以作意慧二法為性。若于此作意復于此證達。故境行果皆不相違。注心洞融并不乖故。按釋論中境行果三各三別釋。境中有總有別。總中云謂一切境無顛倒性。不相違性。能隨順性。趣究竟性。與正理教行果相應。故名瑜伽。如次四境與理教行果相應不違。諸心所緣名之為境。諸智所證名之為理。理深境淺。心所取境無顛倒性。即所執無有為無為有。與智所證理不相違。其我法有有無為無。境顛倒性情謂然。非實如是。不順正理故。境無倒性與理相應。境不違教。能隨順行能趣究果。準亦可知。或四即是四重二諦。此四境與理教行果共相應故。別釋境中引其五教以成六境。一或說觀待等四道理名瑜伽。此四總攝一切正道理故。或說二十四不相應行中一名瑜伽。因果相稱故。此二并如決擇分等處處廣說染凈無性名瑜伽。除違契順最為勝故。如大梵問經等。三說真如名瑜伽。理中最勝。一切德相應故。如楞伽經。四說從一法增至百法皆名瑜伽。法門雖別義無違故。如大義經。五說蘊界處緣起諦等皆名瑜伽。攝一切境順機宜故。如廣義經。解云。此中初三依地所執圓成實如次配之。此六境皆其無顛倒等四性順四種法故。行瑜伽中亦有總別。總云。謂一切行更相順故。合正理故。順正教故。趣正果故。說名瑜伽。別有十七。一辨瑜伽師地經說。正修諸行名瑜伽。總攝一切相應行故。二月燈經說。修三十七菩提分法名瑜伽。此于一切順果中最為勝故。三大分別六處經說。止觀平等運道名瑜伽。眾行主故。四海慧經說。修三摩地名瑜伽。住心發行此最強故。五顯揚論等說。信欲方便精進四法名瑜伽。此四通生一切行故。六聞所成地。別辨世出世等九道名瑜伽。會理除惑位別勝故。七修所成地。總辨修習諸對治道名瑜伽。為樂略者總說修故。八有處說。緣諸地所攝無倒智名瑜伽。行中勝故。九有處說。方便善巧或唯方便名瑜伽。作意與智發行勝故。或就發最初發悟勝故。十功德實性經。諸緣起觀名瑜伽。于出生死最為要故。十一正行經說。正見等八支圣道名瑜伽。趣涅槃城此為勝故。十二毗奈耶經說。修戒等名瑜伽。戒定慧學因中勝故。十三大義經說。修一切世出世行分位差別皆名瑜伽。正行階位相符順故。此上說三乘通行。下四唯大。十四慧到彼岸經說。觀空作意名瑜伽。發起大行此最勝故。十五彼經復說度勝名瑜伽。導大乘行此殊勝故。十六余處說。此慧度所攝無分別定名瑜伽。能發一切勝功德故。十七余處復說。菩薩慧悲平等雙轉名瑜伽。能證無住大涅槃故。果瑜伽中亦有總別。總云。謂一切果更相順故。合正理故。順正教故。稱正因故。說名瑜伽。別釋中引七教。一分別義經說。力無畏不共佛法名瑜伽。伏諸魔制異論勝余乘故。二殊勝經說。佛無住涅槃名瑜伽。盡未來際無所住故。三大義經說。佛地無分別智及大悲名瑜伽。自利利他常無盡故。四辨說瑜伽師地經。佛地功德皆名瑜伽。窮于法界無斷盡故。五分別三乘功德經說。三乘果德名瑜伽。皆與正理等相應故。六贊佛論說。三身三德皆是瑜伽。一切果德不相離故。七集義論說。果位所攝有為無為諸功德聚皆是瑜伽。等至究竟和合位故。此說境行果名為瑜伽。前于初標說等字者。釋論復言。如是圣教亦名瑜伽。稱正理故。順正行故。引正果故。此文可解。理入境中故更不說。有義正取三乘觀行說名瑜伽。數數進修合理順行得勝果故。境果圣教瑜伽境故。瑜伽果故。詮瑜伽故。亦名瑜伽。然觀上下今古所解合為四類。一唯取行。二取境行果三。三并取教。四此三并。如釋說。前來傳解一境。二理。三行。四果。五得果既圓利生救物藥病相應。前后合有四種。有釋。此中四義故曰相應。一教理玄會。二行果冥符。三智境克諧。四空有不二。夫教不會理則齟齬而難趣。行不符果則修造之功虛。智不諧境則照物之功僻。有不即空則舍之情見。梵言阿遮羅。此云師。有調化之功。匠物適機。群徒所放之美稱也。釋論解云。三乘行者由聞思等次第習行。如是瑜伽隨分滿足。展轉調化諸有情故名瑜伽師。或諸如來證瑜伽滿。隨其所應持此瑜伽調化一切圣弟子等令其次第修正行。故名瑜伽師。梵云步彌。此云地者。生成住持義也。始自五識終暨無余。凡圣因果統無不備。皆具能生成住持。有類于地故云也。釋論解云。地謂境界。所依所行或所攝義。是瑜伽師所行境界。故名為地。如龍馬地。唯此中行不出外故。或瑜伽師依此處所增長自法故名為地。如稼穡地。或瑜伽師地所攝智依此現行依此增長。故名為地。如珍寶地。或瑜伽師行在此中受用自法。故名為地。如牛王地。或諸如來名瑜伽師。平等智等行在一切無戲論界無住涅槃瑜伽中故。是彼所攝故名為地。或十七地攝屬一切瑜伽師故。如國王地。是故說名瑜伽師地。解云。其境及所攝各唯一解。依行二種各有二解。合六番釋也。梵云舍薩怛羅。此云論釋論云。問答決擇諸法性相故名為論。俱舍論云。教誡學徒故稱為論。然則師有瑜伽。瑜伽之師。依主釋也。瑜伽師之地。亦依主釋。瑜伽即地。二體無別。地是所詮。能詮即論。瑜伽師地之論。亦依主釋。合為瑜伽師地論。有三釋。釋論問云。此論既有五分。何故但名瑜伽師地。答有三解。初解者。初分名地。后四不名地故。云就初立名故無有失。二解。一切法皆是瑜伽師地。以瑜伽師用一切法為依緣故。此中存略且說十七。三解。十七地具攝一切文義略盡。后四分皆為釋十七地中要文義。故亦不離此。后二解五皆名地。此若但言瑜伽地。不知是誰之地。故標師名。但言師地不言瑜伽。不知復是何師之地。由此總言瑜伽師地。但言瑜伽師不說地者。不欲唯明瑜伽假師。欲說彼師所依地法令順修學成彼師故證彼地故。言本地分中者。是部中之別稱也。梵言怛羅。此云本。此諸大格宗明諸地。地不自照開五分以明旨。五分雖別會歸于諸地。是故初分名之為本地。如前釋。梵言婆只。此云分中。分者支別也。論雖百軸。約地辨宗。宗不煩顯。支別開五。故謂之分。中之言內。言五識身相應地第一者。是位中之初題也。梵言般遮。此云五。毗若南此云識。了別為義。釋解五識從根立名有三義。一眼等根是眼等識不共所依。二親依眼等利鈍識明昧故。三同時依必俱有故。非如意等。對法唯識云。隨根立名。具五義故。梵言迦耶。此云身。身者有三義。形礙。依身。體聚義。決擇分言。五識所依有形礙故。由此名身。若爾眼等必依。何不名身獨身名身。前四依身身為所依故獨名身。若爾心亦依身而轉。何不名身。有色界中心依身轉。無色不爾。眼等必依身根方有故可名身。如釋論言。又必不離所依身故。猶如身受。又依義體義故并名身。如六思身六識身等。前二不共。此乃通名。梵言三般羅音訖多。此云相應。釋有三義。一依五識身建立此地故名相應。如律中說王相應論賊相應論。二五識相應心品總名相應。此地雖明多法。以心心所勝故別說。此即時依處事等義名相應。三攝屬義。謂此地中說五識身所攝屬法。即自性所依緣助伴作業。故名相應。地亦如前。梵言缽剌闥摩。此云第。乃十七中之創首故稱第一。第六釋本文者。此論唯有正宗無初后分。就文大判總有五分。初五十卷名本地分。略廣分別十七地義。次三十卷名攝決擇分。略攝決擇十七地中深隱要義。次二卷名攝釋分。略攝解諸經儀則。次二卷名攝異門分。略攝經中所有諸法名義差別。后十六卷名攝事分。略攝三藏眾要事義。就初分中有十四段。雖復明十七地。而合有尋等三地為一。合有心無心二地為一故。謂第一卷初半是五識身相應地。從第一卷半并第二第三卷合二卷半是意地。次七卷是有尋等三地。次二卷半是三摩呬多地。次第十三卷中一紙余是非三摩呬多地。次第十三卷中一紙許是有心無心二地。次第十三卷中及第十四十五合二卷半是聞所成地。次四卷是思所成地。次一卷是修所成地。從第二十一至第三十四半卷合十三卷半是聲聞地。次第三十四卷中后半卷是獨覺地。從第三十五至第五十卷半合十五卷半是菩薩地。次第五十卷中二紙余是有余依地。次后兩紙余是無余依地。

就五識身相應地中。初問答標列十七地名。后隨別解釋。初文雖總標列十七地而少。故寄五識地明之。于中有五。一問。二答。三征。四顯。五結。顯中有二。謂頌長行。若依釋論分為四文。初總問答。二更征舉。三列名。四總結。問起三因。初云問者先聞諸經所說瑜伽師地其義未了故為此問。或作論者先總受請欲為解說自假興問。又發問者有五。一不解故問。二疑惑故問。三試驗故問。四輕觸故問。五為欲利樂有情故問。今是第五問也。但答十七。釋第三征。何等十七。及解頌文。嗢拖喃者。此云集施。拖南是施。嗢是集義。以少略言集合多法施諸學者令易受持故名集施。三摩地俱者。釋雖解之。然猶未盡。意顯等引地等體通五蘊。單言三摩地不言俱者。唯一定數不能顯得體通五蘊。故說俱言顯與等引地寬狹同故。但以橫通五蘊體同。不以豎通三界義同。問何故不言三摩呬多非而言三摩地俱非有何意也。答意顯等持等引異故。但是等引皆通五蘊功德。恐謂等持亦通五蘊。故言三摩地俱。顯有俱言方通五蘊。等持唯是一定數故。與等引不同。故列其名。頌與長行別也。其理雖爾。設言等持俱。亦與等引長短不同。等引乃是上二界五蘊。等持俱言體通三界諸五蘊故。雖然且就定地而顯別也。如是具者。釋有二義。一近指前行。謂由如是聞等地行故。得具三乘及二滅果。二遠總指。謂由如是上來所說境行諸地故。得成三乘及二滅果。故如是言通有無余。然此十七解名出體。并如釋文。五識地者如前解題。意地三義。一六根中意。二六識中意。三第七攝。如次配三番釋。然六識亦得名身。此第二釋。猶如心受。唯名為意不與身名者。同體依聚義可身名。所依非色故名心受。初后二解略故不說身相應言。由此不說心地識地。有尋等地有三義。有評家。第二師云。中間靜慮尋已離欲者。如欲界入不凈觀暫折伏貪非六行離。釋論稍難。至第四卷釋地名中當廣顯之。第三師釋。初師所引文中唯說上界三無心。不說下地無心眠。問者略解粗相。義彰可知彼卷末自解。五無心中當具顯。等引有三義。一等能引。二引于等。三等所引。若依正義。前二唯有心。后一通無心。等引非等引總攝一切有心無心定位所有功德。故頌言俱。俱言即顯相應義故。相應三義如前已說。地體亦三義有評家。有無心地有五義有實義。釋各如釋。如是即顯五識身地。隨其所應有無漏位。通以有漏無漏五蘊為性。以俱有依通七八故。此論文略不取無為。望其五識無攝屬故。勢疏遠故。意地通以一切有為無為諸法為體。第六意識能通緣故。有尋等三地皆唯以有為通有無漏。隨其上下三地所有識諸法為體。論依上下地出三地體不說無為三地故。或隨所應彼地所證亦通無為。三摩呬多地通以上二界地有心無心漏及無漏五蘊功德以為體性。論云。三摩地俱俱即相應攝屬之義。釋論又云。如是二地總攝一切有心無心定位所有功德。非三摩呬多地不唯在欲亦通上二界。唯有漏有為蘊性。釋論雖言翻前易了。觀彼地本論文。有漏七作意皆是此地。論云。或不清凈故名不定地。唯得世間未永害隨眠諸心心所故。以上二界及欲界一切有漏法以為自性。有心無心二地。論有五番釋。就實義中。無心地唯無為無余涅槃為體。有心地通以有為無為諸法為體。不說有余涅槃為無心地體故。此依二乘。居在佛位。其無心地亦通二滅亦通有為。菩提猶在無有漏心。名無心故。余之四門唯文釋義。聞思二地。若說二乘隨其所應以有漏無漏五蘊為體。釋論解云。如是三地用三慧品心心所等及所得果以為自性。無為非是二乘二慧觀所得果。故非地體。無漏由彼二慧熏種故為地性。若依菩薩二所成地。亦通無漏。十地經說。八地以上一切菩薩所聞諸法能堪能思能持。天親解云。此則三慧如次配之。既于無漏相續修慧即成聞思。聞思此念內成無漏。故為地體。修慧理通故。不得待說。取所成果為地體故。更勘彼文在第十地釋。泰法師云。八地已去體唯取修慧義說聞思。聞思唯有漏。又即修慧外聞名聞內思名思修證名修。與聞思相似借彼名故說為聞思。聞慧聞思唯有漏。景公云。八地已上有有漏心故成聞思。不爾。云何。凈土聽法不起無記不善二心。于曾得法不起加行。于未曾得聞思為先亦有加行。無加行者謂所曾得。靈雋師傳云。西方合有兩解。一同前義。二同后義。基法師云。今取八地已上無漏相續菩薩利根。一修慧中能起三用即名三慧。理亦無失。如下地喜樂二受雖各別體初二禪中即便同體。四地已前真俗二智體雖各別。五地已后應許同體。二乘等三慧別體。八地已上其體乃同。余說聞思唯有漏者。據二乘說。聲聞獨覺菩薩三地。隨其所應各取自種現行有漏無漏有為無為隨順自集善法為體。不定種性所修成法為后乘因。亦無過失。釋解聲聞名中。唯自乘無波羅蜜聲聞名。法華經以佛道聲令一切聞即為二矣。有余依地。二乘無學所有有漏無漏諸法為性。無余依地。二乘唯以真如為性。余依無故。佛身有余前后兩解。無余三解。今取正義。佛身有為功德有余依攝。無為功德無余依攝。如論具陳。又釋論問。何緣五識合立一地說在最初。余識立一說在第二。答五識同無當說分別所緣等業。所說事少故。合一說在最初。意地翻此。故別立一說在第二。又以五識同依色根同緣色境故合立一。余依無色所緣不定故別立一。自性依緣粗細次第故說先后。又以五識同現量攝。故合立一說在最初。余識不定或現或比或非量攝。故別立一說在第二。基公釋難。問何故五識云身相應。意識不說身相應。并不言心地識地。并如釋論。何故心所乃有眾多。唯以尋伺及定有無以明分位作用等別。不以慧非慧癡無癡等分位作用辨差別耶。答理例應然。但以略標增勝位別。故無說余。謂有尋等上下地位粗細別故。等引非等引上下定散界差別故。此二增強故略偏立由斯釋論云。此中存略且說十七。非依余法不得立地。以瑜伽師用一切法為依緣故。又問何故但言有尋無尋地。不言有定無定地。而言三摩呬多及非耶。答三摩呬多此云等引。體通有心無心。不須言有。其尋等唯是一不定心所。不通無心。彼以有言表通五蘊。故釋論中等持對等引為四句。第三俱言或等持俱亦等引地。謂諸靜慮及諸無色有心定位心心所等除三摩地。三摩地體唯一別境定數故也。但以尋伺推度不推度粗細治別。體非三學無勝利益。故以有言顯其分位。定體是學有勝利益。但言定非地。即顯差殊。不須說有。以同尋伺心體亦無殊勝利益非學法故。亦以有言辨其差別。說為有心及無心地。又問何故不言善心地。但言有心無心耶。答總勝故別劣故。又問三乘所行有多種行。何故但說三慧為地。答以慧為首攝一切故。申此論名彼所成地。出世行中慧偏勝故。又問何故五乘不說人天。但說三乘。答說極勝乘不說劣故。說有性乘非無性故。又問。何故有四涅槃及與菩提唯說二依。答通三乘故。但說二滅。無住唯是大乘果故。自性本成故。又即攝盡故。但言二依不言二涅槃。即攝菩提。總言二依不說二滅。即攝四盡。其自性清凈涅槃本舊自有。非今始得。不說為果。更有一解。此中若法有六義方立別地。何等為六。一者無濫。簡不定性隨緣起行故。二者發心。簡無種姓不能發心故。三有勝用。簡生得善不能克果故。四者差別。簡性凈滅地之通體故。五者共果。簡無住果唯不共故。六者所假。簡不相應無別體性非所假故。此中境行果三無等配十七地。前九地是三乘境。次六地是三乘行。后二地是三乘果。觀境起行方證果故。境九為三。初二地是境體。一切皆以識為體故。次三地是境相。下上粗細境相異故。后之四地是境界位。定俱不俱心有無故。體二易知難知為前后。相三粗細成三品為前后。位四中欲界名不定地。上二界名定。頌三摩地俱非言在也。心與定俱名為地。與定不俱名不定地故。定勝故在前。散劣故在后。九次第定中前八有心地故先說。后一名無心地故后說。就行六地中。初三通行。三乘皆修三慧行故。初中后起以為前后。后三別行。隨機修法成自乘故。劣勝小大方便根本以為前后。果二地中。若依二乘。因亡果亦亡。果立二門以為前后。若主佛身。菩提涅槃分成兩異以為前后。云何五識身下。第二隨別解釋。文相有四。初約自性等五義分別五識。二約根境作意分別。三約率爾等心分別。四就喻相重辨初門所依緣等。前中復二。初舉五義以為章門。后牒五識一一分別。前文可解。后文分別五識即為五段。別顯眼識五門義。即為五。初明自性。依眼了別色者。此中且說不共所依。識相難了。舉所依因及所了果而顯自性。次解所依文別有三。初略顯三所依。次攝之為二。后重出三體。唯識云增上緣依無間緣依因緣依。彼以四緣名顯故。又云俱有依開導依種子依。大勢同此。成唯識第四中以親疏為次第。此中以顯隱為次第。前后不同也。彼俱有依合有四解。明五識依但有三解。彼第三師同第二故。第三正義五有四依。謂五色根六七八識。同境分別染凈根本所依別故。此中六七八識稍疏遠故略不述。此中凈月等解。依及所依言別義同。論云俱有依謂眼故。護法等解。若法決定有境為主。令心心所取此所緣及名所依。名通也。此論于所依中說依名。故云俱有依。彼論等無間依合有三解。第三五識各唯取自類識為依。以之為正。若小乘以過去為意。故論破云。意名應無。有義。今大乘說即于現在將滅位中有牽后力名次第滅根。非入過去方始名根。故新譯攝論云。于將滅位得此名故。種子依雖有二說。解前五識皆無異解。第七卷中解依止者。謂前六轉識以根本識為共親依。共即依現。親即依種。今此文中若依景釋。唯舉異熟賴耶。意取種子。基作三解。一云。種子是所執。所執即所依。與現行為依故。不離第八識故名異熟。又變異而熟亦名異熟。阿賴耶所攝。第二解云。由第八識得二種子名。一親因緣。即識中種。二增上緣。即種持識依上根本能生之義亦名種子。彼論以二緣別故。說現行入俱有依中。此論以能生義故。說現行第八亦名種子。種子是所執能依。現行是能執所依。故亦不相違。第三解云。阿賴耶識與雜染法為二緣。一為種子。二為所依。故今現種二法皆為彼俱依。若此三依以四緣名顯者。如唯識云。如次增上緣依等無間緣依因緣依所以不說緣緣者。即是第三所緣門攝。故所依中不說也。于重出三體中。以五義釋。一所造。二所依。三凈色。四無見。五有對。各有別義及有所簡。種子識中。樂著戲論等者。此有三解。即言說及分別皆名戲論。以現行為因。所生種子異熟識即名言熏習種子是。二解。即所生現行異熟識名種子。依依熏習因是種故。三解。通取現種。次解所緣中。初約有見有對解。二約顯形表等三色分別。有四復次。初列三色體數。二辨三色相。三對辨差別。第四偏明顯色有好惡等。有見有對者。舊經論名可見。依梵本名有見。依正理論總有三說。云由二義故。一者。此色定與見俱故名有見。由色與眼俱起故。如有伴侶。二者。此色可有示現故名有見。可示在此在彼別故。如有所緣。有說。此色于觀等事有像可現故名有見。可示如彼此亦爾故。有對有三。此是障礙有對。列三色體數中。若依對法論有二十五種色。故彼論云。青黃赤白長短方圓粗細高下若正不正光影明闇云煙塵霧迥色表色空一顯色。此諸色中何假何實。范師述曰。青等四實。自余皆假。若依顯揚論。光影之外說影像之色。所以分影為二者。前影色是障日光等成影之色。后影像色是水月為緣。于本識所現色上有眼識所見影像色。是色處攝。若在水鏡等者。是法處攝。意識所現。處對法說。何故對法中色處中不別說影像色者。三藏會云。集論青等中本影合說故無影像。顯揚別開本影故立影像色。何故此論明三十一不明迥色者。解云。空一顯色之與迥色約體是同故是合說。對法中空一顯色與迥色不同。所以然者。體雖是一而約處別。是故別說。謂在上空現者名空一顯色。若近下迥處現者名為迥色。上觀見蘇迷盧山青琉璃影作虛空解則就影色假立空一顯色。故對法云。空一顯色者。謂上所見青等顯色。此中相傳三藏云。準藏論中自有四句。今依大乘唯有三句。一顯非形者青等十三。二形非顯者長等十色。三俱非句者無表色。景后擬補云。今瑜伽等論上所說中唯明兩句。顯而非形形而非顯。不明亦形亦顯俱色。故此論說顯色有十三形色有其十種。表色謂屈申等。即是形色所收故。無俱色有何意耶。解云。小乘宗說。形顯性別一處同聚故說俱色。大乘義中顯色是實。如此顯色積集之時假說形色。說彼形顯假實色時色義周盡。云何更有俱色可說。影與闇別者。真諦釋俱舍云。如云障日成陰。余色于中猶顯現可見說為影。須彌障日成陰。余色于中隱不可見名闇。光與明別者。如俱舍云。日炎名光。星月火藥寶珠電光稱明。風吹細土名塵。雨后日出氣從地起名霧。長短與高下別者。長短據四邊。高下據處中。謂中凸名高。中凹名下也。方謂界方。圓謂團圓。形大曰粗。翻此名細。如束物頭齊整名正。翻此名不正。余色易了。不須別釋。其長短等色西方兩說。一云。是假故非眼識境。一云。色處攝故是眼識境。此長短及與名等雖是假有而現量境。問若爾何故理門論云現量不依名種境者。三藏解云。名者名句文身。種者同異句。若依名種與所詮法互相系屬為所緣者。即非現量。若但能緣名句文身所有自類而不緣彼相系屬境。亦有現量。是故五識雖緣長短等假亦是現量。解表色相中。生滅相續者。不同正量部動及日出論師義。由變異因者。即發業心剎那滅故果隨因變。不同正量等先滅后生。故先生處不生。或無間或有間者。景擬補闕云。若善等業一類相續名為無間。善惡互起為有間。基師云。無間者如作一業相續即成。有間者。若中途而息后方更作也。即于此處變異生者。如壇場胡跪身住威儀善色不移本處也。辨差別中。表色者謂業用為作動轉差別者。業用者思業也。由此思業為作故。諸有形色動轉差別說名表色。基公牒論文業用為依。釋中言以此言以此為依。未知何正。眼等所行者所游歷義。境界者所矚取義。所緣者帶行相所著慮義。明好惡等中。偏明顯色。補闕云。以青黃等有其能雜故。成壞等異故。分別好惡。形表二色無如此事。故略不論。基師云。舉本實色末假可知。似色顯現者。補闕云。因現顯色猶如幻化。故名似色。基師云。依他之色似所執實色而顯現故。對法言。似色了別。或眼意所取似本識所變色。故言似色。次明助伴。今依此論六位心所有五十三。于顯揚等五十一上加邪欲邪勝解故。五識于此五十三中俱與三十六法相應。遍行五。別境五。善有十一。唯識復說亦與輕安俱故。煩惱有三。謂貪嗔癡。隨煩惱有十二。謂無慚．無愧．惛沈．掉舉．不信．懈怠．放逸．失念．心亂．不正知．邪欲．邪勝解。此說因位。若無漏位與二十一俱。遍行別境并善十一。言同一所緣不同一行相者。此有三解。一云。眼識及心所同類賴耶所變相分本質塵起。名同一所緣。心及心所各各別變影像不同。名不同一行相。行相義者。行謂見分。相即相分。行之相故名為行相。是依主釋。不應難言第八無本如何說云同一所緣。用他第八所變諸相為本質故。一云。唯約影像分為二句。各變似一名同所緣。而實非一說不同言。問正智緣如境體是一。如何名似。解云。此約余心。若約正智境一故名同。一云。王數同緣一青故名同一所緣。而領納了別等行解各別故名不同一行相。各從自種生者。此據實心所。非彼假者亦別種生。次明作業有六。一了自境。約因位說故。二了自相。處自相故。三了現在。唯因非果。四剎那非相續。不據等流。五隨意識轉。此即總舉。下二別解。一自不善惡由意引。二自不能為轉。但能為隨轉。六取愛非愛果者。不同大眾部等五唯無記故。下明四識。大義準眼。隨難鈔釋。因俱聲者。西方兩解。一云。二大發一聲。然隨強者判內外也。一云。二大各別發聲。理實有二。二皆說俱。然有增微。故隨增者說一聲為俱。問化人語是何大造。答有兩解。一云。雖是不執受大種聲而是內聲。一云。依下決擇。化人有似心故。無妨亦說似因執受大種聲。今此論及對法所列聲中皆無響聲。唯顯揚說。彼云或依托崖谷所發響聲。此中據法師云。因受等三是有體聲。余并假有。是差別故。香中。平等者此有二解。一云。依四諦論解。正量部香有三種。香臭平等。平等者無臭香也。一云。長養根大名為好香。損害名惡。無前二用名平等香。范師云。香中三假余實。以論五十四名可意等。三是分位差別故。味中。若舍處所者。中容之味。能生舍受名舍處所。于中苦等六實。可意等假。觸異名中。硬濕動暖地水風火。如次配之。此中若依薩婆多有十一觸。皆是實法。并觸入攝。若依成實論有三十五種觸。攬四塵成四大。四大是緣成假法入所攝。今依此論二十六數等。雖有假實并觸入攝。依論五十四云。四大實有所余唯假顯揚中二十六觸外。復言或緣光澤或不光澤。或緣堅實或不堅實。或緣執縛或緣增聚。或緣乖違或緣和順。若俱生若和合若變異者。補闕述三藏解。更無別法。總于二十六觸中隨義別說。自下約根境作意分別。問眼由明見色。有見暗色。識依眼根生。有識不依根。答準相續解脫經云。由定力故有光明相。由此光明故見暗中。然即天眼尚假光明。況亦肉眼不假光明。若蝙蝠等者眼匡有光明。故闇中能見色也。能生作意者。西方三釋。一解。設無本識相應作意。五識不生。二解。無意識俱作意五識不生。三解。無五識俱作意五識不生。依下第六十卷云。由俱有能生作意為依止故所生識轉。補闕云。此據意識作意之數于前欲作見色之意眼識方生。不爾不生。不取眼識同時作意。以與眼識恒相應故。此亦從多說。須作意。有人在室正眠。賊在邊而立。忽爾睡覺即此見賊。又有人從生不識白象。忽爾路逢等。何必須作意眼識方生耶。次約率爾等心分別。心生次第諸部不同。若依成實明。識想受想四心。前三無記。第四通三性。又初通六識。后三在意。若正量部明了論亦立四心。一初至識。二隨行識。三決行識。四大六識。若上座部立九心論。一有分識。二引發。三觀見。四尋求。五貫徹。六安立。七勢用。八變緣。九還是有分識。今依此論約六識明五心次第生。七八常起。不論次第也。或善或染相續而轉者。西方兩解。一云。眼識唯一剎那。一云。亦得相續。如唯識論。廣解五心指如別章。下喻辨如文

　　意地第二

六七八識同依意根。略去識身相應三語。故但言意。又實義門雖有八識。然隨機門但有六識。六七八識同第六攝。就所依名故但言意。所依非色或離于身。猶如心受。故不言身相應。準前故略不說。又六七八雖皆同有心意識義。心法意處識蘊攝故。然意義等故但言意。皆是思量意根攝故。第八持種心義偏強。第六普遍了別境界識義偏強。是故不說心地識地。身及相應略故不說。地義如前。文中初結前問后。后對問解釋。釋中復二。初以五門分別地體。后第三卷中復以十門解釋地義。初文復二。先標列后別釋。文云心意識者。解有二門。一依決擇分中分別。八識通名心意識。二依此中論文別有所屬。據何道理如此屬當。心者有集起之義。第八義強。集諸法種起諸法故。思量名意。末那中勝。恒審思量勝余識故。識者現前了別。六識粗顯了別義障故六名識。此中景擬真諦師引決定藏論九識品立九識義。然彼決定藏即此論第二分曾無九識品。備師又云。昔傳引無相論阿摩羅識證有九識。彼無相論即是顯揚論無性品。然彼品文無阿摩羅名。今依楞伽經等有九識義。第九名阿摩羅。此云無垢。基師云。依無相論同性經中。彼取真如為第九識。真一俗八二合說故。今取凈位第八識本以為第九。染凈本識各別說故。如來功德莊嚴經云。如來無垢識是凈無漏界。解脫一切障。圓鏡智相應。此中既言無垢識與圓鏡智俱。第九復名阿末羅識。故知第八識染凈別說以為九也。地婆訶羅云。西方一解第六識別義名為阿摩羅。斷惑證滅有勝用故。新羅曉法師云。自性清凈心名為阿摩羅。與第八賴耶識體同義別。今存此釋。善順彼經。所隨依止性所隨依附依止性者。此有多釋。三藏有兩解。一解。因相賴耶是種所隨。果相賴耶是依止性。又自相賴耶是名所隨。種子賴耶依附自相故名依附。果相賴耶熏名依止性。又解。本識相分名為所隨。見分名依止性。亦言所隨即因見分。依附等言說自體分。景師解云。心謂一切種子所隨依止性者。即是集起種子義。又是所隨依附性者。即是持種集起諸法二義。集起故得名心。基作三解。一解。初句顯第八現識與有漏種為所依止故名所隨。隨成有漏等故。后句顯與無漏種子為所依附所隨依止性。雖復依止義同。無漏不等故名依附。又解。初句顯有漏種隨逐本識成有漏無記。用依體義。后句顯此種子雖依本識生善染等功能仍異非唯全一。故名依附。用各別義。又解。初句謂種子依于現行名所隨依止性。種為能隨依止現識故。后句顯此現行所隨依止識附于前種子能依止性。更互相依二俱名心。更作一解。生本識種但名依止。若生余法種名依附依止。體能執受者。釋阿陀那義。意謂恒行意及六識身無間滅意者。此中通明過去六識名意。非唯第七。一切皆有依止義故。據實此意唯取第七。如成唯識攝大乘論釋心意識三種別義。五識地中所以不說恒行意者。以五識地各別有同時色根。意地無別同時根。故說末那名恒行意。是故六識皆有同時根及次第滅意根也。末那有三。一人執。二法執。三者平等。云何知有無漏末那。如下第六十三卷中云。若彼末那于一切時思量為性相續而轉。如世尊說。出世末那云何建立。答名假施設不必如義。乃至廣說。問八識并有無間滅意。何故此中唯約六識無間滅為意耶。答依三藏言。釋論略譯應五百卷。總譯有八百許。故釋論一解。八識雖具心意識三。而于意地約別名識。識既六識。意根六。故不說八七。又問前五識地已說五識無間。意地重說者何。答三藏解。意識通與六識為根故舉六識。據唯意識。解所依中其俱有依唯識四說。第四正義。第六意識所依七八。及七八更互相依。等無間依彼有三說。第三正義。八識各以自類為開導依。然于此處不言俱有依者。以意識無不共俱有依故略也。基公牒論文中加俱有字。未知何正。種子依謂如前說等者。六依八。如前引唯識解。彼第四卷釋七依八有二說。一云唯依種子。二云亦依現行。此第八心既通現種。現種相依更互無失。解所緣中。謂一切法如其所應者。唯識第二說第八識緣執受處。即諸種子及有根身器世間等。對法論說。緣五色根四塵一分除聲。五十五說。緣五色根五外一分。理實亦緣聲。然對法論且說恒相續境故不取聲。唯識解緣處有三說。第三正義云。若于自身可有持用便變為彼。即自地自類變是。此說一切共受用者。若別受用準此應知。鬼人天等所見異故。于他身處亦變似塵受用他故。唯緣有漏種非無漏種。緣有根身彼有兩說。一云亦變他根。二云唯變自根。前來且說業力所變外器內身界地差別。若定若通若法威力界地自他即不決定。不緣心等皆如彼文。第七緣境彼有四說。第四正義。唯緣第八識見分。廣釋如彼。六識緣境。其義可知。文云不共境者。不共五識故。何故蘊中唯三不言識蘊者。此有三解。一解。自性門攝故除也。又解。五識自證證自證分亦緣識蘊故共緣中攝。又解。六內處中既有意處故除也。次明助伴。即諸心所。因位第八唯遍行五俱。第七識識論五說。第五說者有十八俱。謂遍行五四煩惱八隨煩惱并別境慧。意識一切。五識如前。若無漏位心意識三皆得與二十一俱。問諸心所極少起時幾數俱起。答依基師等解。遍行五于極少位必俱起五。若別境五及不定四。此九隨一起時必六俱起。無明及大隨煩惱八。此九定十四。除輕安余十善及貪慢疑五見諂誑憍合二十一定十五。若輕安無慚愧三必十六。嗔及忿恨覆惱嫉慳害八起定十七。此依對法五十五數開見為五而判之耳。若依此論五十三。其數不定。思之可知。若備公云。善心起時極少十八數俱起。謂善十除安。遍行五。別境三。謂念定慧。辨遠離中。云恒信等相應故。文云一一而轉者。謂一想一受等故。有行相者。謂行解相狀。唯有為緣非無為緣。無分別智無相狀故。如識自影。有二行相。一影像相分取本質境行解相故。二即見分取親相分解行相分。若取通義。行境體相名為行相。通無為緣。理無妨矣。問與前不同一行相何別。答前對境辨行相。此文約行解辨行相。有所緣者問曰。與同一所緣何殊。答先明同異。此明必托。有釋。前約增上緣以辨同一。今約境界緣以辨所緣。有所依者。必托三所依故。自下明作業中文有二。初明對五識業。后明不共業。初文有七。一了自境。二自共相者。意識證量緣法自相。若是此量知法共相。故正體智證如自相。問若爾三法印中何故說二空為諸法共相。解云。自共何定。若說真如別有離相之相不同于事。即說真如名為自相。即此真如理統萬品還是共相。三世。四斷續。五為二轉發業。六招異熟。七前方便中作意引起率爾五識。又染凈位中三性意識為同類因引等流位中諸識。此中基師判。第六識通有此七。第七八識除發業招異熟有除五分。景師云。初一后三通五識業非是不共。中間四業唯意識能。此師第七文中分為二。故云后三。今判。初業八識通有。第二三七意識全有。余七識分有。第四業六識通有。七八分有。第五業意識全有。五識分有。七八中無。其第六業六識通有。七八中無。此據粗相。若細分別準思可解。下明意識不共業中。初標列十五門。后依門辨。誰心六事不共。謂離欲及退斷善根并續受生命終。大乘不唯十五。更有悔憂等。故論說等言。分別所緣中。有相分別。若依對法。攝三分別中自性隨念二。以五識無自性自性體等故。七分別中任運分別即五識故。今此論中自性分別即是任運故。說有相。謂于先所受義唯攝隨念故。與彼論寬狹不同。或是與對法兩門俱同。先所受義則攝自性隨念分別。等流心位有相分別緣前率爾心住所受境故。基師判云。不如前解。威儀路工巧處者。威儀謂表色。路體即四塵。四塵是彼所依故說威儀路。又解。威儀四塵為性。路即發彼心與彼為依。說心為路。工巧處亦爾。但是五塵四塵別故。此中威儀多于道路施設。工巧多于處所施設。故一名處一名路。二俱顯所義。七分別以尋伺或五七八識為體。任運分別是五七八識故。七唯有漏有通無漏。唯識第七解。問準對法論。任運分別亦通五識。如何此論不共業中辨耶。答依三藏解。據實對法為正。然此論凡舉七分別故來。任運分別實非不共。問若五識中無自性分別者。無性攝論又云何通。彼論破正量部心藏色為意根義云。若意識以心藏色為意根者。一切時應無決擇隨念分別唯有自性分別。如五識故。三藏解云。彼部許五識中有自性分別故。論主入他宗破。非將大乘義破也。審慮所緣者。備師云。重緣前境思審緣故。四倒之義如下第八。法住智者。景師云。知三界上中下果在因中住名法住智。是世俗智。下云出世間智。即是二智。基師云。法住智是如量智。出世間智是如理智。備師云。依教法而生此智故云法住智。是后得智。醉者。基師云。此有四緣。以惛沉掉舉放逸妄念散亂貪嗔等為體。或俱時心心所為性。有義通五識。意增故偏說。景師云五緣。狂有五緣。俱舍第十五云。依不平等大種故心便失念。故知以妄念為體。或俱時心心所為性。此唯欲界除北洲五趣皆有。北洲人無逼惱。諸天有故。小乘佛有。大乘不然。十地亦無。末摩者此名死穴。亦云死節。有言有六十四處。或百二十處。夢有七緣。四由闇相作意思惟者。景師云。于法不了名為闇相。而樂思惟法于前發夢。更有一解。瞑目思惟黑闇色相故致于睡夢。七由他引。他引有四。問夢以何為體耶。答婆沙六說。評家取心心所為體為正。今大乘中亦以眠相應心心所法為體。又若婆沙第三十七卷云。問此睡夢中所起善法為加行為生得善耶。答唯生得善。以惛微故。有余師說。亦加行善。以于文義亦簡擇故。今大乘中亦通加行善。如十住斷結經說。上方妙識佛土眾生受化夢乃得悟。彼佛于睡眠中與諸眾生神識說法。受化之識隨其所應得成四果乃至獨覺。亦于夢中結跏趺坐而般涅槃。菩薩受決乃至成佛皆于夢中云云。由此等文故知亦通加行善。覺有三緣。睡增者不勝彼疲極故者。以經多時睡不勝疲極更從睡覺。有所作者要期睡故者。初睡時期打五更須覺禮佛等。總以心心所為性。四緣故悶通有心無心位。亦以心心所為性。由彼悶觸引生心悶。醒亦以當位心心所為體。發業四緣。初三如次。即三種思。謂審慮決定發動。若依小乘前二通見修二斷煩惱。第三唯修斷。今依大乘發總報業。前二通見修。第三唯是見道煩惱。若發善總報三思皆善。親引煩惱亦不共無明等見道所斷。由此經云。諸圣有覺不共無明已永斷故不造新業。對法亦言。勝義愚發福不動業。世俗愚發非福業。皆見所斷。若發別報業第三思亦通修道煩惱。次隨順功用等者。剎那等起發業風也。此風隨順第三功用起思于業。俱時引發身語。故廣百論破勝論云。汝我一不動。何能發業。彼反難云。汝心心所亦一非動法。何能發業。提婆答云。心雖不動一由心尋伺引起于風。風亦起業。離欲四緣。體唯是慧。通有無漏。離欲退有五緣。二新修善品者。數思男女形狀。即有因力境界力不正思惟力三。受行順退法者。是五退具也。斷善根文有二。初明緣多少。后約現種明斷差別。或五緣或六緣。一利根。二意樂惡。三逢惡友。四邪見重。五行惡無畏。六于眾生無哀愍故。利根者內自思構邪見猛利不怖眾惡不生慈愍便斷善根。此名因力而斷善根。即是五緣。若更逢惡友順惡意樂斷善根。此名緣力而斷善根。具有六緣。要利根者斷非鈍根。廣惡意樂斷狹意不能。人三洲除北。對法第一云。唯欲界上上品邪見能斷善根非余故。唯苦集下邪見非于滅道。或通四諦下邪見。通行相者非余。要無慚愧。俱不怖惡非余二性。惡不慈悲。依此因力方斷善根故。緣力必由近友故。阿顛底迦畢竟之人。一闡底迦有種性者。對法論說一俱斷善根。善根有二。一種子。二現行。折種勢力令不趣現名斷。非斷種子。唯斷欲生生得非加行善。加行勝前方便時已不起故。為九品斷非一剎那。擬宜無間斷非如道害。續善四緣。一是利根。二見親友修福。三詣善士聞因果。四因前緣故生猶豫。證決定故還續善根。景師解云。初聞他說有因果時。爾時耳識及同時意識是率爾心。因生猶豫者。是尋求心。是無記故非疑煩惱。證決定者。是決定心。亦是無記非善正見。還續善根者。是染凈位。正見心中方續善根。以斷善時斷彼現行。今時還續現善。種子先有不可說續。若言猶豫是彼疑使疑使無間起正見心名證決定續善根者。此疑煩惱于五心中是何心攝。若是決定心位不得名疑。若在染凈心位者云何從決定心后方起疑心。由有此妨故依前釋。不同薩婆多或疑或正見續善根。基作兩解。初解同景。加復說言。若自利根率爾思惟因生猶豫證決定故續善根者名因力續。若雖利根后逢善友聽聞正法因生猶豫證決定故而續善根名緣力續。第二解者。同薩婆多無偏取舍。備師云。因生猶豫故續種子。善證決定故續現行。今解。以聞正法等時創墮于境名率爾心。次尋求名等及與決定而未決定知所詮義。至染凈位或生疑心然后續善。或即正見而續善根故。言因生猶豫證決定故還續善根。若作是解者。還因薩婆多。此中通續生得及方便善。斷善之時勝法先盡。故正斷得。還續之時由內外緣。由此二善不定。由聞正法殊勝外緣引生善根通方便善。但自思惟見他修福多續生得后引方便故。或初續善唯起生得。方便后起以難生故。勝既先斷。所以后續。續欲界善。非上二界。頓續非漸。漸起余品。斷難盡故九。續頓生故一。斷處必能續續未必斷。俱舍第十七云。于現身中能續善不。亦有能續。除造逆人。彼人定從地獄將沒。將沒時言謂彼將死或即于彼將受生時。將受生時謂中有位見后果相便續善根。又云。緣力斷善根。地獄生時續斷勢弱故。因力斷善根。地獄死時續因力強故。又意樂壞非加行壞斷善根者。是人現在能續。若俱壞斷善者要身壞后方續善根。見壞或不壞等。其義亦爾。自下明死生。大文分二。初明內分死生。后明外分成壞。前中先明死生。后第二卷云如是展轉諸有情類以下。明觀空而得盡漏。前中先明死后明生。死中文三。一總標列六種死。二次第別解。三又行善不善下隨義雜說。初文中云謂由壽量極故而便致死者。總釋死義。莫問時非時死。但是舍命名壽量極于其六中。基師解云。初三死不明了識離身正死。后三死明了心識未離身將死。就第二別解中。壽盡死者。即業命終。是名時死。下二名非時死。衣食闕名福盡。若余緣枉死名不避不平等。九因即九緣義。別稱二九。七不知于己若損若益者。入水投火他損墮坑愚癡故死。八非時行非梵行。饑飽遠行病時而犯故死。九非量行非梵行。染愛過度故死。對法說三死。一壽盡故死。如生北洲極壽百歲。業雖未盡命盡故死。二福盡故死。耽定衣食闕橫緣故死。三業盡故死。三時業盡故。此論唯依現緣辨死。不依過去緣。故無業盡死。其外緣中離己名福盡。合己名不平等。對法通說過現合二緣名福。故二論不同。若依俱舍。約壽盡福不盡等作四句。可知。若依對法。初將壽。盡死對業盡死作四句。壽盡死非業盡者。如大乘中一業滅多生。如初一生壽盡故死業勢未盡。二業盡故死非壽盡者。如有一業但感百年。百年滿已遇勝緣故更延壽命。于所延壽不盡而死。第三可知。第四俱不盡死者。中夭之流。次將福盡死對壽盡死作四句。有福盡死者。如饑凍死等。有壽盡死非福盡。如大富者死有余財。福壽俱盡死者。衣食與命一時俱盡。俱不盡死者。如大富者橫被他殺。次三性心死中之別有二。初明善不善心死。后明無記心死。初中有二。初別明二性心死。后重明二性心死相差別。死有三位心。一正死心。即末后剎那。唯識說為第八識。對法論說。死有末心。生有初剎那。中有初剎那。唯無記性。二次前潤生心。唯第六識我愛相應。對法說為九種命終心唯有覆無記。三次前明利心。即此三性是粗想現行故。細想現行無記心者即我愛心。此說第六識。若粗第八即末后心。故說不能憶善惡法。就第三隨義雜說中文分為八。一明三性何類先起。二明死因。三明善惡相。四明潤生相。五明解支節。六明根沒頓漸。七死名差別。八上下舍相。第二文中二因力者。初是名言種子。后是業。此人次生二因熟今速舍命。第三文中。謂受盡先業所引果已行不善善者。見中有前相。如日后分者。日將沒時。或山山峰影者。下品惡業者。當相如峰影懸覆。中品如山遍覆。上品如日后分極覆。或下品如日后分影覆。中品如山遍覆。上品如峰影極覆。此是將命終時由先惡業所見當果相。下辨差別所以。不言下品不善業者。以多無惡相故且不說。第四解潤生相中。景師等解。泛論潤有二時。一于將命終位愛潤業受中有生。中有末心起愛潤必受生有。此二時起受唯是修斷故。對法第五云。此自體愛唯是俱生有覆無記性。此自體愛既是隱沒。將知即非發業煩惱。以對法云俱生或能發惡行業者是不善故。是則俱生愛中有九品。上三品強是不善能發業。下六品是隱沒無記不能發業。將欲死時及中有末心。爾時心細故但起后之六品不發業。愛父母是生有緣。中有末心起倒見。求交會時名求生有。對法亦云。已離欲圣者對治力強。雖未永斷此愛不行。由隨眠力令生相續。然與五十九文不同。彼明七種結生相續。一由纏及隨眠潤生。謂諸異生。二唯隨眠潤生。謂已見圣跡。彼文既爾。是須斯那含俱種潤生。何故二處不同。三藏解。從多而說異生起愛圣者隨眠。于中細論。須斯起愛那含隨眠。亦可須斯雖現行愛由智力制。不同異生所起愛力。故總說言已見圣跡唯隨眠潤。測師等云。瑜伽約潤中有說唯隨眠。雜集約潤生有說現行愛。故不相違。以在死位去道近故唯種子潤。若在中有潤生有時去圣道遠故亦現行。備師云。若不還者在初禪等愛未盡。故沒于下天生于上處。亦起我愛。然此論文約沒欲生上界。故說不起。上來所說唯愛潤生。若依五十九卷云。全界一切煩惱皆能結生。三藏解云。將命終時及中有末心定須起愛。此愛正潤生故。此二時次前得起余結助潤生故。以愛正潤生故。故此論云。將命終時乃至未至惛昧想位長時所習我愛現行。對法第五云。相續力者有九種命終與自體相應。于三界中各令欲色無色界生相續。攝論亦云。若無修道無明諸行不熟。十地經亦識為種子。愛水為潤。覆以余結生名色身。由此建立中有生報者。有兩解。一云。有中報生即持業釋。一云。中有及生報是相違釋。第五解支節中。除天那落迦者。天唯善業果。地獄恒解支節。更須何須說。輕謂作善業者。凡解支節是惡業感。然作善者惡業輕微。故解節亦輕。第八上下舍相中。唯心處舍者。前雖上下冷觸漸起。至于心處未甚苦冷。即時后識心處舍時。復從心處大冷觸起遍滿所依。今依此文上下。漸舍皆至于心。昔來相傳。若種善漸冷至頭面即死。若造惡業生鬼中者。從頭漸冷至腹即死。若生畜生至膝即死。若生地獄至腳即死。即皆無文證。又舊世親釋云。若作善業所起冷觸定應向上。若造惡業所起冷觸定應向下。人即觸云。若生善趣從足漸冷至頭方死。若生惡道從頭漸冷至足方死。此由未見此論故。信自人情。據實阿賴耶識初受生時。最初托處即名肉心。若識舍肉心即名為死。故此卷末云。又羯邏藍識最初托處即名肉心。如是識于此處最初托。即從此處最后舍。自下明生。先問后答。答中文三。一明中有方便生。二爾時父母貪愛俱極下。明生有根本生。三第二卷中又羯邏藍漸增長時下。明本有漸增長。此言生者。即生支故。唯識云。始從中有至本有中未衰變來皆生支攝。辨中有中二十二門。一明中有因緣。由我愛無間已生故者。牒前將死起于我愛。雖次潤生愛滅起正死心。今現舉初故略而不說。無始樂著戲論因已熏習者。即是名言種子。望生中有是親因緣。凈不凈業因已熏習故者。有分熏習望生中有為增上緣。故顯揚云。無始熏習為因。善惡業為緣。彼所依體者。中有賴耶與同時蘊為所緣體故。由二種因增上力故者。牒前我愛及凈不凈業名增上力。從自種子即于是處中有異熟無間得生者。從名言熏習自種子即于死有滅處中有生。如種滅處即有芽生。問欲色界死處中有即生。此事可爾。無色界死若生下界所現中有從何處生。答依景師解。隨前死處中有現前。若無色死復無色經無量生后從無色死生下界時所起中有。還于最初從下界死生無色處中有現前。基師云。此有一難。謂如在欲界得色界定業力猶微成后報業。次得無色定業勝為生報。生無色界受生報已。生色界中方受后報。爾時欲界二十劫空乃于欲界前身死處中有現前而色界生。此亦難解。應言即于當生處現。理亦何失。雖有此解理實不然。前死處現其理為正。無色無處即于入定死處受果。故從死處中有現前。若生處現便太疏遠。生處當遙。誰次傳識。故前說是。今依婆沙評家。當生處中有現前。大乘中未見文。亦可取小乘文為證。故此說為正。問若爾無色沒生下界者。既隨當生處中有現前。彼無往來。何用中有。解云。要須中有起染污意求生方生。又潤生有業或必中有中起故。婆沙解云。彼先已造感中有業。雖無往來亦受中有。業力所引必應起故。二死生同時。三具根。以于六處門常求有故。四相狀。五極凈天眼境。即大菩薩廣慧聲聞天眼能見。諸天報得天眼及輪王眼不見。中有妙于阿耨塵故。六不同前將死位起內我愛。唯起境界愛。緣當生境故。七同當生形。一業招故。八如天眼見障外色。九身往。如得神通。十不見異趣。見同類及身當生處。問見幾世界中有有情。解云。隨其眼見所應生處。若三千界或三千外其中中有皆悉見之。十一行相。惡業眼視下凈者生三惡趣。雖見生處見其勝凈。所以欣生。若見穢相不欣生。故俱舍云。天首上三橫。地獄頭歸下。此文并說地獄為面視于下。非頭不向下。但與余二趣視下相似。故同說之。十二生時分限。七日一死。壽勢頹敗。乃至極經七七日住必得生處。問有眾生造輪王業。未至劫增其人已住輪王中有。豈不久得劫增耶。解云。審有是人。即往余世界中得于生處。十三可轉生處。生時二緣未合。謂父母等未和合。禽獸等非時。如獨生狐中等。時處未和故。或如謗解脫生地獄等。皆可轉故。十四釋異名有四種名。問四有相望皆有中有。何偏說此名中有耶。解云。若彼非趣于二趣中間起者得名有。余之三有是其趣攝。雖有中間之義不名中有。健達縛此云尋香行。尋當生處香而行往故。或唯食香。香所資故。如化樂者名尋香故。此唯欲界名非色界者。彼雖不尋香。尋香類名尋香。見生處起愛。不聞香自無鼻識。生處無香故。十五三界有無。除無色界。以無形及處故。基師解云。欲色二界中亦非必定有。變人為虎雀化為蛤等。無中有故。涅槃經言。或說欲色界有中有。或說欲界無中有。皆不解我意。若一切有者何故說有不解我意故許通無。容豫者有。速疾者無。陷身入地獄。此等皆無故。雖有此說。今勘涅槃經。無欲色字。彼經明二十一對諍論文云。或有中陰或無中陰。準下文釋。泛言有中陰無中陰。皆不解我意。所以者何。欲色界有。無色界無。非一向有無故。故為證不成。其陷身入地獄等者。準婆沙七十卷云。毗奈耶說。度使魔羅等即身陷入無間地獄。問此等為受中有不。答受中有身。然以迅速難可覺知故作是說。初一剎那死有蘊滅中有蘊生。后一剎那中有蘊滅生有蘊生。乃至廣說。變人為虎等者。若順憬師云。此等別報雖轉而總報不改。婆沙復云。施設論說。劫初時人有忽腹行。身形既變共號為蛇。復有欻然生第三牛。身形既變共號為象。問如是轉變有死生不。乃至答應作是說彼無死生。問如何人趣即作傍生。答非即人趣轉作傍生。但彼身形前后有異。于中有說。彼恒是人。復有說者。復是傍生等。有余師說。彼有死生。如是說者彼無死生。故二說中初說為善。經死生者多忘本事。既憶本事故無死生。故知欲色一切定有中有。此說為善。然中陰經云。無色中陰禮如來者。釋是大眾部經。不勞會釋。今尋正理論第二十三卷。元瑜釋云。有余部師執無中有者。即大眾部上座部化地部立無中有。與前師言似如矛楯。勘異部宗輪。大眾部一說部說出世部雞胤部本宗同義都無中有。十六趣向相。見地獄相。謂已舊同類喜樂馳趣。生處境礙即便續生。十七明中有唯是化生。十八趣向心。初明趣地獄心。后類明向四趣。如癭鬼者。有鬼頸有大癭。所逼不能吃食。決擇分說。鬼畜一分恒受眾苦同于地獄。然此處唯說鬼趣。鬼趣重故略舉之。十九由三處現前得入母胎。二十無三障礙。初標。次別釋。后合結二門得入母胎。有麻麥果者。有麻麥果塞蔽產腹。如車螺形者。以寬大故。或有形曲有穢有濁者。穴不順直難安子故。其處穢惡津液渾濁。不堪攬之成所依故。或感大宗葉業者。自有感大宗葉業。父母無之。或自無父母之。二十一于父母起顛倒。二十二薄福多福。聞見聲聞。自下明生有。文分為二。初明識支最初依托。后第二卷初辨種子具不具。前中有二。一總標依托。二云何下別釋其義。先問后釋之中有五。一明依托相狀。二諸根依此次第當生。三諸根依處亦次第生名得圓滿。四識托于色安危共同。五初托肉心后從此舍。謂此所出濃厚精血合成一段等者。謂父母精血合成一段。中有末心起愛煩惱名為顛倒。中有末身名顛倒緣。即彼一段非情精血與中有俱滅。即此同時由種子力。有微細根及造根大種并余與根同是有情分不凈精血和合搏生。言此羯邏藍中有諸根大種等者。此中景解。此文即能能造離所造。次于后明同處不相離者。此文據初生時四根未起。已有能造地大。地據其處所。故得相離。若六處時四根生已。即根與大互相涉入。如眾燈光處所不異。則名同處不相離也。備師云。五相雖別而一地造。既有身根與地大俱故。第二分云。同處未有四根。故此文云。相離義無相違。雖有地大不造四根故。但就種類假名能造。基后說言。初有諸根大種。并有諸扶根大種者。即說造身大種及造扶身塵大種。為造余四根大種等。非更別有相依而有。是造義故。不爾豈復唯有大種無所造耶。欲界一切四大種不離色觸等故。問曰。文說及根所依處大種俱生。所依及處有何異耶。解云。若直言所依即是造根四大。若言所依處。處即是根所依四塵。此則通舉故云也

瑜伽論記卷第一(之上)瑜伽論記卷第一(之下)(論本第二至第三卷)

　　　　釋遁倫集撰
論本卷第二

自下明生有中。第二段辨種子具不具。于中初約五姓以明種具不具。說般涅槃及無涅槃。即影說不定人竟。后據三界總報自體明種隨逐。其五種姓義名。據楞伽經所明五種。無有無姓有情終不成佛者。以別義明菩薩闡提終不成佛。按此論所明五種。其決定及無姓終不成佛。新舊諸師立破道理。略而不述。廣明法爾新熏種子義者。指如識論。自下明本有漸增長。文分為二。前明胎內增長相。后生后漸次下明胎外所作事。前中復二。先約種相差別以障果增。后又于胎下正明胎分增長。前中有十。一名色漸增。二因用不同。三凡圣見異。四受起差別。五種子新舊。六三時報業。七有染離染。八粗重隨眠。九種子眾名。十轉舍轉得。就第五種新舊中。言又種子體無始時來等者。護月云。種子本有。由新熏發方生。故名為新。此文為證。難陀云。此說名言本識現種無始新熏不能自得異熟果。要由凈業新熏招集方乃能生。故名為新。護法云。名言及業種各具法爾新熏。然其名言種子雖復法爾舊成。無有支熏不能得果。新舊合用其果方生。望業招果與其新名。言若果已生說此種子為已受果者。即前本有種子為彼現行凈不凈業之所熏發。若得果竟名已受果。然名言種雖得果已。功能無盡。名無受盡相。若業種子隨其勢力。或滅一生二三四生終有盡期。名有受盡相。第六解三時報業中。言雖余果生要由自種者。景師解。一果體起酬二種因。義分兩果。酬于業種名異熟果。酬名言種名等流果。雖望彼業有余異熟果生之義。要由親因自名言種方始得生。一云。雖除此生。余無量生果生要由自種。而此生壽量盡邊生此生果種名已受果。所余生自體種子未與果故不名已受果。言然此種子亦唯住此位者。景師云。然此不定受種子。若受報時不離三時。故言亦唯住此位。基又解云。順受業中報定時不定。種子緣差。現在未得受果。雖于余生方始受果。亦唯住在順現受位。顯揚論說業有三。謂順現受生受后受。或分為四。加不定受。或開為五。不定受中離時及報定與不定為二業故。此文不說順現受者。意說多時不受果種。雖經多劫而不腐敗故。然大乘中若業種子有減一生乃至多生。從初受時名現生后三時業別。由此義故亦有多時順現受種。唯別報故。且不說之。其譬喻師說有八業。謂三時及不定。皆有定不定。謂順現受時定報不定報定為二。余準可知。是第四業不別依三時但總分別。彼破薩婆多云。若無間業定順生受不可轉者。三界善業非想最勝。亦應無越得圣道者。彼既可轉此亦應然。今大乘中似同譬喻。彼阿阇世王五逆之業懺悔不受。即是生報可轉時報俱不定。故決擇云。決定受業者依未解脫人相續中說。若已解脫人無有決定受業。由此順現業等皆二業成。雖未見正文理有何失。第七有染離染。景師云。于現生后及以不定。隨一賴耶識中有欲離欲一切皆同。雖三時報別。然由前后是一行者。身相續故。基師云。一界中有諸界種。系染同故。離染翻此。第八文者。解云。粗重有三義。一損惱義。唯染污法。二無堪任義。亦通無記。三性有漏義。通有漏善。善法種子無前二義。故不名粗重。然決擇說有自性業粗重。對法亦名有漏粗重。據第三義亦名粗重。是故一切所依自體即是異熟五蘊之身煩惱依附。名粗重所隨。無記種起名粗重所生。體是異熟無覆無記名粗重自性。第九種子眾名略舉有十一。界者因義性義。種姓者類別義。自性者體義。因者能生他義。薩迦耶者虛偽身可破壞義。戲論者分別義。所分別故。阿賴耶者所受著義。取者所取義。苦者逼迫義。薩迦耶見及我慢所依處者。我見我慢依生處義。第十舍得文者。善無記法種子由煩惱力數能生果。故入涅槃不得自在。由斷彼緣不能牽果。隨意滅度名內緣自在。自下正明胎分增長中分七。一時節。二資稟。三分位。四變異。五男女住相。六母苦逼。七出胎相。時節中在胎經三十八七日。后經四日。合逕二百七十日。方始出生。此說極滿足者。或經九月或復過此者。九月即是三十八七日。或復過此即是余經在胎十月。此說極滿足者。八位中五王經說。一七日如薄酪。二七日如稠酪。三七日如凝蘇。四七日如肉變。五七日胞成熟。起風入胎吹其體身。六情開張。在母胎中生藏之下熟藏之上。乃至十月(云云)。又羯羅藍者此名雜穢。亦名和合。此為最初眾苦因起。損惱既廣喻立箭名。俱舍名剌。稀末稠也。遏部曇者此名為皰。亦名息肉。閉尸者此名凝結。鍵南者此名堅厚。缽羅奢佉者此名枝分。若依十二支攝此八位。初一通在識支名色支中以體多剎那故。次遏部曇乃至發毛爪等五位。唯在名色支中。根形二位在六處支。變異中分文為二。初標四異。后隨別解釋。自下明胎外所作事。分文為二。前明漸次所作事業。后又諸有情下。明從無始來前能生后恒作四緣。前中文相有六。謂初觸六觸。次學世事。次耽著家室。次造諸業。次受用境界。后乃至或往五趣或入涅槃。按文相也。出生已后名為觸支。就解四緣中。言又諸有情者。牒能生也。于如是有情等者。明所生也。彼有下重辨能生所生。乃至此復于余謂祖能生父。父生于子。子生于孫。孫后生孫故。自下明空觀盡漏。如是句義甚為難悟者。謂漏盡句義非易解悟。所以者何。雖能盡漏而無我故。謂我無有等者。三藏云。我無我所時方分等。我所童仆瓔珞等誰。我所資具事。非唯我所體亦空。故非他我時方分等三。景師云。謂我無有若莊嚴分若僮仆誰若資生事。既無此所。明知無我。次言我亦都非若分若誰若事者。謂汝我自體非是他我若莊嚴分若僮仆誰若資生事。明知無我。備師云。我無五蘊分。無我見誰我所見事。非唯自身無此三義。他身亦無分誰事也。基師又解。分謂類。誰謂體。事謂物。初破我所后破我體。或分謂三世時分。誰即我體。事則我所。初觀自身后觀他身。上來正明內分死生竟。次傍乘義辨外分壞成。初結前問后二對問解釋。釋中有二。初總明成壞。第二云何火災已下別辨成壞。前中復四。初明成壞由眾生業。二明三災劫壞處所。三明壞空成住。名二十劫為一大劫。四辨梵世壽量有三。謂由諸有情所作。能感成壞業故者。即以尋伺諂誑等為火災業。喜為水災業。樂及二息等為風災業。欲界通善不善二業所感。上界唯善。景師云。初業勢盛。感世界成。后業勢衰。感斯散壞。即說衰時之業為感壞業。故論說云。內有尋伺火故外感火災等。言由彼外分已下。通伏難。難云。外器成壞壞別業滅。內分生死死別業滅。下答由彼外器皆悉散壞故待壞業。內死但壽盡非皆散壞故無別死業。下釋。所以者何。由彼外世非情粗色恒相續住。頓滅實難。故壞由業。內身識托。識在壽存。業盡壽亡任運易謝。又感成器等者。謂能感外器業。定引一劫不增不減。一切眾生共業招故。內死不然。由種種業壽命不定。各別業感。業盡壽亡便任運死。解處所中有二。初明三災所壞處。二明災不壞處。名為災頂。次明四劫。各二十為一大劫。中唯二十住劫有增有減可說二十。成壞空三既無增減。準住劫量。解壽量中。梵前益天者。即是第二梵輔天也。大梵王前作饒益故。有九種。一日月歲數。法華論云。晝夜日月時年以此為數。菩薩地亦言。劫有二種。一是日月歲數。二是阿僧祇。二增減劫。即是饑病刀。小三災劫名為中劫。三二十劫為一劫。即梵眾天壽量。四四十劫為一劫。即梵前益天壽量。五六十劫為一劫。即大梵天壽量。六八十劫為一劫。即大災劫。七七大為一劫。即水災劫。八七水為一劫。即風災劫。九三大阿僧祇劫。依華嚴經第二十四卷阿僧祇品。有百二十數。第一百二十名一阿僧祇。依舊攝論說三十三阿僧祇。第二劫為小一劫為二十一劫。第三劫為中一劫為九故。初為大一劫為三故。雖有此文。不知積何以成無數。若俱舍論引解脫經說六十數。唯有五十二。八忘失。第五十二名阿僧祇。仍以十積數。不同華嚴從萬以上皆倍倍積。謂萬萬名億等。以大小各別故取數不同。又若瓔珞經樓炭經等中。佛隨機說劫數多小非一。但大智度論引經說。有萬百由旬城溢滿芥子。有長壽人過百歲已持一芥子去。芥子都盡劫猶不盡。乃至廣說。真諦云。如經說芥子聚盡劫猶未盡者。百年取一乃至唯一芥子。不名為聚故名聚盡。以有芥子在故名劫猶未盡。言大梵壽量六十中劫者。舊來相傳皆云。梵王但經五十八中劫少二中劫。所以者何。于成劫中初一別劫成器世間。梵王未來。但經十九劫后。壞劫時一劫火起。梵王亦無。是則梵王于一大劫八十劫內除正空時有二十劫。于成壞時各除一劫。但壽五十八劫。而言壽命六十中劫合為一劫者。從多總判。故智度論云。梵王壽命五十八劫。若依起世經說。梵王還滿六十小劫。彼云。世界初成時初成初禪三天宮殿。欲界宮殿未有。爾時梵王已從上地生在梵宮。爾后方造欲界空居天等。即于成劫滿二十也。后至壞時至第二十劫。欲界火起已燒多時。梵王猶在。火勢經久垂至梵宮。梵王方去。是故于壞劫亦經二十劫。則具經六十劫。此與火等初成壞時量位相當感故。大梵壽量一劫時定。三天三品修生不同。劫數故異。問約此論及俱舍等。明十九劫壞眾生世界。第二十劫壞器世界。若立世經說十劫壞眾生世間十劫壞器世間。若為會通。解云。見聞各異。難可會釋。又解。經說初從壞地獄乃至壞梵補。經十小劫眾生世間壞。梵王未上生也。以大梵王獨一少故攝入器中。論中多少。通論故言十九劫壞有情世間一劫壞器世間。剩明賢劫量者。補闕解。有人云。非水火劫。乃約千佛前后出時。經于百千火水等劫遠亙長時。總名賢劫。故俱舍言。釋迦菩薩初僧祇中值七十五千世尊。最后值佛名罽那尸棄。第二僧祇值七十六千世尊。最后值佛名曰燃燈。第三僧祇值七十七千世尊。最后值佛名毗婆尸。度三祇后入百劫。謂水火等劫。修相報業。于三十二劫遇于二佛。謂尸棄佛毗舍浮佛。如佛名經說。此毗婆及尸棄毗舍浮佛同是過去莊嚴劫千佛。而不同水火等一劫。將知賢劫亦非水火等劫。故觀藥王藥上菩薩經云。爾時釋迦佛告大眾言。我憶往昔于妙光佛末法之中出家學道。聞五十三佛名心生歡喜。展轉相教至三千人。異口同音稱名禮拜除無量罪。初千人者華光佛為首下至毗舍佛。即于過去莊嚴劫中千佛是也。中千人者拘樓孫佛為首下至樓至如來。于賢劫中千佛是也。后千人日光如來為首下至須彌相。于星宿劫當得作佛。依此判釋理恐不然。依俱舍等小乘教法判大乘義云。莊嚴劫中末后三佛不同一水大劫出。證賢劫中千佛亦別劫出。理謂不然。所以者何。小乘中明三祇遇佛數量全少。大乘不爾。所以者何。依如涅槃說。初依菩薩供五恒佛。初地至六地。是第二依值六恒佛。七八九地為第三依值七恒佛。第十地為第四依值八恒佛。又三祇后無別百劫修相報。然本業瓔珞等經云。第十地后更經多劫修千三昧學象步等。但是第三僧祇數攝。應知三劫各千佛。并各據一水火等劫同劫出世。無別大劫名為賢劫。何以得知。如賢劫經及長阿含經等并云。此劫初成之時水雨充滿。上界諸天下觀水聚。見千蓮等光明照曜如百千日。諸天記言此劫大劫賢。于此劫中當有千佛出現于世。此豈不記水火劫中有千佛耶。又依立世毗曇云。住劫中八小劫已過。十一未來。第九一劫現在。此第九劫幾多已過幾多未來。未來定余六百九十年。世云今時住劫中第九劫。即配屬云。前五劫中無佛。第六劫中有拘留孫佛。乃至今第九劫有釋迦佛出。后第十劫中有彌勒佛。后十劫住無佛出者不然。西方判之。今時正當住劫中。已有四佛出世。長阿含云。拘留孫佛于四萬歲時出等者。從住劫初人壽命無量。減至四萬歲時拘留孫佛出。三萬歲時拘那含佛出世。二萬歲時迦葉佛出世。一百歲時釋迦出世。從此漸減迄于十歲至刀兵劫。如彌勒下生云。近刀兵劫。若依立世毗曇。近饑饉劫。故彼論云。此劫為饑餓故盡。過十歲已壽命漸增。至八萬歲彌勒出世。既依西方判。今正當住劫初劫。立世云。此劫為饑餓故盡。復準瑜伽三十歲時有饑餓劫。彌勒成佛經說近刀兵劫者。據至十歲后有九百九十五佛于十九劫中出說。依立世今是第九住劫。彌勒第十劫出。余諸佛于后十劫分布漸出。更安二千佛出亦得無妨。以于中間一一佛出相去皆隔眾多歲數時劫。以大乘判。住劫具足二十下世二十上故。于初劫減時四佛出世。增時一佛出世。即初劫已有五佛出世。自余諸佛于后十九住劫前后分布出現于世。長阿含云。毗婆尸佛人壽八萬歲出世。尸棄佛七萬歲嚴出。毗舍婆佛六萬歲時出者。應是前水火劫二十住中最后住劫漸減時出。雖復隔劫是七佛數。故一處列之。問劫體是何。解云。若據小乘時無別體。約法以明。故五蘊為體。大乘即以二十四不相應行中時為體。自下第二別辨成壞。于中有二。初明壞。后如是略說世間已壞云何世間成下明成壞。中分三。初火次水后風。火中分二。初問次答。答有三。初明二十住劫為壞之漸。次于最后增已下正明二十壞劫。后如是世界皆悉燒已下明空劫。次文復三。初總明住劫中一增一減。次又此中劫下。明減劫時小災衰損而后漸增。后如是二十減二十增等結成住劫。言謂有如是時乃至八萬歲者。贍部洲人從初壽命無量減至八萬。雖云壽命無量不過半劫。以婆沙云欲界善業無有能得一劫壽者。若無間地獄及持地龍王不善業果有經一劫。問曰。成劫之末住劫之初如何取別。景法師云。成劫中劫一劫成器世間。后十九劫漸布眾生。五道住處皆悉遍有。贍部洲人壽命無量。未減一分。爾時判屬成劫中第十九劫。從壽無量漸減未至八萬歲來。即屬成中第二十劫。從壽八萬漸減乃至十歲。即屬住二十劫中第一住劫。故俱舍云。從世間初成十九別劫。于無量時已度此。無量壽眾生漸減乃至十歲。世間已成及住。是住初別劫。真諦疏云。從成劫中剡浮洲有人已去壽命未減已還成劫從初至此時。經十九別劫滿。從壽減一分已去未至八萬已還。是成劫中第二十劫。若減至八萬乃至十歲。即是住劫之初。從此后增至八萬歲。即是住中第一劫終。泰法師云。減至八萬是住劫中第一劫初。乃至十歲。是住劫中第一劫終。第二段中有二。初明三災衰損。后又能棄舍損減壽量下。明后漸增。初文復二。初明小三災。后明三衰損。俱舍說。小三災皆于十歲時起。故別劫生。今者大乘同于一劫三十二十十歲時起。儉病刀如次。如俱舍說。儉有三事。一白骨。二運籌。三聚集。廣如彼說。問何故此三災于壽有短長。景師云。以儉劫時有少所食經時最多。疫病劫中藥力支持弱故經時次少。刀兵相殺七日即盡。經時最少。基師又解。由不善業下中上品故。招感三災時有長短。刀災但云七日不言夜者。白日相見殺害易成。夜中闇黑殺害事少。略不說夜。有余經言。由施眾生一搏食故不生饑餓劫中。由施眾僧一可梨藥不墮疫病劫中。由一日夜持不殺戒不墮刀兵劫中。若依小乘住劫中前十九有小三災。以第二十劫唯有一上增而非減。故無災起。今依大乘有二十減二十增。故二十劫皆有小災現。問曰。刀兵等三何災初起。答曰。若依立世云。是二十小劫中間有小三災。次第轉輪。一者大疾疫。二者大刀兵。三者大饑餓。今此瑜伽似依壽命增減而說。故云三十歲時有儉災。二十歲時有病災。十歲時有刀災。此三災并以不平等大種為體。衰損中。若樓炭云。壽至五歲身量七寸。按古俱舍。女子五月嫁。父母愿子終于十歲。猶如今日愿壽百年。甘遮變味者。謂沙糖煎甘[這-言+蔗]作。變甘[這-言+蔗]為味故。結成住劫中。言二十減二十增者。若對法論則同小乘。初一唯減后一唯增。中間十八有上有下。與此不同。云何會釋。奘法師云。此不相違。初一唯減者。是減中最初已前無增。故云初一唯減。后一唯增者。第二十住中唯增即滿。向后更不磷減。故言后一唯增。光師釋俱舍云。問初劫唯減下劫唯增。據何時等中間十八。解云。二十住劫前后相望。前有情福勝。后有情福劣。住中初劫福最勝。應合受用上妙境界。故下時極遲。從第二劫以去其福漸薄。上稍遲下漸疾。以上時境勝薄福故不合受用故上時遲。以下時境劣薄福故應合受用。故下時疾。如是乃至第二十劫福最薄故。上時極遲。故初后劫等中十八。又解。壽未減時是成劫攝。無量歲初減已去方名住劫。第二十劫上至八萬多時經停故。初后等中十八。按立世云。疾疫劫末諸有在者各散分處。時有一人合某閻浮提內男女唯余一萬留為當來人種。極八千歲。是時女人至五百歲爾乃行稼。壽八十千歲。住阿僧祇年。乃至眾生未造十惡。從起十惡業道時節。壽命因此十十歲減。度一百年則減十歲。次后百年復減十歲。次第漸減至余十歲。廣釋增減應尋彼文。且依琳法師記。從佛滅后。至今大周長安五年乙巳之歲。已經一千七百五年。而壽猶長者以法住力故爾也。以立世說正法一千年內眾生壽命恒受百年不減故。自下第二正明壞劫中分二。初明有情世間。唯言沒已生極光凈天者。且據極處不障生余下天等處。泰師云。廣論約始故云入初定。此論約終故云入第二定。立世云。五凈居天來欲界空中共相教示。悉生光凈。次當于此時五趣世間居住之處下。明器世間壞。起世經云。無天雨澤所有果木一切干枯。即有迦梨風吹八萬四千海水皆令四散。于下起第二日宮置須彌半腹等。小乘因此說六日轉光在海下壞時方出。今者大乘未見文說。問七日行何也。答有三釋。一云亂行。二云上下為行分路旋運中間各去五千由旬。三云橫列如雁行。正理論以后為正。言踰前四倍者。泰師云。第二日輪望初日輪熱增四倍。乃至第七日望第六日亦增四倍。六所燒事中。論數無第五。基師云。第五即妙高。第六是大地。合一處明。略無標第五名。其體已列。憬法師云。本譯云五六蘇迷盧山及以大地而傳寫人失其五字耳。展轉熾盛極至梵世者。欲色界色粗細類殊。不可下火而燒上器。大勢相接漸壞世間。故言展轉實別火壞。略為三事中。一草事由初所槁。二水事由五所涸。三堅事由二所燒。合成八日者。其第六日能為二損。一分損大海。一分損山地。半入損水。半入損堅。故數成八合但七日。自下第三明空劫中。乃至余影亦不可得。此雖無文。亦同小乘有空界色。言無影者。以無質故。非無迥色。又如經說。空劫之時猶如闇穴。故知有闇色。問此色何業招。亦他自地眾生業感非成非壞業所招故。自地眾生得天眼者。可見用故。或言無影。影即迥色。迥色亦無。不同彼宗。無業招故無用故。次明水災。火焰勢必上騰。所以災從下起。水風藉空飄注。由此災從上生。如見實三昧經云。施虛空中起三十三重云。覆三千界。經五中劫天降大雨流注不絕如象王尿等。起世經云。從二禪已下雨沸灰水百千萬歲。洪波漂蕩。所有世界散滅無余。名水災過。問由何七火方一水災。答第二禪中小光天壽二劫。無量光天四劫。極光凈天八劫。若一火后即起水災。彼天如何時壽八劫。由此即顯七水之后復起七火方一風災。總顯八七火一七水方風災成。第三禪少凈天壽十六劫。無量凈天三十二劫。遍凈天六十四劫。八七火一七水方一風。水火九七成六十三。后一風災成六十四。由是三災壞劫各別。下明風災。見實三昧經云。風災起時眾生悉生第四禪已上。從二鐵圍中間起大風災。名僧伽多。先吹遍凈天宮。兩兩相拍散壞都盡。次吹光音已下宮殿。共相[打-丁+棠]觸令無形相。次吹大小諸洲須彌山等。三千剎土下上散滅。自下明成。大文有二。初明世界成。后如是安立世界成已下。明其中可得諸法。初文中。乘上風災壞故。略不說火水壞而后成。若依起世即云。是于虛空中起大重云覆三千界注大洪雨。渧如車輪水聚增長。乃至梵天有四風輪。持彼水聚令不傍流。一名為住。二名安住。三名不隨。四名牢固。時彼水聚雨斷已后還自退下無量由旬。爾時四方一時有大風起。名阿那毗羅。吹轉此水生大沫聚。風吹此沫擲置空中。先造梵宮七寶間成。彼水退滅無量由旬。復擲水沫成魔天宮。次造他化乃至夜摩忉利已下。從下向上次第而成。舊俱舍云。如前劫中火災壞后。初禪已下三千界久遠虛空。后劫將起。于虛空中有微細風。漸漸而起。以為種子。出生七寶造于梵宮。及造欲界空居四天所有宮殿。文云壽盡故者。彼天分限命盡。業盡故者。不滿天壽業力盡故。福盡故耽定味等便舍命故。二禪三禪雖有初生。以無尋伺更無希望。以無諂誑亦無君臣。初定皆有故有大梵起希望念也。按文相也即說隨造宮成眾生即住。不待總成方布人住。言自此以后有大風輪等者。從上向下造空天已。次造忉利已下五道住處。從下向上次第造之。先造風輪。量等三千大千世界者。若俱舍頌云。安立器世間。風輪最居下。其量廣無數。厚十六洛叉。次上水輪深十一億二萬。下八洛叉水。余凝結成金。此水金輪廣徑十二洛叉。三千四百半。周圍此三倍。備師云。仰周布者。喻盤肩相。傍側布者。如槃底也。基師云。仰布為下。傍布為塼塘。如持谷篅。上堪水雨之所激注。下為風飆之所沖薄者。景師云。若無金輪向下填埤。風輪沖水有上升義。由向下捺名為風飆之所沖薄。基師解。今者大乘金輪在下。水輪在上。與俱舍等相違。今更起說。水輪在下。金輪在上。而言上堪雨注等者。此謂上堪諸界藏云降種種雨之所激注。下為風沖。雖復間有水輪。而由風力展轉之所沖也。故此卷下文如次言風輪水輪地輪。七金山者。一踰健馱羅。此云持雙山。頂有兩棱故。二毗那砣迦。此云障礙。有神住中障善法故。又解。有神王人身象頭作魔事能障行者。此山形彼神頭故名障難也。三頞濕縛羯拏。此云馬耳。似馬耳故。四蘇達梨舍那。蘇者善義。達梨舍那見義。即善見山。見此山形善多生故。五朅達洛迦。此云擔木。往阿修羅以此木擔須彌山。山有擔木故以為名。六伊沙馱羅。此云持軸。山峰似軸故。七尼民達羅。海中魚名。此無所翻。山峰似之故以為稱。此與俱舍次第不同。樓炭經明三種鐵山。應尋彼文。中八洲者。東二洲。一提訶。此云勝。二毗提訶。此云勝身。南二洲。一遮末羅。此云貓牛。二筏羅遮末羅。此云勝貓牛。西二洲。一舍塘。此云諂。二唱怛羅漫怛里拏。此云上義。北二洲。一矩拉婆。此云勝邊。二憍拉婆。此云有勝邊。婆沙百七十二云。人住四洲亦住八中洲。此八中洲復有五百小洲。以為眷屬。于中或有人住或非人住。或有宮者。非天宮殿。若起世經云。須彌東西去山過半由旬大海之下有鞞摩質多阿修羅王。國土縱廣八萬由旬。須彌山南去山過千由旬大海之下造踴躍阿修羅王住處。乃至山北去山過千由旬大海之下造羅睺阿修羅王住處。八大那落迦處。諸大那落迦者。婆沙百七十二釋。那落是造義。迦是惡義。造惡之者生彼處故等有多義也。獨一者或在虛空。或在廣野。或在山間等。寒者則八寒。近邊者八熱門。外四種園。第四卷中當釋。傍生有三住處。謂諸地水空。大海為本。從此本處散行余處。鬼住處者。以閻羅王處為本。此于閻浮洲下深五百由旬。有大國土縱廣五百由旬。從此本處散行余處。又婆沙說。閻浮提諸西南有五百鬼城。半受苦半受樂。起世經云。閻浮提南二鐵圍間有閻羅王宮。縱廣六千由旬。乃至廣說。言一分者。除與人天同住故。贍部從樹為名。毗提訶此云勝身。瞿陀尼此云牛貨。俱盧此云勝生。踰繕那者。俱舍頌云。極微．微．金水．兔．羊．牛．隙塵．蟣．虱．麥．指節。后后增七倍。二十四指肘。四肘為弓量。五百俱盧舍。此八踰繕那計十六里也。言六千五百者。此則據周圍也。八德水者。一甘。二冷。三軟。四輕。五清凈。六不臭。七飲時不損喉。八飲已不傷腸。龍宮者。大海之下有娑伽羅龍王宮殿。縱廣正等八萬由旬。又須彌山持雙山中間海內。復有難陀憂波難陀二龍王宮殿。縱廣六千由旬等。神住中別標四神各住一級。四大王天在持雙山。俱舍頌曰。堅手及持鬘。恒憍大王眾。如次在四級。亦住余七山。景師云。此等諸神并是天趣。非天脅者。似阿修羅脅故以為名。如王舍城廣轉脅山與此相似。善住龍王帝釋之所乘也。多羅樹似棕櫨樹。果如缽。大金崖側無熱池。俱舍頌曰。此北九黑山。雪香醉山內。無熱池縱廣五十踰繕那。樓炭起世皆云雪北香南。涅槃后云香山頂上。釋言。量及四寶對洲等與俱舍不同者宗異故。其輪王路但言繞此洲。王四洲之相。余處亦有。往余處飛空而行故。唯此洲有其金路。贍部樹者。起世云。于此樹下有閻浮檀那金。聚高二十由旬。以此勝金出閻浮樹下。是故從樹為名。一切閻浮檀金從此得名。設拉末梨似皂筴樹。此所無也。卵生鳥居東面。以翅扇水。開二百由旬取卵生龍。胎生鳥欲食卵生龍時。亦上東枝。法用如前。取胎生龍時則上南枝。水開四百由旬。則不能取余二生龍。濕生鳥取卵胎龍時法用如前。取濕生龍則上西枝。扇水開八百由旬。化生取卵胎濕生龍時法用如前。取化生龍則上北枝。水開一千六百由旬。廣如起世等說。劫初之人從意化生。諸根無缺。騰空而行。林條者。其形如蕨。糠米皮[禾*乞]谷職也。或云[禾*乞]塊也。司契者。司謂衙府。契謂要限。則官長也。摩訶三末多此云大等意。大眾齊等意樂共同立以為尊者也。亦名差摩塞縛彌。此云田主。諸剎帝利種此后也。婆羅門此云凈行種。或云靜胤。初禪梵王名靜。自稱我是靜王體胤。故名靜胤。吠舍云坐收種。坐而收利。戌達羅云耕田種也。補闕引俱舍云。日行此洲路有差別。故令晝夜有減有增。從雨際第二月后半第九日夜漸增。從寒際第四月后半第九日夜漸減者。西國熱雨寒三際各有四月。正月十六日是熱初月始日也。則從七月九日已后夜分漸長。從正月第九日已后夜分漸減。盡增減位與此相違。一晝夜增幾。增一臘縛。晝夜減時亦減一臘縛。起世經云。日天子身壽五百歲子孫相承。皆于彼治宮殿住持滿足一劫。乃至六月北行。于一日中漸北向六俱盧。未曾暫時離于日道。六月南行。亦一日中漸移向南六俱盧舍。日宮六月行時。月宮十五日中亦行爾許。廣說如經。又依漢地法。五年五月五日有兩閏。月行速者。謂南北路速于日。不定者繞山行遲于日。又此日行遠山為冷近為熱者。照七金須彌勢分近故熱。遠之故冷。于上稍欹便見半月者。俱舍云。近日自影覆故見月輪缺。今則不然。月自欹側余而自映故見其虧。亦有天神菩薩并非天手障以為日蝕。言魚鱉等影現月輪者。余經說言。有贍部樹影現。三藏引本性經云。昔三獸共行仁義時。天帝釋欲試真偽。兔拾薪燒火殺身供帝。帝怪至誠骸安月輪。望世取揩。天地經云。安養國寶應聲菩薩作日城。寶吉祥菩薩作月城(云云)。俱盧舍者。即五百弓量。依梁朝尺丈量。一弓長八尺。五百弓長四百丈。靜息王者。此有二類。一大菩薩作。二實有情鬼趣所攝。有云。此文既說。由感雜染增上業故。生那落迦中。故知地獄趣攝。余宗說在五百由旬鬼國之中。靜息義如決擇。那落迦卒猶如化生者。顯宗論云。無間大熱及炎熱三。于中皆無獄卒防守。大叫啼叫及眾合三。少有獄卒。琰魔王使時時往來巡檢彼故。其余皆為獄卒防守。有情無情異類獄卒防守治罰罪有情故。火不能燒。俱胝者。俱舍五十二數中第八數名俱胝。謂一十百千萬洛叉度洛叉俱胝。以十相乘洛叉當一億。度洛叉當十億。俱胝當百億。然西方有四種億。一十萬為億。二百萬為億。三千萬為億。四萬萬為億。今瑜伽顯揚數百萬為億。十億為俱胝。故言百俱胝為一佛土。華嚴千萬為億。名百萬億。智度論十萬為億。名百億。則此三千乃至施作佛事者。昔來相傳諸世界中所起佛俱從一報身佛變化所起。則于一世界唯有一佛化身。是則余佛不起化身。若爾便違本愿。是故若以前后豎望。則于多劫無佛出世。若于現在橫論。十方世界乃有無邊佛出。一一化佛皆是十方報佛同化。以諸如來于諸世界盡有大悲起化本愿。如在一室燃眾多燈。一時發光光皆相遍。諸佛如來菩薩起化身無別亦爾。事發同故。若以末從本。本別末別。得言化佛有多。但相貌難分不可辨異。自下明成已可得諸法。文分為二。初列二十四章。后隨別釋十九章。不釋五章。一不解十時分。俱舍論云。剎那百二十為一怛剎那。六十怛剎那為一臘縛。三十臘縛為一目呼剌多。三十目呼剌多為一晝夜。三十晝夜為一月。十二月為一年。一年為三時。謂寒熱雨各有四月。唯有八位。今與彼別為十時者。半月則十五日。十五日呼剌多為夜。十五日呼剌多為晝。時謂年余之劫。如前已說。二不解十受欲者。指如經故。按中阿含第三十六卷行欲經云。給孤獨問。世中為有幾人行欲。世尊對曰。凡有十人行欲。廣說如經。然經文煩廣故今約義以副十種。十種雖異而略有三。一非法無道求物欲。二法非法求物欲。三如法以道求物欲。詳夫行欲之來略有四種。一求財物自養安穩。二養父母妻子奴婢作使。三供養沙門梵志令升上與樂俱而受樂報生天壽長。四得財物已不染不著見患而用。然則將此四種辨彼三求不同以障十人。初三者何。一非法無道求。都無四事。二非法無道求。有初二事無后二事。三非法無道求。有初三事無后一事。次之三者。一法非法求。都無四事。二法非法求。有初二事無后二事。三法非法求。有前三事無后一事。后之四者。一如法以道求。都無四事。二如法以道求。有前二事無后二事。三如法以道求。有前三事無后一事。四如法以道求。備有四事。以此而言之。三種二四種一故成十種。此中若非法無道求等都無四事為最下也。若法非法求有前三事為最上也。若如法以道求具有四事為最妙也。三不解八世法得者得利故。不得者不得利故。不對面而贊名譽。不對面罵名毀。面贊名稱。面罵名譏。逼惱名苦。適悅名樂。四不解三品。五不解四威儀。易故不釋解。五趣中。言種果所攝者。那落迦諸蘊顯其趣體。種謂地獄名言種子及與所生趣。同是異熟無記性故。故是趣體。并彼業者。順趣故體非趣。化生中。或具不具六種者。不具謂無想天無第六意處及一切生有死有。或云。劫初鬼畜未必具根而化生故。六依持中。或不由造作者。則劫初成非人功作。宮殿化起者。如六天中復隨福業宮殿自起。安穩依持者。謂城等。七攝事中。第六福業及方便作業者。修福業時前方便業。十資身具中。第八什物之具者。除余九外余床枕等資身之具。什物者具義。非是十數。八數隨行中。第七第八由第六起故言屬彼。二十二種發憤者。發憤緣故。邪業方便者。邪身語業方便也。又如有貸物將云不肯還主名為陷逗。軌范師者阿阇梨。親教師者和上也。近住弟子者依止也。正知入胎不正知住出者。謂輪王者此說金輪非余三種。或四皆爾。無文遮故。七苦不說第八苦者。基師云。成劫已有非于住劫方新有故。一解。廢總就別故略不說。七慢依五法起。謂上中下我德生。如五蘊論及決擇皆通見修斷。憍體則貪染著自法醉逸為義。慢對他而心舉。是二差別如唯識第六說。見聞覺知中。依知言說者謂各別于內所受所攝所觸所得者。景師云。耳根耳識名所受。鼻舌根識名所證。身根及識名所觸。意識所得為他宣說名知言說。基師云。或以鼻舌身三及五識俱意并定心意如次配之。或耳鼻身舌如次配所受等四。其五俱時意皆是知。總通此四。十九十三說。見知現量。聞唯圣言量。覺是比量。就眾多言說句中有二。初總。后彼復云何下別也。釋詞句者。訓釋諸法所有言詞。戲論句者。謂歌唱等。攝義句者。如以伽他攝散義句。字母者。謂三十三字十四音。十四音者。謂哀阿噎伊鄔烏紇侶紇閭呂盧翳愛污奧闇惡。不取后二故成十四。迦佉等五。車等五。吒搋等五。多他等五。波披等五。夜邏羅縛賒沙婆訶叉。不取叉字故三十三。將前十四音約后三十三字。出生一切語言文字。名諸字母。別解中。所謂地等者。景師釋。地者九地或四大中地大名也。根則六根名也。境則六境名也。法謂蘊等色也(云云)。基師云。地者。如所詮總法顯能詮總字。以義為教依。或約初標總名與后所釋。為所依故名地。又有聽制功德過失者。如律中說不得上過人樹等。依制不上是功德。違上是過失。若為命難聽上無罪。堅妙智退沈量助伴者。景師云。說善知識等令堅妙智離于退名。復作助伴。基師云。若勤精進妙智令堅。放逸懈怠妙智乃退。沈謂惛沈。量謂度測掉舉也。助伴者同時心所也。基師又云。示現教導贊勵慶慰四句。則舊所言示教利喜。景師云。示現教導者現通說法。贊勵慶慰者。見修功德。贊勵慶慰。七例句者。則八囀聲除第八呼。泛聲有三。一男。二女。三非男女。一一各有八。一體。二業。三具。四為。五從。六屬。七依。八呼。今此則是男聲中之一聲。詮目丈夫之七囀聲。如次配屬體業具等。第八泛聲醯補盧沙更無別義。今但說七。又有施設等者。依受戒法說。施設者。敷設座所。教敕者。語言訓示。標相者。結界已。靜息者。打靜也。表了者。白眾也。軌則者。所表軌則。安立者。置受戒人眼見不聞之所。積集者。大眾聚集。決定者。問遮難事。配屬者。屬當羯磨所行之事。驚駭者。令發上心得上戒等。初中后句者。說三羯磨。族姓想者。受戒人是婆羅門等族姓。或說。隨相持者為釋族姓。犯者非釋等。立宗者。乞求為初。則四依也。言說者。教化他人。成辨者。堅持戒故得羅漢果名成辨。受用者。受戒已竟。依僧受用財法二利。尋求者。求未得法。守護者。護已得法而無退義。羞恥者。恥已作惡。憐愍者。他有過諫舉令悔。堪忍者。堪忍疲苦精勤之事。怖畏者。怖退失事。簡擇者。棄惡行善。基師云。雜糅者雜本釋諸經論等也論本卷第三

上來五門辨地體竟。自下第二后以十門解釋地義。文分為二。前明十門。后總以頌結。言十門者。如后頌云。色聚相應品。世間及與緣。善等差別門。巧便事為后其善等差別門有三。一三性別。二增處別。三釋處名別。故有十門。前中復二。先攝五為三分。別解釋則有八門。后又復應知蘊善巧攝下。明后二門。前中有三。初牒前五門三處所攝標起論端。次今當先說色聚諸法下別釋八門。后總以頌結束五為三。無為則是彼所緣中法。除假法者。此中但欲分別實法故攝四為三。除不相應及法處色以非對礙名假有法。下文唯說定自在色名為實法故。雖復下文說假法而不在別章也。別釋八門中。初明色聚文分有。二初標。后釋。釋分為九。初明大種五因造也。二明極微有無差別。三明大造二不相離。四明色聚諸事多少。五明諸色相續間斷。六釋經文。七明諸色聚大種無缺。八明三類色聚差別。九明色聚依六處轉。初段文中。大種造色能為正因。謂生依立持養。如文配屬。依因中。由造色生已不離大種處而轉者。此說即質造同聚造。實造非假造。由諸日光孤行香等離大種故。生無色界定道戒色無四大故。勢依彼有皆依因。持因中。由隨大種等量不壞者。亦依同聚四所造義。擊質發聲聲大質小故。或五境附質皆等質量疏遠已去方大于質。養因中。對法第一說。謂由大種養彼造色令增長故。彼說一切大種皆養造色義。今此論中唯說長養。四大資四緣生能養造色。然所造色大種親養大種。要藉四緣資長方養造色。今說外緣大方能養。非外四緣是此養因。相依而有是造義故。生等五因皆增上攝。或具五義或不具五。非定須具。若依實義親所造義。必同性造非異性。必同類造非異類。有漏無漏必類同故。必同界造非異界。定散必同非異法造。若假說造疏相依造隨應無遮。異熟長養等流三類或各親造或綺互造。理亦不遮。第二文中。于色聚中曾無極微生等者。此顯頓變非漸積義。不同薩婆多聚中有極微。又非極微集成色聚者。極微無體。不同經部積成大義。合前二種。不同勝論粗細俱實。極微亦有方分者。方謂諸方。分謂細分。雖有諸方而無細分。以彼聚色有方亦有分。以可分折故。非最細極微復有余微。是故極微非是有分。唯識第一云。極微無方分。方則是分非諸方義。二文雖別亦不相違。第三文中有二。初略解二種不相離。二又此遍滿下重解二種。同處不相離者。于無根處諸無根色隨有根處諸有根色。自類大造皆同一處相涉入義。非是極微各別住義。和雜不相離者。謂自類大種與余類大造更相涉入俱一處義。故論下云。前是共大種后是不共大種聚。重解中。先解和雜不相離。又所造色下方解同處不相離。胡麻等聚體類別居。大造極微不同于彼。但如諸物石磨為末以水和合。可難分其性各別。是和雜不相離義。重解同處中。大種造色同依一處。即質而造合成一物。無別極微二處而住。大同他宗類各別住。亦不同彼和雜雖同一處非成一體也。三藏云。報四大及所造七法相涉入如燈光。乃至長養大造七法亦相入。則是同處不相離。報養二大及與所造不相入。則是和雜不相離。若先有長養大造處。后來長養大造不得相入。其造香等一具能造四大亦能涉入也。問眾多燈光一時一處是何不相離耶。答有兩解。一云。同界同處而不得一處生。是和合不相離。眾多燈光照一室中者。據實一燈不得遍照。故不大明。第三燈生時方乃明也。一云。或有同界處。非同處不相離。謂余根塵等。或有同界同處。是同處不相離。謂此諸燈光及諸香遍于一室等。是故此中為同法喻。下六十五卷具明三種不相離。此處明二。遮以顯一也。有釋。依六十五卷。亦有別物聚而同處不相離。亦有同類聚而相離不相離。然此第三卷中約同類大種而顯同處義約物雜聚而顯和雜義者。以約多顯相而論故不相違也。第四文中分二。初總明事多少。后又約相攝下別顯攝義。除唯意所行色者。問如定自在色下文說實。何故除之。答以非對礙故此除之。一切色聚乃至唯有余界者。若據種子而說。則五色根中有十四色法種子。造根四大之中亦爾。若扶根四塵及能造大體上但有四塵。四大種子至五十一當釋。別顯攝義中。且約眼而說者。若據相攝唯一。謂眼清凈色。若不相離攝有七。謂眼身地色香味觸。若界攝有十。加水火風。如眼耳鼻舌亦爾。若身根除眼等四。獨可得故唯有九。界者因義。順經部宗。色能持種說有彼界。或彼聚中別有能生彼色等用。增上緣中立為界稱。有師妄計。若得天眼亦得彼地身根。不相離故。其義不然。雜心頌曰。極微在四根。十種應當知。身根九余八。此說有香地。迦延亦言。頗有成就彼地眼不成就彼地身根耶。曰有。謂身在欲界起天眼通。故知彼說非理。相攝者體攝也。各自以體對用也。不相離攝者。體用不相離也。或一大中。有塵無塵風等者。乘言故來有塵。意取無塵也。或二中亦應有。或堅及動如風搖樹無暖無濕等時。或三中如熱濕樹有三無風。又動樹時有濕無暖皆但有三。或四者可知。第五文中有四。一聲。二風。三明闇色。四大小無間生。聲界者。造聲因四大也。恒旋轉風者。內是入出息等。外謂持世界日輪等風。基師云。恒續闇色謂世界中間不說空劫。故知彼無。或義不然。說為迥故不與闇名。今解。空劫闇色至世界成則滅。世界壞已還生。故不名恒續。世界中間若成若壞常有間色故名恒續。言又明闇色謂于顯色增聚應知者。謂于先有顯色聚處。明色若起彼聚便增。增明色故彼聚顯了。暗色若起彼聚亦增。由暗色增障彼不見。設見不了。小聚無間大聚生者。如長小兒成粗大色等。亦如小樹而成大樹等。大生小者。如火燒大木生灰極少。又從盛壯而衰老時等。第六文中。堅攝云何謂彼種子者。因隨果攝名為堅攝。又堅者則彼界。是實地體。堅攝者謂發毛等者。則是似地。果是因類故言堅攝。非執受種子者。謂無漏種子雖依于識識不緣。故名非執受。第七文中。鉆即生火。明知先有火性。銷金為水。將知先有水性。變地成金。將知先有金性。第八文中。業果名異熟。現在飲食等之所資長名長養。非前二種但自類相生名等流。不同小乘則立剎那。大乘則是定長養攝。或是等流有漏得引無漏法故。處遍滿者。謂養瘦令肥等。相增盛者。謂令光潔。等流四者。其長養異熟前后相望亦名等流。則前二種及自性。長短大小青黃等變改名變異等流。報長養外若住舊位相續生滅自性等流。初異熟生謂引業果。后異熟生謂滿業果。諸法有二。一有為二無為。無為無此三。無差別故。有為為二。一有漏。二無漏。有漏具三。無漏唯二。無業果故。且無漏中諸根唯一。無等流。內余色有二。若執受唯長養。非受者通等流。外五色亦通二種。上說有長養及等流者各具二種長養等流。若法處假色諸心心所有二等流。唯一長養除處寬遍。定果實色或通處寬遍。其若有漏蘊中內五根唯長養異熟無等流。其二長養無總異熟。內諸余色具有三種。若外諸色唯除異熟法處色假。唯一長養除處寬遍。通二等流。諸心心所唯無處遍一種長養。余皆具有。若于八識法處五色復應分別。恐繁且止。五十四中總聚為文。若五根色有長養異熟無等流。非根諸色具三種流。諸心心所有等流異熟。第二長養所長養流。法處攝色無異熟生。余如心心所。雖作此說亦不相違。然此文中但約色聚明之。第九文中。建立處者。風輪等相依持法。覆藏者。屋宇等。資具者。余食等。根所依處者。扶根塵也。根處者。造根地大。三摩地所行處者。謂定所引色依定而轉。此文則說定所行色。是聚色也。辨色聚訖。第二明相應品中。文分為六。初標心及五十三心所法。二以一切辨五位心所差別。合煩惱隨煩惱為一故。三辨由根境等諸識生。四又非五識身有二剎那相隨俱生下。辨心生次第。又五識能了別事之總相下。明心心所行相。六作意云何下。明遍行別境二位心所體業差別。言如前說者。初卷已分別故。一切處者。唯識第五解云謂三性處。一切地者有二義。一云有尋等三地。二云九地。謂從欲界乃至非想。一切時者。心生必有。一切耶者。隨其自位起一必俱。遍行具四。別境非后二。善十一中。非一切處。唯善性故。非一切時者。非心生時則皆起故。非一切耶者。雖十并頭起而輕安不定故。一切地者。有義遍九地心定加行亦名定地。彼亦微有調暢義故。由斯欲界亦有輕安。有義不然。論說。欲界由闕輕安名不定地。而言通一切者。有尋伺等三地皆有故。然五十五云善心起時有六位者。據強為論故。染四皆無。此文總說根本及隨煩惱合名染位。不定唯一。謂一切性。根不壞二中。景師云。一不滅壞唯據五根。二不羸劣通論意根。基師解。五十四中釋滅壞羸劣。及由四緣諸根變異。翻彼則是此中二義。此說色根。其意根不壞者。彼說由四緣意根壞。翻彼則是。境界現前六故者。如五十四釋。云如本地分說六種所行性此何差別也。即隨次第釋此中六故。所依處者。謂器世間及有情世間為所依處。自性者。青黃赤白三性等色亦爾。方者。諸方之色能生眼識。余塵亦爾。時者。三世時。或春夏時華葉為境。秋冬時衰枯為境。顯了不顯了者。實色顯了。假不顯了。全分及一分者。謂取一分事及遍滿事。始于一取境中總遍緣名全分。緣一分事名一分。覆蔽障者。屋宇等。隱沒障者。謂神通藥草等隱令不見。映奪障者。謂勝力映奪。即日光等映眾星等。幻惑障者。由鬼魅等及咒術等諸幻惑障。處所極遠者。謂諸方住處各遠故。損減極遠者。謂如磨粗物成細則不可見。作意四力。基師解。初之三種如其次第緣未來過去現世境界。第四一力通緣三世。心生。次第中。文分為四。一明五識剎那。二明五心差別。三釋經一心言。四明五心緣境之世。五識剎那中。唯識第四有二說。一云唯一剎那。以此文等為證。二云此依未自在位多分率爾心唯一剎那。非等流及自在染凈心生。謂分別故及先所引故者。曾未得境今分別故。前已得境諳悉故生。言意識中所有由二種因下。若等流意識亦由二因。若等流五識唯由第四染凈意識所引。以無分別故。由此道理故上論說。眼等五識隨意識轉。又意識任運散亂下。明五心緣境之世。由緣不串習境非是作意力起名卒爾墮心。雖不作意任運起故。三藏解云。西有三說。初師云。意識率爾唯緣過去曾所緣境。若從五識無間所生意識尋決二心。唯應說緣前五識所緣種類現在境。若此尋求決定二心則緣彼境生。次最勝子難前師云。如佛菩薩神通等心。任運而起率爾之心。或緣現在或緣未來。而言率爾任運心唯緣過去者。不緣。故意識任運率爾之心通緣三世及非世法。從唯緣過去下。乃明五識后尋求決定二意識緣過去五識所緣境生。此應長牽其文屬下言唯緣過去境五識無間所生意識或尋求決定也。由追緣五識所緣境故。唯緣過去境生。或時緣五識所緣境種類境者。唯應說緣現在境。第三師云。意識率爾唯緣過去境。以緣不明了故。次起五識與五識同時分別意識。或尋五境或定五識。既與五識同時意識。故唯應說緣現在境。若此五識同時尋求決定意識。則緣彼五識曾所緣境生。此言無間者。由與五識同時親依五識生故緣無間。此是同時無間非前后無間也。補闕加第四解而言。意識率爾及五識后尋決二心。若緣賴耶本境義邊名緣過境。若緣自境相分義邊唯緣現境。故據唯識道理言之。若此心起則緣自變現在境生。又識能了別事之總相等者。成唯識云。心于所緣唯取總相。心所于彼亦取別相。故此說言即此所未了別等。此言表心所亦取境總相。此總境上所未了別境之別相所了境相。其能了別者說名作意。此中但說心起必俱。故唯說遍行心所行相。由此兼題遍行別境通三性心行相增強偏說體業。余略不論。觸通了違順等相分。受緣三品相分。時則納損益等。第三明世中。凡論有三。一道理三世。則依種子曾當義說有去來世。當有名未來。曾有名過去。現有名現在。于現在法上義說三故。二依神通。其智生時法爾皆有如此功力。所見皆實非曾妄識之所變也。由多修習此去來法。法爾能現。隨其勢分多少時節。理實能緣及所緣法唯在現在。三依唯識。此義雖通。然前二外別有異體。分別妄心所變似去來相。實唯現在。今此文中。唯依道理以辨三世。先總后別。謂諸種子不離法故如法建立者。三世是時。時無別法。則就色心前后分位假建立時。而法種子不離色心等法。故云如法建立。又由與果下別釋有二。一約種以辨。二若諸已下約果以立。若已與果功能滅者立過去世。若已與果及未與果功能現續立現在世。若未與果功能當起立未來世。第四四相中。大乘生滅既即法辨更無別體。小乘說有。百論難言。有滅滅法令無入過去。滅法現在說名有。有生生法令有入現在。生法未來應說無。此難四相體俱成有。文云。謂于一切處乃至俱行建立者。總標四相依種子立。一切處者。三界九地。識相續者。謂第八識。一切種子相續者。剎那相續無間斷故。俱行者。種與本識恒俱行故。依此種子建立四相。不依現行。由三義故。一種相續故。二諸法因故。三不離識故。若說種子即說諸識。又解。于本識中一切種子相續俱行法上建立四相。即是依一切有為法建立四相。一切有為漏無漏若起必與種俱行故。則是通說依現及種說四相義。于生之后則說異者為欲顯示生則變不得久住令生厭離故。二異性中。初是同類法前后異。后是異類法前后異。第五四緣中分三。一標名。二總出四緣體。三又由種子故下。別指于心以顯四緣。因緣者謂種子者。是一切有為因緣現起能熏望種子亦是因緣。又前種子望后種子亦是因緣。略故但說顯者。等無間緣者。謂八現識及彼心所前聚于后等而開導。唯識第四卷會此文云。若此識無間諸識決定生者。言總意別。義不相違。然攝論計色為等無間緣者。但是縱破色是因緣之義。非究竟語。又如經言下第六三性別中增數以明。唯立三善無勝義者。說有為故。愛果善者。則前施等是有漏者能感愛果。離系果善者。則前無漏施等。無量善者。四無量也。有依善者。有所緣求求三有善。無依善者。無所依求希涅槃善。又有物施名有依善。無物隨善名無依善。根本眷屬所攝善者。修慧之體名根本。相應五蘊名眷屬。或根本方便二定所攝善也。八福生者。謂欲界粟散王為一。臣為二。加六欲天為八。不同古解欲界除臣而取輪王。輪王為九。不動善為十。謂色無色及無漏善。取愛果義者。釋有漏善。了知事者。釋無漏善。道諦巧便名善知。事理亦事。法物事有諸法通名。及彼果義者。則是滅諦。以安穩故名善。無記四種異熟生及一分威儀路工巧處者。如五十五云。異熟生一向無記。二三可得。一有二種。故威儀工巧通于三性。文中但辨染及無記。故名一分。若諸工巧但為戲樂者。染心為戲起作工巧。是染。亦有無記心中為戲樂故起于工巧。文略不論。言不為活命乃至余是無記者。道理亦有染心為活命故起工巧業。亦有染心為勝他故習工巧業想。亦貪名利推求簡擇起工巧業。今就相顯且舉一邊影略門也。威儀亦爾變化唯二善及無記者。五十五云。為引導他或為利益諸有情故而起變化。當知是善。若欲試自游戲神通者名無記。此無染污。若約性得亦通不善也。第七增處別中。言慧眼者。實非是色。眼類同故。此中說之。然此三眼即收五眼。以慧眼中通有法眼。舊諸經論或說慧眼觀空法眼觀有。或說法眼觀空慧眼觀有。此之四眼若至佛時齊名佛眼。如智論說。若受用身實無肉眼。據變化身現受肉眼。無瞚眼者。自有諸蟲眼恒不瞬。如蟭蟟等眼。有垢眼者。一云有漏眼。一云有翳等眼。依處眼者。則本肉眼。由此為依起變化眼。名依處眼。或扶根是眼之處。世俗呼之為眼。故今亦假立名。已得眼者。過現眼也未得眼者。未來眼也。曾得者。重現前故。未曾得者。今創得故。十地已還有漏應斷。斷緣縛故。佛眼無漏。不應斷也。已斷眼者。則前應斷眼。今已斷故。名已斷眼。非已斷眼者。前不應斷眼。今亦非是已斷故。自眼名內他眼名外。欲界名粗色界名細。不善業果名劣。過未名遠。現在名近也。審諦耳者。通肉天二耳。高聽耳者。聽善言音。亦可就根辨其高下。滓穢處非滓穢處者。諸天等所食無穢。人等所食則有變穢。及一切遍諸根所隨逐者。則前二種身根遍在四根中。義以為第三。七識住者。如俱舍說。一有色有情身異想異。如人欲界天及初靜慮除劫初時。二身異想一。如梵眾天劫初時。三身一想異。如第二靜慮厭根本喜入近分舍。厭近分舍入根本喜。四身一想一。如第三靜慮。初定由染想名想一。二定由二善想名想異。三定由異熟想名想一。余三則下三無色。余處壞識不說識住。增語觸者。第六俱觸能起語故。能緣語故。于聲法二處皆增。由觸增長名增語觸。有對觸者。五識相應觸根有對故。依耽嗜者。謂欲界。出離者色無色及無漏。愛味謂有漏。無愛味謂無漏。又解。耽嗜者著外境。愛味者著內身。世間謂分別。出世間謂無分別。九居于七識住加第四定及非想。有依無依光明色者。備師云。釋論三說。一說日輪內光名有依。輪外發者名無依。又解。地光明名有依。虛空中光名無依。又解。人中名有依。天上名無依。以恒有故。正不正光明者。謂日月盈虧等光明。積集住色者。謂諸形色。三輪相依名建立。屋宇等名覆藏。七攝受如第二卷。九中不說內外。縱自他身是外處定與根別說。其實相似。腰鼓則是小腰鼓也。岡鼓者謂大國家馬上所馳行鼓。都曇鼓則是大細腰鼓。窣堵魯迦香者則舊云斗樓婆香。地持云求求羅香。龍腦香者。在于西域。香狀若云。色如冰雪。素泣謎羅香者。如胡麻許大。赤色堪染作號者此土所無。極大香也。三辛香者。西國常合胡椒必缽干姜三味為丸。欲食時先吞此丸除腹中惡。然后方食。一指香等者。形如指相故。休愈味者。除上差病味。五觸中蚊虻為一故。六中俱生為第四。內身之中與身俱故。所治則垢等。能治則水等。新羅玄法師云。病是所治。藥是能治。辨法界中。先總開列法處中法名體多少。然后辨增數門。對法明五種法處色。此中略故但說二種。或二謂假非假法者。法處色中四色是假。自在所生色體是實。于心聚中遍行別境各五一向是實善。十一中唯不放逸舍不害是假。余八是實。大煩惱中五見是假。余五是實。于隨煩惱二十二中。且依五十四云。十八是假。無慚無愧惛沉掉舉此四是實。依對法云。一切皆假。不定四中。尋伺定是假有。悔眠唯識二說。一云是假。二云是實。不相應中一切是假。八無為中三性真如實。余五是假。增三中有色為一。無色中開二。謂有為無為。增四中唯言假色不說實者。律不律儀等諸宗共立。今說為假。略不說實。心所有法不言假實。將知合二。無為假非假者。八中五是假。三性如是實。善無記無為者。釋滅是善。虛空等是無記。增十中。一作意。二受。三想。四思。其第五者。景師云。謂不相應行。基師云。謂思。又解。是觸。六虛空。七擇滅。八非擇滅。九真如。十苦樂離系義謂不動滅。非受離系義謂想滅。及受離系義謂受滅。此不動想受滅無為。合為第十。結云六百六十者。十二處中一一增數。從一至十皆有五十五。二種五十五合成六百六十。此據容有增數之法而結或大數耳。第八釋處名別中。眼者。梵云斫芻。斫者行也。芻者盡也。謂能于境行盡行盡見諸色故。耳者。梵云戍(輸聿反)縷多。此云能聞。計我我所我及我我者。景師云。我家之我故名我我。基師云。我所者我外所有。我我者亦是我所。謂計前念我是后念我之我等也。此中已下總以頌結之。先長行標舉。次以頌結五門。后長行開列。自下明后二門。一善巧。二事。緣起緣生者。對法云。因名緣起。果名緣生。無量界者。則五無量。謂世界。有情界。法界。所調伏界。調伏方便界。八眾中。夜摩已上四空居天。從其第六總名魔天。四靜慮天總名梵眾。上來明十門竟。又嗢拖喃下總以頌結

瑜伽論記卷第一(之下終)瑜伽論記卷第二(之上)(論本第四至第六卷)

　　　　釋遁倫集撰
論本第四

九地境中分之為三。上之二地明境體竟。此有尋有伺等三地是境相。下上粗細境相異故。是謂來意。尋謂尋求。伺謂伺察。或思或慧于境推求粗位名尋。即此二種于境察審細位名伺。非一剎那二法相應。一類粗細前后異故。今依彼法有無此二建立三地。是謂釋名。建立地體者。釋論三說。初說云。此之三地就二前后相應建立無心地。說初之二地名有心地。故知下地諸色等法皆名無尋無伺地。第二師云。此三就二離欲建立故。此卷中既以離尋伺染名無尋無伺地。故知隨應有彼染故名初二地。第三正義。此三但就界地建立。此卷中說。欲界及初靜慮若定若生名有尋有伺地等。故知但依界地建立。征破前師皆為非正。會釋彼文并如彼說。問唯識第七卷護法約離欲而立三地。與釋論所破第二師義相似。如何會釋。謂釋論破第二師云。已離欲者下地諸法名無尋伺等。未離欲者上地諸法應名有尋有伺等。由此應成雜亂過。去測法師云又助難。若依離欲立三地者。中間根本同縛同離應成一地。有雜亂過。解云。論意自有兩釋。一云。護法用第二說以為正義。而無兩失。下劣從上勝。離染名無伺等。上勝皆下劣。未離非伺等。故無前失。又說離欲有其二時。謂加行及正離時。今依加行說離欲言。故先離尋后離伺欲。故無后失。二云。識論說離欲言。與釋論異。所以者何。欲有二種。一煩惱欲。謂貪嗔等。二自性欲。謂九地法隨其自地性不相厭義說為欲。隨應上地所有諸法性厭下地義說離欲。五十六云。由彼有情于諸尋伺以性離欲而離欲彼地雖名無尋無伺。此后現行。亦無過失。釋論第二師依離煩惱欲有前二過失。識論正義依離自性欲說故無兩失。就此地中大文分三。初問。次略答。復云何界施設建立下。別釋前標。然尋上下文勢有三種頌。一是總頌。總別大章故。二是中頌。牒前章門后細標列故。又說標列釋已。即以一頌重收前義。亦名中頌。三是后頌。釋諸門義。總以一頌重收結故。別釋五門中。解初界門有三。初問。次答八門。后隨別釋。第一數建立中分二。初標墮界非墮界。后此中欲界下別釋三地。非墮攝界者。乃至無漏界者。景師釋。謂方便道資糧道見修究竟。如是等道能趣涅槃。道諦所攝。故名方便。薩迦耶見者名虛偽身。即染五蘊得對除斷。是其擇滅及真如理滅。言無戲論界者。無漏種子不同名言戲論種子。名無戲論。基師又解。無戲論無漏界者。謂真如性離分別。無漏體故。若定若生者。若得彼定若生其中。此中由離尋伺欲道理故說名無尋無伺地等者。釋論第二師引此為證。未離尋伺染欲界初定諸法假者名有尋伺地。靜慮中間諸法假者已離尋染未離伺染名無尋唯伺地。二定已上諸法假者俱已離染并名無尋無伺地。即顯欲界教導等差別。若已離欲亦名無尋無伺地等。實義不然。此三但依界地建立。謂欲界初定有漏無漏諸法聚中尋伺可得。已離欲未離欲法皆名彼地等引。次上文為證。不由有染名為彼地若已離染名非彼地。若作此解便大雜亂。故論云。若無漏界有為定所攝初靜慮亦名有尋有伺地等。若就相應及離欲立三地別。此等諸文皆有過失。廣如釋論。此言由離尋伺欲故名無尋無伺地者。然唯說彼二定已上無尋無伺一地有漏無漏。皆彼定離尋伺染故。下地不然。不得以有染為彼地故無染便非。故唯說彼二定已上。由此不說下之二地隨離彼染即非彼地。教導作意者。謂在欲界住心無相無尋伺故。出彼定者身在欲界已離初定欲入無尋伺定。后出之時還起尋伺。生彼者若生二定等亦起下尋伺故。若無漏界有為定所攝等者。如依初定起無分別智緣真如境。亦名有尋有伺地智。以依尋伺地起此智故。不由尋伺相應分別現行名有尋伺。以十地云證時離覺觀思惟分別故。是故此位不可言說。若依初定起后得智為眾說法即與尋伺相應。若無尋伺即不能起風起語說法。故顯揚第一卷云。薄伽梵說。由依尋伺故發言說。非無尋伺。又十地論云。何故凈覺人念智功德具于諸上妙地有力不解釋。長行釋云。凈覺即是起言說因也。言余如前說者。上來分別離尋伺欲故說名無尋無伺地。不由不行有尋有伺地心名無尋伺。即知未離尋伺欲故名有尋有伺地。不由不行無尋無伺等心故說名有尋有伺地。第二處所中。言從此下三萬二千踰繕那至等活等者。基法師解。此文意說。地平之下三萬二千踰繕那方至等活。等活廣十千踰繕那。次下過四千踰繕那方至黑繩。黑繩下二千至眾合。如是八那落迦皆廣十千。下六地獄相去皆二千。無間地獄底去地平計一十二萬八千踰繕那。蘇迷盧山入水八萬。此乃過彼四萬八千。以此準知。八熱地獄深于俱舍。彼說無間底去地平四萬踰繕那。彼說水輪雖深八億。依風輪上。金輪復厚三億二萬在水輪上。故妙高山據彼金輪。今者大乘金在水下。次據金輪。水在金上。雖不言深數。無間之底既計一十二萬八千踰繕那。妙高入水但言八萬。明知妙高不據金輪。半上半下水中浮住。備公解云。今依此論。上八地獄高之由旬各有四千。故從此洲至等活地獄上有三萬二千由旬。下自據之量四千由旬。余七地獄向下而住各據四千。凡八個四千合三萬二千由旬。等活向上復有三萬二千由旬。合有六萬四千由旬。猶有一萬六千由旬不至金地。上文但云諸地獄廣十千由旬不言豎量又各四千。是故八獄豎各四千廣十千。八獄上下重疊而住。又解。論師既立廣量十千。即知高量亦各十千由旬。依此而言。從此平地向下而入過三萬二千量至等活地獄。等活地獄縱廣十千。十千已下復隔四千有余七獄橫布而住。不得上下比次安布。何者。以從平地向金地輪但深八萬。從上向下既除三萬二千之外方有八獄。唯有四萬八千由旬地。如何上下得受八獄各高萬由旬故。如等活至亦爾者。泰云。依薩婆多。此八地獄即立熱八大地獄邊。無有別處。正量部云。在鐵輪山臨風水輪無日月光冷氣所沖。備云。還從平地向下過三萬三千量有初寒獄。從此復隔二千由旬。七地獄高各二千上下如重。又解。八寒地獄高廣各十千。從此入地過三萬二千量有初寒獄。向下復隔二千由旬有七寒獄周圍傍住。燒然等三。少分多分全分別也。一聚者不見形容。但見一聚火相故。辨色界處中。凡論修禪有三。一唯有漏熏下四定。二唯無漏八地以上變易生死。三有漏無漏。如五凈居業雖凡位而造。由今無漏資有漏定更助故業令勝上生。言復有超過凈宮至得生其中者。景云。如他化自在天上復有摩羅天宮。即言處所高勝。然即他化自在天攝。今五凈居天上直言復有超過凈居宮大自在住處。十地菩薩得生其中。不言即色究竟天攝。明知非地所攝。基云。即凡夫位所造廣果天處業。將入第八地生廣果天。無漏極熏資彼先時后報業。至第十地滿心方生于彼。華嚴經云。現報利益受佛位故。后報利益魔醯首羅智處生故。此言生者。以練粗果轉勝得妙故名為生。非無漏心有命終受生之理。無色界有四處所者。有四蘊根。四空壽命長短不同故。或無處所者。無別宮宅。上下參差故。第三有情量中。西北身量轉復高大者。俱舍頌云。贍部洲人量三肘半四肘。東西北洲人倍倍增如次。彼說。此洲或三肘半四肘。東洲八肘。西洲十六肘。北洲三十二肘。今說博大不言倍增。以不定故。三十天增一足。謂分一俱盧舍為四分之中一分。復分為四分。增此一分故言一足。基又云。更有一釋。言一足者。即俱盧舍分為四分。一分中復分為三。是此二中之一分故言一足。即顯知足天身半俱盧舍余半分。樂化天一俱盧舍中三分。他化天身三分余半減一俱盧舍也。與俱舍不同。彼云。欲天俱盧舍四分一一增。然時分天地空之際業果難勝故同帝釋。今解。帝釋住地居之頂感報殊勝能及時分。問何故欲天壽量倍增身不爾耶。答人壽為之所極悕望。身則不然故。又解。身量以外亦有粗妙等多差別互有得失。壽量以外更無余能。故一向倍增也。色天身量同難心。大梵身量不倍前益者。以尋有無際業果難勝故。無云減三者。以離變異受定難修故。三惡趣身大小不定。隨業增微身大小。則知無間身量未必八萬。然有經論說。遍獄量。據最大說。第四壽建立中。無色壽命有倍不倍者。如婆沙八十四卷云。問何故無色壽量有倍增者有增半者有增少分者耶。答如異熟因有爾所力還受爾所異熟果故。復次空識無邊處有無邊行相亦有異行相。謂空無邊處無邊行相招萬劫壽。余行行相亦招萬劫壽。識無邊處無邊行相招二萬劫壽。余行相亦招二萬劫壽。此上更無無邊行相唯有異行相。故彼壽量不倍增下。然無所有處別有摧伏我我所等勝善觀行。異于異地。由彼善招二萬劫壽故。余行相所招壽量亦倍倍增。復次空識無邊處有奢摩他毗缽舍那。謂空處奢摩他招萬劫壽。毗缽舍那亦招萬劫壽。識處二行各招二萬壽。此上無勝慧唯有定。故彼壽量不倍增下。余如前說。復次四無色地皆無多種功德。故二等有二萬劫壽。上三無色離下地染有少故倍倍增壽。謂識處已離下一無色地染招二萬劫壽。并本二萬為四萬劫。無所有處已離下二無色地染招四萬劫壽。并本二萬為六萬劫。非想處已離下三無色地染招六萬劫壽。并本二萬為八萬劫。除北俱盧洲余一切處悉有中夭者。若小乘說云。一切三界皆有中夭。唯除郁單越無想天最后身菩薩。今此文雖不說最后身菩薩無中夭事。理必應有。故下文云。非自害非他害者一切那落迦乃至住最后身菩薩。然位大乘。最后身菩薩多據化相非實后身。若據實者。初地已上即無中夭。何須遠說后菩薩無中夭耶。故知下文說彼后身菩薩無中夭者是權非實。故此不論。無想天者。依決擇說有其三種。若下因感必定中夭。若中業感或有中夭或無中夭。若上業感無中夭。有斯進退故此不論。以北拘盧一切皆修無我所業得果決定無中夭。故此中偏說。第五受用中分二。初標三門。后隨別釋。別釋中先明受用苦樂。文分為二。一明四受苦。二又于四種那落迦中無有樂受下明受樂。三又由六種殊勝故苦樂殊勝下總明苦樂勝劣差別。四復次三界有情所依依身下勸厭三界欣求無漏。受苦之中復分為二。初明三界苦。后明無漏非苦。前中復二。初明欲界苦。后辨色無色苦。欲界中分二。初略明五趣苦。后又于等活下廣明五趣苦。就廣明中。先明地獄苦。文分為四。一解大那落迦。二近邊。三寒。四孤獨。近邊中娘短吒者。此云糞尿蟲。觜如針故名針口出。身長一尺身白頭黑。此蟲及狗鳥獄卒等諸宗不同。薩婆多師經部大乘說是非情。然少差別。上座部師說為情類。設拉末梨狀如皂莢樹形。多諸刺故。地獄唯在此洲下。若余二洲斷善作無間業來此受苦。婆沙說。三洲皆有邊地獄及獨一地獄。有說言。二洲有此二地獄非北洲。凈樂處故。吉祥者諸漫殊室利也。蘇陀味者。天中有樹出四食味名云蘇陀。所謂青黃赤白色。無色界有煩惱故有障故等者。基師解。由有煩惱故死不自在尚有死。由有障即長壽天難故于住正法不自在。今解。約惑業報以顯無堪任義也。自下第二明受樂中分三。三界別故。初在此卷。后二在第五。八熱八寒獨一近邊四地獄中無有樂受者。無異熟樂及等流樂。三種餓鬼亦爾者。次上各說由外障礙飲食等。決擇此中無樂唯言三鬼。決擇即言一分傍生亦名純苦者。傍生雖實爾無別相可標。略而不說。世親攝論說有等流樂者。唯識第五會云。應知彼依隨轉理說。隨薩婆多等說。或彼通說余雜受處。無異熟樂名純苦故。七寶中輪珠非情。余五是情。輪珠二寶天帝所有。下應輪王。象寶即前非天脅中善住龍王五百子之一子。馬寶亦是天帝龍馬。女及二臣亦皆天帝之臣妾也。輪王化息還死歸天。余王王雖皆輪應。銀銅鐵別。亦無余寶。北洲決定勝進者。彼洲定有生天后報業。無我觀前修十善業故。有處說。彼有后報業定墮鬼中論卷第五

次辨色界樂。初靜慮受離生喜樂者。顯揚第二云。離者。謂由修習對治斷所治障所得轉依。生者。謂從此所生故。喜者。謂已轉依者依于轉識心悅心踴心適心調安適受受所攝。樂者謂已轉依者依于藏識能攝受所依身令身怡悅安適受受所攝。第二靜慮受定生喜樂者。定謂已轉依者心住一境。即前得定。生者。謂從定所生。喜如前。非如初定創初得離。故言定生。初定之先未有定。故但言離生不言定生。第三靜慮受離喜妙樂者。謂或緣離第二欲增上教法。或緣彼教授為境界已見第二靜慮喜相過失而厭離之。妙樂者。謂已轉依者離喜離踴安適受受所攝。此中不言定生妙樂者。創離喜故。第四靜慮受舍念清凈寂靜無動之樂者。離下二定粗染八動法故。謂初定離憂。二定離尋伺苦。三定離喜。四定離樂及入出息。故名寂靜不動。舍清凈者。謂超過尋伺喜樂等下三定中一切動故。心平等性心正直性心無動轉而安住性。念清凈者。謂超過彼一切動故。心不忘失而明了性。此二最勝所以偏說。下辨無色界受。極寂靜解脫之樂者。空處離色想滅有對想息種種相。識處離空想緣彼空處無邊之識。無所有處離識無邊想推求識處上境界無少所得除無所有。非想非非想處超無所有想緣無所有處上境界唯得無所有極細心心所。由此想故名極寂靜。隨離下障名解脫樂。對法亦言。寂靜異熟由彼界中有滅定故。心行細故。無業色故。果長時故。名為寂靜解脫之樂。此及第四定受彼身心安適名樂。體非樂受。自下第二總明苦樂勝劣差別中分三。初明六處殊勝。次明圣非圣財。后又外有欲者下明受欲差別苦。六處殊勝中。意顯地獄從上至下苦轉殊勝。言無簡擇者。不知己業翻嗔獄卒。展轉癡故。苦器漸增者。景云。惡業是苦報依處。名為苦器。由業增減苦亦增減。今解。所依者處所也。樂翻苦中。有簡擇者能知先業獲今善果。而更修善樂果乃增。若言由我自然得樂不由先業。善既漸微樂便速滅。故非殊勝。圣非圣財異中。無尋思輪石等者。謂無推求尋思之心。以輪轉石槌打筑蹋其身令身滋長。此是西國按摩之法。吉祥草等者。西國道人行時。以吉祥草或以頻蠡果或蠡貝。或滿充盛物以贈行人。以此吉物以表吉祥相。名清凈資具。頻蠡果者頻婆果也。景云。其形似枳。其中蘘。內如郁金色。七圣財體隨其所應通有漏無漏。戒聞多有漏。舍即慧。施或通舍數。此七勝故偏立圣財。非圣多起相違七故。下差別中。以三界樂及不系樂為圣財故。由此準知。諸善所感三界異熟不順出世名非圣財。順出世善三界一切及不系法皆名圣財。十五種差別者。初十又字各一。一起善惡行。二生有無罪。罪謂當惡果。三遍不遍身。四時節長短。外緣謂資具。內緣謂圣道正法。五地寬狹。六引長短。七有無盡。八奪不奪。奪即五家侵損也。九持不持。十足不足。足謂三乘無學道滿。第十一又字下有五。一有怖畏。二有怨對。三有交橫。四有燒惱。五不能斷后世大苦。有燒惱中如疥癩病者。如患疥時悶極生樂。似樂實苦。妄生樂想。世樂亦然。癩為蟲鉆妄生樂覺。富貴亦爾。受欲差別中文分為二。初標五德以彰慧命與染欲別。二此中已下別顯五失以簡慧命。于中五失如次翻前五德。一染行。言無簡擇舍者癡也。二非畢竟。以無常故。三非一向定。一起喜愛一起憂恚等故。四非不失。邪慧命者雖已離欲復還退起。五非真實。后二又字之所顯也。于中初又字者真顯非真實。后又字者舉未制魔。而重明非實也。言魔軍者。如智論說欲等十軍。魔事者。謂作不善業也。自下第四勸厭三界欣求無漏。又說有有愛味喜乃至墮二界攝者。此有二說。一云。有愛味喜是欲界喜。離愛味喜者是初二定退分住分凈定相應喜。有勝離愛味喜者即是勝分決定分相應喜。此二但是色界名墮二界攝。一云。多界中說三界。謂色界無色界斷界。欲色兩界俱名色界。此中有愛味喜是欲界初二靜慮貪相應喜。離愛味喜是欲界初二定非染喜。勝離愛味喜是無漏斷界攝。初二墮色界。后一墮在斷界。故云墮二界攝。此依住樂非謂受樂者。入滅定時身凝不動名為住樂。上明苦樂受用。第二飲食受用。將生者中有。已生即是五趣有。顯出三界不假四食。唯識第四說。食有四種。一者段食。變壞為相。謂欲界系香味觸三于變壞時能為食事。由此色處非段食攝。以變壞時色無用故。二者觸食觸境為相。謂有漏觸才取境時攝受喜等能為食事。此觸雖與諸識相應屬六識者。食義偏勝。能粗顯境攝受喜樂及順益舍資養勝故。三意思食。希望為相。謂有漏思與欲俱轉希可愛境能為食事。此思雖與諸識相應屬意識者。食義偏勝。意識于境希望勝故。四者識食。執持為相。謂有漏識由段觸思勢力增長能為食事。此識雖通諸識自體而第八識食義偏勝。一類相續執持勝故。由是集論說。此四食三蘊五處十一界攝。此中段食或有唯香說之為食。如中有之所食也。或有唯觸說之為食。如那落迦府藏中風等。未必具三。又于那落迦至彼得久住者。諸大地獄皆有此食。六十六說無粗食。今說細者。其細物小地獄亦有。由諸段食于變壞時方能起用資諸根等。由此因緣彼得久住。非如小乘吞鐵丸時暫除饑渴說之為食。今大乘義意饑渴苦輕。鐵丸洋銅生苦則重。以重脫輕不覺饑渴。非謂鐵丸等有其食用。第三淫欲受用中。那落迦無淫事者。四種地獄皆無。或有說者。八寒熱無。獨一等有。問上之二天既無攝受。云何有彼不與取欲邪行業道耶。答于化無攝受業果者有之故有二業道。或彼無此。亦復何爽。景云。論實彼之二天所有實女還有屬者。如維摩詰室有萬二千天女隨魔還宮。其中天女若化若實若無屬著。云何隨魔還彼天宮。第六生建立中。言不動者。以第四靜慮離變異受故云也。第七自體。游戲妄念及意憤天者。景師等解。此即欲界空居四天。下之二天俱句中攝。以非天殺故。后補闕問。帝釋與修羅戰時。上之四天各遣天眾來助帝釋。防守蘇迷盧山四面。云何不與非天戰耶。解云。但助守城非共戰也。若爾上之四天不自害天。不殺修羅即無殺業。云何欲天有十惡業。解云。總說欲天造十惡業。何必六天皆遍造。問若以此文即證游戲妄念意相憤怨遍在空居四天者。何故對法第三明二十四已生中說。清凈已生者。謂游戲妄念意相憤怨。樂變化天他化自在天色無色界諸天多放逸。故隨其所應于所受用境及所住定自在而轉。不清凈已生者。謂彼所余。此文即說夜魔天名游戲妄念。都史多天名意相憤怨。次即別明樂變化天他化天故。奘法師解。為欲階別空居四天故作是說。以他化自在天唯屬第六。樂變化天唯屬第五。故說意相憤怨屬第四天。游戲妄念屬第三天。道理游戲妄念意相憤怨通空居四天。以地居二天行欲與人相似。是故不名清凈已生。空居四天但有相抱執手相笑相視。行欲事輕。是故得名清凈已生。準彼智論。妄念意憤皆通六欲。俱句中謂彼眾生處已生位等者。縱非處羯邏藍位。至已生位時濕化生等皆是此句。今順前文且言彼生處已生位。俱非中如來使者者。如涅槃經說。樹提長者母懷樹提時。佛記是男后未生位母便命終。外道譏訶佛記無驗。焚燒母日佛令使者入火取兒。母雖喪亡其兒不死。由佛力故火不燒使。佛但記兒不記母。故言不虛妄。問上二界天亦有中夭。何故不名自害耶。答一切眾生不定業多自由福盡。故有中夭。不同欲天食數起增上現行。但損天報得名自害。第八因緣果中有二。初標四門后隨別釋。辨相中復二。初總標舉五種因緣果相。所謂生得及成辨用。后依此五問答別解。生中初門以誰為先者。問因也。誰為建立誰和合者。問緣也。何法生者。問果也。已下諸問例同此也。為自種子為先者。為言熏習以為因緣。得中內分力有七德。事業障者。由多思覺發諸事業。嬈攘其心廢修善品名事業障。無此事障也。外分力有五德。教法猶在者。佛雖滅度而法猶住故。成中所知勝解愛樂為先者。夫欲立義須解自他宗。故言所知勝解。又隨自樂為所成立法此為因也。辨中又愛為先等者。此意說言。由過去愛為先。現在身為建立等。假有情安住也。用中名言種子為先因。法體生起為能建立。生時眾緣為和合。立法作用為果。顯揚十八云。即彼前生為建立。前生緣為和合等。辨建立中分三。初因緣果依依處立。次釋因緣果義后有三復次重顯建立因。初中即三依依處。施設因者。體是依處。義稱為因。義依體立故說十因依十五處。依處名者。語因即依處。乃至無障礙則依處。皆持業。既依依處即建立因。隨說即因。乃至不相違即因。亦皆持業。初依處者。體唯是語。此語名因。顯義果故。而文中云名為先故想等者。起說由漸次。先于三界系不系法共立假名。隨見聞等欲說法特尋名想。想故起說故云也。領受依處以所觀待能所受為性。能受則受數。所受則一切法。今此論文以觀待而為因。又但明染凈。略無無記也。習氣依處以有漏無漏內外所有實種假種未成熟位而為自性。此文唯依雜染種說之。凈不凈業引內外異故。不依無記清凈因說。唯識寬通。有潤種依體同習氣。但成就位與前不同。此亦唯說染。染中唯說業不說名言種。乘前以說故。攝受因中無間滅境界依處即是二緣。根則六根。作用依謂除因緣余疏助現緣作具作用。士用依謂除因緣外親作現緣作者作用。此五攝受辨有漏法。總談雖爾而差別者。若欲界中心心數法即藉如是五種依處攝受因生。若是色不相應行唯藉作用士用攝受因生。又作用寬通情非情。士用即狹唯在生數。如欲界上二界亦爾。真見依處以無漏見為性。除引自種。于相應法能助。于后無漏能引。于無為能證。唯識論云。具攝受六辨無漏。此云或者不定之辭。意顯非但攝受真見辨無漏也。隨順處以三性有為漏與無漏種現能順后有為自界他界及無為果能引為性。文中勝品之言簡同品下品。非如同類因若生得善及染污法九品相望得為因若方便善與等勝因。然此引發因望他法故亦得為因。同類因但以自他為果。故二因用互有廣狹。言欲界系善法能引色無色系及不系法者。此依波羅蜜多聲聞獨覺諸大菩薩起禪之位得相引生。然第十二唯云第三劫菩薩及如來能起一切地者。據不由功用任運超位而起說故云也。言無記法能引三性隨順依處者。謂諸種子攝用歸性可言無記。將因屬果性乃通三。今約攝用歸性與識同性義。說無記引三性。除斯以外諸現望現諸種望種更無別性。成隨順因。差別功能依以一切有為各于自果有為能起無為能證而為自性。前隨順依論性即狹。居自性故。談界則寬。引三界故。此差別依論性即寬。招異熟故。談界即狹。唯各自界各定別故。前隨順依望劣非依。此差別依一切皆得。和合依即以第二領受依乃至差別功能依處為體。測師問。前六因顯義已足。何須別立同事因耶。答前六是別。同事是總。總別異故。問緣中何也。答亦有總別。所謂三緣是別增上是總。然因中自有二種。一略謂同事因攝前六因。二廣謂不相違攝前八因。除相違因。若唯識說生住成得四果。成有二種。一立二辨。攝此成辨無此作用。住謂水輪依風輪等。此論所無。何故二論取舍不同者。二論意趣所望別故。彼作用離體無故。所以不論。此無住者疏故不論。障礙依處謂一切有為無為能違生等皆是其體。問諸無為法如何能礙。解云。且如依空造宮室等不得成等者。即是無為障礙因義。問此相違以何為果。解云。由障礙力令法不生及不住等即是彼果。此即未來將生法由障礙現前便不得生。非是已起現在之法自然滅故。無障礙依謂于生等事中不障礙法通用一切有為無為諸法為體。依種子緣依處設施因緣等。唯識有兩說。一云。第三習氣。第四有潤。十一隨順。十二差別。十三和合。十五不障礙。此六依處中諸因緣種并名種子緣依處。依之立因緣。除第三四外余四依處所有現行多斷故不說。或彼能辨果故亦名種。無間滅境界依處者。應知總顯二緣處依。非唯第五無間滅。第六境界緣依處中亦有中間二緣義故。除此余處皆增上緣。二云。種子唯屬第四有潤種子依處。依之立因緣。親能生果顯故偏說。余名等疏隱故略而不論。無間唯第五。境界唯第六。如名自余顯依處中。雖有此二隱故不說。此已顯初之三緣故。余十二處皆增上攝。非唯增上。辨五果體者。異熟果以一切業所招無記五蘊為體。別報縱總總名異熟。等流果以一切有為漏無漏三性自類同品劣法前聚生后同品勝法后果為性。瑜伽唯識皆又說言。或似先業后果隨轉。如由殺生得短命。此實增上假名等流。命短同故。離系果以斷煩惱障及得果所證擇滅真如為性。斷所知障所得擇滅等但是增上果。所斷障體非系法故。六行所得亦增上攝。不斷種故。士用果有二義。一云。五蘊假者作用所得四塵為性。三十八云。占卜稼穡為自性故。二云。通以一切有為無為為性。別別諸法名士夫故。此能招得俱生無間隔越不生四種果故。增上果以一切有為無為為性。性寬通故。文云。依習氣隨順因緣依處施設異熟果及等流果等者。唯識別配此中文云。習氣依處得異熟果。隨順依處得等流果。各別得果。有勝功能故。離別說。非習氣處不得等流。唯識釋。此得五果中有二說。一云習氣處者。即顯第三第四十二十三十五此五依處得異熟果。隨順處者。即顯第三第四第九第十十一十二十三十五或取第八作用。如是或八或九此諸依處得等流果。真見處者。即顯第十十一十二十三十五或第八第九。如是或五或七此諸依處得離系果。士用依處復有兩義。一五蘊假者。二別別法。如前果中說。若依初義。即顯第二第九十三十五此四依處得士用果。若依后義。即顯第二第三第四第八第九第十十一十二十三十五此十依處得士用果。所余處者。即顯第一第五第六十四此四依全余十一中隨應少分得增上果。得前四果之所余故。不爾便應太寬太狹。二云。習氣唯第三得異熟果。隨順唯第十一得等流果。真見唯第十得離系果。士用唯第九得士用果。所余十一得增上果。各隨義增其名得顯。獨說得果非余不得。委曲如論。次釋義中。問曰。若順益是因義者。云何立相違因耶。僧云。解相違法于障礙作順益故。亦得言順益義是因義。三復次重顯建立因中。初復次明因親疏。次復次明因染凈。后復次明因七相。初復次中。能生方便攝十因盡。余之三因但于前二因上隨義建立。唯識二說。一云。牽引生起引發定異同事不相違。此六因中若現若種是因緣者皆名能生。親辨果故。所余四因及六少分皆方便因。疏助起故。二云。唯生起因名能生因。余之九因名方便因。生起去果親近偏說。非唯因緣。余多疏助故作偏說。非無因緣。然菩薩地說。牽引生起此二種子名能生因。余方便攝。彼亦兩說。恐繁且止。第二復次中。流轉即生死因。此有可愛不可愛及增長還滅。謂出世亦有可愛及增長。可愛不可愛是有支因。增長者名言有支增長故。或先未有今有名可愛不可愛。先有今逢潤名增長因。第三復次中七相者。此與攝論及唯識六義相攝云何。謂第一無常即當剎那滅。開第二相與他性為因即當俱有。與后自性為因即當恒隨逐。第三已生未滅成前俱有隨逐二義。第四得余緣即當彼第五待眾緣義。第五成變異相重顯第五待眾緣義。第六功能相應即當彼第四性決定。第七相稱相順即當彼第六引自果。上來解此地初界門訖。第二解相中。尋伺體性者謂不深推度所緣思為體性若深推度所緣慧為體性者。與對法相違。故彼論云。尋伺者若思若慧若推度若不推度如其次第。三藏云。依瑜伽為正。會彼對法應逆次屬當。若不推度是思。推度是慧。是則尋伺。不推度時但思為性。若推度時俱慧為性。緣名身等義為境者。唯識二說。一云。五識亦俱。二云。唯意識俱。此文為證。但言緣名等義不說緣色等故。尋伺差別者有七種差別等者。文備釋云。若依此中文說尋伺差別者有七種。如前分別說。即知前第二卷說七種分皆在意地。七中任運分別即取五識同緣意識故。七分別相應思慧并是尋伺差別。奘法師前判自性分別是五識同緣意識。后判瑜伽所說任運分別是五識同緣意識。不同對法。是其五識是三分別中自性分別。還是尋伺為體。諸尋伺必是分別者。唯識第七有兩師。一云。分別唯有漏。五法之中第三分別也。故尋伺體不通無漏也。二云。分別通無漏。后得智謂有分別故。即尋伺體亦通無漏。此分別言必非五法中之分別也。那落迦尋伺引發于苦與憂相應者。唯識二說。一云。五識有尋伺。意戚受名憂。此言引發苦者。意俱尋伺能引發苦。不說五識無尋伺俱但言尋伺意識者。勝多相續故。與憂相應。不遮苦俱。亦無過失。二云。五識無尋伺。此文為證。如文可知。不說舍者。一切心所定與俱故。意逼迫受實是苦根。似憂名憂。或隨他宗意戚受名憂。不相違也。大文第三如理作意中文分有二。初開八相次第別釋。后釋前事中難義。其六依處五十五說。決定時有信。止息染時有慚愧。起作善業時有精進三善根。世間道時有輕安。出世道時有不放逸舍。攝眾生時有不害。唯識第六有兩說。一云。諸善非必俱起。以此為證。二云。除輕安余善必俱。決擇分說。十善心所定不定地皆通善心。定地心中增輕安故說六位起。十一者依彼彼增作此此說。八種事中第三修四無量也。第六修除無量外余一切修。此八事中。初三施戒修三福業事外世俗修。次三三慧內勝義修。第七第八智德恩德二利圓滿。故唯八事。問若依此文尋伺可通定位。如何說言唯在三地。三藏兩解。一云。此文約方便故有尋伺。正在定位即無尋。一云。未至定中有。根本定中無。受用中。不染者不生煩惱。不住者不住中。不耽者不非分愛樂。不縛者不為系縛舍諸善業。不悶者不憂苦生。不著者不貪愛生。亦不堅執為勝妙等。第二釋難義中分三。一釋外世俗學施戒修三福業者相。二又受施者下釋內勝義學三慧者應受彼施。三復有六種攝益下釋前七八智德恩德。除匱乏者。正除他乏不為望報。結橋梁者。出生死河因。不現行者。雖行尸羅而不現相。欲解清凈者。于出世法欲于世間厭解。引攝清凈者。神通等引攝眾生勝解清凈者。印持勝解修四無量等。智清凈者。定心無染發智清凈。第二文中受學者。受學三學時應受施。活命者不營余事但為活命而受于施。貧匱者種種乏少。是故受施。棄舍者須物棄舍。是故受施。羈游者離本處故無物受施。耽著者自不少財以耽著故從他受施。下明受施人復有八種六種損惱。有覆障損惱者。謂牢獄等被他覆障不得自在。俱生者從生至老性多憂惱。逼切者被苦纏身。時節變異者寒暑不知。流漏者屋宇破壞。事業休廢者營農商估事業休廢故生損惱。第三釋前七八智德恩德中分七。一六攝益中。任持者。即是四食。勇健無損者。四大均等又威勢引接。覆護者。謂屋宇等或覆護徒眾。共住攝益者。不惱同居。二善惡友相中。引彼不愛者。引攝怨家。遮彼所愛者。隔彼知友。引非所宜者。與毒藥等。三三引攝。四四隨轉。供事于彼而隨彼轉。五由此供事依四處得五果。無攝受處即非知舊者。先非攝受故。無侵惱處即諸親友。應供養處即所尊重。同分隨轉處即福慧者。由具福慧是眾多人所共歸趣處。既歸趣已悕學福慧。與彼分同名同分隨轉。得五果者由于四處供事隨轉行施等故。總獲五果。非各別招。六聰慧者相中。于善決定信而無疑。于善堅固勇而無退。七三學相也論卷第六

自下大文第四不如理作意中。先問后答。答中有三。初頌長行總列十六異論。次因中有果論者下別牒歷破。后如是十六種異論下結成前破。初中。問十六異論中幾是薩迦耶見乃至幾是邪見。解云。如計我論依我見起。斷見論常論依邊見起。計最勝論計清凈論通依見取戒取起。亦可最勝論雖計最勝。而不取于見故非見取。是邪見攝。余論皆依邪見起。但合四見不攝者皆是邪見。邪見最寬。非唯謗無。不同小論。第二廣破中文即十六。就破因中有果論中文分為二。初敘邪執。應審問彼下以理破之。前中初略舉邪執。次問答辨起執所由。常常時恒恒時者。謂從前際來因中常有果性故云常常時。向后際去亦恒有故云恒恒時也。雨眾外道者。謂數論師之大弟子十八部主。雨時生故名雨。彼之徒黨名眾。彼計法略為三。中為四。廣為二十五諦。除神我諦中間二十三諦名果。自性名因。果住因中仍無別體。如金為珰。雖因果相殊更無別體。名因有果。為性尋思者志多思慮。為性觀察者志多推構。初體是思后體是慧。住尋思地住自辨地者。地謂所依。依內尋伺外起言辨。并在異生位在思度位。故作是執。彼作是思至非余者。彼敘四理。是其一也。謂從彼彼乳此酪得生。世間共知乳為酪因非余為因。又求果者唯取此因非余者。如求酪取乳求瓶取泥不取余因。當知乳中先有酪性。泥中先有瓶果之性。是二理也。又即于彼至非余者。即于彼乳加功營構所求酪事不于余處。是三理也。又若彼果至因中已有者。又若彼果酪即從彼乳生不從余生。是故彼果因中已有。是四理也。上敘四理。下反申四難。若不爾者應立一切是一切因者。若言乳中先無酪性酪得生者。如是水等一切法中皆無酪性。應從水等彼酪得生。若言水等一切法中本無酪性酪得生者。應立一切諸法皆是一切諸法生因。此舉第一理為難也。為求一果應取一切者。為求一酪果應取一切法為因。以諸因中俱無酪果性故。此舉第二理為難也。應于一切加功營構者。若彼乳中無酪性者。求酪之人應一切法中加功營構。此舉第三理為難也。應從一切一切果生者。若彼乳中本無酪性酪得生者。則彼乳中無余法性應生余法。是則余法本無酪性亦應生酪。此舉第四理為難也。下結略義四故如次。下以理破文分為三。初總征。二別難。后結成。別難中分二。初以難破。二然要有因下示其正理。若無異相等者。若言乳因有于酪果。而復說言因果無異。以無異故則無因果。故汝所執因中有果不應道理。應立量言。汝之果體應非決定。果相即因故。猶如因相。因相亦然。彼執體一相有異故。若有異相等者。乳中之酪若乳相異者。如是酪果為未生相為已生相。若是未生未生則無而言有者不應理。應立量云。因中無果。以未生故。猶如兔角。若言已生。即酪果已生。云何復言乳生酪。故不應理。應立量云。一切果法不從因生。是已生故。猶如因相。示正理中明五種相。三即由自相可得如因自體不由比度者。如因自相有能生果功能可得非果體。此因自體現所可見不由比度。四即由自作業可得者。了別色業以顯眼識等。五由因及緣變異故果成變異者。如世麥等生因盡故枯喪。此由因變異故果成變異。若遇火等所損。此由緣變異故果成變異。如是麥等非因無變而獨變果。然彼外道說自性不變余諦變成。應立量云。汝之自性亦應變異。果變異故。如谷麥等。四故結上文易可知。從緣顯了。先敘執然后破。言謂即因中有果論者及聲相論者作如是計者。景云。因中有果論中有二師。第一師立因中有果從緣而生。如上所說。故先難云。果先是有復從緣生。不應正理。第二師立因中有果但從緣顯。及聲顯論師立諸法上皆有常住之聲。與所詮法合從緣顯之。今之所破。基破云。此義不然。以論云謂即因中有果者計故非兩師。因明亦言。如佛弟子對數論師立聲滅壞名能別不成。數論師計有生者。生必滅故。如何說有能別不成。故知前后同一師計。前言生者表是有義。或設遮故。彼如是思。果先是有復從因生。不應道理者非他所計。然非不用功為成于果等者。自申己見也。破中分三。初破數執次示正義。后例破聲論。初中分二。初列難后結成。列難中分三。一有障無障。二有性果性。三為異不異。有障無障者。謂果不顯時為有障體生故為障而果不顯。為無障體而為障彼故果不顯。難無障體云。無體應不能為障。以無體故。如石女。果法應本已顯。無障緣故。如汝因法。若有障緣屬果之因何故不障同是有故者。謂果體有有障能障。因體不無障亦應有。俱是有故。量云。汝有體因亦應被障。以體有故。如所障果。如水為果。闇能障之。盆是水因闇亦能障。翻覆此量準之可知。設若救言障緣亦能障于因者亦應顯因。何故但言從緣顯果。量云。汝宗之因應從緣顯。許所障故。猶如果法。或汝果法不從緣顯。許有障故。猶如因法。有性者。有性謂有體性。果性謂因所有。即體名有。義名果性。此中間為有體作障緣為果義作障緣。若有體是障緣。體性常有。是則性永不得顯。顯如未顯。常有體故。因亦是有。何不為障而獨果有能為障耶。量云。汝宗之果應永不顯。常有性故。猶如未顯。汝宗因體亦應為障。體常有故。猶如于果。若言果性是障緣者。如第一法亦因亦果。望種果性是障緣。被障不顯。望莖因性非障緣邊。既不被障則應顯。是則一法亦顯不顯。故不應理。應立量云。汝宗果體亦應不顯。即因體故。如自性因。然彼宗果體一向顯故為此難。或汝自性體亦應顯。果之因故。如后果因。猶彼執芽是因必顯故成斯難。或應果性非障。體即因故。如因。因亦應障。即果體故如果。故言一法亦因果。為異不異者。謂因中有果性。法與遇緣顯果為異不異。若不異者法應常顯。以本法先常有故。先顯今顯不應道理。量云。汝宗果法先來應顯。即本法比量翻此可知。若言異者。彼顯為無因耶等者。問果顯時有因無因。若言無因。汝言本有果性從緣而顯。顯則有因。而言此顯無因。不應理也。量云。果法先來應顯。顯無因故。如后顯時。或今應不顯。無顯因故。如未顯時。若言有因果顯既有因。此因亦可顯。然果性可顯因不可顯。以不顯因能顯于果。不應道理。量云。今因應不能顯。果自不顯故。如果未顯時。結牒彼言。性若是無不可顯了等者。有相法中若無彼性不可顯了。如角中乳水中酪等。若有彼性方可顯了。如乳中酪礦中金。不遮有無性。但遮果住因。示正義有六。一處遠離難取。二四障難取。如前第三卷說。一覆蔽障等。三微細難取。如極微等。四心亂難取。如神通境等。五根壞難取。如老昧病等。六無智難取。如無他心智故不取他心等。如此諸法雖有而不可取故。汝不應說有性法皆是有皆可顯了。例破聲論。如文可知。上來二計皆是增益邪見所收。去來實有中。先敘執。外宗量云。去來定有。世所攝故。猶如現在。在此法者依三種教計過未有。一依十二處經。二依過去業經。三依三世五蘊經。依理起執中。外道小乘一處總釋。彼如是思乃至性相實有者。謂若未來先無現在方有者。是則未來先受色心等相后有色心。若爾亦應兔角先無后時亦有。若過去無應失自相。如是自相應不成熟。由此道理執過去未來有。次正破中分四。一申三難。二如是說已下他返詰。三我今問汝下還征破。四又不應說下示正義。初中有二。初申三難。后如是自相故下總結文。三難者。一一異自相難。二常等共相難。三來等七義難。若言相一立三世相不應道理者。量云。世應無三。相是一故。猶如現在。若相異者性相實有不應道理者。量云。去來性相應非實有。異現在故。猶如兔角。大乘真如非定異現在。故無不定過。常無常相者。三世共有故共相。若常相者。量云。汝宗五蘊應不墮三世。許常相故。如無為等。若無常相。量云。汝宗五蘊非于三世恒是實有。無常相故。如空花等。七義難中。初敘七征。后牒別破。此七征中。三藏云。征小乘諸部異計。不可定判是其部義。景師云。初一通征四薩婆多計。次二征定外宗未必有計。第四征業異薩婆多計。第五征轉變薩婆多計。第六征相異薩婆多計。第七征待異薩婆多計。基師解云。初征難法救類異。第四征難世友業用。第六征難覺天相待。第七征難妙音相異。余三設遮非本部計。五十一卷亦為六難。意大同也。此第六七合是彼第六。故彼為六。有說。無此第六。彼第六者即此第七。來至現在者。法體不遷轉向現在。于此生者。未來死滅現在方生。為緣生現者。法住未來為因緣故生現在法。今有業者。未來無用現在用生。今相圓者。本相不圓至現方滿。今異相者。本體雖同合相不同。有現在分者。謂于未來有未來分及現在過去分。義顯現在亦有現在分及未來過去分過去亦然。今此但舉二世分。余類可知。四薩婆多計者。俱舍第二十卷頌曰。此中有四種。類相位待異。第三約作用。立世最為善。謂法救說。世由類不同。法行世時類別非體。如金作器形別類同。如乳成酪味舍色在。法從未來流至現在。現入過去。唯舍得類非舍得體。妙音說。世由相不同。法行世時過去正與過去相合。而不名為離現未相。未來與未來相合。而不名為離過現相。現在與現在相合。而不名為離過未相。如染一妻于余姬媵不名離染。世友說。世由位不同。法行世時體同位別。如運一籌置一名一。置百名百。置千名千。覺天說。世由待不同。法行世時后前相待世名有異。如一女人名母名女。世親說言。此四說中。第一執法有轉變故。應置數論外道朋中。第二所立世相雜亂。三世皆有三世相故。人于妻愛貪現行時。于余境貪唯有成就。現無貪起。何義為同。第四所立前后相待一世法中應有三世。謂過去世前后剎那應名去來中為現在。未來現在類亦應然。故此四中第三最善。以約作用位有差別。彼謂諸法作用未有名為未來。有作用時名為現在。作用已滅名為過去。非體有殊。別破分二。初約未來向現在以破七義。后別破往過去。前中雖破七義而合為五段。以后三合例業用破故。初難有三。一有方所。量云。未來應有方所。有來至故。猶如現在。二與現在無別。量云。未來與現無別。有來至故有方所故。猶如現在。三應是常。量云。未來應是常。本自有故。如虛空等。第二難有二。一未來不生。于今現在本無今生。量云。未來世法應非實有。無為不攝本不生故。如兔角等。二未來未生而言死沒。量云。未來諸法應無死沒。本未生故。如虛空等。第三難亦二。一破應是常。量云。住未來世與現在為緣之法應是常住。不遷流故。如無為法。二應本無今生非未來法生。謂若彼為緣而得生者。便異法生非未來生。此于未來便為未有。量云。現在應非未來法生。未來中無故。猶如過去。第四難有三。一本無業用今有業用。是則本有今有等者。謂本有其體今方有用。便有同前緣生之中第二過失。現在業用非未來生。此于未來便為未有。為量同前。二云。業用與法有異相。設有異者未來現在同實有相。唯說現在獨有業用。理不可得。量云。汝宗未來應有業用。無為不攝體實有故。猶如現在。三云。業與本法無異相。難云。業用則體體本有。本無業用今方有者。不應正理。量云。業應本有。即體故。如體。體應本無。即業故。如業。余三例破中。復有自性雜亂過失者。此顯第七有現在分雜亂之過。兼通余二有此過失。未來既有現在之分。應即現在。有現分故。猶如現在。故成雜亂。其相圓滿應立量云。未來相應滿。有余一分相故。如現在。或現在相應不圓滿。有余一分相故。猶如未來。異相之難為量同此。言異相者。因異分相也。總結前文中有九故字。自相者結前三世自相一異。共相者結前三世常無常。余七即前七難。第二他返詰中。如說一切有。謂十二處者言。意顯十二處通三世。意識所緣法境。三世俱是有。若去來無便違此教。第三還征破中分二。初以理征破。二又雖說一切有者謂十二處下釋通三經。初中彼宗緣無不生心。緣兔角等時。曾別見其兔。曾別見其角。合之一處。非今緣無。若爾便與佛教相違。說無知無故。不爾唯應有知其有。下難緣無覺者是設遮計。釋三經中。初釋十二處經。言于無法密意說有無相者。意顯無法能自持無相。亦曾當有故。密意說之為有說之為法。其有法者體亦非實。彼說為持故亦名密意。以有有義有無義故俱名為法。俱名為有。言應非無間知者。謂知有之者不即知無故云也。第二釋過去業經。意謂業現行為緣今習氣行勝異相續與起。由此習氣故愛不愛果生。依今習氣假說為有過去業。第三釋三世五蘊經。因相者。謂今有可生未來法之因。故依此因假說有未來。自相者。今似有自體也。果相者先業之果。今有故也。第四示正義中。三世各有十二相。未來中可生法者。緣未差故。不可生法者。緣差不生也。應可求者示果。不應求者苦果也。正行應觀察。邪行不應觀察也。計我論中分之為二。初敘執。二我今問汝下隨執別。前中初略敘。二問答辨起執所由。有我薩埵等者此唯有六。八十三卷有八名。般若十三名等。薩埵翻名有情。辨所由中。先問后答。有教及理。理中初總敘二因。后別顯二因。先不思覺等者。先不思量我有情覺。卒爾而起有情之覺。明知有我先已思等者。由先已思我當作等而有作業明知有我。別顯中。先不思覺起薩埵覺。彼如是思。若無我者見于五事不應起于五有我覺。而于五蘊起有我覺。不起色覺等。明知有我。勝劣者。謂受樂者勝。受苦人劣。若先思覺得有作中。彼如是思。若無我者不應于諸行中先起思覺得有所作。謂我以眼當見諸色。正見已見等乃至造作止息善惡諸業。而此等事皆由思覺為先方得作用。非如佛法中唯諸行用無我之義。故知有我。破中分三。一征破外執。二又我今當說第一義我相下示正義。三是故下結非。前中有二。初別申十難。二如是不覺為先而起彼覺故下總結之。十難者。準下結句中十故字故云也。一不覺為先難。二世間所作為以覺為因下思覺為先難。三為即于蘊施設有我下于蘊假設難。四為即見者等相下于彼立有難。五為與染凈相應下建立染凈難。六為與流轉相相應下流轉止息難。七為由境界所生若苦樂下作受解脫難。八又汝今應說自所欲為唯于我說為作者下施設作者難。九又汝應說自意所欲為準于我建立于我下施設言說難。十計我之見為善不善下施設眾見難。此十難中。前之二難如次破前敘計中二因。后八番難乘義廣破。初難文中即分為四。初征云為即于所見事起薩埵覺等者。此師本計離蘊有我。故計所見色等為我覺。是顛倒覺。遮即蘊計此違教失。無別比量。若彼異蘊計有我者。我有形量等。不應道理。彼離蘊我或如指量或如芥子故有形量。此難我有色不成。有勝劣者受用。剎帝利等者想用。愚智者行用。能取境界識用。故離蘊外無別此能。總立量云。離蘊之我應無形量等五。許離蘊故。如兔角等。第二征云為唯由此法自體起此覺耶等者。此意問。于所覺境自體起我覺為于余處。若于所覺法自體起我覺者。汝如何說即蘊計我名為顛倒。量云。汝執色我心應非顛倒。許順所緣故。如他心智等。若由余體起此覺者。即由于心等亦起形量覺。非唯緣色。亦緣色得有我勝劣等覺。非唯緣受等起于彼覺。境心二種便成雜亂。一色等境亦是受想行等覺因。量云。汝宗色等應是受等。起勝等覺故。如受等。第三征難。若起者是即無情應是有等。量云。見色等起我覺應非如實見。此起余覺故。如見杌為人覺等。言若不起者則非撥現量等者。現量現見遠杌為人。便于無情起有情覺故。為不起者名非現量。此中亦有世間相違。略故不說。第四征難云。若取現義者。唯色等蘊是現量義。我非現量義故不應理者。義者境也。彼宗計我非現量境。今言現境是設遮破。唯五蘊是現量義。彼此共成。我非現義汝宗自述。今言現境乃是違宗。唯廣百論數論計。我非現量境。若勝論師執我是現量境也。此覺若取比量境者。此我之覺童稚亦起。彼未能思不能比度。不應卒爾我覺得生。量云。嬰孩我覺應不得生。無思度故。如石女兒。第二思覺為先難中有五。又字即五為段。數論我體唯受者。勝論執我通作受者。下破作用。隨義應悉。初征破中。若以我為因者。汝我應不自在。要待思覺方能造作故。第二征破無常者。此所作因體是變異執我有作不應理等者。所作者生義。所作之因體是變異無常之法。我是作者仍言有常而有所作不應道理。量云。我應非常。有所作故。如粗地等。若是常者我應無所作。以是常故。如虛空等。第三破中。有動作我等者。數論勝論我無動作。遍虛空故。離系等執我有動作。不遍空故。作義雖同動義別故。有動作我有所作者。是則常作不應復作。我常有故恒動常作。非今始作。不應復作。量云。汝動我未作先應作。恒動作故。如今所作。若無動作我而有所作。不應道理。量云。汝我應無所作。許無動作故。如虛空等。第四征破。若有因作而言我作。便違自宗。若無因作。我應恒作。我體恒有不待因故。如今作時。第五征破意。若依自者汝等既言此我自在。何須老病死等耶。若依他者我不自在。以依他故。量云。汝我應不自在。系屬他故。如仆使等。第三于蘊假設難中。初征四計。然后別破。四計者。初即蘊計。后三異蘊。異蘊中。初我異蘊住在蘊中。次我異蘊住于蘊外而仍屬蘊。謂計是色我乃至識我。后住蘊外而不屬蘊。破中。言若不生起法及非法應諸蘊身畢竟不起者。我若不造法及非法。后蘊應無。以無因故。量云。汝宗應后蘊畢竟不生。執我不起法非法故。猶如兔角。又應不由功用我常解脫者。以不生起法非法故。量云。汝我在生死不由功用應成解脫。不造法非法故。如涅槃位。彼說我得涅槃之時離眾縛故名為解脫。在生死中便有縛縛。又于此滅壞后于余處不作而得有大過失等者。我無常滅業亦隨無。后余果生無因而有。是謂不作而得過也。量云。汝我滅已后有果應不生。以無因故。如兔角等。若蘊外余處者汝所計我應應是無為等者。彼宗計我為無為所不攝故。量云。汝我應是無為。許異蘊故。如虛空無為。應無染污者。六十五云。若無有蘊便無有色。與身相應。廣說乃至如是此我應無所依。無受無想無思慮等亦無分別。是則此我不由功用究竟解脫即無有染污。是故此計不應道理。量云。我應無染污任運解脫。許不屬蘊故。如虛空等。又應不言我有色等。許不屬蘊故。如兔角等。不應相屬者。是我有色等義非攝屬義。第四于彼立有難中分二。初兩門總征。后隨別破。此難思覺有我中已正當見知有我者等計。別破中。初難即見者等相。后難離見者等相。前中先標兩門征。后隨別難。別難中初難可知。后中則復雙征二門而后釋。二門者。一我所成業。二我所執具。業中有五。一如種子難。觀所生故應無常。二如陶師難。假于能作故應無常假立。三如神通難。假于自在故亦無常假立。四如地難。觀所持故應無常。又無如地作所依顯了業故。五如空難。色無假立無業用故。具中有二。一如鐮難。謂離鐮之外忽有刀等能斷于物。離見等外無有余物有見用等。法喻不等故。二如火難。如世間火離能燒者亦自能燒等者。人為能燒者火為能燒之物。然火離于人自能燒。故見離于見者自能見物。何假我耶。量云。見等見物等時應不要待余者。自有業用故。如火燒物。自下第二難離見者等相。乖一切量者。謂汝我非是見者等。一切諸法之所攝故。亦應邪量所量。故云乖一切量。第五建立染凈難中。此意說言。如于外物雖無有我。而有災橫損緣藥等順益名為染凈。內身亦爾。雖無有我染凈義成。故汝計不應理。第六流轉止息難中。有因等五相者。此有兩釋。一云。如次屬身等五。一云。通明非別屬也。如于身芽河燈乘等者。基云。如于身行中流轉可得。其外法芽河燈乘者雖無有我亦得流轉故。身流轉何須有我。量云。內身流轉定無有我。有流轉故。如芽河等。景云。大地山等積集所成故名為身也。第七作受解脫難中。設是我者我應無常者。彼受者作者等不是諸行即是我者我應無常。有作用故。如手足等。若無變異應非受者等。無變異故。如虛空等。第八第九難文相可解。第十施設眾見難中有三。一難我見善不善。二難無我見善不善。三難我見及我計為我耶。我見有二。一執我見彼說顛倒。二緣我慧彼說非倒。今雙問之。初難善者問緣我慧。量云。緣我之慧亦應顛倒。計有我故。如執我見。或設難執我見若是善者。如文可知。若不善者不應說正及非顛倒者。見既不善則應顛倒。如何所計名為實有耶。法執之我說非顛倒。唯識敘彼云。若爾如何執有我者。所信圣教皆毀我見稱贊無我等。乃至廣說故。次無我見。若言是善者外道亦贊無我見故。唯廣百論文有外道宗。明聞思位說有我。修慧證于無我。若言不善而一切智等者。此從彼師名一切智贊無我見速證涅槃。今說為不善故不應道理。若說佛為一切智贊無我見他不信故。有釋。此說佛為一切智者非外道師也。此中所破意通佛法之內犢子部等計我故云也。計常論中。初序外執。二此中下正破。前中復二。初略序執。二明起執因緣。我及世間皆實常住等者。世間有二。一五蘊世間。二國土世間。數論師計二皆常住。或隨所應余師所計。我者自我。世間者他我。下諸常論皆依此計。作者有二。一自作。謂宿作因。二他作。謂空時方我本際等作。此非二作者作名非作所作。亦非自在天及梵王等諸變化者之所變化名非化所化。此依八十七卷釋。由性常故不可損害。如山地等積集而住。伊師迦者。西方二釋。一近王舍城有伊師迦山。大而且固。譬我高大常住堅固。或復有草名伊師迦其性貞實曾無衰落。譬我常恒。按涅槃經云。七法不可毀害。如伊師迦草。六十二見中四十見是常見。謂四一切常。四一分常。有想十六。無想俱非各有八。諸論并計極微體性常住。勝論順世皆有此計。起因緣中。初敘四十常見所因。后敘極微常所以。六十二見如此卷及后卷五十八八十七顯揚第九十對法第一唯識第六等釋。其梵網六十二見經及舍利弗阿毗曇是正量部義。長阿含經梵動品是大眾部義。大毗婆沙第一百九十九二百是一切有部義。非此所宗。其大品經第十五大智度論說身邊見以為根本。五蘊各四我所見三世各成二十句見。并本合有六十二見等。隨機別說非此所明。恐繁不述。依下中上靜慮等者。此四一切常論。八十七云。謂計前際三常論中。由下中上清凈差別名宿住隨念俱行。意顯依下品定起宿住念知過去二十成劫。依中品定憶四十成劫。依上品定憶八十成劫。皆悉是常。由執世間空劫為隱有劫為顯非生滅故。四依天眼見現在世不知生滅。或見諸識此滅彼生無斷絕故見粗非細遂執為常。天眼為先方見生死現在故。是未來前際。此中前三憶過去世。后一見現在。未來前故合名前際。此諸見中過去名前際。未來名后際。現在通二。待望別故。或見梵王隨意成立者。一分常見。梵王立言。我常子無常。有事彼者隨彼意立。此無常彼常。是初一分常見。或見四大種變異等者。聞梵王立大種無常心常。或大種常心無常。同彼忍可名第二分常見。三戲忘天沒來生此間。意憤天沒來生此間得宿住通。二俱憶言。在彼諸天無此二事故是常住。我有來此故無常。故名第三第四一分常見。此中說依定得宿住念憶色界法勝計者見故。略說初二不說后二。后際見中。于想及受雖見差別等者。雖見受及想二體我所差別。不見此二自相差別。執為我所計我有想等三十二見生。若見自相不執我所或不見自相者。顯揚第九云。不見我自相差別。謂不見我都無自體。執此想受為我有之。遂便發起三十二見。有想十六。謂有色等四有邊等四一想等四苦樂等四。無想俱非各有八者。謂但有色等四有邊等四。而無一想等四苦樂等四。其有色等四有邊等四小想等四合各為想。有樂等四合各為受。至下當知。有想者除無想天及非非想余一切地。無想者謂無想天。俱非者謂非想非非想處。次敘極微常所以中。計有為先有果集起離散為先有果壞滅等者。謂彼計執實有體性。空劫時為先。至成劫時有果集起。散常極微集成粗故。于壞劫時粗聚眾色離散為先。有四大壞滅還唯極微住在空劫。時彼由宿住隨念見壞劫末粗色散成微。成劫之初散微成聚色。或見空劫迥色諸極微。遂執為常。此勝論師等執細常粗無常。自下破中有二。初破邪執后示正義。前中復二。初破后結。前中初破四十見。二破極微。前中初總指。同前我論中破。計我為常則是我論差別相攝。已破我論。當知常論亦已破訖。后別破復二。初破前際常論。后破后際常論。前中初破計過去。后破計現在。言若取我者憶念過去如是名等諸有情類等。諸得宿住隨念有情憶念我昔如是名姓。名姓既非我體。如何言念取我而生。次破計現在。緣彼現前和合色境眼識起時等者。此中問意眼識現在緣色之時。往昔曾起耳等識為滅為轉。若言轉者。于曾所起百千境識。由今現在一色境界依一切時位彼諸識皆起。便違正理。下破后際常論。言所執之我由想所作及受所作等者。此中意顯想受二法俱為我所。由此二種擊作。于我。我或有時有一想等。故想受二名為能作。我為所作如世財物擊作有情。有情或時緣少財等生貪嗔等。此亦如是。非我先無為想受作方始有義。若言無者有一想已復種種想等者。此下合難想受作我無變異義。以有想十六見為難。十二見想作。四見受作。一想者。八十七云。在空無邊處識無處。種種想者。謂在下地。狹小想即種種想。無量想即是一想。無所有處亦是一想。非無量想略故不說。又執少色為我。一想行與彼合名為少想。瑜伽故指在種種想地。執無量色為我想為我所等名無量想。瑜伽故指在于一想。然八十七云。如其次第前二有后二。然逆次第非順次第。義理推故。此難前想所作無變異我。純有樂等。若八十七云。有樂在下三靜慮。有苦在捺落迦。有苦有樂在鬼傍生人欲界天。不苦不樂在第四靜慮已上諸地。此難前受所作無變異。有想論中八句又若計今即是身者下。因難想作便明有想論中我有色等死后有想等余八句。以前敘執中于想及受皆起執故。命者我也。執我有色死后生有想地。執我非色死后生有想地。若執我俱遍色非色無二無缺。彼計我亦色亦非色死后生有想地。若準此第三句說。第四我非色非非色死后生有想地。又若見少色少非色者。彼計我有邊。計色非色俱是我。但見少故名為有邊。見彼二無量。便起第二計我無邊。見色我少非色我無量者。或翻見此。便計第三我亦有邊亦無邊。第四句翻此可知。文別義同更無別理。或離第三別有自體。謂得涅槃解脫之我遠離二種名非有邊非無邊。此四為先死后皆生諸有想地。故十六論合難想受所作我體無變異義。若無變異。云何有此變異不同唯難想受。二所變異無想俱非故略不說。后二四句與無想八及俱非八。初執我同。但是死后如前所說。生地有異無多別。故略而不說。第二破極微中有五征難。初中若已觀察違諸量故者。現比二量所不得故。猶如兔角。定非實有。彼宗雖計現量所得。此宗說非量知。迥色但有阿拏以上粗色現量可得。非極微故。第二難云。轉復羸劣而言是常不應道理者。量云。微轉劣應非是常。損減羸劣故。如拏色拏色。彼計此粗色損減無常故。若由異相是則極微超過地水等相。不同類相故。應不能生彼類果。量云。極微應非地水等相。許異地水等相故。如心心所。又亦不能生地等果。非種類故。如心心所。又彼極微離地等外更無異相可得定非地等。非彼類故。如虛空等。此中難皆是本宗。第三難中。若不異相者由與彼因無差別故亦應常是等者。彼本計云。所生粗色不越因量故。難果亦應常無異相故。如因故。無決定。若從離散應一切時一切果生等者。成劫之時聚色若從散別極微生。則空劫時所有極微皆能生果。因恒有故。如劫成時。非但成時為因有果。故成因果無決定義。上已設遮。下破本計。若言不過彼形質量等者。因果二量大小既同。云何極微名質分粗形有分。成唯識云。所生果色不越因量。應如極微不名粗色為量。如彼。顯揚第十四云。若不過者粗質礙物應如極微不可執取不見質礙。不明凈物同在一處故非道理。彼說量德合故非粗似粗等救。皆如彼破。若言過者諸極微體無細分故不可分折所生粗物亦應常是常者。顯揚十四云。若過彼量者。過量之處粗質礙物非極微成。應是常住。此意難言。極微無細分不可折稱常。諸所生粗物過量之處余之細分不可分折亦應是常。且難初二合所生名極微。非難余有分。若轉計言過量之處余之細分一分極微本無今起者。是則汝計極微為常。不應道理。許新生故。顯揚云。若復許有余極微生。是則極微應非常住。或許粗物是細極微而得新生本無今起者。應一切極微體皆非常。此應難前不過量義。過量義是轉計。不過量是本宗。上來合是第三段破。有三轉遮。尋文可解。第四難。顯揚有三。一如種子辨體生應是無常。二若如乳即體生極微應變異。三如陶師別體生極微劬勞則此思慮。成唯識難有二。一難極微。二難粗色。極微有三難。一實。二常。三能生。粗色有二難。一不越因量。二是實有。皆廣如彼。第五難中。誰復于彼制其功能者。誰于極微制有情功力不令生之。比量可知。若言不因有情是則無用而外物生者。用謂由也。于有情無用。不由有情故而外物生。不應道理。量云。汝等外物應不得生。于有情無用故。如龜毛等。結中有八故字。初三結破四十常見。后五結破極微是常。于中共相故者。常與無常是共相故。自相故者。異不異相是自相故。第二申正義中。基云。一切時者于三世時。一切種者于一切有為差別種類中。自然者本性。由他者為他物壞。無生者無起作。于此五中無變無動乃名為常。彼前所計即乖此五。明知無常不應妄執。今更釋者。初二句對變異而說無變異相。一切時一切種者。同基師釋。后三句當相說無變異。自然者虛空相。由他者擇滅相。無生者非擇滅相也

瑜伽論記卷第二(之上終)瑜伽論記卷第二(之下)(至第八卷論本第七)

　　　　釋遁倫集撰
論本卷第七

宿作因中。初敘邪執。第二微破。前中先略敘執。二辨起執因緣。廣說如經者。謂如經言。凡諸世間所有士夫補特伽羅所受皆由宿作為因由勤精進吐舊業故。現在新業由不作因之所害故。如是于后不復有漏。由無漏故業盡。由業盡故苦盡。由苦盡故得證苦邊。此等并是佛經本文。然敘彼宗。今此論中合為八句而散牒釋。應尋此文以知論意。現在新業由不作因之所害故者。謂宿惡業苦行便吐。現新惡業由不作因之所害令不起。二業既盡后無有漏。無系外道者。則尼健陀弗怛羅。成唯識云。無慚外道離系子也。露形苦行離諸系縛。外形既爾表內亦然。起執緣理中。具正方便而招于苦具邪方便而致于樂知由宿作者。若爾云何前說現法方便所招之苦。復云由勤精進吐舊業等。解云。彼人但據感報正因必是宿業。故名宿作。復說由現苦行能吐宿惡。由此后句被論家破。第二征破中。初止破外計。后示正義以顯彼邪。若用宿作為因者汝先所說由勤精進吐舊業故者。此中意說一切惡因皆是宿作。何故說言現在新業由不作因之所害等。新亦作惡。非唯宿作。量云。現在惡因于此身有。能招苦惡因攝故。如宿惡因。示正義中。或復有苦雜因所生等者。因先善業得事王君。邪事為因而遍招苦。二業異熟故名雜因。非是二業苦招一果。或復故業應招苦惱。邪事王故故業便熟名為雜業。如事于王如是因諸言說商賈等業等者。先造善業應獲富財。誑語諂逗遂獲珍寶。二業俱熟是名雜因。如是由先獲財善業今者應熟。假現農業或假劫盜或假屠害便獲富樂名雜業。有雖商買等乃至屠害不獲財富者。先無善福可獲果故。如新所造引余有業者。則是一切順現受業。養父母等乃至工巧業處現獲珍財。皆純現業。自在等作者中。初敘后破。丈夫是神我也。自在等者。自在即大自在天。有外道計以為作者。彼計自在天有三身。一法身遍于虛空。二者應身唯在彼天。三者化身隨六道起等。謂唯識所云大梵時方本際自然虛空我等。破中初有一頌。頌四道理。次長行中。依四道理進退征責。三破已牒結。頌中功能無體性者。難彼功能。理不成就名無體性。顯揚十四更有轉計。恐繁不述。長行征責中。若有用者則于彼用無有自在而于世間有自在者不應理者。若所變世間于自在天有用故變起者。唯應變起人天善法。云何須變三墮苦法。于彼所用無有自在。而言于世自在。不應道理。亦可須用生世間者。即大自在常為所用之所驅馳不得自在。而言自在。則不應道理。若無用者于自在天都無所須而生世間。是即自在乃有癡狂之過。故非道理。若唯用大自在為因等者。大自在天無始已有。于所生法亦無始成。故非自在能生諸法。如牛兩角俱時出生。一果一因便違正理。故顯揚十四云。如自在體本來常有。世間亦爾。不應更生。以俱有故無用新生。若言亦取余為因者此不可得故者。大自在樂欲亦取余人為因。不應道理。害為正法中。先敘后破。破中先執。后示正義。若是法自體者離彼殺生不能感得自所愛果等者。汝說咒方體是善者。善法則應自感愛果。何顯待殺生后待咒力轉殺非法。以為正法方感樂果。不應道理。下結文中有五故字。因故者結前非法。后果因故。譬喻故者結前喻伏毒咒。不決定故者結遍行。余二可知。示正義中。若業自所不欲者。自不欲樂為他使作。不信與作故名非法。自性無記業者。非順理故名為非法。邊無邊中。先敘后破。皆依靜慮宿住通后方起此見。若依斷邊際求世邊時等者。此視壞劫開斷之時不見后成便起邊相。非我后生故非邊見。若見成劫不見壞時起無邊想。若依十方周廣求時。于上下處所見極邊際起亦有邊想。傍運神通至一二千界不至三千。謂其無邊起亦無邊想。由異生類神境智通不越三千故也。八十七說與此不同。彼云。若時憶念成劫分位。爾時便生三種妄想。若一向憶上下邊際住有邊想。若一向憶傍無邊際住無邊想。若下上及傍二俱雙憶起亦有邊亦無邊。若時憶念壞劫分位起非有邊非無邊想。諸器世間無所得。故各舉一執。亦不相違。破中。非世間住念世間邊不應理者。謂從前壞更無世間便言邊者。則汝外道不住世間不知今時有世間故。住念世間。故非道理。不死矯亂中有三。一敘執。二指經。三結過。敘執中有三。初標。次釋不死矯亂義。后敘四計。不死矯亂者。外道自言。我師所事天常名為不死。已見諦理得無漏定名為不死。故一不字以通二處。又雖自謂不死無亂而實未得。若人問不死法時。以不解故于不死法假托余事矯亂避之。故名矯亂。八十七云。有二凈天。一唯能入世間靜慮未了諦理心未解脫名不善清凈。二能證入內諸勝定已見諦理心善解脫名善清凈。又得無相無分別定名無亂即善清凈天。有相有分別無亂即不善清凈天。最勝生道者人天勝因。決定勝道涅槃勝因。四諦是此勝因之境。有依之問。自稱言不死亂者。我之所事不死凈天教命于我。若有來問不應正答。答則生過。但應隨問而生異答。若依長阿含。一不知善惡有報無報。故隨問矯亂而答。謂此事如是此事實。此事異。此事不異。此事非異非不異。二不知他世有無。三不知何者是善何者不善。四愚冥闇鈍。此云依最勝生道問善不善者。則當阿含第一他問善惡為有報為無報。亦當第三何者是善何者不善。言依決定勝道問苦集滅道者。當彼第二問云為有后世為無后世。若未見諦理乃有后世。若見諦理則無后世。斷生死故。又苦集牽后名有后世。滅道斷生死名無后世。敘計有二。初略敘。后重釋。一覺未開悟者。覺知善惡而未開悟有報無報。二于所證法起增上慢者。雖未證四諦而謂我已證。無有后世。三覺已開悟而未決定者。雖覺善惡開悟有報。而于善惡仍未決定。我今不知善與不善決定之相。四羸劣愚鈍者。謂性劣鈍不能正答。復第一怖畏妄語下重釋前四。怖妄語者。自未開悟答他稱解故成妄語。若不稱解他知我無智。第二于自所證未得無畏等者。彼作是思。我于所證未得無畏。若他詰問。若說為有或為異記則成妄語。若撥實有若許非有則成邪見。非我凈天一切隱密皆許記別。故不分明說有所證。第三雖悟而未決定。怖邪見妄語。準此應知。上之三種假事矯亂。第四無知順言而答。反問問者汝何所欲。順言矯亂。此皆散位非依定心。結中即以諂曲者。由順彼天諂相隨答故。無因見中。先敘后破。此見有二。一依靜慮者。基云。謂從無想天沒來生此間。得宿住通。憶彼出心不憶前位。不知彼故便執無因。景云。依靜慮及宿住隨念。過去空劫一切皆無。后忽然有。起無因見。二依尋伺。如文自明。破中初破依定計。二又汝何所欲下。破依尋伺計。若念自我計我先無后然生不應理者。執我常。若念自我我出過去。則先來是有。計我先無后欻然生。不應道理。斷見論中欲界人天為二。色天合為一。四空為四。故有七種。言若我死后復有身者應不作業而得果者。彼計今自死滅之時業隨身滅。后若有身應不作因得果起。果若起者。便有不作而得果失。若我體性一切永無。是則應無受業果者。不可以未來無故現在亦無。現在既有不可我一切永無。故我體性在。現在有在。未來世一切永無。是則應無受業異熟。故成斷滅。若言蘊斷滅者等者。彼許蘊無常故既故許無常。展轉生起明非斷滅。量云。未得阿羅漢諸死后蘊皆不斷滅。許無常故。如前生位。若言我斷汝先所說粗色四大等者。既是我斷。先說粗色大造之身有病癰等。死后斷滅乃成相違。空見論中先敘后破。敘中初略敘內外道計。后廣辨內外道起執因緣。于中先敘外道。后敘佛法。敘外道中有六。一無施與愛養祠祀。二無妙行及果異熟。三無彼世間無此世間。四無母無父。五無化生有情。六無世間真阿羅漢無施無愛無祠者。奘法師云。如布施經說。無施與者泛明布施。無愛養者對悲田。無祠祀者對教田。二解云。無施與者謂敬田。無愛養者悲田。無祠祀者不現前境。三解云。無施與者對非親。無愛養者對已親。無祠祀者不現前境。諸離欲者生下地者。若已離欲不應下生。今既下生。明知無從彼世來生此世。無化生有情中。或生無想或生無色等者。此少分邪見。不見當來此三生處撥化生無。不撥一切見下地故。如無世間亦無少分不撥一切。后第八卷等說中有為化生有情。定散二心觀之有異。此定心觀不撥中有。彼散心觀故撥中有。五十八說。無施等三名謗因。無妙慧行名謗用。無二業及異熟名謗果。無父母無化生有情無真阿羅漢名壞實事。五十五說。無施與乃至無妙行名謗因。無妙行惡行業果異熟名謗果。無此世間乃至無化生有情名謗作用。無阿羅漢名謗實事。下敘佛法內計。無有一切諸法體性者。前外道邪見別空所無。今內道空見總撥一切。故總問答。相似甚深離言說法者。即般若等密說空教。似都無而非一向空。不能解故將為顯了撥一切空。又于法相不如理思故。便撥諸法。破中有二。初別破后結之。別破有二。初四重破外道空見。后破內道空見。四重破外道空見者。前敘執有六。初三執合為一問破。后三各一破故。若俱有者汝先所說無有施與等者。彼師本計不撥全無因之與果。但依靜慮故見世行施生財貧家。謂施無能便謗少分故。今問彼生彼后二業為俱不俱。若彼全撥無一切者。此難不成。離想欲者者。離諸想之欲。即無想天是。余二如次離色界欲界。及入涅槃。若有此三人者。非化生是誰耶。為有阿羅漢性而于彼起增上慢等者。此意問言。為世間有真阿羅漢耶為無耶。若言有者汝言世間無真阿羅漢不應理。若言無者起顛倒執。自謂羅漢是即應名為真羅漢。更無余故。破內空見中。顛倒所執也。染依他也。凈圓成也。結中有五故字。初四結破外道。后一結破內道。妄計最勝中先敘后破。婆羅門是白凈色類者。善勝種非白色也。得清凈者修行潔戒可得凈故。腹所生者。彼執大梵腹臍臍中生蓮華。華生梵天。梵天口生婆羅門。臂生剎利。髀生吠舍。跟生首陀。故婆羅門是最勝姓。余三下劣。以見世間婆羅門性具戒故者。見內出家真凈梵行諸律師等真婆羅門。彼貪名利及恭敬。方便自顯故作是計。破中有十。準下結中有十故。故一產生同。何獨彼勝。二作業一切同余。唯婆羅門獨勝深乖正理。第三受生故中。若三處現前是彼是此等者。前第一卷云一俱起愛染。二調遍值時。三中有現前。今是彼是此即前父母俱有染心。由彼者即母調值時。由此者即健達縛正現在前。諸婆羅門與余同此寧獨勝余。第四若工巧業處。若作業若善不善者。作世生業或善不善一切皆同寧勝余類。第五增上故。若王若臣若機揵增進滿足者。或為王或為臣若機辨揵速若道位增進與余皆同故。第六若為王顧錄。第七若修梵住已等。梵住者四無量。第八若修菩提分。第九若悟聲聞菩提等。第十又汝何所欲下戒聞勝故。若由從勝種類生者。汝論中說于祠祀中。若戒聞等勝取之為量等者。彼論中說祭祀之時讀祭祀文。若持戒多聞取之為量。令讀祭文是非取則。若取勝類。便違此言不假具戒等而讀祠祀文故。妄計清凈中。初敘外計。后以理征破。前中復二。初敘所計后辨起執因緣。初敘有三。一五現法涅槃。二別敘水等清凈。三轉敘戒等清凈。五現涅槃中。初一受天欲塵。后四現法樂住。名五涅槃。引定在身離欲惡法得定怡樂故名現法涅槃。人等欲劣。故不建立。前來所說四有邊四不死亂二無因五現涅槃。合十五并邪見攝。常見四十。斷見七。名六十二見。邪邊見攝我見為本。見戒二取為助伴生故。對法云六十二見于五見中或二或一切。彼謂得諸縱任自在。此是總。何者諸自在。一欲自在即前心自在。即天妙欲故境隨意用故。觀行自在者。即前觀自在。謂四靜慮自在。今名五現法涅槃。又如有一計由自苦身故自惡解脫者。即前第二入諸河中沐浴清凈。或造過惡解脫者。即前第三持狗戒等。食糞飲尿行諸惡事罪惡消滅等。破中初破后結。前中有四復次。分三。初破五涅槃。次破水凈計。后二復次破狗等戒。初文有二。受天妙欲四定現前。分為二故。妄計吉祥中。餉佉者。即前所說蠡貝也。但見世間日月薄蝕。乃至眾生凈不凈業法果成熟等者。外道無知忽見眾生苦樂報熟。遇當如是日月薄蝕星度如此行時。則言日月等作。上來破計皆有比量。恐繁不立。諸有學者一一應作。下第三結成前破中。景師解云。由二種門發起觀察。由正道理是一門。推逐觀察是第二門。僧玄師云。由二種門發起觀察者。謂由敘計中教理二門。而致觀察彼計起因緣。由正道理推逐觀察者。破中以理推征觀察。彼計皆不應理也論卷第八

地中五門。前四門訖。自下第五雜染等起中分二。初明三雜染。后明斷三雜染修六現視。前中復二。初開三章。謂煩惱業生三種雜染。二依章釋。煩惱中初列九門。次依門釋。自性者煩惱體。對法第六說。不寂靜是諸煩惱共相。今云自者二法體不寂靜相。對非煩惱名自性。彼以遍煩惱故名共相。所望義別。亦不相違。不寂靜行相續轉者。基云。前是現行此種子。今解由煩惱起故于相續惡業而轉。彼論釋之。由此生故身心相續不寂靜轉。是煩惱相。此復有六。謂散亂顛倒掉惛沈放逸無恥不寂靜性。七隨眠中。貪開二門余各一種合成七者。準對法論。未離欲等者。由欲愛嗔恚二所隨增。依欲求門二增長故。未離有求者。有愛隨增。未離邪梵行求者。由慢無明見疑隨增。彼得少對治便生憍慢。愚于圣諦計邪解脫解脫方便。于佛法中猶豫疑惑。隨其次第四所隨增。邪解脫見取也。解脫方便余四見也。余各自門。由此義故貪開二門。備云。上二界愛一向緣內有身故云有貪。八種中。見外離二取者取見別故。二取離者見戒別故。九結者八十九說依九事生廣說如彼。恚嫉慳三唯欲界系通見修斷。余六通三界故。對法云愛結者。謂三界貪等取見兩門。重單別故所計別故。故各別說。嫉妒他榮不重正法。慳吝資具不遵遠離。為過特甚偏立結名。十二諦中苦與集滅與道類類說者。有漏無漏果因別故。欲界增上彼遍智果彼遍智所顯滅諦道諦者。景師釋為厭苦集故求滅道。是則苦集與彼滅道為增上緣。則十因中觀待因也。亦可滅道勝于苦集名為增上。智果是滅諦。遍智是道諦。由遍緣智為了因。顯證滅諦即是無分別智。緣遍滿理斷惑得滅。故云彼遍智果。此就實說。若就相說。由遍智苦智斷惑得滅名遍智果。故云彼遍智果。彼遍智果所顯下。出所顯滅諦道諦。基又解云。遍智所顯即道諦體。由自遍智顯是道故。欲界增上者已有因義名為增上。即由已起修因所得故名增上。體即滅諦。或已有果義名為增上。謂即道諦有滅果故。一增上言貫通彼果及彼所顯。今此文中欲界四諦下各有十便修道有六。上二界四諦下除嗔各九。修道下除嗔有五。對法亦同。決擇分云。欲界苦下具十。余三諦下除身見邊見各具八。上二界中除顯故苦下有九。余三下各七。成唯識云。苦集是彼因依處故。滅道是彼怖畏處故。云四各十。別空非我屬苦諦故。余三各八。苦諦具十。或有別釋。四各十者。非一一行相各別迷障諦。但煩惱生時皆有能迷能障諦理。故約總行云各迷四。非身邊見別迷余三。行難知故。或身邊見聞說滅道而生怖畏。恐我斷故名迷滅道。理實但緣苦集諦起。總言迷四。理實非三各具十行相。如唯識疏說。如迷執障礙亦爾者。煩惱亦名迷執。亦名障礙體一義殊。薩迦耶見者。景云。名身見。緣身起見故名身見。從境得名亦名我見。行解為目。如正量部名偽身見。以所計身虛偽不實故。迦濕彌羅國毗婆沙師名有身見。以所緣身是其有漏故。若偏名偽身見失于有義。若言有身見失于偽義。欲在兩義名薩迦耶。薩迦耶名含二義故。由親近等起見遠緣。不如理作意者起分別見緣。及任運失念者起俱生見緣。等隨觀執者明見行相。恭云此二我見平等隨境觀。執五蘊故名等隨。備云。于五蘊中隨何等蘊計為實我。故云等隨。基云五蘊中若自若共。平等觀察隨彼所觀即執為我見。邊見之中。若分別若不分別者。唯識第六有二說。一云唯斷見通此二門。一云亦常見。引教及理廣如彼說。見取中。以薩迦耶見邊執見等者。此明見取之境。所依者根。所緣者境。所因者種子。總執為勝。及與能凈二義。具足方名見取行相。戒取亦然。所執見戒有差別故分成二取。此中見取但言為勝。不說能凈。戒取但說能凈解脫不說為勝。唯識會云。是影略說或隨轉門。不爾如何非滅計滅非道計道。說是邪見非二取攝。為最為上勝妙第一者。執三界法如次別故。戒取中。即于彼見彼見隨行者。景云。即彼取戒禁之見。彼見所緣名為隨行。此見亦取諸見。然多緣戒禁名戒禁取。戒禁何別。或佛法所受名戒。外道所受名禁。或根本名戒方便名禁。或性戒名戒遮戒名禁。備云。防非名戒制惡名禁。義別體一。基云。由諸戒取。依前見取妄執戒禁為勝能凈。故言于彼見。于者依義。非執彼見為戒取也。執隨順彼見所受戒禁相應蘊等為勝能凈。故言彼見隨行。或于彼見即前見體。彼見隨行則見相應。于者依義。依見及隨行所受戒禁執之為勝凈。名戒禁取。為清凈為解脫為出離者。執三界法如次為戒取。如次為出離三界之因。慢中于外及內高下勝劣者。景云。內是內身外世資緣。方他比等亦起自高名慢。備又解云。高下勝劣有何別耶。謂高與下望他為論。勝與劣約自為言。論體無異。基云。于外下者謂卑慢。于外高者謂慢．過慢。慢過慢也。增上慢邪慢我慢不緣外故。于內勝者謂六慢。執我高舉無德謂有。少德謂多等。皆內勝故。卑慢一種名內劣不如他故。疑中唯用分別異覺為體者。唯識二說。一云疑體即慧。猶豫簡擇說為疑故。毗助末底是疑義故。末底般若義無異故。二云不然。別有自性令慧不決非即慧故。瑜伽說。六煩惱中見世俗有即慧分故。余是實有別有性故。毗助末底執慧為疑。毗助若南智應為識。界由助力義便轉變。是故此疑非慧為體。景云。疑分別異覺為體者。疑亦求覓通名為覺。簡別于慧故云異覺。亦可疑作二解。不一決定。故名異覺。一由種子隨逐故。二由彼增上事故者。景云。一由種子隨轉行者。名隨不起稱眠。二則彼種子事用增上名增上事。基又解云。由惑種發業潤生招多生果故。名由彼種子增上事故。又由七門一切煩惱于見及修能為障礙等者。前六見道障。后一修道障業。五十九云。身邊邪見名邪解了。迷四諦故無明名不解了。疑是解了不解了。二取及貪嗔慢見所斷者。一切皆是邪了迷執。上來四門總攝一切見斷惑盡。此等迷苦集諦者是迷彼因依處行。迷滅道者是迷彼怖畏生行。若修斷煩惱名任運現行。煩惱上品中猛利相及應重相者。即舊所言利與勸也。謂緣尊重田者。于父母處起。若緣功德田者。于三寶境起。若緣不應行田而起者。于持戒者及有德者。究竟者。最初圣道究竟所害。七倒中。想倒即于四境所起妄想想數為體。五十三云。謂諸愚夫無所知曉。隨逐無明起非理作意。于所緣境無常等計常等取相而轉。是名想倒。故以想為體。見倒。即以妄想境中忍可欲樂建立執著三見一少分為性。謂身見常見見戒取。如文自說。心倒。即以除前諸見。所余貪等煩惱為性。能染惱心故名心倒。此云心倒者。謂即于彼所執著中貪等煩惱。有說心倒體唯是貪染心勝故。言貪等者。等有二種。一向外等。二向內等。今言貪等貪有眾多。盡是心倒即向內等。五十三云。諸在家者能發心倒。一分出家者能發見倒。想體非倒由妄取相以為總門。在家出家依之方起心倒見倒。故與倒名。論解根本自體等流。分解見心二倒之體。想體非倒故不重釋。俱舍論說四顛倒自體。謂從于三見。唯倒推增故。想心隨見力。彼說常見為常倒。計凈計樂俱為見取。有我見為我倒。要具三因者成倒。一一向倒故。簡戒禁取緣少凈故。二推度性故簡非見性。三妄增益故簡斷見邪見。非妄增益無門轉故。所余受等非世極成。世間但說想心見倒不說貪等。故余非倒。今此不然。一倒依。二倒體。所依想勝受等非倒。顯出家者增益見名倒故。斷邪非倒。諸在家者煩惱亂心。或多由貪難可解脫。故說一切惑貪為倒。故倒體中唯分心見。顯揚論說。由四因緣起四顛故余非倒。此中心倒通緣四貪。下文但言貪通二種。不說常我亦起貪者。從勝說故。我常見俱亦有貪故。諸文皆說于四境。貪名心倒故。世間多于樂凈偏起。非實唯二。不爾如何于彼前四倒見所執著中貪等為性。見取是不凈凈倒戒取是于苦樂倒者。隨其所應緣見緣戒。及相應法為勝能凈故。是二取。不爾便成邪見所攝。想心見三皆通四種。四無別體。問此四倒對何所斷。備云。通在五部。此文不簡見修斷。故基云。常我通見修斷。樂凈一向見道所斷。其想心二倒隨應通二。問貪通五部。論名心倒在何部耶。三藏云。通在五部。而非五識貪名心倒。以現量故。又解在見苦所斷。三藏亦云俱生身邊二見俱貪。亦名樂倒亦名凈倒。煩惱差別文有三。初列二十六門煩惱。次釋名義。后出體相。對法但有二十四門。無不善根及火。此中加二為二十六。于中十五唯約貪嗔癡說。余十一通辨煩惱差別。增上種子之所隨逐名隨眠者。不但本惑微細隨增。亦增勝種子之所隨逐。又即七種與余為因故名種子。常逐行者七方隨眠。邪行方便故名為軌者。如世車軛。以軛出牛為車方便。導引出車。今此亦然。三業邪行如車之體。四軛能引以為方便。軛造惡者不越邪路。能導惡生名邪行方便。能攝依事故名所有者。對法論云。由多積集所有資具恒與怖怨等共相應故。彼說有外。此言依事。能攝有內所依身及外資具事。狹寬義別亦不相違。此等釋名。如九十八及對法第七。或有不同。恐繁故止。自下出體。結是九結。謂愛恚慢無明見結取結疑嫉慳。三見為見結。同是女聲。二取為取結。同是男聲。諸經中慳嫉過多故偏立結。謂能招貧賤斗亂二趣等。七隨眠者。謂欲貪嗔恚有貪慢無明見疑。唯七名隨眠者。根本煩惱隨增義勝故。此即現起貪等。從彼種子名作隨眠。亦可此中但說惑種名七隨眠。隨煩惱唯三者。據勝說故。纏有八者。八十九說。一切煩惱由現行者悉名為纏。然有八種。于四時中數數現行。故偏建立。于修戒學數起無慚無愧為障。于修定學數起惛沉睡眠為障。于修慧時數起掉舉惡作為障。若同法者。展轉受用財法之時。嫉妒慳吝為障。忿覆于四事不能為障。不立為纏。暴流四中。欲暴流。以欲界除外道所起見及俱無明。所余一切煩惱為性。有暴流。以色無色界除外道所起見及俱無明所余一切煩惱為性。見暴流。以三界外道所起見為性。無明暴流以三界外道所起見相應無明為性。對法論說。初是習欲求者。第二是習有求者。后二是邪梵行求者。能依所依相應道理故。八十九同。意取三毒偏增行者煩惱以立四流。不取三毒等分及薄塵行者身中煩惱。如暴流軛亦爾者。則前四流三毒偏增煩惱。及等分行者煩惱并入四軛。唯除薄塵行者煩惱非軛。四取是貪。約境分四。故第十卷云。謂緣諸欲四見戒禁薩迦耶見而起四貪。我語則是我見。明彼我見所計之我都無有體但有語言故名我語。緣我語貪名我語取。對法中說欲見戒我語為四取者。舉境取貪為四取體。八十九說依二品立二取。一在家立欲取。二出家外道等立余三取。若所取若能取若所為取如是一切總說為取。四取名所取。取此四貪名能取。為得諸欲及受用起初取。貪利養恭敬故。為詰責他免脫他難起第二取。取諸禪定為所依止起第三取。為欲分別作受果者及為隨說流轉還滅士夫之相起我語取。如是合名為取。此中初一唯欲系。后三通余。四系中。此實執取即是見取執法以為真實。八十九云。當知四系唯依外道差別建立。所系有二。一者在家定意生身貪嗔為系。二者出家定意生身戒見二取之所系也。此能障定心自性之身故名身系。非障色身。初二唯欲界。后二種通。或俱欲界。不善增故。五蓋者。八十九說。違背五處立此五蓋。一在家位欲境所漂違背圣教立貪欲蓋。二不堪忍同法可諫違可愛法立嗔恚蓋。三違奢摩他故立惛沉睡眠蓋。四違毗缽舍耶立掉舉惡作蓋。五違論義無倒決擇等立于疑蓋。對法論說障五位。謂樂出家位。覺邪行位。止。舉。舍位。廣如彼解。三不善根唯識說具二義。一根本煩惱性。二遍六識故。余非不善根。生惡勝故。唯立此三。三漏對法論說。依外門流注立欲漏。依內門流注立有漏。依彼二所依門流注立無明漏。彼論意顯欲界一切煩惱除無明名欲漏。色無色界一切煩惱除無明名有漏。三界無明名無明漏。然欲界四諦各十煩惱修斷有六。色無色界五門并除嗔。隨其所應并諸隨惑為漏體。五門種數不同小乘。六十四說。欲界一切煩惱除諸外道妄見為依所生無明余名欲漏。色無色界一切煩惱除諸外道妄見為依所生無明余名有漏。三界外道妄見為依所生無明名邪解脫欲無明漏。八十九說。文雖少異與對法同。對法意說。一切無明名無明漏。獨起相應勝多余故。余能依惑立余二漏。上下異故。六十四說。分別所起妄見為依所生無明名邪解脫。欲無明漏余立余二漏。不說一切癡為無明漏。據義各別亦不相違。拘礙亦三。謂貪嗔癡。由此三種起五拘礙。與對法同。依此五境生貪等三。拘礙于心故。對法說名心拘礙。三藏云。初三名貪。第四名嗔。亦名為貪。無明通五。景法師云。初三貪性。第四妄念為性。第五懈怠為性。有說。初二以貪為性。第三以貪及散亂為性。第四諂等為性。第五懈怠為性。辨過患有二十二。有本名過失。第二業雜染中。初列九門。后依門釋。初釋自性中。若法生時造作相起等者。此中景有兩解。一云。造作相起者方便業。及由彼生故身行語行于彼后時造作而轉者是根本業。二云。前文者是表業。后文是無表業。無表業能造集當果亦名造作。不同表業動作名造。備泰同云。前是思業。后是身語。帖成三釋。基后述此三釋云。一云前是加行業后是根本業者。初通三業或唯意業。后據重者故唯身語。二云前是表業后是無表業者。初通三業。五十三說。身語意三皆有表故。后是無表。此中有說唯身語二有無表業故。此但言由彼生故身行語行于彼后時造作而轉。意業輕微五識非色皆不發無表。有說。三業皆有無表。五十三說。十善業道百行所攝皆名律儀故。三罰業中意罰重故。意三業道重前七故。亦有無表。于理何違。意業無表隨業道故但有三支。此依三業通有無表但說身語非遮意無。三云前是發身語思后是身語業者。謂身語業發身語思之所生故。審決二思意相應故。作動意故。說名意業。動發勝思發身語故。名身語業。其獨行思亦名意業。合十名業道。于五境中色聲稱業。三非業者無表示故。成唯識成業等云。有三種思。十種業道皆思為性。釋身語意業表無表名思業思已業業道定散無表大種造等發業時節大小不同。如理應思。下五十九六十卷中當廣分別。身語二表以相表見。意表業者見自語分證自證分互各自表。復如理思之。第二業分別中有三。初標二二種。次別顯二二種差別。后結成三業。初二者欲明起業之人故云由補特伽羅差別。正辨業體不同故云由法差別。復二者明前人法皆通十惡十善業道。別顯二中。初補特伽羅。后法差別。初中復二。初不善道十補特伽羅。后善業道。殺生有三。一總指經。二別牒釋。后結略義。別牒釋經九句。除總句故。殺生成業道究竟者。所殺者命斷已方成。非正死有俱死前死及自殺非業道故。不爾便應皆成業道。第三句害極害執者。次有三故。別釋此三。斷彼命故謂害。解支節故謂極害。計活命故謂執。計執殺生而活命故。有出家外道名曰無系等者。即尼健子。計隨所住處百由旬內所有眾生于彼作不殺成律儀作殺成不律儀。百由旬外彼皆不成。經為除此說如是言一切有情所。非唯百由旬內。即彼外道復作是說等者。彼計草木皆悉有命殺成業道。佛為除此說如是言真實眾生所。殺草木非業道。此顯示真實福德遠離對治等者。景云。此顯大于一切眾生起救護心名真實福德。是能對治真實福德遠離對治。及顯示不真實福德對除彼執名遠離對治。非遠離對治者。于百由旬內眾生起救護心非實福德。是所對治。外物無命眾生有命名真實福等。外道但于百由旬內成律儀等。及明外物有命等。名不實福德等。基又解云。此言意顯由殺有情是性罪故。亦以性戒真福德為遠離對治故。對法云。殺生事者謂有情數。此前言一切有情所。殺草木等是遮罪故。亦以遮戒不實福德為遠離對治。故此后言真實眾生所。如是所說諸句顯示加行殺害者。最極暴惡下七句。由起惡心加行勵力猛勇行殺故名如是加行殺害。非是加行業道也。乃至極下捃多蟻等者。此文舊云。殺折腳蟻子無有悔心。當知此人能斷善根。三藏云。此含兩義。若名折腳蟻不得蟻卵。若翻為蟻卵不得折腳蟻子。欲具收二義故存梵音。此之一句別顯無擇殺害。逢生即殺不簡擇故。最后一句名殺生時。結略義中有三重。初攝九為四。于中景云。殺生相貌者血涂其手等。殺生作用者謂害極害執等。殺生因緣及與殺生事用差別者謂前無差恥等多句。基云。相貌者是第二句血涂其手。作明者則第三句害極害執。因緣者則第一句最極暴惡殺害之心正現在前。事用差別者謂后六句。一無差恥。二無哀愍。三一切有情所。四真實眾生所。五乃至極下捃多蟻等諸眾生所。六于殺生事若未遠離。又解。相貌則第一句。作用則第二第三句。因緣則第四第五句。事用差別則余四句。今復解言。初三如次配九句中初三句。第四事用差別配后六句。第二復次中景云。殺生如實殺生差別者。殺草木等宜名生非真實殺。若殺有情名真實殺也。殺所殺殺生名殺生者者。要殺有命眾生名殺生者。則顯殺草木等不名殺生者。基云。此則攝九為三。言殺生如實者則第一句。殺生差別者則次七句。殺所殺生名殺生者則第九句。未受戒等起善已來行殺生者常名殺生者。受戒等后不得彼名。今復解言。殺生如實者第六第七句。謂一切有情所及真實眾生所。殺生差別者是前五句。殺所殺生者是第八句。名殺生者者最后一句。第三復次攝九為一。合名殺生補特伽羅。不與取中有二。初釋經文。后略義結成。前中初標總句。次別釋十四句。若積集若移轉者。錢谷等物名積集。牛羊等名移轉。于閑靜處若生者禾苗等。若集者集轉如前。若彼物主非先所與如酬債法者。財主不先作酬債意故名不與。次句不舍者。不起施心名不舍。不棄可知。饕餮者。貪財為饕。貪食為餮。于論時中他理得勝不自清雪名不清取。雖復競諍而得彼財。財非己物而諍取之名不凈取。略義有二。前中基述兩解。一云。結十四句為三。一由盜此故成不與取。則前初句于他所有。二若于是處如其差別如實劫盜者謂次十一句。三由劫盜故得此過失者則第十三十四兩句。二云。為五結。一由盜此故結第五第六句。二若于是處結初四句。三如其差別結第八句已下乃至第十三句。四如實劫盜結第七句。五由劫盜故得此過失結第十四句。今復解云。一由盜此故成不與取則初四句。二若于是處如其差別如實劫盜者謂次八句。由劫盜故得此過失者則最后二句為一結。如文。不與取業道究竟者。如對法云。謂取為己有。欲邪行中。初散釋經文。后結略義。前中先標總句。后別釋十句。一于諸父母等所守護。二有治罰。三有障礙。此明處女三種守護。四他妻妾。五他所攝而未適他三護同前。六若由兇作。七若由強力。八若由隱伏。九而行欲行。此四句則顯侵他護。十則于此事非理欲心與行欲行。此則于自妻妾而為罪失。非道者此有三義。一非所行路謂支分等非產門。二非道數過極五量。三非理謂如常法及一切男及不男故。五十九云。非處非量非時及不應理男及不男。非處者。謂安佛法僧處。父母床席。地不平處等。僧伽藍等是。非時者。有病懷孕與兒乳等。三明六闇等。廣如五十九自解欲邪行業道。究竟者謂交會事成。略義中攝之為三。景云。若彼所行者。結前處女他妻三種守護。他守護境是彼所行。故云若彼所行。行差別者。結前兇詐強力隱伏行邪差別。若欲邪行者。結于自妻非道時處而為罪失。基云。若彼所行攝前六句。雖所行處亦成罪故。二若行差別攝次三句。非理行故。三若欲邪行攝后兩句。成業道故。此師別取自護為第二句。故合成十一句也。或述為十句如上釋。妄語中別句有十。若已知者謂隨前三所經語言者。景云。隨前三處有所見聞而起妄語。第一王及執理家。二別人謂長者等。第三是眾及大集處。隨彼三處聞覺知而起妄語。基云。謂隨聞覺知三所經語言而行妄語。若已見下自別起說。故三必結知合名知。非四中知。彼知局故此知寬故。妄語業道究竟。對法論說時眾及對言者領解。略義中有四。一依處故結初五句。二異說故結次二句。三因緣故結次二句。因自因他。四壞想故結后一句。離間語中別句有七。破壞和合等四句者。景云。破壞和合者下。他聞說教歡喜別離。隨印別離者。謂恐更和合對彼重印別離為好。喜壞和合者。謂彼人已離散意心喜染污。樂印別離者。謂能破壞人于他乖離喜已后喜樂印別離以之為好。泰云。喜別離者。明破壞前人語方便時能生破語者令他別離喜。隨印別離者。辨他別離時喜更重生。基又解云。第三四句雖喜生未生煩惱。第五于第三句第六于第四此二句方煩惱生。第七句說能離間語者謂或不聞或他方便故者。景云。正說離間語時或彼不聞而不破壞。或他雖聞以智方便觀察其言如相破壞而不離隔。故云或他不聞或他方便并成離間。十地云。彼雖不離而名兩舌。如彼不惱亦名惡口。備述兩解。一云。所破之人或在遠故不聞離語。或雖在遠而遣他人令領解故作方便遣人傳語。一云。對前人不聞。別有傍人傳語前人。非唯破人成業道。傍傳語人亦名間語。他方便言意在于此。基又解云。謂說語時他令不聞。或他雖聞而以方便不受其離間。此釋經中說離間語。非正釋業道。對法論說究竟者。謂所破領解此中方便他領解故可是業道。他不聞者但是業道加行故。此因通釋經亦無失。他方便者。令他說離間方便語他未領解及他不聞此二并是業道加行。因釋經文亦非正釋業道。或有義言。但說離間言若他不聞及他聞已方便不受皆是業道。此違決擇第六十說。此究竟謂所破領。故前說善。結中有五句。一離間意樂結初句。二未壞方便結第二句。三已壞方便結第三第四句。四染污心結第五第六句。五他方便結第七句。粗惡語中。散釋經文。初十二句廣明妙語。未后翻前妙語明粗惡語。十二句者。謂無擾動語。悅耳語。稱心語。可愛語。先首語。美妙語。分明語。易可解了語。可施功勞語。無所依止語。非可厭逆語。無邊無盡語。次攝十二為三。一尸羅語謂初一。二等歡喜語謂次三語。三說法語謂后八語。即此最后又有三種。一所趣圓滿語。謂初一者即先首語。二文詞圓滿語。次二者謂美妙語分明語。三方便圓滿語。謂余五種。又于未來世下即上十二種語約世分別復為三種。謂未來諸佛當說十二妙語名可愛語。過去諸佛曾說名可樂語。現在諸佛今說及正領受生他愛樂名可欣語可意語。應知即等歡喜語名無量眾生可愛可樂欣可意語者。即前三語中第二等歡喜語是。彼經中名無量眾生可愛等語。言即說法語名三摩呬多語者。即前三語中第三說法語是。彼經中名三摩呬多語。即尸羅支所攝語名由無悔等漸次能引三摩地語者。三中第一尸羅律儀所攝語即是。經中由無悔等漸次能引三摩地語。上來明妙語。下明粗惡語。言此中毒螫語粗橫語者。此粗惡語中亦有眾多。謂毒螫語粗橫語。所余粗惡語翻前白品應知者。次第翻前名擾動語不悅耳語等。然則粗語有十四句。由辨所翻妙語皆有曲結故無略義。綺語中別句十二。初五句名邪舉罪語。則是翻律所辨舉罪五德。可知。次六句名邪說法語。后一句名放逸語故。略結言三時綺語。前粗惡語及后綺語。究竟者謂發彼語。貪欲中即此二種總名物者。謂財及具。此究竟者。謂凡彼所有定當屬我。以泛貪自物等。雖有貪染非增上故非貪道。略義中。自性謂初句。所緣謂次二。行相最后一。嗔恚中。景解。別句三。初句是嗔自性。當殺當害者。是嗔所緣。當為衰損彼當自獲種種憂惱者。是嗔行相。略義如貪。基解。別句有五。初句嗔自性。余四句嗔所緣。略無行相。然所貪多分同故云略義如前。要于有情方成業道。非情則輕。究竟者謂決定當害。邪見中有二。初釋經文。后結略義。前中先標總句。次顯十七別句。謂由三種意樂撥施故等者。一由著財意樂言無施。二由見取取彼斷見邪見。邪見為凈意樂故起邪見慢無愛養布施。三執祠火天以為究竟意樂。謗無自余祠祀布施。無妙惡行中能治者謂福業事。慳吝犯戒散亂等三名所對除。非撥流轉依處緣者。前代剎帝利等四姓與此世剎帝利等流轉為緣。此世復與后代流轉為緣。謗無此世他世他世四姓等為流轉依處緣。故言無此世。撥父母中。母是所托緣。父是種子緣。已趣各別煩惱最靜故名正至者。謂涅槃。正行者謂道諦。在有學因中名此世間。在無學果時名彼世間。自士夫力之所作故名自然者。謂阿羅漢由自士夫功力而得此無學果故名自然。通慧者謂第六者。謂漏盡通也。此上撥無真阿羅漢法。下復明撥無見修無學道。略義有二。第一中不結初二句。謗因者謂無施與等及無妙行惡行。謗果可知。謗功用中有四。一殖種體謂無父。二任持謂無母。三往來謂無此世。四感生業。景云。謂謗無無想無色感生業功用。基云。謂無化生有情即中有也。前第七卷無化生有情。謂不能得見生死相。或生無色或入涅槃。便撥為無名無化生。彼據生有此據中有。所望別故亦不相違。業謂功用。中有能傳識往當生有故名感生業。阿羅漢下皆是實事。第二略義中。流轉緣者。謂無此彼世無母無父。流轉士夫者。謂無化生有情。此中基解。中有生有合名士夫。無阿羅漢等名謗對治還滅。又誹謗流轉者應知謗因不謗自相者。釋第二結中流轉。言不謗無世間父母自體。但謗無從此往彼因義。父母等能任持因義。謗還滅亦謗滅道功德不謗行此人。此究竟者謂決定非謗。十善業道中。先總標。翻前十惡可知。但明差別。然別顯離邪欲離妄語二業道。翻欲邪行中。盡壽行故久遠行故者。初是聲聞戒后是菩薩戒。諍處雪故名清等者。于欲邪行中濫招誹謗于理得雪名清。實無違犯名凈。下雖舉四句。但取俱句亦清亦凈名他信清凈。不以愛染已下四句釋正行清凈。當知略義則在此中者。在三清凈中。翻妄語中。應可建立謂于彼彼違諍事中應可建立。為正證者。謂無伴儻深可信故應可建立為證理人。三攝受中。欲解則前可信可妄決定意樂故。二保任則應建立可妄信故。三作用則無有虛誑則起實語之作用也。法相差別中。初標后釋。釋中初不善后善。景云。文中于他眾生者。他者則簡自殺不成業道。眾生者簡殺草木不成業道。欲樂者故起殺心簡誤殺也。起染心者簡菩薩大悲行殺非是染心亦非業道等。乃至已下皆言起染心者悉簡菩薩。菩薩為利眾生具示行十惡等行但非染污。基又解云。五十九說。十惡業道有五相差別。一事。二想。對法說為加行。三欲樂。四煩惱。五究竟。如此殺生等于他眾生者名事。自殺及殺非情非業道故。起殺欲樂者名想。起害眾生想故。能生欲樂想從果名。起染污心者名欲樂。依此想故作如是心。我當害生起欲樂故。起殺方便者名煩惱。貪嗔癡等為方便故。殺究竟中云所有身業者名究竟。或無間或后時死。或可此中一事二欲樂三煩惱四方便則想。對法論說為加行故。五究竟。或方便者。加行業道。略無其想。因便說方便。方便非業道。余九業準此應知。妄語中偽證者。謂所見聞覺知中偽證為不見等。粗惡語業道中。謂于他有情者。此據增上殊勝者語。對法等說但發惡言則成業道故。或對有情方成業道。非情不對并非業道。第六十說。粗語業道有情處起。此文亦說于有情故。然五十九及對法中說粗惡語染方發毀訾。故說發言名為究竟。非皆業道。綺語之中不說境者。獨頭綺語但發則成業道所攝。與余合者亦有境故。后三業道不同小論說無方便若起現前則是根本。第六十說殺生粗語嗔恚三種。貪嗔癡為加行嗔癡為究竟。不與取欲邪行貪欲三種三為加行貪為究竟。妄語離間綺語三三為加行三為究竟。邪見一種三為加行癡為究竟。又殺生邪行妄語離間粗語嗔恚此六業道有情處起。不與取及貪欲資財處起。有情及物皆資財故。綺語業道名身處起。邪見業道諸行處起。設謗無為不親著故。十善業道中一一皆有五緣。如理應知。下結成三業如文。大段第三業因十二種相中。初三是不善相。四由自力。五由他力。六由王等之所驅回。七已得自物而生貪欲等前貪他物此愛自財等故成差別。八有所怖畏行殺等業。如畏他而行殺等。九為有所損害。如鼠損物等。十為戲樂故行殺等。十一法想將為道理。如執害生以為正法等。十二邪見撥無因果故。既明惡業因。善業因反此可解。第四業位中。由軟不善故生傍生中等者。十地經說。中品生畜生。下品生餓鬼。與此不同。鬼有二種。一福德。二薄福。此據薄福故中品。彼據福德故下品。亦不相違。現在所起名生位業。過去曾造之業已生已滅但有業種名習氣位業

瑜伽論記卷第二(之下終)瑜伽論記卷第三(之上)(論本第九至第十)

　　　　釋遁倫集撰
論本卷第九

九門辨業中第五業門。不說士用果者。離三果外無別增相故。與異熟果中。唯言于那落迦受異熟果。對法第七及因果經云于傍生餓鬼那落迦受異熟者。彼據下中上三品殺業所受異熟。此唯據上品唯言地獄。等流果中。壽量短促等十句如次配十惡業道也。果似于因名等流果。壽量短促實增上果假名等流。邪見等流增益癡者。對法論說。諸邪見者癡增上故。成業道者唯增上故。問若爾何故業道稱邪見得果號癡增。答癡增始邪見邪見必癡增。邪見必有癡有癡未必有邪見。業道舉能依言邪見不說癡。得果說所依言癡不說于邪見。二門影略說。令知業道唯邪見癡通于鈍行故不稱業道。增上果中。此依一物以辨十果。對法依眾事以辨十果。故一一不同義各別也。此有十句亦依業道次第別配。不便宜者不順人心。景補闕云。依婆沙有二說。一云。方便業感人中短命因。根本業生于惡道。二云。持刀欲殺人時。令他面色無有光澤。令減外具無有光澤。令他受苦邊生惡道受苦。斷他命根不相續邊后于人中受于短命。今依瑜伽釋云。如行殺時。令他受苦面無光澤斷他命根總牽惡趣。此業余勢后生人中障滅命業令命根促名等流果。與現法果者。則前三果由善不善現在牽生。八欲解中。四善四不善相對以明則成四對。初對緣身財。次對悲田。次對欲田。后對恩田。五無間業中第六十說。一是虛誑語。謂破僧四是身業。于中三為殺生。一是殺生加行謂出佛身血。隨應則以身語二業而為自性。別解破僧義略有十一條。一僧破。則以所破僧身不相應中不和合為性。無覆無記依異熟識于法輪等不和合故。能破體者。謂如上說是虛誑語從果為名。二是比丘非在俗。三見行非愛行。四凈行非犯戒。言不威肅故。五破異處。非佛前。以諸如來難輕逼故。六破愚夫非圣者。七忍異師圣道時。謂五法是道八正非道。八必不經宿。破法輪僧能障圣道輪。壞僧和合故。九破法輪唯此州有佛故。破羯磨通三州有教故。十破法輪。極少九人。所破分二部。能破為一故。破羯磨極少八人。分二部故。多亦不遮。十一初成道。后將入涅槃。及戒皰未起時。未立止觀第一雙時。佛滅后時。未結戒時。于此六位無破法輪。除此余時方可破僧。俱舍頌言。初后皰雙前。佛滅未結戒。于如是六位。無破法輪僧。薩婆多師說。佛有宿業怨對故有。大乘示現。此五逆中害父母壞恩田故。余三皆是壞德田故。由此成逆。三乘通故。薩遮尼犍子經所說五逆與此不同。唯大乘有。對機別故亦不相違。此五逆中破僧最重。壞功德法身故。障人天解脫道故。入圣得果離染漏盡皆悉備遮。乃至大千法輪不轉天人龍等身心亂故。定招無間一劫大罪。次出佛身血。次殺阿羅漢。次母。次父。后后漸輕。諸廣義門皆如俱舍第十八說。無間業同分者。謂無間業同類之罪。基云。污阿羅漢尼及母。是害母類。打最后有菩薩。是殺父類。或于天廟等行殺。或于委重所損害。或于貧苦田施無畏已返逼惱。是殺阿羅漢類。劫奪僧門。是破僧類。破壞靈廟等。是出佛身血。或總稱類不須別配。今解。染無學尼是殺阿羅漢類。染母是殺母類。打最后有菩薩及破壞靈廟是出佛血類。劫奪僧門是破僧類。余是殺父等類。言劫奪僧門者。景云。僧常住僧物。由有此物僧門聚集布薩說戒。由奪此物不得和合。猶是如他欲與僧物自回入己。備泰及基解大同之。但基云。僧門者因僧所由諸所有事。泰云。既入僧門而劫奪等少少有異。問依對法第八及此論下文。皆論五無間業一向生受。云何此中說有現受。景云。五無間業據定處為論。諸經論中多言生受。理實通有現生后受。如造多逆則于現身且受輕苦。于次生身受其重苦。業勢未盡于地獄中死還生地獄義當后報。故對法論第八中說。如彼經云。由無間業于地獄中數數死生受大苦異熟。后補闕云。其逆業亦得現果。以苦輕故。故不得言。從初就位名作現受從重為首但言生受。基又解云。此據行逆罪故現被殺等故名現法受。彼依次生墮無間等名順生受。亦不相違。問順現受業不感總果。豈五無間業受別果耶。答由加行業受現別果。由根本業受當總果。非由一業現后俱受。從初為名名現法受。則非五無間不招總果。則由此義對法論說造眾多無間業者。所感苦具眾多猛利頓受眾苦。訶怨心經云。由無間業于那落迦中數數死生受大苦異熟。般若法華等經亦言。由謗經故從一地獄生一地獄從初為名皆順生受。此亦如是。問殺獨覺何故非逆。答少故不說。即殺阿羅漢類收。若依地藏菩薩經說。殺辟支佛不成逆罪。以彼無有說法利物故。問何故謗法不說為逆耶。解云。謗法太重超于逆類故不立也。或且對人說逆故。此約謗大法說。若依薩遮尼犍子經說五逆者。謗三乘法為第二逆也。供養慈定等得現法果者。依初生位。謂如初出慈定無諍滅定。得預流及阿羅漢果亦爾。非久出后不說獨覺。少故略之。其實亦得。一來不還非初得圣故不說。問何故但說慈定不說悲喜定舍定等耶。答喜舍劣故。悲通散故。于與世間出世間樂慈等勝故。無諍等亦爾。內證真無諍。外息諸煩惱。勝愿智等。故不說余。于學無學僧別者。對法說。佛為上首僧。謂對佛前諸所有僧或是佛弟子凡圣學無學僧名佛為上首僧。此言僧故非是別人。與增上果者謂亦由受現法果業者。謂不但由他。亦由自現業見佛供養等。業天者。世人多以善惡由天。理實由業。說業名天。損益門有八者。初七則是身三語四如次配之。八合是意三業道。亦可前亦則前六種。第七第八諸業共引。第六業增上中有六。前四通于善惡。第五不善。第六唯善。初一利相。第二勤相。第三自性中。初語四校量。次身三。后意三總校三業。別量十業業道中。先色后心。色中先重后輕。意業道中先輕后重。作法不同亦無過失。然三罰業意業最重。五僻見邪見重。五無間業破僧重。所望別故。今此明業不望無間。故語業輕理無過失。第七業顛倒中。殺生相似同分罪者。加行業道似根本故。執受顛倒但言乃至綺語不說意三業道者。身語七支通戒性故。共所知故。色易執故。第八業差別中有二。初列四位業名。后隨別釋。列位有四。一有五種二門。二有十種三門。三有一種四門。四有一種五門。作業者謂若思業若思已所起身語業者。審決定思名思業。發動勝思名思已所起身語業。或發動思名思業。此思所起身語二業名思已所起身語業。此解與對法同。彼云。思業云何。謂福非福不動業。思已業云何。謂身語意業。三藏解云。前是方便思業。后是根本三業。不作業者。景云。謂卒爾心起意思業。非是為起身語前方便思故。無所起根本身語二業。備述兩釋。一云。分別心所造業名作業。任運心所作業名不作業。一云。惺悟心所造業名作業。迷亂心所作業名不作業。又解。作業通加行根本業道表無表業未滅未舍名作業。即二業種子加行根本。表無表業已滅已舍名不作業。不成就故。無勝作用故。基云。加行根本諸表業名作業。有起作故。諸無表業名不作業。無起作故。此通三乘表無表業故不說意。增長不增長業中。八自性無記業者。基師解云。謂善不善非業道攝。中下品性。非三性中無記性也。自體不增名無記故。或三性中無記之業。九悔所損業者。八十九說。諸作不增長業。若無追悔不修對治可當受果名增長業。若追悔等名不增長。或先增長業由追悔等如未生怨名不增長。不追悔等名增長業。第六十說。依未解脫者建立定受業故。解脫者起道伏斷。對法論說。有五種故思造業。一他所教敕。二他所勸請。三無所了知。四根本執著。謂三毒蔽心猛利執著所起諸業。五顛倒分別。謂勝無罪所行惡業。于此五中根本執著顛倒分別若作若增長非不受異熟重故。余三雖作而不增長不必受異熟輕故。彼論釋。作者謂起造諸業令其現行。增長者謂令習氣增益。故思業者謂故思已若作業若增長業等者。此中故作或增長名故思業。非故作或增長名不故思業。對法論說故思業與此相違。通增長不增長故。此依殊勝強思當定招異熟名故思業。彼依但是故思所作非任運業通不當得果皆名故思。所望別故亦不相違。順定受業不定業者。三藏解云。順定受業時報俱定。不定反此。基又解云。即前故思業當定招異熟。前不故思業當不定招異熟。對法論說。決定受業者。決定有三。一作業定。由宿業力感決定身。于此生中必造此業期限決定終不違越。佛等神力亦不能制。二受異熟定。即此所說順定受業果定當受。時未定故。三分位定。謂順現受生受后受分位定業。此中義顯若業道攝業名順定受。加行后起通定不定。若未悔未解脫說名定業。已悔已解脫名不定業。此云作及增長者。作作現業增增種子故也。已熟未熟業者。景云。前是生熟果竟功能盡業。后是功能仍續。基云。過去及現在正生果業名已熟業。未來及現在當生果業名未熟業。三性業中。有覆無記亦名無記業。非三善根三不善根為因緣故。律儀所攝業等者。別解脫律儀業。依決擇文。用信等五根及思六法為性。此取發業因等起心故六法為體。若取戒體正取七支種子相續防非義邊假立。現行別解脫律儀現起身語一念則滅非律儀體。對法云。即七眾所受律儀。出家五眾及近事近住。由出家者盡壽遠離惡行欲行。由近事者盡壽離惡行不離欲行。由近住者不能盡壽離惡行欲行。故別解脫三類建立。或靜慮等至果斷律儀所攝業者。基云。靜慮者色界四靜慮。等至者四無色界。果者依靜慮無色所修生功德。斷者則靜慮無色相應現思遠防欲界諸犯戒非之斷戒也。果則斷戒果之斷也。體則定生律儀。三乘通身語大乘兼意業。有釋。斷者則是無為性戒。果是定生律儀。今此解業既言果斷不言斷果斷非無為。如前說善。或果與斷二俱戒體故雙取之。唯初未至有斷對治。上諸地中成遠分斷。此依有漏定生戒義。決擇分說。唯色界有。此文及第三分文通無色有。對法唯依色界建立。彼自會云。以無色界粗色無故略不建立。泰法師云。四禪四空為因所發律儀名果。則是靜慮無色律儀。復名斷戒。則定果為斷惑方便故。非正斷惑以有漏故。無漏律儀所攝業者。謂見諦者由無漏力所得遠離性則道共戒。此等并據止非遮防之戒則是止善。泛爾禮佛誦經等名為作善。泰法師云。別解脫表戒亦通種子上假立不同。無表唯依種說以相續故。其道定無表隨心有無故依現假立。若爾出定之時為成就不。備法師云。雖過未無而義說成。斯有何失。然不相續故。唯依現行假立。泰法師云。通依現種立。不律儀亦依不善七支業種相續遮善義邊立。依下決擇文。七支別支前后而得。又一一支皆得重支。讒刺者。唯行讒儜譏刺于他以求活命。不良之類恐喝之輩。斷獄者。西域別立斷獄之人求財活命。此有十二。對法有十四。此無彼三。一獵鹿。二捕魚。三害牛。彼無此一。謂斷獄涅槃經中說有十六。牛羊豬雞為利故養。肥已轉賣。為利故買。買已屠殺。則為八種。捕魚捕鳥獵師劫盜魁膾兩舌獄卒咒龍復為八故。無此斷獄縛象。雜心說十二。屠羊養豬養雞捕魚捕鳥獵師作賊魁膾守獄咒龍伺獵屠犬。諸文不同。略舉爾端。非唯爾所。不爾專行殺馬驢等豈非彼耶。此皆據彼所殺害緣境說論。體但是七支不善業也。施自性者謂思所起能舍所施物身業語業者。對法唯識俱取三業思并無貪為性。今以無貪說為因緣。以思說在等起門中故。自性中取身語業。據表外彰三乘通論。故唯身語不說意業。戒自性中。以三業為性故言身語業等。如唯識說。受菩薩戒故通三業。依處通情非情者。性戒遮戒。隨其所應通依二故。修性自性謂三摩地者。其四無量慈體無嗔悲體不害善體不嫉舍則三善根善舍數也。今從所依故定為體。依處者。則所緣三界有情總為三類。一無苦無樂與樂名慈。二有苦拔濟名悲。三有樂助喜名喜。于初類起離癡想。于第二類起離嗔想。于第三類起離貪想。平等令離惡名舍。此舉慈境等取余三。辨具三者相貌指如余經。福業者謂感善趣異熟等者。福業于人天受總異熟。及順五趣受者。四趣受別異熟。其地獄中受等流果相似別報。總言順五。有義不然。成唯識說。余處說彼有等流樂。應知彼依隨轉理說故。大乘中彼無善果。由善業故受苦輕微名為得果更無別報。不同小乘地獄四塵復善業感。又釋。離非天為一合成六趣故。說善業順五趣有地獄實無。備云。有義善業亦得能感地獄別果故。如小地獄得涼風等。順不苦不樂受業中。別報唯第四靜慮已上業者。此有二義。一云。三定已下有別報受果。此及對法不說有業者。據多分善業感樂受果少分善業感舍受果。故略不論。不爾何故下地善業不得彼果。二云。三定已下無別善舍業。第六識中舍果寂靜。下業粗故善但招樂。故無舍果。問下善業粗不招舍果。第八舍果下業不招。答總別果故不應為例。景云。今大乘中雖無文說。以理而言。于善趣中以上善感舍受。以何賴耶是總報故。兼感六識舍報。下善感喜樂。以別報故。于惡趣中上惡感本識舍受。以是總報故。亦兼感六識舍受。下惡感苦受。以是別報故。順現法受業等中。此及對法皆說有三。從初為名。現唯別報余通總別。第六十卷有四業。一異熟定。二時分定。三二俱定。四二俱不定。顯揚十九說有五業。一現法受決定。二生受決定。三后受決定。四受報決定。五作業決定。景云。準下文判八業是大乘義。經部日出論師取大乘義于彼部中分別八業。今依此文。雖言三時業亦收八業盡。何者。時定異熟不定時果俱定。是三時業不待說成。報定時不定時報俱不定二種之業。若得果時不離三時。隨何時得異熟果。則此時攝。故言在三時義攝八業。亦可此中但辨三時時報俱定之業。亦可此中唯取時定報不定時報俱定兩句業為三時業。則不得攝報定時不定時報俱不定。學業者謂若異生等者。謂諸異生發三乘心解脫分善已后皆名為學。學業通有漏無漏。無學亦爾。非學非無學業者謂除前二余相續中所有善不善無記業者。問前學身無學身中俱取解脫分決擇分及無漏業名學無學。彼學身中所有漏分善不善無記業。無學身中福分善業及無記業。豈非并是非學非無學業。若爾何故復于俱非業云謂除前二余相續中所有善不善無記業耶拔法師有三釋。一云。前二身中雖有福分善等。以從多分皆名學無學業。故除前二。謂未發心前諸異生位一切業名俱非也。二云。除前二者。除前學無學二身中學無學業也。余相續中者。此余語即通謂除學無學身中及余異生身中所有福分善業無記業等并是俱非。三云。謂除前二余相續中者。除前學無學二相續中所有學無學業也。所有善不善無記業者。異生身中學人身中所有福分善業不善業及無記業。無學身中所有福分善及無記業并是俱非業。故言所有善不善無記業也。六十六中唯說圣者以為有學從勝得故。此據所依合而為論學者生得善等亦名為學。不爾便非不順彼故。見所斷業者謂受惡趣不善等業者。等取女人身業第八有業無想天業郁單越業及鬼畜別報善業。以得見道畢竟不受故。修所斷業等者。有不善業亦于人天受別報苦受。故與善業及無記業同修道斷。問善與無記非是障體。云何修斷。解云。亦為煩惱縛緣未得離系故說修斷。然依決擇中。說斷有漏善及無記蘊體名斷。故決擇云。斷見惑得斷界。斷修惑得無欲界。此二有余涅槃。斷有漏善及無記蘊得滅界。此是無余涅槃。又見斷煩惱親發惡業者一向感于惡趣總別二報。若據因亡果喪斷者亦名見道斷。故余處文說一切惡趣蘊界處皆是見斷。若據斷緣縛義邊。是則惡趣總別二報皆是修斷。故別處云。一切無覆無記蘊體皆是修斷。若見斷惑但作遠因等起發于善業感人天總別二報。此業及報俱是修斷。以從修斷善心發業感報。非見斷惑親發起故。修斷煩惱若增上品親發惡業感惡道中總別之業則說能發是修道斷。若作遠因疏發惡業感惡趣報則是見斷。以彼親從見惑所發故。西方又云。依惡趣身所起五識是見斷。依善趣身所起五識是修斷。又善惡業感彼賴耶舍受。三藏云。亦兼感六識中舍受報是異熟生舍。問見道已前七方便善。亦感人天別報。何故不說是修斷耶。答曰。已說。謂受善趣。善業中說。黑黑等四業中。非福業名黑黑。謂三惡趣總業及五趣別惡。其不動業名白白。謂色無色界總別善業。其諸福業名黑白黑白業。謂欲界人天總業及順五趣別善業。善為不善之所怨對故名黑白黑白業。由未斷黑業故其福業得此名。此中景解。此說未離欲時福業名黑白業。是則瑜伽黑等四業攝業不盡。以不攝彼離欲人起欲界善業。然三藏云。離欲時善是未離欲善之類得言攝盡。此等三種對法論說。若因若果俱得其名黑黑因染污故果不可愛樂故。白白因不染污故果可愛樂故。黑白黑白因惡雜善故果惡所雜故。欲界福業果定為非福雜故黑白黑白。自有非福果不為福雜故。不名白黑白黑業。又彼論說。黑黑業者謂不善業者。意取斷善人所起純不善業。及不斷善人所起根本方便純不善業以為黑黑。若不善業與彼善業相雜或為根本或為方便。如此不善則與彼善合。立黑白黑白之業。問曰。何故瑜伽一切非福業皆名黑黑。對法則除與善相雜不善余獨起者方名黑黑。解云。瑜伽以欲界不善業強雖有與相間起者不為善雜。是故一切不善皆名黑黑。對法則據純起不善業不為善間故名黑黑。若相間起則屬第三黑白業收。又對法及六十六說。白白業者謂三界善業。黑白黑白業謂欲界雜業非一剎那業通善惡。然依意樂及由方便合說一業名為雜業。謂有業意樂故黑方便故白則矯誑心相修諸善。或有業意樂故白方便故黑則訓弟子發身語惡。此黑白業通善惡性。此論依福非福不動三業以明黑黑等業。彼論依純雜善惡以明黑黑等業。故不相違。非黑非白非異熟業能盡諸業等者。不染污故名非黑。非有漏善故名非白。不招無覆無記果故名無異熟果。能斷前三業故名能盡諸業。則取一切無漏方便無間二道為第四業。對法亦云。非黑非白業能盡諸業者。謂于方便無間道中諸無漏業是彼諸業斷對治故。不同小論唯說十七無漏思為第四業。問曰。二論同取方便無間道中諸無漏業者。為取意思為亦取身語為第四業。景解。雖未見文以理應取圣道同時意思為第四業。以圣道起時無別身語二業云體。但就意思假立身語七支為道共。或推假至實故以意思為第四業。以彼意思與無漏慧相應共起為斷對治故。此中無間親斷惑種。由加行道損惑功能。基復釋言。若依此卷文。二乘見道中一無間道及漸離欲。前八無間思唯盡黑黑業。第九無間道雙盡純黑及與雜業。離四靜慮及四無色。第九無間道唯盡白白業。此依漸次得果者說。若依初未至及初定。超入見道得第三果一無間道離純黑及雜。若先已離上地染依四靜慮得第三果一無間思離純黑及雜。隨其所應并白白業。若從初果取第四果前八無間思唯離黑黑業。第九無間思俱離三業。若諸菩薩見道一無間思唯離黑黑業。金剛喻定一無間思雙斷三業。一切惡業道生則斷一切善業。離緣縛故要離自地染盡時盡故第九無間思方說盡白業。上來所說說斷有漏種子思業。若伏現行唯除見道無無漏加行。所余修道并加行道能伏現行。此中但說諸無漏業。是前三業斷對治故。二乘解脫道雖亦有斷。及菩薩十地所知障諸對治所斷。皆非業故。所以不說。故對法云。謂于加行無間道中諸無漏業依勝建立故不取余。勝進道等皆依別行亦非全伏諸品業故。所以不說。若依對法說前三業。二乘次第得果見道一無間思及漸次離欲。前八無間思離純黑雜雜通二性故。第九無間思離純黑及雜盡并白白業。離四色四無色第九無間思唯離白白業。此依漸次得果說。若依四靜慮超入見道得第三果一無間思亦離三種。若從初果超取第四果前八無間思并菩薩見道唯離純黑及雜業。第九無間思并菩薩金剛喻定三業俱離。此說斷種子。若伏現行唯除見道余一切位皆加加行道。余義同前。別說離縛等斷義亦不定。應如理思。曲穢濁業兩番出體。一者外道善不善業名曲。則此曲業及此法異生于圣教倒見者住見取者邪決定者猶預覺者善不善業名穢。則上二業及此法異生于圣教中不決定者善不善業名濁。二者唯于外道法中有此三業。如文。基云。此中合有三釋。一義云。外道善不善業名曲障。佛法直道故。即此曲名穢。污正法故污身心故。則此曲穢名濁。滓惡法故溷身心故。皆通善不善故。此論云。謂即曲業亦名穢業。即曲穢業亦名濁業。二義云。曲業如前。穢業者。謂內法異生于佛教中無明貪嗔慢身邊見合名顛倒見者。見戒取名住自見取者。邪見名邪決定者。疑名猶預覺者。隨其所應或相應或為近因或為遠因所起善不善三業名穢業。污正法故染穢惡故。則內異生于邪正門俱不決定以疑為先名猶預覺者。所有善不善業名濁業。因疑所起極滓穢故殘惡業故。前穢中疑因邪定起。此依不定故成差別。不是令障佛法正道。久得入故不說內異生亦有曲業。第三義云。此之三業并外道起邪解行發名曲。即此曲業障有為功德起故名穢。障證無為功德故名濁。皆通善不善三業。對法第八有二復次釋前三業。初云。三業障八道名曲。能污相續發生障名穢。若外道顛倒見生名濁。唯此濁業稱外道起不說前二何人所起。故知理通內外所起。既無別說性。明知通善惡。然同此復次無過失也。彼復解云。邊見邪見薩迦耶見如其次第所發諸業名曲穢濁。準此亦唯外道所起。如是三業隨彼煩惱內外道起義別說之非各定體。義雖有異亦不相違。不同小乘說曲穢濁業依諂嗔貪生。清凈業中唯取正定凡夫善業。小論通取凡圣漏與無漏身語意業名三凈業。梵言牟尼者寂默義。此名寂靜。證寂靜理故。若依下聞慧地中。一切圣者身中所有身語二業及心為三凈業體。基云。心者意業。與此不同。彼說圣者身牟尼業唯取無漏有漏業名三凈業。不對異生以辨差別。今此對凡圣內外道異。故清凈業唯在異生。圣者身中所有三業皆名牟尼業。觀對異故亦不相違。備述三藏兩解。一云。心王故。決擇云。寂靜業謂意身語。意即心王故。二云。三寂靜業唯取諸業。諸無漏業離惱亂故。而說意者相從為語。于此五門束為三類。一外道所起三業名曲。內法異生復有三聚。一邪定起穢業。二不定起濁業。三正定起凈業。一切圣者所有有漏無漏勝業名牟尼業。第九業過患中。生現法罪謂如能為自害者。起殺加行殺業未成現被他害。當來未必受未成重業故。又如在異生先行殺等被他現害。后得入圣不受后罪。或得轉后果于現身受后更不受。如鴦掘摩羅等。亦名現法罪。指同如前能為自害故云謂如也。受彼所生身心憂苦中。六種過失者。則前自害等雖為方便而不能成生身心憂苦。又有十種過失依犯尸羅如經廣說者。如持戒故無悔。無悔故心安。心安故猗。猗故樂。樂故定。定故得智。智故見如實等十種功德。翻此則名十種過失。亦可犯彼沙彌十戒所生憂苦為十過患。從初所犯故唯說十。不得受具故。四種不善業道者。則五近事戒中前四支戒身三語一。業道性戒。飲酒是遮故此別說。闡地迦者近事之名。此無所譯故在梵本。第三為離染中有二。初標四種。后隨別釋。欲界三十六處等者。如前第四卷說。黑勝生者。姓業惡名黑。是人趣故名勝。或黑中之極故名黑勝。旃荼羅者。屠兒也。卜羯婆者。亦云補羯婆。除糞穢家也。非黑非白勝生者。則吠舍等。生不定中軌范師等者。基云。阿遮利耶名軌范師。鄔波拖耶名親教師。則和尚阿阇梨。廣博脅山者。舊云毗富羅山。其形如非天脅也。第四生流轉中有四。一問二略答三重征四廣釋。釋中初頌標十門。后隨別釋。一體二門三義四差別五次第六難七釋詞八緣性九分別緣十攝諸經。體者總明緣起。三世分位生引因緣流轉還滅之體。非是別顯十二緣生一一別體。下差別門當廣釋。文分為三。初標三相。次隨別釋。后總結之。三相者。一從前際中際生。二從中際后際生。三從中際或趣流轉或趣清凈究竟。前二名流轉。后一是還滅。成唯識說。十因二果定不同世。今論依此義。故于二世以辨緣生。即彼又說。因中前七與愛取有或異或同。若二三七各定同世。如是即顯三際緣生。今此但遮小乘緣起定三世立依二世顯。非定唯爾。過去七現在三未來二為后報業。招異熟故。自下別釋中分之為三。一釋初及第三相。二云何從中際下釋第二相。三復有先集資糧下重廣分別第三相中趣清凈句。前中復二。初廣明流轉。后云何不生下略示還滅。前中復三。初明胎生。次明余三生。后釋三業生處。初中復三。一問二答三結。不了前際無明者。不了前際世俗勝義二種苦故所起二愚。世俗苦者謂三惡趣。一切世俗知是苦故。勝義苦者謂諸人天殊勝智知是苦故。對法第七說迷世俗苦名異熟愚起非福行。迷勝義苦名真實義愚起福不動行。多迷前際現二異熟故。說此愚不了前際。理實此愚亦迷后際。多迷現因故略不說。由此隨業識乃至命終流轉不說絕者。何故不言名色等四耶。拔法師有三說。一云。舉勝攝劣。于五支中識為最勝。以是初故以根本故。若無識支余不生故。二云。此明識體非但種子亦有現識。識能住持四支種子。故說識已亦說四支。四支種子與所依識無別性故。三云。論言隨業識即是識支。越卻四支故云乃至。此識等種名言熏習先雖已熏未知生處。由業招集當于善惡二趣果生。識隨因轉名隨業識。既被熏集乃至前身命終不絕能為現在相續識因。于現在世將生果時不能自起。要藉過去內外貪愛現前滋潤助伴方生。于前身中受支有二。一受異熟受緣內身生。二受境界受緣外境起。因此二受生內外愛以為能潤。前舉隨業識攝識等五種。今舉內外愛亦攝取支。或內愛名愛外愛是取。義顯所潤行等六支轉名前際有。于現在世果識隨轉余名色等次第得生。相續果識與名色俱乃至衰老等者。基云。若依分位初七日前名識。七七日前名名色。今說諸位本末狹寬。以說相依攝六處等。但言此二乃至衰老。非更無余。又于現在生老死支中。因識名色生果相顯。故說其名。非識等支在現在世。九十三中識為所依說識業與異熟果。今說能依故言名色業與異熟果。總別異熟能依所依別故。由必依托六依轉者。即名色中所攝六根。是故經言名色緣識者。此依菩薩逆觀苦集至識名色更互為緣。觀諦既周。見互為緣牽。故觀苦集至識乃止。如九十三廣釋。隨其所應為六識所依者。非唯說五種中識種所生現識。彼唯第八。故九十三及此下說總依一切相續為名說六識身。義顯總說一期身識故。名色緣識。由識執持識為所依。識緣名色杖彼為依或觀為境。若于有色有情聚中等者。成唯識說。有色化生初受生位雖具五根而未有用。爾時未名六處支。故初生無色雖定有意根而未明了未名意處。此中意顯彼諸化生初生剎那名識支。此后隨應五根意處未明了來名名色支。次六根明名六處。后觸受支漸漸生長。故雖諸根決定圓滿與前差別。識等五支亦有前后。此中上識緣色種故說依色而起。又由福業生欲界人天等者。此三皆據引業得果即順生受業。順后受業唯感引業。通引滿業方名行支。發此無明名無明支。潤此愛取名愛取支。此業所集名識等五種。此六所轉方名有支。此有生招名生老死。則顯一切順現受業別助當業皆非行支。不爾福業應生五趣。此卷前說福業者。謂感欲界趣異熟及順五趣異熟等故。此義廣如成唯識說。由此彼業能所發能所集能所潤能所生皆非十二緣起攝。釋第二相中。受二種先業果者。一內異熟果。二外增上果。或聞非正法者謂現在世。或先串習者過去也。此二并是分別起愚。由迷內現自體及后有愚故發業。由迷外愚故潤生。既迷現內果故于后苦不如實知。由此新所作業故說此識名隨業識者。謂識種子隨逐業故名。由行故識生。招集而生非辨體生。增上緣故。若初識支唯第八識。通依一期一切識說。通六識身。即會前際名色能為六識所依亦復如是。本識是引果名色種隨。名色是總六處種隨。六處為依觸種隨。觸為能生受種隨。唯識對法云。此識等五名為所引。無明行能引故。即此所引及能引俱為引因。引生老死勢疏遠故。雖皆名引因。識等五種與生老死為因緣生故。九十三及此中說獨名引因。論云由此能引識乃至受一期身故也。非無明行非引因攝。能所二引諸教不同。成唯識云。瑜伽說。識唯是所引。異熟識種名識支故。集論說。識唯是能引。識中業種名識支故。異熟識種名色攝故。緣起經說。識支通能所引。業種識種俱名識故。識是名色依非名色攝故。義顯愛取有名為能生生老死支名為所生。成唯識說。識等五種由業熏發雖是同時。而依主伴總別勝劣因果相異。故諸圣教假說前后。又依當來現起分位有次第故說有前后。因此亦會前后諸文云。由斯識等亦說現行。因時定無現行位故。由此愛故或發欲求者求生欲界。或發有求者求生色無色界。此二為總體即是愛。四取為后初起二求故后別生二取。即是后有生因所攝者。后異熟果辨體因緣業增上緣。俱是有支獨名生。非愛取支非生因攝。對法唯識說。愛取有近生果故合名能生。不相違也。然對法說。謂于因時有能引所引。謂于果時有能生所生者。未熟名因非無因果。已熟名果非無果因。據義各別亦不相違。此諸行生或漸或頓者。胎卵濕三支皆漸生化頓起。已如前說。或于生處次第現前或種子隨遂等者。有色界生次第現前。無色界生色種隨遂。釋第三相趣清凈向中。二果諸行等者。景云。于前所說內異熟果外增上果。于彼二果推求苦集滅道四諦理時正見得生。基云。二果者。謂老與死二果苦諦也。彼因者集諦。彼滅者滅諦。彼趣滅行道諦。九十三說。世尊在昔為菩薩時。悲愍有情觀諸緣起。歷觀諦故先觀現在老死為首。以三種相如理觀察。一觀細因。二觀粗因。三觀非不定。感生因緣亦名為生。謂愛取有即細因緣。其生因體亦名為生。謂是生支即粗因緣。觀由有細生而有老死。亦觀由粗生得有老死。當來老死細為生因未起果故。現法老死粗生為因現起果故。是名觀察初二因緣。非不定者。謂即除彼生處所攝二種生體余定無能與老死果。如是觀察苦諦之集未為喜足。遂復觀察后集因緣現在苦諦。謂遍逆觀受觸六處名色與識。既知當苦現集為因。現集亦由先集所生起為邊際現法苦有。如是總觀苦因集起集因苦生。不復更觀現苦由何起。不異前故。是故菩薩齊識退還。卻順觀察乃至老死。是苦集諦觀察已周為觀滅諦。始從老死逆次第入乃至無明。觀現在苦諦一切皆當滅盡。謂不造作無明為緣新業行故。如是歷觀三圣諦已。次更尋求此滅圣諦何道何行而能證得。起宿住念憶昔所修世間正見令現在前。歷觀諸諦。遂以正見于諸諦中得入現觀。漸以證得無上菩提。即是此中四諦觀行觀緣起理得學無學清凈智見。下第十卷亦有此問答釋觀黑白品短長不同所由。又有釋言。于二果諸行者。謂生老死二支諸行粗因及果二合說故總觀現在所有苦諦。雖有此等釋。今謂二果者應是內異熟果及與外增上果。故取景釋為善。于彼所緣不如實知無明觸所生受亦復永斷等者。謂有漏觸所生諸受受二果時。于所緣境不如實知。由此為緣發起煩惱發業潤生。由斷此受無所依故無明亦滅。所緣不增證無漏慧名慧解脫。由受斷故不生貪愛。此相應心離相應縛證心解脫。設彼無明不永斷者乃至后際應生者。設彼中際無明不滅后際識等諸行應生。此返釋也。由無明滅故更不復起得無生法者。此順釋也。自下引說證成。云次第乃至異熟生觸滅故異熟生受滅者。此已上文明無明滅故當來果滅。于現法中無明滅故無明觸滅等者。下明由無明滅故現在順無明觸受等滅。六處等已有非由現無明有。不說無明滅故現六處等滅。其觸受等隨無明生觸說隨彼滅。由此所依滅故能依受等皆亦隨滅。恒受離系受非有系受者。諸有漏受離煩惱增系及無漏受名離系受。非必一切皆無漏受。梵行已立者。滅諦智道諦滿。究竟涅槃于滅諦滿。顯求涅槃者于佛所得滅諦滿足。第二門中。內識生門者。謂眼色為緣眼識得生等。外稼成熟者。謂種緣芽芽緣莖等。有情世間死生者。謂無明為緣能生行等。器世間成壞者。謂一切有情共業增上力為緣大地等生。食任持者。謂四食為緣。三界有情相續住故。自所作業增上勢力隨業所得愛非愛果者。謂妙行惡行為緣生善惡趣故。威勢者。謂內證為緣發神通等最勝功德。清凈者。謂順解脫分善為緣次第乃至得阿羅漢果等。然此八門次第與緣起經下卷對法論有少不同。此因緣起泛釋緣故。今敘顯十二支中此幾門攝。后第十卷更當顯之。第三義中。案對法及緣起經。各十一義釋此云。一離有情義者。對法云。無自然我故。已上論文此破勝論犢子部等我為作者離彼有情故。二無常義者。以非恒故。此破數論自性常住為萬物本。為緣成物故顯無常。亦破大眾部化地部等十二緣生是無為法。三暫住義者。生時過已無暫住故。對法論名有剎那義。此破正量部色命根等。諸緣生法一期四相非剎那故。四依他起義者。托眾緣故。此破自然外道法自然有非假因生。故依他起。五離作用義者。眾緣作用空故。此破薩婆多有實作用為緣生體。今顯功能無作用故。六因果相續不斷義者。因剎那滅果剎那生。時分等故因果相續。此破斷見外道因果不續。亦遮經部師無去來世。異熟因果仍不同時。果因斷故。七因果相似轉義者。不從一切一切生故因果相似。此破害為正法者計殺羊等為因后生天上。即諸善果以不善為因。因果不相似故。今顯善因得善異熟惡因得惡異熟因果相似。八自業所作義者。于余相續不受果故。自業自受。此破無因果非是業起諸空見論。亦破他作我受果義。謂諸不平等因論計。對法緣起經皆自廣釋。恐系不述。為顯因緣所攝染污清凈義者。下第十云。十二支中四唯雜染余通清凈。其四雜染發潤善果清凈眷屬亦名清凈。意顯愛道緣生品名清凈。非愛道緣生品名染污。顯此因緣染凈緣生故立緣起。此辨說緣起之意故。因釋義破他宗中顯自理意。有釋。于上所辨體三相中。前二流轉顯示雜染。后一還滅顯示清凈。第四差別中。廣辨十二支文即十二。因解彼彼法泛釋一期身中。彼一切非此中所辨。一切體性皆緣起支。解無明中有四。謂十九種七種五種六種也。十九中束為七類。一世二事三業報四三寶五四諦六因果七所證。于因中或計自在世性士夫中間等者。自在天冥性。士夫神我。梵王居中間禪故名中間。如次配釋。無罪有罪應修不應修者。散釋于因。善惡之體黑白雜者。釋果之體。果有黑白二分故名有分。此十九中有通俱生或分別起。世事業果等通二門故。七無知攝十九中。業異熟無知攝移轉者。業能招果迷而不知執不平等因故名移轉。次六無知攝第六者。前因果愚本末合六。末為四者。一善不善。二應修習不應修習。三有罪無罪。四有分也。五攝十九中。見愚攝八。謂世事各三。并因果。推度名見體非無明。癡與慧俱故名見愚。六無知有二。初顯六無知與七相攝。后依能治及自性辨六差別。依聞思修所治差別說前三者。由聞故知法其所治名無知。由思故推稱其所治名無見。依修故明證其所治名無現觀。故云所治差別故說此三種。耎中上三自性差別故。說黑闇愚癡無明闇。此中通說一切無知。為支體者。成唯識說。唯取能發正感后世善惡業者。勝鬘經說。有五住地。一見一處住地。二欲愛住地。三色愛住地。四有愛住地。五無明住地。前四煩惱障。后一所知障。彼經自說。無明住地聲聞辟支佛所不能斷。唯有如來佛菩提智所能斷故。由此定知是所知障。唯識第九與經說同。煩惱障四中。初一見道斷。后三修道斷。對法說。發業無明有二。一真實義愚發福不動行。二異熟義愚發非福福行。亦皆見道所斷。緣起經說。諸圣有學不共無明已永斷故不造新業。唯識亦云。正發業者唯見所斷。助者不定。故唯取彼見一處住地所有無明。然此有三。一唯發總業。二唯發別業。三通發二業。今取初后二業無明故。言唯取能發正感后世善惡業者。然此有四。一相應二不共三纏四隨眠。皆能發業。外道內道異生放逸不放逸隨其所應用四無明發業皆別。如緣起經自廣分別。此中說行通身語意。唯善不善現行種子假色及思以為自性。此亦有三。感三果故。為行支者亦唯感總及俱之業。成唯識云。即彼所發乃名為行支。由此一切順現受業別助當業皆非行支。即前無明所發之行乃成行故。身語業色名為假色。依思現行種子。意業唯思成行支體。唯此五識所有善惡即非行支。明知不能感于總報。此中備云。無色界中亦有變化身語二業。而此論文約欲色界說身語業。約三界說意業者。據實為語。識支中。明六識者。前論自會。通依一期六識身說非正識支。成唯識說。此中識種謂本識因故。唯取行所集當來第八識種名為識支。初結生故總異熟故。不說余識為識支體。此唯種子不取現行。此中說種所生果識為識支體。及十地經云。如無明有子時果時識等皆爾者。唯識會云。或依當來說有現行。因時定無現行義。故說識名色初入母胎互為緣等。然依當起非正種子。泰云。依顯揚第六。阿賴耶識通六識攝。藏彼種名密記攝故。由此而言。此明六識名為識支。理實亦攝阿賴耶識。六識攝故。名色中。初解名后解色。欲界具十及法處所攝假色者。法處實色謂勝定果。欲界無定故說為無。多分有假故為簡別。上界之中假實通有。然非一切者。無不律儀及別解脫故。鏡像水月彼亦無故。下界假中雖無定道共戒之色。律儀不律儀業類皆有。故不簡別。上界唯有律儀顯無不律儀故言非一切。此中通說種子現行當來現在名色等四非實支體。成唯識說。除后三因余因皆是名色種攝。后之三因如名次第即后三種。此說五支不雜體性異熟。六根種名六處。異熟觸受種名觸受支。除本識種及此后三種余諸蘊異熟種皆名色支。經說名謂非色四蘊色謂羯羅藍等者。此依雜體非說別體。不爾如何得成五蘊。或通依非異熟名色五蘊說。識初生更互為緣。第七識等各各中識故。若雜體者。唯識論云。或名色種總攝五因。于中隨勝立余四種。六處與識總別亦然。此等唯種。說現行者。準識支會。對法第一云。眼處者謂眼曾現見色不言當見。今此據實處通三世。對法依處義增。唯說過現生。未來六行勝故。亦不相違。受唯舍受兼苦樂者。一業通招總別果故。亦依一斯所有受說。不爾唯應說舍受支。總報主故。受所攝者。謂受之種子也。又解。此相從兼舉受所攝受依止身。非正受體也

瑜伽論記卷第三(之上終)瑜伽論記卷第三(之下)

　　　　釋遁倫集撰
論本卷第十

差別中解七引因支訖。自下解五能生所生支。愛支體唯煩惱中貪。此雖通緣內外二果。諸論多取緣外境愛。因迷外境增上果愚。緣境界受所發生故。取支通以一切煩惱以為自體。四取之體如前已說。此支唯以能所取全所為取中隨順煩惱不取余法。五十九云。當言全界一切煩惱皆能結生相續。愛既唯貪。故取通攝諸煩惱盡。然此中說緣四取貪為取支者。與十地經同。彼云。愛增上名取。成唯識說。于潤業位愛力偏增。說愛如水能滋潤故。要數溉灌方生有芽。且依初后分愛取二。雖取支中攝諸煩惱而愛潤勝。說是愛增故。彼此文不相乖返。愛取二支通現及種俱能潤故。愛望于取成因緣故。(景云)邪愿求者。求上界身以為涅槃受于禁戒。是名邪愿。于戒起貪名戒禁取。此文正出貪為四取。問上二界有何戒禁緣之起貪。解云。外道亦于色界身語執戒禁。無色意思假立身語亦執為戒。有支中。前時有者。生剎那后死剎那前兩之中間也。此文既五趣有外別明中有。明知中有非趣所攝。同薩婆多。雖舉十有。宗明業有。為欲界有。支謂行支。愛取潤故能有當果名業有。此即能有名有。余皆所有。成唯識說。始從中有至本有中未衰變來皆生支攝。故知中有亦所有中收。問中有生有為一業別業感。景師解者未見有文。文但說云中有可轉。準此即知中有別業所感。雖有是說而可說為一業所引。色界有六有除四趣故。無色有五有又除中有故。今此有支唯是業支。說先作行煩惱攝受故。成唯識說。愛取合潤能引業種及所引因轉名為有。俱能近有后有果故。彼意說。行及識等五為愛取潤轉名有支。體唯種子是所潤故能生果故。今此總言十有名有。能有所有合名為有。泛解有義非唯解有支。此唯業有一是有支。唯識會此云。有處唯說業種名有。此能正感異熟果故。彼復會云。復有唯說五種名有。親生當來識等種故。其七有者五趣體有受用果故。趣方便中有二趣中間故六為所有業為能有。能引諸有故。故合成七。前時有死有生有。即五趣有而別施設。故不建立。生支中。初別釋十句。后略義結。初四句說胎卵二生。次一句濕化二生。此通舉一身為生支。身分頓起者。此論前卷及余經論皆言。化生頓起。余之三生諸根漸現。今言濕生亦頓起者。即知胎卵二生諸根漸起。化生頓起。濕生通于漸頓也。頓者如從爛濕未變起濕生蟲諸根頓具。下之五句通四生有。蘊得謂蘊體起。界得謂蘊種子蘊因緣性。蘊得現行成熟。界得種子成熟。處得通現種。余三緣成熟。略義中有六句。自性攝生及出現兩句。生處位攝等生趣起三句。所生攝蘊得一句。因緣所攝攝界得處得兩句。任持所引攝諸蘊生起一句。俱生依持攝命根出現一句。老死支有二。初解老后解死。老中初別釋十七句。后結略義。結有十句。初六句各攝一句。第七威儀變壞攝次五句。第八無色諸根變壞攝第十二十三兩句。第九有色諸根變壞攝第十四十五兩句。第十時分已過壽量將盡攝第十六十七兩句。死中初別釋十一句。后結略義有四句。若死攝初兩句。正死體故。若死法攝第三第四句。解支不解支。五趣死時之軌法故。若死差別攝第五句下六句。若死后位攝第十一句。死魔業者。基師釋。即正死體死魔作用也。此亦死差別攝。或取死后識離身已名為死魔故。亦說是死后位攝。此生死二支隨其所應五蘊為性。現行苦故。唯取現行而有合說或通種子。成唯識說。始從中有至本有中未衰變來皆生支攝。中有末位設起變心緣當果起仍是生支。由前將死愛取潤有能有中有及當生故。諸衰變位總名為老。身壞命終乃名為死。第五次第中有三復次。初復次中。由邪行故令心顛倒等者。有義識等五支并依后際當生老死五現起位說因五支。非依五支在因位說故。成唯識云。因位難知差別相故依當果位別立五支。若依此義。心顛倒者。謂隨業識由色生已得類有情眾同分數。彼說名色初受生故。唯識會云。識中業種名識支故。故三藏云。中有末心名為顛倒。以能引支顛倒故。本識中識支種子相從亦名心顛倒。心顛倒故結生相續等者名色也。諸根圓滿謂六處支。二受用境謂觸受支。觸引受生俱受用境故。俱舍說名隨觸受。景又解。六處緣觸。觸起之時依根識二及受用境即是三和生觸。故云二受用境。耽著者緣現在愛。悕求者緣未來愛。合名愛支。煩惱滋長謂取支。此中但說業為有支。如前已會。余文可解。有義合依三際以辨次第。無明行識在過去世。心顛倒者識等五種并名為心。不離識故識為主故。由邪行熏發當有趣生故心名顛倒。略而不說正行熏發。準后愛取潤后有業知于前際亦潤行心。故略不論。前際愛取有。其名色也結生下四支是過去世生老死支。成唯識說然所生果若在未來為生厭故說生老死。若現在為令了知分位相生說識等五。彼說識支初入母胎。此說名色故但四支。由現在愛發生貪愛煩惱滋長潤后有業。乃至當來有生老死。但說潤業不說發者。準于前際知發業故。此乃影顯過去說發不說潤業。現在說潤不說發業。未來說生老死不說名色等。現在說名色等不說生老死。欲顯因果三際不斷善順小乘故作是說。第二復次唯依二際建立。其內身緣者發業引生門。境界緣者潤生果起門。起我執等愚者是相應癡。或因此起彼是不共癡。既發業已即隨彼業多起尋思等者。(景云)識能了別名作尋思。此從行支引發識種名起尋思。由彼行支助識種子故。能展轉引發名色六處觸種。令感當來名色等三同類苦果。(備云)既發身語業起尋思意業。行與識支作助伴故。識支得生。自此已后三果漸生。(基云)即隨彼業多起尋思者此謂現行識。由業與識為助伴者種識。業所熏種為助伴故。其名色等種此皆名識故。能感當來三苦。一根初起苦謂名色身意一一根初起故。二根圓滿苦謂六處。三受用境界苦謂觸。即是合以名言有分二種能生。理實應有識受二果。識種為種故果中無。受稱外受內果中無。愛必因受方得起故受前際無后際說有。前際觸后說當受故。各望有別。依觸緣受發起于愛者愛支。由受用境廣起追求等者是取支。由事業門者。所謂凈行事王等。利養門者。謂坐收種耕田等。此二外欲境起名欲求。或由戒禁門者。謂邪愿戒禁取。由此起內身求。求當來樂果身故。或由解脫門者謂見取。由此起邪解脫求。有義事業門謂欲取。利養門謂見取為利養故其執見勝。戒禁門者謂戒禁取。解脫門者謂我語取。諦故住故執我自性為解脫故。因此四取發起三求。一欲求多求五欲故。二內身求即有求求自體故。三邪解脫求即邪梵行求求邪解脫故。如是求時令先所起煩惱及業等者。謂業是有支。無明為發業緣令當果生。無明非是有支。第三復次中。由三有情聚者。前二復次單明流轉次第。今此通依流轉還滅故說三聚。樂世間清凈者。不樂出世而樂人天故名清凈。然愚癡故亦造非福。或起追悔所引或不退悔歡喜所引心相續住等者。景師釋。此在中有有悔不悔。識相續住從行生識也。基師釋。追悔者。樂清凈故悔非福業。或癡不解悔。因此三業歡喜所引心相續住者。歡喜心所熏成種相續而住。即是識支以此為因。由非福者下業。由福者中業。由不動者上業。于當生處亦皆能感三苦果。種名識支現行名名色等。不說受等義準前釋。樂著境界者。謂受愛取也。其有生老死因著境有亦得彼名。緣起經中具釋次第。恐繁不述。第六釋難中有二問答。初問逆次第中。答依此宣說諦道理故等者。觀老死等為三十四智。觀于四諦中最初老死是苦故先觀老死。現在識等五支種子無始來有名為舊識舊名色等。從此種子生彼未來生及老死。二果之中識名色等并名新識名色等。前來總說名色結生。名色體寬總攝余支。但言名色已說余訖。由心解脫者。于現法中不起無明行支為能引故。五支種亦次第不生。由現因次第不生故。老死位中識等五果皆次第滅。應言新識滅為上首乃至受滅為后。然據彼名色為先故言新。名色滅為上首乃至受滅為后。亦可四十四智中先觀老死作四諦觀。觀生是老死集是舊名色。在前起故。老死始從生起是新名色。今觀老死體滅即是新名色滅。十二支中先觀老死滅以為上首。緣起經說。如病病因病滅良藥。故逆次第生老死為初。問何故不言諸無明滅為上首耶者。此問次前所引經說名色為上首滅。何故彼經不說無明為先首滅。答依心解脫者而施設故等者。此意釋言。未入圣前初資糧位先順次第觀。加行道中逆次第觀起四十四智等。入見道等順次第斷故無明滅即行滅等。依止無學解脫身中現在名色為先受為后。四支種子不能為因生未來世生老死果。此說苦因不能生。下顯由愛滅當苦不起。謂解脫者現受境時愛及隨眠即愛取支由圣道力永拔不起。名能潤煩惱集諦永滅。此因永滅故先所引因名色等種當不生果。名余支滅。此言意顯現在名色所有種子不生當果。先觀苦諦故。以名色滅為上首。此滅由何。由彼能潤集諦所攝愛取等滅。故名色等種當不生果。名色等種是當來世生老死因緣。親因緣故說此先滅。無明等疏后始觀察。能潤因故。不說無明為先首滅。故得無學已觀云。由誰無故老死無等。余次第滅準此應知。言如是等類宣說緣起次第應知者。(景云)計此結文應在立難前說。由于次第門中立此難故。故于難后總結緣起次第言之。第七釋詞中有五復次。依字釋名者。由煩惱系縛為緣往諸趣中數數生起故名緣起。依緣字起字釋緣起字故名依字。(景師補闕)云。由諸煩惱系縛往諸趣中者釋緣字也。數數生起者釋起字也。依剎那義釋者。簡大眾部化地部等緣起是無為。亦遮正量部一期四相義。眾緣過去而不離等者。若依分位前十支為緣后二支為起。前支具因緣等四。雖復剎那滅入過去。種在身中而不舍離故依自身后果生起。或十二支前一一為緣一一為起。此有故彼有者。顯無作緣生義。此生故彼生者。顯無常緣生義。非余者。唯由有緣果法得有。非緣有實作用能生果法。亦非無生法為因故少所生而得成立。無作無常二種為緣。非余作用及無生法二種為因。故言非余。此簡自在天等有實作用及計無為能為緣起以釋其名。數數謝滅復相續起者。數數逢緣而續起故名緣起。于過去世覺緣性已等相續起者。初證菩提時覺悟緣性已后為有情發起語言說之故名緣起。自利稱緣利他名起。即是法輪展轉說義。第八緣性中有二。一四緣二二因。成唯識說。諸支相望增上定有。余之三緣有無不定。緣起經中依決定有唯說有一。謂增上緣。愛望于取有望于生有因緣義。若說識支是業種者行望于識亦作因緣。余支相望無因緣義。而集論說無明望行有因緣者。依無明業習氣說。無明俱故假說無明實是行種。會此文云。瑜伽論說諸支相望無因緣者。依現愛取唯業有說。別料簡云。無明望行愛望于取生望老死有等無間及所緣緣。此以無色望無色支。有望于生受望于愛無等無間有所緣緣。此以有色支望無色支。余支相望二俱非有。此文總說。彼文別顯。應如彼釋。有色望有色者。謂名色中色望五處。業有望色生。色生望色老死。無色望有色者。無明望行。名望五處。無色生望色老死。此中不說非業有。故不說之。此中且依鄰近順次不相雜亂實緣起說。異此相望為緣不定。諸聰慧者如理應思。答因緣者自體種子緣所顯故者。此答意說。因緣者無明種子唯生無明不生余支等。自自相望不望余支即是自性緣生。今說愛非愛緣生義。自他相望有增上緣無因緣故云也。何故說言依因果體性建立緣起耶等者。此中問意因通四緣。何無因緣。此中答意十因之中引發牽引生起定異同事不相違中雖有因緣。其定異因有別性生同事不相違體通疏遠。此略不論。其引發牽引生起尋名釋義應有因緣。但依現行相望名引發因。依潤未潤位行有等中業習氣說故是增上而非因緣。不遮愛種望取生種望老死為引發因有因緣義。亦不遮未潤位中識等五種望生老死為牽引因。已潤有中識等五種望生老死為生起因有因緣義。所望別故亦不相違。二因中。問幾支是生引二因果所攝耶。答于現法后法中識等乃至受于生老死位所攝諸支者。此說識支結生相續能引所引一時而有。去果相遠俱名引因。能生與果二世別故。親近能生獨名生因。成唯識說。生近正果名曰生因。引遠殘果說名引因。三性十因指如別章。此說雜染故不違余教。第九分別緣中。合以三十門分別。第一一一支問曰分別。無明有二問答。彼唯是不斷因故等者。不正思惟與無明作不斷因不能作雜染因。體非染故。何者不起非理作意而有緣起。故名不斷因非雜染因。此中景有二解。一云。不如理作意者約現在無明相應不正思惟說。此由無明故染不能染無明故不說為無明因。二云。是與過去無明相應作意。問若然者過去作意與無明俱。何故唯言作意與無明作不斷因。不言過去無明與現無明作不斷因耶。答雖有無明而力劣故故不說。作意力強故約其問答也。又此作意體。(備述兩釋)一云。遍行作意。二云。遍行思數也。又生雜染業煩惱力之所熏發等者。謂生雜染由業雜染起。業雜染起由煩惱雜染。故言由彼之所熏發。業體謂行。初因即以無明為體。雖諸煩惱皆業初因。無明獨十一勝事故偏說之謂所緣等。廣如經說。俱舍云。無明不說因。生死應有始。老死不說果。生死應有終。從惑生惑業。從業生于事。從事事惑生。有支理唯此。故十二支無始輪回。補闕云。生雜染體由業煩惱二緣所染。業因煩惱一緣染。故所生謂初無明。無明不由作意所染故起。是故不說不如理作意為緣起初。問何故不說無明自體為自體緣耶。答由無明自體若不得余緣于自體雜染不能增減。故自體非緣。行有三問答。由不了達世俗苦因為緣起非福行等者。三惡趣苦相狀易知名世俗苦。人天趣苦微隱難了圣智所知名勝義苦。或有釋言。八苦之中對法論說前七名世俗苦。第八苦名勝義苦。若作此釋。第八行苦既通五趣。應唯迷惡趣亦起福不動業。前之七苦既通人天。應唯迷善趣亦造非福業。苦苦壞苦行苦并通五趣故。由此故知前釋為善。彼世俗勝義苦依別粗細易難知說。此世俗勝義苦依趣總相凡圣境說。亦不相違。福不動業。近因等起唯近善思。遠因等起以無明發。迷當果故說癡為緣。若非福業近因亦以無明為緣。迷當果故。答此中通說福非福不動業緣等者。三不善根唯生非福。癡不善根通福不動。故唯識說。有下無明能發上行。不爾初伏下地染者所起上定應非行支。彼地無明猶未起故。故癡不善根通發三業。問發業有助正說正無助法。潤生有正助說正無助法。答一因不假多說正無助發。資緣必假數故正助俱陳。依發一切行緣而說等者。不但唯說身語行緣故不說思為身語緣。及依生善染污思緣為說故。說無明為緣不說無記行緣。身語二行唯無記故。但說無明發諸行故。近能發起身語意三善染污故。補闕云。思雖發起身語二行而不發思。無明通發一切諸業。是故但說無明緣行。又三業以思為性。無明緣行則生善不善思。是故不言思緣行也。答行為識雜染緣能引能生后有果故等者。謂行能引現識種子能生后有識現行故。非如名色但為根境能生識也。答識能為彼新生因故等者。由識入胎為新生因。總報能為別報緣故。或由識種為名色親因令新生故。此說名色初結生。義準下識入胎。前說為善。又依一切生一切有生時而說者。一切四生一切三有受生之時定有識界。故偏說識。余五不定。是故不說。又六處勝故由六處攝二種故者。但舉六處生觸時。是則類攝六處六識亦生于觸。觸是彼近因故者。唯識云。謂觸所取可愛等相與受所取攝受等相近相鄰近。引發勝故。以受等力于相似境或求和合或求乖離等者。謂受境與愛境相似。于樂受境愛求和合。于苦受境愛求別離。名相似境。故說愛以受支為緣。無明但于內外二受生滅等相不如實知。不能制心而起不了行相。愛不親順不說為緣。若疏由迷而起受者亦有緣義。非如受親故偏說受與愛緣。由希望生故于進求時能發隨眠等者。由愛希求勝境和合惡境別離。而熏種子發取隨眠。及引隨順生取之法。故取得生。是故偏說愛緣于取。問前已說無明為緣發起業有等者。善不善業潤已未潤皆名為有。能有果故。然依潤已能近有果獨得有名。未潤已前初造非增名之為行。依義勝異各得一名。今依通義故言無明發起業有。即是行也。但于潤位由取力故即令彼業于彼彼生處能引識名色等果。故偏說取緣有。第二三道門中。按成唯識云。無明愛取是惑所攝。即此三也。行有一分是業所攝。即此二也。彼會云。有處說業全攝有者。應知彼依業有說故。會對法等云。有處說識業所攝者。彼說業種為識支。是余是苦道者。準此即是余之七支以合說有。是業道故。成唯識云。七有一分是苦所攝。識等五種轉名有故。第三分別因果中有二重。初依十二支次第相望為因果。次云三唯是因者。無明愛取發業潤生之根本故。二唯是果者。謂生老死。是前十支所生果故。此重依三雜染及種現之因果所望別故。總束緣生為因果者略有五重。一等起門。謂前前為因后后為果。即此初言初一唯因等是。二本末因果。此第二文是。煩惱為本故。三唯是因等。此下亦云。前六支及愛取有是因分。后二支為果分。受通二種。亦依本末以辨因果。三異熟非異熟因果。五十六云。又現在果所攝五支及未來果所攝二支總名果所攝緣起。當知余支因所攝緣起。中邊上卷亦云。因雜染者謂煩惱業分。果雜染者謂所余分。四熟未熟因果。對法論云。因時有能引所引即前七支。于果時有能生所生謂后五支。謂由無明成熟愛取彼增長故。行等六支熟名有故。生老二支是所成熟。五分位因果。即前生引二因中云。能引及能生合十支名因。后二支為果。唯識亦云。十因二果定不同世。雖諸門說五義不同。所望有殊理無乖返。第四明相獨雜。三是獨相等者。成唯識云。無明愛取說名獨相。不與余支相交雜故。余是雜相。謂前后義定不轉作余支名獨相。與此相違是雜相也。謂能引愛非愛果者。體即行支。未潤已前名引因故。及能生趣差別者。謂即有支。由行被潤轉名為有。能生支故。識與名色六處一分有雜相者。謂如識支時通有五蘊。但說識為支。故是一分。至名色時識轉為名。名中一分。至六處時中識復轉名意處非余五處。亦是一分。但一識性徑于三支前后名異。其義亦殊。故名雜相。觸受非識故不同雜。依雜染時者是識支。謂前文說。由邪行故令心顛倒。顛倒現識既熏種子。即名識支。依潤時者。即識種子為愛取潤。初結生位名名色支。依轉時者。即此名色六根起時名六處支。非六處等全唯是識。皆有識故。是故成雜。別顯苦相故等者。現在識等現起五支酬前因起。五支相顯。別顯苦相。若在未來同異熟法當有未顯。合名生死。此生老死一為現在無明等七引因所引。二為愛取有三生因所生。故言及顯引生差別故。此生老死于次生身現在起時。增微有異。離為五支。故言別顯苦相故。須知此宗現在識等五支與未來二支有雜相者。生支具攝識等五支。老死但攝受支后分。故名雜相。亦可老死潤生俱有識等五支名有雜相。第五重釋經中緣起名義。梵云缽剌底此云應行。以不住故。梵云參此云和合。以正集故。梵云嗢此義譯起。以緣新起故。于三義中初總釋緣起以簡無為。次唯釋緣字顯緣不差。后唯釋起字簡不生法。廣如正理。緣起緣生者。若對法云。因名緣起果名緣生。第六四諦攝中。此說七支皆苦諦已。說余五支唯集諦訖。欲顯二諦體差別故。非五支全是集諦。成唯識云。皆苦諦攝取蘊性故。五亦集諦攝。業煩惱性故。逼迫是苦義。一切皆是苦。招異熟故。是集義故。五亦集諦。第七諸支相望為三緣中。有十六番問答。謂由無知于隨順諸行法中等者。基師釋。不善意行名隨順行。無明俱時為剎那等起故。名俱有覆障。由五惡見恣情放逸相應無知。此緣見起非親緣行故。與惡身語行為無間緣。或由身邊見等相應無知為無間緣親引諸行。若諸善行由無明引為久遠緣。由迷彼果起初二思后方起行故。成久遠滅緣建立當果。此說二行差別發果。亦得與善行為俱有緣。剎那等起非正發業故此不說。如是等義唯準應知。此中西方兩釋。一云。二乘無漏亦與無明俱。況有漏善。若依此義福等善業得與無明俱。亦用無明為俱有緣。二云。善不善業與無明俱故。此文總將無明望行為三緣。別論善惡。惡有三緣善無俱緣。故此論文言總意別。行與識為三緣者。由行同時熏發識種。是俱有緣。由行勢力令次念識種相續增長。是無間滅緣。由彼行種識當來果得生起。是久遠滅緣。受望愛為三緣者。由現行受同時起愛為俱有緣等。愛望取為俱有云由貪俱行故于隨順取法中欲樂安立者。愛與能取實不同時。所取所為取之因緣與愛俱有。愛望取成俱有緣。取望有為三緣又能引發彼界功能為久遠緣者。此望初生非后相續。將死我愛望諸界初起時有隔正死一念。故為久遠緣。有望生為三緣云熏發彼種子者。(景云)有支業種既被潤已。資發識等名言種子令生生等為俱有緣。(基云)由昔業熏識等種故今名為有。而生現果故成俱有。雖久遠滅而果轉者。如初潤有望初生。果轉故成久遠滅引發緣。隔正死時故。第八辨有支勝分全分中。有支有二建立。一勝分二全分。初唯業有。后六為有。由取滋潤轉名為有稱為攝受。第九業用門中有二。一明業多少。二為緣寬狹。即此業用及于各別所行境中如其所應所有業用等者。對法論說。謂無明支有二種業。一令諸有情于有愚癡。二與行為緣。乃至生有二種業。一令諸有情名色等起。二與老死作緣。如是諸支皆有二業。其彼第二業此云即此業用也。上文所說三種緣及是各別境中所有業者。即彼初業是。彼說老死亦有二業。一數令有情時分變異壞少壯故。二數令有情壽命變異壞壽命故。此中唯說前支與后為緣故無老死緣。不相違也。辨為緣寬狹中三。初明遠近緣義。二明后非前緣。三結之也。第十釋經此有故彼有等句。初顯無作緣生。唯由有緣果法得有。非緣有實作用能生果法故。言由未斷緣余得生義。二顯無常緣生。非無生法為因少所生法而得成立。后二顯勢用生義。謂第三雖復諸法無作。第四雖復諸法無常。然不隨一法為緣故一切果生。以諸法功能差別故作如是說。或第一破作用緣生。第二破常住緣生。第三顯勢用緣生。第四破不平等緣生他作我受果失。十一四句等分別中。非必是支。泛說彼故。無明第二句不說有覆無記別報業果者。略故。行第二句不說有覆無記識亦爾。或有是愛非受為緣謂希求解脫及依善愛而舍余愛者。善法欲數名求解脫愛。及一切善愛厭舍貪愛者。非順愛受為緣故生非愛。俱時及先無受無順愛受故。說非為緣。不相違也。理實此中應順后句。諸是愛者必緣受生。有受為緣而非是愛。謂后余支。十二障八正道中。其十二支皆障正見正思惟等。今說勝障但說無明及染意行并意行有障正見等。身行語行及色有一分障正語等。除無明行全有一分余九支一少分障正念正定。此言余者全說九支。此有二釋。一云。由前三支說障慧身及戒身故。余九支相從總名障正定等。理實唯應說愛取二障離欲道正念定。二云。定身者是心學。識支是心。名色六處生及老死并有心體故障定身。觸受二支是心所有。并名中色及前五處。從識總說障正定身。愛取二支障離欲道正障正定身。此說正見正思惟正精進為慧學。正語正業正命為戒學。正念正定為定學。成唯識論六波羅蜜與三學相攝中。或云精進三攝。通策三故。或依初學為論故云精進唯戒。守護戒故。今依久成。以精進助成見勝故唯慧身。正念順生正定支故。故定學攝。由念明記心專注故。十三染凈門中。四唯雜染品者。謂無明愛取及識。問三煩惱是染可知。何以知識是染。答如上說由邪行故令心顛倒。心顛倒故是識雜染。此據中有末心為支故云四唯雜染。或第四是老死支。老死位中不能修學故與染名。識等五支準生支說。此等六支實非染凈。隨總別業果得因名。成唯識云。三唯是染煩惱性故。七唯不染異熟果故。會此文云。七分位中容起染污假說通二。余通二種故。此唯染說為四支者。或識或老死假得染名。唯識據實亦不相違。十四因亡果喪門。有三種發起纏隨眠無明者。拔法師云。纏是現起無明。隨眠是種子無明。發起即是發業。不共無明通前三種。又解。有三種發起纏隨眠無明者。即三界無明通纏及隨眠皆能發行。由此滅故行亦隨滅。前解順緣起經。(基師)云。發起謂發業無明。此通相應不共。纏謂潤生無明。多唯相應。此二俱現行。所熏成種名隨眠無明。由發行無明以一切無明為根本故。此中通說潤生無明。又行當有支。無明當愛取。故此通說。又此三種發起為總。此中有二。謂纏隨眠。總別合論故名三種。發起之體相應不共即四為三。此三總滅故。彼發行別無明滅。彼滅故行滅。此釋通說發一切行之無明。不爾者潤生無明未滅何故發行即滅。又有三種發起纏之隨眠無明。一能發起纏。二能發起相應。三能發起不共。此三皆纏。初纏是總后二是別故。發此現行之隨眠無明有三。由此三隨眠無明滅故彼現行無明滅。現行無明滅故行滅。行中(景云)諸行于自相續中已作已滅及未起對治者。此舉諸行于自身中已作未斷。由此不有故識不有。言又由意行者故起身語行由此有故彼有者。由意思行起身語行。由意思有彼身語有。此別舉有以顯不有。言彼無故彼緣識亦無者。彼身行語行無彼識亦無。此方順釋。言此若全滅當知識亦隨滅者。身語及意三行全滅。當知識亦隨滅。基師釋。于自相續中已作未滅者謂意行。又由意行故起身語行者身語二行。由此三行故識有。行無故彼緣識亦無等者。謂種子識以行為緣。行無故種識無。行若全無其識亦無。或此種子識全無故現識亦無。如無明緣行道理如是愛緣取取緣有道理亦爾者。景師釋。問無明緣行道理類取緣有可知。有何相似類愛緣取耶。解云。有少相似而非是全。如前不善無明生后不善無明相應思行。類愛生取其義則同。不據無明生余身語意行及生福不動行。何等受不有故愛不有及至如行緣識道理者。(景云)此緣妄樂生愛。如因邪行生顛倒識。故同相類。(基云)問受是果愛是煩惱。行是業識是果。全不相似。云何類同。答行與識業果異故異性相望。今受與愛果惑雖別異性亦同故指無別。如從業生異熟異熟生煩惱。為類同故義不相違。宗師解云。如以無明為緣行與識為緣彼滅故識滅。亦以無明觸為緣受與愛為緣彼滅故愛滅。義相似故為類也。十五八門緣起相攝中。三門是彼所顯者。此總說也。下別分別。謂二一分謂內識生門自業所作門一全分所顯謂有情世間轉門者。(景云)內識生門但據六根生六識。識是識支攝緣起支不盡。自業所作門但據從行有業生于五趣差別。不攝三煩惱及五支種子。故不全攝有支。何故余五門非十二所顯耶。謂十二支緣宗明有情內身因果。外稼成熟門器世間成壞門非內身因果非十二支。食任持門但以外食長養眾生亦非內身能生起緣。威勢門者明依單支。五通通依九地發漏盡通義故非十二緣。清凈門者即是道品無漏從緣起義亦非十二支緣。(基云)內識生門識依根起。謂是諸識為體門。自業所作門業招異熟有總別。唯總報故言一分。緣生有三。一自性緣生。謂第八異熟識緣生自性故。二受用緣生。謂六識身受用境故。三愛非愛道緣生。即十二支。其識生門依根緣境。正似受用緣生。自業所作門正似自性緣生。一全即是愛非愛道。雖復解脫分善等名清凈門。而與流轉為違害緣。又非順益故亦不攝也。違流轉義。如緣起經。十六辨過患勝利。五過患者。(景云)一起我見。二起前際見。三起后際見。四起前后際見。五于彼見猛利堅執有取有怖不般涅槃。(基云)一我見為本。因此所起三際斷常并邪見為三。六十二見中隨其所應緣于三際起常斷見及邪見故。第五即于此見猛利堅執取之為勝。怖畏涅槃現在不得。即是見取或是邪見五現涅槃論。此五過患謂起四見唯除戒取。十七假實門。九實三假者。謂后三。成唯識云。已潤六支合為有故。即識等五三相位別名生等故。下品名愛。上品名取。故皆是實。十八一事多事。五事者。成唯識云。謂無明識觸受愛五。十九所知障因謂一者。前說惑業苦攝十二支已辦十二并煩惱障訖。佛地論云。若一百二十八煩惱等若所發業若所得果皆煩惱障故此不問。唯問所知障。謂無明。無明為法執無記慧因。故名所知障因。理實所知障與煩惱障無明為因。唯識云彼實用此為依故。今說發業無明。迷理增故。彼俱有故。為知障因。亦不相違。又由此無明發業招生故。后后所知障展轉增生。無明是本獨說為因。二十苦及苦因。五能生苦者。謂無明行愛取有。苦胎藏五者。謂識等五種子故。苦體即是生及老死。二十一因果雜分。謂所余支說為雜分者。謂受。下釋雜相。有二種受名為雜分。一謂后法以觸為緣因受者。謂受種子以觸種子為因。望后際果是其因受。二謂現法與愛為緣果受者。現起報受作緣生愛。是前際家果故名果受。故此一受雜因果分。問曰。識等五支皆通因果。何故偏說受雜因果名雜分耶。解云。識等五支望彼未來唯取種故。前四支唯明因分。從受生愛多因現起果受而生。故于受中通說因果。二十二境體兩果。謂前六支能生前果等者。愛非愛境界謂順違境。緣此境受名之為果。由愛非愛境界為所緣緣生能緣受故受名果。謂前六支為因能生此受果故。為受彼境而起前六。謂行與受為因。無明能發于因。識名色六處與受依。觸能生于受。隨其所應故說能生。其愛取有三能潤所潤為因。能生五趣自體果。唯受一支能生二果。謂現受種既被潤已能生現行受名生前果。行所引發種生未來自體名生后果。或前后剎那自類相生名生初果。在種未潤遠作引因生當來世生及老死名生后果。二十三二受俱行中。唯識云。十樂舍俱。受不與受俱故。老死位中多分無樂及客舍故。十一苦俱。非受俱故。老死多苦。故說十一。其種子體當位俱。如有支等。種與種俱。皆如理思。俱謂俱有。二十四三苦門中。唯識云。十一少分壞苦所攝。老死位中多無樂受。依樂立壞。故不說之。此中謂非受俱行支其一分者。謂與樂受俱者是。依樂立壞故言一分。十二少分苦苦所攝。一切支中有苦受故。依苦受立苦苦。故言一分。十二全分行苦所攝。諸有漏法皆行苦故。依舍受說。十一少分除老死支。前不苦不樂受俱行唯十。今加非受俱支故言十一一分。如前實義。如是諸圣教中隨彼相增所說不定。緣起經十地經二文有異。恐繁不述。二十五具支多少。(泰云)準此論文。無想天中命終受生無六識身。今釋。此文處長時說無非色支。非謂一切位全無六識。(基云)此依六識說無非色支。隨轉薩婆多理門。非實理。彼宗亦說睡眠非無心故。無色界亦爾。依真實義。在有色界諸支皆全。無色界中唯除現色。故前卷說在無色界識依色種。二十六依支離支。謂依上地支離下地支。此但一分支。唯識云。上地行支能伏下地。即粗苦等六種行相有求上生而起彼故。唯上地初起非余。亦非行全故言一分。二十七染不染。唯識云。無明愛取唯通不善有覆無記。即此三染前第四門說四雜染。今言三者。此實前假。義別故。其不善中通染及無覆無記。唯識云。行唯善惡。有通善惡無覆無記。七分位中亦起善染故名通二。此實無記。依五當生故無過失。二十八三界系中。欲界一切上界一分等者。唯識云。雖皆通三界而有分有全。欲界有二性。無明行愛取三性。有一業七果。上唯一性。無明行愛取二性。有一業七果。故言一分。二十九三學行。一切皆唯非學非無學等者。此以入圣后方成學。諸異生位皆非學故。前第九卷學業者。謂若異生若非異生學相續中所有善業。對法第四說求解脫者所有善法是有學義。此中依證勝學亦不相違。唯識云。圣者所起有漏善業明為緣故違有支故非有支攝。由此應知圣必不造感后有業。于后苦果不迷求故。雜修靜慮資下故業生凈居等。于理無違。即顯異生順解脫分順決擇分能感引果皆有支攝。緣起經下卷云。外法異生四種無明為緣生福非福及不動行。內法異生若放逸者彼除一種不共無明所余無明引發放逸為緣生行。內法異生若不放逸勤修學者及圣有學三種無明引發妄念為非福緣。然此不能招三惡趣。故此非福我不說為無明緣行。意顯不放逸異生及圣非福唯招人天別異熟果不招惡趣總異熟果。既非行支故不說此非福以無明支為緣。彼經又說。不共無明內法異生雖不放逸而修學者亦未斷。諸圣有學應知永斷。又不放逸內法異生若造福行及不動行。彼是正法如理作意相應善心之所發引解脫為依回向解脫而引發故。雖于善趣感殊勝生。而非無明起增上緣。然能作彼斷增上緣。此顯異生見道已前雖由三無明及不共種發福不動感人天趣總異熟果。不與無明為起勝緣。究竟滅故。非由三無明等親所引發。由彼種在或違能發故。亦不遮無明緣福不動行。但遮彼非福以無明為緣故。彼經但說圣有學不共無明已永斷故不造新業。不說異生不共無明已不起故不造新業。其善法欲后異生身善有漏支墮流轉故既非是學。故能感生緣起支攝。三十四果斷支。唯識云。有義無明唯見所斷。要迷諦理能發行故。圣必不造后有業故。愛取二支唯修所斷。貪求當有而潤生故。九種命終心俱生愛俱故。余九皆通見修所斷。此說一切預流斷者依多分說。非愛取支亦見取斷。此師說。取即愛增上故唯修斷。有義一切皆通二斷。乃至廣說無明愛取三支亦通見修所斷。然無明支正行發者唯見所斷。助者不定。愛取二支正潤生者唯修所。助者不定。又染污法自性應斷。非染污法二義說斷。一離縛故。二不生故。說十二支通二斷者如應當知。此言一切通十二支。言一分者。若依自性斷三惡趣煩惱及業。若依不生并彼諸果等說預流斷。名為一分。不還果人已斷欲界一切色無色不定者。(景補闕云)不還果人于欲界中不起現故。故知圣人亦有相應。現纏隨眠三種無明發福等。有無明支不得偏斷苦十因故無來。二果于上二界或有前后數起。多地十因牽多地二果。如上流人等。或有但起一地十因牽一地二果。如生行無行等三種不還。或有全無。如現般等。阿羅漢人三界生盡一切皆無。唯有現身殘報。是前際果隨因勢力盡任運自滅。故次下文說。識等五文種子名苦牙。愛取有名守養苦牙。生老死名苦樹。不同小乘所說前七為前緣起后五是后緣起故。婆沙云。十二支緣如樹。有根有體有華有果。無明行是根。識等五支是體。愛取有是華。生老死是果。此十二支或有華有果謂凡夫學人。或無華無果謂阿羅漢。上來第九分別緣竟。第十攝諸經中有十八門。一六種言說順逆次第者。有漏無漏皆有順逆。一分具分者。如涅槃經云。或為眾生說一因緣。所謂一切有為之法。乃至或說十一。如為薩遮尼揵子說除生一法。或時具說十二因緣。如王舍城為迦葉等具說。是為一分具分。今此說者。謂觀黑品齊識退還唯觀十支。或名色入胎唯觀九支名一分支。若觀白品十二并觀具滅十二并修彼滅道名具分支。即此一分名為黑品。觀苦集故。即此具分名為白品。觀滅道故。雜染清凈則是觀心故此不說。二由十種相應知緣起甚深義者。無常義有六。苦義第七。空義第八。無我義第九。依勝義諦。諸法自性雖不可說而言諸法自性可說為第十。前九依世俗諦安立差別門。后一勝義諦強施言設門。無常義六者。一雖自種力勝亦待他緣非自我作故。二雖他緣力勝亦待自種非梵王等作故。三雖種及緣生而種及緣于此生事無作無用亦無運轉。非如勝論我能造作以德句中法及非法并業句義助有實用令果法運轉。亦非如薩婆多有實作用令果法轉。今無能作亦無業用。果雖后生而無實運轉。故雙非之。四有功能生非是無因。五剎那剎那新新生起。非如數論轉變有果。六然似停住運動相現。非如正量部等一期生滅。依苦義者。諸有漏法性恒行苦一味無異相似有苦有樂等時。實無其樂無苦間斷等故。依空義者。因性離于勝論我作者。果性離于數論我作者果受諸苦者。然似不離。依無我義者。離我體相。空離我用。是二差別。緣起經下卷說。謂于苦諦離實我性名空。謂于苦諦非我相性名無我。對法第六說亦同經。所望有差不相違也。又此空義離作受。我體無我義。法體非我相。亦與彼同。此言無有我相者。無之言非故。依勝義諦。緣起自性不可言說。今說緣起故成第十。依對法論有五甚深。謂因甚深等。而此不同。緣起下卷說十五種甚深。初五而對法同。后十稍別。如彼經論說。三法住智是聞慧。真實智謂思修。異生如學而觀深義。或法住智異生聞慧。真實智圣者三慧。或法住智異生身智。真實智圣者智。住教等法故。如實義而知故。是二差別。四住者。以無倒文句說此法性。能論文句名為法住。故此法住以法性為因。故此法性名為法界。界是因義。或以文意及般若等經說彼真如名為法住。所詮從教名為法住。法住體故要有法性方為教依。以體為因以義名界。五生若無者。謂種子生識等五支是。無處無住生可是有者。謂現行生。六問意。上來分別十二支中。余十有支非更互為緣。何故偏立名色與識互為緣耶。答識于現法中用名色為緣故者。識于生位假名色起故用為緣。復于后法中用識為緣故者。當名色生必依識起。此說當現更互為緣。影顯現在名色依識起。當來識起亦依名色。所以者何下。故自征釋更互為緣。七觀黑品唯至識支等者。苦集二諦名黑品。滅道兩諦名為白品。還滅品教。其識與名色互為緣故。觀心至識卻還至老死故名轉還。其還如九十三及前卷釋。還滅品中名色非是識還滅因。不由名色滅識支亦滅。但由識滅名色必滅。故至識不還更進觀行乃至無明。無明滅故行乃隨滅。故四十四智七十七智其觀成立。無明已前無支因故。故亦不說四十八智等。毗婆沙四十云。菩薩增惡起作分但觀至識。愛樂寂滅分故具觀十二支。八生者非有故者。謂非自作他作。若有自我作大梵等他作。便有生者故。緣無作用故者。謂非俱作。緣力所生故者。謂亦非無因生。對法云。諸法不自生。亦不從他生。亦不從共生。非不從二生。雖無作用緣而有功能緣可得故。非自生破我作。非他生破大自在天等不平等因生。非共生破薩婆多等作用義。非無因生者破無因論。彼云。若緣起理非自非他遣雙句者。猶為甚深。況忘四句。是故緣起最極甚深。中論云。諸法不自生。亦不從他生。不共不無因。彼解云。自性空故不自生。緣性空故非他生。自他空故不共生。法若有體可說有因無因。法性既空。何得說有有因無因。前三句破有因緣。第四句破無因緣。九有是守養苦等者。業有能養故。十有支如膏者。且說業有。十一增有二義。一增當苦故。二增后支故。滅二返此。言一切有支純大苦聚為后果故者。謂生老死大苦聚。十二前七名有因法余五名有因苦者。能引所引俱是引因。當生老死名為有因。七支是彼因法故。生老死名有因苦。有前因故。愛取有三鄰近此二。相從名苦。有前因法故。對法云。謂于因時有能引所引。于果時有能生所生。熟變名果。故愛取有亦立果名。果將熟變彼方起故。此亦如是。十三三支漏盡所顯者。謂無明愛取是漏法。故斷此盡位名漏盡所顯。即由滅此三緣余支亦盡。故言緣盡所顯。由煩惱觸滅故一切受滅。故唯一受支名受盡所顯。十四七十七智中。景師解云。為顯有因雜染智故者。謂說緣生有老死句。又復為顯于自相續自己所作雜染智者。為顯自身自己所作生為緣有老死。即是非不緣生有老死句。又復為顯前際諸支無始時故者。此中總說緣過去生有老死。非不緣過去生有老死二句。又為顯后際諸支等者。總說未來二句。又復為顯支所不攝等。為顯遍知三世上中下果住在因中名法住智。基師解。答文有三。一總答立智所由。二別顯諸智所由。后結成數。為顯有因雜染智者。此為總答。謂觀諸支有其因法。謂如老死以生為因。乃至行支以無明為因。無明更無其因。故成七十七緣。此雜染之所起智名雜染智。或能緣智即是雜染。又復為顯等者。有四又字。初又字顯緣現在有二智。謂緣現在生而有老死。非不緣現在生而有老死。現在自身自己作故。第二又字顯緣過去老死有二智。謂緣過去生而有老死。非不緣過去生而有老死。觀于前際無始來老死皆以生為緣。第三又字顯緣未來老死有二智。謂緣未來生而有老死。非不緣未來生而有老死。未來雖未起容有雜染還滅義故。觀雜染故成二智。此三際中初智觀果有因顯其所由。此第二智觀果有因非不決定。破外妄計。非不平等無因而生。第四又字顯觀支所不攝法。諸有漏慧遍知義故。即法住智遍知三世緣起教法名支不攝。以為第七智。前六真實智合法住一真實六故成七智。若依此義。圣者身中亦有法住智。異生身中亦有真實智。皆起七智觀。余前十支亦然。故成七十七。此師分文配釋與備師大同也。泰師復釋。第七遍知緣起有支所不攝法。以有漏智執法有體故名法住智。問已說生緣有老死等。何故復說非不生緣有老死等耶。答論有二種。一立自宗。二遮他宗。若但說生緣老死等者。或有生疑為與言論作如是說理未必爾。為決彼疑顯此理定。是故復說非不緣生有老死等。十五四十四智。于十一支各立四智。除無明支。不從支起故。問七十七智四十四智有何別。答約通相三乘同起。若約別相并是聲聞觀。聲聞觀中鈍根之人起四十四智觀果由因。觀易成故。利根之人起七十七智觀因生果。觀難成故。又七十七智七處善中第二集善及三義觀攝。四十四智通四處善。無法住故非三義觀。此二智門雖通后智。而正當是加行觀法。為初生道之方便故。十六明識起通局。若生色無色界除其下地一切現前如在欲界者。(基云)此隨順理門。在上二界不起下地一切諸識。如在欲界相似起上意識一切無遮。長讀文勢義道亦達。真實理門。上二界中除在下地獨有之識。余三界意識皆得現前。潤生起故。既許二定以上起初禪三識身。亦應許菩薩在色界中起欲界鼻舌識。自下大文第二明斷三雜染修六現觀。廣如決擇及唯識第九對法十三顯揚十六等解

瑜伽論記卷第三(之下終)瑜伽論記卷第四(之上)(論本第十一至第十二卷)

　　　　釋遁倫集撰
論本第十一

九地明境分之為三。初二地是境體。一切皆以識為性故。次三地是境相。粗細異故。后之四地是境界位。定俱不俱心無故。體二易知難知為前后。相三粗細成三三品為前后。位四中定散有無。初二勝劣為前后。后二顯隱為先后。此下四地明位故文來也。于中初地名三摩呬多。此云等引。舊云三摩提訛略也。基師解云。此有七名。一云三摩呬多。釋論解云。謂勝定地離沉掉等。平等能引。或引平等。或是平等所引發。故名等引地。此卷下云。非于欲界心一境性。由此定等無悔歡喜安樂所引故。即以三義解等引。一等能引。二引平等。三平等方便所引發故。能引所引俱平等也。二云三摩地。此云等持。舊云三昧訛也。三云三摩缽底。此云等至。舊云三摩跋提訛也。四云馱衍那。此云靜慮。舊云禪義不正也。或云持阿那訛也。五云質多翳迦羯羅多。此云心一境性。質多名心。翳迦云一。阿羯羅云境。多云性。舊云一心略也。六云奢摩他。此云止也。七云現法樂住。六十三中解等持心一境性奢摩他及住義。此諸名中其等引地釋有三解。如實義者通有心無心唯在定位一切功德。等引三義其理通故。一切散位皆非此地。三摩地名目別境中定數。通攝一切有心位中故。心一境性通定散位。如釋論中四句分別。然諸經論就勝但說空無愿等名三摩地。三摩缽底通目一切有心無心諸定位中所有定體。諸經論中就殊唯說五現見等相應諸定名為等至。靜慮通有心無心有漏無漏染與不染。依色四地非余地處。然諸經論就勝多說色地有心清凈功德名為靜慮。心一境性體即等持。通染凈故。以心一境性釋等持故。奢摩他唯有心位非無心。唯凈位非不凈。唯定位非散心。現法樂住唯四靜慮根本非近分。凈無漏心非散及無色。由此等引通攝一切有心無心定位功德。總寬通故偏立地名也。景法師云。三摩呬多又舊名三昧者語訛。泰云。三摩地又舊名三摩跋提者語訛。是二師言有相違也。今謂三昧即三摩地。當如基師之所說。所以知者。以成實論云五圣智三昧。此論十二云五圣智三摩地故也。新羅元曉師云。三摩地之與三昧名義各異。所以知者。如金光明經第三卷中明十地定。初三地定名三摩提。后七地定名三昧。其若一名而譯有訛正者。何故一師譯經之中或名三昧或名三摩提。故知異也。今謂之不然。彼經云三摩提者。即今所言三摩呬多此云等引。彼云三昧者。舊翻名正受。即今云三摩地翻名等持。二義別故。上上各名影略互顯也。但恐曉公不別地提二字濫作斯難。然復勘新翻十卷金光明經。十地定皆名三摩地。此即譯人解音不同也。就此地中。先結前生后。后開互解釋。于中初開列五門。二依門釋。前中復二。初頌列五門。次長行屬當頌文。最后眾雜義即入第五諸經宗要。其宗要中釋下所列八解脫等諸法相經。其眾雜義亦解諸經散雜眾義。俱釋經故。故成一門。于安立門唯解靜慮不解解脫等持等至。下宗要中方釋三故。依門釋中有四。一總標。二安立。三作意及所緣。四釋經。三四合明故為四。既總標中有二。初標四門。后隨別釋。四靜慮名如前第五卷記釋。廢立增減如六十三。等持中有十一門。不釋第十一。易故。又聲聞地方釋。四修定者。一為得現法樂住。二為得智見。三為得分別慧。四為得漏盡。五圣智者。謂自體智。補持伽羅智。清凈智。果智。入出定相智。圣五支者。現法樂住為四。審觀緣起法及為斷除余法結縛為第五。有因有具圣正者。正見正思惟語業命五名有因。正見正精進正念三名有具。此七支與圣正三摩地為因故。等至中有六門。八勝處十遍因解解脫已略解訖。更不釋之。決擇等中釋四無色不異解脫故亦不解。安立中初總后別。由此定等無悔歡喜安樂所引者。謂由持戒心便無悔。無悔故歡喜。歡喜故安樂。安樂故得定。故此等引非于欲界。亦非欲界中于法全無審正觀察。別中有四。一安立離生喜樂。二安立蓋障。三安立支分。四安立定名。初中有三。初引經標。次隨別釋。后世尊于無漏方便下釋三摩地與解脫前后妨難。欲所引喜等顯示所離。所證轉依無為名離故。又五法修習圓滿者。顯由轉依所生之法。歡喜俱以喜受為性。無悔所引正深慶悅立二差別。安樂俱以樂受為性。離諸粗重所引調暢暢調所引二種樂果立二差別。前第五卷云。離生喜樂。然此二受俱是適悅。皆由意生總名為喜故。此但言說離生喜。不爾諸文使為乖角。欲所引中不說舍者。欲所引舍而非忻樂厭惡欲故而非所斷。不善引舍不善性故正是所斷。故說不同。問曰。殺生要須嗔恚業道究竟與嗔恚俱。嗔是戚性。云何得與喜俱。解云。下決擇云嗔與喜俱。故無妨也。歡者謂從本來清凈行者觀資糧地所修凈行等者。此中意說。加行道位方修等引故。住資糧方修凈行持戒清凈生無悔等。于修定時前遠方便要先戒凈名資糧地。非要入位方修等引。釋前后妨難中。有三經不同。一先說三摩地后說解脫。二前說解脫后三摩地。三說二俱時。上來所引離五惡法先說解脫修習五法后說三摩地。當第二經。既此相違。故今解釋。此中根本定名三摩地。斷伏煩惱名為解脫。由無漏中多依根本地斷諸煩惱故。先說三摩地后說解脫。非不依近分先斷煩惱后得根本。于有漏中多依近分以六作意先伏煩惱。以第七加行究竟果作意入根本地故。亦有第七作意。在近分地為解脫道。后方得根本故。此中言由證加行究竟作意果煩惱斷已方得根本三摩地故。不爾便違對法等說。第七作意在根本地。俱句之中作意及定俱是無漏。解脫俱者斷煩惱種。謂加行究竟作意在未至定所引果作意入根本定名三摩地中。此定俱時是解脫道證無為解脫。故說三摩地與解脫俱。非加行究竟作意俱時之定名三摩地。及余無間道三摩地中等者。此說前方便在未至地依根本地起無漏無間道。此二所引解脫道俱三摩地中。此能斷惑名解脫俱。非謂前二有漏作意能伏惑者名余無間道。此不與三摩地俱。所引解脫道亦不入根本故。有漏無漏皆言方便者。未得無學果滿名為方便。以說斷惑為解脫故說初離生喜。余定生等則可知矣。或此俱句即未至地無間道名三摩地。此能解脫障故名為解脫。與前三摩地及解脫體不同以為俱句。所望別故。第二安立蓋障中有二。初明蓋相。后明食非食。蓋相有二。初標列。后別釋。惛沉睡眠蓋中。初別釋相。后合立為蓋所由。不守根門等。如聲聞地說。心極昧略。如唯識論說。解合立蓋中以二復次釋之。掉舉惡作蓋中。初列釋二相。后解合立蓋所由。所由中有二復次。初解俱緣親屬等處所同故合立一蓋。后解行相相似故合立一蓋。前別解惡作相中有三時。初謂在俗時。次我本何緣少小出家等者初出家時。后或因追念昔所曾經等者出家后時。解行相似文亦有三。初又于應作不應作事乃至非作反作釋初二時悔。應作不作非作反作皆通在俗初出家故。次除先追悔所生惡作后生惡作差別。第二釋前出家后時所起惡作。除先追悔所生惡作等者。除則在俗時所起惡作。此惡作纏猶未能舍者。初出家時所起惡作猶未能舍。次后復生憂戀惡作者。念昔曾經戲笑等事所生起故。此又出家已后一種惡作差別。上來二種攝前三時所有惡作。在俗惡作其處可起。與掉舉境界可同。出家初起惡作行相不應起處名非處惡作。故論第三總結文云。次前所生非處惡作及出家后時所起惡作雖與掉舉處所不等然相相似。非但同境。惡作憂戀與掉舉合立。其出家后二境不同。悔亦憂戀故合立蓋。非掉舉體不遍染心。然行相增。此時非有。說處不等故。與唯識理不相違。疑中。于師者佛僧二寶。于法者理。學者行。誨者教。證者果。即教理行果四法寶也。由于三寶懷疑惑故不能趣入勇猛方便道及正斷寂靜滅諦。或方便者加行道。正斷者道諦。靜者滅諦也。下明食非食。食者資長義增生蓋緣。非食者斷滅蓋法。若能于此遠離染心等者。唯舉凈妙相之所以也。九惱事者。如五十五說。法光明者謂如有一隨其所受所思所觸者。聞思修慧如次配之。觀察諸法通上三慧也。又證觀察能治惛沉睡眠黑闇者。證謂修法慧。謂于定中觸慧會名證。由法光明聞思等慧除癡及疑。在修慧位能除惛睡。以能顯了諸法性故名法光明。以為非食。笑者謂如有一或因開論或因合論等者。顯說話名開論。隱密約喻說話合之令解名合論。開口而笑名現齒。喉中出聲名啞啞。九種住心者。如第三十卷聲聞地對法第十等釋。有緣緣起者。有緣謂果法。緣起謂因法。第三安立支分中有二。初依地立數。后明廢立。初中釋名。支謂支分如覺道支。薩婆多說。定是靜慮亦靜慮支。余是靜慮支非靜慮。如實義者。如四支軍。各對治故。舍念知三依于定位同能除障名內等凈。凈諸障故。余名可解。辨體謂七。以初二定樂受故。內等凈體非信故。三藏云。除朱定余二定中皆立有支。若有漏凈定中尋伺二種與修慧俱。隨修何功德時于前方便得有尋伺。若至根本即無尋伺。若在有漏八正道中即立尋體為正思惟。就無漏八正支中若后得智俱。即于尋伺數立正思惟起言說故。無分別智同時八正就一慧體義說為二。離邪見故名正見。離邪思惟故名正思惟。以證智非言說因故不就彼尋體立正思惟。以十地經云何故凈覺人等。故知后得智起說與尋相應。欣樂二種一體義說。若令意識心悅適邊名喜。若令賴耶及色身適悅邊名樂。此依對法文。若依瑜伽置言。令所依賴耶悅適名樂。賴耶雖知恒是舍受。然在地獄等苦處亦令所依賴耶不多安適。若在人天樂處即令賴耶悅適安穩。初二定中雖明喜樂俱喜受性。以明功德及煩惱與受相應門。但言初二定與喜根相應不言與樂俱。次廢立中。初定尋伺為取所緣等者。對法明三。謂尋伺為對治。喜樂為利益。定為所依。此中說四。泰云。總以三義釋靜慮支。將對法三攝此四故。此中說支略有二者。恩重加喜樂等利行者故。若法有此二義立定支。余慧思等無此二義。故略不說。基云。此中說尋伺為取所所緣者。觀隨應境為能對治。定為所依。喜領所得。樂除粗重。適悅心受名喜。能怡悅身即名為樂。粗重在身樂生彼滅名之為除。非除下惑。除下惑者。唯尋伺故。即顯諸處說利益支有二義。一領所得境。二除粗重障。第三四定以領所得即除粗重。更無別體。具二能故。適悅諸根舍粗重故。諸靜慮中雖有余法然此勝故。于修定者為恩重故偏立為支。然此禪支義廣分別者。至六十三更當釋之。第四安立定名中。先釋別名后釋通名。初中。乃至第四定云舍念清凈差別應知者。解差別有二解通明四靜慮差別。如有尋有伺尋伺寂靜。喜寂靜。樂寂靜。舍念清凈等。二解但對三禪以明差別。三禪亦有舍念不名凈。未離以上煩惱等故。第四靜慮由離障盡故。舍念得清凈名故。故云差別應知。下釋通名有五。一增上心。二現法樂住。三彼分涅槃。四差別涅槃。五出諸受事。文分為四。第三第四合分別故。增上心者。定體名心。即由定體清凈故能慮。亦可由同時心王有清凈。令彼定數正審思慮。現法樂住中。初解樂。次解現法住。后解無色不名所由。領受喜樂者。謂喜受安樂受。安樂者輕安樂。舍樂者舍受樂。悅身心樂者所怡悅樂。樂住者六十三說。系心于內不流散故住能引樂名為樂住。由此菩薩地言。有漏樂者三界所系。無漏樂者是不系攝。今依身心俱有四樂。喜樂樂樂安樂舍樂。故四靜慮得樂住名。欲界無后二。無色無初二。故雖樂現前不名為樂住。又喜樂初二禪樂。安樂是第三禪樂。舍樂是第四禪樂。身心樂者簡無色界非樂住所以。難云。第四有舍受。舍受名舍樂。四空有舍受。應亦名舍樂。故今解云。彼唯有心樂。此有身心樂。故但此名樂住非四空。阿練若苾芻便生譏論言我今問彼超色無色寂靜解脫而不能記等者。此意說言無色定名超色。無漏定名超無色。此二名為寂靜解脫故。今為說無色界定非為樂住。色四靜慮名寂靜解脫。是現法樂住。有釋。超色無色者。非過外故云超。以至極處故云超也。如喜為二禪極等。由諸煩惱一分斷故非決定故名彼分涅槃者。凈定無漏定味定名為一分。斷彼味定名諸煩惱一分斷故。有寂靜義名為涅槃。以是有為速動非是無為決定疑寂名彼分涅槃。凈及無漏體是有為實非涅槃。但據無惑與彼涅槃少分相似非決定故名彼分涅槃。或凈四靜慮現行煩惱一分斷故種子未斷后還退生非決定故名彼分涅槃。言非究竟故名差別涅槃者。由離煩惱隨分寂靜假說涅槃。非是究竟寂靜。故言差別涅槃。第五名出諸受事中有四。初標四出引經證成。二與五順出離界展轉相攝。三因釋六出離界經。四釋離諸過失名出離依。初中有三。初標四出離。次解出離經。后問答辨。出離有三義。一不行義。二滅粗重義。三離染義。初定離憂具此三義。二定離苦唯有滅粗重義。染初已舍后猶行故。后之三離具粗重滅及離染義。無相離舍要無學位。余位分離不得離名。解出離經中有二。初解離憂經。后例離余經。如是于余隨應當知文是也。知序者。序謂根由。能發相者。謂根境等。無知種子者。以無知人多起憂故。此皆名序。設非染憂亦說由癡起。又煩惱種皆能起憂。無知為本但說彼種由此不善憂根之性。由癡被損離欲須舍。余亦隨無無知滅故。設有分別而非俱生。離欲亦舍。俱生憂根伴類舍故。問答中有三。初諸根相。次明苦根。后釋無相。初靜慮中苦根粗重猶未斷者。由諸憂根無知等引。彼離染時一切不行粗重亦舍。設于無上法悕慕愁戚亦無知引。故離欲舍由諸苦根有不由癡引離欲猶行。故彼粗重無堪任性二定方滅。問苦根離欲起粗重二禪滅。喜樂離下舍。粗重上地除。答苦根所依及尋伺初定有故二禪滅。喜樂所依無別引。離染之時粗重亡。若初靜慮已斷苦根是則行者入初靜慮及第二時受所作住差別應無等者。此意說言。初定滅憂二定滅苦。由此雖有現法樂住遂成差別。若初定中已滅苦者。二定無別現法樂住應無差別。經說。靜慮出受差別住成差別故。又此斷受有差別故。初定尋伺不寂靜粗重不斷滅。二定方寂靜粗重方斷滅。若初定中苦根已斷此別應無。又無相者等。景云。無學人無漏定心緣真如境名無相。以煩惱相應舍根為煩惱雜或為煩惱緣縛并是舍根體上粗重。今說能縛舍根惑種名為隨眠。于無相定中滅其惑種名滅隨眠。非滅現受名滅舍根。以無相定中必有受故。以受非煩惱性。諸受種子不名隨眠。故云非彼諸受得有隨眠。而緣舍受煩惱斷故說舍受斷。彼煩惱品粗重說名隨眠。泰云。無學之人空觀之時取相舍根種子永滅。隨眠剛纊名為粗重。粗重無余斷故名滅現行。何者。住無相定必有緣相舍故。今舍現起纏種名隨眠者。依名說故。非彼喜樂諸受得有粗重隨眠。斷雜彼煩惱故名斷。彼煩惱品諸受種子名為隨眠。基云。有漏舍種子為煩惱縛假名為粗重。入此定中說之為斷。現行無漏舍假名現纏在定猶起。非彼諸受為煩惱染。得有隨眠。即此隨眠說名粗重。非無漏受而無種子。有釋。非滅現纏者。非滅相應緣縛煩惱所縛舍根之體也。謂此舉能相應煩惱等而取所縛舍根名現纏。非滅此現纏也。又此舍根實通九地。今約唯舍之地故說五地。第二與順五出離界展轉相攝文有三。初牒釋出離言。次釋妨難。三雜釋經。由欲恚害出離即說乃至樂根出離者。初欲出離即不凈觀。次恚出離即是慈觀。后害出離即是悲觀。此三出離即是憂苦喜樂四根出離。以慈悲通在四靜慮得。第四靜慮中慈悲即是四受出離。由色出離即是說第四靜慮舍根出離者。此得空處定。離色欲故。即是等四定舍根出離。由薩迦耶滅者。即無相定離三界染最后盡時說無色界舍根出離。此后二種合名出離舍舍根。順出離言有何等義由住此者能出離故名順出離者。住此觀者是無學人隨順此觀名順出離。不說由此出離于彼者。不說凡夫學人由此五觀出離于彼貪恚害等。言為離欲者說此界者。為已離三界欲人說此五種順出離界。釋難中。彼諸出離雖復同時等者。欲恚害三雖同時斷。然約方便別修三種對治別立三也。下約三人別修三觀立三出離。隨彼三人煩惱偏增各作一觀或慈或悲者。能出離欲恚害等。此上唯有一類對治故后出離無有差別者。第四色出離別依空處皆色觀空一類對治。第五于四蘊身別修無漏空觀一類對治。前后治別。不同前三同時出離差別分多。故云無有差別。云何猛利見者等下釋經中有二十八句。初十三句離欲方便道。后與此相違下十五句正離欲道。此經意顯由前加行后離欲道。阿羅漢身染受不行眾惑不起。如紅蓮華水滴不著。故作五觀名順出離。初十三句中。初一句是總標其人謂猛利見者。次十二句別釋其觀。初中謂由觀察作意者。于七作意中是觀察作意此言是總。于勝事作意者釋等隨念欲。猛利功用作意者釋猛利見者。云何于諸欲下別釋十二句中。初八句不著欲觀。后四句厭于欲觀。問何故文但言觀察作意而不說了相作意等耶。基云。今說阿羅漢究竟離三界欲作五種觀故。謂離無色染加行究竟作意。前加行道是觀察作意故。準此后文正斷道中釋其心善逝。云何謂住加行究竟作意故也。后十五句中。作意趣入等四一一翻前。文相可解。謂住加行究竟作意者。是離無色染究竟作意作意。此時正斷諸惑。當得究竟心妙往道。名為善逝。謂善修習余作意故者。謂善修前觀察作意等。景師通取前五作意名余。此說斷位及斷方便道位者。謂總結顯加行究竟作意無間道斷位。及觀察作意等斷方便道位也。解者即解脫粗重縛。脫者即脫相縛。并是現行。離系者謂離前二縛種子系。從諸欲緣所生諸漏除欲貪者。前方便中已偏厭故所以除之。損匱者。惡趣名損。乏善果名匱。于彼解脫超出離系者謂如前次第解脫諸纏所緣隨眠故者。基云。謂解脫纏名超。解脫所緣名出。解脫隨眠名離系。今解。于彼者。指上所說漏匱燒惱等是。解脫超出離系者謂如前次第。解脫諸纏名解脫。脫所緣相名超出。解脫隨眠名離系也。謂依將得正得隨念諸欲境等者。即未來現在過去如其次第諸欲境界也。第三因釋六出離界經文有其四。初引證經釋。次明別治行相。三釋妨難。四釋五六界差別。是故慈等于恚害等非正對治者。顯初修行猶起我慢疑惑未除。為令折伏舍諸邪執建立此界。別治行相中有二。初約三類則治。后約六行別治。觀察究竟正道理故建立第六者。但有因果諦實所執我空名正道理。觀察此故慢疑便滅。一恚二害三嫉四癡貪恚。菩薩地說。如次是慈悲喜舍四種對治。今言喜治不樂即是嫉也。舍治貪恚。不說癡者。以愛憎境非平等故。俱于此中而起舍行。但說治二。中境順舍略而不說。實亦除癡。若離我慢于因解脫等者。不執我慢。離慢執縛名為解脫。于所證諦實等中便無疑惑。釋妨難。云此諸出離定能出離一切恚等者。謂有難言。修慈等六定離恚等六種所治。何故前說是故慈等于恚害等非正對治。今釋之云。此諸出離修習滿位定能出一切恚等。前方便時不善修故。恚等過失容可現行。由此前言非正對治。初之四種天住所攝等者。景師釋。此中判前門不凈觀慈悲勝色相為天住者。從所依靜慮說為天住。以不純是四無量故不名梵住。今六門中說四無量為梵住者。據能感梵福說為梵住。純以具說四無量故。基云。慈悲二種通依禪修名為天住。別依無量修名為梵住。第四釋離諸過失名出離依中有三。初標出離依有四種。二隨別釋行相所由。三結四種四時得失。第二文有二。初標因四人有別建立四種。后廣釋行相。因其諂詐說法是依非數取趣等者。有諂詐者計師為勝。睹相威儀遂便依學。今令依法不依于人。要與彼論分別決擇自方證知非近于人而即證知。即于此中復有差別者。重釋前依。佛順世俗有二種言辭。一人二法。今令依法不依于人。不可聞佛隨人之言便亦依人。佛順世俗言辭不應執故。法又二種下釋第二依。因順世間說于文字以詮義理。不應但聞順世文字即為究竟。故令依義。佛所說經或有了義等者。釋第三依。雖令依義不得隨自見取之為勝。故依了義經。了義四重相如余處。世尊或時宣說依趣等者。釋第四依。人天因說識。涅槃因說智。了義經中為初修說識。為久修說智。有聞初修便執為極。今為遮此故說依智。取究竟故。第三結中。略依四時失不失故等者。得法時于依法智生不依于人。任持時義可文持非文義持陀羅尼故。觀察義時依了義非不了義疑智生故。法隨行時者。法謂滅諦。隨法謂道諦。修出離道時依智非識。此上四依從初行至后行。從粗修習至細修習究竟成滿如是次第。復次已說安立當知于此等者。前頌五門云。總標與安立作意相差別。攝諸經宗要最后眾雜義。已解總標安立。自下第三段文合釋作意及相二門。此中所緣即是相故。文合為三。初標起。次別釋。后通辨。作意差別者下別釋。中初釋作意。后釋所緣。初中有三。初標列七作意四十作意名。次別釋四十作意行相。后以七作意與四十作意相攝。作意體者即遍行數。修定慧時作意用增故。對法說。作意增長利益者。謂善順奢摩他毗缽奢那故。然明七作意但約定地。四十作意寬通定散地。雖復通定散。而多分依彼位修。故于等引地明之。七作意相如下四十三卷三復次廣釋其相。并與四對治相攝。對法第九亦爾。二十八二十九說七作意與四作意三種瑜伽等相攝。皆廣如彼。今略辨七門。一三慧門。景師解云。了相通三慧。后六唯修慧。基師云。了相一種通聞修慧。余六唯修。或七皆修慧。二名義緣。了相通緣名義。余六唯緣于義。三漏無漏。第八十說。皆通有漏。四三學門。了相加行究竟果作意通于三學。余五有學及以俱非不通無學。如下相攝中。五四道門。基師解云。了相勝解觀察作意通于方便勝進二道。遠離作意唯無間道。攝樂作意通四道。加行究竟作意通無間勝進道。第七作意唯解脫道。此依二乘修習四道。后品所有加行無間等皆前品勝進道故。菩薩不然。剎那剎那容具四故。義準應知。今依離諸地。了相勝解故通勝進引生無間。觀察作意亦通加行。后品無間是前品勝進。故說第六亦通勝進。通依九地并七門作意實義如是。六十二說了相勝解加行道攝遠離及加行究竟作意無間道攝攝樂作意四種道攝觀察作意勝進道攝者。此依初離欲染別離上染加行道說。依容預勝進。不說后品無間是前勝進道故。加行究竟作意唯無間。觀察作意依斷中品進修道說唯勝進道。不說已后為加行道。亦不相違。第七作意為解脫道義準可知。故論不說。六以三瑜伽師相攝。基云。一者初習業有二種。一于作意初習業者。安住一緣勤修作意。乃至未得所修作意未能觸證心一境性。二凈煩惱初習業者。謂已證得所修作意。于諸煩惱欲凈其心正勤修習了相作意。二者已習行瑜伽師者。謂中五作意已善修習。三者度作意瑜伽師者。謂住第七作意超過加行方便所修住修果故。準此三瑜伽師。二十八又說順解脫分名初習業。順決擇分名已習行。諦現觀后名度作意。即顯了相在順解脫。次五作意在順決擇。第七作意在諦現觀后。若作此說。便與四十作意中有學等三相攝文違。七種作意皆通有學。初及第七亦通無學。由此故知三瑜伽師別依位配與七作意相攝義殊。兩門自別。不可以三瑜伽師與七相攝。便顯七作意三位亦然。不可于此浪生分別。然三瑜伽師二十八中總配七作意。不依三位配七作意。如在非學非無學具七作意。在有學位資糧道有具七作意。先依世間道進離染故。亦有資糧道不修七作意不修定故。加行道中方具七作意進離欲界九品染故。得現觀后亦起七作意進離上地染故。七緣假實門。了相勝解加行究竟果三通緣假實。下明此三通攝勝解作意及真實作意故。觀察作意唯攝勝解作意即唯緣假。余三作意一向緣實。以無間道唯緣如故。此就前門。余門隨應。如下當辨。四十作意為十一類。一初二教義。二四念住。三二假實。四凡圣三類。五斷初中后三類。六四類所緣。七六類修證離染。八四道。九四位修。十四類慧定離障而得自在。十一四類三乘因果所有作意。初四類為一通因。后七類唯在有學無學為別因。就別釋四十中。緣法謂聞慧緣義。思修者名依多勝非境唯爾。聞等緣義修亦緣教故。勝解作意者。對法第十一云一向世間作意。真實作意者。對法云一向出世間及此后所得作意。即本智后智。此中所言以自相共相思惟諸法者。即后得智。緣真如理是根本智。有學作意有二。一自性者性是無漏。二在相續者約身分別。在學身中所有善作意若漏無漏皆名學作意。遍知作意等者。景云。或有加行后得心外緣如名遍知。不正證故不能斷惑。或有遍知苦不觀真如不能斷惑。正斷作意俱作二事者。遍知真如復能斷惑。基云。遍知作意遠加行道。正斷作意近加行道及無間道。已斷作意謂余二道。有分別無分別影像作意者。分別體境即三界心心所。以分別名攝三界法。五法之中相名分別之分別也。此二作意境體是一。觀止別故分為二種也。對法第十一說。有分別影像者。謂勝解作意定慧所緣境。無分別影像所緣者。謂真實作意定慧所緣境。彼依有漏作意止觀名有分別影像。體是虛妄分別故。無漏止觀名無分別影像。體非虛妄故。此中依所緣境名分別體。能緣止觀分成二種。故不相違。事邊際所作成辨者。景師云。依下文判。前二位在地前。此后二在見修無學。無分別智緣彼真如即是身受心法通體遍滿一切名事邊際。所作成辨所緣作意中先就因辨。以其因中亦有隨分所作成辨道理故。謂我思惟如此如此者。謂緣因中自斷苦集非一重言如此。若我思惟如是如是者。反緣因中修證滅道。滅道非一重言如是。當有如此如此者。復令眾生當有如此斷除苦集。苦集非一重言如此。如是修證滅道。滅道非一重言如是。次緣于果故言及緣清凈所緣作意。下相攝中指緣彼因中。先所作事通七作意以為初門。指緣佛果以為后門。唯攝加行究竟果作意。于其修位更無別境。遠緣向前三種境界。所作成辨所緣作意者謂我思惟如此等者。依下文判唯在無學佛果。今此文中先因中自利利他辨作意。后就果辨。言謂我思惟如此如此者。無相見道止觀因緣理故總名事邊際境。于修位中更無別境。遠緣前三境。又前三境若在佛地總名所作成辨所緣作意。基法師釋。事邊際所成辨與對法論及下二十六相違。至彼當釋。言事邊際所作成辨所緣作意者。此有兩釋。一釋同對法。謂初是盡所有性。盡所有性謂蘊界處諸法體事唯爾所故。如所有性謂四圣諦十六行真如一切行無常一切行苦一切法無我涅槃寂靜空無愿無相。此唯諦理。或以諦門或以行門或以諸法嗢拖喃門或以解脫門。于前蘊處界處以義差別了知道理名如所有性。所作成就體即轉依。即顯初體。盡所有性唯后得智。如所有性通本后智。所作成辨即菩提涅槃二種轉依。此中事邊際所緣身受心法即盡所有及如所有。所作成辨即二轉依。謂我思惟如此如此是后得智緣法自性。若我思惟如是如是者是后得智緣法差別。當有如此如此是根本智證自性。當辨如是如是者是無分別智證差別。雖真如性非法差別。由加行作差別行。正智隨印證之。亦說為二。或我思惟如此如此謂后得智因。若我思惟如是如是是本智因。當有如此如此是后智果。當辨如如是如是本智果。此上總顯菩提轉依。清凈所緣是涅槃轉依。此解雖順對法。不順下與七種相攝。第二解云。此與對法所說不同。事邊際者謂緣現在身受心法事理邊際。所作成辨者謂現所作當辨事理。此有三釋。一云。我思惟如此如此者是散心所緣。若我思惟如是如是者是定心所緣。由作此散心思故。究竟當有如此如此決斷果遂。作是定心思故。究竟當辨決斷果遂。二云。思惟如此如此者是緣本質相。由此思故當有如此如此決斷果遂。若我思惟如是如是者是緣影像相。由此思故當辨如是如是決斷果遂。三云。謂我思惟如此如此者是緣法自性。由此思故當有如此如此決斷果遂。若我思惟如是如是者是緣法差別義。由此思故當辨如是如是決斷果遂。此上總顯有為成辨。雖違對法而為與下七相攝文相順。及緣清凈所緣作意者。此有二釋。一云。緣真如作意。二云。緣此無漏作意。以為所緣故云緣清凈所緣作意也。勝外思擇作意謂最初思擇諸法者。此是思慧。奢摩他而為上首者。依等引位勝解思擇。寂靜作意謂最初安心于內者。此思慧位等持安心。毗缽奢那而為上首者。謂修慧位所修等引。由勝解思擇作意故凈修智見者。慧為方便滿成慧故。由寂靜作意故生長輕安者。定為方便定成滿故。一分具分修作意故于諸蓋中心得解脫由無間殷重作意故于諸結中得解脫者。五蓋九結實通現種。現行相增今偏說為蓋。種子難斷相沉細故。今偏說為結。故說別斷。對治作意者謂由此故正舍諸惑任持于斷令諸煩惱遠離相續者。景師釋。謂無間道起在現在即證數滅名任持于斷。非謂解脫道起名為任持。基師釋。對治作意攝無間解脫道。順清凈及觀察近遠二勝進道。或清凈智非四道攝。六隨念者謂念佛法等如菩薩地說。自然運轉作意者謂于四時一得作意時者。下相攝得第六七意時。離第九品染無間解脫道。二正入已入根本定時者。由得此二作意故能正入根靜慮。此前二時是見道前方便。三修現觀時由前方便得入見道及與修道修于現觀。第四時者阿羅漢位正得謂無間道。已得謂解脫道。第三七作意與四十相攝中。先明七作意相。然隨文辨相攝。了相作意能了下地粗相上地靜相。此初作意聞思猶雜。自此已后一向修相。數數思惟此粗靜相數起勝解。名勝解作意。由習此故。初斷道生彼俱作意。名遠離作意故。諸上品煩惱及粗重皆悉已斷。復欣樂上斷。見上斷功德已。觸少分遠離喜樂。為除惛眠復數修習靜妙作意。以悅其心。名攝樂作意。如是行者方便善品所資持故。令欲界系中品所攝煩惱纏垢不復現行。因此為欲審察煩惱斷與未斷。復更作意觀察。便生隨順靜相。名觀察作意。如是行者數數觀察進修對治。為令欲界一切煩惱于暫時間得離系故。此對治道相應作意是初靜慮最后加行故。加行究竟作意。由此欲界下品煩惱一切不行。從此無間證得根本最初靜慮俱行作意。名加行究竟果作意。此中斷上品惑道初起難。故二作意為加行。斷后下品地滿亦難非初修。故一作意為加行。前品無間可有后品加行義。故斷中三品不說加行。后品無間可有前品解脫道義。不說斷前六亦有解脫道。斷后三品地滿入根本地故。說第七作意為解脫道。明七作意相已。當隨文辨。了相攝緣法緣義者。基云。此有二釋。一云。了相通聞修慧故攝二種。一云。了相唯修慧。此說初起修亦緣于法故說攝二。前說緣法是聞慧。此說通修慧。前狹后寬不相違也。今因此文辨色界中三慧闕具。有義色界亦有思慧同成實說。彼云。三慧欲色一切如手居士生無熱天彼中說法。若人說法必思其義。故知色界亦有思慧。無色界中唯有修慧。故此文云。了相作意攝緣義。前云緣義作意者謂思修所成慧相應作意。既不言攝緣義一分但言攝緣義。故知了相通思慧也。又論既云了相猶為聞思之所間雜而言定地作意。故知色界亦有思慧。景云了相通三慧者。蓋諧此乎。又對法第九卷說。由勝解作意為所求義發正方便。范師釋云。此重釋勝解作意。為所求義者。為所求下應斷上應得義。言發正方便者。發起修慧斷惑方便。所有聞思相應作意與前別者。前不為聞思所雜。此唯取聞思相應。此疏意言。色界亦有思慧。有義色界但有聞修無有思慧。同薩婆多。然此文云了相攝緣義者。緣義體廣。若在欲界緣義作意作意與思慧俱。在上界者與修慧俱。故了相作意俱攝定地緣法緣義。不攝欲界緣法緣義。文中既約定地明七作意。謂從初靜慮乃至非想。何須別簡欲界緣法緣義。故不言攝一分等。而言了相為聞思雜者。此為欲界聞思之所間。以未至定鄰近欲界故或出或入與聞雜。從此已上超越聞思一向修相故。基師等解三慧門云。了相聞修余六唯修。或七皆修。其義可知。了相勝解究竟果三通攝勝解真實作意等者。景云。由此文知。勝解作意通假實觀。觀察作意唯攝四十中勝解。七中余三作意唯攝四十中真實。此就前門就余門者當知隨應者。四十作意中第七明勝解作意。謂修靜慮者隨其所欲于諸事相增益作意以為前門。次第十九云勝解思擇作意者。謂由此故或有最初思擇諸法。此是欲界思慧或奢摩他而為上首。此為后門。若依前門勝解作意唯假想觀。是故但是七中觀察作意所攝。若依后門勝解作意或有非七作意攝。謂或有最初思擇諸法或奢摩他而為上首。通為彼七作意。故云就后門者當知隨應。基師解云。了相勝解究竟果三通攝勝解真實作意者。了相通在初修及無學。一切初修多唯勝解。無學等修多是真實。勝解既為近加行道理通假實。究竟果作意在根本地中一切時位假實理通。觀察作意唯攝勝解者。是中三品勝進道故。初假解修不說通實。為后加行理亦通真。余三作意唯攝真實者。為無間道多觀真故。此就前門就余門者當知隨應者。此就前說七作意與二相攝。就余別義了相多唯勝解初起修故。究竟果唯真實解脫道故。觀察作意通勝解真實能為勝進加行道故。余四如前。故說就余門當知隨應。不說七種皆與前別也。有釋。前文解真實作意相。謂以自相共相及真如相如理思惟諸法作意。今此文以緣自共相為前門。通三乘說故。以緣真如為余門。唯菩薩故。若就余門非了相等為通真實。故云隨應。二種作意亦攝無學作意者。此依得果已數生厭離故有了相。依斷煩惱道說中五作意。無學已無故不說有。觀察攝遍知者。觀察亦通加行道故。觀察唯攝有分別者。勝進道中多起慧故。由此偏說非無無分別。事邊際所緣作意遍一切攝者。景釋。七作意中遠離攝樂加行究竟加行究竟果。于此四中前三是無[得-彳]道定緣真如。加行究竟果是解脫道亦緣真如。皆攝事邊際所緣作意。余有了相勝解觀察作意。或是方便道與加行智相應求證真如。或在勝進道與后智相應反緣觀察中所證真如。雖心外見如亦得名緣事邊際境。故七作意皆攝事邊際所緣作意。所作成辨若就初門遍攝一切就第二門唯加行究竟果作意所攝者。上明所作成辨所緣作意者。謂我思惟如此如此等。此是初門約就因中辨此所作成辨作意。故攝七作意。此據隨分成辨七作意。次云及緣清凈所緣作意。就此第二門唯就果辨所作成辨。故唯加行究竟果作意所攝。基云。初門依修有為果所成辨故通七所攝。就第二門唯加行究竟果攝者。謂前第二緣清凈所緣作意唯在佛果。無為轉依究竟辨故。最初勝解思擇作意皆所不攝若奢摩他而為上首遍一切攝者。前云勝解思擇作意者或有最初思擇諸法或奢摩他而為上首。最初勝解思擇作意即是欲善思慧故。非色界七作意攝。若依色界奢摩他中作彼勝解思擇作意。即七作意攝。前文復云寂靜作意者。謂由此故或有最初安心于內或毗缽奢那而為上首。今云若最初寂靜若毗缽舍那而為上首當知亦爾者。即前云或有最初安心于內。若初依欲界心中安住內境名寂靜作意即非七作意攝。若依修慧毗缽奢那起寂靜作意名為七作意攝。前六作意通攝一分及具分修等者。基云。有慧解脫修慧非定異生。得根本定未必修慧。究竟果作意據勝者說攝具分修。其俱解脫修具分故。隨順作意初二所攝等者。隨順作意厭壞所緣故初二攝。對治作意為無間道故攝遠離加行究竟及攝樂一分。攝樂作意通四道故。言順清凈作意唯攝樂一分所攝者。景師云。前解順清凈作意者。謂由此故修六隨念或復思惟隨一妙事。彼攝樂作意中具有四道。順清凈作意但攝一分勝進道。修六隨念等道理亦合攝彼觀察作意。以同是勝道故以易知故不說。亦可修六隨念或隨緣一妙事非是斷惑。四道所攝故。唯是彼攝樂作意一分。以非勝進道故。不攝彼了相勝解觀察作意。故知攝樂作意通攝四道及非四道。復釋。言順觀察斷未斷作意唯觀察作意所攝此就斷對治攝若就所余隨應當知者。前解順觀察作意者。謂由此故觀諸煩惱斷與未斷。或復觀察自已所證及先所證。觀諸法道理等作意。若依觀諸煩惱斷與未斷。釋順觀察作意。即順觀察唯攝七中觀察作意。以二同與斷對治道為方便故。故云此就斷對治說。若依次文復云文云或復觀察自已所證及先所觀諸法道理等文釋順觀察作意。順觀察作意別通了相勝解觀察及果四作意攝。非唯攝彼觀察作意。故云若就所余隨應當知。基師釋。此就斷對治說就所余隨應當知者。此有二釋。一云。唯釋順觀察斷與未斷作意唯觀察作意攝。所由依前中品斷對治勝進道說。若就所余。后無間道之加行故亦是了相勝解攝樂三攝。若就下品斷對治說。亦加行究竟果作意所攝。故云隨應。二云。通說前四作意前來所攝。就別斷三品斷對治增上義說。依余具義。隨順作意初二及攝樂觀察攝。觀察亦通后加行。故順清凈作意亦觀察所攝。順觀察斷與未斷作意亦通攝樂加行究竟果攝。義如前說故言隨應。力勵作意皆不攝者。前解力勵作意謂修始業未得作意者。所有作意者謂是欲界心中力勵始修未得未至定中諸作意故。故此力勵作意非是定地七作意攝。有間有功用運轉作意乃至攝樂作意所攝者。景云。有間運轉有功用運轉。此二作意但攝七中前四。謂了相勝解遠離攝樂。故云乃至攝樂作意所攝。基云。有間作意二十八說。了相所攝。聞思間故。有功用作意者。二十八說。次五所攝。皆起功用故。此中以攝樂作意通勝進道故略不說。觀察勝進同故。以加行究竟作意能得自然運轉故名自然運轉。非當時已能自然運轉。二十八說唯加行果名無功用運轉故。二十八中有功用名無間。對前有間故。自然轉名無功用。對前勢力有功用故。思擇作意了相攝者。依初修門多起慧故非余不攝。內攝作意勝解攝者。依創無間內緣之門。非余不攝。凈障作意觀察攝者。據觀察作意觀察煩惱斷與未斷順凈障故。非實彼攝。非正無間道故。廣大作意皆所不攝者。無住涅槃悲智建立二利廣行。非七攝故。七唯自利非廣行故。初遍行作竟究竟果攝者。前遍行中有二。初謂佛世尊故是果攝。第二一切攝者謂諸菩薩遍于三乘及五明處方便善巧所有作意是自利行其七所攝。又了相作意至轉為其緣者此重釋也。言了相他所建立攝者以聞他音及自作意定為其緣者。一云。了相通聞修故他所建立攝。二云。雖唯修慧為性。然亦外緣教生故他所建立攝。此即聲聞了相作意也。內增上取攝了相作意唯以先福智資糧為緣。無即自悟故。即是獨覺及諸菩薩所有了相作意也。所余勝解等六由前作意后作意生。第二別釋所緣差別中分二。初以緣即相。第二別明相。以此所緣是諸作意境。所以即相俱定等境故。別明相中。初明四相三十二相。后明本末相攝。所緣相者謂所知事分別體相。分別體是能緣心心所。分別相是所緣相分。定心以此見相分為所緣故。因緣相者謂定資糧。謂無悔歡喜安樂等因。不守根門等四者。謂如前說。一不守根門。二食不如量。三初夜后夜不常悎寤勤修觀行。四不正知住。下聲聞地廣說。沉掉亂相如名即彼。著相體是無明為性。或是愛性或見疑等一切煩惱性。三十二相中云何所依相謂分別體相等者。謂內五蘊及種。即是見分相分名為所依。色等六處名所行相。云何心起相等者。此有二相。一一切心起相。即次前說作意是一相一切心生由作意故。二第八心起相。謂十二支中心緣于行亦緣名色生故。云何自相相謂自類自相等者。基云。自類自相者謂五蘊類。各別自相謂一一蘊眼等自相別故。有釋。自類者謂處自相。各別者謂事自相。此中已出離于斷不修方便者觀有貪等者。景云。此結十對無染心。謂無貪嗔癡乃至已解脫心觀有貪等。修方便者觀略下等者。此結十對有染污心。謂有貪嗔癡心略心乃至不解脫心。有貪無貪有嗔無嗔有癡無癡少心多心略心廣心下心舉心乃至應修不應修有解脫無解脫心。泰基同云。諸出家者名已出離。此有二類。一類不修涅槃方便者觀有貪無貪有嗔無嗔有癡無癡等。一類修涅槃方便者觀略心廣心下心舉心乃至善解脫心不善解脫心。是不染污相前三對觀非必順出世故。后七對順出世故。基復解云。或順定名修方便。不修方便。非必出世。又釋。不修方便者。謂無學人已得出離更不修方便故但觀有貪等三對心。若修方便者。謂有學人觀略下等七對心順無學出離故。云何光明相謂有一于暗對治或法光明者。前蓋食中說有三光明。此即初二。住觀于坐等者。牒經三句而別釋也。景云。住是現在。坐當未來。或在后行觀察前者。謂以后后能取觀前前。能取法者即以后心觀察前心。基師復云。未來名坐。現在名住。從未來坐起立住故。即此現在亦名為坐。過去名臥。坐方臥故。過去息滅故立臥名。云何入定相謂由因緣等者。前四相中除應遠離相。此之三相順入定故。云何出定相謂分別體所不攝不定地相者。基云。雖定心散心體通分別。此散心體定所不攝不定地相名出相定。或分別體是無漏定所不攝不定地相名出定相。今復解云。散心名分別。體定所不攝故名不定地相。云何引發相謂能引發略諸廣博文句義道。此是圣自在通。以智言音自在攝諸廣博文句入一字中。以此一字攝無量文句義。此通依定引發名引發相。乃至引發一切功德也。相攝可解

瑜伽論記卷第四(之上終)瑜伽論記卷第四(之下)(論本第十二卷)

　　　　釋遁倫集撰
論本卷第十二

釋作意所緣中。自下第三通辨。文有其七。一修作意所由。二四緣入等至。三四得定者。四味凈定等差別。五四分定異。六次第超越入出。七重修差別。謂即于彼彼諸相乃至能作四事等者。景師解云。謂于所緣相因緣相等四相中。作意思惟能作四事。一即修習如是作意。二能遠彼所余煩惱。三能練此作意及余令轉明盛。四厭所緣令煩惱不續。基云。又即修習此作意時厭壞所緣是加行道。舍諸煩惱是無間道。任持斷滅是解脫道。令諸煩惱遠離相續是勝進道也。四因緣入等至中。因力者。謂前生當所入定以為因力。此順小教作此分別理論。大乘正取定種以為因力。亦可據曾鄰近入靜慮時。熏發定種功能增長生今時定。是其因力。四得定者中。備云。此愛等者是上地惑。非欲界以伏欲貪等。方入定故。此義不然。以識論說要得彼地根本定者彼地煩惱容現前故。此未起定者豈容先起上地愛等。基云。此四無記根。四人得定起此四種。非必一人具能起四。愛即貪數。見謂見取。慢即我慢。疑即癡疑。此中先聞而起。是未得定先起四根不是唯無記性。欲界通不善故。或得定已后起四種方是無記。景釋。見上靜慮云先依邪教起于常見。次云如是方便入初靜慮等能得清凈等者。彼師又教若入八定如是常我清凈解脫等者。又依彼教而生見取。彼依常見見取勇猛精進修入初定或余定等。復因定力見過去事又生常見。次明依見修得靜慮。次依定力知過去事復生常見。復于后時下。依于常見復生見取。基解。如是入已能自憶念過去多劫遂生是見等者。由得定已起四常見總緣世間。非但約定故非見上靜慮所攝。執此見不舍名為見取。然此文中唯說能得凈不說體殊勝。實逐難顯之。為勝易故。定等是常見所依蘊故亦見取境。此中愛緣上地唯識具釋。未得定前我慢緣此地生。同地而執。總緣五蘊而方能故。得定后慢。緣彼地起亦同地故。無別緣我慢緣他地生。總緣者可爾。如唯識說。其疑一法。觀其文勢唯修出世者起緣圣諦疑故。據勝者說理通余有。于余勝定亦起疑故。未得定前性通不善。若得定已后名無記根。是定煩惱為根本起生煩惱。愛味定中基述二義。一通未至有。準上了相作意既通聞惠未至地散心。何妨染心未至地有。要得根本定得自在已方起現前。二云未至地無染。了相亦非通聞惠其所愛味當言已出其能愛味當言正入者。前說既得定已便生愛味。恐人疑在凈定之中起此愛味故。今說言所愛味凈定已出。能愛之心當言正入。基云。凈定已入過去出于現在。味定在現在故當言正入。清凈靜慮謂有中根利根等煩惱行薄塵行方能修入。不言下根及三毒偏增修得凈定。于甘露界系念思惟如是方入無漏定者。或四諦觀或觀二空。所顯真如為前方便入無漏定名甘露界。順退分定謂有鈍根順住分定謂有中根或利根性等者。此中但依四人成四故此說根。非依一人而成四種。下第十三說。四撿行經說依一人次第修故。道理亦有上根而下順退。亦有下根上順不退。其退分定退。其住分定與染心相入出。既不勝進亦不退下。順勝分定。定約別人修定。是利根。不與染心而相入出。第四亦爾。順決擇分定能生無漏。非勝分定。第十三說。四撿行經中順勝分定非退非住。唯是勝進非趣決擇故。決擇即分名決擇分。是支義類義。言猶如世間珠瓶等物已善簡等者。已為圣人簡擇入最勝分名決擇分。如世珠瓶已簡擇得精。是故名簡擇分。此四種定。略以六門辨。一辨行相。如文。二辨性。唯有漏善。三依地。通色無色。有頂亦能生無漏心故。然以義準非上七近分有第四不見與無漏心相入出故。初起不然后起可得。故皆有四分無文遮故。四初能生二自及住分。住分生三除第四。第三亦生三除退分。第四生一謂自類。五顯類異。順退分順煩惱住分順自地。順勝分順上地。順決擇分順無漏。六依起。下界起四。上二界唯三無初以不退故。無間入等至中漏無漏純雜三種皆有四類。一純有漏二純無漏三有無漏雜。四類者。一順入二逆入三順逆入四逆順入。此中但有初二。超越入等至中。有漏無漏純雜三類超各亦有四。此中辨唯有初二。文言通故。如是合有二十四句。上辨類別。何人能超者。此言超者。唯無學非有學唯利根非鈍根。依界者。唯欲界非上二界。此中景云。許身在下地得起上生得善心者得成二十四句。古人證云。準廣心文。謂從方便心得入不隱沒無記心以出心不勤求故。不隱沒無記心不生方便善心以羸劣故。故從凈定心入天眼耳識。天眼耳識不得卻入凈定。若身在欲不起上生得善。從天眼耳出在何心。又欲界羅漢退起上二界惑。若不起上界生得善心從何等心入彼煩惱。又阿羅漢超定時。若不得非想生得善心不成句數。今大乘中依對法文。說隨生何地即得成熟地善心。據得現起名為成熟。此文即說身在下地但起下地生得善心。會前三證者。諸依新譯經論說彼五通及變化心皆名通果。順正理等皆作此判。如修通時無礙斷通壅竟。次則成熟意地智慧。是其通體。從此生五通及化心皆名通果。與定相出入。故天眼耳從定出還入定。又無學人退起上地惑時。從住分定起當地惑。如防上地過時得從上地煩惱入于下地住分凈定。無學退時以無退分從彼住分而入煩惱。既知生下起上地生得善心。是則順逆超次入八定時不成多句。俱有六句。一有漏順逆均次入于八定。二無漏順逆均次入于七定。三有漏順逆間次入于八定。四有漏順逆均超入于八定。五無漏順逆均超入于七定。六漏無漏順逆間超入于八定。若超色界心出可有聞慧異熟生心及通果心。今以非想心出出在何心。彼無聞慧威儀工巧及通果心非異地起生得善心。異熟生心業果者不異地起。準滅盡定出緣三種境觸三種觸許緣內外有為蘊生。何妨欲界起有頂地異熟生心非業果者。然相難知。由此應言有漏無漏出在異類名為出心非要散位。若爾有漏無漏間入等云何住異類。今言住異行相別類名之為出。或得起無記心未乖理也。以極遠故無有能超第三等至唯除如來等者。此據自在超一切地者說。若七地已前及波羅蜜多聲聞亦能超二地乃至七地。大目犍連入無所有處定聞象等聲。便從彼出超多地故。六十三中具明此事。又依自在超一切地。謂佛及不退菩薩。余人雖超不能多地。若任運超禪者一切皆得。如轉生九地及大目犍連。故此不說。熏修中。文有二。初明二義雜修。后明修生差別。熏有五類。一純有漏定薰修。謂生下四靜慮除五凈居。如此下說耎中上品修故受三地果。二純無漏定薰。謂八地已去變易生死有漏定盡故。三有漏無漏雜修。即此所說為于等至得自在故。及受等至自在果故間雜修習生五凈居等。四有漏定散雜熏修。謂阿羅漢舍福命行資命福果。五無漏定散雜熏修。謂二乘及七地已前菩薩變易生死。此第三雜修中。有漏為兩邊。無漏一剎那居中。名修成滿。如五凈居業異生身造。種在身中任運但能滅下天處。由起希愿熏修成滿無漏定力資昔業種令勢殊勝生五凈居。故非有漏而為中也。其力劣故。即與小乘雜修不同。謂毗曇等云先起無漏十六行觀多念相續。次入有漏十六行觀亦多念相續。如是展轉漸略行緣乃至無漏有漏各二剎那名方便成。次復更起一念無漏。復更起一念有漏。是無間道。次復更起一念無漏是解脫道。名熏成五品。熏修名有三心。即用兩頭無漏熏中間有漏故也。又初一念有漏是加行道伏除定障。次念無漏為無間道正除定障。次一念有漏為解脫道故熏修滿。若以有漏為中無漏為初后者。豈以無漏為加行有漏為無間道耶。次末后解脫為能資故所資相順。謂如有一已得有漏及與無漏四靜慮等者。凡熏定者。要須具得四種靜慮漏無漏定方始熏修。先用第四定無漏熏當地有漏。次入第三定無漏熏當地有漏。乃至初定。從上流注入于下地故云也。依次下文熏定有五。一為等至得自在故。二為受等至現法樂住自在果故。三為得彼不退道故。四為修治引功德道故。五為生凈居故。今此文中略舉前二也。若于此處此時此事欲入諸定等者。泰云所依身名處云云。基云。身所住依名處。起定明暗等時節等名時。隨緣何境名事。若有余取者。取支有殘業潤生。而命終者。便生凈居。等至果有二。初得功德果后生凈居果。修生差別中有四。一生因。二染退善進。三修因處。四辨差別。既生彼已若起愛味即便退沒者。非上地中定可有退。由多愛味損減壽命名便退沒。此退生也。此地五門廣分別中上已三段解四門訖。下第四段釋諸經宗要。最后眾雜義。文分為二。初釋宗要。即解前說總標四門。靜慮解脫等持等至中后三種。由四靜慮前已解故。后第十三卷方釋雜義經。此二段但是釋經諸門雜義各有別故。分成二種。初中分三。初標下說。次隨別釋。后通結。別釋中有三。一解解脫。二解等持。三三摩地已下是。三解等至。五現見三摩跋底已下是。初門有四。初釋解脫。次釋勝處。三釋遍處。后總聊簡。雖勝遍處準前標說在等至門。今依修生次第故次解脫而明之。前以隨他雜起引生或隨勝義故離解脫入等至門。解脫除障最為勝用故別門標。今以初修次第必爾故便明之不相違也。八解脫以九門辨。文中有二。一標數釋名。二辨其行相。標數釋名者。一有色觀諸色解脫乃至滅盡解脫身作證具是住。依俱舍二十九云。初名內有色想觀外色解脫想。觀增故立想觀名。內未伏除見者色想名內有色。但觀外境名外觀色。大乘不然。未離色界欲。或雖已離見者。色想安立現前名有色。通觀內外名觀諸色。問顯揚論等名內有色想諸色解脫。何故此中不說內字但言有色。三藏云。梵本經論若若大并無內字。譯加內字義亦無妨。備云。初但解脫境體未解脫境類。體謂欲界死尸等類。色謂色界色。第二解脫中體類俱脫故名為外。基云。古言內有色想觀外色此名不當。其有色非唯內故。諸所觀非唯外故。今準顯揚有色想者。依有色定意解思惟故。諸色者觀內外諸色故。言無色想者。依無色定意意解思惟故。外者除眼等根意解思惟余色故。據實初二通觀內外而有兼正。但欲顯第二解脫已離色欲故。別標內無色想。其初解脫未離色欲。內外俱有色故但言有色。號內有色于理何傷。內無色想觀外諸色者。彼小乘說內已伏除色想名內無色想。唯觀外境名觀外色。今此論已依無色定離色界染名內無色想。即此諸色已出染故名之為外。觀此為境名觀外色。上二言觀者。于諸色中為變化自在故。意解思惟顯示彼想故。解脫者。謂能解脫變化障故。依對法說內謂內身。已依無色定伏除見者色想名內無色。與此不同。此中備云。未離欲時自見名內色。他見非情名為外。然已得離欲界欲貪。在色界定內都觀于色界欲界之色。故自他色合名為外色。泰云。于二界色之上色欲未離名內有色。若于此內身已得離欲時即說內身名曰外色。無色欲故。不唯觀身外色名外。凈解脫身作證具足住者。凈者第四靜慮中離八種障。舍念圓滿清白名凈。此觀通觀凈不凈境。顯揚說。凈者一向意解思惟凈妙色者。基云。隨轉理門。或依彼觀相待相入故后成一味凈色為論。對法論說。于內凈不凈色展轉相待等故。解脫者。謂能解脫凈不凈變化生起煩惱障。此即變化時加行功用名為煩惱障礙心。故前二解脫隨于一事變化之障。此所解脫凈不凈中所有變化加行功用極自在障。身者意身。作證者。由于智斷得作證故。諸根得境唯身根親合身與證名。前二解脫意解思惟尚疏遠。故與其觀名。此第三解脫除障最勝名身作證故。對法說。此八種名圣住。諸圣所住故。然諸圣者。多住第三第八。此勝故于二界中各在邊故。世尊經中說身作證于色無色障斷無余證得轉依勝余六故。具足住者。是第四靜慮根本圓滿。第八亦爾。有頂圓滿。余名可解。今此文中但釋通名。前七解脫于已解脫生勝解者。七所觀法要離彼地煩惱障染。方始修作名已解脫。今觀彼境為除定障。起神通功德而生勝解故名解脫。第八解脫棄背想受者。前遠無間道雖滅想受障。今方得名解脫。正起解脫時。但暫棄背想受立解脫名。非時方始解脫定障先已離故。第二辨相中唯辨七解脫。后等至門方釋第八故。謂生欲界等者。釋有色義。此說初修未離色染。若已離者見者色想安立現前名為有色。彼于如是所解脫中已得解脫者。釋解脫義。其所觀色于欲界所解脫中。已得解脫故。即于欲界諸色以有光明相作意思惟等者。此明觀義。不同小宗作不凈想。今此說觀光明想故。有二因緣名為有色。一生欲界得色界定故。二于光明而作勝解故。欲界諸色于諸勝處所制少色等者。此答所觀色即勝處境。初勝解想而觀之故。若好若惡等者。此答行相。前三解脫引勝處遍處諸圣神通。后四解脫隨應能引無諍等功德。謂生欲界已離色界欲者。此釋內無色想義。先依空處定已離色界染故。無色界定不現在前者。釋觀外諸色義。無色不能觀諸色故。依色界定現觀外諸色故無色定不現在前。上說未得無色定。未離色界欲外觀諸色名初解脫。已得無色定已離色界欲觀外諸色名第二解脫者。此依初業說。由俱解脫者定得初解脫故。若先不入無色定未伏除見者色想。作光明想而觀諸色是初解脫。若先入無色定已伏除見者色想。不思惟光明想但觀外色中好惡等是第二解脫。故此中言又不思惟彼所想之明相觀漸成故。但于外色而生勝解。由此俱解脫者亦成初解脫故。對法解初解脫云。于內未伏除見者色想即初習業者。或現安立見者色想即業滿者。俱解脫等所起解脫。于其內身雖已離色欲安立色想而現在前觀于外色故。彼釋第二解脫云。謂內已伏見者色想是初業者。或現安立見者無色想是業滿者。俱解脫者所起解脫義準前說。又不思惟彼想明想但于外色而作勝解釋觀義。若于是色已得離欲說彼為外者。即此已離染色。出染故名之為外。觀此一切諸色為境。名觀外色不唯觀外塵名觀外色。若準對法內身名內。外塵名外。觀塵為境名觀外色。彼說內外二義乍同小宗。依無色定離內色染等與彼差別。上二解脫依俱舍說。初二靜慮能除欲界初靜慮中顯色貪故。彼不凈觀可作是說。今作光明相等。顯揚第二十說。此二除變化障。為于變化得自在故修二解脫。變化既通四靜慮有故。初二解脫通依四靜慮。同成實論。仍在根本非諸近分地。彼忻趣修都無通果。此容預修有通果故。凈解脫中已得舍念圓滿清白者。此釋凈義。一剎那中離過名清。相續離過名白。以此為依修習清凈圣行圓滿名凈解脫者。此依第四定于青等四色隨觀一色作清凈解。亦可總觀四色作清凈解。如觀花樹。后勝處中方別觀四色。此中說得舍念凈故。下復以三義釋此凈名。云謂已超過諸苦樂故亂動靜故善磨瑩故。故凈解脫唯在第四根本非近分。此亦內無色而觀外色由前已說故此略之。次四無色解脫。皆已離自地欲。依根本地重觀自境。思惟勝解令障更遠引生勝德立解脫名。然今論文空識二解脫言離自地欲。后二不言離自地欲者。無學身中影略而說。準前應言離自欲故。若依有學等得不要離染故此不說。又空識處言思惟自地者。由彼二名自地為稱。無所有處以識無有為自地名。故于識處思惟勝解。有頂解脫亦然。下之三地名想生處。遍于此處思惟勝解唯在根本非近分地。上已依論二門分別。三出體性者。七十三說。五法之中世間出世間正智為自性。有漏者分別中世間正智攝。無漏者即無分別智后得智攝。唯慧為性。緣色非色及真如境離諸定障引生勝德非余能故。若相應體初七四蘊性。眷屬五蘊性。第八解脫二十二法滅盡定。以前所薰厭心種子為自體故。四諸緣境者。初二解脫以顯色相及真如相為所緣境。第三解脫以攝受相及真如相為所緣境。攝受相者于內凈不凈色展轉相待展轉相入展轉一味。如對法說。次四解脫各以自相及真如為境。初三解脫以色無色為境。次四解脫唯無色為境。為斷此障起此觀行。第八解脫無所緣也。五凡圣得分別。有義初七解脫通凡圣得。第八解脫唯圣得唯無漏故。七十二說異生圣者同得初三。然有差別。內外二道通得無爽。除變化障得自在故。然瑜伽第十五云。初三解脫于一切色得自在故便能引發諸圣神通。不與一切異生共有者。彼論自說不還阿羅漢所作。不說異生不作初三。次四解脫。對法論說圣弟子所得者。若得意者圣之弟子異生亦得。有義唯前三通內外道凡圣皆得。論唯說此異生得故。后五唯圣得論說圣之弟子不說異生故。六離障差別。顯揚二十說對除六障。一反化障。初二所除。能變能化由觀光明殊妙無礙及為少多等得自在故。二最極現法樂住障。第三所除。對法論說。能斷凈不凈色變化障及于此中煩惱生起障。即于凈色變化加行功用與不凈色變化相違。體即硬澀無記之性名為煩惱。三往還障。第四所除。由空諸色無障礙故。為方便已入色四定根本之地往還自在。四引無諍等勝功德障。由識所除。彼諸功德體即識故。此為方便已。起第四靜慮發諸功德。五諸漏及有障。漏謂煩惱有謂有頂。此即無色惑苦二法由第六第七解脫所除。第六解脫正能除之。第七解脫除之令遠。六寂靜最極住障。第八所除。滅定寂靜極勝住故。第十五說后五解脫唯言能引想受滅等至者。依成滿位亦不相違。七依身起者。后五解脫三界身起。許無色界起滅定故。初三解脫。有義唯欲起由教力故。此卷論云。由二因緣名為有色。謂生欲界故。有義不然。通二界起。初修解脫遍處為果。必在欲界如前道理。后成滿時遍處為因解脫為果。何妨色界亦得后起。豈生色界不得名有色而不修通耶。八二得者。佛及麟角身中八皆離欲得故。在余身中皆加行得。要離彼地染后方修得故。九有無漏。在佛身皆無漏。在余身中第八唯無漏。余七通有漏無漏。通是世間出世間二智為體故。下第十五更當廣辨。次八勝處以三門辨。一釋名。先列后釋。一內有色想觀外色少。若好若惡若劣若勝。于彼諸色勝知勝見得如實相。二內有色想觀外色多。三內無色想觀外色少。四內無色想觀外色多。此后三種。若惡好等言皆如初說。后四勝處皆內無色想。然觀外諸色青黃赤白四種有異。此中內有色想內無色想等如解脫中說。前解脫中有色不言內。今言內者。前以設雖于內身見。有色想安立現前未離色染者。以一切色染皆未離故。但言有色而不說內。即以此一切色而為境界。起光明想未出色染故名觀諸色。或通觀內外色不可名觀外色。今此勝處唯觀非根色不觀根色。內有根色故名內有色。與前差別。余少多等如文自釋。二出體者。對法顯揚俱作是說。初二勝處初解脫所出。次二勝處是第二解脫所出。后四勝處第三解脫所出。凈解脫中初之二想凈與不凈展轉相待展轉相入。如是展轉總一切色合為一味。清凈想解名展轉一味故。后四勝處第三解脫所出故。此八體即前三解脫也。問若爾前三解脫與八勝處有何差別。俱舍云。前修解脫唯能棄背。后修勝處能制所緣。隨所樂觀或修不起。今釋。初修前三解脫除二種障。由此能生勝知勝見名勝處。修成滿者。由八勝處勝伏所緣。能令初三解脫清凈。是謂解脫勝處差別。問何故解脫遍處通觀非色。八勝處中唯觀諸色。答離障遍觀色非色等。勝伏境時色相難勝折伏。好惡難勝伏故。色勝伏已于無色中亦得自在故。從難勝唯立色勝處。三依境分別者。后四唯緣色處顯色。其形色無體顯色攝故。假無體唯實故。故唯觀四。前四所緣聲香味觸所依聚色。以初二解脫緣光明相及劣勝故。即初四勝處觀顯假色光明乃是假顯色故。由體清明順于變化故偏觀之。第二解脫緣一切色處故。第三第四勝處亦觀于彼一切色處若少多等。然以有情非情形量小大內外別故。分成少多故。依有色及與無色各緣二境分成四種故。諸勝處不減不增故。對法說。少色者。有情數色其量少故。多色者。非情數色其量大故。顯揚論中唯依資具非資具分成多少。今此中以有情及資具合名為少。宮殿等名多。數量別故。各據一義亦不相違。好惡劣勝等依少多色之差別故。故不別立。然在欲界初四勝處具觀四塵同聚色處。在色界中唯觀聲觸同聚色處。唯初二解脫觀色塵。故初四勝處中俱觀色境。論說劣色者。謂聲香味觸。不可意色者。此說欲界有聲等所依同聚之色處名劣色等。是初四所觀。非聲等四是勝處境故。此論云四顯色有情資具宮殿等攝。謂好惡劣勝四名顯色。即前少多是情等色。故非聲等。由于色處折伏自在。于余四塵亦能變化。或初二解脫初雖唯觀色引生初四勝處。勝處起已后觀四塵。折伏自在引生解脫。后成滿位復唯觀色光明等境能為變化。故顯揚云。由三解脫故得勝定自在。由得彼已方說勝色自在成就。此以解脫為因勝處為果。又云。此八勝處與修三種緣色解脫作所依止。此以勝處為因解脫為果。初修后滿有差別故。論雖說言此四顯色非色處顯。謂聲香味觸劣勝之色。所觀明顯名為顯色。非但以色亦以真如為所緣。七十二云。思惟色真如相故得勝知見。異生不爾。略辨義已。文分為二。初解勝處名。次別解少多等義。處者是所緣。勝者能緣。初文有三。初標。次辨。后顯差別。第三遍處以四門辨。一釋名。先釋通名。后別名。于勝解事者釋處義。隨應即前解脫等境故。生遍勝解者釋遍義。此假勝解作遍想故。此釋通名也列名者。謂地水火風青黃赤白空處識處。如經言。謂地遍處一能解了上下及傍無二無量。如是乃至識遍上下及傍無二無量等。此中雖釋無二無量。余如顯揚第四等說。二出體性者。俱舍云。初八遍處唯從第三解脫所出。后二遍處即彼空識二解脫。今者初八以慧后二四蘊為自性。初八遍處善清凈故。能引賢圣勝解神通及轉變神通。雖依四地而有不可隨應。從初三解脫滿唯第三故。此論云。如是有色諸遍處定色界后邊故。從第三解脫所出。理同俱舍所說通途。三廢立者。論自解說。瑜伽又說。然由所依真如遍滿能依色非色。亦復遍滿能依之中。所依造色遍滿故。能依造色亦遍滿。唯說能依中實顯色遍滿不說假顯形亦遍滿。唯說所依實觸遍滿不說能依假觸亦遍滿。既說所觀色境空遍滿亦說能觀識境遍滿。余非遍滿故非遍處。然涅槃經中第三十一說除火取無所有處者。事火外道以火為天說火體遍增。彼執故對彼機除火遍處。無所有處有觀察時。觀識遍無少分所有。所無境遍亦名遍處。今諸論中。依極自在已方修遍處觀無少所有境。非必觀所無識遍一切故不立遍處。佛于彼假名于此實說故。問勝處引生遍處方起。何故勝處無后二初四。答勝伏所緣方生遍果。果法勝故加因六種。勝處唯依伏殊勝境不說所余。遍處用勝者。此下文說引生神通等故。勝處劣者。唯勝伏所緣不能引生廣功德故。六十二說。修十遍處能為五事如彼廣說。四所緣境者。七十二說。又十遍處由勝所緣力應知。其相差別者。此用大種及真如相為所緣。若不爾者。所依不遍能依亦應不成遍滿。由真如境極遍滿故能依亦得成遍滿名。又空識相及真如為所緣。不但唯以有為為境。合以色觸處四蘊及真如為所緣。第四總聊簡中有三。初釋解脫勝處遍處次第。次解遍處作用。后以喻顯三法次第。此法次第略有三義。一云一隨轉理門。即此門是。二依真實理門。六十三說。勝處遍處是諸解脫能清凈道。顯揚第四說。由諸勝處勝所緣故。由諸遍處所緣遍故。能令解脫清凈應知。二云。真實理中。一初修行門即此文是。二后成滿門即余文是。三云。一如量智修門即此文是。二依如理智修門即余文是。先依世俗智起勝知見已。次依如理智入遍處解脫。勝解神通者。隨所意解皆能稱遂。遠作近解屈申臂頃至色究竟等。轉反神通等。轉換舊形而作異相。又勝解通意解思惟。轉變神通能成實事。別釋經宗要中有三。下第二解等持。前別有十一。下解十門。闕第十一。如前已釋。三三摩地中文分為三。初別明三摩地行境別相。次明三摩地行別境同相。后釋先后次第妨難。初之一門安立諦行。其第二門非安立行。初之一門別相行。次之一門通相行。是謂差別。就初文中初標空三摩地行相。當知。空性略有四種下。總釋空性差別。顯揚第二說云。空有二種。一所知二智。所知者。謂眾生及法遍計所執性中此二無性。及彼所余無我有性。于諸法中所執性無即是無我性有。無我性有即是所執性無。即以此有及非有無二之性名所知空。空智者。謂緣彼境如實了知。彼論意說所執法有情空及真如空性俱名所知空。觀彼無時見此有故。證此有時見彼空故。有空無二俱名境空。此說空行所證所空。能觀彼心即名空智。此中所言謂于遠離有情命者等即所觀中所空空境。心住一緣即彼空智。此依三乘通所觀空。但言遠離有情命者等唯說人空不說法故。唯說所空不說所證空。彼說無二有無雙彰。此說所無不辨真有故不相違。總釋空差別中有兩番釋。基判。初依無學者四種空性。后陳有學者四空差別。景釋。初番觀察空者。即是學人。總觀諸法之上空無橫計苦樂凈我及我所等。后之三空是無學人。觀于自身及外五塵空無煩惱。于中初彼果空無學人。即總觀內自身及外五欲空無煩惱。此觀由觀察空得名彼果空。第三內空第四外空即別觀自身及外五欲空無煩惱。及引經證如文。可知。又修行者下。第二番釋。即是初修行人。學作此觀(基云謂諸凡圣有學)言由彼果空至思惟內空者。此初行者。別觀無學之人于外五欲空無煩惱。別觀無學之人于自內身空無煩惱。言由觀察空或時思惟內外空性者。明初行者將彼無學內外空義類觀自身內外空性總觀察之。由此觀力心俱證會內外空性。言設復于此內外空性不證會者等者。明初學者于內外空不能證會便應思惟無常苦想。不為我及慢所動。便于內外二空俱證。基云。此即顯空無我行名為空行。空無有情及法我故。無愿中。謂于五取蘊思惟無常或思惟苦者。基云。此說三界五取蘊法名無愿境。心住一緣名三摩地。顯揚又云。無愿有二。一所知二智。正此同。即以無常及苦并集四行名無愿行。此以無常苦果行攝因行等故。無相三摩地中。初釋行相。后釋彼經。謂即于彼諸取蘊滅思惟寂靜。是無相境。心住一緣是三摩地。顯揚說。無相有二種。一所知二智。所知者。謂即所知空境。由此境相一切諸相之所不行。智如此前說。此說前空境中真如空相諸相不行名無相境。即是此中諸取蘊滅。不說所執空名無相境也。前說因證彼空所空所證空二俱名空。今但說所證空無相境。故與前別。即滅四行名無相行。道諦四行非三等持。何故無愿無相說心三摩地空不說耶。答此觀有故稱作彼心。彼觀空故一切俱遣。空不說心余二說有也。后釋經中。文分為三。初釋不低不昂。二釋方便方便果。三釋曉了曉了功德。違順二相不相應故者。緣違境心低。緣順境心昂。今無二相名不低昂。又壞世諦違俗境名低。執心存立順真境名昂。無相行離二名不低昂。此不壞世諦即不思惟一切相不厭不壞等名不低。此于無相界正思惟故不順堅執名不昂。方便方便果中。初釋方便。后彼復數數自策自勵下釋方便果。相謂境相此有二重。一有漏名相無漏名無相。二有為名相無為名無相。若依初義諸后得智以后義或及初義為本質行名無相行。即滅四行。或道四行。若依后義無分別智名無相行。翻此二名有相行。此方便中于彼諸相未能解脫者在有漏位。未解脫有漏相故。故隨相識于時時中擾動其心。此數思擇方能取得無分別智果。解脫有漏一切隨相名方便果。于此解脫又善解脫故任運而住名極解脫。即通根本后得智二位。曉了果曉了功德中。煩惱斷及滅諦名曉了果。現法樂住及道諦名曉了功德。謂無相行之所曉了。即道四行亦無相行。前后兩文寬狹有異。景云。斷及住究竟者。此就二諦體說。俱名為果及名功德。又復滅道已下。約用以釋經文。又諦現觀是見道名。曉了果者。酬前方便故。羅漢德滿名為功德。若于此處無有彼物等。此第二段三摩地行別境同相。依一真如觀具三義故。何故此中先說空性等者。第三段釋三次第。此意問言苦四行中先說無常苦。后說空無我。今于此中先說空行。后無愿行方說無常等。此意答言謂不相違。十六行中先無常者。則據見道已前初修加行先觀無常。無常故苦苦故無我。無我故空。從易至難作此次第。此中則據初入見道觀真如時空無人法故先說空。從真見道入相見道。次起無愿無常苦觀方得清凈。言若無無我無常苦觀終不清凈者。此反釋也。若無真見道中無我空定。相見道中無常苦觀終不清凈。言要先安立無我之想從此無間方得無愿者。此順釋也。要先于真見道安住無我。從此無間入相見道方得無愿。下引經證。是故經言諸無常想依無我想而得安住者。相見道中諸無常想依真見道無我之想而得安住。言彼于無常觀無我已不生希愿者。彼相見道無常行道前無我已。于有為有漏不生希愿故空。次第生于無愿不求有為。唯愿無相專求出離。故此無間宣說無相者。從無愿后方起無相。問曰。復以何緣此中先陳無愿。次說無相。顯揚第二先說無相。后陳無愿耶。答此說要于三界先不愿求方于無相圓證清凈。故先無愿后說無相。初證二空無即達無我有。故于空后即說無相。方令無愿圓證清凈。此依后時無相圓滿。彼依初時無愿圓滿。故不相違。此三三摩地諸門分別者。八門分別。一名差別。七十二及顯揚第二說。若無差別總說為空。無愿無相通聞思修所成為性。有漏無漏若定若散唯善非余。加行非生得。若言空無相無愿三摩地者。唯修所成。有漏無漏唯定非散。若言空解脫門等者。唯是無漏修所成慧。非散聞慧等。二釋別名者。空者生法無我性非有。無愿者不愿求。無相者佛地論第一說離十相。色聲香味觸男女生老死。涅槃經第十三說十三相。于此加三苦樂舍相。三摩地義如前說。解脫者離縛義。或由緣此離諸諦縛。或由起此證無為解脫。依此二義解脫之門名解脫門。或體無漏解脫即門。三出體者。唯以等持而為自體。雖聞思位有彼俱。等持勝故。或以定慧而為自性。于解脫中此二勝故。相應四蘊。眷屬五蘊。四智攝者。俱通三智。通聞思修世出世智故。加行后得三行理通。次前文中說境同行別故。根本智亦具三行。義別說三非三別時起。五十六行相攝者。基師等釋略有八門不同。一依小論空攝二行。無愿攝十行無相攝四行。此說不于有為愿求故。又依決擇十一正見中空行無我行名為空行。余行名無愿一行名無相。謂滅諦離系見。順同小論。二依瑜伽次前文曉了果中空如前。無愿六無相八。又七十四釋三性中。由遍計所執性立空解脫門。由依他起性立無愿解脫門。由成實性立無相解脫門。唯識亦言隨相各一空有愿無相如次應知。又說無漏心等容二性攝。眾緣生故攝依他。無顛倒故圓成實攝。故道四行亦通無相。三依此初文道四非三攝。二十八亦言。所知有二。有及非有。依非有立空。有有二種。一有為二無為。三界所系名有為依。立無愿解脫門。涅槃名無為依。立無相解脫門故知。道四非三所攝。五十五亦言。空攝二行無愿攝六行無相攝四行。道諦諸行是清凈因。非三門攝。非有漏故非無愿。四依顯揚第二說三門。如前五十五說。然道四通三行。彼云緣智空道作道如行出行。亦是空行緣智。無相道作道如行出行。此亦是無相緣智。無愿道作道如行出行。此亦是無愿行。此意說言緣空道作空行等。是即空無相無愿行。故道四行理通三門。五依七十二空攝十六行。謂苦集滅道各四皆無我故。彼云五法中相通三種。真如正智亦空境故。無愿攝八行。苦集各四相通三種。一切有漏皆不愿故。名及分別是空無愿境故。無相攝四行。雖于相等亦有無相行。唯觀滅諦故。即六十九說。空解脫門攝八智。法類四諦并盡無生。無愿攝六智。法類苦集并盡無生。無相攝五智。法類滅盡無生智。六依八十六。十六行皆空行。苦二行是無愿行。謂無常苦。滅四行是無相行彼說由三解脫門增上力建立四種法嗢拖喃。依無愿立一切行無常一切行苦。依空立一切法無我。依無相立涅槃寂靜。依四略集故作是說故不違余門。七空非十六行緣二我無非緣諦故。無愿攝十二無相攝四。或無愿攝八無相亦八依他圓成兩門體故。七十四說。三解脫門如次觀遍計所執等故。八十六行皆通三行。一無分別智中義說十六行。義說三解脫門互相攝故。即此前說行別境同。唯識亦言。三解脫門所行境界與三性相攝。理實皆通故。如是略說八文不同。所望義別理不相違。諸有智者更囑異文應隨義釋。不勞彈詰。景云解云。空無我行是空三昧。此從行解為名。又說。八智名空者正證真如實無空解。但于觀中觀人離法義說名空。無愿或唯苦集不說道者。非可厭故。以有處唯滅說為無相。道非無相者。滅離十相得無相名。道有三相故非無相。有處說道名無相者。道諦有生異滅相。然無五塵及男女相亦名無相。又以道諦能障生死所有十相。能引涅槃無十相法故名無相。有處說道四行非三三昧攝者。為順經中說有四法。三解脫外別立道行以為第四。六依地分別者。有漏者十一地。謂欲界初近分中間并八根本定上近分非有此觀。行解狹故。無漏者通十地除欲界。七依身分別者。有漏無漏二十六行通三界身并容得起。八重三等持。雖無文說理亦通有。然非唯無學不時解脫起。異生有學亦能起故。不唯有漏亦通無漏故。顯揚第四說。道諦四行通三解脫門。即三等持重緣之行是無漏故。如理應知。自下第二解有尋伺等三。西方多言尋伺在方便地不在初禪根本。唯除無漏諸三摩地者。此說感生上地三三摩地無漏不生。故除之也。第三釋小大無量三摩地文有三。初略辨小大無量義。次剩釋經文。后別建立經中四無量義。初文有三。可知。此中已下第二釋經中。由三摩地后后轉增有差別故令所生起而有差別者。由彼等持后后轉增有勝劣別。令所生起光明有小大無量勝劣差別。云何作意得成唯二謂隨勝解分齊施設作意故者。明求定時由隨勝劣故作意成。二云何作意唯二為緣修成唯二者。此問作意云何唯勝劣二種為緣修定成二。謂即由下答。由求定作意初劣后勝故所修定有勝劣二。云何以修唯二為緣行成唯二等者。有漏靜慮勝劣無緣令不動行亦成二種。由不動行二感生亦二。下明由行勝劣所生有有情施設高下勝劣差別。此中明補特伽羅既說勝劣為二。例知向前數說二二言者并據勝劣為二。復次云何建立四無量定下。第三建立無量義中。文分為二。初釋經四無量行相差別。后釋無量差別。此四無量如菩薩藏經第七．涅槃經第十五．十地經第五．瑜伽第三十四．顯揚第四．對法第十三．佛地論第五等釋。至菩薩地中廣明門義。于三有情中別起為初。三總緣為后。一于無苦無樂作意等者。慈悲喜三如次配已。總于此三欲與樂等為欲令彼不樂思慕不染污作意等者。此釋舍行相。即以前三有情為境。無苦無樂有情癡增上故多樂思慕生死苦集迷于境界。先與樂已。今欲令彼不樂思量樂慕迷醉生死苦集舍其癡故。有苦有情多生嗔恚。先拔苦已。今欲令彼不生嗔恚。有樂有情多生貪欲。先不生嫉樂其不離欲令彼不起貪欲。于三有情勸舍三種起此不染污作意。四十四說。菩薩即于無苦無樂有苦有樂三種有情。隨其次第發起遠離癡嗔貪惑增上意樂普緣十方。是名為舍。顯揚論說。慈以無嗔悲以不害喜以不嫉。涅槃亦言。慈除奪命嗔悲除鞭撻嗔喜除不樂。大智論說。前三種無嗔為體。與此皆同。俱性無嗔故。涅槃又言慈斷貪欲者慳樂不與說名貪欲。緣自樂生斷眾生命說名為嗔。今不斷命說名無嗔。無貪緣樂生。無嗔緣有情起。故修慈者言斷貪嗔。前第十一及顯揚論涅槃經皆言舍除貪欲嗔恚。無貪無嗔二法為性。下第十四舍除貪欲。大智度論說即無貪。此及三十四中三善根為性。大智度論等依緣舍己樂施與他人故體無貪。涅槃亦言。自舍己樂施與他人。是名大舍。順違二生多起貪恚。平等勸除相增說舍。涅槃經等二法為性。法界有情總為三聚。平等行舍。故以三善而為自性。各據一義理不相違也。備云。此文既云即于此三。故知舍無量定更不別修。經言以慈俱行心等者。第二釋四無量差別。經文有三。初釋通經。次問答辨因釋別經。后結成圣行。初文有十句。利益安樂一切無量所顯示者。四無量中皆有二故。四十四言初三安樂后一利益者。彼說初三與世間現益名安樂。后一與出世后益名利益。故二差別。此依四種俱能拔苦與樂并通能與智福小大果故俱名利樂。無怨無敵無惱害。意語身業如次配之。如四大河眾流雜處者。喻四無量眾善所集。問經言已下。第二問答因釋別經中。此說四無量三乘外道通修。唯依色四靜慮。行相寬故慈憶念第三定。悲憶念空處等而修習之。非入空處等定修四無量。若諸菩薩廣慧聲聞。依無色心了一切法修四無量。理雖不遮未見誠說。言以修悲者樂欲拔苦無色界中遠離眾苦斷壞等苦彼都無故者。空處都無因色所生斷壞等苦。修悲心者。念苦眾生令到無苦及所依處。所依處是空處定無有眾苦。故言修悲極于空處。更有一釋言所依者色身也。無有苦及苦所依之處者。即是空處定也。無所有處無漏心地最為后邊者。此依明利斷惑。無漏非游觀者。通有頂故。如是一切已下。第三結成圣行景師釋。問二乘所得四無量是其有漏。云何經說覺分俱行。為釋此疑故。論說云。如是一切雖是有漏唯圣能修。故經宣說此四無量覺分俱行。基師釋。依殊勝行唯圣能修。若無漏者覺分俱時行。若有漏者二乘等起覺分前后有用俱行引覺分。覺分由此亦名圣行。第四釋一分具分修中文有二。初別釋二修。后釋定難。景云。一分修者。如欲觀察青等勝處。觀時于前加行。或唯思光明。或思眾色而入于定。言如是二種隨其次第或了光明或睹眾色者。由方便成。正入定時。或了光明或睹眾色。具分修者。于方便具思二種得入定時。亦了光明亦見眾色。基云。初一分修思光明相如初解脫。思惟色相如第二解脫。具思惟二。如凈解脫未成滿時。定難文云問是誰難邪答三摩地相等者。謂是定所緣及因緣相兩家之難。定所變青等為境相還生于定。因緣相者如后卷說。謂定資糧。十一難者。景云。經雖具明然此論中唯有其八。謂此中最初乃至亦復如是一難。從由不善守根門等故至釋鷃者為第二。彼唯思求至旋轉卒起為第三。彼于行時至與定為難為第四。或因定起慢是第五。或多言論是第六。或久尋思是第七。或因定生光明等相便舍內修諦現外色此第八難。泰云。準成實論第二十二卷定難品。亦有十一難多同此論。次第有異。何等十一。一顛倒定難。求不善知故。此當彼論第七定難。二無念定難。方便后等故。當彼第六。三貪等定難。不守根等故。當彼第十一。四不適定難。多覺悟故。當彼第三。五不等定難。為此二事精進不中。疾即身心疲極。遲即不取定相。俱失禪定。如捉鳥子悉即疲極后即飛去。當彼第五。六粗喜定難。思求相求一得二等故。當彼第一。七怖畏定難。遍于諸方不知廣狹等不祥色故。行者若知不祥自滅。當彼第二。八異相定難。彼行住時起世想故。當彼第四。九有慢定難。因所修定自高舉故。當彼第十。十多語定難。多言久思等故。當彼第八。十一不取定相難。見定相舍內觀外故。當彼第九。基取文相大同泰師。仍云成實論十一難名字次第體性行相與此少異義配應知。尺鷃鳥者水札鳥也。如是諸難隨其所應至因緣相者。應得是未得退。或過此等者已得退失。第五三受俱定隨彼地增。非余地非有。第六四修定中初為得現法樂住方便道中等者。四根本靜慮名現法樂住。為得此故修近分定。又根本地未圓滿清白。修諸根本定令得圓滿。通以有漏無漏善定為體。為顯修習未曾得定等者。此釋難言。諸四近分及根本定。皆初修定。何故經中唯說初靜慮前方便道。故今釋言。為顯修習未曾得定。初現法樂住未曾得故。若修上之三地曾得種類故略不說。俱舍二十。言舉初顯后。理實通余。當知此在能發天眼前方便道所有修定者。此第二修。唯以四根本地修天眼。通前加行道及無間道所有修定。此通有漏無漏。能知諸天如是名字等者。依勝趣說。實通見諸趣有。乃至廣說言故。謂得諦現預流果向方便道中所有修定者。預流果向謂真見道及相見道。前十五心皆名分別慧。為得此故暖頂忍世第一法加行道中所有修定為此修體。唯是漏為性。或為修習諸無礙解者。其無礙解名分別慧。依四靜慮等修此方便定。是此修定體。通有漏及無漏。謂羅漢果方便道中所有修定者。阿羅漢果諸漏已盡。金剛喻定及加行道為此修定體。此中第三與小宗異。彼說修三界諸加行善得分別慧。分別慧體通聞思修。故差別。初修定果現法樂住。于八定中最殊勝故偏說。為得此立初修定。前五神通凡圣俱得。勝知勝見唯屬天眼導生勝故。為得于此偏立修定。初入圣位唯預流向。圣果圓滿唯阿羅漢。為得初后二時勝果。偏立第三第四修定。阿羅漢果即漏盡通。雖一來不還二果之向亦有初得謂超果者。然非決定故略不說。第七五圣智三摩地中有三。初標引經。次陳五智。后別釋經。依婆沙三十一卷亦明此五。有作是說。皆八智性除滅他心。妙音說。皆六智性。除苦集滅他心。評曰。一切皆是世俗智性。皆知定事有差別故。此五圣智皆處智力所攝。若成實論亦有明之。列名別釋大似此論。且準成實及此下釋。應具足云一我此三摩地是圣無染無執是自體智。二我此三摩地非凡夫所近。是總睿所贊。是補特伽羅智。三我此三摩地寂靜微妙是清凈智。四我此三摩地得安穩道。證心一趣現在安樂后樂異熟是果智。五我此三摩地正念而入正念而出是入出定智。景云。此五智初起是加行智。后成是后得智。智是能知。三摩地是所知。備云。自體智名法智。伽羅智名類智。清凈智名盡智。名無生智。入出定智名道智。別釋經中。有十四句。初之三句是自體智。次之三句是補特伽羅智。次之二句是清凈智。次之四句是果智。后之二句是入出定相智。基釋云。證心一趣者已得無尋無伺故者。據得滿智位。此無漏定。后樂異熟者。近資有漏得異熟果。遠得涅槃。借異熟名通稱異熟智。體是一行相分五。故前說言五行相智。唯善無漏名五圣智。此中有釋。初有見道前斷除煩惱令定清凈。第二入無相位所得圣定。第三一來不還所得之定。薄貪等故盡欲惑故如次應知。第四通不還及羅漢所得之定。現法樂故后異熟故如次可配。第五唯在于無學位常行無相心故。準小例大。大亦有五。初在地前。第二初地。第三前七地。第四后二地。第五如來地。然此文中釋自體智云。無漏故名圣。豈言唯是異生者定乎。今尋文相。亦可善故名圣即在異生位。無漏故名圣在于圣位。此非純圣。故第二智方名非凡所近也。第八圣五支三摩地者。若依成實論云。經說圣五支三昧。謂喜樂清凈心明相觀相。喜樂是初禪二禪喜相同故。名為一支。第三禪以離喜樂別為一支。第四禪中清凈心第三支。依三支能生明相觀相。是明相與觀相為因能壞裂五陰。觀五陰空。故名觀相。能泥洹故名為圣。今此論文四靜慮中。諸賢圣定各一為四。審觀安立斷除結縛所有圣定為第五支。文分為三。初標五支總別引經。二別引五支經釋。三問答五支定相。別引五支經釋中。釋初支有十六句。初六句是法說。次十句喻說。中辨彼說靜慮中離生喜樂喻說。通喻四靜慮相及喻第五。基云。法中離生喜樂一句諸靜慮不同余可通有。定生喜樂已離喜樂。清凈靜慮是四靜慮差別性故。如前已釋。由余五句可通有故。由此后諸支中更無法說。但釋喻說有異。譬如黠慧能沐浴人或彼弟子等者。西方沐浴有容沐浴人師及弟子故以為喻。銅器蚌蛤器者喻為離欲生喜樂故。教授教誡者。沐浴時以銅器等盛灰澡豆細沐浴末。今以言教猶如彼器。教之所詮能順于彼出離尋等諸善凈行。如彼灰豆細末。此即無間道。以水洗灌即解脫道。以尋清凈故。沐浴搏者。西方浴訖以余甘子切碎曝干為末。以生胡麻香油和之。令其潤膩不硬軟方以涂身。取其香潔潤滑光凈故。沐浴搏即干甘末。此喻行者未得定前當除粗重。帶津膩者喻喜和合。香麻謂得定后喜資潤身如以油和。第二喻有六句。山者高義。出初禪故。尖頂者至一味勝解者。高山頂尖唯有一峰。第二定唯一意門。上品勝解離諸尋伺外散境故。泉喻內等凈流出喜樂諸水故。山傍流出水大如車軸故名水軸。泉水上漫大如汲索故名水索。喜滋潤如水軸樂滋潤如水索。如前解釋者。上云所滋潤者。謂喜遍滋潤謂樂。滋相應意如傍出。次五根如上漫。又云喜留二定故云傍流。樂三定故云涌出。亦可喜住內心故名傍流。樂遍外身故云傍出。此說輕安為樂。同小乘釋也。第三喻中水喻離喜無尋伺定乃至喻華胎藏沒在水中者。此言意顯。第二定如水。因喜動涌如華出水華喻喜故。今第三定離喜無尋伺亦如水。其樂如華胎藏胞未開剖。猶在水中名華胎藏。與定相順不動涌故如在水中。第四喻中有五句。超災患者。謂八災患謂尋伺四受二息。此顯離下地失。鮮白者。顯離自地失。次以長者四業喻定四用。如次配也。八經九經以為喻者。西方織疊八縷九縷而為一莖經。織作疊時其疊堅致。如此方作[聯-耳]布四[聯-耳]五[聯-耳]方可堅致。清凈鮮白者。如衣不薄堪忍寒暑等種種諸苦。周遍者。如無露處一切散動所不能侵。第五喻中。于所觀相殷勤懇到等如前釋者。景云。如此卷前文修知見定中解及殷勤懇到審諦而取等相言。是此中總義者。此第五喻。總喻四定觀如斷惑。但舉法說不舉喻文。基云。謂前卷三十二相中第二十觀察相法說言。謂有苾芻殷勤懇到善取其相而觀察之。喻況云。住觀于坐坐觀于臥。或在后行觀察前行。故此言謂審觀察三世諸行于能觀察。又復觀察。前四靜慮說為四支。此第五支于前能觀更審觀察。此所觀察即三世行。即在后行觀察前行。是重觀三昧也。或前之四支雖已觀察此更審觀彼三世境。于前能觀察之所觀察更復觀察故。下問答中說言依審觀察緣起三世諸法。又為斷除無色結縛故建立第五。上來后四喻中并云差別者。除與前同顯與前別喻故云也。問答定相中。二問二答。謂四靜慮中所有賢圣心一境性者。圣人所得四靜慮中通漏無漏心一境性名圣三摩地。及于安立審諦觀察如是名為圣三摩地者。依定所發觀察圣智亦名三摩地。第九有具圣正三摩地中。文有三。初問次別辨相后此中慧為導首下。釋先后次第生起所由。辨相有三。初解圣當知善故名圣及無漏故名圣者。圣人所得善有漏定。若無漏定皆名圣正三摩地。次解有因有具。后釋正三摩地。若是時中舍邪見等下說是。第二文有三。初列因具名。次釋因具所以。后云何正見等下釋因具相。景云。因謂七方便前生得善心種解脫分善根所起正思惟。須從此心受戒。即正語業命遠牽引定故名為因。具者。即七方便中所起三慧。為正見及正精進正念。此三于三摩地為近資助。立之為具。基云。據實八道支在見道后位。若在見道前雖名正見而非道支。雖有彼行相而未建立。至修道位方得道支名故。今異生位亦名正見等。其見道等位雖不立道支。圣正三摩地彼位即有。故正見等于彼亦成。然由正見引定助定。二位俱得通名因具余則不爾。釋相中。謂先了知世間實有真阿羅漢正行正至等者。景云。生得善中能了因果名正見等云云。此念即是三摩地相似等者。基云。分是類義。是三摩地相似分類。此念俱時亦有正三摩地。然未是圣正后能斷能滿方名圣正念。俱有定故言亦兼。第十金剛喻三摩地中。謂最后邊學三摩地者。既云最后邊。故知唯是一念非多剎那。而對法第十一云通取加行無間二道為金剛定者。三藏云。最后加行道生最細現種已滅。最后無間道生最細隨眠已滅。名有功能。總此二名為金剛。下以三義釋。一最第一者作用。一以斷惑集善辨無學果。二用究竟故。二最尊勝者。于學行中最尊最勝。為諸菩薩之所宗仰三極堅牢如世金剛。得此名下以二義束釋此金剛喻定。依薩婆多正義總有千九十六。謂依未至定百六十四。乃至第四定亦爾。空處五十二。識處三十六。無所有處二十四。廣說如婆沙二十八卷。今大乘宗二乘依九地色六無色三。菩薩唯第四靜慮。唯識有二義。一云此現在前已得四智粗重惑種一時舍故。二云此時異熟識在解脫道位四智方起。廣如彼說。上來別釋經宗要有三。中解二說。自下第三釋等至。上列有六。下文分四。初解五現見三摩缽底。文分為四。初引經標。二釋現見等至義。三出總略體性。四別釋行相。修道所斷煩惱制伏對治者。是初現等至。斷滅對治者。是第二現見等至。及觀察斷者。是后三等至。與小宗不同。彼云。一觀自身三十六物種種不凈。二除血等唯觀白骨。上二通凡圣得。三觀骨身識在中行亦住今世亦住后世。即初二果未離欲故。四觀骨身識在中行不住今世唯住后世。即不還果已離欲故。五觀骨身識在中行不住今世不住后世。即阿羅漢漏已盡故。初二名現見。后三由現見緣之所起故亦名現見。廣說如婆沙第四十卷。今則不然。五皆圣得觀。明了觀故名現見。總約伏斷出五現見體。故云此總略體性。別釋中。初二觀論有兩番釋。初番云。初不凈觀正是念住。以方便念住而為依止。第二不凈觀即后念住。以初念住而為依者。第二不凈觀者。此約所依加行根本緣起差別顯二不凈觀。初緣不凈后骨人故。最極通達者。是青瘀等觀等者。此說白骨觀是不凈觀中最極通達義。是青瘀等。后勝次第未后逾越貪等觀義。第二番云。初不凈觀觀察內身。后不凈觀通達法性。此依所緣境界事理淺深緣起差別。顯二不凈觀。根本觀中不凈境及性二類別故。是故前言斷滅對治。觀識流轉者釋別觀察斷。即后三觀。謂觀識斷與未斷。觀察此識生滅相續是極句。或觀生身或觀剎那二種識轉。此上總釋觀察斷義。日夜等者。如俱舍云。百二十剎那為怛剎那量。臘縛此六十。此三十須臾。此三十晝夜。三十晝夜月。十二月為年。牟呼栗多此云須臾故也。觀察有學未離欲下。別釋三等至。俱住二世者。現在未來識俱有轉故。唯住他世者。唯未來世識有轉故。俱無所住者。二世無轉故。第二勝處遍處指如前說。謂前八解脫中已對辨訖故此不論。四無色定即四無色解脫。決擇等中釋四無色不異解脫。故亦不解。第三辨無想等至中。云于此生中亦入亦起者。入無心起有心。此說于定下說于果。若生于彼唯入不起者。唯識第七略有二釋。一初生無心中有未有心故言唯入。二云初生有心后住無心故名為入。不爾初生本未起心云何名入。先有后無乃名入故。其想若生從彼沒者。彼一說云未后無心。若彼正沒猶未有心不起潤生心等故。下界中有初生名想。若生便從彼正沒故。二云未后有心。其想若生潤生心等起名從彼沒故。余門如唯識此論五十三對法第二顯揚十一等解。第四解滅定中。已離無所有欲者。通據斷伏。依非想處相而入定者。謂于此上心染生厭舍等者。非想非非想心本厭無所有處而起。今求滅定還厭非想非非想心令其不起。心便寂滅。故言依非非想處相而入于定。依滅盡相而入定者亦復如是者。緣非想心不作厭背解。直作心法欲盡之解。如是漸漸九品心滅。前厭舍心心便寂滅。依初修者未得自在。今任運作非想處行相。諸有想心任運滅盡與前相似故言亦爾。是久修者任運成故。或初緣有為作厭舍想心。后緣無為行厭舍想心。厭舍義同故言亦爾。此有二種謂行時住時等者。景云。初定心有彼尋伺起言說故名為行時。二定已上心漸微細離尋伺故名為住時。基云。初定有四識身心上外緣如人出外故言行時。此時三行猶在今說次第。二定已上心不外緣如在家中名為住時。滅三種行。二定滅識行。四定滅身行。滅定滅心行。故言次第滅三種行。次第起者。依未自在者作如是說。得自在位如前。又說。任運能入起一切地故。任運能入等者。雖遠方便心有期愿。若到此時任運出入故。出定緣三種境。觸三種觸者。若依小乘婆沙正理及成實論等皆廣說之。且引正理第十二卷云。如契經說出滅定時當觸三觸。謂不動觸無所有觸及無相觸。何者云何觸此三觸。有說。滅定起心相應有空無愿無相三觸。如其次第出滅定時觸于三觸。有余師說。識處空處心相應觸名不動觸。此二純作識空相故。無所有處心相應觸名無所有觸。無先所有故。非想非非相應觸名無相觸。想無想相不分明故。即由此故說四無色。若有想定從滅定起心通有漏無漏。滅定起時或逆次第入諸等至。或逆超越入諸等至。容有起滅定心現在前故。復有余師說。唯約無漏。有處緣涅槃心起滅定時言觸三觸。以無漏故名為不動。無所有處地所攝故名無所有。緣涅槃故名為無相。解云。如摩訶俱稀羅經作如是說當觸故。此三師各釋不同。初師說者。謂我我所執掉舉名動。空無我行能對治行故。能破動故名為不動。不動相應觸名不動觸。貪心執境攝為己有。有所執故名所有。無愿三摩地能斷所有名無所有。余如前說。生死十相。涅槃中無為無相。無相即定。緣無相故為無相。余如前說。此是是三觸體性。無心時無此等觸。出時忽遇名門中行。忽偶壁等。是謂三觸之義。第二說者。謂識處方便唯觀于識。空處方便亦唯觀空。無異想故名為不動。彼相應觸名不動觸。根本地中雖通異相從方便說皆名不動。無所有處無先遍識所有名無所有。有頂地中無有想無想二分明想故名無想。乃至有頂不可言無想故。四無色皆名有想。是謂三觸體。起滅定心通有漏。若有漏者。若逆次入非想等至。名觸無相觸。若逆超入無所有處及無漏。逆次第入無所有。皆觸無所有所。若無漏逆超入識處。名觸不動觸。雖不定得入空處。以二處皆名不動觸。一即是其名。又釋。此師非薩婆多正宗義。是異師許從滅空處等故作是釋。第三說者。但取一念無漏無所有處緣滅諦涅槃。以約諦是無漏非有漏故名不動。約地名為無所有處。約所緣名無相。彼相應觸具三種名。入彼心時名三觸。今此文中有二師釋。初此與婆沙正理等異。謂出定時多由三境。一緣有境而出定時無我等動觸者。此緣內身作無我行而出滅定不為我慢等動。二緣道諦道能取境。今出滅定能緣境。道諦為境名取境。取境不生貪等。觸無所有觸。以道不能增長貪嗔等或名觸無所有觸。相不思惟故緣無相界。是故說言觸無相觸者。若緣滅諦出滅定時。名緣滅境離眾相。二云。此依未自在義要次第故。以定心出觸不動觸是空等持。觸無所有觸是無愿等持。觸無相觸是無相等持。依自在者。超一切地隨其所起定或散緣理緣內緣外觸三種觸。內三有體名境。外六塵名境境。無相理名滅境。由入滅定折伏心已煩惱不動。三根不擾非相所亂。唯以善心而出于定。今觀文意多依定心出觸三種觸故也。下通結之

瑜伽論記卷第四(之下終)瑜伽論記卷第五(之上)(論本第十三至第十五)

　　　　釋遁倫集撰
論本卷第十三

上來釋攝經宗要竟。自下釋雜義經。文分為二。初十一。復次別引經釋。后以四法攝持圣教。初經明身心遠離引如實覺。第二經善修止觀覺了所知。第三經等持等至等互善巧中。文分為三。初引經標。第二兩復次釋經四句。第三云何為住下別釋十四句經。其等愛下倒翻不等愛為一句故成十四句。調善句下。有行拘執法性拘執釋調善中句。此二標文非釋經句。其四句中初復次以定相對為四句。其等持名目十一種。先舉第一三三摩地。對等至四法中以作四句。次如是以下例等持中余十功德文。等至六中余二。一一皆相對亦作四句。謂諸三摩地中空無相等。最殊勝故緣境回故。偏得其名。諸等至中勝處遍處能成變化。滅盡定無想。無心寂靜。故偏舉之。二偏句中初舉滅盡標無想。后舉遍處例勝處。影略顯故其義可知。第二四句中唯作初二句。等持善巧非等至善巧者。謂于等持名句文身善知差別。非于能入等至。諸行狀相差別等者。此說善巧三慧為性。約彼等持能詮名句差別之中有巧不巧。等至則就入出有巧不巧。對辨可知。前四句約別體等持等至入出作用善巧不善巧異以明。此等二四句約彼等持等至體一義異以作。三藏云。西方有此義。三昧等名說為等持。三昧體性名為等至。故作二句。乃至未從諸佛所聞等者。謂于等持非善巧有三義。一未從佛聽聞。二未于第一菩薩所聽聞。三未自證得第一究竟。故于定教不能善巧。上一未字下貫三處。景云。或以初地名第一究竟。或第十地名第一究竟。于不定地分別體相所攝者散境也。此是定地不同類法故。思惟散境名出定也。定所作者謂飲食等者。此是出定所應作事。由至此時應出定故。所緣相者謂分別體。由緣此故能入諸定者。諸有漏法名分別故。定所緣名分別體。相分離見無別性故。或此所緣以五法中分別所現相體為所緣相。由所得定過此已上不能知故等者。此說三度下不知上。決擇中云。依四定通知無色界人心者。約大菩薩說故不相違。引發謂能略攝廣文句義者。此聞持力攝廣義。云何等愛謂慚愧愛故等者。此謂定前起十二種法。一慚二愧乃至十二樂。以此為方便心便得定。此中三藏云。等是等至愛是定方便心。愛等至勝功德故名為等愛也。景云。慚愧等并是隨順正法。等愛者是正義理正愛也。基云。于此十二平等愛故名為等愛。方便有二。一趣增減二道。二止舉舍。如前三十二相中已說。第四分別靜慮經中文有四。一引經標。二略釋四轉。三廣釋相。四結成。此中四轉當知。二時顛倒等者。基師釋。四轉者一有漏三摩地趣進時顛倒。二有漏定趣退時顛倒。三有漏定正退失無倒。四無漏定進時無倒。或初二于進謂退名為顛倒。初于有漏定進時謂退。后于無漏定進時謂退。故皆名倒。論說。第二于三摩地退時顛倒者。修進無漏趣退有漏時謂顛倒。后二退時謂退名為無倒。初于有漏定實退時謂退。后無漏定退有漏時謂退于有漏定。退時謂退中文有三復次。一由愛味故退。二由慢毀故退。三由貪誑故退。第二無倒翻初無倒應知。其相者謂得無漏定時將失有漏定時。如實知退。是名無倒。第三無倒漏定退時知退。第四無倒無漏進時知有漏退。此中第四與前第二有差別者。前修無漏方便猶未證得謂退曾得定。今第四正得無漏有漏不行謂之為退。故成差別。景云。第二無倒翻初無倒。云何應知其相者。前退方便定。后退根本定。故云翻前。此后二退并據異生伏惑還退。由依如是至安立四轉者。謂由依如是興衰二無倒故安立四轉。故結也。第五分別四撿行。經中文有三。一引經標。二略顯撿行相。三廣顯示。所撿行則四分凈定為所撿。能撿察則三慧。此則一人具修四種。劣分等四。如次配順退等四。解釋如文。第六于六境不受想無想。經中此諸法若實若有都不領受者。不受境自相也。尚不受想者尚不受六境之想。何況無想者亦不受彼無想也。下云無有眼相釋尚不受于想。不受自相釋都不領受。不受無想釋何況無想。言由厭壞故威勢映奪乃至然有其想者。謂無漏數厭壞遂于眼等無有事想。唯有四諦諸理想起。不受無想者。想與無想皆悉不受。由不思惟一切想故有空二想皆悉不受。故于滅盡真如理中思惟寂靜。此中意說離諸想相名無想者。無分別智正證如時。前苦樂等相亦皆離。則想與無想一切皆離。故離相想名為無想。又說安住滅盡定等者。此據彼滅定諸想所生。釋上經文尚不受想何況無想。第七釋四趣道經者。初異生時得根本靜慮。后時聞法能引見道。亦名依增上心修彼無漏增上想也。彼第二人依未至定得于初果。欲頓斷九地修惑趣證羅漢。從初果伏欲界修惑。得有漏根本定等名引修道。以有漏退名修道故。亦名依增上想修增上心。第三行者名為俱得奢摩他毗缽舍那雙雜轉故者。此人凡時先伏欲界修惑。而能起初根本定。后依未至定入諦現觀得第三果。得入根本靜慮名為進引增上心慧。亦引修道。故下結云。第二十三引修道故。第四行者先得有漏靜慮。后聞法故得入見道證第三果名引修道。如是邊斷所余修惑。亦引道證阿羅漢引無學道故。下結云第四趣道為俱引故。道理此人亦是依增上心引增上慧。然不同初人但引見道。以俱引三道故別為第四。第八釋四凈勝經中有三。初標凈勝經。次釋凈勝義。三釋凈勝相。謂所得所證所引戒等者。所得者謂若圓滿法。所證者謂若攝受法。所引戒等者謂發勤精進未滿令滿。四凈勝者。一尸羅。二三摩地。三見。四解脫。此中不得不證所引戒等言皆通四凈勝也。圓滿攝受牒釋。發勤精進未滿令滿是所引戒定見。解脫體故不牒釋。又所得者戒所證者定見。所引者解脫。戒等者等定見體解脫。又所得者戒。所證者定。所引者慧及解脫。略無解脫知見。亦可惠及知見俱名正見具攝五蘊。下七云何。初一為戒。其等持見解脫各二云何。隨應配釋。雖住具戒等四句六支。如聲聞地廣說。戒定二種異生位名圓滿。得圣位攝受。定中有二。一離欲時前六作意未得根本未名圓滿。若得加行究竟果時得根本定名圓滿。二得下三定未名圓滿。若得第四乃名圓滿。解脫在有學位。未圓滿無學位名圓滿。不時解脫名攝受解脫。定障及事障所得擇滅名解脫。第九釋心清凈行苾芻思惟五相經中。諸惡不善欲等尋思等者。諸不善欲恚害尋親里國上不死尋所曾經樂等。七種尋伺皆為障體。略有三種補特伽羅等者。總標三品尋思。差別成五。下別釋之。第一耎品尋思行者。思惟因果等諦相故令七種尋滅。依中品尋思分成二種。一見尋思過患。二不念思惟令七尋滅。依上品尋思亦分成二。一非初即令一切不行。要當方便漸當制伏。二若猶未能伏便生厭怖。多思惟故令七尋滅。第十釋蕩塵經中文有三。初引經問。二釋三陶練喻。三舉法合。如金性內所有生金下。是發心出家名初陶練。在資糧道位得靜慮等。是以陶練入圣位也。是后陶練故論說言不為有行之所拘執。依惠根伏令根姓顯。根除煩惱立陶練名。第十一釋于三相思惟經中三相者。一止二舉三舍。一向修止舉在定加行。于緣起等不正思擇。不思擇故心不正定。不能現觀不盡諸漏。成阿羅漢數思惟舍便思緣起乃至漏盡道成滿故。上十一段別引經釋。一復次以四正法攝持圣教有三。一標二別三釋。遠離者入定處。所修習者所修定惠。修果者謂所得解脫所離二障有無為果。云何已習奢摩他下釋此第三。一切有執者則是法執。執一切有。滅此法執名為滅界。此中所說三界。與下決擇所說有異故。彼亦說斷見惑盡名為斷界。斷修惑盡名離欲界。斷余一切有漏法盡名為滅界。小論中說八結斷名斷界。受結斷名離欲界。余有漏事滅名滅界。無乖諍者。大意欲明佛及弟子以見同故所說義同。文句不異共相隨順無有乖諍。佛法久住利樂處廣名等潤洽。非如外道起見立義不同文句差別。若義若句若文不說名。舉初后以貫中故。第一句者。所謂前句乃至則以此句而問。第二等者。此略明于句平等潤洽。景泰備基所傳大同。如尊者阿難于五百苾芻中以此初句問一比丘。復以初句問第二比丘乃至五百。彼皆答言如是如是。乃名師弟義句無所乖平等潤洽互相隨順。下文反顯設于初一依蘊而問等者。設于初人依蘊無常而問。往第二人所次問界無常者。便不得名于第一句平等問潤洽。今準廣論引契經云。慶喜往問名上座得解脫義。名上座答修二法。則得解脫三界之果。慶喜次問名上座五百弟子別答。不違上座。往問如來。如來答如名上座解。斷諸行故名為斷界。離諸行故名為離界。滅諸行故名為滅界。廣如彼論。此名上座及彼弟子見同如來答慶喜問。平等潤洽教義隨順無毫厘違。故名無諍

非三摩呬多地境位四中。自下第二釋非等引位。釋論云翻前易了。體則欲界全上二界中一切散法。然觀此論文意十二不定中。第七是上界前五作意。第九第十是上界七作意。第八是上界染法。此地不唯翻前地。是亦通上二界一切散法。文分為二。初問起標。后隨別釋。此十二種決擇。六十三廣說差別建立所由。謂依初不定地于安住心應正取相。謂青瘀相等。此說五識性不定故于境馳流。貪等生起為止息故觀青瘀等而安住心。則以此義西方二說。一云五識唯是有漏性不定故。經如來十八不共法中無不定心故。論亦說。言十五界唯有漏故。故知如來無有五識。其成所作智或第六識或第七識。二云。五識亦通無漏。如來五識恒在定故。言如來無不定心故華嚴云。眼根入正受耳根三昧起等。論依二乘異生者說十五界有漏自性不定非依余位。于中有說。成所作智身菩薩修道則現在前。有說。佛地方得初起。如唯識第十佛地第四等釋。或有闕輕安故非定地。謂欲界系諸心心法等。六十三云。依止此故為得作意應勤修習。此言意說。為得上界作意應勤修習欲界善心。或厭闕輕安欲界散地。為得上界輕安地作意。殷勤修習。唯識兩說。有義欲界無輕安以此文為證。言善十一通一切地者。通有尋伺等三地俱有故。有義欲界亦有輕安。彼定加行亦得定地。彼亦微有調暢義故。除定加行余欲界心皆闕輕安名不定地。非一切無。說善十一通一切地則九地故。余十不定地。如六十三釋

有心無心地位中前二定散一對。上已明訖。自下釋后二有心無為一對。文分為二。初問標五門。后別釋。地施設建立中唯依初五地辨地建立非依余者。三藏解云。約實而言。十七地中五識意地有尋有伺無尋唯伺聞思二及有心地。如此七地屬有心地。無心無余此之二地唯無心地。定非定地。無尋伺地。修所成地。聲聞獨覺菩薩三地。有余依地。如此八地通于有心無心二地。雖有此義。論主據略故對五地辨心有無。景又解云。此之五地前已解訖。故就此五分別有心無心。已外未說故不對料簡。雖復三摩呬多非三摩呬多前已解說。而此二地尋伺已有尋伺等三地中攝。故不別論。基云。但依地體五識意地有名有心無名無心辨有無心。相猶未顯。未知九地何處義成舉地體性。于有尋等地三相之中以辨有心及無心者。則知九地二位差別。亦知定非定地何者有心何者無心。故更不須依定非定地辨有無心。三慧三乘六地諸行有心無心不出前門有無余依。此第四第五門中辨有心無心非有身位有無心別故。有無心唯依五地。有尋有伺地中無心睡眠無心悶絕不名無心地者。以睡眠悶絕無心不定故。無尋無伺地中無想定等定無心故。又睡眠悶絕依主識說名有心地。無想定等依客識說名無心地影略說故。又依隨轉理門以辨無心。薩婆多說悶睡有心故。然決擇分復依五義辨有心地。由七種因辨無心地。唯依地體以辨有心。依此第三生與不生建立無心。彼說七因。此八因者。此開根境彼合名緣闕。此八因緣非一法具。凡說諸生不生法也。闕作意者。諸心心法若同特無作意則不得生。亦可若無前念作意后心不生。景師評云。后解應是。若取同時作意則諸心法無不生時。以心聚中恒有作意故。此中既言八因故其心或生或復不生。將知必取前導作意后心方生。若無作意欲取色等后心不生。自有先無作意對境則生。如作意者色忽爾聞聲等。以從多分說作意生。如六十三釋。分位中。無心睡眠者。上座部說睡眠有二。一心睡眠引有心法。二色睡眠則睡眠時有長養色。大乘睡眠通有無心。第一義建立中無余涅槃賴耶永滅者。若爾眾生界有增減不。解云。處處經論皆言眾生界不增不減。以眾生無始舊有非新有故。無增而有無量。定性二乘入無余時墮非生數。理亦有減。以從多故說言無減。如海一滴。但涅槃經等先尼問身為在煩惱前。煩惱為在前。若身在前。云何說言因煩惱故方得有身。若煩惱在前誰之所作住在何處。佛答先尼。煩惱與身雖復一時俱無前后。要因煩惱得有身終不因身而有煩惱者。雖復外道就始有為難。佛還就彼無始而答。故知無增也。又依無上依經說。眾生界是如來藏。眾生共有是無為故。據如此義說眾生界不增不減。彼經意真起妄立眾生界。故說真如名眾生界。二乘雖入無余諸蘊滅盡。而此界體常存不滅。據如此義說眾生無增無減。若彌沙塞部云。眾生在前煩惱在后。若爾無因云何得有眾生。解云。如苦類忍。初無自分因云何得生。彼無自因而得生起。此亦應爾。今此文相。定性永滅。終不成佛。涅槃經等無不成佛者。立教分齊各有所據。楞伽經說。諸聲聞經于多劫涅槃界。耽三昧酒長時醉臥。后從彼起發大心者。古師以證無有畢竟入無余永滅者。基云。依攝大乘論化聲聞。非實如此也

聞所成地上之九地辨三乘境。自下六地辨三乘行。初三通行。三乘皆能修三惠故。后三別行。應機隨法成自乘故。又初三是方便行。后三根本行。又初三所學行。后三所成行。聞謂聞惠聞緣教故。以此為因所成諸法名聞所成。即以彼惠及相應法并聞所緣若文若義并所得果為此地體。前作意中聞唯緣法者少緣義故。此地文分為三。初結前問后標起論端。次問列五明處名。后隨別釋。謂若略說于五明處乃至讀誦憶念者。此顯于五明教所生聞惠此中三藏二說。一云。此聽聞等是生得惠也。義同小論受持教法生得心故。一云。六識相應聞惠為體。惠有三品。下名生得。中上二品并名聞惠。基復兩釋。一云謂覺惠為先聽聞。后時意地領受讀誦及憶念等方是聞惠。其五識初覺惠并聽聞及俱意識聽聞讀誦是生得惠。不明了故。二云覺惠為先者。是生得惠。若聽聞若領受若讀誦若憶念俱是聞惠俱時五識雖非正聞惠。由從意地方便聞惠所引發故。因聞所成明了心者。亦是聞惠。設雖意地領受讀誦等不明了者。皆生得惠。又于依止名句文身義中無倒解了者。謂于五明處義覺惠為先。所起聞惠。若薩婆多聞惠一向依教。思惠或依教或離教。修惠一向離教。如三人學浮等。俱舍破云。思惠依教不異聞惠。若思離教不異修惠。云何取別。彼論釋云。聞思雖俱依教。聞不簡擇思能簡擇。是故有異。修惠離教。今大乘中三惠皆取教法。然聞思簡擇不簡擇異。由于定前聞思教法。次則修惠入定緣法及義。第三別釋五明處中。初辨內明處。文有二。初標四門。后隨別釋。四門者。一事施設者。謂三藏攝事施設建立。事謂事義。謂經律論義差別故。又是諸所論義所依之體事故。立事名。二想差別施設者。謂能詮名。由名句文皆從想生故名稱想。又西域呼名多呼為想。又名等無體隨聲假立。隨其想解號為能詮。故說名等稱之為想。三圣教義想者。謂諸圣教所詮之義能攝圣教。四由佛教所應知處相者。謂從二數佛教所詮事增益。乃至十種佛教所詮事。名佛教所應知處想。第三以理攝教。第四以教顯理。素怛覽者。此云契。毗奈耶云調伏。摩怛履迦云本母。集諸經義論議明之。出生諸經別所詮義故名本母。則舊所云修多羅毗尼摩得勒伽。想差別中。有四嗢拖喃。初嗢拖喃有十二門。第二嗢拖喃有十四門。第三嗢拖南有九門。第四嗢拖喃有十門。句謂六內處等者。詮法自性名名。詮法差別稱句。今詮法差別。是故名句。以寬攝狹名在其中。句有五謂處中等。若八字生是處中句。此即四句三十二字名室路迦。經論文章多依此數。無問長行及與偈頌。但滿三十二字。舊名首慮。六字已上生是初句。二十六字已下生是后句。若減六字生是短句。過二十六字是長句。無量境界在十方處所三世時分故。皆言無量。四眾中。唯明男子四眾。無鄔波斯迦。又鄔波斯迦素迦所攝。但從在眾中戒為性。故別離出之。三十七道品四沙門果無諍愿智六神通等。如聲聞地釋。大乘五事四尋思如實智三性三無性。如決擇分釋。四真實五種大乘五無量不思議威德勝解等如菩薩地釋。六內處境界下。十四門法名聲聞地法。大乘五事下。有十四門功德。是大乘法。補特伽羅空補特伽羅無我法空性法無我有差別者。空謂所空自性。無我謂無其用及差別義。又空謂二空理。無我謂所執。或翻此說故二差別。處中觀行者。謂如般若經及中邊論等說。非一向空非一向不空。遠離增減妙契中道故也。五相大菩提自性者。顯揚第八云。謂過二乘所得轉依體。功能者。謂十自在。一壽．二心．三眾具．四業．五生．六愿．七勝解．八神力．九智．十法。方便者。謂四種變化。一現菩薩行變化化根未熟者。二現如來變化化根已熟者。三現攝聲聞變化。四現調伏獨覺變化。轉者有二。一暫時于諸有情末解脫成如來教化轉不休息。二究竟佛難思德為諸有情作利益事流轉不息還者彼論名滅還涅槃故。此亦有二。一暫時于已解脫有情佛暫示現入般涅槃。二究竟謂煩惱習氣及苦永滅。五種大乘中。顯揚第八云。種子者。則菩薩地種姓品。趣入者則發心品。次第者則住品。正行者則余諸品。正行果者則大菩提建立二品。最初發心謂菩提心。由有種子悲愍有情是趣入菩提。波羅蜜多是諸地次第。攝眾生事是大乘心行。自他相續成就是正行果。二利果滿足佛德故。又最初者謂種子。發心者謂趣入。悲愍有情者謂次第波羅蜜多。攝眾生事者則正行。自他相續成就者謂正行果。此順菩薩地配品釋此文。釋五無量亦如顯揚第八。真實義隨至真如及智者。謂真如遍一切法。故言遍至。又無分別正智。亦緣遍至真如。故名隨至。又佛種智名不可思議威德勝解無障礙智。七識住如初帙中解。又第十四卷自有文。三清凈性一自體清凈性者。道前真如自體清凈。猶是自性住性。二境界清凈性者。住在道中。則是引出性。是證智所緣。名境界清凈。三分位清凈性者。則是道后至得果性。謂無垢如。四道理謂因果相待證成法爾。假施設中。初于法假立有情。后依圓成能取所取相上假立諸法。或于唯識相假立諸法故。藏護者。景云。謂則喜樂愛習著彼阿梨耶。云何思釋謂一行者。如對法云以一法行歷諸法故。謂以一法與余法一一互相問。除此法更以第二法與余法互相問。如是一一一切當知。婆沙云。以一問一。以不相以問不相。以不世定名為一行。順前句者。謂法中隨取二法更互相問。依止前法以答所問。以狹問寬順前句故。順后句者。謂則二法展轉相問。依后句以答所問。以寬問狹順后句故。一切狹體必則寬故。自有寬體非是狹故。或于所問應二句答應三句答應四句答。此中從寬以明唯說四句。體有寬狹或不同故。寬狹義同應述可答。亦名如是答。所問不如理答言不爾名無事答。亦名遮止答。廣如對法第十五卷。彼云分別顯示決擇者。謂于如所說蘊等法中。隨其所應作一行順前句順后句二句三句四句述可句遮止句等。論決擇者。謂依八何八若之詞問答決擇一切真偽。又若婆沙九十七卷。廣明小四句中四句大四句及如是句等。其二十八對二門。五三門等。皆如決擇分六十五等說。于中心心所法名有所緣相應。有行相有所依。余可知也。四行跡法。謂苦速通等。至下當釋。四法跡。謂三學跡則無貪無嗔正念正定。三種系屬。初根互相屬。次識根互相屬。后根境互相屬。十六種攝。如決擇分五十四及對法第五中說。五相應亦如對法第五決擇五十四說。見聞覺知。瑜伽第三九十三對法第一等釋見聞覺知義。顯楊第十八說。色界無覺后起言說。無色都無。謂生彼界故無彼言說。六種次第。流轉次第者。謂嬰孩等十時流轉次第。或十二因緣次第。成所作次第者。謂出家受具修七方便得見道等。宣說次第者。謂四正斷。一剎那中具其四用以辨次第。非四現行前后有異。或宣說諸法標釋次第。生起次第者。謂十時分或芽莖等生起次第。現觀次第者。謂真相見道前后。六十三等現觀前后次第。等至者九次第定。八種所作一滅依止者。能與滅惡為依止。轉者謂與善生為依止。遍知謂知善巧。遍知苦樂緣生等法生厭離故。喜樂者謂喜樂滅道。四種所緣。如對法第十一卷。一遍滿所緣有四。謂有分別影像。無分別影像。事遍際。所作成就所緣。二凈行所緣有五。謂多貪多嗔多癡憍慢尋思五種觀行差別。三善巧所緣五。謂蘊界處緣起處非處善巧所緣。四凈戒所緣有三。謂粗靜等相真如諦也。四種九種瑜伽下聲聞地對法第九等說。方便瑜伽以作意勝解惠為性。三事觀者。有相謂所緣事。尋伺是能緣事。四行觀如對法第九及聲聞地說。六事差別所緣觀。一義者苦無常等差別義。在見道前方便。二事者謂諸事作用集有苦用等。三相者謂滅諦體相。四品者謂法上中下品。或三乘道諦有品類故。次上三種在見道位。五時者在修道在見道后時而起故。或觀三世。六道理者謂在無學道。或事者蘊界處等。時者三世。道理謂四種道理。五種教授者。一教教授授與教法。二證教授授與理法。三次第教授授觀行法門。四無倒教授授前三種應機無亂。五神變教授授與神通令化眾生。內明四門中第三明攝圣教義相。中有十法五對。圣教意合斷惡修善返流盡源以為其義。有能修所修能證所證。惡有現行及種伏斷之義。此中初能作所作二俱善法。次過患染污苦集諦法。三有障有順謂煩惱善法。四有真有勝無為有為諸無漏法。五有順有得謂世間出世間法。應習應斷及斷已現行法者。景云。未斷位中有漏善法是所應修。以有粗重名為應斷。則此善法斷粗重后仍現行者。名為斷已現行法。基云。應習謂善法。應斷謂染污法。斷已現行謂無覆無記。自下第四明佛教所應知處相中有二。初增十法門。后結之。初則為十段。初明三種。一有情門。即住有三。要依有情方有情非情。因及果。染與凈。生死涅槃。有為無為等。增二門等所明諸法。故初明三種。一有情門。增二法門有二十四對。又有二法能令有情內正作意外聞他音等者。此內作意外聞他音。是二因緣由二法故。今此二因緣現入現觀。當諸根熟。于如來所說所有甚深經者。謂解深密等三性顯了教。相似甚深空相應經者。謂般若等與此甚深經相似。緣性者圓成實性。緣起者依他起性第十四卷

增三有三十種門。言十相者。謂壞生命等者。壞字通以下十惡業。義相關故。約之以明門種根三以為初門。雜穢語名壞。所為事業者。于正事業不正而說名綺語故。三門中。泰云。舍七善色名業毀壞。壞無貪嗔生善意樂名意毀壞。壞慈悲等諸方便性名方便壞。基云。前之七種作業毀壞者。外彰身語而作業故。其次二種意樂毀壞者。無貪無嗔正喜樂故。最后一種方便毀壞者。正見乃是圣智因故。言三根者。景云。貪嗔癡三能生十業道門故。基云。此說十業以貪嗔邪見為加行隨應為究竟。或此偏明意三業道。備云。問邪見業道非不善根。何屬三根。此有三釋。一說邪見雖非根從多名為根。二說邪見與癡根俱起故相從名根。三說第三根者則是無明。由貪嗔癡故十業究竟故立為根。不約十業攝為三根。第二門文為二。初明三法依四處生三尋。后因辨內法四種。初中欲貪為因生死增長名邪法種。依四處所者。一自身利等四種白法。二怨。三中。四親。四白品者。謂利譽稱樂。四黑品者。衰毀譏苦。一于己利等生欲尋思希獲不失故。二于怨中品生恚尋思乃至欲令彼命斷故。三于親友品生害尋思但損惱故。婆須蜜論第二卷。利衰二種。若依有情以十七界十一處五蘊為性。除聲疏不成質故。若于非情以四界四處一蘊為體。如前除聲。依鞞婆沙十八界十二處五蘊為體。依非情六處為體。五塵及四相故。依經部師俱舍論說。衰無別體。失物名衰故。今約能失者辨衰故。以十八界為體。翻衰明利亦十八界為性。稱毀譽譏。婆須蜜論體皆是聲。薩婆多名句文身。今合以聲名句文為體。苦樂二種。體即是受。如佛地論雖辨其相而不出體。煩惱趣者。能趣果故。即是欲有邪梵行求之所因起。此則約煩惱以辨三求。以下約人以辨三求。故成二門。三威勢中。約通勝故但說業有中生有威。亦可異熟中攝王趣有及生本死有。三無明中。皆言前際者。發業無明名為前際。潤生無明名后際故。三衰退。謂異生有學以說未究竟圣。故知有學皆有三退。謂有病老及死退。三高舉中預流果支者。若依婆沙預流果支有四種法。一近善友。二聞法。三如理思。四隨法行。此中總說名果支。下增四中說明四證。預流支義同婆沙。三言說所依為絕相。不可言說。非如三世有為有生滅等種種差別。故能生說。又有三相能攝一切色法自相等者。文分為二。初辨色入分為三相。謂顯色形色表色。二于自處所已下。因論生論泛明諸色總有十色及定地色者。問何故不說欲界無作等。答廢假論實故且不辨之。景云。若得凈定乃至未滿變化心果者。若依正理有三種心。一是凈定。二是通體。三是通果。謂彼化心及天眼耳。于此三心化色十四化心。大乘宗說并是色系。于中四心欲界所化者化相分。隨于見分俱色界系。然與欲界有情化異本質令他識變。言內化心境界者。依凈定作變化色解為化引他心。心未得之間當凈定心。所有諸色當如是凈定境。凈定是起化因。亦名為化。十四化心定外是散心。簡于彼名內化心。則此凈定所現之色亦名未滿變化心果。若起化心則名已滿變化心果。十八界內似欲界而非欲界。是上界相化心相分故。其若無漏心變似三界相。名為三界實非三界。是無漏故。如是佛所化作亦爾。若爾化人所化相余人得見以不。解云。雖非見他所化作塵。然由他所化塵增上力故。前人得變。方似化人所化相現。若爾香味且是上界系耶。似香味實非香味。致令有上界香味。亦無妨難。則準此義似欲界而非欲界。如是似十八界而非十八界。唯是法界所攝。備云。色有三相。一有對有見則顯形表。二有對無見則于自處障余五色根相。三無見對則定境境界一切境色。當知一切三相總有二種。一十色則前二相。二定色則第三相。八解脫中初三解脫所緣境色。未入正實果心前所緣境。故名未滿。泰云。從凈定起于通果。通果心為引實化心。故修方便時想心所化色。當知此色俱是內化心境法處所攝。未能令他明見化塵。通果之心名未滿心。其所顯色亦是未滿化心之果。若從通果心起滿足化。起滿足化所化諸色。欲能令他見聞覺知故。則實化十色所攝。隨能變心開界系地。基述二釋。一云此三種色總攝一切色盡。一有見有對。謂顯形表是。此中表名作用者。作表示用故。二無見有對色。謂五根余四塵色。論于自處所障礙余色等下。是總結上二色。言當知一切總有十色。三無見無對色。故云及定地色。今明三色屬自身者。故唯說彼修方便者所有諸色。則是內化心境。亦是未滿化心果。若正通果所變化色亦屬他人。故此不說。又若得凈定是通果色。修方便者。是彼因色。彼通果色則內化心境。彼方便色則未滿化心果。境是止果故。二云三相者。唯色處中顯形表三最勝偏說。于自處所障礙余色者。乘前后明十一種色。三法觀身語意無常性者。由入出息色身動轉故身是無常。由尋伺故音語得起故語是無常。由想思故意得行世故意是無常。三舉罪者則見聞疑。三欲中。多用功力依緣諸欲謂現前住所有諸欲者。下四欲天欲多依現前諸緣生起。用功念想方從彼生。或后由業異熟用功方始成熟故。三覺悟者三亦三惠。如次配屬。雖后三乘皆具三惠而約相增故爾也。三眼者。法眼亦入慧中故。此明三乘因果同有。不說佛眼故。若依華嚴有十眼。三種心一境性。如其次第則初習業已習行已超度三種作意相應定。又初是聞思惠第二修惠世間三惠相應定也。第三超度者。分別智相應定也。又聞思修相應等持能生無漏真智見故。行謂能緣。相謂境體。行所行相故名行相。此通無漏等持。義釋無分別智無行相故。或行解相狀故名行相。此依有漏三惠位定釋。對治外道以水除垢。辨三凈業者。則身語意三凈業也。言不凈生處超越因故者。三惡趣八無暇名不凈生處。二凈業名超彼因。三牟尼業者則三善業。三法除不正尋中。謂由他所誹毀乃至所起慚愧及愛敬者。于他所誹毀生愧顧他羞恥故。于自所誹毀生慚顧己羞恥故。退失大利深識因緣。倍生慚信名為愛敬。則于三寶無愛敬故名失大利。或于三處各能起三。不須別配。三種最勝無上者。一智無上。謂三智中無我智為根本。初二智為方便。由此三入諦觀故偏說。二行無上。謂四行跡。三解解脫無上。謂不動心解脫。于世間出世間解脫有學無學解脫時解脫。其不動心解脫最無上故。三明者。由愚前際諸法因緣故起常見。愚于后際果法相續故起斷見。愚諸煩惱盡處涅槃故起邪見。為離此三愚立三明也。增四中有四十六門。亦有相違為一門故。念住者。體即是惠。由相應念惠方住境故。言有四法能攝一切所知及智者。一切諸法不出身受心法故。一切智惠不出四念住體。以一切智皆緣身等四境起故。四種縛者。景云。略五蘊為四境。四境則是縛。以境界相能縛心故。能緣煩惱名粗重縛。論云執取縛者。以彼色身為賴耶執取。此所執取作境縛心名執取縛。亦可色境能系執取之心名執取縛。此論下文則說末那為相縛者。未縛內縛賴耶相而起名為相縛。當知心于身由執取縛所縛者。心于色身生執取時。則為彼身境界所縛。言于受由內領受縛者。受為境界生執取心。執彼三受定能領納。后以受念住治。言于色等境界相由了別縛所縛者。總執識蘊了別前境及想蘊取境界相。則為彼識蘊及想蘊為境所縛。后以心念住為治。言即于所說身等由貪嗔等大小煩惱執著縛所縛者。執行蘊中大小煩惱緣身等生。則彼行蘊為依生縛。后以法念住為治。基云。四縛者。拘礙其心故名為縛。非必要是煩惱縛性。由心依執身為自體身便縛心。由心俱受深領所緣便縛俱心。由心了別色等為境界。所了別境乃拘于心。則由如前身等三法相應煩惱俱染惱心故名為縛。觀四為境深生厭患立四念住。所依內身縛能依心。能緣俱受五分位別常與心俱。所了境界縛能了心。及諸煩惱雜染俱心。故立四縛。又有四種欲勒為先乃至能得善法及能增長者。則四正斷。斷現行諸不善法者。是律儀斷。斷彼系者謂斷斷。未生惡法名彼系故。能得善法謂修習斷。及能增長謂防護斷。又有四種為欲住心乃至觀察諸法者。此解四神足。義有兩重。一以定體為神。作用難測故。欲等為因生定名足。約彼四足取所生定。第二依定功德名神。難測量故。欲勤等四所生定體與彼所生功德為足。又有四種心定心住者。簡別散地名心定。內住一境名心住。四種所知真實則是四諦。四種想為先戲論縛者。依七有想故除有頂。舍無量唯言除欲貪者。同大智度論如第十二卷記中會。又有四種至樂修正道者。此解四圣種。此中乃至心離散亂。是釋三圣種。次樂斷煩惱修正道者。第四圣種。次明四種預流支。則是四不壞凈信戒二為體。又明四預流支還同婆沙。四智者。謂一緣欲界名為現見。則是為法智。二非現見則是比智。第三等智。四他心智。基公解云。有漏他心智不知無漏心。亦不知彼能緣自證分等。不知彼能知智。謂自心不自見故。無漏他心智能知有漏無漏心亦知能知智。佛智后三分遍能知自故。然未必作道四行。亦未必通余人。今解言有漏他心通智不知無漏心者。此據二乘而作是說。菩薩有漏他心智亦能知無漏心故。智度論第四十卷云。菩薩未成佛。云何知聲聞辟支佛無漏心。答曰。汝聲聞法中爾。摩訶衍法中。菩薩得無生法忍斷結使。世世常不失六神通。以有漏他心智能知無漏心。何況以無漏他心智。又大乘中菩薩他心智通知三界無漏。一切心心法皆能通達。如十地論中說。生者人中心小。欲天心廣。色天無色界二解脫心乃至無量。如經小心廣心無量心。菩薩以他心智如實念知。問曰。何故不說知四無色心。但言二無色解脫。答上二空心非無邊非無量故。故不說。次則四諦智。又有四法能盡上等者有三說。一云則四法跡。于七方便見道修道無學道中。能盡上漏為足跡故。二云。四跡者。一得有漏惠則七方便。二見道位已缺諸煩惱及業果事。三修道位無余永斷諸煩惱事。四無學道無余永斷諸煩惱事。如所得道轉更修習諸煩惱事。通上三處除有漏惠三云。有漏惠是加行道。二缺諸煩惱無間道。三缺諸事解脫道。除諸粗重及果法故。四為無余斷諸煩惱事故。如前所得轉更修習是勝進道。四護者。泰師云。約最勝子釋論。離不平等名為命護。飲食知量名為力護。思擇修習二力則煩惱護也。正離加行無分別智是正方便。基師釋。一命護者。不惜身命護持正法。或護他命根而不損壞。或護自正命不起惡業。二力護者。謂護智惠摧眾魔怨。或護身力為利益他。或護五力摧怨不屈。心煩惱護者。護諸煩惱不染污心。為護正法起諸煩惱。驅遣惡人壞正法者。正方便護者。善巧方便習行正法。又有四種能得正見乃至專注一緣者。泰云。此應四法跡。由無貪無嗔正念三種故行時清凈。由后正定住時清凈。應勘釋論。基云。于境不順不貪也。于境不違不嗔也。正知而行不癡也。此之三種行緣諸境行正行時清凈。專注一緣正念也。此后一種住時清凈也。景云。前三散心緣境名行時清凈。后之一種則住止定名住時清凈。四行能證明及解脫者。由念力故得宿命明。由眼得死生智明。由惠得漏盡明。又后一依身故證二解脫身者。則五蘊之身。四者輕等動性者。基云。謂風能造與所造輕相似故名輕等。由風性動故名輕等動性也。次則四食。四法為識足跡。謂四識住。基師解。見已趣向五根色。取為所緣六境色。所依境界俱有。如次配根五塵法處。今亦可所依五根境界者。五塵及隨法處色。俱有建立者。識與根境不相離而建立也。四種希求之愛者。有無有愛合為第四。不了涅槃應煩惱得。而執身斷則是涅槃。遂計自身齊此無有。愛身無有名無有愛。四法能令作不應作。所謂貪嗔怖無明。四問記論者。謂一向記等四論。人四記者。于法實相。如問如來法身是真覺性等。應一向記。言爾顯了。問人果勝劣。應分別記。望無為劣望余為勝。隱密非顯了。問義亦非一向問。問人勝劣。應詰問記。汝何所方如是展轉觀彼曲意返詰無窮。問實有情作者受者。應舍置記。法四記者。于法實相問真如常耶。應一向記。問諸有漏身中業果異熟當受生耶。潤惑盡者異熟不生。潤惑未盡者異熟當生。觀其諂意問請說法。但應返問不應開釋。問蘊實法當為有無耶。應舍置記。記謂記別。記別解說故。泛論置記有二種。或有言說。或無言說。有言說者。若言汝問此不應記。雖復有言以遮止故。名為置記。或有默然于理得勝。亦名置記。如婆秀羅默然不答奢提羅事。四種攝眾方便者。則四攝事。布施愛語利行同事。如次配之。四死如前第五卷解。復有四清凈道一非功用根滿等者。此則四行跡。謂苦遲通。苦速通。樂遲通。樂速通。如次配之。鈍根名遲。利根名速。未至及無色地名苦。定惠偏故。根本靜慮名樂雙道轉故。雖未至地名有喜樂。未圓滿故但名為苦。功用根者。謂練根也。然菩薩地依凡圣差別與此不同。乃至聲聞地當辨。四清凈道中。如婆沙說。對法名正法調伏名毗尼。今此不舉對法者。前二大分多是佛說。第三雖有佛說然多是圣弟子說。故此文中略不舉也。一樂而非利益等者。生死饒益名樂。出世饒益名利。等義差別準知。謂諸國王及祠祀主馬祠祀者。其諸國王恒懷憂懼討怨敵等。能令自他俱任苦故。其祠祀主起極自在。自殺馬等以為祠祀。能令自他俱苦非福。四種語失者。謂虛誑離間粗惡雜穢。增五中有二十四種五門。五種諸欲粗重隨遂行聚是有漏五蘊。相違則是無漏五蘊。五種失利養因行等。景云。此明失利因。若于是處受用利養者。謂檀越家。護此處所不聽余僧往彼。則是家慳。若從彼得者。是第二從施主。則施主慳。若所得物者。是所施物慳若所為得者。為由名聞故得。第四名聞慳。若如是得者。依諸等例普得施物。護惜此處名處所慳。次總結言于此諸處心生吝惜者。謂于前五處生吝惜故。于現在中失其利養及于未來五失利養。泰云。若得利養如國家處。若從彼施主得。若所得財物等。若所為如持戒得。若方便如求請等。基云。此則成實論所說五慳。若于是處受用利養則是處慳。若從彼得者則是家慳亦名施主慳。若所得物者則施物慳。若所為得者則稱贊慳。若如是得者謂法慳。住處慳者。獨我住此不用余人入。設有余人我恒為主。家慳者。獨我有此家不用余人入。設有余人來于中我最勝。施物慳者。我獨取此物不用與余人。設與余我獨多勝。稱慳者。獨稱贊我。勿贊余人。設贊余人勿令勝我。法慳者。獨我能知諸經教義。勿令余知。設有能知皆疏于我。今復判此五慳為失皆因行者。有通有別。通而言之五皆失二世利反背涅槃。約別而談前四是失利養因行。后一是背涅槃因行。又有五法令修行者。先毀凈戒者等者。則是五蓋。初二毀凈戒。后三毀多聞虧止觀。不能領受是惛眠蓋。忘失是掉悔蓋。不定是疑蓋。亦可由貪欲嗔惠二蓋故毀凈戒多聞。由惛眠掉悔二蓋故虧止觀。由疑蓋闕善軛。下分體者。若薩婆多下有二義。一是眾生下謂身見戒取疑。二是下是貪嗔。若依大乘如此論說有二種下。不同于彼依見道下分說。三結者。不越惡道故。邊見隨身見。見取隨戒取。邪見隨疑生故。說根本三則攝末六。癡相通三界。嗔貪增在欲。唯說貪恚則攝愚癡。不越下界故。故但說五為下分結。又由身見不趣解脫。由戒禁取迷正趣邪路。疑于正道。故于解脫障。唯說初三為惡趣因。五上分中無差別結者。景云。分貪為二故。言無差別。基云。依界辨結不依人故名無差別。余之三種依人辨結名有差別。由無差別結取上分生。由有差別結不舍上分生。五種不信敬等者。景云。一于大師不信敬。次于所說三學正法不信不敬足前為四。五于同梵行者不信不敬。謂正覺發者正教授者正教誡者同梵行者。基公亦同之。泰云。一于佛。二于法。三于行。四于僧。五于友。言正覺發者等者。若依基師釋云三同梵行。今解上三如次和上二阿阇梨是。同梵行者。謂同學也。五種邪行者。一于怨起嗔。二于親破壞。三常欲令生憂故作不饒益事。四壞自尸羅。五行三惡行。此中二種等流過患者。以嗔怨數多諸怨敵。以壞親故親友乖離。以作不饒益事令生苦故種種憂苦恒現在前。此三后世等流果。一種現法等流過患者。壞自戒故臨終自悔。一種后法異熟過患者。行三惡行故后墮惡趣。時節愚者。愚于時節剎那生滅無常計常。分位愚者。愚三受分位。于苦計樂。自性愚者。愚五蘊性無我計我。第四規求利養。第五求活命。名五所治法。二勝行者者。一定勝行。二智勝行。定勝行有四。一因聞依諦圣言論故正解法義。二因廣大言音讀誦經典。三因為他闡妙義。四在空閑處審諦思惟。如于因聽聞因廣大音等。正解法義當知亦爾。智勝行者思惟對除上品貪欲。是為第五。義當毗曇五種解脫。五種修觀行者等。信菩提涅槃為二。意樂無間殷重修習正智為第三則聞思惠也。奢摩他為第四。毗缽舍那為第五則修惠也。后三名方便具足。又由成就如前所說意樂方便等者。此一復次與前于涅槃菩提猛利信敬等同。然此據生現觀有勝功能。故后別說。次明五不還。二于初靜慮初受生已得般涅槃者。對法論說生色界已圣道現前。此依先未離色界欲者說。非定唯爾。聲聞地中當廣分別。問對法等說中般有三類。隨彼得果已便般無余。何故余四不還得有余已非即入無余。中般三類何故隨彼三類得有余已便入無余。答由余四般生結起結二俱未盡。生有長時其勢強故。初得有余已非即入無余。中般不還生結已盡。起結雖在其勢微弱。況說中有生其勢但七日。故結羸劣得有余已便入無余依。若依涅槃經說。中般有四種心。謂受生心命終心學心無學心。學二心般涅槃謂學心非學非無學心。遠法師云。實是無學心證涅槃而言學心者。此從因說。又云無學心證有余。命終心趣無余。景云。無礙道力得有為無為果。故學心證阿賴耶作命終心入無余。故云非學非無學心。基復解彼云四種心中二是涅槃二非涅槃者。以無學心入有余依。以第四心入無余依。前二非故。又此論下說故入無余依要先入無想定。則是無學心第六意識也。其非學無學即第八識也。若入滅定方入涅槃。唯有此故。五種修觀行者。欲恚害有無為三。色無色等至第四涅槃相為第五也。增六中合有十六門。謂依六相宣說八種有情事差別等者。謂六根六境六識六觸六受六想六思六愛也。我所依事差別六根也。境界事差別六境也。自性事差別六識也。執為我自性故。受用因事差別六觸也。是受因故。受用事差別六受也。隨說事差別六想也。言說因故。作用事差別是六思身。希望事差別六愛身也。亦是六欲以于愛非愛事希望欲為自性。于如是等事差別等下。明依六相宣說八事。我依眼等是初相。我于色等境是第二相。其計識為我名自性事差別。通根境等中一一應說。由觸及受是第三相。依一相說觸及受事有如是名。乃至隨起言說是第四相。造作一切法非法行是第五相。于可愛事乃至不住損減是第六相。非愛事中未得希不合。設合希不住。設住希損減。景云。于如是等事差別中下重辨八種六相起之次第。又于實學有六輕蔑等者。于三寶中應信不信。于三學中應得不得。由惡語故令無取得增上戒。退失一切所有善法者。則應信不信應得不得。平等分位者。貪取順緣故。又有六種最極清凈等者。則六恒住。又有六法乃至謂四大種空界識界者。色所依謂大種。非色所依謂識界。行動所依謂空界。故唯說六以成有情。由此初言是諸色根及所依處隨其所應之所依止。三處難超越等者。此有二義。一云所治有三。能治有三故名六法。一云此取六對治。謂四無量則為四。無相等持為第五。我慢永盡為第六。六法能斷凈根本者。則六和敬。如毗尼說。威德究竟者。前五通亦在異生有學而未盡漏。故言攝威德。后一在無學漏盡位。故言攝究竟。準智度論漏盡通菩薩亦有。今且約二乘而作是說。略有六種能障諦現觀法者。謂前增五門中三愚起三倒則為三。規求利養為第四。希望壽命為第五。五與前同。此中差別者下釋第六障。前所無故。言是故說此在明分中非在解脫成就分中者。成就分謂加行道。明分者是資糧道。創求無漏惠明故在明分。起此六障非成就分。又見道后名明分。加行道名成就分。今此但障見等明分非障成就分也。障諦現觀故。又人天身是下明入圣位是上明故。從人天得入圣者名從明入明。人天明中起此障非入圣后成就位起。謂如前說五種取相者。于增五門無常苦無我相。于食惡逆相。于命中夭相。于趣涅槃行戒也。趣資財行施也。趣生天行者修也。六法名無上者。一見大師。二聞正法。三得凈信。四隨學學處。五于大師所起隨念行。六于大師所敬事供養。增七合十五門。念通二品者。前有因有具圣正三摩地中念是定分。后增八中正念正定名為修定等。此云通二。修生于定。念隨定增。明記止觀。理通定惠定障解脫非煩惱障解脫故建立身證等者。其定障體有二師義。安惠等云。三性心中并有法執。于中有說。世親菩薩緣起論說無明通三性故。有漏三性心俱無明為無漏定障體。諸散非善心俱無明為有漏定障體。護法等釋不然。瑜伽等說無明有二。謂不善及無記。瑜伽等不說無明有善性故。定障無明是所知障。雖二心有而無記性欲界八心中異熟生所攝。對法第二說有二種應斷法。謂諸煩惱性及所依受。煩惱斷故建立擇滅。二受斷故建立不動及想受滅。則顯定障異熟生受及俱無明等以為自性。領受下劣不能進修。于勝定中諸硬澀性。此說別行。若染心俱一切皆是。二十七賢圣中。此七為初總果。余二十種依別建立。故說此七。又三因緣七種行故等者。趣入安住攝受名三因緣。正見正思惟名初趣入因緣。正語業命名安住因緣。正精進念名攝受因緣。由此三因七道支故令心內定心空正一緣。七圣財所生之樂者。謂信戒慚愧聞舍惠如次配之。七魔品力隨其次第。翻七圣財。又有七種涅槃所對治法等者。于初衰損有一對治。體謂貪欲。第二衰損有二對治。一于道。二于道果心不信解。于第三衰損有四對治。謂懈怠失念心亂惡惠。此七因二不善根起故名品類。七識住中。身異類下是第一身異想異。當知與此下是第二身一想一。梵世已下是第三身異想一。第二靜慮以下是第四身一想異。文略不說無色下三。問光音先后生異有怖不怖者。亦應第三靜慮先后生異見下水災。亦應有怖不怖耶。解云。火災從下向上地見生怖。水從上向下雖見不怖。若依婆沙評曰。怖別有自性。是心所攝唯在欲界。乃至羅漢亦有怖。唯除如來。問曰。若爾何故火劫起時色天有怖耶。答曰。彼厭于假怖名。故無有失。然此瑜伽第十八云。驚怖是恚品者。此約欲界怖而作說也。七粗重者。則七隨眠。又有七法諍事止息者。則七滅諍法。一現前毗尼。二憶念毗尼。三不癡毗尼。四自言毗尼。五覓罪相毗尼。六多人覓罪相。七如草敷地。則配次下七種違犯諍事。此七毗尼滅四諍。所謂言諍覓諍事諍。廣如律說第十五卷

增八中合有十門。懈怠施者。謂來求施不遍。不往施。唯待來求。不隨所欲者。是怖畏施。怖自貧苦。顧戀施者。是家法施。謂習先人故行布施。望者。是期報施。期他報己。故今世與輕慢過者。是報恩施。若與我則令還報彼。不為恭敬福田故施。名為輕慢。或恃己富貴起陵蔑心。為我走使故與希求者。為求生天福樂故施。求他知聞者。此求名施。無過施中。謂向涅槃求資糧施。為往善趣求道器施。四處八時差別明懈怠中多食已下。有十六句。兩句合作一時可解。八種可愛生處者。則昔名八福生處。言人卑惡種類等者。除國王已下富貴人等四因緣故。于人趣中建立如來四眾者。一最增上故。謂國王則剎帝利。二世間福田故。謂婆羅門。以多凈行世許為福田。三用財不由他。謂大長者四棄諸世財。謂諸沙門。此皆佛有名如來眾。三因緣故于天趣中建立四眾者。一依地邊際建立二眾。謂一四大王眾天居持雙山頂及須彌山頂等故。二三十三天居須彌頂故。二欲界邊際建立魔眾。三語行邊際建立梵眾。八解脫中凈不凈非二色第一舍勝解是名第三者。由凈解脫有三種想。一展轉相待。二展轉相入。此二通觀凈不凈色。平等觀故名舍勝解。三展轉一味想。唯觀光明不作凈不凈名非二色。第一舍勝平等觀光明最勝位故名第一舍。此三解脫至不與一切異生共有者。第十二卷已引成文許異生得。今說勝者故言不共。此五勝解乃至最勝住者。此文但說微微心能引滅定。與第八解脫不同。薩婆多義前說別引空引往還神通識引無諍等德。此則說通引究竟定滿。故不相違。又若觀諸色乃至而修習者者。是牒八勝處經。謂三解脫下。釋彼經文。前依初修勝處為果。今說久修勝處為因。如理智中解脫為果。故三勝處方便因。若觀諸色等者。泰云。八勝處定并觀定色故名若觀色。定心內色似定外色故。云如觀。三解脫前雖有八勝處。而于三解脫并名方便。八望三解脫為方便道。故隨解脫云三勝處。此中在于定心觀定外所似色。然定內色不同定外色種種觀故。經中名勝知勝見定。名現語故名為智惠。有尋求故名為見。如觀勝定內色時智見尋思了別定內似色類定外色。亦則是尋思了別定外色。故云亦爾。備云。初修八解脫時。前方便有三勝處。然非八勝處中三勝處。故不言八。基云。觀諸色者謂前四勝處。若如所觀者謂后四勝處。如前已觀境差別觀色故。其八勝處而后成滿。三解脫為因。故說三勝處是三解脫方便道攝。非唯三也。此中觀外諸色乃至若勝者牒經。謂觀非三摩地所行現所得色者。此釋前經觀大小諸色義。在定前加行聞惠位中作此種種色觀故。由緣三摩地至故名為勝者。釋定中得勝名所由。緣一類色不同。定前雜緣大小。故名為勝。或非三摩地色有大小相。是本質色。由緣三摩地乃至故名為勝是緣定中色。唯一類緣故名為勝。是前種種本質之影像故。前加行心有種種境相故不勝境不得勝名。三摩地中境唯一類心無異相故名為勝。已尋已了別者。初時了別異故。如是于外所乃至觀諸色亦爾者。此釋聞思位準同定中所引止觀若知若見于彼色亦初尋思及后了別。剩明余宗解脫等因分別。若薩婆多八解脫一向是因。十遍處一向是果。八勝處亦因果。是故從解脫入勝處。勝處入遍處。若依成實遍處一向是因。勝處亦因果。解脫一向果。是故攝論云究竟非無漏等。四句義當成實宗。謂因非究竟果為究竟。以空觀為無漏。有觀為有漏。十遍處一向是因。一向有觀。八勝處初作有觀。是前遍處所生之果。以作空觀是后八解脫因。八解脫者。一向空觀一向是果。四句即成。謂勝處中初觀是究竟非無漏。后觀是無漏非究竟。八解脫為俱是。遍處為俱非。泰云。若約勝義。四空及微微五種勝解。心微微故能引滅定。若約解脫。微微則是有頂解脫所攝。總而言之。前七亦得名為勝解。第八唯解脫不名勝解。勝解是心所有法故。九有生處則九有情居。第一帙中已釋。十無學法五蘊攝者。戒蘊攝語處命。定蘊攝念定。惠攝正見思惟精進。加余二為十。此中景云。正見智差別者。以空觀為正見。緣有名正智解脫者。取勝計數為體。若依攝論第九勝相結文云。已明解脫似說無為解脫。依攝論明五分法身未有而有則是有為。基云。解脫則勝解數。正見謂緣事惠解脫知見謂緣無為惠。第二醫方明文相可解。第三辨因明處中分二。初總問答標。后別顯釋。謂觀察義中諸所有事者。所建立法名觀察義。能隨順法名諸所有事。諸所有事即是因明。為因照明觀察義故。別釋有二。初舉頌列名。后隨別釋。論體者。謂言生因立論之體故。處所者。謂證義者等論義處所。論所依者。謂真能立。似現比義為言依。其所成立亦是所依。莊嚴者。謂能破等。墮負者。謂似立似破。出離者。將興論時自安處法。論多所作者。由具上六能多所作。準論體性有三。初標六門。次隨別釋。后問答辨。言論者以音聲為性。言說是體。言音者是相。言詞是用。是三差別。又由音聲起句名文。如次別故立三差別。尚論者。諸是世間與理相應所有言論為世所忻尚所應聞者。皆名為尚論。靜論毀謗論是言論起所因惡緣。諍論有四。一因諸欲起。二欲侵奪無攝受欲起。三惡行所起。四依諸見起。言無攝受欲者。泰云。于歌舞等唯欲觀看故行相侵。不欲屬己。若于倡女左右等所為暫受用故行相侵。亦不欲攝為己妻妾及奴仆等己有。名無攝受諸欲雨眾見等者。依西國法一年三時名為三際。從正月十六日訖盡五月十五日名為熱際。以于此時時極熱故。從五月十六日訖盡九月十五日名為雨際。以于此時天多雨故。從九月十六日訖盡正月十五日名為寒際。以于此時時極寒故。僧佉本因雨際時生所以名雨。雨之徒侶名為雨眾。諍論因事所生。謗論因言所起。順正教導二論是言論起所因善緣。此二何別。景云。前據派立法門道理。名順正論。后正對機教導令學。又順正論為引近機。教導論者成于久學。基云。順正論是戒學善緣。教導論是定惠善緣。最后二論應修習者順正理故。中間二論應遠離者。勿耽惡事及起惡言而興論故。為欲斷除興言亦爾。亦則是彼修習攝。初二種論應分別者。性通善惡應修斷故。論處所有六于王家者。有德國王平均識達。于彼可論。翻此不能。執理家者。平均識達善斷事家。大眾中者。眾有平均識達者。余三可解。論所依中有三。初標十種。次隨別釋。后問答辨十種次第。別釋有二。一所成二能成。所成立義有二自性差別等者。此中宗等名為能立自性差別為所立者。自世親前宗名能成。從陳那后宗名所成。邁法師云。理實宗亦能立。就立中能所不分物情無寄。故陳那后宗名所立。基公解云。此有三重。一云宗言所成立義名為所立。故此所立而有義言。其宗能詮之言及因等言義皆名能立。其宗之言因喻成故雖亦所立。此下文說為先顯示自所愛樂宗義故亦所立非定所立。能成義故猶如于因喻能成故但名能立。所詮義決定唯是所立。獨名所成。二云諸法總聚自性差別若教若理俱是所立。此俱名義隨應有故。總中一分對敵所申。若言若義自性差別俱名為宗則名能立。雖別宗亦是所立能立總故得能立名。故陳那等宗名所立。與瑜伽等理不相違。瑜伽等說宗非一向唯能立故。三云自性差別合所依義名為所立。能依合宗說為能立。總立別故。非此總宗定唯能立。對敵合申因喻成故亦是所立。由非定所立故得能立名。陳那但以共許因喻成他未許。成他未許者唯是合宗。為所立。自性差別但是宗依。所望義殊不相違故。能成立中文有其二。初標列八門。后隨別釋。第三引喻者總也。同類異類者別也。于總說法別引于一同品異為二喻故。對法十六中以因總辨而不別開。于喻之中亦唯申總。但以能成有八數不可乖。于成義中更加合結。此論以合結不離因喻故不別開。彼以成義增明。故別離立。不相違也。陳那以合結不離于喻能立除之。對法以合義重增故別離為能立。引喻總別增減亦然。又云立論者現量等二。疏有悟他古名能立。立敵之者親唯自悟。故陳那等不為能立。不相違也。立宗中。各別攝受自品所許者。此是總文也。攝受者是自意樂義。品是宗義。故顯揚第十一云自宗所許。此中意說依二所立。立論各別。隨自意樂自宗所許故說名宗。此中三釋。一云以言對理。取依義別詮名為各別自宗所許。二以別對總。取依總之別言及義二名自所許。三以合對離。取能依不相離性合以為自宗所許。立宗依離義以為所立。故此文總。或攝受論宗者。依自所攝宗對異師敵而立自宗。不爾便有相符極成。若自辨才。由自辨才立他宗義。隨自意樂不顧論宗。唯此二種是正所宗。若遍所許。若自同宗。若承傍義準非別攝受隨自樂故非真宗。立已成故非本成故。立此宗時。若輕蔑他若從他聞。若自覺悟真實而申宗趣。此三名立宗因緣。或成自宗或破他宗。二句泛舉一切立宗之意不過此故。或制伏他釋上成立自宗。或摧屈于他釋上破他宗。成自破他皆為悲愍故。后三句釋前二意故。后十句分為三類。初二句是立宗體。次三句是立宗因緣。后五句立宗意。辨因者謂為成熟所立宗義者。是別因。如說所作性故證聲無常等。依所引喻同類異類等者。是通因。通能成立向前宗義。故舉喻等六種道理助所作性因義成宗。引喻者乃至比況言論者。如立聲無常因云所作性。欲令敵論于因生信。后舉瓶等世間共許易了之法。以比況之令因得立。故云諸所作者皆是無常猶如瓶等。故所引喻為因所依。此文是總。下舉同類異類別明二喻。相狀相似者。如見現牛犎角等相似過去牛自體相似者。如彼青葉色以青為體后見青衣亦以青為體等。故言相似。三四可解。因果相似者。善因樂果惡因苦果。能成所成展轉相似。邁云。自世親前則以瓶等物體為喻。無常同聲故名為同類。從陳那后瓶之與聲既全殊。況亦四塵一塵何成同品。故瓶無常與聲無常義有均等。故名同品。現量文有三。一標二釋三問答辨。相似生者乃至已生已等生若生若起等者。三藏兩釋。一云過去名已生。現在已等生。未來名為若生若起。一云過去已生則名若生。現在已等生亦復名若起。景云。以欲界根對自界塵。同在一界故言相似。色界根對色界境亦爾。言已生者。據根及境有用時說。言已等生者與識同起。若生者中有。若起者生有。亦可若生者時生。若起時依前已生等明其根境相似義。故言相似。泰云。已生上地故云已生。取于同分彼此相似生故已等生。若中有生。若生有起。基云。于過去世異熟增上果名已生。等流果名已等生。等是相似義故。住現在生名若生。住未來名若起。覆障所礙謂黑闇等者。此有三種。一黑暗謂色暗。二無明暗癡故迷境。三不澄清色暗謂壁障等。若琉璃等名澄清色則非覆障。雖隔可見。或色相殊勝者。景云。如見第一女色其心惑亂不分明。基云。日光威勢眼見不睹色相勝故。或復相似者。如豆在豆聚心生疑。或內所作者。則下所明如目眩等。三時極遠。如初帙中解。今勘彼第三卷。但明二種。略不論時極遠也。非已思應思現量者。已思應思多是比量。或非量攝。今非此二故名現量。才取便成取所依境者乃至其病若愈名為已思等。景云。四塵實法病人四識。才取則得成境。非已思應思故是量。藥有除病功能。病人意識思量。此藥今療我疾已愈未愈。是其比量。基云。其師能依止謂藥威勢此非現量。威勢所依色香味觸。任運才取。便是所威勢之所依止。此為現境。能取之者名為現量。言藥之所有大勢威德病若未愈名為應思等者。此藥功能病未差未常應思慮。其病若愈名為已思思已息故。此應思已思二作用境非現境體。能緣彼思亦非現量。亦返顯前說才取便成取所依境。能緣彼心是名現量。此中建立境界取所依境非已思惟非應思惟等者。謂外實地等為定境本質者。是建立境界取所依境。建立定心影像境故。此現境體能取之心說名現量。地等諸界貫前方便。解若未成名應思惟等非現境體。能取彼心非定現量。返顯建立境界取所依境名為現境。數錯亂謂醫眩者于一月處見多月像者。此中景釋。眼根識同取多月。以是錯亂故非現量。是故五根五識有量非量。不得皆是現量所攝。今解眼識及同緣意識俱取一月而不明了。故后尋求意識錯亂取多月。眼識等雖不明了而實緣一。是故五識但是現量。此中非不現見等三種名現量者。入正理說。此中現量謂無分明別。若有正智于色等義離名種等所有分別現現別轉。故名現量。諸部不同。此論與因明亦別。觀此文說。世間亦有清凈現量。故凈定心亦現量攝。非要約境體。五俱意等名現量體。解比量中。執持自相比知道俗者。執持衣體等相比知是道。持冠冕等比知是俗。現見彼自體故比類彼物不現見體者。如現見一象比類余象不現見者。如以現在比類過去者。如見彼人現在修善比知過去已曾修善。或以過去比類未來者。既知現修善人過去修善。則以此人過去曾比知來生還能修善。正教中不可記法尋求記別者。如俱舍等云于十四不可記法尋求記別謂為可記或安立記者。初記自體后記差別。初總記有后曲別示。如執一切樂受皆貪所隨眠等者。依增隨眠雖別如是。非三隨眠互不隨增。故執唯爾名違法相。又離漏三受非三所增。若執皆增便違法相。或于有相法中無差別相立者差別等者。景云。有為名有相法。有為齊四故名無差別。而強安立一分有四相。一分無四相差別之義。有差別相立無差別者。有為無為其性差別立無差別。下指事云。如于有為無差別相于無為中亦建立者。如彼有為有生住滅無差別相。于無為中亦復建立。言于無為法無差別相于有為法復立者。于無為中無生住滅。于有為中亦復建立。備云。于無為法無差別相者。可言于無為法有差別。勘于草本文亦如此。將問三藏。三藏云應錯。問答辨中一不決定故二同所成故者下。此第二復次釋立同類所以。此言意顯因于宗過名為不成。于同異喻過名為不定。于宗喻過名曰相違。不決定故者則六不定也。因于同異喻相違故不能決定成其宗義。同所成者則四不成四相違也。本立共因擬成宗果。因既帶似理須更成。若更成之與宗無別。故名同所成也。似同異喻亦在此攝。不相違中決定故者。真因真喻定成宗故異所成者。則真因喻無諸過失。體能成故異于所成。其相違者則似因似喻及似現比不能為量。不相違則真因等及真現比能為量體聞思惠等緣至教智。論莊嚴中分二。初明五種莊嚴論者德圓滿故。復明二十七種稱贊功德。若具此者名稱贊功德。言已善已說已明者。景師釋云。已善者釋前愛樂。已說者釋前贊誦受持聽聞思惟。已明者釋前純熟修行。基師云。讀誦受持名已善。聽聞名已說。曾聽聞故堪為他說。思惟純熟名已明。今解讀誦受持名已善。聽聞思惟名已說。純熟等名已明也。義善者謂引發勝生定勝者。世善能引增上生道。世善能引決定勝道。多眾者謂大施會眾。雜眾者謂八部眾。大眾者謂國王王子眾。執眾者謂執理眾則斷事眾諦眾者謂諸實語眾。或諸圣眾已見諦者。善眾者謂沙門眾或樂法義。多雜二眾論六處所中合名大眾。大眾者則彼王家。執眾者則執理家。諦眾者則彼賢哲者。善眾者則彼善解義及樂法義者也。而不嚵速者。他正語時中路言名嚵。不徐中理名速。論墮負中非義十種。基公釋云。無義者無義理。違義者違正道理者。損理者損二諦理。與所成等者能立帶似。應可成立。非真理故則前問答中同所成故也。成立能成者以因成因以喻成喻。雋法師云。非義雖十總判為二。一者本句則前五種。二者釋句則后五種。后五種句如次釋前五故。第四彼聲明處有二。初長行及欲開列六門。二依門解釋。法施設建立謂名身句身文身等者。出聲明體。及五德等者。由彼聲體具五德故方成聲論。勝能詮聲。聲論者說。謂名句文體明則是聲。聲性是常音響是無常。無常之響顯于常聲。若知常聲名聲明。義施設建立者。聲明所詮之義。以彼聲明依能詮所詮而建立故。又說六種中差別相應義者。諸法同類互得相應體差別故。轉義者。如于一法無量義門差別而轉。如一色法可見不可見等諸義別轉。補特伽羅施設建立謂立男女非男女等者。依此三類立聲差別。先俗所傳蘇漫多聲中有此三類。一補盧沙是男聲體義。二悉底履是女聲體義。三如納逢(去聲)素迦是非男非女聲體義。復有穩聲。如涅履題勢。此之四種各有八轉。一一轉中皆有一名二名多名。如是合有九十六聲。或復建立初中上士聲相差別者。若依后俗底彥多聲有十八轉非世所用。此言三類謂上中下各有三聲。如小兒為下士。未有所識不知自他有善有惡。但泛知聲。如庸庸之士名中士。唯見他有善惡而不知。廣達之士名上士。唯內自省應作而作不應作而不作。此三士聲各自二體二體多體三積成九。今言初中上士則三種八轉中各有三故。過去過去殊勝等者。近過去名過去。遠過去名殊勝。未來亦爾。現在長時名現在。現在剎那名殊勝。處所根栽施設建立者。如樹根栽樹之根本。故聲根本名曰根栽。則是字也。出聲處所名為處所。出聲所故本聲明也。謂劫初起。梵王創造一百萬頌聲明。后命惠減。帝釋復略為十萬頌。次有迦單設羅仙略為一萬二千頌。次有波膩尼仙略為八千頌。此上四論總名處所。今現行者唯有后二。前之二論并已滅沒。字體根栽聲明論有三百頌。波膩尼仙所造略成聲明略本頌。后有八界論有八百頌。名為因緣。又有聞釋迦論一千五百頌。又有溫那地論二千五百頌。此五聲明并名根栽。能與根本處所聲明為生智解所依本故。然護法菩薩造二萬五千頌名雜寶聲明論。西方以為聲明究竟之極論盛行于世也。相續者是聲明中合聲合字法為一器。是第一分。名號者。劫初時梵王于一一法皆立千名。帝釋后減為百名又減為十名。后又減為三名。總為一品。是第二名號品名號分。總略者。是聲明中根本略要。彼益者。是次中略令物生解名為彼益。宣說者是廣宣說。謂略中廣。是后三品則后三名。上來五分則是五品。是本聲明之分品故。合名所處。若界頌者。謂字體三百頌名界。波膩尼仙所造。聲明一千頌名略本頌。則此頌也。等者。謂八百頌八界論字因緣。并千五百頌聞釋迦論及二千五百頌溫那地論。故名為等。第五工業明處中。生成工業者。謂養六畜成資生故。教生修成禮義防邪工業者。謂織繡等。此方女工龜茲西多男作。故存本音名為防邪。男聲呼之。和合工業者能知斗訟等。成熟工業者。謂成熟飲食

瑜伽論記卷第五(之上終)瑜伽論記卷第五(之下)(論本第十六至第十九)

　　　　釋遁倫集撰
論本卷第十六

思所成地思謂思慮即遍行思惟意識。但因思生慧。名為思慧。今取因思所成諸法。體通五蘊為此地體。文分為二。初標列三門。后隨別釋。自性清凈者。明思慧體。簡生得善。故名清凈。思擇所知者。思擇一切所應知法。思擇諸法者。思擇佛經長行及頌諸要義者。遠離一切不思議處者。謂置記境及非已分諸地證境。能善了知默說大說者。泰云。無所稟承所發言說名為默說。有稟承如從佛菩薩處聞說者名為大說。基云。外道邪說及諸惡說名默說。內道正說及諸善說名大說。于法少分唯生信解等者。謂非已分少所知解處名法少分。但應信解不應謗故。若于已分少所知法應以慧觀察。第二段思擇所知中。文分為三。初總問答體。次別略問答體。后隨別釋。別釋為三。初釋有法。次釋無法。后雙辨二。有法有二。初標五門。后隨別釋。自相有法文分為三。初標列。次別釋。后結成。勝義相有。謂即真如根本智得。非安立相。相狀相有。即依他性。現在相有。唯現在世非于去來。現在有中要具四義。方是自相有法。謂諸假法略有三種。一聚集假如瓶盆等。二相續假于三世立一有情于今不斷我即是彼。三分位假謂不相應等。今非此三故自相有。一于是處名可得者。謂依他性后得智證雖離名言。以名詮之與名相順。非如真如不順于名故可得簡圓成實性。二事可得者。簡所執性。雖有其名無體事故。三此名于此事非不決定者。簡分位假。此名唯因于此事故。如所見青等名定目彼。非如熱病見青謂黃。熱病差時其名不定。迷亂故然名不決定。亦如瓶破成瓦即去瓶名。以無常故名不決定。四此名于此事無礙隨轉者。謂色等名若聚若散名常隨轉非如瓶等于聚集處其名隨轉于離散處名即退還。返顯名于此事無礙隨轉。即簡聚集假。現在相有者。簡相續假。若現已生為未來因為過去果。方是自相有法。共相中文亦有三。謂標釋結。種類共相者。五蘊種類雖體各別積聚義同總名為蘊。蘊為共相。成所作共相者。景云。因雖善惡漏無漏別。辨果義同俱名一種成所共相。基云。謂三業六識。思體雖殊善有漏同。皆感愛果。名所作共相如是等類。一切行共相者謂無常者。今據此文但無常觀則非現量。以是共相觀故。故集量論。說現量唯取自相境故。故彼論說五識賴耶散心緣境自相。是其現量。意識中若是定心雖緣有為作無常觀。一一別證諸行體上無常。是故現量皆自相境。戒賢論師云。如四善根觀五蘊無常。總于五蘊上有一無常相當觀心現。如以一縷總括眾華。此即五蘊共一無常相。此非現量。若如見道觀五蘊無常則有五個無常相當觀心現。以一觀心有其五解別證五蘊無常亦是自相境。西方有釋云。如小乘見道但觀無常所顯真如是勝義自相。故是現量。若散心緣共相法不知自相。如遠見火之煙。此知有火。以不知彼火熱自性。亦不知彼是何等火草火糞火等。釋假相有法中。文分為四。初總略問答標。二問答列名。三隨別釋。四總結成。屬主相應言論者。說分位假。遠離此彼言論者。說聚集假。謂說宅之門等。景云。以此顯此言論謂石之圓油之渧毀之焰亦說聚集假有。若說飄之鼓是說假風謂有塵風亦是聚集假有。以彼顯彼假謂佛授德友衣服等。亦說聚集假有。基云。以此顯此者。以此物還周備顯于此物。以彼顯彼者。以余物別顯于余物。遠離此彼者謂求前二如宅之門。以此顯此中地之堅乃至風之動皆于實相處轉。毀之焰等皆于假相處轉。毀者假火之別名。炎熾名毀故。以彼顯彼中。佛授等有情假。飲食等是法假。遠離此彼中。宅之門等。宅大門小。非周備以此顯此自體。亦非離宅面別有門。亦非以彼更顯于彼。故是俱非。百之十十之三者。問曰。何以不言十之一十之二耶。解。且據顯處說也。眾共施設言論有六種者。此中舉識及五遍行答別相狀。意顯共相假法不離實法。此亦各別所取自相是實有法。六種所取共相假法。增益自相可起言說相狀自性名共施設言論如瓶盆等。故唯識言假謂增益非實相有。于六所變各附已體真實自相而增益故。雖別境等所取相狀亦可共立假言。然六種定遍境故不說余境。眾人共施設所起言論必依此六相狀。非說此六相狀定是假有。然唯識說作意能取事之總相及余心所所取別相。此中即說通二境色。或此但舉能取總境故說作意所取能起于識。不爾便違顯揚等論既總取境名心亦別名心所故。然六十五說一種假。謂若有法待余依所余施設自相名為假有。如待依蘊施設有我。待依色等相事假立色等。待五塵等立舍宅等。待蘊相事立生等。乃至待諸色不轉假立虛空如是等。對法等或說二假。謂待名言想境或待此。余想境。大品經說三假。謂名假受假法假。唯識亦說三假。謂聚集相續分位。成實論說有四假。謂因生假。相待假。相續假。緣成假。此論第一百說有六假。謂聚集假。因假。果假。所行假。分位假。觀待假。此中及顯揚十八復說有六。言論生起處名假。可解也。亭者亭縣之舍。邏者壁障。流轉因中。由此種子者業種也。由此熏習者名言種。也由此助伴者無明愛取也。彼法流轉者生老死起。還滅因中。諸行還滅者。有漏三性行滅滅界也。雜染還滅者。見修煩惱斷斷界及無欲界。此舉滅諦。所有一切能寂靜道。謂能寂靜前二還滅諸無漏道。此無漏道能般涅槃能趣菩提及彼資糧并其方便等者。景云。謂近資糧道并遠方便道。能為助伴能生圣道能辨涅槃。相從亦名還滅因。基云。及彼資糧即資糧道。并其方便即加行道。能生者謂彼道能生種。能辨者謂能辨涅槃現行無漏道故。對法第九說若資糧道若加行道見道修道及無學道皆名道諦。此說還因唯攝前四。又釋此中資糧方便皆無漏道。是無間道前遠近加行故。不同對法前能寂靜道是無間道故。若廣分別如思因果中應知其相者。景云。指修所成地名為修果。亦可指后決擇名思果。備云。難解思果將問三藏。三藏云。若覓得。論廣說果相處應知其相。若不得者因五相中并說果相應知其相。亦可有尋伺地廣辨因果文名為思果。約有法即以前五因如次得五果。基云。決擇思慧地說。因果思議者如有尋有伺地已說。此即指前本地分及決擇分兩處有尋有伺地具明染凈因果故。所觀無法中。若遠離性者。牛中無馬等性。若非有性者。此人蘊界處。非有彼人蘊界處性。不和合性者。謂三性法漏無漏法。彼此互無和合性者。勝義無者。諸世俗言所說自性。依勝義諦皆非有故。下文合釋五種有無性中分二。初總標后別釋。言第四是不二相等者。生老等相名差別相。與所依法無別體故名不二相。事相所識相等者。即前六種言論中眾共施設言論也。如來滅后若有若無等不可宣說者。景云。此說化身計為如來。如來滅后若有無等不可宣說。諸外道計解脫神我名曰如來有三身別。若有若無。即不可說事。又前依體無。此依體妙。故名甚深。五種無性翻五有性如應當知。第三大段。思擇諸法。文分為二。初標后釋。思擇素怛覽義者。素怛覽藏依此論說十二分中多分攝七分。除緣起譬喻本事本生此四毗奈耶藏攝。緣起自性故。余三眷屬故。又除論議阿毗達磨藏攝故。依七分中除單誦伽陀諷誦經。余六分教。是所思擇素怛覽義。單誦伽陀。是所思擇伽陀之義。此有三種。勝義伽陀者明無我理。意趣伽陀者釋伽陀意。如四意趣等。體義伽陀者。景云。謂明諸法體性差別。基云。謂明伽陀中體性義理。就勝義伽陀中。文分為二。初舉經頌。后隨別釋。頌有四十四中。泰師云。大判為二。初有十六頌。顯雜染品所觀。后有三十八頌。顯清凈品能觀無我云云。備師云。初有十一頌。明人無我。次有五頌。明雜染差別所依時分。后有二十八頌。顯清凈品如實觀時得清凈云云。今依景基兩師所判開為十二。初九頌明無有情我及作用體義諸法。二有兩頌明在家出家雜染自性無明貪愛。三有五頌。明雜染品依因時分。四有四頌明自共相及二諦觀。五有兩頌明三種三法無和合義。六有一頌明同性心所相應非異性等。七有兩頌依二諦理明人法有無。八有一頌明作者受者一異不可說。九有五頌釋通疑難。十有五頌。明集生苦障解脫等。十一有一頌明阿賴耶識譬如池派流。十二后七頌。顯示解了解脫遍知及縛遍知。初九頌中。文分為三。初之五頌正明無我及作用。次三頌半重明法無作用。后有半頌顯法從緣生自然而滅。長行釋中文分為二。初總釋頌意。后別牒釋之。對治增減邊執者。執有我用名為增益。撥法性無名為損減。此依三乘通境界說。不說法增及真如滅。別牒釋中。若隨義釋成十二段。如是半頌遮遣別義所分別我者。破離蘊我。諸法亦無用等者。破即蘊我。諸蘊我用亦都無故。此顯不取微細多我便能對治等者。景云。謂了知唯十二有支蘊界處流轉法。不執真實多我。故除宰主等執。基云。說諸蘊等多微細法便能對治宰主等執。不依一身執有微細多實我故。成唯識云。我應如蘊非常一故。此若無者云何建立內外成就等者。次下有六云何。皆乘前起后問。此意問言我若無者云何立內外。第二問云。若一切空云何得有能觀空者所觀空境。第三問言。能所觀皆空云何得有凡圣差別。景又加解亦可破彼圣者犢子部計有我性及破異生計我并是顛倒。第四問云。凡圣若無云何得有能教所化彼此差別。第五問云。若無能教所化云何得有染者凈者。此中初答法假非真。次答人法非實。后三唯答我無常。六問答法無實用如其次第宰主作者俱無所有者。謂無任持無主宰也。無驅役者無作者也。第三段中差別所依因及時分者。對法論說謂于因時有能引所引。于果時有能生所生。引因位名因熟變位名果。此二名時分。故此說言有因諸法有因眾苦。前七俱為有因故名有因諸法。后二為眾苦。然愛取有為有因故名有因眾苦。非內亦非外等頌中至能生雜染者。此中意顯五頌明雜染品依因時分中。初二頌明煩惱業生雜染。下之三頌明依過現諸行能生雜染不依未來而生雜染。初七句意明未來不生雜染。后五句明依過現能生雜染。謂不依未來內根外塵而生雜染。行未生故。于過現世可得生行。故云有時而可得也。反顯未來無時可得。又釋未來在未來生染不可得。未來至現在生染有時得。設行已生即由此相無有分別者。此釋頌言設諸行已生由此故無得。謂設于過現已生行中作前不在內外中間不生之觀。由此觀故尚無分別。不得生于三種雜染。未來無相故無分別者。釋頌未來無有相。謂說未來相都無有都無分別而生雜染。如此如是當來決定不可知故者。此結未來定難知故不生雜染。若不如是分別異類或時可得者。若不如是分別未來異過現類。或時有疑未來有行生諸雜染可得。若于過去即可分別如此如是曾有相貌可分別故者。此釋頌中過去可分別能生雜染。非唯曾更而可非分別乃至生諸雜染者。此釋頌中分別曾所更非曾亦分別。此言意顯非唯過去曾所更境而可分別生諸雜染。現在諸境未曾更者未曾更故。雖不分明取其相貌。然隨過去曾得種類。此現新境亦可分別生諸雜染。結文可知。行雖無始然始可得者。無始時來常隨起。是故無始。新新生起故始非無。第四段中。有四頌。初一頌半明自相觀。日親者佛也。喬答摩此云日煮。故呼佛為日親。次半頌明共相觀。后兩頌明二諦觀。初三句勝義諦觀。后五句世俗諦觀。法無實用故無有實癡。無實有情故無有實癡者。故上三句癡不能癡癡亦不能癡彼者。非余不愚者能有癡能有其癡名勝義諦觀。世俗諦觀中愚癡非無。非不愚者起可說有癡及有癡者。第五段有兩頌。釋中。說業為所隨識為能隨。果隨因故。勝義中無。又三世三業說不和合非于一世。又一世三業無實相應非無假法。若彼與此更互相應。如福等行無有和合者。更互相應說和合義。福等行三世三業決定無相應義。第六段一頌釋中。心相應亦爾。無實相應隨轉之性。非無假法。又相應者謂同性。不相應者謂別性。非同性者或不相應。非異性者或非不相應。由此故知無實隨轉性。以上釋初二句。又非一心或相應或不相應者。釋下二句。于相應中又非一切定與一切相應。若一切不相應亦非定不相應。于勝義諦中無實相應不相應義故。第七段有兩頌。依二諦理明人法有無。中初一頌依世俗諦明心隨轉因緣。次半頌依勝義諦明我體無。后半頌明依世俗諦有作受果。流謂相似。相似果續故。無斷謂不相似。不相似果生故。此顯等流果及余三有為果。第八段有一頌。明人物一異性不可得。唯有因果差別生故。第九段有五頌釋通疑難中。又此因道無有斷絕頌中四句如其次第釋此四難者。一者難言若無有我后有應斷初句答言因道不斷故。二有難言。果應頓俱生答此難言。和合作用轉非頓非俱作用合故。三有難言若無實我應從一切一切得生故。次答言從自因而生自無他因有不生故。四有難言。既無有我誰攝受生死等作用故。此答言。及攝受所作由因不斷果生立假者能攝受所作實我故成無。由此名為四句如次。初頌顯示乃至不可見者。景云。此約末那所緣我境名自內證。此末那執我行相難知名為無色不可見。基云。經說色相為尋思故。難說示他故。不可見者。所證色自相性離言說。以尋伺境不稱自相名為尋思難為示他。第十段有五頌明集生苦中。顯彼我見由集次第發生苦者。貪愛正是集自體故。即內貪境名貪愛緣。能生苦故皆名為集。我見及苦俱名當苦因緣。我見體亦是苦。第十一段一頌明阿賴耶識譬如池流派此顯不一義。楞伽經說如海遇風緣境等風所擊等頌明不異義。故彼此文義無乖返。又此據本末義彼據體用義。二義皆成不一異義。第十二段有七頌。顯示解了解脫遍知及縛遍知中。文分為二。初又法行等。總釋七頌。解了縛遍知者。二別釋七頌。別釋中有二。初一頌明解了縛遍知。余六頌明解了解脫遍知。于中初一頌明所離惑。即是末那與四惑俱同生同滅非先亦非后者。金剛道起染意四惑俱時而斷。故無先后。又非先者末那與惑恒俱生故。非后者即與彼惑俱時滅故。后釋符順長行也。次兩頌顯解脫性。泰云。即彼末那先與惑俱時。非四惑染污性故。即說四惑俱時末那解脫四惑故。非彼末那與惑俱生。已后斷惑時別有所余清凈意生異前染意。備云。別有第六意識生起治末那心及惑故。第六意識自有。惑無惑雖異而性清凈遂名解脫。基云。先染污無名為解脫。非意后凈得解脫名。二乘之意唯染污無。所凈無故能凈意亦無。非要意凈名為解脫。次一頌釋有余涅槃。次一頌顯無余涅槃。后一頌顯無實數取趣生死涅槃。第二段釋意趣伽陀中。文分為三。初結前生后標其請者。次舉伽陀。后隨別釋。五十一頌。中文分二。初一頌梵王請舉問。后五十頌世尊答。請問有二。上半贊下半請。請有三。一問學體。二問學數。三問學法。如次配請頌中學及所學并修學文。就五十頌答中有二釋。若以文段。此卷二十二頌即為二十二段。后卷有二十八頌釋分為十九段。至后卷當配合。五十頌若以義科分之為二。初一頌答學體學數。所余頌答當修學。就答當修學中分為十四段。初一頌學方便。第二有一頌學次第生起。第三一頌學次第清凈差別。第四一頌。學所得果。第五一頌。學漸次因緣別總修習。第六有三頌。總睿者次第為后果因。第七次有三頌。明學成敗共與不共。第八有一頌。明正邪學。第九一頌。辨三學離障成滿。第十有一頌。明學差別。第十一一頌。明學純雜可得。第十二有二十一頌。純明戒學遠離清凈。第十三有九頌半。純明定學遠離清凈。第十四有三頌半。純明慧學究竟清凈。怖多所作懈怠眾生者。樂聞略故怖修學多。雖有六度萬行但說三學。以三學名攝一切行。非顯了說故名密意。如是六支顯示四種尸羅清凈者。初一是受后五是持。望持為本故是所依根本。初句是總。由初受戒名為安住。后五持戒攝之為四名四凈凈。如文所列。此六支義前雖略明。至聲聞地廣說。顯示四趣三有者。持戒得欲界人天善趣。定學得上二界天趣。慧學得涅槃趣。如此四趣合為三所。別解脫戒成就得生欲界所。心學得生上二界所。慧學得證涅槃所。此言顯示世出世間二道所得者。前三趣二所世間道所得。后一趣一所出世道所得。二安住二種一能趣涅槃等者。景公解云。戒能安戒及安心學。心學安心學及安慧學。言顯示中間乃至能為二種安住因緣者。定慧同時共有律儀能為定慧安住因緣。言顯示最上一種能為涅槃安住因緣者。三學慧勝斷惑證滅能為涅槃安住因緣。基法師釋。顯示最初增上戒學乃至安住因緣者。此釋二安住二種漸次為因緣。初義謂增上別解脫戒能安住靜慮戒及增上方便定心。方便定心復能安住根本定心及增上修慧。是名初安住二種因緣。別解脫戒引生定戒及定故。初方便定引生根本定及修慧故則此中間慧定俱時所攝靜慮戒學能為無漏定慧二種安住因緣。是名第二安住二種。言中間者。初戒定后所生定慧在無漏定慧之前因。故名中間。顯示最上一種能為涅槃安住因緣者。釋一能趣涅槃漸次為因緣義。因緣義通上兩句故。無漏慧一種三中最上。亦是二因緣所生極果。名為最上。顯示修習若別若總隨其所應者。釋上純雜而修習義。別修三學名純總修三學名雜。若行趣不凈者別影顯趣凈。亦趣于善趣者影顯趣惡趣。初一不共者。初戒學可修唯有一。不假定慧亦得成故。中不離初者。第二定學不離戒學修方便得成。上不離二者。第三慧學必具初二。若阿羅漢三學已滿超彼一切。此后顯示受持戒相者。下二十一頌戒學清凈相。唱令家者謂屠羊等者。西國之法。有造惡者令彼守將預罪人巡歷唱告此人造作如此等罪。謂屠羊等倡穢家者。淫女家等旃荼羅及羯恥那家者。謂旃荼羅即根本執惡。依執惡家更作極惡名羯恥那如屠兒名執惡。執惡執刀杖等名羯恥那。此即典獄之類。又解。羯恥那家此名堅勤家。如其出離亦無惡作等者。泰云。出家名出離。悔名惡作。于諸小罪見大怖畏。此釋如其出家亦無所悔乃至不犯小罪故曰無悔。設作小罪如其能悔后亦無犯云云。如其惡作亦無有犯者。悔作善少而無有犯。非太沉太浮等頌釋者。謂遠離劣惡作者非太沉。離非處惡作者非太浮。遠離失念故住正念。究竟時謂根本。方便時謂眷屬。于此二時修行梵行皆得清凈。此頌顯五支戒義。五支者。如雜心偈云。根本眷屬凈。不為覺所壞。攝受于正念。隨順涅槃道。下釋云。根本凈者。謂離根本業道。眷屬凈者。謂離前后惡業。不為覺所壞者。謂離貪嗔害覺。攝受于正念者。謂攝受佛法僧念。隨順涅槃者。謂回向于菩提。雖次第前后不同。而文相具有。謂言非太沉太浮者。即是不為覺所壞。恒善住正念者即是攝受于正念。根本眷屬凈者如文即同。而修行梵行者即是隨順涅槃道。首律師云。一一諸戒各具此五支。又云受為根本。此之五種是隨戒善。依受而起名為支也。亦可支名為因。皆有成是果之能。以為支第十七卷

若依初文段。此卷釋前二十八頌為十九段。初一頌為一。次兩頌為一。次一頌為一。次兩頌為一。次有十頌各一。次兩頌為一。次兩頌為一。次兩頌為一。次兩頌為一。次兩頌半為一。次三頌半為一。若依后義科。下二十八頌分三。初十五頌明增上戒。次有九頌半明增上定。后有三頌半明增上慧。應發勤精進者被甲也。常堅固者加行也。勇猛者無退也。不言無足精進。此明修因不說彼果故。不言無下精進者。被甲加行于善初修。無退一種于苦能忍。攝善離苦此二已周。略無無下故但說二。如瑜伽八十九廣說。五支不放逸者。三世精進即為三支。一一世中作意為先名先時所作。即加行作意為第四。及與精進作意俱時諸心心所身語業等為第五支。杜多功德者。即舊頭陀也。即少欲知足離著之義。此翻名為除棄亦名抖擻。遠離眷屬貪欲即發露惡也。因貪欲生故名眷屬。遠離多欲不知足因者即得衣服等粗妙皆歡喜。遠離多欲不知足障凈學因者。少隨世務粗弊亦隨轉名離多欲。受杜多功德為寂離煩惱者。名離障凈學因。為修梵行資持壽命有所受者。釋應量而受義。以所得利轉招利故者。釋得已不輕毀。毀此所得少轉更招多利。五種惡見者。即五利煩惱也。不受信施頌中。不耽著利養恭敬是總意。不執惡見是第二句。不虛受施是初句。不謗正法是下半頌。下文亦總。或恐加害瘡皰者。堅執惡見。虛受信施。毀謗正法。貪后世欲。生惡見因。此五名瘡皰。因受信施耽利恭敬因所生故。習近順定諸臥具者。謂邊際臥具。諸臥具中最極鄙劣下極邊際。因此后能順生寂定。非沉掉等下兩句。如次釋堅精進及勇猛斷二惡修二善故。于諸善品生起欲故者。釋頌中生欲及不增惡。于諸欲中極憎厭者。釋無有欲及憎惡。為修善品乃至習睡眠故者。釋前睡眠為有堪任及心安靜。應時時眠不應令疲。其似惛沈亦此所攝。若心沉沒至不居靜故者。初釋離眠睡。思惟光明凈妙相故。后釋離掉舉修似掉舉相。游行乞食行利他時不居靜故。或不居靜亦解離睡眠。若時居靜增眠睡故。于先所犯便生憂悔者釋前惡作。于所不犯無憂悔者釋離惡作。后后殊勝生希慮者。釋于勝生希慮翻顯于前前微劣不希不慮。此顯似疑除真疑相。上之五蓋皆說似蓋以離真蓋。殷重無間正方便者。殷重者一切種也。即具足修。無間者是恒時也。正方便方便修也。危逸所依地者。人天之身名所名地。由欲失財故危逸也。彼諸欲如枯骨故令無飽滿者。即后舉頌釋前頌。如段肉故眾多共有者。亦舉后釋前。猶如草炬正起現前極燒惱故者。唯在后頌。前二頌無。非法因緣如大火坑生渴愛故等下五故字。并舉前釋后。第三段釋體義伽陀中。文分為三。初結前生后。次舉九十一頌釋。后第十九卷末總以一頌結上所明。成十四段。此卷中令有五段。初一頌名惡。第二有四頌名說。第三有五頌名貪。第四有三頌名流。第五有三頌半名怖。第六有三頌名類。第七有二頌名舉。第八有三頌名池。第九有五頌復名流。第十有四頌復名貪。第十一有五頌名作。第十二有五頌名劬勞。第十三有三頌名得義。第十四諸行無常下。四十四頌半名論議。此中或以頌初所明。或以宗義而為名號。如后頌釋。釋第二應說等頌中。有四番釋。第三番中略不解第三頌。諸有為法皆三種言事之所攝故者。俱舍云。世路言依此。三種者即三世路也。言事者即言所依事。無為不然。此即總舉有為。即此義中別說妙欲以為應說。應說想者名也。由說欲名彼方解故。彼不擎鼻內懷貪顛者。勸諸比丘不應如彼狂醉之象擎舉其鼻直往他家規求所欲。第二番釋中。初頌顯示待時諸欲者。釋初句。以應說故所以待時。如前初番四復次釋。于邪行者。即第二句依應說安住。邪行果者。即下半頌集招生死。第二頌中上半頌名舍欲應理。后半頌修行被譏不應道理。及待時欲者。后半亦顯欲必待時。若欲受用待時方得故。第三亦爾者。亦是舍慢求無慢。第三番釋第二頌中。顯于諸欲能了知故者釋初句。次二故字釋第二句。次三故字釋第三句。第四番釋前三頌中。景云。謂佛世尊于余經中為諸天說苾芻不能顯揚如來圣教大義而我獨能。爾時諸天于苾芻所生凌蔑心及于自身而生憍慢。由佛為說前三頌故諸天領悟舍凌蔑心及憍慢心。基師復解佛為彼天說前三頌時彼領悟。聞前二頌深厭諸欲。聞第三頌舍凌蔑心并斷憍慢。第三有五頌釋貪中。初一頌問。后四頌答。答中初三方便觀。后一根本觀。方便觀中。初一厭境觀。次一不凈觀。第三有三觀。一苦．二無我．三身念住觀。長行釋中。若攝諸根不欲貪損壞其心下。釋第四頌根本觀。將釋彼頌。預前判簡。了知是已未離欲貪一分學者下。正釋本頌。亦可又此欲貪纏及隨眠略有二種補特伽羅相續可得等下方乃釋第四頌。貪欲生五因中。第二由欣樂欲樂。三由取男女等有情想。四由猛貪逼迫。第四釋流三頌。初一頌天女問。余二頌世尊答。云何苾芻多所住者。于憂喜舍三多住何受。下答住舍越五暴流當度六者下。答斷五下分結時。度五根暴流。斷五上分結時。當度第六意根暴流。云何定者能度廣欲愛而未得腰舟者。此問學人云何斷五下分結方便未得無學時意腰舟。如世度海以葫蘆或皮袋或余作為浮囊梙置腰上名曰腰舟。海喻生死。意識如腰。慧如舟故。二頌答中。初頌正答。后頌結答。長行釋中唯釋后二頌答。而靜慮審慮諦慮者。初中后別故。若和合愛者。未得勝境。若增長愛若不離愛者。謂已得勝境。若不合愛者。未得惡境。若退減愛若差別離愛者。謂已得惡境。復有差別云何修習于無尋定等者。前番已釋修無尋定是斷五下分結方便。由初靜慮有三識身。方生喜舍而起癡愛。尋等未盡故依無尋伺定修斷方便。今此差別。依第二靜慮復數修習名如彼善斷。又前復次明依欲界聞思等持厭諸尋故名無尋定。是斷下分結方便。依初靜慮離欲下分結斷。今第二差別。修第二靜慮。無尋伺定。令下分結遠。名如彼善斷。余如前說者。謂了法解脫皆同前釋也。如經說慚軸意腰舟者。慚如車軸能攝善輪駕御智車運度危厄。腰舟如上。第五三頌半怖中。分三。初一頌半請。次一頌答。后一頌贊。十資身具者。如前第二卷釋第十八卷

十四段解體義伽陀中。上已五段訖。此卷有次八段全。并第十四段少分。此初解類有三頌。初一頌問。后二頌答。問中有五。一獎勝生。二開出道。三于何師學。四住何法學。五不懼死。答中。初一頌半答初二問。標具九德。既成勝人。能獎勝生。及開出道。后半頌答后三問。以法以正以制以導者。景云。謂以佛法及以王正法惡者顯制善者須達。泰云。奘有四義。一以教法。二說正因果。三以戒律制。四以三乘導。基云。以法者道理。以正者順益。以制者軌范。以導者奘勸。又以法者教。以正者理。以制者以此教理制御。以導者訓示非以威嚴而刑罰之。謂因力故者布施也。士用力者諦實也。助伴者慧舍也。云何泉謂六觸處者。六處如泉。煩惱如水。泉所出故。或安受受所攝者。基公解云。安受謂喜。受所攝謂樂。又以悅心名安適身名受所攝。不安返此。更有一解。安受謂喜樂。受所攝謂身心也。或受種子也。第九段又釋流中有五頌分為二段。初兩頌顯異生有學等漸次能越暴流。后三頌明得究竟道永越暴流。初兩頌中。前問后答。答中初一句明異生由正信越欲暴流。后之三句皆有學越余三流。四流義如前第八第九卷等釋。后三頌釋中。二十二處者。如下聲聞地廣說。及顯能證第一住道者。謂能證滅盡是。第十貪四頌中。初一頌問。次一頌答。次一頌結。后一明對除。釋中若依景基兩師所判分為四段。初釋初頌。云何潤生下釋第二頌。釋第三頌中取文不同。景云。謂略有六種別欲下是。基云或有手力下是。又有沙門下釋第四頌。今判為三。初釋初頌。云何潤生下釋次二頌。又有沙門下釋第四頌。諾瞿陀樹者。此樹本從一種子生。后枝長大倒乘入上。自有眾生。又鳥食樹子戴墮樹岐。又生多樹根依樹岐。如是展轉。從本一樹出生多樹。水名共緣。故貪恚等皆以潤愛而為共緣。各自種子而為別緣。摩魯迦條者。藤葛之類。此喻諸欲。舊云摩婁迦子。六種別欲猶如林樹。貪能纏繞故喻藤葛。略義中于諸中二種別縛者。論文自釋名為別縛。各別種生名不共因。皆由愛潤名為共緣。斷方便斷勝利者。第四行頌中。上半頌明了無常性已不起貪著名斷方便。后半頌明度暴流已終無有退名斷勝利。若貪若欣乃至愛品等者。六別欲中所生愛恚品。如前應知。耽著即是第六于外五塵之尋思。第十一作有五頌。初一頌問。余四頌答。釋中初釋向頌。第二又顯如來依第一義下釋初答頌。由此顯示學與無學下釋第二答頌。此則顯示諸婆羅門下釋第三答頌。得靜慮者永斷一切下釋第四答頌。若未離欲。為度欲流運足動手發勤精進。名未極底。若已離欲。名得源底。庸預進斷上分諸結不運手動足勤加精進。名非諸身分。第十二段有五頌。前四行半頌劬勞中。有三問答。初三句是一問答。明佛度暴流。天喚佛名苾芻。次二句是第二問答。明佛無攀無住已度暴流。下有三頌半是第三問答明佛無攀無住暴流相。于中初一頌問。下二頌半答。答中初一頌半舉障。后一頌明治。如如我劬勞者。明佛昔日六年苦行虛為劬勞。如是如是劣者。由行苦行善法退失故名為劣。如如我劣已如是如是住者。知我善法退舍邪行。住已如是如是漂者。復往外道郁頭藍子等所隨順觀察名為漂流。下明治中。佛復于菩提樹下棄舍一切非方便攝無益精進名舍劬勞。無減者善法增長。如是廣說鮮白下者。此句含有二義。由不知足修故不遑而住。即翻前住。更不求余外道師等自然成佛故無漂流。此中只焰應知者。結上所說頌是應頌伽陀。長行有三。初舉無舉無住指同前說。謂涅槃滅定等者。若就涅槃離現纏故名無攀離隨眠故名無住。若就滅定滅想名無攀滅受名無住。世尊依昔已下。第二解第三答文。先總釋頌中障治。后別釋。非方便者眤健陀所日食麻麥邪自苦行也。嗢達洛迦者。是猛盛義。舊云郁頭藍子。于彼修非想定。阿邏茶者。是逢遇義。即舊阿藍加藍也。于彼所修無所有所定。即顯苦行在樂行前。此中四義舍劬勞等四句經文如次配釋者。謂前復于后時坐菩提座下為第一句舍劬勞。所有善法遂得增長是第二舍劣。如如善法既增長已下第三舍住。既由如是不知足下第四舍漂。故言如次。云何復依涅槃無依無住以顯差別下第三卻解初二問答中無依無住。先就涅槃解后就想受滅解。無依者度現纏無住者度隨眠。還復止住下地生因者。謂還退起第四禪惑故。住彼因故心便定趣彼所所得果者。欲界命終生第四靜慮。如對法說。頗有圣弟子已離色界欲得無色界寂靜解脫定后生色界耶。答曰有。謂得滅盡定退生色界中。即此是也。此頌意說外道有邪劬勞等。我世尊已離生死劬勞等證涅槃者定已離故。若圣退者有劬勞等。不退圣者定已離之。第十三段得義伽陀中。一頌半問。一頌半答。了知其初者知集因也。下三了知苦滅道如次。善見善知善鑒善達者。以集等四諦智如次應知。第十四段諸行無常下。有四十四頌釋論議。中分為二十七段。辨揚深理故名論議。釋初頌中文分有四。初釋初總句。有非恒有無非恒無故。生與滅皆是無常。無常之言通總三世及別過去。蘊及取蘊皆名諸行意在取蘊者。蘊體通漏無漏。取蘊唯漏。今此義中意明取蘊故也。第二若過去生過去所得下。如次釋第一句無常第二句有生滅法。過去世已生滅名無常法。未來世當生可滅名有生滅法。現在世現生將滅故名有生滅法。三世諸行皆有生滅法。言皆過去故等者。已往諸法名皆過去。簡于現在名已謝滅。又簡未來名生已沒。第三若彼諸蘊在于未來下。釋第三句。若諸有情下釋第四句。苦因滅故當生解脫說之為樂。粗重息故現安樂住說之為樂。若依小乘釋此四句云諸行無常者立宗。有生滅法者是因。生必有滅者通外難。難云過現有生滅可是無常未來唯生無滅云何是無常。為通此難故云由生必滅故是無常。略義之中有九對別釋。初六復次如次配諸行及彼寂靜無為法。名遍知者。所證從能證道為名也。諸有為行觀起無愿不見我故。即觀為空。故空無愿觀諸行起。一隨順戲論者。謂四見或苦諦下一切煩惱。二怖無戲論。謂我見或滅諦下一切煩惱。此二法與現觀相違。今顯二法斷依處即苦滅諦。所知無倒性即即上半頌。所證無倒性即下半頌。外道執世間常謗涅槃故。此名不共也。第二段頌中第一句是道諦與滅諦為跡。第三句由道諦證滅諦。第二句集諦為苦諦因跡。第四句由有集諦常受苦諦。釋中。依四所依立四護者。即以四種不放逸為四所依立四種護。由不放逸令命得全即立命護。由不放逸令身得全即立力護。由不放逸心離雜染即立心雜染護。由不放逸修涅槃道即立正方便護。若善修習此無縱逸等者。景師云。羅漢今身雖調善死。此死亦由過去不調善死故有今死。于現在不由不調善死而于未來俱不由死。以更不生故。若有縱逸補特伽羅現不調死。亦由過去不調而死。于現于未皆不調死。基師又云。謂修道諦諸有學者于過去世已死之時未習道故可由不調善死。現在未來由習道故不由不調善死。諸阿羅漢未來無死亦名不由調善死及不調善死。縱逸翻此。略義中。處非處性自業作性者。景云。由明無逸是不死跡放逸是死跡即是處。異此所明是其非處。由明無逸者不死縱逸者常死。即顯自業業力境也。基云。處非處性善惡因果順相生故。自業所作非他所作及無因故。師于弟子作所應作教誡法故。諸弟子等自所作義依于師授修斷法故。第三段頌中明其五義。一惡尋思。二猛利貪。三隨觀妙。四增染愛。五堅固縛。長行隨釋此五即為五段。第四段頌釋中。謂能順惡戒冗戒因緣者。能發惡身語名惡戒因緣即舊所云惡尸羅也。污惡善戒故名惡戒。非戒體惡。犯諸善戒之根本名冗戒因緣。釋此頌中唯解上半。第五段頌中文分有二。先釋上三句。后釋第四句。釋上三句中謂以八種觀觀諸有情業之果報。于中復二。初別明八觀。后如是戒善男子下結為四行。初行第二行如次各攝三。第三第四如次各攝一。其略義中明善惡業并得果分名如理思業業果報。乃至止止此諸惡業終不應為等。名如理思為先之法隨法行第十九卷

釋第十四論議中。有二十七段。上已釋五段。此卷二十二段。四語之中。初語總標。后三別釋。善說善言善論者。景云。體一義異故有此三。基云。善說。是總句。后二是別說。體名善言。說義名善論。善言善論皆有善說三相。善說三相或別配后三句。或隨所應通后三句。或有愛語非諦非法等者。此舉世間愛語諦語。或有法語亦諦等者。返顯出世二語。以頌初標賢圣語故。其愛語相四十三說。愛語有三。謂慰喻慶悅及勝益語。廣如彼說。第二頌中由行信等五種善事得三種果。獲正信者信也。恥居家者慚也。受持戒者戒也。得衣服等者施也。所有正法等者法也。此釋初句。彼既成熟釋下三句。初名譽果即第二句。次解脫果證解脫處。清凈諸天眾同分中者。景云。二施所引福智資糧是欲界法得欲天界。亦可彼由此展轉修起靜慮發無漏慧圓滿故。因此后生五凈居天。不出彼天而證解脫。故云證解脫處。故上論云雜修定者生五凈居。亦可除梵天無想。自外余天皆是證解脫處。基云。無漏名清凈。圣自在名天。此釋第三句。后得生天果。釋第四句。復有差別下。第二復次重釋頌文。第三頌釋中分三。初釋初句。次諸惡行所應速遠離下釋第二第三句。諸不善業名惡。外道無利諸邪苦行名無義因。皆遠舍故。第三若于增上四圣諦等下釋第四句略義。中先聞正法如理思惟是初句。法隨法行是第二第三句。得勝利果是第四句。第四頌釋中。有三復次。第二云所有飲食言說游行者。此二如次是三頌處無染。然處無相住猶有余苦隨逐不名極圓滿。或為自利飲食游行無染。或為利他言說游行不動。游行之言通上二利。處無相住如泛清凈池。余苦隨逐名厭泥時生死之海。第三云慧解脫有學身證及俱解脫如次三處者。由此三人煩惱障盡非定障。定障盡故非煩惱。二障俱離。故說如次。略義中。離三界欲于佛圣旨猶有余依。即諸無學名為智者。離欲界貪勝進道攝。即第四向名為不動。已離欲貪起勝進道故。或第二向并果及第三向為離欲貪起勝進道故。其不還果如泛清凈池。又顯解脫等持智慧三勝利者。諸解脫觀觀光明遠離定障故成無染。等持觀空非我不動。智慧照斷。若泛清凈池。又顯心慧學所得果者。景云。謂慧解脫不染如空無所著。俱解脫如泛清涼盈滿池不樂淤泥生死海。言及顯增上心慧二學者。即顯有學證不動猶如帝釋幢。基云。心學果名不動。慧學果如泛池。心慧二學如空無染。或如次第。心慧學果如空無染。心學如天帝幢。慧學如泛清池。第五段有五頌中。分二。初四異生后一圣者。圣者具見佛之法化故名見。其異生中初一欲貪邪分別者。第二天眼見佛不定者。第三肉眼見佛不定者。第四內外俱障都不能見。金剛般若云。諸以色見我以音聲尋我彼生履邪斷不能當見我。即此異生前四所攝。彼說三乘雖達諦理未證法身。亦不能知佛色身等非第一義。不名能見內外二身。制多者。泰云。此翻應供養處。舊云尸提訛也。光云積聚義。第六段一頌釋中有四。初釋初句。第二若有已度五暴流下釋第二句。定俱愛味名有染時。然有于此染愛味中執為已有。我能愛味于定愛味于定愛味執堅不舍。此后染心染前自心愛定之取。此復能愛于前所愛名為貪染。因此愛故當來苦生亦名為染。此生煩惱非定煩惱故說招生。此即第六六暴流之相。第三若染自取于所染心下釋第三句。若染自取者是后染心。于所染心者是前定心。謂由后染心于次前所染心能不隨順而生愛染。發起功用攝受一處令不流散。為遮止染修第六意暴流之對治作意故。此能染心現在亦無能染相應之心。即所染不相應之心自性凈故名無染心。此中意說于所染心不隨功用故離縛所緣無有染污。于無染心故離縛相應。二縛離故當苦不生亦名無染。以重緣貪能潤生故。第四若有于彼隨作功用下。釋第四句。按四分律伊羅缽羅龍王向那羅陀說偈言。何者王中上染者與染等。云何得無垢。何者名為愚。何者流所漂。得何名為智。云何流不流。而名為解脫。那羅陀梵志即以此偈。向佛說。佛以偈報言。第六王為上。染者與染等。不染則無垢。染者謂之愚。愚者流所漂。能滅者為智。能舍一切流。天及于世間。不與流相應。不為死所惑。能以念為主。諸流得解脫廣說因緣如彼律中受戒犍度。今此一頌與彼答初行偈相似。第七段。城者內攝持外有捍御。內攝四法外御信解。故喻城也。相應善法二種心城者。一善說法二毗奈耶。第八一頌釋。分三。初釋初二句。第二彼于此定正安住時下釋第三句。不生愛味無所依止也。第三彼由如是正方便故下釋第四句。略義中。四種擾亂者。第一即初二句。第二第三即第三句。第四即第四。第九段一頌釋中有四。初釋初句。第二又佛示現內寂靜下釋第二第三句。如因其[穀-禾+卵]卵生雞等下釋第四句。此中差別下重釋舍命行義。初句明得差別。后三明舍差別。俱舍者。泰云。此名繭。繭能生蠶。佛之名身從色身出如蠶從繭出。基云。[穀-禾+卵]藏義。得菩提復與未得前色身相似名曰等生。少相似故。余四蘊名身生。與因全別名不等生。內寂靜樂者示現獨處林野。及沙門樂者示現持戒無悔善樂。二樂為因心便得定。諸勝定力能舍二行。一壽行二有行即余有漏蘊。有行寬壽行狹。從寬為論頌無壽行。此所舍色身生示現有漏。與前相似名與前正等。其無漏四蘊名身生非所示現。舍故與前不等。故二差別。色身如[穀-禾+卵]藏。無漏四蘊破[穀-禾+卵]而生。如雞等生。差別亦爾。此中名色二身等不等義何以重說者。前辨得菩提時色身名身與前等不等義。后明般涅槃時舍色名身與前等不等。謂佛尊若不棄舍諸壽行等者。此有二說。一云佛壽百年。但年八十舍第五分。二十年為一分壽故。經多說迦葉佛二萬歲時出。釋迦佛人壽百歲時出。二云釋迦佛大分應壽百二十歲。四十年為一分。但年八十舍第三分壽。諸教多言此四十人壽一百二十五歲。東洲二百五十等。準大集經后解為勝。彼說佛壽為三分故。壽行命有何差別。壽是限量經時久近義。命是活義。壽命即行。佛顯于有知足。故舍壽行。為顯于命亦得自在。為須跋等卻后三月方滅度故留命行。然以所舍余分所有福業施弟子。略義中。及顯棄舍所依因緣者。二業為因定自在也。第十段一頌釋中。景師云。長行兩復次釋法體何異。解云。體即同。同是欲恚癡愛。前番指法體后番約人失。略中還二。前云此中略示諸界諸品愚夫纏縛者。略前廣中初復次義。復有差別下略前廣中后復次義。如是四法當知能障諸聰慧者。四應知法依次配障可知。基判有三。初依諸釋。次辨略義。后依惡者。又初依三界在家出家。次辨界義。后依欲界在家惡者以釋本頌。不教學者不比數紀括義。第十一段一頌釋中分四。初泛釋三非。第二此中欲求有求攝者下釋初句。第三若樂沙門及婆羅門下釋第二句。第四又此一切三門所攝下釋后兩句。第十二段一頌中。一住皆無愛。二戲論皆無愛。三喻墻離愛。四喻塹離愛。故說阿羅漢永離貪愛。由四相故游諸世間天人不識。釋文分二。初釋下半頌牟尼游世間天人不能識。阿羅漢名牟尼證寂默法故。后云何離愛諸阿羅漢下釋上半頌。顯永離愛別彰四相。魔怨主者所謂貪愛。略義中羞不應羞等者。求屬他財是不應羞。而生輕誚名羞不應羞。營屬己財名曰應羞。耽玩系攝名應羞不羞。合成一處也。求有斷滅名不應怖。訶毀勤趣名生怖見。生天縱樂名為應怖。贊說希求名無怖見。名第二處妄生輕毀。第十三段一頌中。熏除者。薰謂熏修。除謂除滅。第十四段一頌釋中。文分為四。初釋初句。第二若有復能于善說法下釋第二句。第三如是善修正方便已下釋第三句。第四又修如先所得道故下釋第四句。受持七種依福業事者。此有三說。一云即七圣財施最增上所以偏說。二云所說八施中翻前七有過。三云俱舍等說。如契經言諸有凈信若善男子或善女人成就有依七福業事。若行若住若寐若覺恒時相續福業漸增福業續起。無依亦爾除無表業。解云。有依七福業者。一施羈旅客。二施路行人。三施有病人。四施侍病人。五施園林。六施常乞食。七隨時施。此云七種即是彼也。第十五段一頌釋中分三。初釋初句。一切種因緣處所者。景基等云。十惡業道名一切種。貪恚癡等名一切因緣。造業之境若情非情及資具。等名一切處所。泰云。所依種別起諸惡行名一切種。因緣同前。五趣處所名一切處。第二彼由三相下釋第二句。依戒起定依定起慧證境名三相。第三如是具足下釋第三句。不釋第四結句。喗法師釋初句辨戒。次句辨慧。第三句辨定也。略義中。三學者謂初二句學。果者謂第三句。不與他共者是第四句。第十六段一頌。釋中。初釋初句。難可調伏已上釋調。雖施安處下釋輕躁。輕舉躁急性數易故。第二雖強安處內寂止中下釋第二句。第三諸圣弟子于如是等下釋第三句。第四彼既如是善調伏心下釋第四句。略中。左道乖正道理謂上兩句。不隨左道之心者謂第三句。所得勝利第四句。第十七段一頌中。初句是總所因。后三句是所得四功德。釋中。四功德。一能餐遠離味。二靜慮。三常委念。四受無染喜樂。憚謂懼憚怯怖。無憚者無此也。解脫喜樂謂無為。無染喜樂謂有為。略義中。毗缽舍那所作即頌中靜慮也內審慮也內審慮道理獲得毗缽舍那成其所作。故前說靜慮后說慧作。第十八一頌中。初兩句是所成熟五支。后兩句是所斷五支。一無工巧活謂無四事。一不憍邪活命。二不恃有勢家。三不規名族。四不詐受圣說。如世異生依止工巧以為業巧非法希求。真實苾芻則不如是。不依此四起非法希求飲食衣服猶如彼故。二無輕自己。若于衣食非法貪聚不持衣缽名輕自己。苾芻不然名不自輕。三樂勝。希愛沙門希愛學處堅固禁戒。四諸根。謂凈命喜足等。即喜根慧根念根等。五盡解脫。結縛纏種皆解脫故。名成五支。一無家終不舍戒退還俗網。二無所貯積。受財受境。三無希望。不希財命知而妄語。四斷欲。無不與取。五獨行。貪欲已盡無伴孤游離非梵行妙達因果。諸惡皆盡不計惡因無因招果。名斷五支。隨其義勢別配釋文。第十九一頌釋中。分四。初釋初句。第二又此現在隨其自體下釋第二句。第三若有聰慧由此四相下釋第三句。第四彼能超度下釋第四句。心者通八識。無量差別自體展轉者謂三性四差別而轉。及因展轉者。謂前前心為因生后后自體心故。或心種子及余緣能生心體皆名因展轉。前際叵知故名遠行。下五十七云。由于前際無始時故遍緣一切所知境故名遠行。彼文偏說意識作業。此通一切。故不相違。一一而轉者。無第二眼識等一時生故。亦非一切種三性頓現前故名獨行。五十七有二義。一一一轉故。二為主宰故。名為獨行。此中前因遠行說識從緣起。乘文便故已遮無作者。獨行中略亦不相違。然此心體現在起時心性不定。數加轉易間斷。名不畢竟轉。畢竟者。始終相似相續之義。其五色根或異熟同與長養異。雖初暗劣后明殊勝。始終相似相續而生名畢竟轉。種種品類異生時生異滅時滅等者。異者別義。謂三性品類別異生。如善心異余二性品生時而生。異余二性品滅時而滅。余二性亦爾。又如煩惱中貪俱品異于余品若生若滅。然彼心體自性非染。其性染體前后相似可得。及由心性本凈其染體不可得。故不成實名無身。此中意說心體速謝異類生滅不畢竟轉。不同色根初后相似畢竟而轉及無染體。故名無身。五十七云。無色無見亦無對故名為無身。此未來世居四識住等者。此若隨經部師理門義說于未來世有心隨眠居四識住。可于后世從隨眠起有往有來。緣歷境義名寐于窟。未來識種現居識住當來可生是寐窟義。依真實理門釋此文者。若未來世居四識住之識在現在世本識之中而有隨眠。可于后生有往來義名寐于窟。五十七說依止色故名寐于窟。彼說有色界識非未來識。此說通三界識三世別識。以釋頌文。理不相違。遠行者。說過去識。獨行無身二義說現在識。寐于窟者說未來識。即三世四義識名為四相。非去來世而無獨行及無身義。現用可知。從增說現。略義中景云。心于過去此略遠行。長時染污無作者性此略獨行。無作者性于現在世性是剎那。此據三性間起無有相續色身。自性清凈者。此略無有染污身。于未來世等下。此略當起放逸不放逸識相續道中假說染凈。以未起故但住現識種中名寐于窟。略不解彼下半頌文。泰云。心體非惑故自性清凈。于未來世凡有放逸圣無放逸。故染凈別。基云。長時染污者即前際叵知。無作者性即自體展轉及因展轉義。此亦解遠行。于現在世性是剎那貪嗔等轉易不畢竟故。自性清凈染污之體不成實故。此解無身。然闕獨行。于未來世由有放逸故。于后生有往來義。即寐于窟。由不放逸故清凈。即聰慧者了知彼心住陸地等。即下半頌。第二十段有十頌。中有五問答。二頌為一。皆初問后答。釋中有二。初總指經頌。后隨別釋。波羅延者是經名。從請人為名。波羅名彼岸。延之言趣。梵音迷底履此云慈氏。即族姓。名字阿氏多。此言無勝。舊曰彌勒阿逸多并訛也。問若爾何故婆沙論云。慈氏菩薩現于世時。阿氏多王于壤佉。然即不可言慈氏字阿氏多。答現見多人同名。故無相違。言世間下。別釋五。初釋初答。第二又惡說法者由無明門下釋第二答。第三。又惡說法者及在家者下。釋第三答。第四乃至彼法末永滅來下。釋第四答。第五若諸有學斯應顯了下。釋第五答。皆唯釋答不解諸頌。初明染污法若因若果。次明能斷諸染因。次明根總別果蘊滅位。次明于二受不生欣樂得六恒住唯無學法后終盡位。后明異類諸有學者所作眾事。釋初頌中。初釋初句。三種世間是通世間。二種世間三中別立。無明覆世間出家者外道也。善說法者由有明故下釋第二句。若諸在家異類白衣下釋第三句。三戲論者。一三言事。二四言說。三尋伺。三種言事謂三世法。四種言說謂見聞覺知。言事唯名戲論。所分別故。違順思惟名為涂染。能分別故。能增長故能隨順故。此中惡說法者。無明所覆下釋第四句。前三句因。此一句果。初是無明。次是放逸。后是違順分別思惟。釋第二答中。又惡說法者下釋初句。如是無明放逸戲論下釋第二句。若出世間正見所攝下釋第四句。于世流漏若伏若永下釋第三句。釋依義。次頌隨文便前后不同。釋第三答中有二。初又惡說法者及在家者下泛釋染凈二品不顯了顯了二類差別。后諸阿羅漢斯已顯了下總釋頌意。已顯了者謂阿羅漢。應顯了者謂諸有學。釋第四答中亦總釋頌意。釋第五答中有四。乃至委悉所作釋初句。一常所作。二委悉作。此之二種是應更作不放逸事。通是一切有學所作故有學異類。若諸有學下釋第二句有兩番釋。初說下上分結合名無染污心。無染污即心無濁。后又于諸欲不耽著下。別釋二結。不配無染及無濁義。第三又于一切有苦法下釋第三句。第四修習如先下釋第四句。第二十一段六頌釋中分六。如是總名諸欲愛味已上釋初頌。第二又彼希求下釋第二頌。第三又復毒蛇下釋第三頌。第四又諸欲自性下釋第四頌。第五又于事欲下釋第五頌。第六若于諸欲下釋第六頌。諸寶珠等名共相應者。同七寶數。謂可重故。一切處同用。翻此即名不相應也。此六頌中。初三頌明諸有學觀染遠離。后三頌明諸無學觀染永絕。略義中。事欲名愛味。惱欲名過患。斷二名出離。此初三頌如次配之。次二頌是愛味能為過患。后一頌是出離功德。第二十二段一頌半釋中。文分為三。初總釋頌意。泰云。此頌中明造作賢善五觀行故。名造賢善頌。次謂能舍離下。別顯五相。屬釋頌文。色等諸法及彼安立者。所詮能詮也。初法第二法毗缽舍那者。初學成滿二分位也。后由此五相下。結修梵行極成真善。前卷有五段。此卷二十二段。合成論議中二十七段。體義伽陀中有三。此末一頌是第三段。以十四門結頌上義。泰云。自諸行無常后所引頌論辨體義。更不別法。故云論義十四也

瑜伽論記卷第五(之下終)瑜伽論記卷第六(之上)(論本第二十至二十四)

　　　　釋遁倫集撰
論本卷第二十

　　修所成地

修謂修習。即是勝定發生智慧修對治故。因定所發解理事慧名為修慧。此慧及相應心心所等并所得果若有為若無為皆此地體。大文分二。初結前問后。后對問正釋。釋中有三。初列四處。次以七支相攝廣釋。后總結成修所成地。七支相攝廣釋中。初總列七支相攝。后廣別辨相。初文有三。初標。次列。后結。處謂處所。依四義處修方滿故。第一處所內體外緣必須具足。第二因緣行世出世修之方便。三修瑜伽正修自體。四修果者因修所得世出世間有為無為功德之果。七支攝者。初生圓滿即修處。二聞正法圓滿三涅槃為上首四能熟解脫慧之成就。此上三種名修因緣。五修習對治名修瑜伽。六世間凈。七出世間凈名為修果。廣別辨七支相中。由四處攝。即分為四。初生圓滿修處所中。文為三。初辨生圓滿。次能攝四支修瑜伽處。后結生圓滿廣圣教義不增不減。初文復三。初問標十種。次各別顯。后總結成。又處中國不生邊地等者。泰法師云。唯中天竺名為中國。余四天竺雖有四眾游行往來并名邊地。達須無有正音可譯。雖有識別是佷戾義。蔑戾車亦無音可譯。無所識別是頑囂義。此后二處并無四眾游行。亦無圣人居止。有識無識既有別故分為四處。一中天竺三世諸佛生于此故名為中國。二四天竺雖無佛出而有四眾往來化導。三四天竺外佛在世時無佛四眾出世游行然有識別如唐國等名達須國。四夷狄戎羌名蔑戾車。景基同釋。依西方俗間所說。唯五印度名為中國。余皆邊地。佛法所傳唯中印度名為中國。余名邊地。景公復云。蔑戾車者。名樂垢穢。突厥等。達須是下賤類。即說此蔥嶺已東諸國是也。基法師云。達須者細碎下惡鄙猥賤類。蔑戾車者樂垢穢也。案四分律皮革健度。大迦旃延在阿槃提國。使億耳以問訊世尊于耆阇崛山而請五事。中。一請邊地五人受戒。佛聽阿涅波阿槃提國持律五人得受大戒。若有余方亦聽。余方者東方有國名白木調國。已外便聽。南方有塔名靖善。塔外便聽。西方有國山名一師梨仙人種山。外便聽。北方有國名柱。方國外便聽。其白水調者。宣律師云。梁時從西北來朝梁也。準彼律文。中國者似通多處非局中印度。聞正法圓滿下。釋第二修因緣。中分三。初廣釋三支。次又隨次第已說三支下結成廣教不過不增。后又此三支當知即是修瑜伽因緣下結成三支修因緣攝。又正說法略有二種所謂隨順及無染污廣說二十如菩薩地當說者。此正說法隨順二空所顯真如。及無希望而為他說。故無染污。涅槃為上首中。初問次釋后結廣義。釋中分二。初釋涅槃為上首相后釋由此獲五勝利。初文復二。初總明涅槃為首聽聞正法不為余緣。后以十轉釋以為首。后中有二。初標十轉。二涅槃為首下后釋十轉。言十轉者。一聞所成慧為因。二于道道果起三種信初信諦實次信實戒后信已能。如唯識論。三遠離憒鬧諸惡尋思。四趣善決定思所成智。五能趣入二修方便。六證修慧。七于生死涅槃發起欣厭。八入諦現觀有學解脫。九數修道無學解脫。初五在念住不凈觀等前。次一在不凈觀念住等位。次一在四善根于生死涅槃起欣厭故即四諦觀后二可知。此上九種。無余涅槃而為上首則由此故證無余依。是為第十。亦可上之九種有余涅槃而為上首名解脫滿。即此解脫以無余涅槃而為上首。五勝利者。聞正法時有二饒益。修正行時亦二饒益。并證苦邊際。能熟解脫慧之成熟中有二。初問次答。答中有三。初明止觀由慧成熟。次明近善友習三學由慧成熟后明十種能熟解脫慧成熟法。解脫謂果。能熟謂因。即止觀等。此果此因皆是所熟。慧為能熟。能熟彼故。名慧之成熟。定心中慧于所知境清凈轉故者。釋奢摩他支由慧成就。定心無慧證境不明障垢不離。由慧證明及能離障定心方滿。故名慧成就。第二又毗缽舍那支已下。釋依善友修三學由慧成熟中。初標后釋。標中。謂最初起修慧必依善友之所攝受。二依奢摩他之所攝受。三依尸羅圓滿之所攝受。初起修慧故不說由修慧之所攝受。或初起聞慧故不說由慧之所攝受。未有現行方便慧故。若后起慧理亦由慧之所攝受。次別釋中。唯解依善友及尸羅之所攝受不釋依定之所攝受。前止成就即是此故。善友攝受者。由善友攝受為說法時。于所說法所知境中由有慧故有覺了故。尸羅攝受者。由攝受尸羅。他有三根隨舉罪等。由有慧故堪忍譏論。第三又依所知真實下釋十種能熟解脫慧成熟法中。有二。初辨十種。后結十種漸次能令解脫圓滿。言十種者。一于境真實有覺了欲。二愛樂聞法。三便發請問。四聞昔未聞甚深法義。五明凈法義除先所疑。六能見過患深厭盛事。七于世盛事不生愿樂。八為除惡趣法心生正愿。九為除諸惑修諸善法。十為得彼果及心清凈心生正愿。由此漸次解脫圓滿。結成三支廣攝圣教更無增過中。如是三支廣圣教義謂十十種等者。景云。前就第四門中所辨十法令慧成就。慧成就故解脫成就。今此復次通就向前異門相成以明成就。謂由七支中第二聞法圓滿故得第三涅槃上首圓滿。涅槃上首圓滿故得第四能熟解脫慧之成熟。如是三支佛圣教中一一廣門十門分別。故言如是三支廣圣教義謂十十種。是則三支各有十種義門分別名十十種。基云。謂初聞正法故凡所修行皆以涅槃而為上首。此所修學能成就彼解脫等位一切皆是慧之成就。此后二種由聞二法為先以涅槃為上首中有十法轉。慧成就中有十種漸次。故結廣教名十十種。非謂聞正法亦有十也。故聞正法中無結廣教若過若增。后二有結也。七支中。第五修習對治即四處中第三修習瑜伽。文分為四。初問總標。次隨別釋。三以修對治即修瑜伽。四結廣教不過不增。隨別釋中有三。初解三位十種修習。第二又不凈想略有二種下逐前難解。第三又正方便修諸想者有能斷滅所治諸欲下釋多所作修習對治。初文有二。初列三位。后釋十修。明十修中文有三。初明不凈無常二想。二又出家者四種所作下明無常苦等四想。三又于遠離閑居下明光明等四想。其所對治十種者。景云。在家位中有二。一于妻室起貪修不凈觀治。二于余親及諸財寶生愛修無常觀治。出家位中有四。遠離位中亦四。故成十種。基云。一在家有淫欲貪及受用愛。二出家已為尋思擾動不生喜樂。為除淫貪修不凈想。為除受用愛及不生喜樂修無常想。顯無常想通在家出家二位修習。以二能除除二所除。故言隨次。非以在家出家為二名隨次第。無常苦等四想中有三。初明四種所作。次明四種所治。后明四種能治之法。此下余八所治及能治法。即出家后設生喜樂有懶墮懈怠等為四。遠離閑居于止觀品有暗昧心等為四。故于出家中于四種所作事中起四種障。為除此故修無常等四想。光明等四想中有二。初明四種所治。后明四想。言三于生有隨動相心為對治此修滅想者。諸有為法生滅還動名生動想。今見彼想名于生有隨動想故。為治此修于滅相離遷動故。或于當來生有數生喜樂名隨動想。為對治此修習滅相。當有不生無欣樂意。雖有兩釋。前解為勝。又不凈想略有二種下。第二逐前難釋中分三。初釋在家初不凈相。次釋出家于無常所修苦想。三釋遠離閑居中修光明想。不凈想。中有三。初列二力。次明二障。后明除此能治法多有所作。思擇者正思量。修習者起修作。釋障中。初辨障。后結之。五障中。近母邑者。數近女。處顯失念者。謂對眾前逢勝顯境。居隱放逸者。獨居屏處縱蕩邪思。通處隱顯由串習力者。由是串習處隱或顯失念放逸。雖勒方便等者修不凈時邪思上勝心隨凈想。七種障者。一本所作事心散亂性者。景云。根本行欲貪散亂事。泰云。憶本所作業心便散亂。故障修慧。基云。隨作彼事時心生散亂。二本所作事趣作用性者。景云。行散方便貪也。泰云。憶本所作事業趣向造作。亦障修慧。基云。將作彼事發起欣趣方便作用。三方便作意不善巧性等者。景云。如今小兒貪心欲取佛僧飲食。不解恭敬勤請問師罪非罪等。基云。如無智者用三寶財。由不恭敬承事師友勤請問故不解方便。四不守根門雖處。空閑猶有染污尋思所亂。五于食不知量身不調適。六尋思。惱亂故。不樂寂止。七身不調故。不修慧品觀察諸法。如是一切所對治法當知總說一門十二一門十四者。景基同云。談二別障。初五后七。名為十二。總別合論更加二總。謂思擇障及修習障。故成十四。泰云。即后七法中不恭敬請根門擾亂。若總為一唯有七法。若別為二及染尋思以為三法。故云十四。釋光明想中有三。初總明此緣法光明。次明十一所治暗障。三顯相違能治白法。如是疑隨逐故者。結初暗障。障礙能遣疑因緣故者。結后三種障。精勤少睡正食身調順觀諦法。不欲雜居如理作意。是能除遣疑之因緣。后三障此。故說為障礙能遣疑。修所成慧所除七法暗者。一惛沈。二掉舉。三喜悅。四怖嗔二種相應等法。五起言尋伺。六不正思惟及心散亂。七邪思構。如其次第七種修慧所除暗障。世間一切種清凈下。釋第四修果。文分為二。初釋二凈。后結成修果。初復分二。初釋第六世間凈支。后釋第七出世凈支。初文復二。初廣釋相。后結世間清凈唯在正法非諸外道。初文有三。一問列三名。二隨別釋。三結廣教不過不增。別釋三中。創得初靜慮未至定名為得三摩地。得根本地名三摩地圓滿。離諸障染別生通慧清凈鮮白名三摩地自在。得三摩地中分四。初釋所治能治別相。次釋得者得近分。三結廣教不過不增。四結世間凈住正法者得。初文有二。初明所治二十法。后顯能治。初文復二。初明二十障。后明四相堪能障法。初文有三。初標次釋后結。三摩地圓滿中有三。初釋十相。次結圓滿入根本地。后結廣教。十相者。一愿勝定滿。二具定勝德。三精勤策勵。四折伏色愛。五善未圓滿修他惡尚勝。六于凈天生心無耽染。七不自卑下策舉增修。八隨順二修。九勸請正法。十于止觀隨生愛樂。三摩地自在中有二。初釋自在相。后結廣教。初文有三。初標雖已圓滿未自在相善觀察故當得自在。次釋四處二十二種相。后彼于如是四處下明自在相。第二文中有二。初列四處。后由剃除鬢發下釋二十二種相。四處者。一自誓受下劣形相威儀眾具。二自誓受禁制尸羅。三自誓受勤修善法。四為斷眾苦受前三處時應正觀察眾苦隨逐。此四處中前三各起五相。第四處起七相。初處五相者。一剃除鬢發。二舍俗形好。三著壞色衣。此三相誓受下劣形相所起也。又威儀眾具各一為五。第二處五相者。泰云。總據五相不過二種。一初出家即舍二事是為二相。后修行此有三相初無犯戒。二自無犯故善舉他罪。三于戒有闕作已能悔。景基同釋。一略舍二事之所顯現。二不自懇責他不訶擯。三有犯不輕舉由此缺犯便自懇責。四他擯能悔除。五于舉罪者無恚損惱而自修治。第三處五相。如文自顯第四苦所隨應以七相觀者。泰云。須勘釋論以數七相。景云惡趣苦為一。生老病死苦又為四。足前為五。愛別離苦為第六。自業所作一切苦因第七。前之三苦各分二為六。自業所作故一切苦因之所隨逐合為一相。即成七相。基又解云。初隨逐處有一相于圣果未能隨證。第二隨逐處有四相謂生老病死。第三隨逐處有一謂愛別離法。第四隨逐處有一謂自業所作。生老病死略有二義。一性逼迫苦苦所攝。對法等說八苦之中前之五苦苦苦攝故。二性遷謝生變于死老變于少病變于強死變于生。故此說為壞苦。隨逐愛別離法非是壞苦。以義攝之此中初苦苦苦所攝。第二第三壞苦所攝。第四一種行苦所攝。自在相中有二。初明如理作意相等自在。后由如是樂斷樂修下結成離染進善自在之相。初中復三。初標便起如理作意。次明依四處起二十二觀故乃成出家及沙門想。后明六修相斷修之相。六相者。一樂斷。二樂修。三不貪著。四無恚害。五無隨惑善守念住。六無增上慢。出世凈中又分為三。初標列五門。次隨別釋。三結成凈及教廣義。先得四善根世間清凈已。便能最初入諦現觀。明生暗滅障礙便除。為證通慧思前所得歡喜境事。為斷除障復習如前所得類道。由此遂能入無學位證清凈道及果功德。是名此中略義次第也。入諦現觀中文分為三。初問生起。從世間凈為證出世觀世劣境深生厭惡。二又此住正法者下廣說厭患安住心想。后結此二想各二十種更無過增。廣辨厭患安住相中。文分為二。初二初明于五處所以二十相思惟厭患。復有五因二十種相下明心安住。初中有三。初列五處次此中略有三種下辨二十相。后如是彼由厭俱行相下結成厭相。五處者。一于己雜染相應。二于己清凈不相應。三于己雜染相應過患。四于己清凈不相應過患。五于己清凈見難成辦。于此五處心俱厭患。依五處二十相者。初三處各三相。第四處有五種。第五處有五。合前為十九。又復發起堅固精進下合于五處總為一相。并前二十也。雜染相應有三者。泰云。總明前雜染三種共相應。不以別配屬。景云。一未調未順而死雜染相應。阿羅漢死名調柔死遠離雜染。令不調而死故雜染相應。余二可解。基云。謂雜染體與己相應故。一未離不調死圣者離故。二當墮煩惱坑三現行惡業當生惡處。此隨所應即煩惱業生三種雜染。清凈不相應者。謂涅槃定慧勝清凈法體己身無故名不相應。雜染相應過患者。由與雜染體相應便生三種過患。一者生老病苦之根本故。二無暇處。三于一切處生四相所迫諸無常性。清凈不相應過患者。由與清凈體不相應故便過患生。于己清凈見難成辦者。謂清凈法見于己身難可成辨。一若舍凈法而不修為其終不能任運自起作為能獲得。二清凈法外于余世事尚非請他而能成辨況清凈事。三于清凈決定應作由心未凈于其未脫。四非于現在不作諸惡即名清凈已得永離煩惱熾然。若無圣道惡業不盡故。五由清凈道圓滿證得觀可清凈。若不證得學無學道觀修不凈。第二十相中有四又字。初一于染污凈體相應不相應。第二又字于染凈相應不相應過患。下二又字于前第五難成辨思惟之相。第二有二十相心安住中有三。初標五因二十種相之所攝受令于涅槃心安住相。次別釋五因。后彼于爾時由此五因下結成安住。別釋五因等中分二。初明五因。次謂于空無愿等下釋二十相。五因中有三。一問二釋三結。五因依逆次說五因者。一四善根創能通達觀四諦故。二所依定即四善根所依止定。三即此定前四念住等五停心觀等能入境界。四此等觀前修四圣種六隨念等名能攝受加行資糧五即于此前受持三藏親近和上及阿阇梨能受教誡。加行思惟名為最初攝受方便。故說五觀依逆次說。依上五因起二十相者。依初因有六相依第二因有四相。依第三因有二相。依第四因有五相。依第五因有三相。初因有六相者。一微細現行有間無間隨轉我慢俱行心相。此于空等前方便起能障現觀作意正達。有間我慢者謂第六識俱。無間我慢者謂第七識俱。此皆俱生故名微細。其分別者前遠資糧已折伏故。二既通達已。任運作意心中。隨其所應能善棄舍前二我慢令無間滅。此令染意不行之義。三依無間滅以無常等行如是思惟。四由此作意乃至平等智生。五彼于爾時我慢等滅證心一境性。六便自思惟我已證此如實了知。依第二因四相者。一先世間道得定圓滿亦得自在謂入住出。二于此諸相安住其心入諦現觀。三若得此定未滿自在思惟止舉舍相。四安住其心。第三因中二相者。一阿那般那念。二諸念住。第四因中有五者。一遠離非所行處。二既遠離已樂斷樂修。三于晝夜分觀自他衰盛等事心生厭患。四修六隨念。五住四圣種第五因三相者。加行方便為二。正加行為一。第二門離諸障礙中有三。初標列二障。次隨別釋后如是二處十種善巧下結成離障及與廣義不過不增。別釋障中。初明二處十一種障。后又此二障下于此二處起十善巧。行處障中有六。一棄舍善品數與眾會。此如對法說名障礙不善。雋師釋云。眾僧數集即妨三學故名不善。二愛重飲食。三兼前二處好營衣缽。泰云兼前二處者而眾共居等。四好樂談話。五于晝夜樂睡樂言。六好共他居。言樂與第二共住者。謂不樂獨住亦可樂與本二共住。住處障有五。初四即不隨順性第五或于晝夜多諸諠逸下合為一種。名于二處十一種障。或行處合為一定之方便名為行處。住處障有十。初四即不隨順性。五晝分諠逸。六夜多眾苦。七多怖畏。八多災癘。九眾具匱乏不可愛樂十惡友攝持無諸善友。五失相應臥具者。指如聲聞地。多定樂中有六。修止舉舍入住出。多思擇中有四。謂勝善慧名思擇者。此出思擇體。下明四善巧。一于晝夜分了知善惡增長衰損。二于晝夜由習衣服等善惡衰退如實了知。三思擇為依于不善法驅擯遠離。四于善能修。此四足前六為十善巧。第三為證通慧思歡喜事有三。一問二釋三結。釋中有四喜。一于四證凈生喜。二于因增上生及決定勝生喜。三無嫉妒故于他同類得此二事者亦生歡喜。四念有恩者發生歡喜。第四修習如所得道中。問釋結。釋中。初明四法為依。后明五法圓滿。四法者。一心極思慕出離樂欲何當具足住如阿羅漢。二如是樂欲生已發勒精進修三十七菩提分法。三勤精進故心樂遠離。四由前三已不生喜足求住勝法。后令五法修習圓滿者。一于歡喜修得圓滿能離欲界。二最極損減方便道理煩惱斷故斷色無色界煩惱獲得勝道喜悅圓滿。三遠離粗重。四獲得輕安。亦可三由前進斷上界修惑故得輕安。四由輕安故生身心清涼極所攝受。五得金剛定。第五證清凈道等中。有三。初牒問。次釋。后總結成。道滿無上無勝。釋中有二。一別釋道果功德。二能成廣教。前中復二。初別釋三。后總結之。前中。先明果。次明道。后明功德。取雜染品者。謂煩惱。行雜染品者。謂業。十無學所攝五無學蘊等者。正語業命攝戒蘊。正念正定定蘊。正見正思惟正精進主伴相從攝慧蘊。勝解數是正解脫為解脫蘊第十正智攝解脫蘊智見蘊。即是盡無生智。見法明白名為智見。無學正見名為慧身。故有差別。十過失中。初依外欲發愁嘆邪語正語能治。二依內不護根。由此起身邪業。正業能治。三愛味樂住過失者。謂由貪愛味發于身語名為邪命。正命能治。四行住放逸過失。正精為治。五外道不共。即彼各別邪見所起語言。六邪見所起尋思。并正思惟無治。七邪見所起追求者是邪念。正念為治。其能起邪見。正見為治。亦可邪見為一過失。語言尋思為一。追求為一。以能治所治相當說故。八依靜慮邊際過失者。景云。第四靜慮名為邊際。計第四定以為涅槃故。言過失。正定為治。泰云。近分名邊際。多依近分名邊際過失。九緣起所攝發起取雜染品過失者。執彼愛取取凈為清凈因。以正智為治。十發起行雜染品過失。又取無明所發以為解脫因。即以正解脫為對除第二十一卷

　　聲聞地

上來辨通行三地訖。自下明別行三地。或上三方便行。下三根本行也。根本行中。從劣向勝次第明之。諸佛圣教為上首。從師友所聞此教聲。展轉修證。求出世間。小行小果。故名聲聞。如是聲聞。種姓發心修行得果。一切總說為聲聞地。

初瑜伽處等。簡余二乘。三乘皆有初瑜伽處故。有四處。一種姓。二數取趣。三安立。四世出世。于此四中種姓為先。故言初也。瑜伽是觀行。種姓是觀行種子。種子能為現行觀行作所依處。故言初瑜伽處種姓地。

初瑜伽中有其三地。一種姓地。二趣入地。三出離想地。從初標名名種姓瑜伽。故總頌云姓等。此卷解性地趣入地了。下之四卷解出離地。大意。種姓即是成姓種性。趣入即是發心趣求圣道方便。出離即據已入圣道。其中非無通明諸義。安舊論中。今此趣入發心地。出離名行方便地。就種姓地中。初標四門。釋釋初門中有種子。法由現有故等者。景云。由無姓來于所依中念念現成聲聞種姓無漏種子。遇緣即生。見道無漏漸入涅槃。泰云。法爾種子。非當有故名為現。非假法故名為有。若值如來菩薩勝緣便有性種姓堪能及有習性勢力。于有余能得于無余能證。基云。種子法即涅槃證之種子。由現有故簡當有義。現簡于當有簡于無。若爾。勝軍當有。此如何通。解曰。由現有煩惱等障可斷故。亦名現有。此三家義應敘之。言便有堪任便有勢力者。有說堪任謂性種性。勢力者習種姓也。今思不是所以者何。性種姓本有何勞遇緣。故云非也。今意者。堪任謂有種姓習種姓。勢力道種姓也。能得能證。與泰同釋。能生現行故名種子。梵本云馱都此云界。是因義也。梵本云濕縛娑縛。此云性。是體性義也。據義各別。此解種子初三家義如先敘。答附在所依有如是相六處所攝者。景云。若依執性聲教中雖不辨賴耶。今依大乘道理說彼聲聞種姓無漏種子。一須附在第八識中。以第八識即是第六所攝。展轉傳來法爾所得。泰云。附在異生所依五蘊有聲聞姓殊勝無漏種子體相。不在山河外六塵中。故六處所攝。難陀等不許本有種子義釋此文云。如產女有能生子用說有人種。然其女身中未曾有胎。此亦如之堪能得證故說有種。此堪能得義非修所得。故法爾。第二安立門中。初標次釋后結。釋中有四。一明粗細。二明一多相續。三明遇緣般不。四明勝劣緣。應答言細等者。景云。種姓未生果時。未習成果。其用未增。微隱名細。但名性種姓。后若藉緣增長。已與果時。已習成果。若種若果。俱說名粗。此雖舊種。增長已去即名習種。新熏種子亦名習種。今種姓地意明性種。后趣入地方明習種也。又性種姓有二。一是有漏以此為因能生見道前七方便行。二是無漏能生見道已去無漏。習種姓時亦有二種。一是性種中有漏種子遇緣引發增長已去即名習種。從此習種生起見道已去無漏還即熏種并名習種。備云。法爾種子未生現果故未與果。未有現行所熏長。以未習成果從法爾種生故。現行卻熏。本種增長。名習成果故。舊持地師云。性種姓名細。即法身因果故。習種姓名粗。五分法身。未有而有故。問云。如是種姓當言墮一相續墮多相續等者。景云。相續言身。此聲聞種姓為始終恒在一人身中。為當或在此一人身或時同在彼人身中。答意。始終恒墮一人身中。下釋中。先反釋。所以者何若法異相俱有而轉乃至種種流轉者。此釋種姓依身處定。若彼種姓與所依身有別體性俱時而轉。可便得言或依此身或依余身。即無別體故不得有此身種姓墮余身中。自下順釋。如是種子非于六處有別異相等者。以此種子非異六處有別異相。即于如是種類身前后分位六處殊勝名有種性。亦可直就一人身中有十八界自類前后名為相續。今問種姓為同真如遍十八界多相續為墮一界一相續中。答言唯墮賴耶意界一相續中。言所以者何乃至種種流轉者。此假說許之。若十八界法體異相于一切時俱有而轉。可許種姓墮多相續。而今具彼有無不定。如五根五塵下界。上界則天。第二定等五識皆無。第六意識諸位間起滅。二無心定及無想天中滅。并非種姓所依之處。故言見彼各別種種相續種種流轉。言如是種子乃至六處殊勝者。如是種子若離第六識別有體假可許墮在多相續中。然此種子非于六處別有異相。即于如是賴耶意處種類分位有此種子功能。說彼意處名為殊勝。泰云。攝論主辨種為異體文與此同。不同十色八心多體別相續起俱有生。十色八心功能在于本識無各別體故。墮一相續。何者。若十色法及八心法體各異相并現起時俱有而轉。現見彼各別種種十色及八心體。多類相續種種流轉。此是多體相續之義。今無漏種子約隨轉門非六處有別異相。即于如是一種類分位六處上有生無漏殊勝功能名六處殊勝。從無始可得與六處一而相續起名一相續。備述三藏釋。大意同景初解。基又解云。此中意初翻解。后正解。謂若法下至種種流轉此翻解。此中意若種子與六處所依各別相可種種相續種種流轉。如十色處六識處。如是種子非于六處有別異相。故知在一相續。如攝論中解。生于邊國及以達須蔑戾車者。備云。番夷諸國。名為達須。達須之中不信三寶習染惡業。名蔑戾車。今準文相應言。除中印度余四印度亦名邊國。此外此居除變癡等余名達須。[宋-木+(乏-之+友)][病-丙+(報-又+ㄑ)]瘕名為蔑戾車。亦可有三寶處即名中國。若無三寶皆名邊國。正至即是四果。圣人名正至善士故。順正理說四向四果名正行正至。辨勝劣緣中文分為四。一問二答三征四釋。釋中。先列后解。解中初別解二緣。二重解二緣。三屬當三法。初中。景云。聞說四諦入現觀法。內正思惟即起修習。從五停心觀乃至世第一法。望諦現觀。并為勝緣。其若未起七方便前所起觀行。名為劣緣。若入見道從正見乃至具修諸行。入無余依涅槃界等。名真修習。泰云。聞思慧等名勝緣。自余外緣皆是劣緣。劣緣十二。次第釋也。自圓滿中。云前行增上諸清凈信者。意取見道前行有漏凈信也。他圓滿中。法教久住者。景云。如釋迦佛壽量八十。彌勒世尊住六萬歲。釋迦入涅槃后正法五百。像法一千年。彌勒涅槃之后法住于世亦六萬歲。若住若滅經爾所時正法不滅。言當知說彼勝義正法住證道理者。此據證行久住不滅。不論教法。故云勝義正法。故雜心云。經律阿毗曇是名俗正法。三十七覺品是說第一義。基又云。此意明正法五百內由有正法作證。然此法住久近文處不同。依摩耶經正法住五百歲。若依大悲經等正法千年像法千年末法萬年。又慶友法住記。言此佛法。刀兵劫后人心厭惡咸起慈心不相殺害。共相憐愍如父如子。命漸增長至滿百年。十六大阿羅漢三明六通具八解脫善閑三藏十二部經。受佛付囑住持正法利益眾生不般涅槃。并余眷屬大阿羅漢萬余徒眾。還以如來三藏教法流行于世。化導群生造寺度僧修戒定慧佛法熾盛。至增人壽六萬歲末七萬歲初。諸阿羅漢總集如來所有舍利共造寶塔。十六阿羅漢與諸眷屬繞塔供養散諸香華。瞻仰禮已俱升虛空作如是言。敬禮世尊釋迦如來應正等覺。我受教敕護持正法及與天人作諸饒益。法藏已沒有緣已周。今辭滅度。說是語已。一切俱入無余涅槃。其舍利塔便陷入地至金輪際方乃停住。其三藏教在舍利前先已滅沒。經一百年。唯此凈法與舍利塔及諸阿羅漢一時沒滅。爾時世尊釋迦牟尼無上正法于此三千大千世界永滅不現。從此無間此佛土中有七萬俱胝獨覺一時出現。至人壽量八萬歲時獨覺圣眾復皆滅度。以后彌勒出現世間。今尋寶重經第七卷末大同此記勞策戒者。即是沙彌十戒。亦名勒策戒也。泰云。梵音沙彌。此云勞策。又云息惡。根律儀者。即是防護六根念慧也。食知量云為斷故受等者。至第二十三卷當釋之。從順障法凈修其心者。知從此心順貪嗔等。即攝令凈。正知而住若往若來等。至第二十四當廣解。樂遠離中。無倒修治初業地已者。景云。即描前說正知住等名初業地。基云。謂修治初發心業即出家等是。邊際臥具者極惡臥具名邊際也。彼由如是漸次修行乃至無動者牒后劣緣。若復獲得依四圣諦乃至如理所引作意者牒前勝緣。及彼為先所有正見乃至而般涅槃者是真修體。上來牒三法體。自下屬當三法名號。解第三門中云阿賴耶愛遍一切種皆悉隨縛等者。景云。計賴耶為我。以愛我故愛我眾具故賴耶愛遍一切種皆悉隨縛。復因此愛生長余惑在賴耶中。故云附屬所依成無量法。既無斷道故難傾拔。既無種子則無因。無因故諸佛傍緣不能救。不能救故所有惡法畢竟堅固久遠隨逐。備述三藏解。染污攝藏。遍藏一切十八界十二處五取蘊。故云遍一切。阿賴耶名染攝藏故。泰云。阿賴耶此云遍一切。阿賴耶名藏護。皆愛著藏護資生具故。如水所生雜穢蝸牛螺音狗行者。景云。蝸牛在水行時令水穢濁。如彼牛涶。西國界螺音。然有者狗咢似彼螺音而行狗行。譬彼苾芻內懷貪等。泰又解云。佛法如水。破戒苾芻如水眾雜穢蝸牛。又如狗好聲如螺然有狗行。破戒苾芻。形相似實。實性惡行。解。第四門中文分為二。初問后答。答中有三。初列二十三人。次牒解釋。后結成佛化。若生死無暇者。生難處者是。依梵本云。生無暇處。是謂在此處無暇能入道。如世言無暇作此事。遠中有二。一由時遠。此人雖有種姓。要經多百千生。方值勝緣發心得勝。加行遠者。此人唯住種性。而未趣入。不能速遇勝緣起勝加行。然經五三生后能起加行得入涅槃。不同時遠要歷多生方能得般。近中復二。一者時近。此人已經多身修習。住最后生住最后有住最后身。即由此身當得涅槃。生有及身體一義異。若對七生十四生等。此人住最后生。若對三有二十五有相續位中。此人住最后有。身是依止義積聚義。從無始來身身相續。此人得道余生皆滅。住最后身當涅槃。或即由此剎那無間當得作證者。住人金剛心也。加行近者。或于此生不久即能起于加行。或更經一生即能起于加行。或加行不久得涅槃。皆名加行近。

趣入地中。先結前問后。后對問正釋。正釋有三。初頌及長行開別四門。次依門解。后總結之。解初門中。謂安住種姓補特伽羅本性成就涅槃種子者。牒前種姓地即是性種姓。若于爾時有佛出世生于中國等下。正出趣入地體。即是習種姓。就中有二。一是有漏能生見道已前七方便行。二是無漏能生見道已去諸無漏行。今言有佛出世乃至從彼聞法者出趣入自性發起之緣。得初正信等出趣入體。從此已后由此法受乃至能作長時信等依止者。即前正信戒聞慧舍名為法受。為涅槃法受行信等名為法受。由彼法受為因感得次生勝身與彼轉勝信等為依。復由轉勝信等諸法乃至若道若路若正行跡能得涅槃能趣涅槃者。道謂七方便道。路謂道品八正路等。行跡即是四圣諦觀。故昔賢圣游前道路履前行跡能得涅槃能趣涅槃。彼于爾時能引方便道。能入八正路。能履四諦跡故。能漸次乃至究竟。此中備師解云。要待善知識種解脫分善。今佛及弟子名善知識。又若準善生經由值佛及阿伽膩宅天。殖勝脫分。即第十地菩薩名攝報處故。泰師又云。得順道勝身名殊勝諸根。第二安立門。先問。次答。后結。答中初列八句。后次第解。解中有三。初釋八門。次攝八為六重釋成就。后解趣入遲速。攝八為六者。先牒諸人六位所攝。次征釋六位。后解六位乘前起后。六位者。一住種姓未趣入人。二成下品善根者雖已發趣未經生修。三中品善根者已經生修未至最后入圣身。四上品善根者住彼最后修入圣身。五究竟方便者從于初果進斷修未得羅漢。六已到究竟即阿羅漢。此中備云。前之八人唯在于前種趣二攝人未盡。雖有此解不順于文。第三乘前起后。中先辨前生后。后明攝聲聞盡。第三解修分齊遲速中。總有三類。一極久遠者聲聞極多經六十劫修解脫分善根最后身般涅槃。二非極久遠者有經多生乃至一劫方般涅槃。三最極速疾得般涅槃者要經三生。第一生中發心修習解脫分善。謂五停心觀總別念處。第二生中復修念處從總念處修趣暖頂。或入下忍或入中忍名為成就。第三生中復從下忍或從中忍起增上忍世間第一。入于見道乃至究竟阿羅漢果。此人或時于第三生得入圣已于初果身命終受生受于七有方便般涅槃。第三門中引經證。若有世間上品正見雖歷千生不墮惡趣者。住種姓人暫起趣入發心即得惡趣非擇滅者。于此位中或時有得。或時不得。若至忍位此即定得。彼若已入忍上品位斷。向成就不生無暇及余惡趣。第四門中有一復次。一唯趣入未將成未已成未得見道出離修時近故。二有已趣將成非已成未得出離已經多生修習未住后身等。三已趣入亦已成就未出離住最后身未得見道。四復有所余如性種地說軟根等當了知者。彼中說言或軟中上根三人。或有邪行無邪行。有障無障行。有遠有近行。有未成熟已成熟。或有未清凈已清凈第二十二卷

出離地中。先結前問后。后對問正釋。釋中。初頌及長行略。開三門。一世間離欲。二出世間離欲。三此二道所有資糧。后釋。此三間道義通異生。今據圣者世俗離欲而明之。以辨出離地離欲。次明出世間道離欲之相。三藏云。對法論師據真見道說能所平等智為其相。此論主約相見道說四諦智名為見道也。自能離系自得解脫者。明無漏智等離有漏系。即無間道。斷彼煩惱得無為時。起勝解數自得解脫。即解脫道也。第三辨二道資糧中。初有一頌及長行列十四門。后次第解。于中初三指前種姓地劣緣中說。今當解釋余十一門。此卷但解第四若戒律儀。就中初問后答。答中初頌標六門。次廣釋其六。后結勸修學。六門者。一辨三。此說下略義中標數故言辨三道理。廣文有六。一安住具戒。二善能守護別解律儀。三軌則圓滿。四所行圓滿。五于少罪見大怖畏。六受學學處。二虧三滿各有十因。四異門有六。五凈有三。六勝功德有其十種。就初門中。又分為三。初總舉六義。二征釋其六。三辨略義。今此義中唯依苾芻律儀處說善能守護等者。何故不說苾芻尼等也。以不能入圣道故。多分成就具戒法者苾芻有故。余則不然。是以不說。于所應行于如所行者。此有二釋。一云所應行事簡諸惡者不應行事。于如所行者即如余善丈夫所行如是而行也。一云于所應行者佛所許處也。于如所行者佛所制處也。若于如法宣白加行住慈悲心展轉與欲者。此即為法事時。如理白眾。應住慈心受彼人欲謂于諸少隨少學處者。除四重余盡名少戒。初受名少戒。后對緣持故名少隨。今犯此少戒及少隨故名少罪。得所未得觸所未觸等者。此說初中后行也。從戒師所得聞少分學處體性者。謂聞四波羅夷等過。于二百五十學處者。二百五十戒中。合其眾學為一。足余一百五十有一百五十一。故云過也。略義中。以兩番三義攝。初番中其受學學處亦入第三門攝也。上釋辨三竟。自下釋第二十虧。第三十滿。先總標虧滿各十。后別釋之。于中先辨虧損。后翻顯圓滿。前中。先標別次別釋。后總結。大欲不知喜足難養難滿者。希未得境名為大欲。耽已得境名不知足。以大欲故難養不知足故難滿也。墮在二邊中明苦行邊略有十種。一依棘刺修斷瑜伽。二依灰坌。三行木杵夜即臥上。四行著板衣夜臥板。五如狐蹲住乃后夜不至于地。六如狐蹲坐后分至地。修斷瑜伽通上六所計。但泰云或修涅槃斷行即瑜伽行。若依此釋應是別計。以加或字而作釋故。即是邪瑜伽行也。七有外道相續事火一日三事。八在水中著柱始終一手執一柱一腳踏一柱一日三度。升柱觀日隨日而轉。九一足立柱隨日而轉。十除此九計所余邪行九十六種外道等。總結中若說尸羅虧損通十因緣。若說尸羅難艱局在不能出離及所受失壞。第四釋異門中。初列六頌顯戒名有六。復問答重釋。第六頌云阿笈摩見者。舊云阿含見即是證見。今云阿笈摩此名為傳即佛教傳流證理正見。能得果故名有見。下長行云復有說言安住具戒等者。此引律儀言證第六名也。問答重釋中。建立任持者。謂初能安立后能任持。令生令證者。謂有為令生。無為令證也。第五釋清凈門中。初長行辨三業凈。后引羅怗羅二頌證成。第六釋戒德勝利有其十種。言若有其趣作福業者乃至名賢善死等者。人天善趣作福等三事。于當來中必生善趣。不怖惡趣。故第二無悔。若有所犯有所怖惡趣故。名不賢死第二十三卷

自下解釋第五根律儀中。初總開五句。次別釋五句。后辨略義。別釋中。初明密護根門。言云何名為密護根門者。明所防護。即是六根也。謂防守正念常委正念等者。舉能防護以釋所防。由住正念防守眼根及正修行眼根律儀。乃至防護意根及正修行意根律儀。即以正念為根律儀體。此文舉正念實兼正智。二明防守正念。謂前恐六根起過。住于正念防守六根。今時后恐念有忘失。故攝受多聞學聞思修。由三慧力獲得正念念不忘失。是則三慧防守正念。為欲令此所得正念無忘失故時時修習三慧不息。三明常委正念。謂能制伏色等。即防六根起過之緣。四明念防護意。謂如卒爾眼識逢違順色。次起分別意識尋求決定。若不防護此分別意識。其次即入染凈心位生諸煩惱。故名將生。于中。初明眼識。次類耳等四識。后明卒爾意識。即此意識有與非理分別俱行能起煩惱由此意識于可愛色法將生染著等者。即此卒爾意識與彼尋求決定前后俱行。當起染凈位中煩惱。故言將生。前言色色者。五識緣色體。意識緣色法。謂緣彼色上生住異滅是色家假四相法名為色法。亦由如是念增上力能防護此尋求決定分別意識。令生染凈位凈識。不生煩惱。五明行平等位。文分為二。初釋行位。此中備師云。與善無記舍相應時。有念防護。名平等位。后釋意防復分為二。初略標二相行平等位。后云何于眼所識色中不取其相下廣釋之。于中有三。一釋不取相好終不依彼發生惡漏。二若由忘念已下釋若彼失念發生惡漏便修律儀。三若于其眼所識色中應策眼根已下釋由二相故能善防護于其二舍令意正行。初釋不取相好有兩番釋。初釋眼識取自境界而未起貪等名為取相。若能遠離如是境相名不取相。其若眼識無間意識取相能起貪等名取隨好。如眼余耳等亦爾。第二番釋六根對境名為取相。尋求意識了別共相名取隨好。下辨生不生漏。略義中。初結前問后。后對問辨略。即有三番。初番中五。一能防護。謂前所辨防守正念常委正念念及三慧。二所防護。即是眼等六根防護此根令不生過。三從防護。即防過緣所謂防過六塵。四如防護。即防過相謂于色等不取相及隨好。五正防護。即防過時謂彼六識行平等位。第二番中有三。一防護方便。即攝能防護及防過相。二所防事。即六根六塵。三正防護。即是六識行平等位心住舍中。第三番中。初總標二力。謂思擇力及修習力。即前所說能防念慧。一是思慧相應念慧為根律儀。是其伏道。二是修慧相應念慧為根律儀。是其斷道。次別釋二力有二復次。初復次中直明思擇力境界不能過斷滅。若修習力見過能斷。第二復次即言思擇力伏纏不發隨眠。若修習力即伏現行復撥隨眠下。第三結當二道。第六于食知量中初先廣辨。次明略義。后結廣略。廣中有三。初標列五句。次釋。后結。諸句者。景云。此列五句而釋之。一正思擇食于所食。二不為倡蕩。三不為憍逸。四不為飾好。五不為端嚴。今準下釋具有七句。一正思擇食于所食。二不為倡蕩。三不為憍逸。四不為飾好。五不為端嚴。六為身安住。七為暫支持。以后二句入于乃至廣說故。雖句有七而判為五段。一思擇所食。二不為倡蕩。三不為憍逸。飾好端嚴。四為身安住。五為暫支持。釋初正思擇中先明思擇。后明所食。前中有二。一明思擇過患勝利。二應自思惟下明思擇受用之意。前中復二。初明過患后明勝利。初中先開三章。次釋。后結。釋第三追求過患中。初開六句。次釋。后結。因食不自在過中。泰師解云。修仙斷谷不為王使。所云為王所使。第二思擇受用之意中。當隨因喻唯往施主家者。泰基同云。月能清涼益人。入施主家身有清涼益于施主。只如月也。今又更解。如涅槃經說。如空中月。從初一日至十五日。漸漸增長。善知識者亦復如是。命諸學人漸遠惡法增長善法。第三釋不為憍逸飾好端嚴中。有二。初明憍逸等。后明不為憍逸等。前中復二。初別釋三。后總結成過。第五釋為暫支持食于所食中先問后答。答中有二。一略解。二諸有多聞圣弟子眾下廣釋為暫支持。前中有三。初標二養。次別釋。后明二養有罪無罪。釋中有難六句。一受飲食而返饑羸。二非法追求得已耽著。三食竟身體沉重不任修斷。四食已心鈍不速得定。五食已氣難艱。六食已惛睡纏擾。無難反此。亦有六句。第二廣釋為暫支持中。文分為三。初總標圣眾習近無罪名為暫持命。次問答開五句。后別釋之。初釋為除饑渴受諸飲食即離艱難中初饑羸過。二釋為攝梵行故受飲食即無前說艱難中身沉重過心鈍不速得定惛睡纏擾。三釋斷故受。四釋令新受當更不生。五釋存養等即有五句。一存養二力三樂四無罪五安穩而住也。略義中有其三番。第三番中文分為二。先明有食無食義。后由此受用平等所食等下配屬諸句以明遮顯。前中初標二種后別釋二。一無所食即便夭沒。二有所食于中復二。初開二食各有五句。二當知此中下。明二德失指前所辨。就明德中。由平等食非極少食乃至已生斷滅者。此唯離過。由非極多食乃至如前廣說者。具二功能。謂離過攝德由不宜食非不消食二種俱能斷故。不生新受者離過。由此當得存養力樂者攝德。由非染食當得無罪安樂而住者。此唯攝德。就明不平等食失中。由極少食饑羸少活。由極多食食不消變。由不宜食當知亦爾。此不宜食望不消食有差別者。謂觸藥等身中集過。觸極重苦。由染污食非法追求得已即有染愛耽嗜饕餮之過。第二配屬諸句以明遮顯中。文分為三。初標于食平等所作以諸句顯。次舉前所明諸句以明遮顯。后結之。明遮顯中。前明遮。后明顯。言若于善品勤修習者乃至修入而轉不安穩住者。正修善時諸惡尋思令隨順趣向諸惡惡法將起故言修入而轉第二十四卷

釋第七悟寤瑜伽中有二。初為四問。后次第解。解中。先廣釋。次略義。后結廣略。前中。先略解四問。后廣解第三悟寤瑜伽。就略解中。謂夜四分中過初一分是夜初分等者。泰基同云。彼土世俗晝夜各立四分。佛法晝夜各立三時以三時攝四分。從初向后過初一分名初時。從后向前過后一分名后時。中間二半分名夜中時。其晝亦爾。此中順世俗。基加一釋。過有二種。一才入名過。即此論云夜四分中過后一分名夜后分者。謂四分中入故一分名過。非后一分已無名過故也。二事了訖名過。其義可知。此中下第二廣解第三悟寤瑜伽中。初廣晝日分。次廣初夜分。后廣后夜分。廣晝分中。一解晝日。二解經行。三解宴坐。四解從順障法凈修其心。經行者謂于廣長稱其度量乃至相應身業者。景云。可廣三步。長三十步許。是經行道。基師又解。西方多飲蘇乳。其食難消。為一處所量無大少。或露或隱。于中往來。擬行消食處所此中來去所有如法之身業也。宴坐中。結跏趺坐端身正愿安住背念者。跏趺容貌敬肅。簡異空坐。不能跏趺。如下三十三有五復次釋身生輕安等。端身解身疲勞表意正念。由端直故不為惛沉睡眠之所纏擾不為外境散動。故正愿異邪愿心無異要。安住背念心得涅槃念求出世。違背生死故言背念。所背生死之心安住無漏涅槃之念故。能斷金剛般若言住對面念。此對面念即背生死欣念涅槃。如第三十自當廣說。有二復次解。一如前解。二謂住定故背不定故。涅槃念心無異妄則不起過。常以正念為對面而安住之。就解從順障法凈修心中分二。初出障體及順障法。障體即是五蓋。順障法者。謂取凈妙相順彼貪欲。取彼違緣嗔恚家相即順嗔恚。若取黑闇相即順惛沉睡眠。若起親屬國土不死尋思即順于掉。若追憶昔時在眾戲笑喜樂承事即順惡作。若緣三世有無等事即順于疑。第二解從順障法凈修其心。于中有二。初由法增上故出離彼障。后由自增上及世增上故出彼障法。前中有三。初由經行從惛沉睡眠蓋及順障法出。二由宴坐從余四障及順四障法出。第三總結。前中。三以有俱心及有光俱心者。謂水火星月藥草珠寶是明。緣此之心名明俱心。唯日一種是光。緣此光心名光俱心。以日能發光隱蔽處俱事令見。余月等不爾。就第二宴坐中。初問后答。問中。從幾障法凈修其心者問數也。云何從彼凈修其心者問修相也。答中有二。一答數。二答修相。答修相中。初廣釋從貪欲蓋及順法出。后攝釋從余三蓋及順法出。謂或觀其骨或觀其鎖或觀骨鎖者。基云應問。今勘第三十卷有二復次解。賢善定相者。景云。觀共無常等隨一定相亦得離貪。基云。謂斷此四蓋之定相名賢善定。攝釋余三障出中。先辨三障與初障有差別者。后又于嗔恚蓋應作是說下顯其為斷聽聞等句與初障同有。初段疑蓋中。我于過去為曾有為曾無等者。此中所為初言不。如理思則三世皆舉。下疑三世有及有因緣三世皆舉。唯疑有無中唯于過去不言現未有何意也。基公述云。如廣論有略影顯之。又前后皆舉三世此中唯舉過去。影解現在未來。論略故不說。又現在現有不可疑有無。未來法不定有無難測。又今謂得正見未來果斷故不須疑。過去不同現未故偏說疑有無。其實通三世。問我于過去為曾何有云何有曾者。此中二思。一思過去曾有何法。二亦過去之法從而來。即初問法體后問法因。過去既然。二世準此。知有為有有法也。知無為無無我也。第二明由余二增上故出障中。初結前生后總標其二。后別釋二。自增上者。自知起蓋是非善法甚可羞恥。故能遠離。世增上者。謂于諸蓋隨一已生或將生時便作是念。我若起蓋當為大師諸天有智梵行世間所毀。故從障出凈修其心。上來廣晝日經行宴坐能離障訖。又為護持諸臥具故下。次廣初夜經行宴坐凈修其心。于中有六。一解初夜經行宴坐等。言為護臥具故順世儀故等者。基云。此中意。于初夜分由晝經行故后夜分不令經行。初夜經行不令遠去或至晝經行處。恐賊盜失臥具。所以近臥具令經行。又假夜中。威儀須正。故順世儀初夜行。又世俗初夜行令僧初夜經行此順世儀故同。初夜經行有二因緣。一護持臥具所以不遠。二順世故晝分經行。今解為護臥具故但晝初夜分。若至中夜還入住處而臥。又順世俗夜中睡眠故。但于初后分經行宴坐。于中夜分如法寢臥。二解右脅而臥而非如其余鬼臥天臥等者。謂若鬼覆面臥。若天仰面臥。其受欲者左脅而臥。師子右脅而臥也。三解住光明想。四解正念。五解正知。六解思惟起想中。初以三復次釋想。二當知此中下辨三差別。言林野鹿者。野鹿恐人傷殺眠不安穩。有巧便人當令臥時亦爾。略義中。一結前問后。二對問正釋。釋中有二。初明四種正所作事。第二依四已下引前廣文次第屬當。于中有二。初次第屬當四所作。后此中下別約第三第四所作指當前文。前中。初一通明晝日及夜初分經行宴坐。第二第三并是初夜觀行中文。第四所作是其后夜。就第二別約三四重指當中。初言此中所說住光明想乃至謂由正念及由正知者。舉初夜中所起思二與中夜無染污心睡眠為緣。所謂正念正知。次言復由二緣乃至及由思惟起想者。復由初夜二心為緣令于后夜以時悎寤起。不釋初夜過時謂由住光明想及思惟起想。此復云何已下重釋初夜四門。二興中夜無染睡眠為緣。二與后夜起不過時為緣所以。第八正知而住中。初廣。次略。后結。初中有四。一列九門。二廣解。三辨九種前后次第。四攝九為二謂行時住時前五為行后四為住。列九如文。解有六段。初解往還中先作三問。一問往二問還三問往還正知而住。答中有三。初答辨二往還之義。次解往還正知而住。后釋已結。解正知中。初立四句。后以四句重釋前四句。立四句者。一自往還正知。二所應往還正知。三往還知時謂若乞食過午已去非往還時。四如是如是應往還謂往還所應為事。若為自身衣食療病等事是應往還。若為生煩惱緣非應往還。此中第二所應往還及第四如是如是應往還何別。即下重釋中三如其色類動止軌則禮式威儀應往還此即與前別。第二但彼家屬等可應往還五種家不可往還。后第四設應往還處自有軌則禮式可往還。無即不可往還。以此為異。其下觀瞻等門皆有四。準此作法。第二句皆同彼家可爾不可爾。第四句能顯第二句可爾中。出離。其解。第二睹瞻中。若不先作意忽爾見色名睹即是卒爾眼識及同時意識。若先作意復見色等名瞻是等流二識。言不應睹瞻者謂女色等。知睹瞻時不解勞睡眠或睹破壞興厭行時即可睹瞻余時不應。如所應睹等知所為為生長道故須睹瞻若增煩惱不應睹瞻。第三解屈申中。謂于先往還睹瞻等時屈申手足臂及余支節是其屈申。知屈申自相者。即是故意或是假人。知所屈申者。謂手足等。知時者。或須拍撝或為解勞等。余時不應。若如是屈等者。知屈申意本為何事。第四解持僧伽胝等中。僧伽胝者舊云僧伽梨者訛也。此總名。大衣或六十條或九條等者。若依四分律說九條乃至十九條。若有過是數亦應畜。或言不應畜。不亦律文不定。首律師云。亦者。應是據薩婆多論有三品。乃至二十五條名上品衣。今依此論云(或本云據最上極極六十條。勘五部律論未曾見有并條作依。最下九條者諸部共許)。六十條者。有人釋言是十五條袈裟也。一一條各有三長一短。故成六十條。基云或且作是說言六十條。或更得多極一百五十條。或兩重刺者。依四分律云。大衣新者二重。余二衣一重。故者但言。若是糞掃物。隨意多少。十誦云。伽梨新二重故四重。要須卻刺。此大衣著入聚落及王宮。或得上講。不得掃地及禮拜師尊長等。若有中衣若有下衣者。中衣即七條也。在大衣下五條上名中衣。此或受為衣或有長衣。長衣有二。或未作說凈或已作凈。若上講禮佛等著中衣。如其行路作務等時著小衣。缽有多種。要唯有二。一鐵二瓦。此名應量器。若過五綴不堪受持。依薩婆多論等。上缽容三斗。下缽容一斗。中者可知。此據秦斗。第五解食飲啖嘗中。何故餅等為啖乳等為嘗。可咀嚼名嘗不可咀嚼名啖。以餅等實食不可啑嗍。啑嗍名嘗。或且泛爾言啖嘗無異也。第六總解后四門中。初問四相及以正知。四相者第六行住坐臥。第七悟寤。第八語默。第九解于勞睡。答中。先解四相。后解正知。亦有前后四句。解四相中。敷具與尼師壇何別。景云。尼師壇者是坐具。恐污大氈。別安一氈布上而臥。名為敷具。第三辨九正知前后次第中。初問后解。解中有九。一辨往還。于中有四。初解往還。二解應往不應往處。三解應時及以非時。四解所應為。復于已往下第二解睹瞻但辨能睹瞻應不應二句。后之二句以可準前故略不解。余七例此。不應搖身下第三解屈申。此等如律眾學中說。不應開紐下。第四解持衣缽。不應開紐等者。謂不應不系紐。奘法師云。衣下有紐不應開應系。不斬不磔。衣不磔裂也。不如象鼻者。景師等解。垂袈裟角名如象鼻。即此反搭衣疊衣不倒垂下崱屴向上名為龍首。若屈攝在腕名如豆搏。泰師又解。多羅樹間房穗。在樹間。出袈裟角衣開出。皆不應。基師又解。謂雖搭髆上。不得角頭高如龍首。不得煩宛袈裟置曲肘中如豆團相似。宣律師云。下角垂向如多羅樹。上角垂下名如象鼻。又應次第受用飲食下。第五解飲啖嘗次第。亦如律眾學篇說。從施主家下。第六解行住坐臥。于晝日分下。第七解悟寢或于語論下。第八解語默。此中真如法界最極甚深。自余一空及諸緣起因緣法名相似甚深。又于熱分下。第九解懈勞睡眠。第四攝九為二中。文分為三。初結前起后。次解正知而住。后當知此中下正明攝九為二。然此中云如是名為正知而住先后次第者。謂將起后結前之辭。亦可屬前次第門中為結句也。又于善品先未趣入乃至如是名為正念而住者。此中意明未成辨名正知。成辨以去名正知而住。攝九為二中。行在二法攝前法門。能攝之法。非前行住。謂住行事名行。非住行名行。住處名住。非前云住。故得攝法也。無妨。略義中。初結前問后。次正解釋。后結之。解中。初開三門。后別征解。征解有三。一釋行業即九中前五也。二釋住業亦有五。一者身業即是第六行住坐。二者語業即是第八語。三者意業即是第六臥第八默第九解睡。四者晝業。五者夜業。此二即是第七習悟寤中晝業夜業身語二業。此云若臥若默名住時意業者。此中臥應在身業中以臥時思光明想故名意業。非臥者是意。又若臥者此言顯示住時夜業者。又取第六行住坐臥中臥亦是住五業中第五夜業。此臥前入意業中攝。今入夜業中攝。一法兩用。三釋行住正知業有四。此中依景釋者。一正念不放逸。二應作而作。三于現無罪。四于當來世亦無有罪。若依基釋于現后無罪為第三。為得未得集資糧為第四也

瑜伽論記卷第六(之上)瑜伽論記卷第六(之下)(論本第二十五至二十六)

　　　　釋遁倫集撰
論本卷第二十五

于世出世二道資糧有十四法中自下第九解善友性。于中初廣次略后結。廣中又二。初明善友具足八支。后明由具八支成五善作。前中。初列八支。后次第解。解具多聞中。能善受持。通語業意業。言善通利者。語業自在。意善尋思見善通利。明意業自在。解所證中有七。初證二十想。案智度論有十想及九想。從無常想乃至不凈想是名十想。從青瘀想至觀察空想是名九想。如是合有十九想。以何法為體。若遠公云九想想為體。但緣欲界。十想慧為體。通緣諸法。今解十九并慧為體。若兼助伴并念想等。故彼論中解十想。言或智或念或想。彼復問言此二想有何等異。答。九想為遮未得禪定為淫欲所覆。十想能除滅淫欲等三毒。九想如縛賊。十想如斬殺。九想為初學名因。十想終成為果。此中先辨十想差別有四。一辨無常苦無我想不可樂想差別之想。觀有二種總觀別觀。前為總觀此中別觀。別觀有二。一者觀法二者觀有情。前為呵一切法觀此中觀有情罪惡不同。二死無常想別。此有二義。一觀諸行最后無常名為死想觀察諸行剎那無常名無常想。二觀執受何名為死想觀想諸行名無常想。三辨不凈厭食想別。不凈治淫貪。厭食治食貪。四辨斷離滅。依智度論解有三義。一斷三毒名斷想斷惡趣因故。離愛名離離人天因故。苦盡名滅滅五趣果故。二修四善根離煩惱名離修無漏道斷煩惱名斷。入涅槃時滅諸苦名滅。三斷煩惱得有余滅名斷。得無余滅滅盡諸苦名滅。此二方便名離。問。無常苦無我想與無漏智俱。厭食等四想與有漏慧俱。何故先無常等后厭食等。答。無常等三在于見道破邪見等而得圣果。厭食等四在于修道離淫欲等諸煩惱故。然即初三想示見道。中四想顯修道。后三想彰無學道。彼論復說無常想通漏無漏。正得無常是無漏。初學無常是有漏。若無漏在九地有漏在十一地。乃至后三想有漏無漏故一切地中攝。次辨九想。所觸有二。一愛自身不凈觀治。二愛他身九想所治。此有四種。一威儀欲愛其進止語言等事。二顯色欲愛其青黃赤白等事。三處所欲愛其眼耳等身之處所。四細觸欲愛其細滑柔軟等觸。如涅槃經等說。此中青瘀膿爛血涂三想治第二貪。膖脹啖食離散三想治第三貪。骨鎖一想治第四貪。觀空一想治第一貪。智論師約經四貪分為七染。一愛進止。二愛語言。三著形色。四著形容色。五著細觸。六通著前五。七著人相男女相愛。后之二愛九想通治。然此九想取相性故緣欲界身。身念處中少分脹等并欲界初二定中攝。骨想欲界三根本定攝。除第三定樂想多故。問。既有十九為九攝十為十攝九。答。準智論有三說。一云十中不凈想具攝九想。一云十中不凈厭食不可樂三具攝九。一云想觀通攝十想。今此瑜伽十九想釋更加過患想為二十。開合不同論主意別。二證八定。三證四等。四證三果。五證五通。不言第四果及漏盡通者。以在或阿羅漢中成故且不先言。六證八解脫。七證三神變。一神力神變者即是神通輪。種種轉變令他歸伏。二記說神變即記心輪。是他心通。記他人善惡心念。令其歸信。三教導神變即說法輪。是漏盡通。說已漏盡教導眾生令證漏盡。亦名三業示現。初示神力不思議事回邪入正。二示他人內心所念修善識機。三示他人自己漏盡滅障涅槃不移本座即便悟入。解語具圓滿中。明八語。無所依語者。不為規求名利等事發語說法。名無所依語。自下第二由具八支能為五事。于中初列五名次解。后結。初解諫舉中。犯戒者犯二百五十戒等。犯軌則者犯大眾共五諸余軌則。其有五德者由三根故能正諫舉。言五德者即此中說一具真實二應時三饒益四柔軟五善友名慈心。三根即是見聞疑也。止時起惡令不起故名諫。彰已作惡令悔除故名舉。第二解憶念中。初列三義。次解。后結。解即有三。第三念令憶義中。初令彼憶所忘文義。后又若有善下令彼憶修善義利。此人曾所修善經久逐忘若令重憶。此人知壽必引梵行及余義利。是故令憶。第三教授中。初總明。次別解勸結。別解中。初明勸修五分法身言論。二明教授小欲喜足言論。三勸證永斷離欲寂滅言論。四觀損減惡法雜染緣性緣起所有言論。緣性是因。緣起是果。第四教誡中。初治有犯令其調伏。二既調伏已令得利養收斂攝受。后解名義于應作善令現行于不應作惡令不現行。于其積習惡者應舍及不積習善者應行。基公云。此解教授教誡與多余處別。謂四教授業。此中總明余處別論。四教授等無違。第五善說正法中。初說世間法。說彼世間施戒修法令離惡趣得生人天名初所作。于五欲中開示過患令離染著故說施論。于彼惡趣欲令出離故說戒論。欲令離下生上凈天故說修定生天之論。二說出世法中。初說四諦論。二明說意。為諸有情成就故者。成七方便。得清凈者。令得入圣。令法久住者。若教若證傳燈不滅。由此三義故。宣說相應助伴等法。此中景云。四諦教法與理相應。教能資行名為助。像教復隨順滅諦清凈名順清高稱機益物故有用相稱。基云。相應。謂與理相應。即緣如是智也。助伴。同時心心法也。隨順。即有漏加行智。隨順正智故。清高簡濁亂語也。有用者。謂得涅槃。相稱。不相違語也。應順名句等。所有語言。又此言論應時而發者。應時機也。殷重漸次相續俱有者。欲說法時作利他意。故名殷重。先說方便后說根本。故言漸次。為詮法義。必須詞句相續連帶。故云相續。語必會義。故名俱有。如是方能令其欣慶乃至令其歡喜勇悍無所訶順。下明無有過。由彼成就如是八支下。結由八支故得善能諫舉他等。俱基公云。由彼成就如是八支者。謂即又此言論應時而發以下是。或前初解善能諫舉中八者是。略義中。初結前問后。次解。后結。解有四義。一樂為利益安樂。二明利樂離于顛倒。三明利樂方便善巧能令積集引發功德。四明利樂為性好樂發勤精進。第十聞正法中。初解正法。后解聽聞。前中初總標次別釋后總結。正士謂四向正至謂四果佛及弟子總名正善丈夫也。就別釋中。先解十二分教。二以三藏攝于十二。初解契經文分有三。初明世尊隨機散說。于中。初說五蘊十二處十二緣起四食四諦十八界語。次說三乘語。次說道品語。后說入圣方便語。不凈息念等者。此有兩解。一云不凈數息是說五停。念者是說總別念語。諸學證凈者是說四不壞凈語。一云不凈者不凈觀。息念者持息念。諸學者三學。余如前說。次明結集法者。安布結集廣一明緣起。如集藏傳等。后解契經名。略二義。一貫穿等即是結鬘義。二引義利等即是出生義。雜心五義。明了論七義。廣釋如彼。二應頌者。謂佛說經已半。或于最后。為后來重說伽陀。我為鈍人聞長行說仍未了義或中間時或于最后重說伽陀。三藏云。佛于長行略說未顯名未了義。故于中間或于最后重說伽陀令顯了。故云或復宣說未了義經。亦未論要。為后來或為鈍根方重說。泰云。應頌有三。一于說義中間應以偈頌上義。二于說義最后重頌前義。三于諸經中頌及長行未了義經應更分別故名應頌。基述三藏言。非經未了謂聽者未了。此未之所聞也。三記別者。謂記弟子命遇生。兼顯授記得涅槃事。皆名記別。或復長行隨說何法義即顯了。亦名記別。四諷頌者。謂非長行直說。但以巧妙言調結于句韻。或作二句乃至六句等諷頌說法。是不重頌伽陀頌也。不同室路迦誦。不問有義無義但滿三十二字以為一誦。是經論數法。五自說者。謂無請主。令法久住不請而說。如法收頌等。六因緣者。因請而說。即一切經律但是有請說者皆名因緣經。言及諸所有毗奈耶等者。十二年前眾未有犯但略教誡。十二年后因眾有犯廣說戒經名因緣經。七譬喻者。引淺況深令物曉悟名譬喻經。八本事者。通說世尊因地未發心前所經之事。及余眾生宿世之事名為本事。九本生者。此說世尊因地從初發心起行已來所經死生行難行等。名本生。十方廣者。唯說一切諸菩薩道得菩提事名方廣。十一希法者。謂說佛及弟子七眾所有功德。若共不共勝于余故名希法。其若七眾為求涅槃斷惡修善所生功德近感人天同余福分故名為共。因此遠克出世涅槃故名不共。以不共故勝于其余外道功德。雖共感人天人天中勝。故云勝諸世間知勝義一切智者同意所許甚奇希有大福。等字。即收余處所說青牛行瓦缽間不相打觸。白狗聽法。獼猴奉蜜等事。名為希法。式叉摩那。此云正學。學六法故。十二論議者。謂研究經義宣暢宗要也。摩呾履迦此名本母。第二以藏攝分中。今此文說素怛覽藏攝十分。毗那藏攝因緣。阿毗達磨攝論議也。此云因緣是第二藏攝者。準上辨因緣。前義應通三藏攝。今據后義唯毗奈耶攝。二十一云。諸佛愍諸聲聞故。緣依四圣諦宣說真實苦集滅道無量教法。所謂契經應頌記別諷頌自說因緣譬喻本事本生方廣希法論議。三十八云。說方廣一分唯菩薩藏。所余諸分有聲聞藏。八十五云。于十二分教中除方廣分余名聲聞相應契經。即方廣分名大乘相應契經。涅槃第三云。護大乘者受持九部。彼自言唯無因緣譬喻論議。法華第一聲聞有九。唯無方廣自說記別。對法云。契經應頌記別諷誦自說。此五聲聞藏中素怛覽藏攝。緣起譬喻本事本生。此四二藏中毗那耶藏并眷屬攝。緣起是正余三是眷屬。方廣希法。此二菩薩藏中素怛覽藏攝。論議一種。聲聞菩薩二藏中阿毗達磨攝。問。所以諸教不同。答。對實大小并具十二。依如此處及二十一三十八聲聞菩薩各具十二。八十五菩薩唯方廣聲聞有十一者。佛菩薩所有余十一分皆是廣利有情。及意深廣法。并文義廣博。為具此三義故并名方廣。非余十一。聲聞闕前三義。故唯十一無有方廣。若據理正為方。文多稱廣。聲聞亦有方廣。如二十一說。涅槃第三菩薩無因緣譬喻論議者。以菩薩多分本來無犯故無制戒因緣。又多分如來常為說法不假勸請因緣。多分聞法結悟解無勞譬喻。多分能悟深理不假如來論議分別。故說大乘無此三部。法華聲聞無三者。以聲聞不能廣利有情及意狹故無方廣。又以機劣多分如來待請方說故無自說。雖有記別弟子當生等事而非如大乘廣明授記成佛亦無記別除理。故無授記。對法菩薩藏除初五唯有余七。聲聞除方廣希法有余十者。以方廣深理廣利有情。希法差別難思廣大威德最勝相應故正菩薩藏攝非聲聞藏。雖菩薩藏中亦有契經等初五而并攝為方廣希法。故不說別名。問。凡夫所造論疏為是論議經攝不邪。解云。若此論八十一云。謂于是處世尊自廣分別諸法體相。又于是處諸圣弟子已見諦跡于自所證無倒分別諸法體相。既云見諦跡者所造。即知異生所造論疏并非論議經收。依大智度論。凡夫所造亦是論議經。第十一思正法中。初問次解后結。解中有二。初明遠離不應思處。二明應思處。不應思處有六。一我體無故不應思。二有情假立亦無真實故不應思。三世間中如器世界如是安布如四大性法爾如是亦不應思。四有情業果唯佛乃知佛十力中業力最深非聲聞境故不應思。五靜慮所發神通境界非思量境故不應思。六諸佛境界非聲聞境故不應思。解應思處中。初略。后廣。自相共相者。略辨有三。一且如色蘊中十一種異名為自相。同有變壞等三義即是共相。二五蘊各別名為自相。同有聚積總略義故名為共相。三色等五蘊性相各異名為自相。無常苦空無我理同名為共相。廣解中。初總辨思惟有二門。二此復云何下廣釋二門。三總結。謂若思惟諸蘊相應言教者。正辨以二門觀察五蘊若復思惟如前所說等者。例余法皆以二門分別觀察故也。廣釋中。初約五蘊辨二門。后例余法。前中。初依算數門觀五蘊相。列五蘊差別顯數。即算計門也。言或復由此乃至展轉差別者。且如色蘊有十一中眼有多種乃至法處色亦非一種等故。第二以稱量行相觀五蘊。于中有三。初標列四理。次解。后結。解中。一明觀待道理。云說名道理瑜伽方便者。如此觀待修瑜伽者。方便了知故立為觀待道理名瑜伽方便。二作用道理。謂諸蘊中六根有取境作用。六塵為境作用。乃至法為意境為意所行或復所余十七界為意境界為意所行。如是類解八識各從因緣而生。了別自境作用亦爾。三證成道理。云由三量故如實觀察等者。一依圣教證蘊無常以圣教說蘊從緣生皆無常故。一依現量證蘊無常由依定發苦無常智證蘊無常。三由比量驗蘊無常如對數論立聲無常從緣作故猶如電等。基法師者。先云圣言今言至教者。即至極之教以理至極無問內外皆名至教。先云圣言者即不如此。三十二種言中圣言有十六何必要是佛語名為圣言。以相言圣者佛菩薩等。今言至教者即無所簡相。四法爾道理。云由彼諸法本性應爾等者。本性應爾謂無始來。自性應爾不待眾緣。法性應爾法相道理。或即如是或異如是或非如是者。且如四大堅即是地乃至動即是風名即如是。如說地能持乃至風能敷等此說業用異四大體名異如是。如色形處是地清澄是水炎亦名火輕觸是風緣所造色本非四大假說四大名非如是。以因風增造得輕觸輕觸非是風大等。第十二無障中。先總標內外二無障。然后廣次略。后廣辨。于中有二。一辨障。二翻顯無障。前中有三。初廣。次略。后結。廣中。先辨內障。后辨外障。內障有二。一乏少資。具增貪嗔癡。二由先業及由現在不平等因多諸疾。三多事業種種樂著。外障復二。一依惡友無善師教。二居惡處晝夜諠雜或過惡觸或多驚恐。略義中。略前內外二障。分別為三。謂加行障。遠離障。寂靜障。此三并從所障為名。加行障中。眾多疹疾宿食住身是前內障為障。或被蛇蝎等是前外障為障。又不能得衣食等。還是向前內障為障。遠離障中有八。一食粗重。二多事業所作。三樂語言即是上說樂著語言。四樂睡眠即是上說樂著睡眠。五樂諠眾即是上說樂著諠眾。言淫女巷論者。泰基同云。淫女多語油少邪卷言論淫女私巷之事。六又多愛樂數與眾會即是上說多與眾會。七樂雜住。八樂戲論。此亦盡是內障中事。寂靜障中。初出所障寂靜之體即是止觀。次出能障即內障中末后四法。止障。即是放逸及住非處。觀障。所謂樂自恃舉及以掉亂。于中先解自恃舉。后釋掉。總結之。第十三惠舍中。初標施意后問答辨。標施意者。為莊嚴無漏心。為與無漏心以為助伴。為資修瑜伽行。為涅槃最上義故而修布施。基云。為莊嚴心者。謂得無漏心。為助伴心者。謂滋無漏作意等。此四義施。即同婆沙八施中第八勝義施。但智論說八施普有過失者。為欲除遣有所得執。故總說為過。問答辨中問有六。一問能施人。二問受施人。三問所舍物。四問施體相。五問施因。六問施緣。亦名施意。答即有六。答第二問中教引利益安樂句別者。基云。說示名教身作勸名引。答第三問中是諸菩薩所現行事非此義中意所許施等者。景云。此釋疑難。難云。菩薩行施本為安樂前人而行惠施。云何逼惱妻子乃至大男大女等令其苦惱將施前人。為通此難。故云是諸菩薩終無逼惱妻子行施事。非此中意所許施。以無逼惱此人生彼人安樂故。若爾云何向言將妻子施。為答此問。故下答意者菩薩有三因緣將妻子施。一有自在力能制伏彼伏將他施時自知無罪。二以方便勸導教化令無嫌恨。三知前人得我妻子不為損惱。由具三義將妻子施。闕一不可。基云。此中意明菩薩用前有情數物。施時必須所用施之情歡喜方用之施。非是彼生嫌恨菩薩欲得自意所許即用之施。長讀下文。今此文意自身頭目手足等隨愿施與最難可行。是諸菩薩所現行事非。聲聞分。若有于彼有情類由具三義故將妻子等施名無罪有情數施。此亦是聲聞分也。瑪瑙采石者。即一物也。以馬瑙石有采文故也。生色可染者。金是生色。銀是可染。有言是梵音。但玄應師云生便黃色不可變改故名金也。白色可染變。故即銀名可染也。赤珠布施者。文右旋也。答第四問中。明施體相。即無貪相應思及身語業。或自相續或他相續者。或自施或勸他施。第十四沙門莊嚴中。初頌及長行列十四門。次依門次第解釋。后結成。莊嚴十四門者。一正信。二無諂。三少病。四精進。五慧。六少欲喜足。七易養易滿。八杜多功德。九端嚴。十知量。十一善士法。十二具聰慧相。十三忍辱柔和。十四成賢善法。解成就妙慧中。云俱生覺慧加行覺慧即生得善方便善也。解易養滿中。若依婆沙說難養難滿。選擇飲食名難養。數多飲食名難滿。自有多食而名易滿。如有一人頓食多。不數食。自有少食而是難滿。如一人食少。而數數便食。解杜多中。初列名標數。二辨相。三釋杜多名。四明別治貪欲。列名標數中。云如是依止若食乃至或十三種者。若依景師解列名有十二攝為三類。食四衣三處中有五總名敷具。處中第五常期端坐處如常坐也。若于次第乞食中分二。一隨得乞食。二巡家次第而乞。即有十三。若依乞食無差別性唯有十二。以隨得乞食總入次第乞食中收故。又基師云。十二杜多食。四衣三坐五。列名及下解中分為十三。以別開常期端坐處如常坐為二。此但是一常坐不臥。如十二杜多經說。下除障及廣解中雖更別開則除障而仍是一。今解列名有十三攝為三類。食四衣三處中有六也。以常期乞食即名隨得乞食。處中第五名常期端坐。第六名處如常坐故也。然此杜多名數開合不同。若依四分律。食四衣二處六合有十二。食四者。謂乞食。不作余食。一座食。一揣食。衣二者。謂衲衣三衣。其次第乞乞食中收。過中不飲漿一坐中攝。處六如常解。涅槃經中衣三食三處六為十二也。糞掃毳衣三衣名衣二。乞食一座一揣名食三。處同律解。智論衣二食五處五為十二。衣二者衲色。食五者一座中收。處五者除隨坐故。或有經說十六杜多。或有處說十一杜多。雖然多處說為十二。今此論正明十二兼開十三。于中次乞屬乞食。不作余食屬一座食。節量食屬先止后食。略無衲衣。第二辨相中解乞食文有二。初開為二。次別解二。后辨開合意。隨得乞食者。泰法師云。隨舊門從往還家次第乞食者。遠公云。凡愚貪味棄貧就富。二乘悲狹舍富從貧。大士之行離貪去狹不簡貧富。故名次第乞。然依此文。聲聞亦應不簡貧富次第而乞也。解三衣中。三衣則用好疊判成。僧伽胝者此當有上義。謂入王宮聚落此衣最在上被。故有上義。具足應言僧伽胝婆參。婆參衣。嗢怛羅僧伽者亦有上被義。謂在寺內即被七條。在五條上。具足應言嗢怛羅僧伽婆參。婆參名衣。安怛婆參者此云內衣。安怛名內。婆參名衣。謂但三衣。五條儭體。故名內衣。解云。毳衣中景法師云。羊毛名毳。用毳毛織成三衣。或有唯持此毳衣。或有唯持糞掃三衣。皆名杜多。遠公言。準涅槃經。鳥獸細毛名毳。行者若無糞衣可得。取此為衣。基師又云。無問鳥獸之細毛皆曰毳。恐三衣以無價疊等為。故以毳毛為之也。此文或是長衣。故知杜多亦有長毳衣。應須說凈也。阿練若名空閑處。去村一拘盧舍半。處如常坐者。舊云隨坐。隨有草地。得處便坐。故不同此論。第三釋名中。舊名頭陀訛也。今名杜多。此云修治或翻抖揀或翻洗浣等。解堪忍柔和中。墮在缽中為缽所攝者。泰云。食入缽內名墮缽中。婆羅門法清凈涂少地置缽上食。但食人涂地上即為缽所攝。如是六種可樂可愛等者。即六和敬也。前三業為三。和同受用為一。戒見各為一。故六也。結成莊嚴文中云凡百者凡諸也第二十六卷

　　第二瑜伽處

文分為二。初長行及頌總列十九問。后依問次第解釋。頌中第五句云瑜伽師作修。于中兩解。一云。瑜伽師作頌前長行第十問所作。瑜伽師頌第十一幾種。修即頌第十二問修。一云。準余經論。頌前長行未必次第。故此頌文結上長行不順次第。隨語便故。故瑜伽師頌第十一問。作頌第十問。修頌第十二問。依問釋中有十七段。初解補特伽羅品類差別。于中舉數列名解釋二十八人。初解鈍根者。此人通學無學。此復二種。一本來鈍根前五種姓。二未能轉根成第六。利根亦通學無學。此亦二種。一本性不動。二客性不動。次有貪增等五人及平等。此六通未入圣及已入種聲聞種性。向有二種。一次第向二超越向。果亦有二。一次第果二超越。取第二第三果除初果。約行有超。果無。趣復有越取羅漢即總斷九地修惑。第九解脫時住第四果。小乘教中無如是事。隨信行者。此人在于見道已前修七方便位。隨法行亦爾。若入見道名無相行。不同薩婆多在于見道從本為名名隨信法行。還同成實四現忍位名隨信行等。入圣名無相行。對法說通見道名信法行。順薩婆多。智論見道名無相行。同跋摩說。即前隨信行住三果時名信勝解。即法行住果名見至。此之二人從根立號。所謂信根及與慧根。身證者于八解脫中第八無心依身而證。第三解脫成就在身名為身證。以于前三中勝。又界地究竟不得將余五解脫為例。身證人得八解脫亦能證彼色等及緣色等真如。而不及俱解脫。極七返有者。得初果已不斷修惑。除初得道身更受人天。各七返往來生死名極七有。自有天七人六天六人五等不滿七有而得涅槃。今據極多名極七返有。七有初身即得名為住苦邊際。言斷三結得預流者。但斷見斷三結而不斷修斷身見也。舉斷三縛亦斷隨轉。成無墮法者。無墮惡趣法也。此等若成實云總有十四生。不許中有故。大乘及薩婆多令有二十八生。必受中有故。家家者。如雜心云。若斷三四種。成就彼對治。余二生是說名家家。謂若斷三品有三生在。若斷四品有二生在。人天合數但有七生。人天別數十四生。今且據合數七生作法。欲界修惑有其九品。初一品獨損潤二生。第二第三共損潤二生。第四品獨損潤一生。第五第六共損潤一生。第七一品獨損潤半生。第八第九共損潤半生。今斷九品中初品損二生余有五生在。若斷第二第三品惑又損二生有三生在。若斷第四品又損一生余二生在故。若斷三四品余二生三生是說名家家。若斷第五于一生中必斷第六。又損生余一生在名一來果。其名一往來者。據十四生為論。若據七生為論或名一往。人中得第二果一往天上即入涅槃。若天上得第二但一來人中般涅槃。若斷第七品獨損半生。于十四生中獨損一生。若斷第入第九品共損七生中半生。十四生中共損一生。以八九二品惑在但名一種子。斷八住九亦名一種子。故知下三品中上品獨潤損。中下共同損。即類中三品上三品。或上品獨潤損中下共潤損。以斷上品惑有三生在。進斷第四品惑有二生在。故知中三中上品獨潤損一生。斷五即斷第六品于七生中又損一生。故知中三品內下中二品共潤損一生。如中三品中上品獨潤損一生中下共潤損一生。例知上三品中上品力強于七生內獨潤損二生。中下力弱共潤損二生。于中愿求處所以寄強弱通之。圣人厭于生處。故于一家出處單不重生。若生人中從一至一家受二生三生。但易父母不肯重生。不廢同姓張處。東西二張家別亦得重生。天中受生。天家眾多。或于四天王類改易受生。或于上下六天類內改易受生。當知此人天二家家雖于一來向中受生而帶初果故名預流。雜心亦云。須陀洹勝者名家家。以進斷惑經生勝彼住果經生名勝。泰云。詳夫人天家西方有二說。難陀論師云。人天二趣若往若來。戒賢論師云。二生家家唯于天上二生往來。三生準此。問斷一二品惑從家至家何故不名家家。答昔云家家有四。一斷一住八。二斷二住七。三斷三住六。四斷四住五。奘法師云。此解不然。準大品經。唯斷一二品為中間人。令有四種。須陀洹依何異說名為家家。興法師云。謂若預流果人得斷三品勝預流果名為家家。彼既無勝屬于不定不名家家。一間者。唯為一生所間不得涅槃故名一間。間是間染。舊名一種子。謂不正也。依梵本云。翳迦鼻親迦可云一種子。然此中說。翳迦鼻指迦此云一間。故不得云一種子。此人人中得一來果進斷第七品惑。斷第八九二品惑。唯第九品或潤于天業唯受天一身即般涅槃。更不還來生人中故名一間。此中且據人得一來果往于天上般涅槃。若于天上得一來果。即來人中唯受一身即入涅槃名為一間。言永斷上品中品者。束九為三品。上中令盡故言斷上中品。于下品纏生未斷盡名余。下品中般三人。初人利根初舍欲界死蘊。更于色界十六處中隨一中有現前即斷余惑而般涅槃。此是有余涅槃。第三人未斷余結不自知唯受中有支意往趣生有。依雜心說三種中般皆趣生有。一者欲界不遠即般有余。二者行半。三者垂至色界方般有余。以未斷結不自知故皆趣生有。生般者。于色界十六處及四空地隨生一處疾斷余結即般有余。無行即無功用圣道現前。勝有行般用力方趣。故在有行般前。不能初生即斷煩惱速般涅槃。故在生般后說。此同俱舍無行為勝。不同雜心行般為勝。行般雖無速進道而有勤方便道名為有行。無行般人二修俱無名為無行。劣故后說。上流有二。一者樂慧。雜修靜慮有熏業故至色究竟為極。二者樂定。無雜修定業往生無色至非想為極。然此二人各望色究竟或望非想。有全超半超及一切處沒。時解脫人通五種姓。此人鈍根待時得脫名時解脫。五人如文次第配之。不動即是第六最上根人。不為煩惱等余緣所動。故一名不動。慧解脫者。如婆沙說。自有慧解脫依未至定能盡諸漏而不能入根本八定。或有雖入一二三四根本靜慮而不能入四無色定。乃至或有能起八根本定而不能起滅盡解脫。此中亦爾。故云于八解脫未能身證具足安住名慧解脫。俱解脫者。煩惱及解脫障俱盡名俱解脫。煩惱障者。即是九地見修煩惱。解脫障者。即是于八解脫不成就性也。對法第十三云。補特伽羅差別有二十七。謂信解見至身證慧解脫俱解脫。預流向預流果一來向一來果不還向不還果羅漢向羅漢果。極七返有家家一間中般涅槃生般涅槃無行般涅槃有行般涅槃上流般涅槃。退法羅漢思法羅漢護法羅漢住不動羅漢堪達羅漢不動羅漢。顯揚第三則二十九。增隨信行及隨法行。彼二十九人即此所明二十八中除前九人余后十九人中攝。若依薩婆多二十七種。取舍稍異。如順正理六十五說。福田有二。一者有學二者無學。有學十八。謂四向三果即為七。及隨信隨法信解見至家家一間中生有行無行上流是名十八。無學有九。謂退法思法護法安住堪達不動不退慧及俱脫是名為九。有學無學合成二十七。依末經部成實論師。此賢圣亦有差別。成實第二賢圣品說。有學十八無學九。有學十八者。一隨信行在聞思位。二隨法行在四善根。三無相行即前二人入見道故。此三人名預流向。四須陀洹果。五一來向。六一來果。七不還向。八不還果。不還果有十一人。一中般。二生般。三有行般。四無行般。五樂定。六樂慧。七轉世。八現般。九信解。十見至。十一身證。并前七合成十八。名有學人。無學九者。一退法相。二守相。三死相。四住相。五可進相。六不壞相。七慧解脫。八俱解脫。九不退相。智度論說有學十八無學亦九。有學十八者。一信行。二法行。三七生。四家家。五中間有。六現滅。七次第向行。八一來果。九一種子。有十次第向。十一現般。十二中般。十三生般。十四有行般。十五無行般。十六樂定上流。十七樂慧上流。十八身證。是為有學。無學九者同成實論。此中依薩婆多。現般多經欲界生得不還果一不生上現身般故名現般者。或即入圣身不經死生得不還果現身入滅名現般者。亦名轉身。不同舊云轉世。屬不定。于三界中無有定業。但有三界順不定業故。隨緣合處三界即得般故名不定。既不定故亦不別立。其無色不還者。即五不還中除中般者余四所攝。其不定者。通五不還。依成實論。無色不還通于信解見至。中解不定有二。一轉世不定。即七生者不滿七生般涅槃等。二上流不定。于樂慧樂定皆不定故。于大乘中未見明文。雋法師云。經欲界生得不還果是名不定。若入圣身遂般涅槃。是名現般。理實應說。二十七人中略而不論。昔來相傳約五不還顯利鈍別。三藏云。五種不還并有六種根姓差別難定利鈍。自下第二建立中。初總標列。次釋。后結。三藏云。雖有十一道理而不過九。以眾差別屬行差別。行跡亦屬道果差別故。景云。此十一中非唯是彼建立上說二十八種人。通明建立眾多人義。解行差別中。云又此貪纏住在身中經久相續乃至為可愛法之所制伏不能制伏彼可愛法者。此中意明為貪縛故。為境制伏心。非心能伏境。如貪下嗔慢中文準此應釋。下廣問解中。不解等分薄塵行者。以上曾明故。又略不說。解愿差別中。初問次釋后結。釋中有四。一明發三乘愿別。二明發三乘愿人。一一皆通三乘根性。三明定姓聲聞雖發獨覺及大乘愿后必定還舍獨覺及大乘愿住聲聞愿。定性獨覺及大乘根應知亦爾。然此文中但明定姓三乘。不明不定姓人一人成二成三乘姓。逢緣即悟彼乘圣道等者略也。四簡取地義。云今此義中當知唯說聲聞乘愿聲聞種姓等者。泰云。三乘皆有定不定性。然此義中辨聲聞地故唯說聲聞種姓。景云。唯說聲聞人愿。又基云。唯取聲聞愿種姓人。解加行中。景云。由見前加行有異。今在見道從彼方便立信法二人。結中云所舉者。所標列十一道理。所開示者釋也。第三所緣中初開四章次釋后結。解遍滿中。先問次解后結。解中先解遍滿所緣四句。次別解經余四句義。后引經中二頌證成。前中先列。次解。后結成遍滿。初列四所緣中。一有分別影像者。則是暖等定中慧所緣相分似本質境名為影像。慧性分別名分別影像。二無分別影像者。即是暖等定心相分定無分別名無分別影像。三事邊際性者。位在見道。所緣真如名事邊際性。四所作成辨者。位在無學。于前三境皆得自在名所作成辨。下別解中則為四段。一解有分別影像中。初牒聞思。前三方便聽聞正法或教授師等邊聞為所依止或于余處見聞。于中分別。于所知事即有當心同分影像。似于本質名為同分。此是同思生得慧等散心所緣分別影像。由此為緣生于暖等地。言由三摩呬多地毗缽舍那行觀察簡擇等者。復依未至定中之慧觀察簡擇聞思心中所緣影像。所知事者已下生前聞思本所知事。謂即五停心觀。五善巧。六行觀。四諦。名為所知。此所知事已下明由散心聞法為緣令彼定中作意現前。或緣教法而起勝解。或緣教下所詮所知之事而起勝解。言彼于爾時于所知事如現領受勝解而轉等者。由前方便緣所知事今于暖等定中于所知事如現領受。問暖等定中所知但是影像隨定心起。本非散心所知本事。云何而言于所知事如現領受。為解此難故。次答意當在暖等時而本所知事雖非和合現前領受。亦非離本所知余種類物領受現前。然由定中勝解領受散心本所知事。相似影像故。言于所知事如現領受。由此暖等定心相分似彼本所知事名所知事同分影像。修觀行者定中推求影像有其德失。現本所知亦能審定功德過失。二解無分別影像中。先解影像。后解其名。受取如是影像相已者。牒前暖行本所分別。不復觀察簡擇等者。以奢摩他行寂靜其心。更不推求簡擇德失。但以九種行相令心安住。彼于爾時隨決定心別有相分成無分別影像所緣。解名有八。亦名三摩地口等者。景云。于念念中由緣相分定相續流。如食依口相續入腹。將喻名法名三摩地口。如人依門得有入出。如是定心依緣影像入定出定故名三摩地門。泰云。境能生心如瓶口出物。故名定口。所知事相以定為體。名分別體。令解分明照了。故名光影。三解事邊際。云一切所知事四圣諦攝者。今大乘中虛空非擇滅。以如為體故。皆滅諦攝。如所有性中。初明真如即是理如。由四道理已下明其事如。然此盡所有性如所有性有其六門不同。一此處云盡所有性。色蘊外更無余色。受等四蘊外更無余受等。云如所有性。謂真如性及觀待等四道理性。二依八十五。云何由二種相觀察一切雜染清凈。一者由如所有性故。二者由盡所有性故。如所有性者謂于諸行中若愛味若過患若出離。盡所有性者謂于諸行中盡所有愛味盡所有過患盡所有出離。三依六十七云。盡所有約三世內外粗細等十一門明。若如所有性約真如明。四依九十三云。如所有性謂無明等諸緣生法漸次相稱因果體性。及有此因未斷故有彼果未斷。此未斷因生故彼未斷果生知是名為如所有性。盡所有性謂無明等諸緣生行一切種相如彼無明前際無知等。五如顯揚第五。盡所知性謂于雜染清凈法中窮一切種差別邊際是名盡所知義。如五數蘊六數內處如是等。如所知義者即于雜染清凈法中真如實性是名如所知義。此復七種謂流轉真如乃至正行真如。六對法第十一卷云。盡所有性者謂蘊界處。如所有性者謂四圣諦十六行真如一切行無常一切行苦一切法無我涅槃寂靜空無愿無相。何故如是諸教不同者。以此二種隨義不定。或唯染分自相望如九十三。或有為無為相望如六十七。如是等不定故諸論不同。四解所作成辨中。云諸緣影像所有作意皆得圓滿乃至得轉依故超過影像等者。此中意即有無分別影像皆未證真皆有影像。入見道名事邊際盡如所有性。今至無學所作成辨得轉依證圓無漏超過影像則無漏心無影像也。對法云無分別影像者謂圓真證智及后所得者。此從因為名名無分別影像。其實二智以無漏故皆無影像。有無分別或定或慧對法論文雖具而影像文不具。西方既釋有三。此之取義任意。其無漏心有影像云。解釋此文超過影像者此超有漏法執影像。非無漏心無有影像。又無影像義取此文為證。詳彼文如彼論。此文即證因無漏心有影像果無漏心無影像義。結中云因果相屬事者。即此中行因得果所作成辨事。自下第二別解余經四句。于中先舉遇時問。后明佛答。頡隸伐多此云遇時。獲生佛世故。問有三句。一問為何義故于緣心住。二問住心法用。三問安住心善滿足時。就佛答中。初贊敕聽。第二正答。答中初開四句。次釋后結答三問。開四句者。一或樂作五停凈煩惱行。或樂修蘊界處緣起處非處善巧。或樂解脫三界諸漏。為有是意故。于相稱緣安住其心。二于相似緣安住其心。三于緣無倒安住其心。四能于其中不舍靜慮。此中或樂凈行乃至令心解脫諸漏者。答于初問。于相稱緣安住其心下四句答第二問。依此四句修習成滿。故最后結云名善安住。是答安住之重答第二問。就釋初句中。云若愚其因位果善巧者。十八界門正取十八界種子。因門為義故。對法云。成就眼界不成眼等故愚因者應觀于界。愚緣住處者。十二處門據增上緣境界緣門生識故。愚緣者應觀于處。若愚無常苦空無我應于緣起處非處善巧安住其心者。緣起與處非處義相揩定。謂善巧知無明生行。行生于識。乃至生生老死名于緣起。善巧知真實義愚。及以善行能引識等。乃至生于人天生老死支名是處。若感惡趣生老死支名為非處。故于緣起及處非處善巧。即如有為有漏苦空及以無常無我。若樂通達及樂解脫等者。景云。謂若樂通達世出世因果及樂解脫三界有漏身等。即于苦等四諦安住其心。基云。若樂通達者。謂斷欲界欲。又謂入見道。及樂解脫等下是名修道。見相似緣住心中。意謂彼苾芻在定心中。于彼散心先所知事為欲簡擇遍伺察時。由先散心所有見聞覺知增上力故。令定心作意分別而起勝解。問曰。定心起時有所分別自心相分不知散心本所知境。云何今說定心分別曾所知事。為答此問故。云從定心識雖于本所知事不能和合現前觀察。然定心中所變相分與本相似得言分別本所知事。上就所知事辨相似竟。下又于時時間等就能觀心以辨相似。即是數起止觀之行。后起似前名住相似。一切粗重悉皆息滅隨得觸證所依清凈等者。此解四清凈。一身凈。此中號所依。二所緣。三心。四智見清凈。第三引經二頌證成前義。引初頌中。初句重頌后四句中第四句不舍靜慮。第二句頌前四句中第三事邊際性。第三句頌前四句中初二句。第四句頌前四句中第四所作成辨。第二頌中。初句結前四句中前三句改名異說。第二句頌后四句。初樂斷者即是樂解脫諸漏。樂修者即是或樂凈行或樂善巧。第三句通頌后四句中第四不舍靜慮中無間殷重修加行故得心清凈智清凈等。第四句還頌前四句中第四句所作成辨。解遍滿訖。自下第二凈行所緣事中。初問次解后結。解中先列五門則是五度觀門。后次第釋。此卷自來但解前二。初解不凈中有三。初泛舉六不凈所緣。二將六不凈所緣除五種貪。三簡今所明。前中先列后釋。朽穢不凈有二。一者依內即觀自身三十六種不凈之物。二者依外則觀他身十六種不凈之事。苦惱不凈即欲界苦受。言受所攝者。謂同時諸身業語業等。下劣不凈則欲界十八界法。觀待不凈則上二界法。煩惱不凈則三界惑。速壞不凈則五取蘊無常。第二明治貪中。初列五貪。一于自身愛欲之貪。二于他身為淫欲事起淫貪。三于欲界外資具貪。四色界貪。五于三界有身起貪。此中泰云。初于內身起欲輕欲故名欲欲。次起欲重貪名欲貪。又于他身初起輕淫故名淫欲。次起重淫故名淫貪。基云。于內身初起欲界微欲故名欲欲。次起欲界重貪故名欲貪。此解同泰。又解。內身是自所欲之法故言于內身。欲于內身欲上起欲則能欲之心此名欲貪。初欲字屬所欲。第二欲字屬能欲。第三欲字結名。二辨相治。先總明治。后別明五法。一治初貪。謂依內不凈治內身貪。二治第二貪。于中初略明由外不凈治外身淫貪。次廣辨治淫貪。后引說證成。就廣辨中。初列淫貪有四。一顯色貪。謂愛紅面等色。二形色貪。謂細腰纖指手額高眉等貪。三妙觸貪。四承事貪。后辨相治。若準正理說。骨鎖一觀通治四貪。以骨鎖中無四貪境故。今此論但云治妙觸貪。泰云。若小乘解死緣。初青后變作赤白。今大乘解皮等色赤。除去皮肉色形名變赤。治相貌貪。基復解云。貪白紅顯色以青瘀等對治。于形色起長短方圓等貪。以除去皮肉對治。若小乘云變赤相者。死尸初青后赤變作赤血身以除形色貪。大乘解先彼皮肉等色赤。除去皮肉形色名變赤也。即變者赤也。下引說證成之。皆依四種憺怕路等者。泰基等同云。以二義解。一置死尸處寂寞無人故名憺怕。往彼處所故名為路。又涅槃寂靜名曰憺怕。作不凈觀能至涅槃故名為路。初憺怕路見彼死尸經于七日鳥等貪啖。以類淫境身亦如是性類。將經證論故云顯示。下之三句一同于此。文相可知。三治第三貪。謂由第二苦惱不凈乃第三下劣不凈。令于外非情貪心清凈。四治第四貪。謂由第四觀行不凈。令于色界貪心清凈。五治第五貪。謂由第五煩惱不凈。及與第六速壞不凈。令于三界有身貪得清凈。是貪行凈行所緣者。第三結也。第三簡取所明中。意如是且約五停觀中。初停能凈貪行。總說一切貪欲。通對治行。故明六種不凈所緣而已。今此義中。本意唯取朽穢不凈。所余五種不凈自是其余能凈貪行所緣。非此所明。第二慈愍即是能凈嗔行。于中先問次解后結。解中有三。初總明慈緣。三品有情平等安樂利益意樂能引三品快樂定地勝解。二引經中四句解釋。三明慈悲與喜緣境不同。前中初明依欲界利益意樂心緣三品人平等利益引定地三品快樂及以勝解。二釋前總句有能緣所緣兩別。三品有情是所緣。欲界中利益意樂及能快樂定勝解是能緣。如是二界能緣總名為慈性分別。欲界者是慈方便。色界者是根本。行者由起慈心平等與樂拔苦。于己身中自能得引上中下品快樂勝解。次引經四句中。初顯于三品所緣利益意樂。二顯利益意樂有三種相。無怨是總無敵無損害是釋。三明所引。第三靜慮已下三種快樂。第四靜慮已上無樂所以不論。四顯能引。快樂定地勝解。又靜此能引快樂定地勝解則與增上意樂作意俱行。下明緣境不同。準彼智論。四無量心并名慈愍觀。此論欲存此義。故辨慈悲喜緣境不同。以舍通故不論其境

瑜伽論記卷第六(之下終)瑜伽論記卷第七(之上)(論本第二十七至第二十八)

　　　　釋遁倫集撰
論本卷第二十七

上來釋五佛觀中初二已訖。自下第三緣起觀。于中初問次解后結。問中緣性即是四緣。緣起即十二支緣。解中初明依四道理推求三世諸行唯有諸法無有作受者。后明由思惟癡心清凈。先中有二。初于三世唯見有行唯法唯事唯因唯果。后依四道理推求。觀待無明等故有行等。無明有唯生行作用。乃至生無假用生于老死。有至教量說有緣起有苦集智現量說證知。對敵論有比量。有佛無佛無明緣行等其性法爾。不由作者受者故。此中唯有無明等諸法能引行等諸法即是緣起。無明等望行等為緣多少即是緣性。第四界差別觀中。初廣解六界性相差別。二若諸慢行已下明我慢者于界差別作意思惟慢心得凈。前中初列六名。二廣解六界即為六段。若依涅槃經。觀十八界名界分別觀。今此明六界者何。基云。此六界通欲色界足故。雖地不足非十八界有此界足。謂此身中內別堅硬所攝等者。硬所攝是地。是地所攝內身根塵為賴耶執受。今此地界大親附于彼執受根塵。此內地大亦為賴耶執受。故云親附執受。下之水等一準于此。外地界中云非親附非執受者。若內地界親附所依近在本識能有執受。今外地界非。外火能燒村村分等者。景云。或令燒一村或燒村之一分。故云或村村分等。今后解云。或燒村及村外界。謂除糞處等。如律所明。內風界中脅臥風等者。景云。有人患風唯得脅仰臥名脊臥風。或有患風身病如小刀大刀等割。亦如針刺。或有患風時面生黑點。一一皆如畢缽羅狀。基云。脅臥風等者。此風住脅間而得臥等。有風如下小之刀能傷于人。畢缽羅風者。一如景解。復解畢缽羅即人食畢缽羅也。此風辛楚由如畢缽。外風中云毗濕婆風者。此云種種巧莊嚴風。如說毗濕羯磨天等名巧天。吠藍婆風者。此云旋風。即是蘇迷盧山間旋嵐猛風也。多羅掌者。西方有一樹。葉狀似棕櫨。截去葉頭但留其掌亦得扇涼。解識界中。初約六識。后云心意識者。通取有漏八識。問如圣人成無漏識等。亦得就彼無漏施設為圣人不。答但可總就無漏五蘊彼說圣人。然不得說無漏識等立六界中。以六界是生本故。離一合想者。即計為我其實諸界為身計為一合之我。今離此想也。即般若經云如來說一合想等者是。第五阿那波那念觀中。初問。次解。后結成其義。解中有二。初略標。后廣釋。前中先解念。后釋所緣。阿那者此云持來。即是入息。波那者此云持去。即是出息。泰云。唐名持息來持息去。下廣釋中。初釋所緣息體。后辨能修習念。前中有其七句。一辨入出息體各有二別。二出因緣。三辨息所依。四明息行。五明所依地。六辨異名。七明修息觀人有二過患。入息等者。景師解云。入息入時遍內身乃至臍處也。中間入息者。入息滅已出息未生。中間暫時有息相似細風。下明念入息短時緣此中間入息。出息亦爾等者。初從臍出乃至口鼻。或出鼻外是長出息。出息已滅入息未生。從臍至鼻中間暫時有出息相似風。下明念出息短時緣此中間出息。基師云。中間入出息者。謂入出二息中間雖息未入出。其間亦有微細息轉名中間息。昔遠公云。出息從臍暫生至外便滅。入息從于身外而來入身便滅。隨心粗細遠近不定。泰基同云。其息以唯至臍臍下無息路故。更無出處還便乃至從口出及鼻端出也。息有二因緣者。景云。一牽引業是過去業。二所依風道及諸毛孔所依詫處亦名因緣。泰云。一由往業所引業風。二臍中有小穴或上口鼻。釋所依。云一身二心以要依身心入出息轉如其所應等者。景云。即是婆沙依身依心隨其宜便。隨其宜便者。有說。嬰孫時息少中年時中老年時多。有說。以四事故名隨宜便。一者依身。二風道通。三毛孔開。四息地粗心現前。若但依身不依心者。二無心定彼息應回。爾時雖有息所依身風道亦通毛孔亦開。唯無粗心現前。故息不回。基云。或依身心或依業或依孔穴。故言如其所應。所應依處皆依也。若唯依身而息轉等者。此中意難非唯依身而息得轉。如入無心定等時。身在下界而彼息不轉。故非唯依身而息得轉。若唯依心而息轉等者。此中意難非唯依心而息得轉。若不爾者入無色定彼息應轉故。若唯依身心而轉等者。此中意難亦依孔穴業等而息得轉。非唯依身心。如在母腹中四位時無息義。故論言閉尸等位。息有二行者。入息下行以從鼻口入下向齊處故。出息上行以從齊處上趣口鼻故。二地者。謂以風道毛孔為依地。粗是風道細是毛孔。所依名地。前據因毛孔故息得入出即名因緣。有二過患者。若太緩方便即懈怠惛睡。若太急方便舉息結聚。能生身心不平等苦。自下第二解能修念。于中初開五門。次依門釋。后總結之。若準藏論等有六。謂數隨止觀還凈也。今此初門當彼數也。余門不同。解初門中。先開四句。后解釋之。于中有四。初解四句。二辨勝進算數。三辨鈍利別。四總牒結。初中言以一為一算數者。景云。初緣入息不觀出息故云出息住念。泰云。此但緣入息。然念從境立名。名入出息住念。以二為一算數者。入出二息合數為一乃至其十。順算數者。即前二數從一至十名順。逆算數者。且如以一為一數中從十數至其一。所謂入十出九入八出七入六出五入四出三入二出一。若依以二為一數者。初入出息為第十。次入出息為第九。次入出息為第八。次入出息為第七乃至第一。問曰。但作順數即得何假逆數。解云。本為制持多尋伺故作算數觀。今作多門數于氣息。或一或多或順或逆。調伏尋伺令不得起。故作此觀。泰云。順數至十已不數十一無數九。次言八乃至二。次言一。故名逆數。婆沙無此。問此念一向緣現在境。云何從第十逆數過去九八七等。三藏云。但假想觀數十。次九乃至于一。不緣過去九八等體以為逆數。第二辨勝進算數中。謂若依以一為一算數。今時或合入出二息為一數至其十。或合一入二出第三入為一數至其十。乃至漸增。總合五十入息五十出息。合一百息為一數至其十。若依以二為一算數。初合二入二出四息為一數至其十。乃至增至一百入一百出有二百息。總合為一數至其十。如是勤修數息念者。十十是百數以為一乃至滿十。何故從一數俱至十。由此以十為一算數。于其中間心無散亂。齊此名已串修習。泰云。初以百為一數至第十。即是十百名千。又以十十百為一故云十十數為一。漸次數之乃至滿十即是萬也。十個十百故云十十。又此勤修數息念者等者。謂從一數之未滿十來于中錯亂。應舍不數。還從一起。若時算數極串習故。乃至先于入息有能取轉者。有時知有。入息滅已于息空位有能取轉者。無時知無。次于出息已下。于彼出息知有知無。如是展轉相續流注乃至令心安住者。上來所辨眾多觀行展轉相續乃至令心安住。于入出息應正隨行應審了達者。于入出息單數復數或順或逆若無錯亂應正隨行。若有錯亂應審了達。于入出息及二中間若轉若還分位差別皆善覺了者。若入出息起時名若轉。中聞已滅后復未生名為若還。如此轉還分位差別皆善覺了如是名為算數修習。第三辨鈍利別中。謂若鈍根者。為說算數令心安住。若異算數即為惛沈等之所纏擾。若利根者。若為說算數亦能速疾無間了達能不愛樂。第四總牒結中。若依景釋。次第牒前。眾多加行為因緣故得身心輕安證一境性。故知上來眾多觀并是聞思及俱生慧因。此修習得未至定名一境性也。謂言若是處轉者。牒結上以一為一等四種算數之義也。若乃至轉者。結上勝進算數也。若如所轉者。結上錯亂應退還從一起。若時而轉者。結上若時算數極串習故知有知無等。于此一切由安住念等者。結上如是展轉相續流注乃至令心安住等也。泰云。諸孔穴處名若是處轉。入身乃至臍輪名乃至轉。如出入息名若如所轉。出入息相續長短時分名若時而轉。備云。若入息始從鼻孔終至臍輪。若出息始從臍處至于鼻孔。名若是處轉。入息從鼻漸漸至臍。出息從臍漸漸至鼻。名若乃至轉。即入出息從鼻孔轉時處能隨汝出入二息所行之處。名若如所轉。出入二息無心定時不得而轉。此余位轉。我隨行時轉。名若時而轉。基又云。若是所轉者。牒上諸孔穴。即粗孔細孔等也。即息于此處轉也。若乃至轉者。即牒從齊孔穴乃至齊處。即息入身乃至齊處轉也。若如所轉者。牒上入出息以一為一等。其余息時如所順逆等轉也。若時而轉者。即牒上若時行者以一為一等乃至十十為一。時節長短相續等名時而轉。即爾所時數息應轉也。后成就故不牒。第二解悟蘊修習中。初總辨悟入。云于所取能取二事思惟悟入諸蘊者。思惟所取入出息體及所依身悟入色蘊。思惟能取念入出息同時四蘊即是悟入余之四蘊。云何悟入已下次別明悟入。泰云。如眼識緣青是名證量。同時有想想無用也。起尋求心此青非黃。還是共相。緣假法故。是名比量。若言此極微體是青。青為體故是證量境。不通諸青。故是自相。若言此非非青。離青之外無別非非青。故是假法名比量境。非非青義遍一切青。故名共相。又此青青為體。體不相遍。故是自相名證量境。非非青無無。體遍一切。故是共相。了此共相名等了作意思惟悟入想蘊。此想同時定有識受。然用微劣故不說也。第三悟入緣起中。先總后別。別中初尋求入出息體依緣身心。次尋身心依緣命根。此三即是中際生老死體。同時強弱以分能生所生。復求現在命根。從前際諸行所生。復尋此行。從無明生。前際十因略舉初二無明與行。上來舉果尋因逆次第竟。自下順次。如是了知無明依緣先行乃至身心依緣彼息。上來于起作分悟入緣起。又能了知無明滅故行滅等。復就寂滅分中悟入緣起。第四悟入圣諦中。初悟入苦諦四理。謂無常苦空無我。了知此苦從貪所生悟入集諦。又正悟入生苦貪愛。無余永斷悟入滅道。第五十六勝行中文分為三。初牒前總標。次釋。后結。初即為斷修惑故復進修十六勝行。言勝行者有何義耶。昔遠公述。八因緣故名勝行。備法師云。是智慧性不共外道故名勝行。今解。勝前見道故名勝行。釋中先列后解。列中準正理論引經列十七念。初總后別別有十六。此論亦爾。基云。此中初總緣念住。若長若短下方別舉十六。下問中方解。十六依四念住。古來四四配之。一觀息長。二觀息短。三觀息遍身。四息除身行。此四觀身。五觀喜入出息。六觀樂入出息。七觀心行入出息。八觀息除心行入出息。此四觀受。九觀心入出息。十觀喜悅心息。十一觀制持心息。十二觀解脫心息。此四觀心。十三觀無常息。十四觀斷息。十五觀離欲息。十六觀滅息。此四觀法。解中初彰修分齊。謂學見跡已得四念住等三十七菩提分法。于息所緣作意進修。為斷余結故念言。于念入出息我今能學。二別釋十六。解身四中。三藏云。噓氣吸氣氣息即長。中間入息中間出息暫時名短。覺了遍身息者。初觀息時唯在鼻端。后觀成時能知彼息遍身入出。故得覺名。息除身行者。身行謂出入息。令息除之。名息除身行。受四中。又即如是覺了喜者覺了樂者等者。此中解心行。或有妄念起我我所及慢我當有無色等者。基公解云。此見諦名暫妄念生。非六十二見中見也。若依是六十二見中見者。我當有是常見。何處見諦人起常見。無文修道起常見。今此處即現起何惑也。又此在凡位起。未見諦故無妨。若爾前見諦者作此十六勝行。如何得起常見等。義曰。此十六行凡夫亦作。前言見諦者。據見諦人為論。非通凡夫。其實通凡夫。此起常見等即為證。今解。亦可圣位暫時失念起微。細斷常見等。而非六十二見中收。即以此文證也。心中。又若得根本前三靜慮。彼定已得初靜慮近分未至依定。依此觀察生起十對之心。名覺了心云云。法四中。云又彼先時或依下三靜慮或依未至依定已于奢摩他修瑜伽行者此文即許下三靜慮根本方便并得作數息觀。不同小論唯三近分。欲界中間五地中作斷離滅界者。若依正理第七十二云。斷等三界即分前說無為名解脫以為自體。然三界體約假有異。若約實事即無差別。云何名為約假有異。謂離貪結名為離界。斷余八結名為斷界。滅除一切貪等諸結所系事體名為滅界。何故三界如是差別。謂有漏法總略有三。一者能系而非能染。二者能系亦是能染。三者非二順系染法。斷此三法所證無為如次名為斷等三界。今此大乘不同于彼。問此十六行至于何位方得修作。遠法師云。約通言之。始從異生至無學果并作此觀。若別相說。初四始觀在五停心。成在四念。次八并在于念處位。后四從暖至無學果。自下第三解善巧所緣。于中初問次解后結。解中有三。初列五善巧。二次第釋。三以自共相攝五。然此善巧或略或廣文處不同。若依婆沙第六卷說有四善法。謂界處緣起及處非處。若依瑜伽此卷說五善巧。五十七說六善巧。謂于五上加根善巧。顯揚十四說七善巧。更加諦善巧。辨中邊第二卷說有十善巧。一蘊。二界。三處。四緣起。五處非處。六根。七世。八諦。九乘。十有為無為。大菩薩藏經第十七卷說十善巧。一蘊法。二界。三處。四諦。五無礙解。六依趣即依義不依文等四依也。七資糧。八道法即三十七品。九緣起。十一切法遍攝一切有為無為。釋蘊善巧中。云何想蘊謂有相無相等者。緣俗諦想名有相。緣勝義想名無相。又緣依他圓成有體之法名有相。若緣遍計所執無體之法名無相。緣欲界名小相。緣色界名廣大。緣空識處名無量。無諸所有處等是無所有處。識蘊謂心意識。此有兩解。一云。即六識體有集起義名心。有思量籌慮義名意。了別名識。一云。賴耶名心。末那稱意。六識名識。前受想行蘊及此識蘊皆有過去等者。受等四蘊體通三世可知。若緣外塵隨境名外。若緣內身隨境名內。五識相應四蘊名粗。意識相應四蘊名細。四蘊通三性善名好。余二性名為惡。過未名遠。以未來未生過去已滅不住現身名遠。現在名近。界善巧中。若復于彼十八種法乃至名界善巧者。十八界體正取能生種子以為界。然而文中說眼色識界等十八種法亦名界者。相從亦為界非正界體。故此又言十八種法從別別界別別種子別別種姓生起出現。故知十八種法非正界體。界與種子種姓三種名異體同。同是種子為十八界體。今將了知十八種法種子各別名界善巧。即于四緣中同于因緣而得善巧。處善巧中。謂了十二處能作三緣生于六識。第六識同時增上緣根者即是末那。故論云此生作意為增上緣。亦可意識同時作意數為增上緣。若依此義即意法處二為緣生于意識。謂增上緣及所緣緣不及前釋。緣起中。唯有諸法滋潤諸法等者。滋潤有二。一能潤即愛。二所潤即有及識等。等潤亦二。所潤同前。能潤即取亦可愛取名滋潤。余諸煩惱助潤生者名為等潤。十因名能引。二果名所引。故下牒諸行說生老死。亦可十二緣起皆名諸行。親生名因。助辨名緣。又處非處善巧當知即是緣起善巧差別等者。其第五處非處善巧從緣起門出故。云何是差別。此中初心總明無明緣善不善行得未來生老死果。非不平等因以明于處。異此名非處。后別明善法感可愛果不善感非愛果等名為是處。異此名非處。攝五為二中。由蘊善巧顯自相善巧者。上明蘊善巧中有三義。一種種差別性。二非一眾多性。三除此法外更無所得無所分別。據前二義辨于善巧故是自相。由余善巧顯共相善巧者。以界有十八同于因緣而得善巧。十二處同從三緣而得善巧。十二緣起同無常等而得善巧。處非處中總明三際緣起平等因果名是處。不平等因果名非處。故余四善巧并名共相。第四解凈惑所緣中。初明世俗道觀下為粗觀上為靜。伏無所有處已還修惑。二明緣四諦出世道斷諸煩惱所有隨眠。伏斷雖異俱名凈惑道。數粗性者謂欲界色蘊有多品類應知應斷等者。如欲界中有男女根香味等色。初定則無。又四蘊中欲界有三受六識相應受。初定不爾。想行識隨義可知并是數粗。如是于諸上地展轉相望。一切下地苦惱多壽命減。上地苦少命增上。是粗靜之相。次明出世道凈惑所緣。謂四諦智。于中先總標列。次釋。后結。釋中有四。初出諦體。二解諦義。三解圣諦義。第四又生苦下解苦諦等義類差別。初中先法后喻。集諦中言若愛者。此句是總。若后有愛者。求于內身愛。下二種愛是求外境愛。于已得境名喜貪俱行愛。于未得境起彼彼喜樂愛。能得能證者。集能得苦道能證滅。問對法說于八苦中。前七是世俗智境。后一是出世智境。何故此論八苦并名出世智境耶。答俗智有二。一六行智。二圣行智。對法約圣行智故緣前七苦。此論據六行智故緣粗靜。義無相違。又彼論約勝分立苦諦。故不取苦苦壞苦。約全分立三諦。故說諸惑業滅及能對治名三諦。此論文約全分立苦諦。勝分建立三諦。問貪之與愛名別體同。何故說云喜貪俱行愛。答依正理論云。以此定知總據諸惑建立愛名。異此不應名貪俱行。今釋。此文喜與貪俱貪即名愛。非可謂貪與愛俱也。解諦義中。云又苦諦苦義乃至非顛倒故名諦者。以不顛倒義解諦。即是遺教實苦不可令樂等。又彼自相無有虛誑等者。即當雜心云。又自性不虛及見彼得不顛倒覺故名為諦。若依婆沙略有五義。一實二真三如四不倒五無虛。今此文中亦有五義。一如二實三無倒四無虛五見彼得正覺。解義類差別中。初解苦諦文分為二。先略明八苦義可知。后解三苦。于中有三。一攝八為三。謂由生等異門唯顯了苦苦等者。景云。由約異門故前七苦唯顯苦苦。以因生等多增苦受故。五取蘊苦中具有三苦。所以者何。如五取蘊具攝三受。與前苦苦為器。亦即具有壞行二苦。若攝通門隨義以論。八苦之中一一皆具三苦。基云。以七苦為苦苦者。據實為論。余處唯說前五為苦苦者。以從增上苦說苦苦。二問答辨名。問意何故余之二苦以壞聲行聲說苦。初一以苦聲說苦。答中有四。一者行苦壞苦唯圣知。苦苦愚亦覺。故自聲說。二者苦苦極可厭患。三才說苦苦則便領易。四可化有情聞說易入于諦。第三建立三苦。前之七苦即顯苦受及受所依四蘊。五蘊相從總名苦苦。建立壞苦中。謂諸有是彼除生余六苦所對治法。復有苦受及苦受所依之處或根或塵緣彼所生煩惱。復有因前無病等順生樂受及因樂受所生煩惱。如是總說為壞苦性。由此至教第一至教者。舊云圣教。梵本無此語。唯云至教。至理之教故。至教眾多或了不了。今引了義故云第一。煩惱名壞苦不通小論。苦義難識故須引證。由此義故總據壞苦通于三界。余處唯言樂受。故至第三定以下建立行苦。云若行苦性遍行苦性遍行一切五取蘊中等者。取蘊無常名行。有一切貪緣三受時即有粗重不調柔性恒所隨逐故。彼行體不安穩故名為行苦。以要言之。除苦苦壞苦所攝諸法余不苦不樂受俱行。若彼舍受所生之法若生彼舍受緣若舍受生所依住諸蘊生滅相應。并是行體。此行由有四取三受粗重所隨不得安穩說名行苦。次又云不脫苦苦及以壞苦不自在轉者。旦依隨轉理舍受行體不脫苦苦壞苦種子故名行苦。若苦受作顯亦不能離余之二苦種子。若依真實理門賴耶舍受是行體常有余二苦種所隨名行苦。下解后三諦。所依滅者。一云。是異熟滅。一云。煩惱障以所知障為所依止。滅此知障故名所依滅。解所緣竟。自下第四解教授門。于中先解四種教授。后解三種教授。泰云。由見神變生尊重故。于彼專心屬耳聞法思惟生尊。由他心輪尋求他心貪等行別。由漏盡輪如三乘根。如三乘方便。如三乘悟入圣諦為說正法。或可三品根行及悟入諦以此三輪攝化他行。無所不作。故名攝相圓滿也論本第二十八

第五解三學中。初正解三。次就三學建立三根。后就定學立三解脫門。前中六門。一辨三學體。二釋唯三所以。三辨先后次第。四辨三學名增上所以。五明成就多少。六明依此三學入圣得果不同。然依靜慮能最初入圣諦現觀等者。下決擇文亦作是說。謂于四諦如實知見名增上慧學者。基師解云。此唯據無漏慧說名慧學。非名有漏。若次前解定學中。初一番唯約四無漏靜慮說定學。何以得知者。次下文云然依靜慮能最初入圣諦現觀正性離生非全遠離一切靜慮能成此事等者。此則覆解。前一番釋唯依四禪說名定學。第二釋又諸無色及余所有等持等至亦名定學。即無色定及色界所有余有漏等持等至皆名定學。即此乃通漏無漏。何故慧學唯無漏定學通漏耶。義曰。其定亦唯無漏。前言又無色定者取無漏定。及余所有等持等至亦名定學者。此即四靜慮能引發通之無漏定也。定學唯無漏慧學義齊亦無妨。又定通漏無漏。慧亦爾。此據無漏勝者語。不同定具作法無妨。準下文若有戒定未必有慧。有慧必有戒定。故前解為勝。以取無漏慧為學故。又何妨慧學唯無漏戒定通有漏。寬狹不齊無妨。釋增上義中。初開二門。次解。后重釋未盡。有增上慧引增上心謂圣弟子乃至舍覺支有增上心引慧如前者。此因前說為趣增上慧而修定心此義不盡故今重說。解成就中。先辨成就多少。后勸修。有增上戒無余二者。謂有別解脫戒未得定者此據修慧故言無也。有戒定無慧者謂異生以得世俗定故無無漏修慧。入圣得果不同中。一未離欲者。于異生時若未伏惑或伏欲界修惑五品已來皆名未離欲。二倍離欲者。先伏六品乃至八品。三已離欲者。已伏欲界修惑九品。乃至或伏無所有處已還修惑名已離欲。當知此中于一切欲全未離者。入諦現觀證預流果者。且據全未伏修惑者。故云全未離欲。道理伏五品來亦證初果。倍離欲者九品離六。名倍離欲。建立三根中。謂約彼十根在三位中前后建立。言十根者。謂信等五根意根憂喜樂舍。此之十根若在七方便中及在見道十五心時名未知當知根。若在方便未能正知諦理將欲正知故名未知當知。若在十五心時未能重知將欲重知名未知當知。至第十六心已去即名已知根。已見理盡無有未知當更知義。乃至離欲未盡已來仍有十根為已知根。然若已離欲即除憂根唯余九根為已知根。無學位中如此九根為具知根。然依決擇說三轉十二行法輪。三轉即說此三根。謂佛說菩薩時初知苦等即說未知根。為盡余漏故復當知苦所集等名已知根。得成佛時我已知苦已斷于集已證滅已修道等名具知根。就定學立三解脫中。謂于所知境有二。有及非有。有中復二。有為無為。緣五取蘊境立無愿。緣無為立無相。緣我有情等非有法故立空。以此文即說緣空無我行立空門。緣苦無常集下四行立無愿。滅下四行立無相。非有祈愿者簡無相。非無祈愿者簡無愿。如其非有知為非有立空解脫。以道下四行非三解脫門。廣辨余門。相攝如前。第六解隨順學法中。有兩種十法。初十法中。先舉所治障。次舉能治十想次第治之。所治十中。二于薩迦耶所攝諸行生起愛著者。于有身諸行計常愛著。三懶墮懈怠者。著樂自安所以懈怠。六于諸世間種種戲論等者。為身命故。農商事王。醫方咒術。興造園觀。歌笑詩詠等。盡是戲論。七思惟諸法。瑜伽作意所有過患有十一種。一是疑惑。二由粗重不能樂斷樂修。三由惛沉睡眠于修止觀方便慢緩。四身疲心惱障猛精進。五精進劣薄善法衰退。六欣樂名利。七掉舉。八于涅槃生怖。九于諸言說非分強為好欲伏他起于斗訟。十于諸境界心馳心散。十一不應思處而強沉思。此等并由心暗思惟諸法不了故為過患。此則下以光明想為治。光明有四。一法光明。即是聞慧了達教法故名也。二義光明。即是思慧于義決了故名也。后二可知。景師判云。此十一中若于教法心暗惑者即以聞慧法光明治。若于教所詮義心暗起障即以思慧義光明治。若于起行能為障者即以止觀光明為治。亦可此中但取聞思法義光明治彼思惟諸法所有過患。不取止觀光明為治。以此止觀正是學體。今此門中但明隨順學法不明學體。故除止觀。故下文中引四光明后即除取云。今此義中意取能斷思惟諸法瑜伽作意障礙法者。未得聞思之前思惟諸法不可為障。今得聞思故能除斷。基師復云。今此義中意取能斷等者。即解例前光明中唯有四種。意取法義二光明能斷思惟瑜伽時障礙法。后十法中。言宿因謂先所習諸根成就等者。以于前世曾習信等諸根成就積集增長。隨順教者謂所說教。無倒漸次者。聞說初修行時。先修加行次得入圣次起修道后階無學。聞說如此起修漸次無顛倒教心能隨順。止息身心粗重中有四復次。前二粗重因彼色心事中發起。還就事中易脫止息。第三粗重由惛沉睡眠所發以慧取凈妙相作意便止。第四粗重因煩惱有此因相續修道止息。此文分明說粗重相。非唯是彼煩惱余勢不調柔性。于其惡作不作不轉。于其善作作而不退者。于其善作不退作彼不作之事。故云不作不退離增上慢者。于未得處不生得想。無增上慢。于實所得起于得想等者。明識分齊。第七解瑜伽壞。畢竟瑜伽壞者。謂無涅槃種人畢竟壞失出世定慧。暫時壞者。謂有涅槃種人外緣未具未得涅槃。退失所得壞者。景云。如初預流等人伏欲界修得上靜慮。遇緣退失安樂住等。泰云。退失凡夫所觸所證有漏禪定若知見。基但云。即有漏禪定等是也。邪行所作瑜伽壞者。雖有涅槃種姓不如理修及以矯詐。雖修三學不與三藏理同名瑜伽壞。尋文可見。泰云。或有行者性多煩惱。覺慧猛利生便而有。在性聰銳俱生覺知即失瑜伽。回轉弟子者。基云。隨彼教故名回轉。第八解瑜伽中。信二行相者。景云。一信順行相。謂聞說諦寶等時心生信順。二清凈相者。夫不信心名不清凈。今說信順名為清凈行相。今準對法論。忍可行信信順行相。清凈行信名凈行相。二依處者。一觀察諸法道理依處者。且如聞說四諦道理。于中觀察染凈因果實有不虛。依之生信。故名依處。二信解補特伽羅神力依處者。見現神變。是故生信。亦名依處。欲四中。為隨順瑜伽欲者謂于無間加行殷重加行修習道中發生希慕等者。二種加行是隨順眾行。眾行即是瑜伽。今為希求隨順瑜伽二種加行心生希慕。希慕是欲。方便四者。景師判云。一為護尸羅善守其念。二無放逸。三一心正于內修奢摩他。四增上慧法毗缽舍那。泰基同云。一尸羅。二念。三無放逸。四定慧。泰師又解。或有方便不同于此將問法師。法師云。方便瑜伽義有眾多。隨一為定便違道理。若據下二十九中與八斷行相攝云方便五法為體也。第九解作意中有三。初辨兩種四作意。次明作意所思惟相。后明作意緣境起九勝解。力勵運轉作意者。謂初修業人未得色界定心。但于欲界聞思散心力勵安心于內安住等住。或于諸法無倒簡擇。乃至未得所修定地作意。于聞思中力勵運轉有間運轉者。謂從聞思加行。已得所修未至定中作意。從此已后世出世道可漸勝進。能得所修三摩地作意。了相在初。猶為欲界思慧間雜色相出入。不能一向純定心轉。故名有間。泰師等云。作意名憶。然與定作名說定名作意也。無間運轉者。謂從初了相作意進入后五作意。則能相續不為思慧所間。其加行究竟則是離欲后之三品無間道也。無功用運轉者。謂加行究竟果作意。即是離欲第九解脫之果。已離欲竟于欲界惑更無功用復有所余四種作意等者。初隨順作意。還是了相作意及攝樂中一分。于緣生厭即是離欲加行道。二對治作意。謂無間道。即是攝樂中一分及遠離作意加行究竟作意。三順清凈作意。謂即是勝解作意。四順觀察作意。謂觀察作意是精進道。返觀煩惱斷與未斷。亦可了相勝解及攝樂一分名隨順。遠離加行及攝樂一分名對治。攝樂一分名順清凈。觀察作意名順觀察。故四作意攝前六作意也。自下明正作意時所思惟四相。因緣相中。景師解云。謂三摩地資糧積集等者謂思惟等持資糧因緣而生欲樂。于可厭法深生厭患者。可思惟能障等持因緣而生厭患能審遍知亂與不亂者。正思惟時能審遍知我今在定有亂不亂。下明亂不亂因。他不惱觸者。明不亂因。或人所作乃至巧用作者。知亂因緣。若毗缽舍那而為上首內略其心極猛盛觀后因緣相者。又思惟彼初修于觀與后止心為因緣相。若奢摩他乃至后因緣相者。亦思惟彼初修于止與后所發勝觀為因緣相。基師云。或人所作非人所作等者。即覺知亂相也。此乃法師之義。又勘上下不然。下遠離中皆言由因緣。故知此因緣即生貪等之因緣也。故下文皆言由因緣。或功用所作者。此由因此加行生亂。若毗缽舍那下明不亂因緣。極猛盛觀后因緣相者。即修集資糧。于后成滿之因緣下定中準知。應遠離相中。沈相者。謂偏依于止。思惟同分影像時令心下劣。掉相者。謂于因緣相偏依于觀。思惟影像令心高舉。著相者。謂于所緣緣影像相時。若起貪愛不能厭患深生染著。亂相者。謂由緣彼影像相時人非人等于中惱觸。心外馳散。如是諸相如前三摩呬多地三十二相中已說。應遠離相前等引地已委細說。故略不釋。下明作意緣境起九勝解。及狹小所緣意解勝解者。依下結文云所緣狹少故此即欲界。若色界名廣大所緣。無量謂無色界。第十解瑜伽所作中。景師釋云。所依滅及轉者。由修瑜伽作意令自相續中粗重身滅輕安身起。謂或有遍知所緣愛樂所緣與所依滅轉而為上首等者。謂由遍知理事所緣及愛樂觀彼理事所緣。故能于身令滅令轉。或有遍知所緣愛樂所緣用所依清凈為上首等者。前說由二所緣令身滅轉。今時復由所依輕安轉故。令此遍知所緣愛樂所緣得善清凈。泰師云。前句辨由后二瑜伽為首前起。故令初二轉依義成。后句辨由轉依清凈為依首。故令后二瑜伽得清。于其轉所成辨時后二瑜伽轉起。此中六行道名遍知所緣。遍知欣厭法故緣。出世道名愛樂所緣。唯緣出世法生愛樂故。基師云。于其所作成辨時轉者。謂所作成辨彼所依清凈。所依清凈故令遍滿愛樂清凈。故言成辨時轉。第十一解瑜伽師有兩番解釋。初番中初業有二。一于作意初修業者。未得所修七種作意。依欲界聞思安住一緣。二凈煩惱初修業者。已得所修了相作意。于諸煩惱欲凈其心。正勤修習了相作意。第二番云。又始從修習善法欲等者。即是初習五停總別念處名初修業。若起燸等名已習行。若已證得入正性離生得諦現觀名度作意。得現觀人由已證得不壞信故。不為惡魔外道等邪緣之所引奪。第十二解瑜伽修。先開二章。后別解釋。初解想修有四句。一修世間道忻上厭下想。二修涅槃三界想。見惑盡處名斷界。修惑盡處名離欲界。諸余有漏事盡之處名滅界。緣此三界名三界想。三修止品上下想。四修觀品前后想。后二難了故別解。上下想者謂觀察此身如其所住如其所愿等者。如其所愿隨觀上下安住其心。故云如其所住觀上觀下。解前后想中。初開三門總相屬當。后別解三門別相屬當。三門者。一住觀于坐。二坐觀于臥。三在后觀前。現在能觀已起名住。未來所觀將起名坐。過去所觀已滅名臥現在能觀將臥名坐。以后新起觀無間滅已起諸行。次解菩提分法修。于中有七。一總問。二總答。三征。四粗開七門。五細列三十七名。六廣辨三十七義。七總結菩提分修。若依俱舍。三十七品實體唯十。謂慧勤定信念喜舍輕安及戒尋。今依大乘。實體唯九。以正思惟即慧所攝非思為體故。如下五十七云。三十七攝信等五根。信等五根不攝六四。謂八正中正語業命添喜安舍即名為六。若合戒為一足喜安舍即有四種。如是六四非信等攝。解云。若正思惟以思數為體者。應言五根不攝七五。以五根中不攝思故。以是義故知體唯九。就細列中。四正斷者。前二勤修正有所斷。后二勤修正有能斷。皆名正斷四神足者。以別境中定數為體。此定能發五神通。是神通因故。說此定名為神足。此之神足為四法求成名四神。四法即是欲勤心觀。欲勤是善品中二。心是意識。觀是別境中慧。皆言斷行成就。斷者即是滅之異名。猶是為除五失修八滅資糧。如成實中說。欲三摩地乃至觀三摩地者并將因名果。故言欲等。五根五力。謂信等五有能生義名根。有增上不可伏義名力。七覺支中。景師解。皆言等者。此平等義。盡無生皆平等開覺名為等覺。支是分義因義。此七能與盡無生智等覺為分名等覺支。法師云。即此七法平等開覺同時相助名支。基師解。皆有等字者。法師云。此等覺即謂如來七支能因成等覺故皆有等字。若爾后八支圣道亦爾。前五位內難此義妨故。有義七覺在見道。八正在修道。見道無相。修道分別。分別故有相。無相故平等而覺。故言等覺。此義上下無妨。依中邊論辨其位者。四念住四正斷四神足在前三方便解脫分中。五根在暖頂。五力在忍第一法。七覺在見道。初覺悟故。八正在修道。離于修斷八邪法故。但智論云修道用故名覺見道用故名道者。隨相說故無妨。此瑜伽中引輪王七寶。況出世王有七覺寶。廣辨三十七義中有其六段。初解念住有四。一辨念住體。二解念住內外不同。三辨建立四念住意。四總解釋念住之義。前中復二。初解身相念住。二解余三念住前中初作四問。后依問答。云何為身者。問所緣身相。云何于身住修身觀者。問能觀體。云何為念住者。問于所緣身不忘失義。云何念住者。問于所緣。若為思審可爾不可爾等安住于念。答初問中。身相三十五者。略有十四對。一內外對。二根非根對。三情非情對。四粗重輕安對。五能所造對。六名色身對。七五趣對。八有無識對。九中表對。十變不變對。十一成不成根對。十二親怨中人對。十三劣中妙對。十四幼少老對。此中自己根塵色身名內身。他人根塵及外非情總名外身。自他五根名根所攝身。自他五塵及外五塵名非根所攝身。自他內根塵名有情數身。山河草木等名非有情數身。未得靜慮名粗重俱行身。已得靜慮名輕安俱行身。內外四大是能造身。自余根塵名所造身。名身色身者通舉名身相對故來。此中意取色身不取名身。是余三念住境。備述三藏解。緣內身中義分名色二身。祖父國身者即鬼身也。以祖父來皆望男女之所祭神祀皆有此顛。乃至上祖故言祖父國。廣釋如廣論。又有識身者有命根身。無識身者死人身。中身表身者內中間名中身。身之外相名表身。死經多時名變異身。初死及未死身名不變異身。半擇迦身者。景云。扇搋迦舊名黃門。半擇迦舊名缽吒。語不正謂無根相。非親友身者。怨家身。中庸身者。處中人身。劣中妙身者。謂好丑異分劣中妙。或力有強弱分劣中妙。或就大小分劣中妙。答第二問中住循身觀略有三種。即聞思修。由此三慧于前諸身觀察推求故名也。答第三問。念謂依身受持正法思惟法義。修作證中心無忘失也。初作身念住時要依教修。故思法義不忘名念。答第四問中有兩番。初番若審思惟于教于義觸證解脫等中。思惟可爾不可爾等安住所緣名為念住。第二番又為守護念下重解念住。初開三門。二次第釋。第三由此下結名念住。上來四句釋身念住竟。次解余三念住。若具悉作文皆有四句。一分別所觀受心法體。二解住修受心法觀。三解念。四解住念。然文中初總駢解所觀受心法體。后之三句但類于前身念住。釋前中先列受心法數。后重牒解釋。前中受有二十一或九種者。景云細。分有二十一。總束為九。初明樂苦舍三。此即是總。二約五識相應身受分三。三意識相應心受分三說憂為苦故。四約有愛味有三。五約無愛味為三。六約依耽嗜受有三。七約依出離為三。如是三七合有二十一受。或九種受者。據前七中。前三受門說即攝后四。初三受門是總為三。二約身辨三受又為三。三約心辨受又為三。是別。總別為九。道理直據初門。三受即攝一切身受心受染受無染受一切皆盡。如余處說。泰云。三受為三。四身受。五心受。六愛味受。七無愛味受。八耽嗜受。九出離受。基云。二十一受即如所列。或九種受者。法師云。即初三位各三故九也。此九攝一切受盡更無別開余門也。又釋同泰。心有二十種者。并屬意處。法二十者。以明心比數明法。并屬法處。若貪貪毗奈耶等者。無貪能調伏貪故名貪毗奈耶。嗔癡亦爾。若略法若散法者。除略心王及受諸余略心相應法及不相應法并名略法。乃至不善解脫法亦爾。如是當知建立黑品白品染凈品二十種法者。不善法名黑。有漏善法名白。三界系法名染。離三界法名凈。依此四法建立為二十種。下重牒解釋受心法相即為三段。又樂受者謂順樂受觸為緣所生等者。約樂觸解樂受。以必因觸生于受故。此若五識相應名身受。若意識相應名心受者。即顯身三受中樂受心三受中樂受。如順樂受觸如是順苦受觸順不苦不樂受觸為緣所生不平等受受所攝等者。不平等受即是苦受。俱非即是舍受。下顯身心三中苦舍可知。如是諸受若順涅槃等名無愛味受等者。景云。無漏受名無愛味。有漏受名有愛味。八種凈定相應受能為厭下忻上伏離下地修惑名依出離。若欲界系不順離欲名依耽嗜受。泰云。道分善受名無愛味。染污無記及福分善受著三界名有愛味。上二界善受及欲界聞思俱隨順離欲名依出離。余欲界受名依耽嗜。基云。若隨順涅槃等謂諸無為。隨順決擇謂諸無漏心。若墮于界謂三界有漏名愛味。若上界二性有漏法及欲界聞思出家人等依出離受。若下界二性法及五貪欲境之體名耽嗜。解心相中。初辨六心。后辨十四。初中依能治所治故有六言。如是六心當知皆是行時所起等者。景云。非因斂念住緣時起故名依行時起。基云。前六心皆行作時起名行時。非住行等名行時。行時既爾住時準知。如前已說未住定時起名行時住定時起名住時。次辨十四心。景云。因攝心住緣時起。于中初有八心。四是能治依未至定能除五蓋。謂略心舉心是加行道。不掉心是無間道。寂靜心是解脫道。余有四心是障。所謂散心下心掉心不寂靜心。下心者謂惛沈俱行。舉心者為心沈不緣凈妙境策心令舉。掉心者謂太浮舉即為掉纏所纏。定心已下有六心。是依四靜慮四無色起。三是能治。能治色無色界煩惱。三心是障。初言定心者謂從諸蓋得解脫已者。牒未至定。復能證入根本靜慮者。得入四靜慮心能離色界煩惱加行無間道心。不定心者謂未能入者障過心也。善修心者即是離色界惑解脫道心。不善修心者即是障也。善解脫心者謂從一切究竟解脫者。是離四空惑加行無間解脫等道。不善解脫心者是障。如是十四心因住時所起者。是因入定住緣時起。此文總說。依凈蓋地住時所起有八種心等者。八中四是能治是未至定攝。能離五蓋名凈蓋地。依凈煩惱地住時所起有六種心等者。三是能治。能治色界無色界惑。如前分別。泰云。十四心中前八心是定方便道。依伏現蓋清凈地住定時起。后六心依斷煩惱住定時起。基云。依凈蓋地等者。此中解住時十四心。未得定無間道住加行道中名凈蓋地。起八種心。依定無間道斷煩惱。起彼六心。問曰。何故前八名凈蓋是定加行非無間。后六是凈或一定一無間道。義曰。且如貪嗔癡為所治蓋。無貪調伏等為能治。則六合取三所治即三蓋也。此乃行時。下是住時八種。若略若散。略即止相散即散亂。若下若舉。下即惛沈舉即舉相。若掉離掉即掉舉。若寂靜不寂靜。謂惡作名不寂靜善作名寂靜。又疑不寂靜決定名寂靜。又合取前能除道名寂靜。合前所治名不寂靜。此即各別有對治名凈諸蓋地。蓋即五蓋。后之十八種總相而言。非別有所治。得后六時要須得前諸蓋凈已方能入根本定。若爾所治要便同時。何故蓋為加行道定為無間道。義曰。且如前能治寂靜等。若道加行道諸蓋伏非永斷。又前能治伏時為加行道。所治與無間道同時為無間道所斷。要所治滅能治生故。論云。從得解脫已證入根本定。無間道中不定心即所治也。前八別有對治故。加行道分別觀心也。后無間道總相觀。或言無間道。又未必明方便。無間道前之八心所治皆是蓋別有所治。后六種非別除蓋總斷諸煩惱。如此分別此方便無間次第。八唯伏惑非其無間。又于內有蓋下解法相中。初了知所治蓋結有無。次了能治七覺支以并是法念境故。唯喜覺支是受念住境非法念住境。相從故來。若能如是如實遍知諸雜染法等者。景云。遍知諸雜染法者。能知蓋結有無。自性因緣過患對治者。結前能治七覺支。是為法念住體者。知前障治是為法念住體。基云。此勘上文無別解此四種。此但有自性及過患對治無別因緣。若準上舉所治蓋等名自性。次前言了知眼處有結過患名過患。故能治道名對治。又無別解因緣處若義無妨。謂六行時中三不善根名諸惑之因緣。因緣生諸惑也。又即自性之種子名因緣也。又因何處緣何處而生自性即名因緣。又依眼乃至作意而生惑眼等處即名因緣也。如說下類身念住釋住受心法觀。念及住亦爾可知。上來第一辨體竟。自下第二解念住內外不同。初舉三問。后答。答中初以六復次釋三觀。后結顯少。云何于內身等住修身等觀者。舉內身等取內受心法。余二準此。答六復次中。初云若緣外他有情名內外者。是有情數故名內。非自身色名外。基師解云。此中中緣身無簡能造所造總緣。若下第四唯能造非所造故別也。第二云若緣自他五根有執受色名緣內身。若緣外非根無執受色名緣外身。若緣自他扶根五塵有執受色名緣內外身等。第三若緣自內定地輕安俱行色名住內身觀者。行者身在欲界由得定故離于粗重。此身即是輕安俱行。由緣此色名住內身。亦可據身生色界名與輕安俱行。若雙緣他輕安粗重俱行色等者。緣他輕安俱行色名住內。緣他粗重俱行色名住外。第四中若緣內外四大所造根塵造色名住內外。第五中景師解云。若緣未死有識身名住內身。若緣色已死無識身有情數青瘀等位名住外身。若緣現在死尸無識身色于前念過去未死時有識性有識身色名住內。復緣現在死尸種類相續于未來時無識性相似法性平等法性名住外。合觀兩頭名住內外身。與外法等名平等法性。泰師云。若緣現在尸無識身色即名為外。此現在尸于過去未死時有識性。今雖無識是前有識色相似平等不異即名為內。若緣現在未死有識身色即名為內。此色當來必死無識即名為外。例前可解。基師復云。此中意明見死尸于過世曾有識時此現尸名外。當有識時名內。緣現有識身未來無識身內外亦爾。以現有識未來無識相似法性平等法性一相無異。乃至過去亦爾。第六中三藏云。此文似緣自死尸外相名內表身。緣他死尸外相名外表身。景云。身內名中身。還緣他人身內名中身。于他名外。泰云。若緣自內身外表色相有青瘀等變不變相。及緣他身表色變不變相。故名內外。基云。若緣自中身者即自內身名中身。即自內中身也。此六番解內外者。即當前十四對中七對也。謂初是內外對。二是根非根對。三是輕安粗重對。四是能所造對。五是有無識對。六是中表對及變不變對。下結顯少。謂前十四對等隨其所應皆亦作三觀義故有多種。今于此中且顯七對差別。故云少也。第三辨建立四念住意。為治四倒立四念住。文有四番。初二破執。后二直顯于法。四憺怕路者。景云。四方憺怕之路。備云。貪有四種。一顯色貪。二形色貪三承事貪。四妙觸貪。于此四貪作不凈觀。故不凈觀亦有四路。即尸陀林寂寞無人名憺怕路。如實了知所計諸蘊自相共相斷我倒者。了知諸蘊唯有法性各各別異都無有我名了自相。了知諸蘊同是無我名了共相。故除我倒。若委細說身等四各有四故。智論云。四法雖各有四種。身應多觀不凈。受多觀苦。心多觀無常。法多觀無我。第二番中由依身故受用苦樂等者。由我依身故受用苦樂。又執我為受苦樂者。又由我心于法非法能起染凈。基云。受苦樂者。依下覆解中云。于心意識執我愚者我事愚故立心念住。即此計心以為我也。與前第一相違。第三番中謂若依此身造業。若為此受故造業。若造業者若由善不善法造業。下文屬當可知。第四番中謂若依此身有染凈。若為此受故起染凈。若心為染凈主者若由諸法故成染凈屬當可知。第四總解念住之義。若于此住念者謂所緣念住者。于此所緣身受心法安念而住故名念住。由此住念者乃至是自性念住者。由此慧及念攝持于定故云由此住念。念慧二種俱是自性。念住體與對法同。不同小論唯慧一數是自性念住。又由身受心法增上所生等者。向來雖辨慧體及念是自性念住。未知慧是何慧。故此中出。但緣身等所起三慧若漏無漏悉是念住

瑜伽論記卷第七(之上終)瑜伽論記卷第七(之下)(論本第二十九至三十二)

　　　　釋遁倫集撰
論本卷第二十九

自下第二解正斷。文分為二。初結前所明。二從此無間已下明四正斷。初中云除遣粗粗顛倒了達善不善法者。泰師解云。梵語多重。如似剎那剎那。此云粗粗。義亦如是。又解。四倒非一故須重言。又解。倒粗深重故云粗粗。又前念住了蓋結有無故了達不善。了七覺有無故了達善法。第二文中。初廣釋。二辨略義。前中又二。初別釋四種正斷。二解總名。前中先列后釋。從無間乃至攝心持心者。若依前卷具足列名。一于已生惡不善法為令斷故生欲策勵發勤精進策心持心正斷。二于未生惡不善法為不生故生欲策勵等。三于未生善法為令生故生欲策勵等。四于已生善法為欲令住不忘失令修圓滿令倍修習令其增長令其廣大生欲策勵等。今此文中先明未生惡不善法卻辨已生。就下釋中。初解善惡及生未生。后解斷惡修善生欲策勵等。前中先解惡法生未生。后解善法生及未生。及能起彼所有煩惱者。謂分別起全及修惑一分能發惡行者也。善法生未生中。云云何名一切善法謂若彼對治等者。此初句謂總能治。下二句是別能治。言彼者。基公兩解。一云。即別之彼也。謂彼蓋結也。二云。前解不善法。今即彼前不善之對治也。下二句別出能治。初句即總也。次解生欲策勵等。文分為二。初解生欲策勵發勤精進。后解策心持心。前中復二。初解斷惡生欲等。后解生善生欲等。前中有二。初解生欲。云一切一切者。謂一切惡業及一切煩惱故重云也。又解。一切生及一切和合也。次解策勵發勤精進有其四番。初番明于緣過未不現見境惡不善法。其未生者欲令不生。其已生者欲令永斷。是名策勵。于緣現在現見境惡不善法。其未生者令不生。已生永斷發勤精進。第三番明前二正斷若行過未境界如是行時不令煩惱緣彼生起設暫時起速能斷滅名策勵。若行現在不令煩惱緣彼生起設記速滅名發勤精進。第四番明惡不善法緣于過未由分別力非境界力若未生令不生已生令斷名策勵。若緣現在由分別力及境界力未生令不生已生永斷發勤精進。基公釋云。唯由分別力生非境界力者謂于住時思惟過去等者。謂不行于境界無境界行。但緣過未故名為住。亦分別力境界力者。即行于境界名行也。若不善法境力生時必有分別故。無此偏句。分別即心而生不善等者是初偏句。即緣過未生第二俱句。現在境起與前第一翻解。策勵精進同。下解生善生欲等。于中復二。初解生欲。后解策勵精進。并牒經文解釋。就解策勵精進中。三番釋。自下第二解策心持心。通約斷二惡生二善釋。若沈即策。若掉即持。上已別釋四種正斷。下解總名。有其二名。一名正勝。勝煩惱故。二名正斷。斷煩惱故。律儀斷斷斷等者。景云。制惡名律儀。初修有漏精進制彼已生惡法令不牽后。名律儀斷。后修無漏精進。斷已生惡所熏種子。亦名律儀斷。其未生惡法有當生義。為斷當生現行。故斷彼種故言為斷。故云斷斷。基云。律儀斷者。律儀名防過。防已生惡令不增令不增長故。別解。由十因緣戒善清凈。謂前二十八卷有十順學法。一離母邑。二離愛著。三離懈怠。四離我見。五離段食味。六離言論愛。七離十一過。八離定味。九離散亂。十忍辱。防護斷者。即此精進修不放逸。防已生善離于退失故。自下第二辨略義。謂為顯示于黑白舍取事中乃至四種正斷等者。略上為顯。舍二黑事。取二白事。生欲名意樂滿。由自策勵發勤精進策心持心名加行滿。修瑜伽師唯有爾所正應作事乃至希愿樂欲者。重略上文。為斷三惡為修三善而生希欲。為斷諸纏修止舉舍相者。此略上文若在持心為斷三惡修三善故。心沉沒時即取凈相策心令舉。若因策故心太掉動即將心住止者。制持心。若不掉役即舍心相續能斷諸纏。為斷諸纏及隨眠故更應修習對治善法者。略上為斷二惡現起纏及纏隨眠。更應未生已生二對善。第三解四神足。于中初廣釋四神足相。二問答辨神足之義。前中先列名屬當。后廣釋。基云。四神足體是定。從因為名說欲等也。又定為神通之足。故名神通足。又定名神。此四是神之足心。神足則生心王也。棧法師云。又或是定。若于是時已下第二廣釋中。文分為三。初明有漏四定伏纏。二彼由如是下明無漏四定斷種。三此中欲者此彼欲下修八斷行攝四瑜伽。初中云若于是時純生樂欲乃至起一境念者。于欲所生三摩地障自性及障因緣欲修厭治。專求于定起一境念。于諸善法乃至一境念者。思察修三摩地諸善自性及善因緣希求修習住一境念。此是方便。即由已下因欲修習得三摩地但離現纏未害種子。次明無漏定斷。由修如是四三摩地力已遠諸纏乃至加行道等者。景云。雖由有漏四定得離諸纏。為斷隨眠更復勤修習諸無漏定。更復別起勝欲精進心觀四因修無漏定。修此四因中一一能斷二惡生于二善。如四正斷加行道理。言由二因緣于隨眠分別了知謂由境界不現見思及由境界現見舍者。八斷行中但依后二斷行知斷隨眠。以一切時所發身語常修止觀知不現見意思已離隨眠。以于三世煩惱境中心無染污知斷隨眠故云及由境界現見舍故。基云。彼由如是乃至差別而轉等者。此舉欲明八斷行所由。此八斷行舊名八樂八資糧。舉欲明意中開二門。一為斷隨眠。二為定圓滿。準下釋二種能斷隨眠。故下文云。由二因緣于隨眠斷分別了知。謂由現見思及由不現見舍故由此二緣能斷隨眠。準此卷初解策勵中云。若緣過未事境名緣不現見。若緣現在事境名緣現見境。此義即思斷現在舍通過未事境。若爾何故解舍中云謂行過未現在三世隨順諸惡心平等性且分思為一世舍為二世。其實如對法第九卷云。對治謂思舍乃至已生沉掉能遠離故即通斷三世思舍二法既名斷隨眠。余六準知三摩地圓滿。又下文云。若今所說八種斷行于為永斷所有隨眠圓滿成辨三摩地時一切總名欲三摩地。勘此總文即似八種俱有二功能。又攝四瑜伽能斷隨眠故。又思能發身口生善身語業息惡身語。身語是色故思從色得名現見思。舍唯在意非同思故名不現見舍。未必與是卷初文同。如是八種斷行勝行即是為害隨眠瑜伽者。景云。瑜伽或名方便。或名相應等。下將后八攝前四。八斷即前二十八卷四瑜伽能斷隨眠即欲精進信方便也。對法雖有四種相攝而全不同。不可會之。其此中次第與二十八中四瑜伽不同者。此中八斷次第如文前后相生。前卷云四瑜伽中信為初對法亦同。故彼論文信為欲因。義曰。立欲精進時不離信。信合在初。有信佛等故方起欲等。今以不離信故故說信于后。此對法文自會四瑜伽說生次第故。故信為初。問何因緣故下第二問答辨神足之義。彼能到此故名神足者。景云。此說有漏定名神。欲等名足。如是下辨出世定名神。別起勝上欲進心觀及八斷行名足。泰云。定能起諸功德勝法。以不測故名神。能到不測功德故名足。基云。彼能到此故名神足者。即能往能還等名神足界果也。欲等為因能得此定神。故名神足。第四解根力。于中有四。一解五根相。二解五力相。三總就根力辨余相即。四總就根力辨四善根。初中謂由依次前四神足定進修心學慧學瑜伽。由進修習此瑜伽故于佛弟子深生凈信。此信有能生出世間法及能起后乃至慧根為其增上等。此中信有二增上。一能生出世間法而為增上。二次第能生后法為增上。故名根。前四具二義。故精進等前亦作法。其慧但有一義。唯于能起出世間法而為增上。無能展轉而生后義。解五力中。云若復了知前后所證而有差別者。了知初因信根后時出世法。次了精進根后時證出世法乃至慧根唯證出世法。故言了知前后所證差別。總就根力辨余相即中文即五句。當觀信根信力乃至何以故者。信力是有漏在見道前。云何得見道中四證凈中信。故言何以故。下解因信力故生彼見道證凈中信。因果屬故云即是。非即彼體非即彼相。當觀此中精進根力等者。此四善根中精進根力即是前三方便四正斷中所有精進。言此何正斷至方便正斷者。釋正斷更因前三方便中四正斷及精進力。牽生見道精進等覺支斷于見惑。言此中意說至惡不善法故者。此中意說。由精進根力牽生見道四正斷中精進覺支畢竟斷惡。是故因果前后相即。當觀此中念根念力至一切顛倒者。念根念力即是見道四念中念等覺支中所有正念。謂四念住能斷迷苦諦等一切顛倒。以上出四念住體。是其念慧。故今念根念力即四念住。當觀此中定根定力乃至證不還果者。景云。定根定力通次第超越人得。若次第人定根定力是未至定。若超越人通依四靜慮故言即四靜慮中所有正定。若超越人依四根本靜慮定根本定力入見道越證不還果。故言謂諸靜慮為方便證不還果。略不言依未至定定根定力為方便入見道證彼預流一來等果。基云。此中初二果唯得未來向前次第至不還果得四靜慮。發生神通故此偏說。不說第四果。非次第故又影顯故。又略不說故。四靜慮中發生神通如意足。不說余定。當觀此中慧根慧力至得沙門果者。以見道前慧根慧力即見道中智。由前慧根慧力引起圣智得沙門果。是故因果前后相即。第四總就根力辨四善根中。景云。若約增強五根即是暖頂。以初起為基。故暖頂位建立五根。忍及第一近生見道。難伏。今此文中強弱通論。若根若力通四善根。有能生義增上名根。有不屈義難伏名力。如此根力即是四善根體。言即由如是根力多修習故發起四善根者。據行成位故言發起基師復云。此中根力如中邊論。根在暖頂力在后二位。今乃至言由此根力故發生決擇分者。此根力是別決擇分是總。以別發生總故名發生。即俱時非異時前后發生名發起故也。有人言得見道前有無漏者。如論次下由根力無間發生出世無漏圣法。故知已前是有漏不可言無漏。第五解覺支。此復云何者。景云。道品法中已辨五力。此五力后復明何法故云也。今解前章別言無漏圣法。當知亦爾。故云此復云何。謂七覺支乃至故名覺支者。此文即說擇法覺慧。亦覺亦覺支。余六是覺支非覺。三品相攝。如文。下九十八約輪王七寶喻之。可觀。第六解道支。初云見圣諦跡已永斷滅等者。將明八道支故結前生后。就正辨中文分有五。一辨三蘊攝。二解道支義。三辨道支相。四辨總立二種。五辨道支位。正念正定定蘊所攝者。念順定故今為定蘊。覺支門中念通二品此道支念偏于定攝者何。謂前約止觀門以辨攝。后約三蘊門以辨攝。故義有異。辨相中。云當知此中若覺支時至合名正見者。三藏云。于真見道七覺支時所得真擇法覺。今在相見道以后得智安立觀行如真見道真證而覺。故此二覺合名正覺。今修道中正見亦二。一是無分別智正見。二是出現后智正見。如彼真見安立而見合名正見。其正思惟若無分別智相應。即無分別智及思惟離邪思惟名正思惟。若后得智及以散心正思惟。即用分別慧思名正思惟。若心趣入諸所尋思至所有思者。出前正思惟體。且據后智心中正思惟體故云尋思如是相狀。若心趣入諸所言論至是名正語者。由前二種覺正見力后起善心發種種語皆名正語。此文即說散心無嗔無癡所發之語名為正語。下明正業。景云。此明散心無嗔癡中所起種種正知身業名為正業。基云。若如法求衣服飲食等事至供身什物追求時者此即追求時所求也。若往若還下乃至或于住時此乃住時所作也。與二十二相違。不勘之。今勘二十二卷。明非法追求衣服飲食等方便顯已有德等說名邪命。翻此即是正命。今此文如法求時正知而住名正業。翻此即是邪業。下明如法求時離起邪命法名正命。謂即身語二業從無貪生離邪命法盡名正命。翻此即是邪命。解正知而住。如二十四卷。故無相違。若遠離攝正語業命至先已獲得者。明修道中遠離所攝正語業命。彼于見道證得諸覺支時先已獲得。問何故此名圣所愛戒等者。此辨正語業命得名圣所愛戒所以。言不作律儀者此無漏道共戒名不作律儀。即由如是圣所愛戒力故于修道時所有有漏語業身業養命事業皆得名為正語業命。由四念住增上力故乃至及與正定者。基云。此中意由四念住為因生定心俱時九種念。九種念即與安住念等。與定九種同俱。以九種皆是定為助伴。亦九種。以正者為能攝助伴者為所攝。辨立二種中。云無所作者謂正語業命者。以就意思能離邪語業命令無動作名無所作更無別體。住所作者所余五種三是觀二是止者。有體有能名住所作。辨位中。明依戒修止觀斷結得羅漢。長時相續修道斷惑名為修道。率爾智生即永斷名見道。此文即證一心見道是究竟說或名為見道。由是因緣至方始建立者。由修道有出觀時起正語等顯于觀中有正語等。故立正語業命。見道無出觀起正語等。故不立也。又修道長時相續必須依戒修于止觀方盡修惑證后三果。故修道中方始立戒。由彼見道率爾智生即斷見惑故不立戒。下總結之。第十三解修果。于中有二。初明修果。二又于此中下。明修果又有煩惱偏增等分薄塵別。前中初問次解后結。解中有二。初列四果名及出果體。二問答辨立果因緣。初中一預流者。由舍異生證諦現觀在圣類族。故云預流。一來且如在人得第二果往生天上。一來人中得般涅槃。故云一來。已離欲界煩惱生上不還。故云不還。阿羅漢者。此云應供。智斷具足堪供養。故云應供。或名殺賊或稱不生。如常分別。圣道名沙門煩惱斷名果者。在向圣道名沙門。沙門此云勞倦。勤苦修行惡滅生善故云也。隨煩惱斷所克擇滅名果。此于真如隨斷惑處假說擇滅名無為果。又后生道或中或上是前生道所生果者。謂解脫道或中或上是前無間道力所得有為果。故小論云無間道力得有為無為果。次辨立果因緣。對治四種諸煩惱故建立四果。下出所治四種煩惱。謂諸無事乃至立預流果者。三界見惑薩迦耶見為首。此見計我一向顛倒無中計有。所計我無中計故名無事。是故見惑想名無事。無事煩惱能牽惡趣。今斷此惑及能修起彼對治道立預流果。依五十八說。苦下有十。三諦各八。修斷有六。若依對法欲界四下各有十惑。修斷有六。合四十六。色無色界五門下各除嗔各有四十一。三界合有一百二十八煩惱。于中十六是其修斷。余有一百一十二是其見斷。預流斷訖。何故世尊但說永斷三結立預流果耶。為通此難故云而薄伽梵說等。文相可知。此預流果至多生相續者。即說極滿七生名多生相續者。若斷再生相續煩惱至立一來果者。欲界修惑分為九品。且據十四生為論。若斷前三余有六生在。若斷第五于一生中必斷第六。又損二生證第二果。余二生在名一往來。人中得果一往天上一來人中得般涅槃。名一來果。若不斷彼五六二品猶于天有人有各受再生相續。今斷五六二品煩惱則是永斷天有人有再生相續所有煩惱。若已永斷能滅還來生煩惱至立不還果者。后三品惑若不永斷則還生欲界。今已永斷不復還生。唯于色無色界天有受生。基公復云唯于天有當可受生者。其一間人在天上于人中受一有不還更生天上名不還。此中據人中作法。此從果為名因時未名不還故。若已永斷色無色界感生煩惱立阿羅漢。下引說證成。但證后三。初果引證已如前說。故今不舉。亦可乘前為語謂預流人已斷三結。今復進斷修惑。貪嗔癡等前之六品住后三征證一來果。故云永斷三結薄貪嗔癡。又預流人先斷五下分中三結。一來果人又斷貪嗔前之六品。今時又斷貪嗔二結后之三品。以乘前故云斷五下結立不還果。此不還果人已離三界見惑及離欲界修惑。今時又離色無色界八地修惑。以乘前故故云永斷一切煩惱立第四果。自下第二明修果人有煩惱偏增等分等別。于中分二。初辨七人行別。二問答重辨等分薄塵行相差別。前中分七為三類辨。一煩惱偏增。二是等分。三是薄塵。又于此中乃至勤修加行等者。此貪等偏增行人先應依彼凈行所緣凈修其行心方安住。彼若多貪自緣不凈。多嗔自修慈愍。多癡自觀緣起。我慢自觀六界。尋思多者自觀于息。故言各別所緣勤修加行。廣如上論。若等分行人隨所愛樂攀緣彼境勤修加行如是勤修唯令心住非凈其行者。等分行人所起煩惱盡不偏增。不可別觀不凈等境。但隨所樂或觀無常苦空等唯令心住。非如偏增別凈其行。故云非凈其行。如等分行人薄塵行者亦爾。而彼諸行有其差別。貪等行者修時經久方證心住等分不久薄塵極疾。泰云。前修五停對治增惑。先修自觀凈治自惑方證定心。若等分行者無別惑可治。但隨所愛樂惑。作不凈觀乃至六界觀攀緣彼境唯令心住。無增上惑可治故非凈行。基云。貪嗔癡等人皆有對治。先于五停心觀。名定由所緣差別勢力。隨貪行者作不凈觀勤行修習心方安住。等分行人一切具有。隨所作行皆得修行也。故云等分行人于五停心其心安住非凈其行。有人云亦斷惑非也。舊說數息觀除覺觀二品。今唯除覺觀二品今唯除覺。故唯言尋思行。非除伺也。問曰。何以不除。以伺于沉審緣故。尋則散亂。說除尋。次問答重辨等分薄塵行相差別。初明等分后明薄塵。初中答等分行者乃至非上非勝等者。景云。等分行者具有貪嗔癡慢尋思等行。不同偏增行者貪等增強。故云非上非勝。然此等分行者或時遇緣修不凈行。或觀慈悲愍。乃至遇緣觀于數息與偏者觀行相似。基云。貪行人遇緣即起貪即名貪行者。如此等分人亦爾。隨所遇緣即起貪等即名貪行者與貪等相似。下明薄塵行中。初列七句。次釋后結。釋中初解無重障。以無三障故。言業障者乃至能障正道等者。即是五逆業及余故思造重不善業招三惡趣。又第八有業女人身北洲無想天業。彼業果起障于圣道不令生起。煩惱障者即是上品猛利長時數起。于現法中凈行所緣不凈觀等不能令凈。名煩惱障。異熟障中。景云。謂若生處至異熟果生者。即前業障所招異熟依彼圣道不生起故名異熟障。梵王若是菩薩應化非異熟障。若實受者是異熟障。或有生處至聾騃愚鈍等者。如三天下得感人報若聾騃等病應生圣道。以聾騃等故圣道不生。基云。若生處者謂隨生處。圣道依彼不生者即三惡趣。于是生處異熟果生者謂惡異熟于是處生非圣道依也。二解最初得清凈。謂善凈戒及正直見者。戒是離過之初基。正見即是攝善之元首。故說善戒正見最初清凈。十因戒凈。如前二十八說十順學法。一者離母邑等。正直見開四句釋。于諸如來及圣弟子乃至深生勝解等者。謂于佛及圣弟子難思神力凈土生處。于彼真如甚深法教不可說事深生勝解無有怖畏。遠離誑諂故其見正直是正直類者。無諂正見似真無漏正見名正見類。如其圣教而正修行等者。隨修何行隨證淺深如其真實而自現證不過其量。三解資糧已具。法教義教者。外道邪教名為非法。今得真教名為法教。外道所說或有少義或全無義不名義教。佛所說教或有多義或全有義名為義教。諸根成熟者。得信等五根及七色根悉皆具足。現法資糧者。謂少欲知足等。次解后四句。如文可知。第十四解補特伽羅異門。有六。第一解沙門。文分為五。一列名。二略屬當。三略解。四重釋。五引證。略解中。泰云。佛名善逝。道最勝故。基云。活道沙門者。以道活命名活道也。準婆沙論。如來獨覺名為勝道。無學聲聞名為說道。一切有學名為命道。若有異生喜犯禁戒。名為壞道。重釋中。泰云。三乘學無學總名勝道。現世無佛菩薩故諸聲聞眾受持三藏教名為說道。持戒異生慧命存故名活道。犯戒異生犯三學中初根本戒難克慧命故名壞道。基云。若無如來及諸菩薩為菩提故乃至諸聲聞眾持三藏者名說道沙門者。此且約無佛菩薩時聲聞為論。若佛菩薩在此聲聞眾即名勝道諸佛菩薩名說道沙門。今無佛菩薩時聲聞名說道令正法眼不斷種故。由彼破壞最初所有正道根本等者。此中意謂戒為正道根本。今破戒故名壞道根。引證中。準婆沙論引三圣教辨四沙門。一師子吼經二普賢經三難陀經。今此證經當師子吼經。基云。世尊依彼作如是說乃至于外道沙門婆羅門教空無所有等者。此中意明四種沙門世尊依真教有彼作如是說有其外沙門等教是邪教。乃至壞道亦無所有。要受真戒方生壞故。彼既邪戒。設壞非壞道。第二解婆羅門中。泰云。從婆羅門父母而生名種凈行。雖從余種父母而生。作凈行。名名想凈行。修習正行名為正行。基云。名想婆羅門者謂諸世間等者。此中有釋。如剎帝利父母為立假號婆羅門。體是剎利總號婆羅門故。又由想者謂名等想者。謂諸世間等同此想號婆羅門。下第三真善婆羅門也。婆羅門名真凈其意志。第三解梵行中。一受不淫法。二世俗道暫時斷梵行。三畢竟斷欲梵行謂不還果等。基云。何故不明初二果。又前第二梵行何故不論離色無色欲。義曰。不言初二果。以離欲界全分欲為論。對暫時梵行成。暫時梵行唯言欲界故。又何故前第二中不言色界等欲者。此影顯準知。如阿羅漢及不還果當知世間道亦對為論。應言離色無色欲。此影顯義無違。言畢竟者。以無漏道斷種故言畢竟。非無學果名畢竟。第四解苾芻中。乞丐苾芻者此有兩釋。一云順教乞資離于邪命。二云謂常乞丐乞食等是。自稱者。如今破戒僧等自稱我是苾芻。或可未受具足戒者自稱我是大僧。十誦律明自稱名賊住。自除須發著法服者名想苾芻者。剃除須發未受戒時。但有苾芻名想而未有戒。首律師云。名想比丘者涅槃經說沙彌未受十戒而墮僧數者是。破壞煩惱者。如四分律說破結使比丘者是。第五解精勤中。精勤有三。一止不善身語二業。二止境界攀緣守護根門。三止煩惱。當知此中略有二種止息煩惱等者。景師云。略三為二也。今解于第三止息中略開有二。一止隨眠二止現纏。第六解出家如文。第十五合解幾種建立因緣二門。于中有五。初總舉二門。二別列其數。三以因緣建立八人。四建立已結。五以五句分別成辨多少。善知瑜伽即善知方便者。以智行與理相應。因智行能與果照相應故智名方便。即亦號相應也。若諸所有補特伽羅根未成就等乃至第二根雖成就而未善知巧方便等者。此二何異。義曰。前總未種善根。第二根雖種少分。未善知善巧為異。第十六合解幾種魔事二門。于中初總舉二門勸知勸離。次別解二門。后釋已總結。就別解中初解魔。后魔事。前中初出體相。后當知此中若死所依下出其作用。若死所依等四句。如次蘊等四魔也。由煩惱故感當來生生已便有夭沒者。通由過現十因中煩惱感當生死。略不論過去已死現在正死煩惱因緣在于前世等。諸有情類命盡是死自性者。此語亦通已死今死當死自性。勤修善者等。釋天魔作用。又魔于彼已下。重解天魔有用不用時節。云何魔事下。解第二門。略明有八魔。廣說無量。第十七解發趣空無有果。二由教授不隨順故者。如舍利子教浣衣子作數息觀。穿珠子作不凈觀。以錯教授不得圣道。于三因緣中具二闕一。有一無二并不得果。基云。由三因緣空無有果謂無漏道果非世間果。何以得知。可云雖得定而無教授。即真教授不隨故。無無漏生。故空無果也第三十卷

　　第三瑜伽處

文分有二。初結前生后。后開章解釋。初云。已說補特伽羅品者。此結第二瑜伽十九門中初門。建立者結第二門。及所緣等者。結第三門等。乃至趣修有果無果者。結第十九門。如應安立我今當說者下。有三門。如應請問而安立之。第二開章釋中。先頌列三門。后長行別解。頌中大意有二。初總三門。二于第三門別開為五。今此頌四句有二十字。上之八字列總三門。下十二字別開為五。往慶問為一。尋求是第二。方安立為第三。就安立中別有五句。一護養。二是遠離。三一境性。四障凈。五修作意。下長行中即分為三。初解往慶問。第二以如是柔軟言詞下。解尋求。第三于四種處以四因緣正尋求已復于五處下。解安立。釋門中初釋往字即往請問。二如是請已下解慶問。解往請中。初為證自利欲往請問應住四處。二如是正念下求請問時。三將請問下。明請威儀。四我于下。正明請問。次解慶問有十二句贊勵慶慰。第二解尋求門中。初以四種審問處法應審問之。次于四種處法以四因緣應正尋求。于愿種姓根行處。一以審問。二以言論。三以所作。四以知他心智而正尋求。初以審問問其發愿種姓根行。次以言論尋求彼三下。以第二言論因緣尋求種姓根行等。之以彼發愿初審問中彼已自知如問答訖。種姓根行彼不自知。以難知故須更依言論所作知他心智而求察之。基云。初一因緣尋求四處于利根人。更依下三因緣尋求三處所于鈍根人。何以得知者。下發生三因緣尋求三處所中自生起所以。其驗三乘種中不言聞三乘法而雨淚等者。此且據決定性人。驗行中云。若有貪行彼聞為說凈妙言論。便發最極凈信愛樂等者。此中意由貪行者貪富樂。聞說佛土七寶所成凈妙言論發最極凈信等。非外欲境名為凈妙以不能發最極凈信故。解癡行中云如說鈍根癡行亦爾者。前說鈍根雖聞宣說粗淺言論而于法義勵力審思方能領受解了通達。今此癡行亦爾。聞說粗法尚不能解。況聞涅槃何能速解故。故聞為說通達涅槃能離雜染生死報果故生驚怖。若久于法義勵力審思方能領受解了通達。若有慢行。雖聞正化不則歸信。若尋思行。隨聞隨失。泰云。前約入道明于貪行。今據邪道辨尋思行。但欲明行相。第三解安立門中。初開五句。后次節釋。初釋護養定資糧。資糧則是初瑜伽內出離地中辨世出世二道資糧。有十四門。從若自圓滿至沙門莊嚴。廣如彼釋。今此護養定資糧。還舉彼文。初辨戒律儀。從類十三門。第二釋遠離。初開三句。次解后結。稻干積等者。干之言莖。西國野田治稻留稈聚集為[卄/積]。行植多者或在[卄/積]下。邊際臥具者。極下極惡破臥具棄之于地人無取者是也。第三釋心一境性及與凈障。于中有三。初解心一境性。次解凈障。后以頌總收。前中有三。初正解心一境性。二明心一境性通于止觀。三明九種加行。前中先總次別后結。總中四句。一數數隨念。二同分所緣。三流注適悅相應等。四無罪適悅相應。下別解此四句。又由彼念于所緣境至無罪適境相應者。此中意以能除染故得極安穩成辨之道。適悅自體而與相應故名無罪。第二明心一境性通于止觀中。初開二門。后征解二門。于中有二。初解四品九種心住。二云何四種毗缽舍那下。釋觀品四種慧行。前中有四。初列二釋。三明六種力成九住心。四明九種住心有四作意通止觀品。釋中基師等云。未必是定中心但以住一緣即是也。以最初錄心等未必得定故。故前言是奢摩他品類非皆奢摩他也。泰云。離于沉浮名為等住。審悉遍觀名為遍住。始終無間名為相續方便。離亂寂靜名澄凈。破惡尋思隨煩惱。失念欻起。尋即除遣。名最寂凈。基云。謂有種種欲恚害等諸惡尋思貪欲蓋等諸隨煩惱令心擾動者。此乃舉過患方生厭故。言貪欲蓋等諸隨煩惱者。如對法第七言。有煩惱皆隨煩惱其根本惑亦隨煩惱。有隨煩惱非煩惱謂二十種等隨惑但隨他生非是根本。今貪欲等有隨他起時故名隨煩惱也。次明六種力成九住心中。基師云。初由聽聞思惟二力數聞數思等乃至等遍安住等者。此中若最初由聽聞等二力。即唯第一內住第二等住。第三第四安住近住由憶念力。即初二力攝二種。文中復云及即于此相續方便澄凈方便等遍安住。即似并取第三安住。前解安住明知亦由初二力。下第三第四同憶念力云何通耶。述曰。其實第三安住是初二力收。憶念力中言安住近住者。此中意由憶念力安住于近住中。非即安住近住二法是憶念力。即唯近住一種是憶念力。又解論云初由聽聞思惟二力。即內住是初。唯一內住并等住是初二力。其安住是憶念力。如下言調順寂靜是二種定。今言安住近住亦明收二種。非安住放近住中解。若爾何故言及即于此相續澄凈方便等遍安住之言。述曰。其安住通三力。若觀未成即初二力收。若觀行成即憶念力收。以最初錄心于內時暫即相續澄凈方便收。非已得安住。此乃初作安住觀心。后憶念力安住觀成方憶念力。又等遍安住之言即顯等住一種非取安住。以等遍于諸粗動法等安住為初二力。今者文相及即于此相續方便澄凈方便等遍安住者。正當前釋等住之辭。何由此文證辨取第三安住耶。故知初二力但成內住等住。由憶念力成其安住近住。第四明九種住心有四作意通止觀品。初是聞思。二是了相作意。三是勝解等次五作意。四是加行究竟果作意。備云前二住心是七作意前方便故。名為力勵。次五住心是了相作意所攝故名為有聞。第八住心有五作意。第九住心有果作意。問。為有四觀與七作意相攝耶。備云。論既不說故互不攝。今解此文既云即由四作意修毗缽舍那故。亦是毗缽舍那品。故知隨應相攝。自下第二釋觀品。于中初正釋四種毗缽舍那。二又即如是毗缽舍那由三門六事已下廣解觀品差別所緣。于中有三。初總解毗缽舍那三門六事差別所緣。次云何勤修不凈觀者已下約五度觀門別辨六事差別所緣。后如是依止凈行所緣尋思六事差別觀已下總結依凈行所緣尋思六事觀已止觀互助其善巧凈。或六事觀指當說處。初中景云。法爾道理于如實諸法是總成立法性者何因眼見耳等不見。難思法性者如地堅等。安住法性者何故世界如此安布等。基云。三門六事攝慧。四種毗缽舍那者。此慧一一皆通三門六事。言成立法性難思法性安住法性等者。如所作性故還成立聲無常。此為成立法性。如業藥草咒術。是難思法性。謂法爾種子三乘差別姓。名安住法性。尋思第二事第三相中自相故起事邊際覺等。尋思色受等一一自相得法分齊起事邊覺等。尋思第三相中共相第四品第五時第六理稱法而知故起如實覺。第二約五度觀別辨六事所緣。文即為五。初辨不凈觀者。尋思六事。于中云惡臭生臭者。泰云。如食至熟名惡臭。未至熟位名生臭。基云。變壞故臭名為惡臭。如糞穢等。才生便臭名為生臭。如薤蒜等。尋思外自相中辨九勝解。下約三變屬當九相可知。謂從血護等者。景云。肚為血鑊以盛多熱血故。泰云。若自死者血脈運內流盡。若他殺者間外流盡。上六血流已盡。此之謂也。基云。此首身肚為血鑊也。以能盛熟血故。一取假名彩畫木石泥等所作骨鎖相者。三藏云。欲作不凈觀。先觀假骨。泰云。修觀行者欲不凈觀無異骨可得時。以木石等假作骨鎖方修不凈觀。既非實骨故但名鎖。若得實骨觀不凈方名骨鎖觀。由此道理辨十想云若骨若鎖。及以骨鎖是俱品變壞者。如是骨及鎖等日久月除。是自性壞。或為火燒水爛名他所壞。尋思共相者。爾時行者知內自身凈色未壞。然同外身已變壞色變壞法性不凈相似。名為共相。尋思時者。謂諸內凈色相外不凈色俱在現在。諸此生中已滅過去曾凈色相而今已死現有種種不凈相續而起。今我現有似凈色相。于未來世不當不凈如今現在外不凈色無有是處。尋思理中。云如是名依世俗勝義及以因緣觀待道理尋思彼理者。景云。前說無我唯假言說說凈不凈。是名勝義觀待道理。次說命暖識先業煩惱暫似凈等。是名世俗因緣觀待道理。基云。此前解內無我是勝義。又如說言乃至謂青瘀等乃至骨鎖此為世俗。今結隨言便非依次結。又依次結思準可知。今解。內外無我假說凈不凈名勝義觀待道理。又如說言乃至骨鎖名世俗觀待道理。今我此身先業煩惱之所引發等者。名因緣觀待道理。下云我亦于內外身自能現見者是眼識現量。乃至能斷貪欲是滅智現量。謂作是思云何今者作意思惟能對治法可于能治所緣境界煩惱當生者。基法師解此中意云。外不凈境名能對治治欲貪故。由緣不凈色故必能治所緣凈境煩惱當生。謂立量云。緣不凈時應能欲貪。以緣能治故。如緣無相時能遣有相。第二明修慈觀者。尋思六事差別所緣觀。如文可知第三十一卷

第三明緣起觀者。尋思六事諸法生故。彼彼法生等者。謂前前支生故后后支生。前前支滅故后后支滅也。此中都無自在作者乃至轉變諸法。此破外道計自在天為能作者生者死者。又破數論計有冥性名自性計有我諦名士夫余二十三諦名中間中間是所轉變故。若內若外者。十二支中根所攝者名內。塵所攝者名外。前際無知后際無知等者。過去十因牽現生死。且舉無明。故云前際無知。現在十因牽當生死。且舉無明。故云后際無明。如是分別十二支性名思自相。尋思理中。作初尋觀待道理。謂唯觀待業果謂無明等假說作者受者。都無真實作者受者。又于此中有二種果者及二種因。二種果者。一自體果。謂于今世諸異熟生六處等法者。六根六塵名自體果。二受用境界果。謂愛非愛業增上所起等者。即是六受受用六塵。塵是所受用受是能受用。二因者。一牽引因二生起因。牽引因者謂于二界乃至觸受種子者。由迷前說二種果故起愚癡。愚癡發行。行能引發識名言種。名言種復能引發名色種子。名色種子復引六處種子。六處種子復引觸種。觸種復引受支種子。如是七支前牽引后。三藏云。牽引因正取善惡業體。今此文中通取行因無明及行所引五支種子。并名牽引因。下釋相牽引意。為令當來生支想所攝識名色六處觸受次第生故。今先攝受彼法種子如是一切名牽引因者。如是七支望生老死當起識等。一切皆是牽引因體。言想所攝識者。想者是名生支名所攝識。生起因者謂若領受諸無明觸所生受時等者。正于現在領受前際老死所攝受時起境界受。亦起求后身愛。因此二愛為緣生取。故云及能攝受愛品癡品所有諸取。取是愛增愛增名取。是故四取以愛為體。故言愛愛品所有諸取。此取與癡相應復云癡品所有諸取。由此愛取潤八支種為增上緣令所牽引識等種子與異熟果。即說愛取有三支名生起因。三藏云。生起因正取愛取文中。約受辨所生愛名生起因。由此二因增上緣力故便為三苦之所隨逐招集一切純大苦蘊等者。二因即說前十支為二因體。因成得果三苦隨逐。第四明六界觀者。尋思六事。尋思去來今世六界為緣得入母胎等者。謂舍中有觀待生有四大空識依托不凈得入母胎。復由宿世諸業煩惱及自名言種子以為因緣等。盡解觀待義。法爾道理中云成立法性者。如四大性堅濕暖動非因緣依。性自成立。難思法性者。不應思惟地何故堅而不是濕等。安住法性者。有佛無佛地常堅等。第五明以六事尋思阿那波那念謂依佛教能正了知于入出息境系心了達無有忘失。是阿那波那念義。又思彼息內身可得系屬身故名內。是外風類名外處攝故。內外差別名知事。又思入息出息各有二者。一入息二中間入息。出息亦爾。復知如是為長入出息者即知入息出息起續多時是長。如是為短入出息者。中間入出息暫起名短。如是依止凈行所緣尋思六事差別觀已。下結及指也。結前五停心觀名凈行所緣。乃至若依止善巧所緣及凈惑所緣。于其自處我后當說者下。辨善巧所緣凈惑所緣處名為自處也。上來多文總是第二明心一境性通于止觀。自下第三明九種加行。于中初總舉黑白各九別列白品九名相對辨異。次隨別解釋白品九種。后結二品辨其順逆總束。障治十八名心一境性。由此九種白品所攝加行能令其心速疾得定者。此據聞思心中作九加行能速得定。令三摩地轉更升進者。此據定心作九加行能令等持轉更升進。又由此故于所應往地及隨所應得能速疾往無有稽遲者。欲起神通往于他地及隨所欲修起功德。由此九種加行所欲速成。隨別解釋中一想應加行者。謂貪欲者修不凈觀等藥病相應故。二串習加行者于止觀品曾多習乃至至少分非于一切觀行皆初修業。所以者何下。舉初修業顯曾串習。三不緩加行。謂起無間殷重。二修和敬業者。謂六和敬。四無倒加行。如師開悟。即如是學離自慢等。五應時加行。修止舉舍次應其時。又能了知止觀舉舍四法體相及時。止體即九相心住。止相有二。一所緣相即是止品所知本質同分影像是止所緣相。二因緣相本意謂依奢摩他熏習修止。恐依止修心沉沒故為令止心離于沉沒得清凈故修觀加行。修觀加行望清凈止為因緣相。云何為觀謂四行三門六事差別所緣觀行者。即次前卷云四種毗缽舍那。謂能正思擇最極思擇周遍尋思周遍伺察名四行也。三門者。一唯隨相行。二隨尋思行。三隨伺察行。六事即是義事相品時理。觀相有二。一所緣相謂觀品所知本質事同分影像隨觀心起。二因緣相謂依毗缽舍那所熏習心。恐依觀心太浮掉動。為令觀心離于掉動得清凈故修奢摩他所有加行與后勝觀作因緣相。或恐沉下時者謂知心羸劣恐沉沒時。于止觀品調柔正直等者。止觀均平名調柔正直。舍相謂由所緣令心上舍等者。景云。極舍沉掉令心上舍。若太過精進則心浮動。為此不得太過精進。泰云。于所緣境極離止舉。名增上緣舍時謂于止觀品創離掉舉。是修舍時。亦應說言于止觀品所有沉沒心已解脫是修舍時。六解了加行。謂于如是所說諸相善取善了知入住出所有諸定隨意皆能。或時棄舍定境影像作意思惟欲界散心所緣本質諸境界等名解了加行者。此據解了定心相分影像似。散心所緣本性之境。如此即名舍影像觀質。三藏云。棄舍定中所緣影像。乃緣本林中骨鎖本質。七八可知。九正加行文分二。初略標其相。二其正除遣下廣釋五門。初中謂于所緣乃至諸不凈相者。初觀青瘀。次即舍觀膖脹。次又舍觀膿爛等相。由除境相而起作意。于所緣境數正除遣別境現前。名正加行。就廣釋中。初列次釋。后簡取正明。釋中不取諸相不念也。由緣余定地境思惟余定地故名于余作意者。如初靜慮緣上地法上地靜慮緣下地法等。名緣余定地境。簡取正明中分二。初總標簡取所明二種。二出其相。前中。雖遍安立一切所緣正除遣相總有五種。然此義中意取內攝其心不念作意者。此中第九辨正加行。正能除遣所緣境相故。于其中意取第一內攝其心。第二皆一切相不念作意也。第三仍緣他地境。第四仍觀不凈等境。第五仍緣無相界作意思惟。是故后三不順除遣正加行事。第二出其正加行相中而解不念作意相。二復行有相有分別已下解內攝其心。前中。謂初修業者全不于五停所緣境系縛其心。唯念得無散乃至離諸作用于內適悅于外相無思惟。除遣所緣。修習行中攝受適悅。第二解內攝其心中。初法次喻后合。初云復行有相有分別不凈等境等者。此明由不念作意而取外相不凈等境。云何而行乃至不取不舍下。釋不舍不取之義。由于所緣止行轉故不名為舍乃至不能往趣乃至現觀所知境事。此返解釋。由數勝解數除遣故下。順釋。譬如世間下。第二舉喻顯之。此中道理下。第三合喻。于狹少境起勝解已即于狹少而正除遣等者。且如初緣狹少青觀起勝解已即除遣緣廣大青或無量青次即除遣當知亦爾。于狹少青正除遣已或于狹少黃色復起勝解。或于廣大青或無量青而起勝解。于其廣大及于無量當知亦爾者。緣廣青已次即除遣更觀廣大黃。或無量青或狹少青等無量亦爾。若諸色法所有相貌影像顯現當知是粗變化相似者。若緣色法影像是粗。似于變化。諸無色法假名為先如所領受增上力故影像顯現者。若觀無色余所取法無相貌故。尋名領受增上力故。影像顯現。如此影像體性是何。三藏云。隨緣受想等諸非色法所起影像。即是本質性類。名為彼法。次解凈障。于中有二。初解凈障。二以四句分別能凈障行。前中先總標列。次隨別解釋。于中兩番。初番中。怯弱障者。謂于涅槃出離法及于世出世道遠離之法勤修行時。于雜染法有戀慕不樂希望憂惱。故心怯弱。尋思障者。謂欲恚害等尋思。知障過患。謂此障有故于其四種障在身時未證不證已得退失。乃至生諸惡趣。名知障過。修習對治中。初明怯弱治。后明蓋覆等治。前中初明通治。總用隨念以為對治。由隨念作意慶悅其心。謂求出離及修遠離。理亦無難。令諸怯弱已生除遣未生不生。次明別治。二明余蓋覆等非理作意用彼相違如理作意為治者。有貪蓋及欲尋者。不凈想治。有恚蓋恚尋。修慈為治。惛沉睡眠。思明相為治治。疑依三世諸行計我為有為無等。了知三世諸行唯親眷國土不死等。掉舉惡作親眷尋等。修止行寂靜為因緣法。已有當有今有為治。第二番重解。如文可知。當知此中下四句分別。能凈障行。初句明隨眾多教順觀眾多。由觀多故令止亦多。觀又隨境品類亦多。正修行者下。第二明由觀串習增長廣大。令止亦然。身心輕安與心一境互相資助展轉相屬。身心輕安離于粗重名轉依。心一境性離散亂名得轉依。依于所知境現量智生。問齊何當言下。第三明五停能凈障行滿足分齊。初問后答。答中初明不凈觀成滿分齊。二類慈愍等四成滿分齊故云當知亦爾。下辨差別。謂多分慈心行相顯現非嗔恚相。于能隨順嗔恚纏處法心不趣入乃至廣說心不愛樂心不信解安住于舍深生厭逆當于爾時修觀行者應自了知我今已得慈愍觀。我今已得所修果齊此名為于慈愍觀已得究竟等。其若愚癡多者。觀于緣起了十二支唯是無常苦空無我行相顯現非彼常樂身見俱行。余語如前。計我慢者界分別觀。了知此身唯多界性身假聚中種種差別相想顯現非見身聚一想顯現。尋思多者。作數息觀寂止尋思名內寂靜想現。非更得起種種尋思戲論想現。問齊何當言奢摩他毗缽舍那二種俱轉下。第四明止觀二道雙運分齊。答若有獲得乃至修增上慧者。九相心住中第九等持住亦名等引住。用此為依于世俗勝義諦法觀中修增上慧。彼于爾時由法觀故住任運轉道無功用轉不由加行等者。由多修習不由功用止觀雙轉。自下第三以頌總收中嗢柁喃曰者。嗢柁喃頌有三。一者是初。謂辨法時初以一頌謂不重頌總列諸門后依門釋。二者是中。即是重頌辨法未了中間舉頌重收前義。三者是后。謂辨法竟總舉重頌頌前義。今此四頌但是中頌。以安立中有其五義。余有第五修作意門未解。即舉此頌重收前義故名為中。今此四頌頌前二門。初三頌頌心一境性。后之一頌頌于凈障。心一境性中。初明心一境性。二明心一境性通于止觀。三明九種加行通止觀。中先明止后明觀。觀中初明四種。二明三門六事。今此頌中初一頌頌三門六事差別所緣。次二頌頌九種加行。就五門安立中上來三段辨四門訖。自下第四釋第五修作意門。于中有二。初明初修業者為證心一境性及斷喜樂修四作意。二教初修業者于修作意取五種相。前中復二。初牒前標列。后別解釋。前中。云始修業者。于所安立普遍相中由一境性及凈諸障離邪加行學正加行者。前第三瑜伽初有三門。一往慶門二是尋求三方安立。安立中有五門。一護養定資糧。二遠離。三心境性。四凈障。五修作意。今牒第三于所安立五義中。心一境性普遍緣故。故云于所安立普遍相中心一境性及凈諸障離于九種邪加行學于九種正加行等。此則牒前。彼應最初至四種作意者。此則標數。次列四名

就別解釋中有兩番釋。初番可解。第二番中文分為三。一解可厭患處略有四種。一自衰損二他衰損。會遇現前三自興盛四他興盛離變壞。二解可欣有三。一隨念三寶謂我與諸具戒具德等共為法侶等意但取彼所念僧寶。第二隨念學處清凈尸羅清凈中還云。我得與彼同梵行者同戒同學同其所見等者。意念自身三慧清凈與勝人等令心欣樂。三于自所證差別深生信解無怯弱處令心欣樂。中有二。一念我今有力能得未得等故令心歡喜令心欣樂。二又由前后勇猛精進已任所證復于后時更有所證生信欣樂是名異門。景師解云。異門者新有所證心王欣樂于舊證故名異門。亦可異于初番。初番但云由此作意于可欣尚法令心欣樂。是名資潤作意以解欣尚。今約緣于三境一念三寶二念學處尸羅清凈三于自所證生信欣樂。故異于前。今解。前云有我今力乃至于現法中能得未得等故生歡喜。今云由隨念已得復后于時所證深生信解。故異前門。自下第三明依二處生四作意以障功能。于中初法次喻后合第三十二卷

自下第二教初修業者于修作意取五種相。文分為二。初先教誨始修業者。依五停觀一一教取五相修習。二如是所有初修業者。蒙正教誨修正行時已下。明初業者如教修行得色界定。前中復二。初總問答標列。二別解釋。初問云何初修業者乃至心一境性者。問。始修業時如貪行者等。安立不凈等。隨所安立正修行等。云何最初觸證不凈斷貪喜樂等心一境性。答。謂善瑜伽師乃至取五種相等者。善師教初修者依見聞比度取五種相。正修行時觸證不凈斷貪喜樂等心一境性。此五相中厭離相過患相了別事相即是前說調練作意。欣樂相即是前中資潤作意。唯光明相非前所明。第二別解中二。初教多貪行者依五種相修不凈觀。二類多嗔癡慢尋思者修慈等觀。前中初問后答。答中有三。初明依五相推求觀察。次如是汝由善取如是厭離想故等已下。結不凈觀趣入念處。后初修業者始修業時諸瑜伽師依不凈觀教誨等結正教行。前中雖五相而分為四段以厭欣二相合為一段。故初段明教取厭欣欣修不凈觀。于中有三教。初明教取厭離相。次明教取欣樂相。后明由厭離欣樂二相當得身心輕安一心境性。前中初明由聞見喪失及自身證退失事故生厭。即上所言或見或聞或心比度是也。或由惡作者。由求淫欲散失財物。或由家火者。是鼠。二明教心厭患作意受持。病病法性者。泰云。病是能病。是現所依五蘊。名病法性。就教取欣樂相中。云如是曰于一種尸羅清凈為先歡悅。復于除障當生喜悅。若汝獲得前后所證少分差別者。牒問前后歡悅喜悅。于佛或佛弟子及自后時更有所證發喜悅意。如是行相諸適悅意先名歡悅。今名喜悅總名悅意者。結名總別。汝若如是背諸黑品已下。第二解過患相。色等十相者。有釋四大青黃赤白男女是也。今云色聲香味觸男女生老死也。欲等八尋思者。謂欲恚害不死親里國土本所作曾所受樂。泰云。八惡覺。貪等五蓋名隨煩惱。如對法說。如是諸相能令其心作用遽務等者。此明相等三法增。上過患。備云。即前論解。障出離心名為思慕。障遠離意名為躁擾。泰云。此之三法是苦諦體而非圣體。故云是苦非圣。又汝應依乃至寂滅樂想者。教修六想治前過。于六想初二治初十想過患。前由取于色等十相令心作用遽務。今觀十相決定無想。于無相中無作用想。是則不起遽務作用。次二治八尋思。前由八種分別尋思能生思慕。今由于彼貪恚等事無分別想。于無分別中不作思慕躁擾。故此二想治尋思。然于八中合本處作曾所受樂為一。故亦名七尋思。后二治隨煩惱。前由起隨煩惱令心染污恒不寂靜恒被嬈惱。今修寂靜相不起隨煩惱。故離嬈惱。第三解光明相。由修六想恐心沉沒。教觀光明。第四解了別事相中。初教諸冢間取青瘀等相還所住處系念在前類身亦爾。后教思惟不凈加行。于中有三。初明教思惟止品加行。次明教思惟觀品加行。后明總教二品加行中分明數習修光明想。前中初法次喻后況。法中無相想者。不見自他色等十相。無分別想者。由觀死尸更不分別貪恚害等八種分別。寂靜想者。由觀死尸隨煩惱等不生作家靜想。無作用想者。由觀死尸不見十相。作無遽務作用之相。無所思慕無躁擾相者。由觀死尸不復分別親里尋思。作無思慕無躁擾而離諸燒惱。寂滅樂想者。由觀死尸隨煩惱寂滅。作離煩惱寂滅樂想。又于其中至分明現前者。此勸適了知亂不亂分明現前。下出所了亂不亂相。若正觀時相尋思隨煩惱起應知是亂。若于觀時心一境性隨六想修應知不亂。又汝于此亂不亂相至無相無分別寂靜而轉者。既了亂不亂相。即應安住一所緣境令心寂相續流住。又若汝心乃至發勤精進者。勸知過起微細難知。為求識過應勤精進。世尊依此已下。第二舉喻。大等生等者。三藏云。應言大生等生。即長者兒。若生自大夫人名為大生。生自小婦名為等生。泰云。劫初始立王時眾人共許為大。許者非一。故名等。復許為大。故總云大等。自此已后所有人王從大等生故。名大等生。后言等者。向上等是。又解。帝王名大等。諸侯名生等。滟溢之言。覆脫之言若。如是苾芻已下第三況也

是瑜伽師已下。第二教思惟觀品加行。于中分二。初結前止道善不善修。若不能善修者更次觀道作意思惟諸不凈相。泰云。出自理觀勤策方起。出于理觀住于事觀。今解。勸出止品所緣境相。當住觀品境相。后正明觀。于中有二。初明二種作意修不凈觀。后不非修習已下明此觀門非頓觀察。前中先作假想勝解。次當趣入真實作意。廣大脅山者。泰云。王舍城門西有山名毗富羅。此唐云廣大。上狹下廣形若人脅故借為名。又非修習乃至尋復令心于內寂靜者。明非觀一死尸青瘀則觀二尸乃至一切相續別觀既不須觀。觀法云何。謂才應于一尸骸青瘀起于勝解。尋復攝心不觀青瘀于內寂靜。次復進觀二尸青瘀還即于攝心不觀青瘀。乃至觀于一切青瘀還即攝心。于此所緣境相喜樂明凈無諸擾惱不強勵力齊爾時。應于如是尸骸發起勝解。言若才于此至應修寂靜者。若觀青瘀勵力方起即應攝心住內寂靜不緣青瘀。如是令心內寂靜已乃至寂靜而轉者。從初觀一死尸終至無量內略其心不取無量青瘀等相。然心當彼青瘀等起。故言不全棄舍。而復不作青瘀等解。故言亦不分別。爾時其心仍當青瘀而無分別。故言唯即于此所緣境相安住其心無相無分別寂靜而轉。泰云。微除微略不凈觀境故不顯現。然觀小色故不全棄舍有分別相。于小色中亦不作意分別。竟言我觀小色即于此小色所緣境中安住于心無眾多色相及作意分別寂靜而轉。自下第三明二道加行中。修光明相也。第二結不凈觀趣入念處中。初結五相明由趣入。后明依聚落護身心。前中于時時中已下。是簡五相也。言于時時中內心寂靜者。修止行也。于時時中由隨相行毗缽舍那思擇諸法者。修于觀也。于自他身內外等者。謂于自他未死身內外不凈及死后出送冢間青瘀等位數起勝解取不凈相。又復攝心于內寂靜。此中若自他身根名內。扶根塵名外。亦可取自他身身內不凈名內。若取自他身之外相不凈名外。于奢摩他品者乃至于內修受心法觀者。以聞心取彼六想內略俱行四蘊。名修內受心法觀。攝心住于六想名為內略。受等非色四蘊體相無雜故名無亂。亦可定之境故名無亂。于無散亂品者。謂汝于先散心取境過去盡滅四無色蘊。及今作觀行時中間失念取相尋思隨煩惱境四無色蘊。汝應于此以聞思心如理思推。此四蘊性是誑幻率爾現前多諸過患不可保信。如是名為于外修受心法觀。泰云。內念住心用勝外念住。不緣五欲名無散亂。于毗缽舍那品者乃至于內外修受心法觀者。觀品四蘊非散亂心名內受心法。取相分別邊名外受心法。又汝應于念住加行已下。第二教依聚落護身心。若于如是諸境界相不應策發諸根等者。景云。若于染境不應策根莫作功用。若于生善境界汝應策根正作功用。隔之言路。泰云。入聚落時見惡境界不策諸根。若見母邑即策諸根以住正念。如說貪行是不凈觀之所調伏已下。第二類余四停觀。初總類同。后顯差別異。不凈觀。于中分四。初解慈觀。復分為二。初解于三品有情修與樂觀。二又彼不舍已下。明慈行趣入念住。前中或無罪欲樂等者。謂欲界無罪欲樂。初二定地無罪有喜樂。第三定地無罪離喜之樂也。第二文中。云余亦于彼乃至如是名為于外身修循身觀者。諸余有情于彼同說我親怨中亦是彼家親怨中品。如我欲樂背苦彼親怨中亦復欲樂背苦。作此念時名于外身修循身觀。如我既爾彼諸有情亦復如是者。如我自身有親怨中人。彼諸有情亦復如是。有親怨中人。如我自欲求得勝樂彼諸有情亦復如是者。如我雖有親怨中人。然自求勝樂。彼諸有情隨有親怨中人。亦于自身求得勝樂。彼諸有情與已平者等。此明于自他身平等與樂。文中但云與已平等與已相似當與彼樂。將知平等亦與已樂。自他俱與。名于內外修循身觀。泰云。如我既欲樂背苦。彼諸有情亦復如是欲樂背苦。我當與彼利益安樂。名內外觀。此四念住總約諸蘊說名壞緣念住等者。此說總緣五蘊名雜緣法念住。差別修身念住者但取青等顯色長等形色身業表色。于三品而起勝解故。立身念住。泰云。若四念住已得成熟總緣諸蘊名壞緣念住。若方便時但取色相唯身念住。彼復依止勝解作意能正趣入真實作意等者。上來總于一切有情假作勝解建立三品謂親怨中。今明趣入真實。勝解如文。泰云。前際所有真實三品數過假想所作有量三品。故無少分親怨中性。下校量中。泰云。真實慈觀分為百分。望于具分假想慈愍假想不及百分中之一。復折實觀以為千分假想不如千分之一。乃至假想為算數分實觀不及其一。更細分折為鄔波分假不及一。鄔波尼殺曇分者數中最多最極無名可翻。余如前說者。有釋余如前慈愍觀。今解此顯差別門竟。余門如不凈觀中說準可知也。第二解緣起觀中。初觀緣起。二從緣起趣于念住。初修業者乃至感得當來純大苦蘊者。謂初修業者聞思總分別了知。謂諸有情由愚癡故現見無常不凈苦及無我妄計常樂我凈有四顛倒。由愚癡顛倒發種種業以之為因。即于現受而起于愛。及后所生諸自體中起后有愛。由此二愛潤前所造生根本業感得當來純大苦蘊。此則觀他。自下自觀亦如是生。若于自他去來諸蘊緣性緣起作意思惟名于內外身受心法住彼修觀者。若緣自他過去已受諸蘊名內。未來未受諸蘊名外。第三解六界觀中。初通觀內外諸界。二復有異門下唯觀內身六界。前中復三。初觀粗六界。第二又于如是四大種中下假想以細折粗。第三若于自身已下明趣入念住。了知如是四大身中有一切識諸種子界姓自姓者。緣隨轉理門。四大五根身中有諸識種。具足應言四大五根及六識中。具有一切色心種子。今此略言四大身中有一切識諸種子界。以細折粗。文分有四。初折四大。二折空界。三折識界。四折十色界。如折四大。泰云。為資身因緣故吞咽名由是吞咽。吞咽之處名于是吞咽。就其第二唯觀內身六界中。文分為二。初作勝解觀。二作真實觀。前中復二。初明觀水火地風空。后總結依不凈加行入界差別住修身觀。就真實觀中。云謂由如是勝解作意乃至虛空界相者。牒前勝解作意。我從無始生死流轉所經諸界無量無邊甚過于此者。無始生死所經諸界甚過于此勝解所觀地等六界。下明水火地風空識。如次觀之。第四解阿那波那念文中有三。初正觀息風。二明入身念住觀。三勸修加行。前中初明方便。先于舍宅窗門等善取其相故。泰云。假想在外聚。如囊風聚往來。于內思之如息風往來。于唯二正緣內入出息風。于中先取微細息風經心胸處粗穴往來。次取漸漸于眾多風。乃至遍于一切毛孔風皆隨入。如是所有一切身分風聚所隨。無量風聚于中積集。第二明入身念住三觀中。第三云若復于自臨欲死時而起勝解。乃至由法爾故名于內外。身住修身觀者。若緣自身臨欲死時息猶未斷。或緣臨死息風已斷名緣于內。由法爾故有如此理。未死息。斷名緣。已死息風已斷名緣于外。總此二種名于內外住修身觀。勸修加行云遍于一切正加行中乃至如前應知者。景云。勸初修者遍于九種正加行中。應修如此阿那波那止品所攝無倒加行。正加行中所余八種如前所明。今解略顯息觀差別義門。于九加行中順無倒加行。所余義門準前不凈觀應知其相。亦可總結慈等四觀與不凈觀差別義門是止品攝無倒加行。所余一切義門如前不凈觀說應準知之。上來教初學人修五種觀。自下第二明初業者如教修行得色界定。文分為四。初明正修行時成三利益。一熾然。二正知具念。三調伏貪憂。于中列釋結如文。第二先發如是正加行時下。明前能引后。第三如是乃至有彼前相下明行漸增。煩惱障遣則有相觀漸漸舒緩者。初起輕安漸舍滅故名舒緩。泰云。得定前狀于已頂上似有重物而起。后便遍身輕安。第四從是已后初修業者名有作意下。明得色界定。于中初明得定作意。后明有作意者相狀

瑜伽論記卷第七(之下終)瑜伽論記卷第八(之上)(論本第三十三至三十四)

　　　　釋遁倫集撰
論本卷第三十三

　　第四瑜伽處

文中。初有二頌列其二門。后依門辨。言二門者。一趣世間。二趣出世間。世間即是伏惑得定修世五通等有漏功德。出世即是十六圣行乃至得果無漏功德。今明修習此二功德。即是第四瑜伽之體。景師判云。前頌列世間瑜伽。后頌列出世間瑜伽。就初瑜伽曲有六門。一明伏惑七種作意。二廣辨八定。三明無想滅定。四辨五通。五明有漏功德減生差別。六明離欲者相。就辨后頌出世行中。觀察于諸諦。是即見道已前猶起了相勝解作意。了相作意在五停總別念處。勝解作意在四善根并觀四諦。如實而通達者。即在見道修遠離作意通達四諦真如永斷見惑。廣分別于修者。即是觀察作意觀察見修二惑已斷未斷復起攝樂作意進斷修惑修斷中二果乃至進斷非想八品已還修惑。更復起加行究竟作意即是非想第九無間道金剛喻定。究竟為其后者。即是加行究竟果。位居無學盡無生智。基云。初一頌明述一時有七。第二一行明初問中七作意。初明七門者。一作意。二離欲。三廣辨諸定。四二定。五五通。六主差別。七諸相出第四持以此為體。前三十一二等中明第四障凈。今解第五修作意。即第三十中之大文也。今依前判。依門辨中。初略解二門。二問此中幾種已下廣辨。前中已得作意諸瑜伽師已入如是少分樂斷者。此即結前所明初修業者已得定地所攝少分七作意。樂斷煩惱樂證涅槃。從此已后初修業人唯有二趣。就廣辨中大文分二。初盡此卷辨趣出世間。后卷中明趣出世間。前中初略辨六門。第二廣辨六門。前中略有四種往超世間發起加行。其第四人謂一切菩薩樂當來世終大菩提非于現法。基云。此意明菩薩當來佛果非現在法。世間道雖現法加行。但于生死中成就眾生于世間道加行故。女人若其心趣當佛果即出世道發加行。今約前義復有二種。一者具縛謂諸異生二不具縛謂諸有學者。問云何有學樂趣世間發起加行耶。解云。四中第二第四發心已去盡名為學。分伏修惑名不具縛。謂先于欲界觀為粗性等。即是略辨七作意離欲及諸定。又依靜慮等下略辨后四門。泰云。有四種人六行伏惑。一諸外道。二內法中久修定行唯以六行伏諸現纏。三本性雖利暖等不熱暖等不就故不能起諦觀離欲還起六行伏惑起定或生上地。四大菩薩留惑未盡故起六行伏諸煩惱而發神通。又謂有學已斷欲等四地惑已。以世俗道伏五地惑能起滅定故。不還者亦起六行故。此論主舉無心定答前云何有學諸初二果不能伏惑得根本定。若得根本定應得滅定故。雖作此釋不順文相。此中雖明聲聞行法而總結現法樂住世間起加行者。故辨明大菩薩。為離欲界欲已下。第二廣辨六門。即為六段。初解七作意離欲。初明七種作意離欲界欲。二明七種作意離初慮已上乃至無所有處欲。前中先總標列。后別解釋。于中有四。一次第別釋七作意。二明作意轉時喜樂漸增乃至充滿住對治修果。三重釋作意作用差別。四明與四作意相攝。就初段中初釋了相作意。謂能了欲界粗相初靜慮靜相。基云。小乘中解六行皆須作。今大乘唯一行即得。不要具六行。于六行中隨作意一種也。順樂受處是貪依處。是想倒心倒依處者。景師等云。大乘就貪義說想倒及以心倒。故貪依處即是想倒。心倒依處也。順不苦樂受處是愚癡依處乃至是見倒依處者。因癡起見。故癡依處即是見倒依處。此中能緣名煩惱欲。所緣名事欲。尋伺欲共相中。云一切欲謂生等苦乃至求不得苦不言第八行苦者。基云。此中據世共知者說。世俗共知苦說不約勝義苦說。此勝義苦一切欲及諸事皆雖有。難知故不說也。今解廢總就別。故略不言。尋思諸欲粗品中。云猶如骨鎖乃至如樹端果者。此約八喻以明過。泰基等云。此中如骨鎖可惡。如凝。血肉無血凝為肉不實可惡。如草炬須臾滅。如一分炭火能燒山澤少分諸欲能滅眾多善根。余之如前。又解以身觸火便成重病。不觸得中還成其樂。欲亦如之。又云如炭一分有火一分無火可厭惡也。此義不然。尋思欲粗理中。景判由大資糧大追求等是觀待道理。食能對治諸饑渴苦下明作用道理。又彼諸欲有至教量現量比量明證成道理。又彼諸欲從無始來下明法爾道理。今判第二作用道理。從又彼諸欲雖善生起雖善增長。乃至為除病故服雜穢藥文是也。余如前判。泰云。欲界內處有色根身粗重。不同色界細輕。養以段食。著以衣裳。或為他壞斷。或又死亡自然離散消滅性法。或復自身隨所生起種種苦惱常須對治。解遠離作意云。最初生起斷煩惱道者。基師釋。二作意不言斷惑。第三遠離能斷煩惱。故言最初斷道生。問曰。如秤兩頭低升時等。何故得了相色界心猶有欲界惑未殄。述曰。了相已前欲界聞思雖作厭欲未能隨順斷下界惑。其了相勝解能順遠離斷下界欲。故了相勝解雖不斷惑而惑不生。如初果人未離欲修而得未至。今時了相亦爾。未離下品惑等即得了相。了相起時雖惑不生。如善心生時惡心不起。非斷故不起。遠離作意斷故不起。初二作意猶故未斷于初二位中。若有間起欲惡。解后二作意中。基又釋云。解加行究竟作意云。由是因緣從欲界系乃至名加行究竟作意者。此中解六行伏惑不得上無間道證。故言暫時伏斷。此伏斷者若伏上心若伏種子二俱須伏。何以故得知。解初二作意中云。第二作意不為聞思間。惑雖不生以未伏上心未名無間道。至第三作意中伏種子上生現行果功能方名無間道。此有漏行為之。若無漏行要斷種子方名無間道。雖上心不生仍為方便道。今此亦然。伏上心為方便道伏種子為無間道。第七作意依此無間。由是因緣證入根本初靜慮定等者。此中論意第九解脫道居根本靜慮。前九無間道八解脫道皆在近分定中。此中二釋。一釋始從初靜慮乃至第三禪九無間九解脫或在近分中第九解脫或在根本定中。若四禪以上第九解脫道定在根本定中前八解脫九無間在近分中。所以者何。三靜慮以下根本有喜樂故。近分地中有舍故。根本地中若游觀若斷惑皆無舍受以闇法故決定無有。喜樂明利故有。其近分中若斷惑若游觀皆有舍明唯游觀得有喜樂喜樂非斷惑時有。三靜慮以下有利鈍二人起無間解脫道。若利根人第九無間道居近分與舍相應。第九解脫道居根本定與喜樂相應。若鈍根人第九無間道居近分與舍相應。心鈍不能速疾入根本定與喜樂相應。其第九解脫道即居近分定與舍相應。今言第七作意入根本定者。即約利根人速疾能入根本與樂等相應。此第七作意取三靜慮。若居近分為解脫道即與舍受相應。若有根本定為解脫道與樂等相應。其第四靜慮以上前八解脫九無間皆在近分中。若第九解脫中必在根本定中非居近分。此為勝義。又云。若不如是分別前九無間道八解脫居近分中。第九解脫道居根本定中。始從初靜慮乃至非想亦然。前義以何為證。若總解處不分別前六作意是近分第七是根本。但云無間解脫道處。且為證也。未見文以分別為妙。故后義即以此文為證。前處會此文如前利鈍人釋。至下空處中當廣釋。又于遠離攝樂作意現在轉時下。第二明四作意轉時喜樂充滿住對治果。問曰。七作意中何故但明此四有其適悅。解云。遠離攝樂加行究竟此三作意是無間道親除粗重故增適樂。加行究竟果作意雖非無間道正能斷惑。而是解脫初離欲究竟增適悅多。是故偏說。余三作意中。前二是加行道。觀察作意是勝進道。不同前四。所以不論。又了相作意于所應斷下。第三重釋作意作用差別。了相作意了知欲惡應斷靜慮應得。觀察作意于知分齊離增上慢。余五如文。泰云。小乘共許于未至定無喜樂受。今唯此論辨喜樂受。遠離攝樂斷初二品在未至定喜樂俱行。然舍所問故時時起。加行究竟俱行喜樂未遍身分亦興舍間。果時喜樂常相續起故不言時時。基云。如二十八云。前二皆加行道。今此唯以勝解為正加行者。今據勝上處及鄰近無間道處及不為聞思間處說。故唯說勝解為正加行。前二十八約實為論。勝了相亦是加行。又解。此正發加行未必簡了相非加行道。以勝解鄰近分勝故。說定正發加行。且說勝解為正加行不遮了相。據實無違。又何故斷上品說不言離增上慢。又不于第三品斷后說離增上慢。而于中下斷后說離增上慢。義曰。前六品惑粗易知。后三品惑細難了。斷前上中品惑說不知下品惑在。乃起增上慢謂九品并盡已修證得根本定。今離此慢。故于斷中品惑后說離增上慢非上品復說離。又若了相作意下。第四將六作意與四作意及厭斷二治相攝。基法師解。今此中意與三十作意攝及四對治相攝。四十作意如前第十一卷釋。今云了相作意若勝解作意總名隨順作意厭壞對治俱行者。隨順作意于四十中當二十五所作意。隨順作意厭壞所緣順斷煩惱故。前二作意是隨順故又若遠離作意加行究竟作意名對治作意斷對治俱行者。對治作意當二十六。對治作意者。謂由此故正舍諸惑。為此二無間道故。故對治作意收。又攝樂作意名對治作意及順清凈作意者。順清凈作意者。當二十七。順清凈作意者。謂修六隨念即念佛等。若攝樂作意斷中品惑故名對治作意。以明緣六念修別樂觀清凈涅槃佛等亦名清凈。別緣此故不共遠離等一處明。又前遠離等不收順清凈作意故。此同收。問曰。何故此中不收四對治。義曰。影顯故。此說斷惑唯遠離應知是對治。若爾何故不言俱行。義曰。對治是慧作意是意。前文又收對治。意與慧俱行名俱行。今此中唯明作意不明對治。無慧故不言俱行。又若觀察作意名順觀察作意者。當二十八作意。順觀察作意者。謂觀諸煩惱斷與未斷惑觀先所證諸法道理。此望前亦是遠分持對治等。今略不言。望前遠離是彼進道故名遠分對治。望攝樂作意是解脫道故是持對治。今以從攝樂后明故不言對治相收。前已不相收故。又云。如是其余四種作意當知攝入六作意中謂隨順作意等者。義曰。四作意是七作意外故名余。此四作意是四十作意中作意。今收入七作意中六故。故言攝入六作意中。問曰。何故此中不明第七作意相收等。答曰。第七作意是果。此四作意及前六皆因。因可相攝非果。故不收第七作意。此中以七攝四十。故唯但攝四。彼第十一下文以四十攝七。即七中有四十作意攝盡義。今以七攝四十非四十攝七。故不盡不收有不同。勘之。自下第二明七作意離初靜慮已上乃至無所有處欲。于中分三。一舉初定總類上地皆有七作意。二若于有尋有伺已下。別解依上離下有七作意。三又彼粗相下。明以六事尋思二種粗相。就別解中。已證入已得者此有兩解。一云身在欲界入初定故名已證入。生彼地故名已得。二云正在定故名證入。雖不入而得故名已得。若在定地乃至是名為伺者。景云。此尋伺行既有粗細不得俱生。八正道中正思惟是尋。尋以思及慧為性。正見亦是慧。一念中無二慧并。俱可義說為二。亦可正思惟以思為性。正見以慧為性。別體并生。泰云。名言能詮法。意能分別法。尋俱粗意亦能分別法。分別法義似若名言故名意言。又解。言是思惟言非是語言。意興思性名言俱行故名意言。基云。名自言法名。體是粗。意尋能思諸法似于名言。故言意言性也。又言說名是言名。思惟名意名。尋是思惟名故。故名意言也。小乘尋伺與根本相應。有人云。今大乘不爾。尋伺唯在方便者。不然。余處又云定中無尋伺。無發語言尋伺。非無細尋伺。又無五支根本靜慮立支故也。又正了知如是尋伺是心法性等者。但解尋伺是心所性與心并生。不解尋伺自得相應。依內而生外處所攝者。依內根而生體是法塵。外處所攝。又正了知如是尋伺三世所攝從因緣生乃至隨逐諸欲等者。觀初靜慮尋伺散動不靜隨逐諸欲及離生喜樂少分攝。第三文中云。苦住增上者。泰云。下地有情所住五蘊及以四蘊苦增上故名為苦住。基云。謂下地住于苦增上也。復次此中離欲者下第二廣辨八定。于中初解八定。后約靜慮及與無色相對辨異。前中初釋初靜慮中離欲惡不善法有尋有伺離生喜樂入靜慮具足安住。二欲二離者。貪名煩惱欲。五塵名事欲。對治起時與不貪俱名相應離。厭背五塵名境界離。所言離者謂已獲得加行究竟作意故者。得第九無間故。能離諸不善法。故名為離。所言生者由此為因緣無間所生故言離生者。由得第九無間道離欲惡盡。從此無間得彼加行究竟果作意。俱時有喜樂生。言喜樂者謂已獲得所希求義故等者。景云。樂是喜受非倚數也。謂此喜受令身適悅名樂。基云。此據利根第九解脫道。是入根本靜慮人。故言生喜樂。若鈍根人第九解脫道居近分定已后。方能入根本起生喜樂。乃至七日七夜能正安住者。基云。明入定能至七日夜安住也。何故不言多時唯言七日等者。謂欲界中段食絕七日故。若過七日出定已其身即壞。故不得經多時。又且得爾所而方入滅定不廢多年月也。若過七日已出定其身即壞。若七日內出定其身不壞。今約不壞時為論但言七日。問曰。過七日已入滅定。若爾出定應死。義曰。不然。多時入定定力持故不死。今亦出定即入有心定故亦不死。問曰。亦出滅定。滅定不持力故身為壞不壞耶。答曰壞。次解第二靜慮中。內等凈者。小論是信。得第二定時信知定地一切煩惱悉皆可離。故信明顯。今大乘中用舍念正知離尋伺亂名內等凈。又以喜心動踴不靜不得舍念正知之名。二十七中有文。定生者。此與初靜慮異。彼名離生此名定生。彼得初離欲界系名離生。此約先已得定故故言定生。言喜樂者謂已獲得所希求義等者。本初二定樂俱是喜受。義分為二。若令賴耶適悅邊名樂。令意識適悅邊名喜。先求喜樂修第二定。今時獲得所希求義。泰云。詳此論旨尋伺唯在方便定。故初定根本與未至定尋伺間起。今得第二定時方便亦無尋伺。故言超過。從初根本定無間而生二定方便故名定生。解第三靜慮中。舍念正知皆治于喜。不同小論正知防當地樂。泰云。初二定中并無離喜樂及令意識聚無分別樂。雖有舍受而與喜尋伺間起非無間舍。基云。第三靜慮已下無如此樂及無間舍者。已下有樂。體是喜。適悅身心為異。今第三靜慮中適悅心亦名樂。以樂極故。故言下地無是樂。下地內中雖有舍不別顯名。又有間故非無間舍。故言無。非有間舍亦無名無舍也。解第四靜慮中。云復次此中對治種類勢相似故乃至令不出離第三靜慮地中勝樂等者。此釋經中解下三靜慮悉有分別能對治支。于彼第四靜慮地但解對治作用能離苦樂不出對治之體。以與第三靜慮對治種類勢相似故略不說。下出相似對治之相。所謂舍念正知。此是第三靜慮地勝進分中舍念正知。厭自地樂求第四不苦不樂定。是故通有舍念正知。若正出彼第四定中對治體者。但是舍念正知。除下樂故。云此中對治勢相似故略不宣說樂斷對治但說對治所作樂斷等。泰云。何等名為此第四定對治種類。謂第三定中舍念正知。由即于此第三定中數修習故入第四定。便能棄舍第三定中勝樂。第三定中勝樂能令行者不出第三定故。以棄舍其方便中但說所治不說能治。以此義故契經中云。由樂斷故修第四定者。即于爾時所有苦樂皆得超越。由第四定樂定樂斷因緣故。若先二定苦斷若今四定樂斷。總集而云第四定時樂斷苦斷先喜愛沒。彼經先字向上向下。向上而言苦斷先向下而言先憂喜沒。基云。此中舍念正知名能對治。第三禪樂名所對治。經中唯說所斷之樂不言能斷舍正知者。以第三禪已明舍念等能對治法。與此第四禪能對治法相似。故名種類名體相似故言種類。俱能斷惑二處相似故言勢相似略不宣說。此解經中不明第四能治所以。言由即于此數修習故便能棄舍令不出離第三靜慮。第三靜慮地中勝樂是故說言由樂斷故者。此中第三靜慮系樂。系縛行者令不出離第三靜慮不能得彼中上第四定。今數修習舍念等能棄舍此定樂也。言由是因緣若先所斷若今所斷總集說言樂斷苦斷先憂喜沒者。樂斷名今斷。余受根名先所斷。故下中覆治云乃至入初靜慮時憂受沒故。此中如前第十一卷云。何故苦根初靜慮中說未斷耶。彼品粗重猶未斷故。若身在下界可爾。何緣在初靜慮者苦根未斷而未現行。由其助伴相對憂根所攝諸苦彼已斷故但彼粗重而未能斷。若初禪中苦根斷者是則行者入初二靜慮受所作住差別應無。由二俱有喜及樂故應無差別。但以粗重而未斷故說有差別。而經中說由出諸受定有差別。問曰但以尋伺斷不斷豈不得差別。何故要須斷苦根而說有差別。義曰。尋伺望喜樂非相障故。不得為斷尋伺說喜差別。其初禪喜有苦根故未說勝利。第二禪喜已斷苦故其喜凈勝。若以有無尋伺而說差別。有無之法無量不同其禪何別。今反難樂喜受應無差別。以苦根同喜樂等是受故相障。若不以斷苦根為初二禪喜別。初二禪喜樂等處有差別。前初禪時已斷苦故此斷粗重。其種子不說斷。阿羅漢由有。解空處中(景師解云)以于虛空起勝解故。初過青黃等眼識相應想。次過耳識身識反緣五根意識等有對想。三過第四靜慮下。緣欲界飲食瓶衣等種種相。乃至下云當知此中依近分定未入根本唯緣虛空等者。此文分明說空處定名從方便也。又近分中亦緣下地所有諸蘊者。下緣第四靜慮等中顯色亦作青黃等觀。依此故有定自在色(泰云)約顯色辨出超。約現色說有對想。約形聚差別說種種想(基云)于彼種種聚中乃至不作意轉等。此據身在下欲依虛空此處遣色想時。于欲界色境亦遣。故說舍軍[同-(一/口)+((烈-列+土)/土)]等。非身生色界欲入虛空而有此遣。當知此中下文者。述曰。第四靜慮以上其中九解脫道第七作意唯在根本定中。其初得解脫道此一剎那時唯緣自地諸蘊。第二剎那心者得緣上下地蘊。今約最初一剎那解脫道說故言亦緣自地諸蘊。若近分定前九無間道但緣下地。生厭故故言亦緣下地所有諸蘊。其前八解脫道亦緣上下地諸蘊。今約無間道說故言亦緣下地諸蘊。而唯不遮近分根本但緣上下及自地諸蘊。于近分定八解脫道不說論九無間故言緣下蘊。于根本定說初一剎那隱第二剎那以去故言亦緣自地蘊。故論文中不言唯緣自地蘊等而言亦緣。此無間解脫道如前初禪中解。若與顯揚對法第二卷相違。如彼有大師解。備述三藏解起空定者有其三人。一圣者得入根本定通緣自上及以虛空。二內異生入根本定時先聞熏力故緣上地及以虛空。三者外道入彼本定。雖緣虛空自他四蘊不緣上地計虛空定為極果故。今就外道故作是說。對法論主亦作是解。解識處中。謂欲作識無邊觀。先依識處近分定觀于空處。所觀虛空既無邊故。能緣空識亦復無邊。因此即觀識當地識亦無邊。若入根本識處是即通觀當地四蘊及四識等。解無所有處中。謂無所有處實有四蘊及定自在色等而假作彼都無余境勝解。故有假想勝解假想作意。離識之外更無少許所有境界。故云無少所有(泰云)作無境解故。有無相當心顯現。依他起攝故。佛地論云真實理無圓成實攝。心所現無依他性攝。解有頂中。依景師釋超過二想名非有想。一有所有想。二無所有想。超識處已下有所有想故云或有所有想。復超無所有處想故云或無所有想。無彼二想。名非有想。以有細想非如二無心定諸想皆無。名非無想。言緣無想境轉者。謂非想心所緣境界無粗相貌名緣無相。非謂唯緣滅諦名緣無相故。基師解此中有三。初正明欲起上定厭無所有處而為粗相。即始從復乃至便能棄舍無所有處想以來是。第二釋非想非非想名。就中有二。初解非有想。二解非無想。始從由是因緣先入無所有處定時以下至謂或有所有想或無所有想以來明非有想。識處以下是有所有想。無所有處是無所有想。是故說言非有想即非有所有想及無所有想也。今有頂中非有前二想也。非有想中有二有想訖。今非無想中亦非二無想。故就第二大段中第二次明非無想。無想有二。一無想定。二滅盡定。此二定心皆滅盡。今有頂不然。故言非無想。即非二無想定也。其有頂中有微細想在故。第三明其有頂時超下無所有處等及自處近分而入根本謂即于此處起勝解時以下是。第三解二無心定中。景師判釋云。初屬當二人入二定異。如是二定由二作意下。明修二定方便時異。謂無想定唯厭于想作出離想修漸斷次能入。若滅盡定從悲想心求上進。心上進時求上所緣竟無所得。無所得故便作暫時止息受想作意思惟從粗至細九品漸滅滅而不轉。此二定中滅盡定者。欲界身中初起。以欲界有教依教修行故得初起。后住四定及生四空皆得后起。無想定者。六十三云。先于此起后于色界重起現前。俱舍云。二界初起滅定通于生后定不定業。大乘業門明三時業及不定業皆通定與不定。依下決釋文。一切羅漢欲入無余時要入滅盡定。滅六識心唯住賴耶而命終也。(基云)如是有學已離無所有處貪等者。此據斷惑得證。余處文云唯欲界初起滅定者。此約緣教。若初學時必依欲界。后初起時色界亦得。如第三果人。先欲界時未得此定。生色界已方得此定。即得初起。然由先于欲界初聞此教后于色界方生。第四辨五通中。初略辨。要先已得根本靜慮。后依修通正法聽聞受持。初依聞思作意思惟。次依定地作意了知義法。由了法義修治其心發生修果。(泰云)有時有分者。分少時之言。應云有時分中發生修果。又即如是了知于義于法已下。第二廣釋。于中初總舉十二想。次別釋。后總結修想引五通等。就別釋中。判十二為五類。依初五想修神境通。依第六想修宿住通。依第七想修天耳通。依第八光明想修死生智通。依第九想修心差別通。依后解脫勝處通處三想修能引諸圣神通及能引發無諍愿智四無礙解種種功德。如妒羅綿者。謂野蠶繭名妒羅綿。又西國法多地敷草以擬為座。或如熟練者。欲作稱毛時練毛之相名如熟練。身心符順者。(基云)即身俱可變化也。若變即身業。若化即變化心。勝解想者。即當小論意解遠作近解等。(基云)遠作解者。謂促長為短。近作遠解者。延短令長粗細相解。是變形質。地水相作。是變四大。此中但說色聲二變化。不論余塵。如佛地論廣解。或由一身示現多身謂由現化勝解想故者。本唯一身更從化心化現現多身。化心通是神境通攝。或從多身示現一身謂由隱化勝解故者。向者化現多身。今由隱化勝解隱多化身唯留一身。此二由勝解想成。或以其身于諸墻壁直過無礙乃至履上如地者。此由空界想成。或如飛鳥等。此由輕舉柔軟想成。于梵世諸四大種一分造色自在回轉者。(景云)造色通十。今但轉換色塵。或同彼類或不同類。故云一分造色。(泰云)二種回轉者。一神通人身往來自在。二能轉變梵世一分造色。或青或黃自在回轉非轉一切言一分。(基云)一分造色謂色聲二種故言一分。不回轉觸及五根等故。唯外境故言一分。又隨定所變唯二反一分。不能轉變梵世一切故言一分。第六想中。云謂由此想從童子位迄至于今隨憶念轉者。如小論說宿住通先從現身老時卻推中年少年童子嬰孩。乃至前身死有宿住成。今此乃云從童子位迄至于今者。據遠方便故云也。若后念成。則從現身向前漸推。乃至知死蘊。宿住方成。乃至先所受行次第無越憶念了知者。據初修時要須次第從后向前。若重知。或次或越一切皆知。第七想中。要期門眾成所策處。名邑義眾。或廣長眾者。(泰云)西有二說。一市買處。二戲兒處。基亦同之。復解。又處廣長大故。眾亦無量。意取眾多。第八想中。謂若壁山障若極遠處。作光明想照所知處分明見想。又取善惡得苦樂引修生死智通。見彼有情彼彼處死生彼彼方便從境為名。第九想中。謂解了有貪等有情色相變異。于此多修習故發生修果心差別智從境為名。亦是功能為名。(泰云)于眾生事義理皆有闇昧。故云事義闇昧。言出自口非世所尚。恒設陋語而無所承。故名下俚。后三想中文分為二。初辨修三想故引圣神通等。后辨圣非圣通相對有異。前中。解脫勝處遍處想者。謂內有色觀外色想。內無色觀外色想。內無色觀青黃等凈色想。或勝處中觀內無色觀外色少等想。或遍處中觀青黃等遍滿想。由于此想親近修習多修習故。能除通擁所有障礙。能引最勝諸圣神通。若變事通若化事通若勝解通者。變是通體。化是通果。亦名神通。勝解通者。遠作近解。屈伸臂項至色究竟。及想地為水等。名為勝解。無諍愿智四無礙解。亦因修習解脫等想。除境界愚方能成辨。亦可有物轉狀名反。無而忽有名化。勝如前釋。下對辨異。智論亦爾。或有別義凡化事不過七日。圣者又過。可引彼論。自下總結。準決擇說五通皆是世智。亦可學人所得是有漏。以未盡漏故。無學離漏身中得故。亦名無漏。第五明修世凈定生處差別中。景云。解云初定三天。從離欲染為名。皆名為梵。第二三天。從身光強弱為名。第三三天。從所得凈樂遍身不遍身為名。第四靜慮。天星列居皆無云地。初得其名。名無云天。第二從福田最勝為名。第三從所得果為名。次五凈居。以有無漏雜熏修業生五凈處。空處定隨三人別修下中上善。當生空處別受三果。乃至非想亦爾。彼名隨行天者。由彼諸天無有形色亦無處所。然住所有其差別者。四定得報隨所修行上中下品而生彼天。得報勝劣名隨行天。基法師云。初禪天名梵者梵是凈義。初離欲故故得凈名。第二禪名光者。初離尋伺故得光名。第三禪得凈名者。以得勝樂故。勝樂名凈也。第四禪凡圣共居三天。初無云得名。余隨福增為名。五耶含天名云云。解無色界中。云隨行天眾同分中者。無色界天無別受報處。隨行三品即受此報。故言隨行天。然住所作有其差別者。謂住三品所作之業有其別也。今此文相還同婆沙。初定四空修三品業。受無別果。后三靜慮隨修三品業。受有別異果。第六明離欲者。相中有十三相。可引智論辨同或異也第三十四卷

自下第二明趣出世間。于中初結前生后。次辨七作意。后總結之。前中言漸次生起七種作意乃至證得阿羅漢果者。前三方便修了相作意。自了四諦十六行等種種相狀。四善根中修勝解作意以見道近于勝解心中修諦行故。于見道中修遠離作意。能盡見惑。于修位中修攝樂作意。進斷修惑取中二果及斷色無色惑。乃至非想八無間來是攝樂作意所作之位。觀察作意于修位中已斷未斷之處能觀察知。斷非想惑。第九無間道金剛喻定是加行究竟作意。盡無生智是加行究竟果位。文中寄相作分別。論實處處有七作意。就第二辨七作意修起次第中。若依頌中四句以判應分四。今據此文明七作意次第修起故。即為七段。初解了相作意。于中有二。初略辨依教修習以十六行了四諦相名為了相。二廣辨十六行了四諦相。前中。諦別各有表釋。表釋具足名善說故。又解。三法輪中四諦法輪名為略表。第二以去名為廣辨。言或于作意已善修習等者。謂于未至定中作意已善修習或得根本靜慮無色。就第二廣辨分二。初別解十六行了四諦相后顯位地。前中有三。初明觀察欲界四諦。二明觀上界四諦。三當知此中下總結二智即是能生法類智種依處。初中先別解后總結。前中分四。初解苦諦分之為三。初標十行悟入四行。次別釋十行入四行。后總結十行攝于四行。就別釋中。初總結十行依三量觀然后別釋。釋中分四。初之五行悟入無常行。次有三行即是樂受苦受舍受三苦之行悟入苦行。無所得行悟入空行。不自在行悟入無我。初中分四。以合辨初二行。后三行次第別釋故。初中。以三量觀無常性。就初明依至教量中。云如七日經廣說者即劫經是。以說七日事故名七日經。次明現量依教生信。于無常行獲得決定。由如是信增上力故數數尋伺觀察一切現見不皆無常之性。謂先安立內外二事。內謂六處等外事有十六如文所列。此中內事有十五種所作變異亦如文列。復有八種變異因緣亦如文列。下解釋中。從后向前解八種變異因緣。次解內事十五變異后解外事十六種變異。解八變異因緣中。云風所鼓燥者。謂大風飄扇濕衣等者。謂有濕衣。或時濕地。或稼穡等為大風扇水令干曝枯槁也。[韅-革+目](初點反急)如世言此極即干[韅-革+目]之也。下結。一切有色無色內外諸法變異皆由如是八種因緣。解十五內事中。云干語者。泰基同云謂熱故言語時干。如世人云干語濕笑。踡局。屈曲。謂由觸對順樂受觸領樂觸緣所生樂時自能了別樂受分位者。基云。今且舉樂觸未舉苦等故。故言謂由觸對順樂受觸。即簡苦苦等受也。領樂觸緣所生樂時者。樂觸緣即境能生樂觸者是。今意言領順樂觸境所生樂時能自了知是樂受分位也。十六外事中。景云。前之六種是所攝受事。后之十種是身資具事。六種是所攝受事者。謂一地事。二圍事。三山事。四水事。五業事。六庫藏事。十種身資具事者。一飲事。二食事。三乘事。四衣事。五嚴具事。六舞歌樂等事。七香鬘事。八資具事。九明闇事。十男女事。若依前列名中。飲食各是一事。今解中飲食合作一解。以合一解種。第三以比量觀無常中。云即由如是現見增上作意力故觀察變異無常性也。此牒結前。乃至應正比度等以來。明諸色等法大滅壞等易知。剎那生滅難知。以微細故。今將欲辨先發論端。云何比度以下。正辨細無常。于中有二。一以粗比細。二以現所受果比知過去不現見因。前中依基公釋。乃至是故諸行必定應有剎那生滅以來。明由有小微細生滅故得有大變易生滅。非凝住法得有變異。非見小生滅等而知有大生滅等義。從彼彼眾緣和合有故下至生已不待滅壞因緣自然滅壞已來。明釋伏難云滅有因緣。謂伏難云。不知生滅俱有因緣已不。今通云。此法由眾緣和合故有生。生即有因緣。不得因緣而自然滅壞。即滅法無因緣也。從如是所有變異因緣乃至令不生起以來。明釋伏難。伏難云。如是日灸青葉令黃。此青葉豈不由日故令青不現。即日為青壞緣也。今釋云。日能變青為黃。如是汝何言日為變異因緣者乎。此日即后黃色生之因緣。非前青色壞之因緣。所以者何。由世人前青色滅已現見有黃色生。此黃與青不相似。可得是黃生是有。故知日與黃生為緣非青滅為緣。若日灸青壞已后黃不生可日與青滅為緣。滅有緣生后黃即有生。明知日與后黃生為緣。非青壞為緣。非彼一切令不可得若青滅已一切后法全不可得。即日與青壞為緣也。下反解云。或有諸行既滅壞已乃至亦不可得已來。是外人難。若此滅已有余法生可如前解。若此法滅已無余法生。是即如何。煎水。悉盡無為將后緣等。故知滅法得有因緣。言彼亦因緣后后展轉乃至作如是事以來。論主解云。此同前解。煎水水火俱有與后后生法為緣。末后無水時不由火令無水。水勢自無令火于后生法無緣故。故今滅法亦無因緣。景云。由火力故。助前前增水。生后后減水。故火乃增水望后減水以為生因。前前增水生已自滅更不待因。乃至最后念水不能為因更生后水自然而滅。是故后水應生不生。名水消盡。器壞亦爾。意同基釋。基復助難曰。即日與后黃生為緣。亦與前青滅為緣豈不得耶。答曰。不然。若一因緣能生滅。生滅相違故。相違之緣云何是一。若能生緣是一。所生之法應不相違亦應是一。又若滅法有因緣者。因緣能有法所有即是滅。滅為因緣有因緣即能生。是則因緣生生。何關生滅。故知滅法任運而滅。第二以現所受果比知過去不現見因中。云若唯用彼自在為緣是則諸行與彼自在俱應本有何須更生者。此難意。若自在是本有。亦有自在時即有諸行。諸行既與自在同時。故知諸行亦是本有。若是本有即是常住不應名行。以彼義中行非本有故。他既見是難已。便更立云。自在是本有。諸行在后方生。故次論云若言先有自在等。論主見此轉宗。便更逐難云。若行自在后方生。是則諸行非唯自在生更用別緣故。故次論云是則諸行不唯自在為緣生起。若用自在為緣。自在有時有諸行故即俱應本有。若后諸行方生。是則由祈愿故次后諸行方發。若諸行用欲祈愿為因。何故唯論自在為因。故次論云若言自在隨其所欲功用祈愿等。既縱以欲為因。更須征破。故次論云若爾此欲有因耶等。假設欲有因即用自在為因者。自在本有故欲亦應本有。有自在時即有欲故。如前諸行破。故次論云若言有因即用自在等。欲用自在為因既破已。后更有余因非用自在為因。若爾欲若有因者。如前諸行別用欲功用祈愿為因。今言復用欲功用祈愿離自在外別法為因。是則諸行別有因生。何須妄計無用自在。故論次云若言此欲更有余因等。如是略由三種增上作意力故等者。結上三量作意也。次明別離行中。初牒前起后。次釋。后結。前中云于前所舉五行等者。卷初云由十種悟入苦諦苦下四行中。前五種行中悟入無常。此五行中初變異行。即前所明八種因緣十五種十六種等變異是。第二滅壞行。即前所明比度有剎那生滅等是也。故言已辨二行。今第三云何復由別離行故觀無常性。釋中。云非愛者。是怨。及共財等者。同財。或由惡行加行失壞者。為作失利名為惡作。法性行中。云謂即所有變異無常等者。此中意如現在樂受正受樂時未變異無常。以變異等前三種無常行故。觀今樂受于當來世必當無常故。如是通達如是樂受于當來世必定無常。故名法性無常令會行故觀無常者。即以前三種無常觀現在法與此三種無常和會故。名合會無常。即前樂受于現在世流入此三無常也。第二明三行悟入苦行中。云如是由證成道理及修增上故至趣入苦行者。結前起后。謂前所明信至教量及以現見比度。此三即是此中證成道理。及修增上故者。即解至教等道理次下云依教行者凈信增上作意力故。或由現見增上力故。或由如是是比度增上力故等。是此中及修增上故。彼解至教量等下一一別觀。此作意即修增上也。次釋。后結。釋先解第二不可愛行。劫解第一由結縛行與列名中次第不同

第三解不安隱行。初中作是思惟如是諸行皆是無常乃至如是由不可愛行趣入苦行等者。基公解云。準下文云。于能隨順苦受諸行及苦受中。由不可愛行趣入苦苦。即以此行趣入三中苦苦也。此不可愛行中攝前七苦。七苦皆是苦苦。若準對法及余處文七苦中前五是苦苦。次二是壞苦。與此文相違者。且釋云前七苦俱不可愛行。七不可愛中前五是苦苦。今以不可愛行結縛不安隱行此三行與三三苦相從收故即相從收不可愛中唯雖有二苦皆是苦苦行攝。少從多故二苦俱五苦也。又以此順生苦受等。故雖七皆是苦苦。所以者何。以次第二明結縛行中由結縛行趣入壞苦。即于貧愛等結更生貪愛等。招生老病死等說大苦蘊。即七苦順生樂受者是壞苦。故知順生苦受者是苦苦。以順非苦樂受生舍受是行苦。下結趣入三苦論文前后不同者。以性相求隨義便解。又釋攝義門別。彼論約三苦攝八苦故知五是苦苦。此論以三行攝八苦故不可愛行是前七行。今以苦攝三行故苦苦攝不可愛行是苦苦。不以苦苦攝不可愛行所攝七苦為苦苦也。故不相違。攝義門別。言有漏有取者。景公云。漏是煩惱。取唯是愛。除滅道外諸余苦集皆能生漏。又從緣生名為有漏。從取而生又結生取故名有取。于順非苦樂蘊中。由不安隱行趣入苦行者。通論行體。即取一切順于三受有漏諸蘊。文中為簡順于苦苦壞苦諸蘊。是故但說順非苦樂有漏諸蘊以為行苦。此中以說賴耶名順舍蘊。以有苦樂種隨逐故。然文中說順非苦樂一切諸蘊苦樂種子之所隨逐。不唯取彼賴耶。故知此據末之立賴耶為論。是故通說諸蘊苦樂種子所隨逐。如是由結縛行及至諸所有受皆悉是苦者。將此所明三行會經中說三愛皆苦之意。第三明無所得行趣入空行。景云。觀心相續離第二法唯有其心。心外無我故名為空。即蘊我無名為無我。第四明不自在行入無我行。基云。空無我二行何別。空者定于體。無我定于用。即計有體名有。以空遣之。執有用名我。以無我遣之。第二解集諦中。有三復次。初復次中解因集起緣。云謂了知愛能引苦故說名為因者。景云。但有其愛必能引苦故愛望苦總說為因。基云。且如現在逢一順樂受境于中起愛。當知即熏愛等成種。此成種時復令當來生等種子于中增長。此愛望此生等種子能引生故故名為因。既引苦已復招集令其生故說名為集者景云。愛引苦已復招集業令當苦生說名為集。基云。即前愛能潤行支等成有集能生當果。此愛能集他義名集。既生苦已令彼起故說名為起者。景云。既集彼業當苦生已。今令苦起說愛名起。基云。即愛既熏種已能令苦種生生等苦現行。愛能令生等種起現行故名起。復于當來諸苦種子能攝受故次第招引諸苦集故說名為緣者。景云。此愛非直能引現起之苦及當起苦。復能招引當來識等苦種令其增長故說為緣。基云。即愛既于當來苦種能攝受熏增故。能令未來生等苦次第生起諸苦集生說名為緣。此初復次稍與對法第六卷同。勘之。又約總別不同。其目義者諸愛能愛未來自體名引苦是總。余三是別。既引苦已由愛能令三界五趣果現在前未來果集故名集。既引業五趣已愛能隨令一人趣等生現前名生。既一人趣等生現前已愛能令此人身中生等諸位次第生現在前名緣。此三即次第別生也。勘彼第六卷同此。第二復次意。即愛支望取支為因。愛支望有支為集能集諸業故。即愛支令生支現在前名起。即愛支能遂引老死支現在前名遠緣。景解第二復次云。于十二支中知愛是取因故名因。此愛非直是其取因復能招集取所生有。恐濫三有故今舉取為因之有。故云即以其取為因有故。又愛能起當來生支。生支從有支起。舉有取生。故云有為上首。當來生此愛。又能引發老病死等故名為緣。舉生為緣意望所生老病死等以為緣義。第三復次中。景云。謂正了知至后有生因者。了相作意。又正了知賴耶依中愛隨眠等是后有因。又正了知彼所生纏隨其所應是集起緣者。總釋隨眠所生起纏為集起緣。下別釋。謂求后有愛招集后有名集。此后有愛復能發于現自身喜貪俱行愛故名起。喜貪俱行愛復與多種資具彼彼喜愛為緣即名為緣。基云。第三復次解意。了知諸惑種子附屬所依本識知愛隨眠等是當來世后有生因名因。即知愛種子能生當果義名知因。此一種種子后三種現行名愛。愛復招集后有故名集。此后有愛為緣復能發起于現在境起喜貪俱行愛名起。即以此俱行愛為緣于未來境起彼彼喜樂愛名緣。此中于四種愛中不說今愛愛著自身也。又此即四愛。第一單名愛。此愛是總愛。相狀難知。今以種子名說其實通現行。論文雖言總煩惱意取于愛。此愛能引生未來果故。余三為三愛。言此后有愛復能發起喜貪俱行愛。喜貪俱行愛者是緣現境起。俱由此愛緣未來自體愛未來身故。于現在境亦能生愛故名俱行愛。由后有愛為因。又以現在與妙境相應起愛故于未來妙境亦起彼彼喜愛。故彼彼喜愛亦由俱行愛為緣也。第三解滅諦四行中。集諦無余名滅苦諦無余名靜。即前二種是。第一最勝無上名妙。即前二種是。常住出離名離。第四解道四行中。于所知滅境能為作道路通尋求義名道。道路通所尋求法故。所尋求既通虛妄真實。是所通尋求是真實非虛妄名如。簡虛妄故。非但能于滅諦真實尋求。亦于四諦門能如實知皆能隨轉名行。歷四諦故。行歷四諦欲何為。能出生死一向能趣涅槃義故名出。出諸歷勞故。第二明觀上界四諦中。初結前生后。第二正釋。謂彼所有乃至皆有如是性等者。景云。此明上二界有為有漏苦諦之體。遍上界一切生處。愛等集體遍五門種。于三世時皆有如是苦集有法。皆隨如是集諦道理。皆有如是苦諦之性。下明上界滅道可知。基云。此中意以四諦理觀。現此界所見諸蘊有無常等已于他方不同分界不現見蘊皆能以理比度觀察。謂彼他方界等所有有為有漏通三界等處。于一切諸蘊種于一切三世時。皆有如是集能生果法。苦難和合法。生老等苦諦。皆隨如是苦無常理者業煩惱以集諦皆有同集生緣性。若性等行有滅法寂滅安樂是滅諦。彼所有道能斷諸惑究竟出離生死也。是道諦是。此段文意勸行者以此方現見類他方界不現見蘊等也。自下第三總結三智即是能生法類智種依處。景云。上來所明前三方便。依未至定修。起了相作意。上下諦觀。即能熏發本有相見道中法智類智種子令其增長。名與種以為依處。泰云。自見道前法類之觀。遠望道后真法類觀作種為依。還同離心定解脫種。基云。此中意由五停總別念處作是四諦行故。即是后無漏類智種子依處。一有漏為緣能引無漏故名種子依處即新熏義。二即五停時亦能熏增無始無漏種。此種居五停位中亦名了相作意位收。能辨生初見道法類智故。名法類智種子依處。下顯位地。謂上所明十六種行了相作意。猶為欲界聞思聞思間雜。位在五停總別念處。第二解勝解作意中。初結前略標。第二廣解。前中謂從了相作意次起勝解作意。復于四諦差別事法盡所有性發起勝解。四諦平等一真如性如所有性發起勝解名勝解作意。位在暖等四善根位。就廣解中。辨四善根即為四段。初解暖法。文分為二。初辨緣諦盡所有性修作意相。二如是勤修瑜伽行者已下。明緣如所有性作四諦現觀。前中如是作意唯緣諦境一向在定者。基云。依此作意中欲斷我慢處下文云粗品我慢間無間轉。此勝解作意由為我慢間無間轉。何故言一向在定。豈不相違。義曰。前明了相作意一善心緣一境時。由為聞思間雜同緣。令勝解起時一向是善。緣一一境時不為聞思間雜一向在定。簡彼了相故言一向。據多時在善心一觀語。非無出觀起我慢及退生余惑等。不欲明伏我慢。論實得我慢。故言間無間轉。今以勝解簡了相故據長時在觀。非如了相為聞思間不得長時入觀。言一向。非相違也。謂生死流轉如是諸法無邊等者。此一段具明四諦無邊。思文準知。泰云。生死諸法無依無獲不可以為所依。起無依行。皆無所希唯有過患。故起無愿行。景云。雖厭苦集欣樂涅槃。然猶未能深心趣入。何以故。以彼猶有能障現觀粗品我慢。隨入作意間無間轉者。思惟生死流轉等時心帶我解名為我慢。說帶我心名粗我慢隨入作意與勝解作意四諦觀心間無間轉。作是思惟乃至如是諸法是我所有等。出粗品我慢之相。彼既了知如是我慢是障礙已乃至隨作意行專精無間等者。恐更起彼我慢為障。作為制伏所知境趣入涅槃專精無間。后心起時。觀察前心為邪為正。專精守護無有間斷。令彼我慢無容得生。泰云。彼不能起入故。但起修任運作意。彼既了知我慢障已便能速疾專精無間。舍前所修任運作意。如是乃至以后觀心緣前觀心故離所緣相。基云。彼既了知乃至趣入作意等者。此隨轉作意即前我慢。以是內我隨法能入名隨入作意。趣入作意者。即于生死曾久流轉當復流轉。乃至無相真是無相緣外境而生名趣入作意。彼行者隨此作意專精無間觀察圣諦。此觀察心既時滅已后生無間觀察方便流注。前觀察心沒后觀察心生。以后心緣前心專精無替。以此義故粗品我慢無容得生。是此中文意。自下第二明緣如所有性作四諦觀。如是行者觀心相續展轉別異新新而生或增或減等者。基云。行者作觀行時念念增勝名為或增。若不減增勝名為或減。暫時有率爾生前后既有增減變易明知無常。即此觀心既入取蘊明知是苦。無如實計真是法但是苦法名為空觀性心是苦實所計法是苦。觀離第二法故。無常實第二妄計實法名空。無自在用名無我行也。是此中意。計即緣道諦為無常等。約似觀心是道諦故。若據實觀心是苦諦。以有漏故。今約順出世義。又此位中有無漏義故。說為道諦。若約此義亦緣道諦為無常等。今約實義故是苦諦。景云。知唯有心無有第二我法名空。苦集滅道諦正悟入者轉近見道。觀行漸增明名正悟入。非是現觀名為悟入。觀行漸增離于分別。故言能緣所緣平等平等正智得生。次明頂及忍。景云。彼四善根安受諦理皆名為忍。但以三品立暖頂忍。泰云。學作人空無我觀故。平等平等亦印諦理。故并名忍。第四解世第一法中。彼既如是乃至住無加行無分別心者。彼從前來已多修習。故離加行住無分別心。其心似滅而非實滅似無所緣而非無緣等者。基云。無分別智寂靜微細名之為滅。今此似彼非實彼智。故名為似滅。又無分別智滅觀分別心名為滅。今此似彼名為似滅。又滅定名滅。心細故似彼滅定。名為似滅。無分別智無影像所緣。今此無相狀似于彼。而有影像。故言似無所緣。又此所有境現在前故非無所緣。心細似無緣而非無緣。又無分別智離有分別遠離諸相遠離諸惑。今此似彼故言雖似遠離而非真遠離。景云。雖似遠離而非遠離者。暖等善根隨分寂靜似真無漏遠離之心。體是有漏而非遠離。泰云。無心名遠離。又于爾時非美睡眠之所覆蓋至此不如是者。景公釋云。此云舉非顯是住暖等中無如是相。今解住世第一法無如是相。即于如是寂靜心住至名為世第一法者。謂于四善根寂靜心住最后一念于諸諦理起內作意名世第一法。此有兩解。一云。以此文證世第一法通緣四諦作無我觀。論既云諸圣諦理故知非一諦也。此文順涅槃經說世第一法亦緣四諦。不同小論唯緣苦諦。二云。世第一法唯緣一諦同小論說。今此文相舉總取別。謂于前暖等所觀諸圣諦理中之一起內作意也。然涅槃經說緣四諦者。遠公釋言觀諦有其二種。一者得修現在所起。二者得修未來所成。世第一法現在所修雖觀一諦一行。未來像于總四諦增明。今就得修名緣四諦。今解彼經亦舉總取別。雖總舉四諦而意取苦諦故也。第三解遠離作意中。從此無間乃至現見智生等者。景云。從此世第一法無間。于世第一法已前所觀諸圣諦理起內作意。作意無間隨前次第所觀諸諦。若欲界四諦是現見。若上二界四諦名非現見。如其世第一法次第有見道無分別決定智現見智生。由此智生故三界見惑一切粗重皆永斷。泰云。從此真見道無間。后在相見道中于前所說諸諦重觀。以上論云出世心生即真見故。備述三義。言辨相見道前方便既有法類智。于真觀中應知亦有。然法類智雖有多種。而此文意觀欲名法。觀上名類。又解。就真見道唯一念時隨方便分四諦智。故云如次。其鈍根者別觀四諦。故云如次。前解為勝。基云。從前世第一法無間。從前第一法所觀諸圣諦理今于真見道間起內作意。此真見道作意無間。于相見道中隨前第一法時所觀諸諦。若此亦現見。他方不同分界等不現見諸圣諦中。如苦集等之次第有無漏無漏無分別決定。不由他引自生疑智現前。以現量證智生。非如見道前即有分別疑可比度而生。是此中意。又證世第一法無間名從此無間。今意欲解真見道難知。越說相見道。卻解所從無間所即世第一法。今卻成前。謂前所觀諸圣諦理起內作意即乃世第一法時。此作意無間隨前次第所觀諸諦于相見道中若現見不現見決定智現見智生。亦是此中意。論此永斷故若先已離欲界貪者乃至不復還來生此世間者。此中據先用世間道伏離欲界欲。今入見道時成不還果。即是超越不還之人。今且據離欲界不還。不論乃至先離無所有處人。前卷未說世間離欲者相。威儀寂靜言語敦肅而無[跳-兆+巢]動等。今此與彼相似。故言當知無異等。又雖相似少有差別。謂不還人不還生欲界。即于彼入涅槃。世間離欲者不然。故有差別也。由能知智與所知境和合無乖現前察故名現觀乃至婆羅門等當知亦爾者。入見道證如時。境如無相。故其智亦無相。二無相和合。能緣所緣無相乖違。現前觀察。故名現觀。釋現觀名義。如一剎帝利與剎帝利和會一處無有乖意。以種性同故而是一類。亦名現觀。婆羅門等當知亦爾。此亦成就眾多相狀等者。明入見道者有十二相狀。一證理觀獲得四智。一唯法智。謂在凡夫時妄計實我。今入見道除遣實我但有于法故。二非斷智。三非學智。謂于凡夫時妄計斷常。今入見道離計斷常。即非斷智非常智。此據分別斷見不論修斷見也。四緣生如幻事智。謂于凡夫時妄起邪見見取戒取。今入見道善推求故觀見諸法。此由如幻事。無如彼三見等所計。此即第一相狀。二于境界失念起猛利纏。作意即遣。三畢竟不墮惡趣。惡趣亦得對治道故。四不故思犯戒。五不退轉棄舍所學。景云。已斷惑種故。無退轉棄舍學果。基云。得決定智故。于所學中必不退轉棄舍所學也。六不造五無間業。七定知苦樂非自作等。景云。定知樂非自神我所作。亦非彼他自在天作。亦非前二共作。亦非非彼假名自他而作及無因作。基云。悟諸從緣生法故遣因中自作等妄計也。八終不請外道為師起福田相。九于他沙門婆羅門等終不觀瞻口及顏面乃至得無所畏者。謂不信他道出家受學。唯以法智見法類智得法于大師教生決定信。故于諸法中得無可畏。此如下第九供中廣解。對法第九卷亦解。十終不妄計世瑞吉祥以為清凈者。唯知佛為清凈也。世瑞吉祥者。謂世人妄計世瑞相。如欲行時見凈水香華。是少時瑞相。又計吉祥即隨見此瑞法號為吉祥。今不如是。十一終不更受第八有生。唯七生等也。十二證得四不壞凈也。第四解觀察作意中。初略辨。后廣釋。前中復二。初明斷修惑得二果相。后明舍中觀察。初復從此后乃至當知亦爾者。有十二相同于初果。然少差別乃至速疾遣者。與初果人第二相別也。唯一度來由此世間等者。此與初果人第十一相別也。合初二果有二相差別得不還果及不還相。如前超越入見道時不還相。辨觀察云當知此中至而正修習者。觀察作意通能觀察三界修惑已斷未斷是勝進道。然于修道正斷無間道是攝樂作意。從斷欲界九品乃至非想入無間道是其住非想第九無間道。是其住非想第九無間道。是加行究竟道。此中但舉所斷欲界修惑得中二果。不辨能治攝樂作意。攝樂作意后文當說。第二廣釋中。復分為二。初問答廣辨修道體用品類差別。二如是于修下明于中觀察。前中。云謂由定地作意通世定慧二法。無間殷重二修定自性。泰云。定地作意是修自性。由二修故證彼自性。又可會彼所證境。八種修業中。基師等解。由修故得者。即修也。由修故習者。即習修也。若先已得未令現前但由修習彼種類法當令現前令轉清凈鮮白生起名修故凈者。此即法智時其類智種子亦成就故名先已得。由修習彼法智種子時即資類智種。至類智時此種子能生類智令轉清凈鮮白生起名修故凈。即法智時修類智種子令清凈后生類智故也。又如見道前重增無漏種入見道生法智等是。又種子成就是由修故得。現行成熟名由修故習。自在成就名由修故凈。是三成熟也。若已生或能滅斷名由修故遣。未生諸惑能令不生了知如病等名由修故知。下明修品類有十二種。基云。此解無間道能斷不言加行道者。對法明金剛喻定并取加行道者非真實義。若斷種子唯無間道若制伏種子。加行道亦有此義。彼論約制伏種子義故金剛喻定亦取加行道。此論據斷種子難故唯無間道。勝進道修者。謂由此故乃至或復未超越究竟位者。泰云。勝進有二。一未起趣后地加行來皆名勝進道。論云乃至。意在于此。二約斷惑第八品未盡未盡第九加行道心趣無學位。并名勝進。基云。此義未起后下煩惱對治加行以來諸所有漸觀修習發心等是前對治道勝進道。又得初果以來趣求第二三果起樂趣入無學究竟位以來可有發心修行等是前勝進道。問曰。起后品加行何故不是前勝進。義曰。今別作法后加行緣后品故。隨此義故不取。其實亦是謂又已斷非想第八品以來惑未斷第九品成究竟位所謂有諸道。是欲界初品對治道之勝進道。又是斷欲界惑第三果人之勝進道。若至非想第九無間道亦是勝進道。若第九解脫道且不名勝進。以得解脫果是解脫增勝名解脫道。今此中并得義非真作法。于時時間于可厭法乃至名攝樂作意法者。第五解攝樂作意也。前卷攝樂以后明觀察。此卷先明觀察后明攝樂者。前約世道離欲界欲入初靜慮七種作意順次而說。今此總據離修惑證中二果。以明于彼觀察斷與未斷然后略辨攝樂通于四道也。彼即于此下。第六解加行究竟。謂從斷欲界修惑乃至非想八無間未盡。是攝樂作意之力。若具縛人修得此定即能永斷一切煩惱。然要由斷非想八品修惑方得此定。得此定時斷修惑盡。從此金剛喻定三摩地無間已下。第七明究竟果。于中有三。初辨有為無為果體。以其標位。二又于爾時至極究竟已下重明羅漢勝德。第三當知此中金剛喻定所攝作意已下對因立果。前中。云諸漏已盡者。以三漏盡故生亦已盡。即是我生已盡智。所作已辨無復所作者。所作已辨智也。證得自義者。以于圣道究竟修故證自果義利。即是梵行已立智。盡諸有結者。以有結盡故不受有。即不受后有智也。三住中。基公解云。圣住謂空無愿無相滅定者。諸論中唯有三解脫門為圣住。今取滅定。以無相故即多住亦在住中。諸論約三解脫作法。此通實為論。無違。又會正為圣。能證圣正法名圣住。唯。三解脫門。若圣人之中成就名圣住。即滅定亦是。余四圣等不離道諦有心會正是住義。今滅定無心無會正義故諸論無。此論據成就故有。天住中。諸論唯四靜慮今此論通無色者。以定慧均義。據標天名者。唯說四禪。即諸論如對法第十卷說。若有無漏義復有亦名天者。無色亦然。故此中通無色。不違。又約有定光凈故名天。無色亦有定光凈故名天。即亦是天住。如此文實作法。彼約一義。就第二重明勝德中。有三十二法。至極究竟者。以到無學果故。此即第一勝。畢竟無垢者是第二。羅漢斷三界惑盡也。畢竟證得梵行邊際者是第三。謂超有學行梵行者猶未到極。今無學到邊也。離諸開鍵者。三界煩惱留住有情不令出離猶如開鍵。無學離之即第四也。已出深垢坑。即第五離四暴流也。已度深塹。即第六離四軛也。已能摧伏彼伊師迦是為真圣者即第七。西方有山名伊師迦高而且峻。景云。此譬我慢自舉。基云。譬有頂煩惱亦高而最勝。無學離有頂惑如摧伊師迦也。摧滅高幢者。基云。言摧我慢。即第八也。已斷五支者。第九也。基云。已斷五上分結并五下分結。景云。但斷五上分結。成就六支者。即第十也。景云。成六常住支。(基云)成就六念又成軌則所行等六支。今若依阿含經釋此文者。應云已斷五蓋獲六恒住。故彼經辨羅漢果云摧五蓋護六住摧一身念降魔。但下文說成六恒住何須重辨。一向守護四所依止第十一。守護四依依法不依人等。又常乞食糞掃衣等四依止。又守護四念住名四依止。最極遠離者第十二。有學已離諸惡趣等。今無學勝彼名最極遠離。又或離邪行或離殺生等勝有學。獨一諦實者十三明無虛誑。又離妄語名為諦實。棄舍希求者十四。至極位故更無希求。又無不與取故名不希求。無濁思惟者十五。唯善無記思惟。無不善染污濁思惟故。又無邪行濁思惟故。又無殺生濁思惟故。此上四即十惡業道中前四種亦得。身行猗息者十六。居有學位身有極澀。今無學常得輕安故。身行猗息。猗即猗樂也。心善解脫慧善解脫十七。得俱解脫或唯慧解脫也。獨一為侶也者。最勝故名為獨一。非余有學等侶名為無侶。即十八也。正行已立十九。謂入涅槃行已立也。名已親近無上丈夫二十。明與佛同證人空。親近于佛佛是丈夫無上也。具足成就六恒住法乃至意正念正知二十一。明常住六恒住法。六恒住法以舍念正知三法為體。彼于爾時領受貪欲等乃至愚癡無余永盡者二十二。離三界不善根。彼貪嗔癡皆永盡故不造諸惡習近諸善者二十三。明斷惡修善。其心猶如虛空凈水二十四。其心如虛空無染。如凈水無濁。又如空無礙。如水明凈。如水無塵。如妙香檀香為一切天帝天王恭敬養者是二十五也。景云。如世間中上香檀木香為天帝天王敬重。基云。如天帝宮中有妙香檀樹天帝天王常生恭敬。又羅漢身如一帝香檀木。言無惑自在故常為天帝等恭敬。住有余依般涅槃界二十六。明得有余涅槃。度生死海乃至亦名住持最后有身二十七。明此身得涅槃但住持一身。先業煩惱所引諸蘊乃至永滅涅槃二十八。明得無余涅槃。當知此中有如是相乃至五者不能貯畜受用諸欲資具二十九。明不習近五種處所。如是不能妄計苦樂等乃至無因而生三十。明處諸法從緣而生不生妄計。又亦不能怖畏一切不應記事三十一。明已知佛法故他問無不能知。十四不應記事中不生怖畏。亦又不能于云等三十二。明無我故無怖。此為三十二種羅漢功德也。如是一切名聲聞地已下文。總結一地。而文少故寄在第四瑜伽處中。言猶如一切名句文身是所制造文章咒術異論根本者。基云。文章異論如依名句等方成。今聲聞行如依此。應教法。教法為依彼根本如名句等。今解。此略辨聲聞地為彼聲聞相應廣教根本也。

獨覺地若依梵語名缽剌翳迦佛陀。舊云辟支訛也。此云獨覺。初發心時亦值佛世間法思惟。后得道身出無佛世。性樂寂靜不欲雜居修加行滿無師友教自然獨悟。永出世間中行中果。故名獨覺。或觀待緣而悟圣果。亦名緣覺。如是獨覺種性發心修行得果。一切總說為獨覺地。文中初結前問后。后開五門以釋之。解種性中。(景云)三種獨覺皆煩惱輕微名薄塵。于諸有情慈悲劣薄名薄悲。愿求獨覺出無師無敵之世名慢行類(泰云)前薄塵性煩惱薄。故易不斷徐。薄煩惱中慢惑少重。由是慢性故希愿無師(基云)種性有三種人。或一人具三。一人具三中隨增性說故有三種。或一人約三義故說三種。道中(景云)此正明修習入圣。前方便道初人百劫修蘊等善巧。百劫滿已于最后身伏無所有以還修惑。依第四靜慮起不凈觀乃至究竟。此人取后二果。第三亦是本性獨覺。遇佛發心多生修道。乃至能起因乘旨三善根不能入圣。但修蘊等善巧即便命終。于后生身惑伏無所有以還修斷煩惱。于五地中隨依何地入諦現觀。越證那含斷煩惱方取羅漢。或時此人住前三善根命終受身。于后身上更起忍等入諦現觀。得初果已總斷九地修惑超證羅漢。第三亦是本性獨覺。遇佛發心修方便道乃至入圣證法現觀。得初學果或證第二未能盡漏而便命終。或作七生或作一來。當無佛世依二果身不取那含越證羅漢。此后二人并是部行。極少不減四生。極多不滿百劫。以不及初人故。此第二門意明三種獨覺初殆發心修方便道(基云)第一初發心時值佛修百劫已成果麟角。今論別說經百劫已值佛世。又解百劫中雖修行未修蘊等善巧。經百劫已值佛世方修蘊善巧。在后身方成道麟角。第二道先值佛為說法。不滿百劫修。或九十劫。乃至一劫修習已。于暖等位中修習蘊等善巧。于此身不能證極果。或證初果或家家七生一往來一間等。于后身得獨覺果等。第三道值佛修習已于此身得初果。或七生家家一間一往來等果。后修蘊等善巧于當來世證獨覺無學果。若依智論二十六卷云。辟支佛有二種義。一名獨覺二名因緣覺。如上說獨覺者。是人今世成道。自覺不從他聞。是名獨覺辟支迦佛。獨覺辟支迦佛有二種。一種本是覺人。在學人中生。是時無佛。佛法滅。是須陀洹已滿七生。不應第八生。自得成道。是人不名佛不名阿羅漢名為小辟支迦佛。與阿羅漢無異。或有不如舍利弗等大阿羅漢者。大辟支佛百劫中作功德增長智慧。得三十二相分。或有三十一相。或三十二十九相乃至一相于九種阿羅漢中智慧利勝。于諸深法中總相別相。能入久修習定。常樂獨處如是相。名為大辟支迦佛。又若準十地論以一行一果為勝說也。習中。三藏云。前第二人身具聲聞獨覺二種。故種聲聞解脫分善已。經于三生更值佛世。轉根得成獨覺種姓。能引獨覺決擇分善令得現起。其第三人。初之三果值佛出世轉成獨覺。非是異生。故不還果名至極處。(景云)方便道成。更復修習入諦觀修習三相。前門已辨。但知第三獨覺發心入圣不能盡滿而復經生者。是初二果非是不還。若是不退不能盡漏住果。命終則生上界。無有獨覺生上界者故知第三獨覺遇佛發心修道入圣。不能盡漏而命終者。是初二果。次文自判。初名麟角。后二名部行。(基云)習有三種。第一如文。第二即用前道有二。故習亦有二。解住如文。行中總舉一切辨其行相。但現神通不說法等乃至本來一向趣寂(景云)依對法第十三云。獨覺乘補特伽羅者。謂作獨覺法性。若定不定是中根性。自求解脫。發弘正愿。修厭離貪解脫意樂。及修獨證菩提意樂。即聲聞藏為所緣境。精進修行法隨法行。或先未起順決擇分。或先已起順決擇分。或先未得果或先已得果。出無佛世唯內思惟圣道現前。或如麟角獨覺住。或復獨勝部行得盡苦際。若先未起順決擇分亦不得果如是方成麟角獨住。所余成獨覺勝部行者。此義大同瑜伽。或先未起順決擇分則是瑜伽初人。或先已起順決擇分即當瑜伽后之二人。或先未得果即當瑜伽前二人。或先已得果即當瑜伽第三人。初人成麟角。后二成部行。亦同瑜伽。言若定不定者。初人于百劫中修解脫分于最后身方起暖等即得盡漏與聲聞異名定。第二第三遇佛發心或但起暖等或亦得入圣證預流果相同聲聞名為不定。亦可獨覺乘中若唯成熟獨覺種姓此則名定。若并成熟余乘種姓此名不定。文中解釋同彼瑜伽但舉定者略不分別不定獨覺。對法又云如說預流人有二種。一漸出離如前說。二頓出離謂入諦現觀已依未至定發出世間道頓斷三界一切煩惱。品品別斷。唯立二果謂預流果阿羅漢果。由此二果如其次第永斷三界見修煩惱。無余所顯故不立中間二果。以唯斷欲界修惑有余無余所顯故又依如是頓出離人于經中說預流無間即立羅漢。是人于現法或臨終時善辨圣旨。設不能辦由愿力故還生欲界出無佛世成獨勝果。設不辦者未能無余離諸欲故。即以愿力生欲界者。彼能速證般涅槃故者此后段文。即說本性是不定聲聞。得預流已欲越取羅漢而不能辦。即以愿力出無佛世成獨勝果。由此愿故回求獨覺即住初果。或七生已于最后身盡于余結證于獨覺。此則名為聲聞獨覺。言一切本來一向趣寂者。性樂寂靜故名趣寂。非謂皆是決定性趣寂

瑜伽論記卷第八(之上終)瑜伽論記卷第八(之下)(論本第三十五卷)

　　　　釋遁倫集撰
論本第三十五

　　菩薩地

悕求大覺。悲愍有情。或求菩提。志愿堅猛。長時修證。永出世間。大行大果故名菩薩。如是菩薩種姓發心修行得果。一切總說為菩薩地。于中有四瑜伽處。舊地持云方便處。今云瑜伽。正翻相應。義如前說。言四瑜伽者。一持瑜伽。出彼菩薩所覺之法。若因若果總名第一持瑜伽處。二持隨法瑜伽。謂隨前法而起修起故名隨法。三持究竟瑜伽。由修成滿故名究竟。四持次第瑜伽。

重明前義。謂品次第故言次第。皆言持者是任持也。此有三義。一者以因持果。二者景云。任持自體。基云。堪任名持。有種性者有堪任故。三者前能持后。如初瑜伽。后有三持。初種姓持。持于發心持行方便持。發心持行方便持生佛果。測云。持有三義。謂以因持果。以總持別。以文持義。故名為持。總論合初有十八品。

種姓在初故云第一。若依梵本。初字在下。今順此方初字在上故云初持瑜伽乃至第一。問曰。前三種持明諸萬行。三處明何別。遂三周明耶。錄曰。如瑜伽釋家最勝子。釋初持明十二住。唯所行之行法。第二隨法明十三住。兼解如來住。明能行之法。第二究竟合十三住為其七地。七地者何。始從種姓乃至究竟。此時明學成滿。重明因果。雖三周明義。其意不同。就此地文總判為二。初結前生后二正解釋。泰云。依西國經本。初尊寫經人。將寫經時。或先歸依三寶。或先歸依大自在天。然舊翻此地。謬置經主歸依之頌。乃至漏結前生后及嗢拖喃。謬良深也。若論主先歸三世佛方造論者。應在論初五識身地前歸依之語。又準梵本。諸地之初并有結前生后及以總頌。何于地不例于前闕無此耶。是知乃是經主歸三世諸佛。非論主也。就正釋中。先解前三瑜伽二十七品。即是解釋三持十法。三解第四瑜伽。即序二十七品前后次第。此第四持舊論無文。前中復三。初舉十法略標網要。第二依問廣辨。第三釋已總結。前中先舉一頌列十法名。二長行屬當。有十法具攝大乘菩薩道及果等者。依梵本語。遠絕繼達磨。唐云有十法。薩破羅及果薩埵(有情)末伽(道)菩提(覺)摩訶(大)般那(乘)僧伽羅訶(攝)三試刺且羯(能具)然今隨此語。顯此十法具收大乘因果法盡。云具攝大乘。大乘是何。謂道及果。舊滿薩破羅。故不說及果。解中還有。又約梵本有七轉聲。有十法具攝初轉聲。便是能攝大乘菩薩道及道果。第六聲故是所攝。然舊翻譯家不解轉聲。故大乘為能攝。十法為所攝。此亦訛也。次列十法。一持。即三種持。二相。即菩薩五相。三分。梵云持仡。又此云品。又分或翼。三十七法中亦有此名。故亦翻為分。又譯為品。舊翻名翼訛也。此中不說多翼之義。但明菩薩在家出家二品不同。故舊名品。若爾題品名時即名品品。有此相妨。故云分也。四梵云何地(增上)阿世邪(意樂)總名增上意樂(即十五意樂)梵云質多此云凈心。梵本十法中亦無此語。五住。即十三住。六生。即菩薩五生化物。七攝受。梵云何如迦羅訶梵十法中亦無此名。八地。即六地。九行。即菩薩四種行。十建立。梵云缽剌底風侘。建立如來百四十德故。又云毗波薩地。此云安立。梵本中無如是。十法隨義分別有六門。一者總別。舊云初持是總。余九是別。今三藏云。此論以十法為體。十法中攝法盡者名之為總。攝不盡者名之為別。住及與地遍攝因果故名總。余之八種不遍因果故名為別。二者因果分別。舊人義章種種解釋。今解。初持一種唯因非果。第十一種唯果非因。住之與地。通因及果。余之六種。若據文相說唯因非果。就實而言皆通因果。三者行位差別分別者。持住地建立此四是位。余六是行。若通而言之。皆通行位。四者自利利他。舊云初五是自利。次三是利他。后二是自他利。若通而言之。修十法皆名自利。十種益物皆名利他。今依下論文相。初五是自利。次三通自他。后二唯利他。五者自分勝進。古解云。前八自分。后二勝進。若通十法成就皆是自分。仰習皆是勝進。今解不然。論文無相貌。初一種姓唯自分。余九是通自分勝進。望前為勝進望后為自分。六者三持分別。三持有二種。一初次畢竟三持者。依新論具有四持。今且除第四次第持。就實為論。此三種持通含十法。然十中初十八品修行力劣。起字之初名為初持。隨法瑜伽以去。相等四品。造修功強。行用漸勝。名為次持。究竟瑜伽已去。生等五品。修行漸滿。得果漸近。名究竟持。遠法師亦當此釋。二種姓發心及加行三持分別。初一持法。義當種姓。次相等四義。當發心。后生等五義。當加行持。若就通論。則十法皆通三持。如種姓內住持之義。說名為持。表彰之義即名為相。趣向之義即此翼法。分證離染。即名凈心。就德成位。亦即是住。托報隨物說名為生。攝化眾生即是攝法。利物位成說之為地。勝修上進說名為行。隨文覺實名為安立。種姓既然。發心方便類釋皆爾。上來已解總標綱要。自下第二依門廣辨。文有三別。初解第一持義。于中廣開為十八品。是初瑜伽。次解相分增上意樂及住四法即為四品。是其第二隨法瑜伽。次解生攝地行建立則為五品。是其第三究竟瑜伽。此三瑜伽即是初持次持及畢竟持。第四瑜伽更無別法。問此持中何故初得持名。于此持中明三持故。一者種姓。二者堪任。三者菩提分法。三義名持。廣釋如此。故得持名。然此三持略以三門分別。一辨體。謂初種姓持二種姓為體。發心持以大愿為體。愿是希求。則取勝解欲信及思并有希求。而攝論云后四波羅蜜是后智者。約智引導總判是智。豈無別體。如說前六度是無分別智攝。豈可無別施戒等體。菩提分別法持以六度三十七菩提分法為體。二辨名。得有通有別。通名云三持者。三是數名持是義名。持有三義。如上釋。別名者。二種姓為種姓。乃至以菩提分法為第三持。是故皆以當體得名。或可皆從義用得名。三明位地差別(測云)有二義。一克實為論。十信已前唯有種姓。十信已去乃至金剛皆具三種持。二寄位論三。西國三說不同。一解十信已前名為種姓持。十信為發心持。十解以去為菩提分法持。第二云從無始來乃至十信為種姓持。所以爾者。性習二種為種姓持故。十解已上乃至回向為發心持。初地以上乃至金剛為菩提分法持。第三云分三劫即為三持。謂十信已上初僧祇為初持。初地已上乃至七地為第二持。八地以上第三僧祇為第三持。基云。西方有二。一說。種姓持如護月菩薩取無始法爾種即十信前。發心持即十信已去所有發心。菩提分法持即十住已去所行之法。護法菩薩義勢同之。勝軍論師義中少別。別別者何。謂種姓持即無始來有所知障性可斷邊義說為種姓。即義可斷處有無漏種也。發心持取十信時有漏聞思慧等。菩提分法義同于前。又有別異說。種姓持即法爾種謂十信前。二發心持即十信已去。三菩提分法持即十解已去。又說。種姓持謂十信心。二發菩提心持謂十解位。菩提分法持謂十行位。雖有此釋。未有逗留。典詰不馮。如何依據。又種姓持謂法爾種姓。發心持十信前十力萬劫初發心亦得。取初地真發菩提心亦得。此中若總科判初瑜伽。又初十七品正解菩薩地相。末后一品舉受持功德勸人修學。不爾。直判初瑜伽中有其三持。解此三持。文則有二。初略辨三持。第二云何種姓已下廣辨。前中云何名持等者。此略問答出三持體。謂諸菩薩自乘種姓者。是種姓持。為簡二乘故云菩薩。菩薩之人亦有成就二乘種子。唯取大乘種子為種姓持故云自乘。最初發心者即是第二發心持。然雖知發心通于終始。今據勝說故云最初。言及以一切菩提分法者。即是第三行方便持。何以故下辨其持義。以諸菩薩自乘種姓為所依故為建立故有所堪能有大勢等者(景云)明二種姓為依止等能得菩提。由為依止故能建立。由建立故有所堪能。由堪能故有大勢力。具如是等故得菩提。亦可有所堪任釋前依止。有大勢力釋前建立。(基云)今解此文且為二說。一者依止種姓故有堪任勢力得成就菩提。即以種姓有堪任勢力能建立大菩提。二者以自乘種姓為依止故有所堪任成正等覺。自乘種姓為能建立故有大勢力證大菩提。種姓為此二釋。下解發心菩提分法中亦為此二說。言以諸菩薩乃至為所圓滿大菩提持者。(景云)若圓滿屬因即能圓滿。圓滿屬果即所圓滿。既言為所圓滿當知屬果。問曰。種姓等三。一種為持。何故種姓即懸持佛果。發心即持行方便。行方便持佛果耶。解云。此是影略。欲以種種文莊嚴于義則易解。如彼種姓懸持佛果。當知發心亦持佛果。發心既持次后行之方便。當知種姓亦持次后發心持也。行方便持持于佛果。義勢鄰接。不勞分別。問曰。一種影略。何故不言發心持于佛果。種姓持發心耶。解云。定有難者。不須解釋。必須通者亦有道理。以種姓故。無滿是種子即是正因。故望佛果。發心初起經一僧祇是其有漏。入地已去設是無漏。以非種子故不望佛果。近望加行有相生義以辨持也。(泰云)初性種為菩提心之所依止其習種姓建立菩提心。性種性為所依止故有堪任。以習種姓為建立故有大勢力。故種姓持持菩提心遠證菩提。菩提之心能得菩提故有堪任性。二種種姓能為菩提堪任性。故從果為名名堪任性。第二發心由二姓起。從性種生義望行方便為所依止。從習種生義望行方便為建立因。然施戒等在十信前名為施等。在十信上名波羅蜜。初地已上名二資糧。四地已去名菩提分。由此義故論主重舉。亦可就于同時義說別名。近治六蔽故。欲升彼岸故。能資福智故。引生菩提故。第三加行從性種生。義望大菩提為所依止。從習種生義望大菩提為建立因故。能圓滿無上大覺。然彼所依菩提分法能持菩提故。從果為名。所圓滿大菩提持。任無種姓補特伽羅乃至定不堪任圓滿無上正等菩提等者。舉劣類勝也。景問曰。既無種姓云何能有發心行加行等者。一解。此假設言也。無種姓人設遇善友發心修行亦不能證無上菩提。何況不能發心行等。第二解云。無種姓人設從福分善種發心修行。以是有漏。終不能得無上菩提。第三解云。此據二乘無大乘種姓。雖從二乘無漏種姓發二乘心勤修二乘加行。終不能得無上菩提。(泰云)據無種姓人及二乘定性說。(基云)旦有三釋。假設為論。是第一說。決定二乘種姓亦名無大乘種姓。雖復隨緣發菩提心亦不堪任故。故說雖發心等。是第二釋。即法爾無性人實雖發心究竟退不能得彼無上菩提。此第三說。問發菩提心非求世間果。此現行心從何種生。釋曰。從福分善種生。非無無漏種。無方便無漏慧故。故論云。唯以人天善根而成就之等。又此種姓已說名持等者。謂亦名種姓助發心助加行助。乃至種姓舍宅。發心舍宅加行舍宅。(泰云)準釋論有二解。一解助等六名。并是持別名。更無別義。一解義亦有別。能持果故名持。令果續住故名助。能生果故名因。與果作依故名依。果隨持故名階級。在果前行故名前導。果所居處故名舍宅。基云。助成果故。能生果故。依得果故。隨從位故。導生智故。攝藏果故。如其次第配助因等。問曰。所行加行是何別。明發心持名加行。今此復名所行加行。釋曰。所行能行兩種各異。所行之行謂菩提分法。能行之行謂彼發心。故前發心名行加行。今此準文中菩提分法。是所行加行兩種別也。上來略辨三持竟。自下廣辨。如是種姓品之初首。于中種姓一品。即解種姓持。第二發心品。即解發心持。后三品已后有十六品。總是行方便持。就種姓品中有二。初正辨種姓相。第二從種姓菩薩乃至未為自法相違四隨煩惱下隨義分別。舊科此文初是自分后是勝進。前中復三。初明種性體。二明種姓相。三由諸菩薩所有種姓與如是等功德相應下總結姓相。前中復四。初明二種種姓體。二釋其名。第三對果辨粗細。第四辨勝進過劣。略明二種姓義有其五門。一辨體。西方三說。若依勝軍所說。無別姓種姓體。但彼身中二種障有可斷義。云立本姓住種姓。后時值善知識聞法發心求菩提等。地前熏成有四聞熏。初從福分有漏善漸修成道分。道分漸修增長熏成無漏種子。名習種姓。即生無分別智等。若依護月立。有本有法爾無漏種子為姓種姓。后對十信聞法發心。從現行心資發本種令其增勝。即名習種姓。據本有義邊名姓種姓。由修增長名習種姓。明于后時更不新熏成種。于舊種一體義說地前即有二種種姓。若依護法。地前雖彼有漏聞熏資導本種增多如姜芽等體。是本有種類。總屬本姓住種姓。是則地前無有無漏習種姓體。但從姓種姓生。于初地初念無分別智。此智起已即熏成種方是無漏習種姓體。若論有漏習種。地前即有。二得名。舊名性種姓。今名本性住種姓。舊名習種姓。今名習所成種姓。此中通名二種種姓者。從數就義為名。別名性習者。性種當體得名。習種姓從方便得名。三約位前后。景云。若依護月。性種本有義即居前十信初心。資熏姓種令其增長。即名習種。無別習體。從十信已去二姓恒俱。設入初地已去亦不熏種。論云熏者。但熏發舊種名為熏種。若依護法。云始從十信已前及在地前四十心位。是姓種。在地前時雖為有漏聞熏資發本種功能增長。猶是本有種類。是故判入姓種所收。以經地前未有現行無漏別熏成種。故無無漏習種姓。故種姓居前但有有漏聞熏種子名習種姓。入地已去無漏現行熏成種子即有無漏習姓體。義在于后。基解別之。入文當述。測法師解有三義。一者。本末為論。性種姓為前。習種為后。第二資成分別。更互相資。故前后不定。謂由法爾故有習姓。由習姓故得增長。第三克實為論。無前后。謂十信已上乃至金剛齊有二姓故。四為緣通塞。護法菩薩云。二姓相望唯有增上緣。不同性故無因緣。種子法不緣境故無緣緣。亦無次第緣。是種子故。性望初地初生無分別智。有因緣增長緣。無緣緣次第緣。二姓望后得智。有三緣無次第緣。以二姓望佛果現行。具三緣。除次第緣。護月論師云。二姓相望同體故無四緣。性種性望初地正體智有二緣。望后得有三緣。可知。勝軍云。性種性無體。是故不論。習種望初地無分別智有兩解。一云。有因緣。何以故。同是道諦故。一云。唯有增上緣。如小乘苦忍無自分因。五對佛果分別。依護法義性種姓望受用身正因緣。望余二身非正因緣。若望八識四智是正因緣。習種姓望三身具二緣。謂因增上。望八識四智有二解。一云。初地已上有平第性智妙觀察智。熏成習種故生佛果。望二智望六七識。得作三緣除次第。望圓鏡智及成所智唯有二緣。謂緣緣增上。一云。平等性智妙觀察智種子望四智八識具有三緣。除次第緣。護月云。二姓同體義分。以望受用身八識四智。皆具三緣。除次第緣。勝軍云。平等性智妙觀察智熏成種子故。能生佛果八識四智。文云。謂諸菩薩六處殊勝有如是相從無始世展轉傳來法爾所得等者。景云。謂諸菩薩者。舉有種姓大乘人也。六處殊勝者。若依舊解。謂自性住佛性即如來藏。有不離不脫不異不思議過恒沙功德。今時具六入功德。故言六入殊勝。今則不然。六處者。還是眼等六處。言殊勝者。即阿賴耶識是其意處。于六處中最為殊勝。殊勝意處。是性種姓所依。言有如是相者。總出能依性種之體。此大乘性種本來是有故。言從無始世。體是有為。依阿賴耶相續至今故。導展轉傳來。不由熏成故。言法爾所得。又解。性種姓體。總依菩薩內六處身。故言六處。雖爾。亦依于外六處身。然非有情。是非不定故。但言六內處。言殊勝者。正出性種之體。有如是相下重復分別。分別如前。此依三藏作此二解。又有人解。雖復通依內外六處不過六故。但言六處。余義如前。習種姓者。若依勝軍。初從福分善根漸漸修習成于道分。展轉修之乃至熏成無漏種子。名習種性。若依護月。性種本有。后入十信聞法發心資熏本有性種令其增長。名習種性。若依護法。性種彼資流類增多。但名性種。現行無漏別熏成種性。故名習種。道謂先串習善根所得。泰云。六處殊勝。述西方六說。一云。附于六處。有無漏種子殊勝功能為六處所攝故。二云。有二障種子附在六處為六處所攝。此二障種子必應可斷故名殊勝。此上二說。依隨轉理門。若約真實理門。唯第六處中有無漏種子。或二障可斷義。約大數為論總言六處也。三云。于六處中有殊勝處。所謂意處。意處中殊勝者。謂第六意。第六意中殊勝者。謂無漏種子。或二障種子可斷。此舉體取用也。四云。第八識有相見分。眼等五處是相分。阿賴耶見分是中第六處。此六處總是本識相見分。此相見分所依自體分中。有無漏種子殊勝功能。或二障種子可斷功能。此舉相顯體中所有殊勝功能。五云。于第八識中具有無漏眼等六處種子殊勝功能。亦有有色等六處無漏種子。此就強說。但云六處。不云十二處。六云。實有無漏十二處種子。不過六故但云六。如七葉樹。西方諸師然多存異。本有無漏種子為殊勝也。基云。本種姓習種姓。如新舊三義隨所應立之。有人言。護法菩薩取地上名習不然。地前十信即生無漏種故。生彼種時名習種姓。隨增說生。護月論師義別。唯勝軍師本種姓于所知障可斷義用立之。習姓即十信時取有漏聞思等種是。問曰。生見道云何。釋云有二義。一世第一法。與苦法智忍為增上緣生苦法智忍。于有為中唯此一無漏。不從因緣生。二或用世第一法為因緣生。串習多時所知障可斷。有漏善最勝。最勝義故得為因緣。發生苦法忍。此論師意用為因緣。即如后解。先師所立義增上緣生。即古所傳故。欲別一義故。故作是立。其意欲上者唯護法義。有人云。護法十信時未別種者不然。如仁王經說有差別。地前有三心。一信心。二住心。三堅心。信位中名習種姓。住者即十解十行二十心合為住心。堅心即十回向心。西方尋訪彼經未聞有本。雖爾今且會之。如彼經意總說種姓為眾多姓。即彼經云習種姓者。謂在信心即十信位也。性種姓者。謂在住心。住心彼經即十解十行。十解十行名性種姓。問曰。何故彼經先明種姓后明本姓。釋云。初修習時名為習姓。后習已成性名性種姓。故此先后非如此論義。問何故彼合二十心為十住。華嚴等開二十心耶。釋曰。簡前后故。前初發生增上信故。故簡異前。既不鄰近初見道故。故合二十心但名一住。故十回向彼經說為道種姓。鄰近見道無漏道故。見道已去名行種姓。是彼經意今此論意理必不然。姓各異故。此中義意二種皆取者。若依舊地持無此文。今三藏依梵本具說此文。今總收二性為種姓持。故云二種皆取。釋異名中。二種種姓能生果故名種子。能持果故名界。恒沙功德性種類故名姓。辨粗細中。舊地持言。又不習者果細果遠。習者果粗果近。古人有云。性種無為非修習法。故言不習。離名絕相。故言果細。非近情測。故言果遠。習種有為可修之法故名為習。有名有相故導果粗。情慮可擬故言果近。有說先有習種能證名粗名近。后有所證性種名細名遠。今所翻譯與舊全別。文意但就性種姓解。三藏云。又此種姓未習成果說名為細者。謂未習種姓果說名為細。若成習種姓果即為粗。所以爾者。發心已去由習種姓故漸增轉明故名為粗。基云。勝軍等解。未發菩提心未習種姓果說名為細。未有習種姓果故。發心已去既有習果。與習種姓果俱行故說名為粗。護月義中亦有二說。一解。本性種姓未有習成。地前有漏現行果時名細。成有漏果時名粗。與現心俱故。是即本有無漏增上緣故。發菩提心果。第二說。地前姓習二種未有習成。登地已上無漏心果說名為細。若成無漏心方名為粗。與無漏心果俱故。護法義亦有二說。一說。習種性未習成。新生種子果時名細。若已習成新種子果時名粗。與新種果俱故。一解。義同護月后解。基云。此取十信初熏無漏種增倍故說粗細。非是余位。云何名俱。如護法義。更別成種。新生之種與舊種。俱可如此釋。如護月義。但令舊增即當念中新增之種義說為果。舊來之種義說為因。故言俱也。又前念望后念。雖異剎邪因滅果生。由因有故能生其果。故說為俱。如勝軍義。無始有漏善法種名因。十信初時因緣無漏教熏成新種。此種是果。無始種為因。因果同時故說為俱也。辨勝過劣中先略后廣。言若諸菩薩乃至無上最勝者。景云。但成大乘種姓之因。已過二乘之果。何況無性一切有情。若依起信論師說。云一切眾生煩惱起時即帶無漏解性一切熏成大乘種姓者。則無三乘勝劣。亦無有性無性差別。云何得順此文。未發心前但成種姓尚過二乘。況余一切無種姓人。基云。十信已前成就菩薩姓。尚過二乘有學無學。何況其余一切異生。何者。一切有情皆有二障。然無始來七方便前成二乘種。煩惱障有可斷故。唯當能證煩惱障凈。所知障竟不可斷故。不得當證所知障凈。然煩惱障有重有輕。根有利鈍故。二乘有異。若成菩薩種。無始已來十信已前。二障必定當可斷故。望彼四種。是無上勝。即與擇分真如境中有障無障故立五種姓。義無差別。如彼當解。今釋景公所疑。起信據不思議熏習真如受熏之義。瑜伽據可思議熏習賴耶受熏之義。法門各異。不可一準。何以故下問答廣辨。問意者。三乘同坐解脫床。何故菩薩種姓在異生勝于二乘。答中有二。初約二障俱盡以明過小。二約四事以明過小。二障者。略辨其體有其四重。一約五重辨體。亦四住地是煩惱障。無明住地是所知障。二約人法二執。三藏云。但以我見為人執。以外諸惑皆非人執。若人執類故通名人執。義亦無失。若以法執望所知障有兩解。一云。所知障寬法執狹。所以爾者。以事中無知非法執故。一云。法執與所知障等無寬狹。三藏意以后解為勝。三約七識分別。五識但起煩惱障是現量故非所知障。意識俱起二障。末那不定。一解末那但有惑障。三藏云。末那若無法執所知障者。即大有妨難。如瑜伽說賴耶極少必與一識俱行。如彼二乘學無學人入于滅定無末那者。爾時賴耶唯獨一識不得說言極少二識俱行。又第七十八云。八地已去一切煩惱皆不現行。唯有所知障為所依止。此八地已上意識入人空觀時。末那即起法執名有所知障。是故六七二識皆起二障。四約三性分別。煩惱障者。唯是不善及隱沒無記。所知障者。西國三解不同。一云。唯染污。一云。通二性。一云。通三性。三藏意存二性除善。佛地論說多存法執。是無記性。唯識第九說通二性。次明治斷煩惱障中。若見斷者。初地中斷。修所斷者有其三品。上中二品初地已伏。畢竟不行。下品煩惱七地已來猶起故。佛地論云。五六七地若無末那識。應不得起六識煩惱。八地已去下品亦伏。下住品云二障三處過。一惡道煩惱粗重初地時斷。二障一向無生法忍煩惱粗重第八地斷。三一切煩惱習氣隨眠粗重第十地斷者。道理修斷煩惱至金剛心一時頓斷。而言八地斷者。據至八地永伏不行。說伏為斷。所知障中。若見斷者。初地斷。若修斷。二地已去念念漸斷至金剛方盡。然住品中說煩惱障第三過者。謂最上成滿菩薩住斷者據無間道為論。所知障中第三過者。謂如來住斷者據解脫道為論。即影略法門。言一切聲聞獨覺種姓唯能當證煩惱障凈等者。問何故前立宗中云菩薩種姓尚過一切聲聞獨覺等。下釋中即云聲聞等種姓唯證煩惱障凈。菩薩種姓當證二障凈等。此文則說過二乘因。何故前后相違。解云。此影略互顯亦無妨也。亦可舉種姓明果。不欲明種姓。四事勝中。行勝者菩薩有二利行別。令得世間善因名利益。令得世善果名為安樂。又令得未來樂果名為利益。令得現樂名安樂。攝論云。令得出世樂名為利益。令得世間樂名為安樂。今此總明世間利樂。此通五趣。哀愍已下令彼人天護得勝義等者。人天道器堪受出世無漏勝義故也。善巧勝中。此中但明五種。余處惑亦加諦或處。明七加根等。二乘但于蘊界處緣起處非處中分別善巧。不能于五明處等通達善巧。善薩不爾。于一切處俱得善巧。對彼二乘故于善巧中勝。第二明種姓相中。文分為三。初略標綱要。次隨別解釋。后總結。前中景云。法爾本有無漏種子是種姓體。依此種子修行六度。表示菩薩有種姓體名為種姓相。六度體性者。法施財施即用無貪善根相應思業及所發身語共起五蘊為體。無畏施者。即用無嗔善根相應思等五蘊為體。若據檀義攝于六。則用三善根所發三業一切善法以為體。施戒有三聚。則用一切善法為體。忍中他不饒益忍以無嗔為體。安受苦忍三藏云精進為性。亦可以智推業故能安忍即智為性。法忍思惟解忍智慧為性。同時共起亦五蘊為體。精進克性用靜慮精進數為體。若取俱生三業是則五蘊并是精進。靜慮用別境中定數為體。因定所生功德法門并名靜慮。慧用別境中慧數為體。十波羅蜜中后之四度是緣俗智。第六般若是緣理智。若唯立六度。則第六中通真俗也。泰云。無始已來所作施等雖非蜜多。而是蜜多相由此相故令他比知。身中實有菩薩種姓。隨別釋中文即為六。就辨施中有三。初征問發起。次正解釋。第三總結。正解文中。初辨三施。第二六句分別。前中又二。初明菩薩本性樂施。第二對境能行。能行又三。初明財施。次辨法施。后無畏。財施文中前明悲田行施。后明敬田行施。悲施中初明有財施。后明無財施。就有財中前明多財施。財物雖少下明少財施。多財施中三時心凈。施前心喜。正施歡喜。施后無悔。物多普惠物少濟貧。言無所惠施深懷慚恥為他贊施等。是無財施。敬田可解。次明法施。其彼彼此世他世等者。于彼三世離惡行善事中作不請之友慈心恒說。下明無畏施。若諸有情怖于王賊。有情難也。水火等者。無情難也。自下六句分別。受他物未嘗差違等者。第一有信也。于共財所下第二有義也。于其種種末尼下第三明其正直。舊地持文明不貪也。文相全別。基云。此中意謂人有種種珍財其心迷倒故。不能收拾不能防守。先寄施他心迷倒故不能記憶。菩薩能正開悟未尚令他欺網于彼。況當自為。其性好樂廣大財位已下第四明性廣大。基云。謂菩薩心廣大故。心好受用。非少財位。其性好樂廣大財位。以事業廣大而非狹小故。又前已明施物雖少而能均布。慧施廣大而非狹小。今明性好樂大財位施能均布。事業廣大而非狹小。即與前文小物多物好樂為異也。于諸世間酒色下第五明于五欲能速厭舍。得大財寶下第六明不貪著。辨戒中初問次解后結。解中景云。分二。初明有種姓者設起惡業但成軟品而不暴惡。二明對緣行戒。戒有三聚。文中略明三聚。初明十善業道。是律儀戒。次明四攝。是攝眾生戒。測云。此明攝善法戒。中有二。初明性戒。二若見若聞已下現行善。前中有二。初種成。二于己下舉他況己。今解。大判文勢依如景師。然于其中亦明攝善法戒。即修十善四攝等一切善法名攝善法戒故。言于諸有情不極損惱乃至不生歡喜。于殺業中是其果離亦名自性離。言不以刀杖手塊等惱害有情者。是其因離。十地經言。不以殺心受畜刀杖。言于諸眾生性常慈愛者。此對治離慈能治愛。上來三句是不殺業也。于所應敬特起奉迎乃至非為愚鈍者。是其不盜。由敬尊長乃至修和敬業。故離偷盜。此果離也。景云。此文身三業中略無離邪淫也。今解。由敬尊長修和敬業故離偷盜及邪淫也。言善順他心乃至先言問訊者。總是離口四過。即四善語。言于恩有情下明不貪業。初報恩施。二于來求下是來求施。乃至如法求財不以非法者。總是不貪業道。不以卒暴者。不嗔業道。性常喜樂修諸福業下明正見業道。若見若聞乃至過于自受者為性仁慈。重于法受者即四法受明怖現惡因。及重后世者明畏當苦。四法受者受謂苦樂報受。受即是法故云法受。如下文說。如富貴人廣造諸惡現樂后苦。如貧賤人持戒現苦后樂。富貴人修施戒等現樂后樂。貧賤人破戒等現苦后苦。雖有多句總明正見。次明攝眾生戒。景云。言于他種種所應作事者明同事。于中如法之事菩薩則同。不如法事菩薩不同。善能制止已下乃至隨生隨舍明其利行。下明愛語通四善業。起賢善心尊重實語下明不妄語。不離他心明不兩舌。亦不好樂已下明不綺語。言常柔軟明不惡口。余文可知。測云。問后施品云不以媒行。以此據彼今此何意婚如法也。彼據出家。此就在家。今解。此略不辨布施攝者。前辨施度中義已顯故。忍中但有耐怨害忍。精進中初問次解后結。解中景判。初明性自翹勤。后辨對緣行于精進。于中初明俗事所為堅固。二于真理心無怯弱。前中初明作事方便。二凡所施為下明根本業。于諸廣大已下第二于理無怯中。先明理觀無怯。次戒入眾下明擊論等事心無畏憚由精進成。后能引已下明以大事況小。基云。此具明三種。始從謂諸菩薩以下至思擇方便要令究竟明加行精進。次凡所施為下至懈廢退屈明被甲精進。于諸廣大事業乃至何況小事來明無怯弱精進。靜慮中景判。初為性審詳無多散亂。次明能修禪定。就中有二。前明修禪。后明依禪起福慧果。前中又二。初有三句修禪方便。次后一句正辨待禪方便。三句中初明見聞修善勝處。謂山巖林藪乃至隨順晏默。第二便生是念下心欲從就深生戀慕。第三性薄煩惱下正處山巖至遠離處。自下得禪。所謂思量目義。心不極為尋思所擾。下明禪定果。初明福果。謂修慈悲。即四無量。后明智果。于其怨品等是慈。若見聞下修悲。問曰。大乘所說菩薩修悲一向名大。為亦有悲而非大耶。解云。如辨功德之中云。悲者即共。大悲不共。即知悲與大悲二種具有。若爾應四無量外別有大悲。何故下文修四無量中云。若問何等名為菩薩。應正答言。住大悲者是。解云。菩薩初學為止煩惱假相修者。但名慈悲喜舍。不得名大。若修成濟物。方得大名。所謂大悲大慈大喜大舍。于彼眾生隨力已下重辨修悲。于諸眾生性自樂施利益安樂者。重辨修慈。上來福果。下明慧果。謂親屬衰亡乃至思能安忍等由其慧也。其性聰敏于法能受者聞持也。能持能思者義持也。成就念力于久所作自憶亦令他憶等者宿念通也。由菩薩加被令他記憶。他既能憶又能令他展轉記憶。由本勢力故得如是。基云。此三種始從謂諸菩薩乃至及遠離所深生戀慕明方便靜慮。性薄煩惱下乃至況于親品及中庸品明饒益有情靜慮。若見若聞下明引發神通靜慮。此解第三中論云。于法能受能持能思。如十地論云。世親釋以聞思修三慧配之。聞謂受。記憶思不忘名思。即此思能生修。從因為名。修慧名思。此別一意。更勘十地論。慧中景云。言成俱生慧者。是生得慧。能入一切明處下明于境觀達。初違明處等事境。遍于彼彼下能違理也。基云。此中者意無別明。三種且配之。性不頑鈍性不微昧性不愚癡。此三句三慧次第配之。以上諸句論菩薩但能成就俱生慧即生得善。亦能入一切明處境界即方便善。此二句意總也。配三慧下文亦總明。三慧離過。能有力思擇。又性不頑癡。當加行慧。論此慧能入一切明處境界。復成就生得善。其后得慧起言說故。遍于彼彼離放逸處有力思擇。其無分別慧異前后智。此中不重論。又釋。此總論菩薩慧。未必別明三慧。結云應知是名能比菩薩姓粗相等者。泰云。彌勒自言我是菩薩。但可以此事事粗相比知有情身中種姓。至如決定證知。唯佛世尊究竟現見。我之慈氏不能現見。基云。以菩薩細種姓相難知。今以行比知種姓故。言能比菩薩種姓粗相故。此段初文云。由此相故令他了知真是菩薩。其細相決定實義唯佛能知。此中且推于佛。不言我亦不知。古人云彌勒不知者謬也。以善戒經云種姓粗相我已略說。諸余實義唯佛能知者。當釋迦亦不知也。且知推佛。非彌勒不知但言佛究竟知我亦知不究竟。由諸菩薩乃至余不應理者。第三總結性相也。景云。由諸菩薩所有種姓者。種姓體也。如是功德相應者。與種姓相相應也。成就賢善諸白凈法者。總結姓相名白凈法。三藏解云。由諸菩薩所有種姓與如是功德相應者。總是種姓體也。種姓之中有過恒沙功德種子。性類集聚故言相應。言成就賢善諸白凈法者。種姓相也。唯次下文順三藏解。有人復言。所有種姓雖舉種姓而未取之。性與如是功德相應種性相也。成就賢善諸白凈法者。諸種姓體也。是故能與等者結成持業。結二種姓為佛果因。因是持義。舊地持師云。此文嘆其種姓最勝不可思議等者。不然。今舉種姓所生佛果名最勝等。泰云。微細種姓。與粗六度相因極故能與難得等五命果為證得因。應正道理。若說菩薩種與余二乘果為證因。不應正理。自下第二隨義分別。于中有四。初明種姓處相所有白法起時不定。二明種姓菩薩受生不定。三辨白法相違四隨煩惱。第四明證菩提有其遲速。初云種姓菩薩乃至性與如是白法相應者。景云。十信已前性種菩薩若不起于四隨煩惱即起有漏施戒等行名為白法。亦可已入十信習種菩薩如是白法或起不起。泰云。無始已來本有種姓人乃至未為四隨煩惱惑。不具四之所染污。可以相表與白法俱。若被染污白法不顯。即不可以粗比知細有性種。基云。此中白法謂前六度。四隨煩惱如次下自列。其無始種性菩薩未具為四種惑。不具四種染污。種姓與如是六度相應。若被四隨之所染污故白法不現。受生不定中所謂十信已前姓種菩薩遇緣造惡生于惡道。雖生惡道與余二乘及無種姓生惡道有大差別。謂有三別。一暫生速脫。二不定猛利苦受。三觸微苦增上厭離悲余苦者。此中既言久處。將知位在十信已前姓種之位。問曰。十信已前菩薩有遇惡友得造五逆五劫受苦。云何得言暫生速離等。三藏解云。若有大乘種姓本性賢善。于父母等深生戀慕不造五逆。由余惡業生地獄中。以種姓力能速解脫。亦有新業生彼。不同云舊微塵故業。亦可此據十信已上初地已還習種菩薩不造五逆。由余惡業生惡道中。能速解脫。若十信已前雖有種姓不廢遇緣造五逆業多時受苦。言如是等事皆由種姓佛大悲因之所熏發者。由彼身中有當作佛大悲種子熏發之力。雖生惡道與余差別。泰云。無始已來有菩薩種者由造惡業故生惡道。與余二乘決定性人及無性者有大差別。差別雖多。今略四事以顯不同。二因前判。第三受性生厭。第四悲余受苦。此文四事并由無始而有菩薩種姓力之所作辨。四隨煩惱中。此論多說十種煩惱名根本。纏垢名隨。對法說一切煩惱皆名為隨。以展轉相因而生。并名為隨。今此所明業之與報因煩惱起。并名隨煩惱也。第一唯是煩惱體性。第二通有業惑名隨煩惱。以近外道起諸邪行。第三由身系屬夫主王賊。不能自在修道。此即說報名隨煩惱。第四資具貪乏顧戀身命。貪及報名隨煩惱。明證菩提有遲速中二。初明種姓人證有遲速。二明無種姓人決定不證。前中由四因緣不能速證。一未值佛說無倒道此未發心。二雖聞說發心顛倒修學。三雖說無倒而方便慢緩。此三并在十信已前。第四已入地前四位。善根未熟。初地資糧未得圓滿。因緣闕故不能速證初地菩提。如小乘中下種成就。若成就者必入見道。此中亦爾。既言善根未熟。將知此人未入初地。若無種姓雖有一切一切種當知決定不證菩提者。景云。謂定性二乘及無三乘種姓之人假設雖有初緣值一切佛。二雖聞法修習一切無顛倒行。三一切勤修方便而無慢緩。以無種姓必定不證初地菩提。若翻此四。應云第一值一切佛聞法發心。二由發心無倒修學。三勇猛精進。四善根成就資糧圓滿必入初地。基云。一切有三種者。初一切謂佛。第二一切謂學行。第三一切謂三世。言無性人雖有佛及所學行。三世中決定不證菩提。又釋。初一切者謂佛。第二一切者于所學法無顛倒執。第三一切謂方便急速。翻前三因緣。但除根未熟無種姓者亦得值佛學行急發愿等。無第四根熟。當知決定不證菩提。泰云。無始已來雖有種姓。由闕四緣不能速證。四緣若具唯經三劫便能速證。資糧圓滿即在初劫定得成佛。故無姓人必闕第四。前三得有

　　發心品

上來已辨種姓持。因種姓故。便能發心愿求佛果及利他事。是故發心以愿為性。如彼初地真證發心真愿為體。今此發心亦愿為體。問已知發心以愿為體。未知此愿以何為體。答曰。薩婆多一處云。法界有二。謂相應不相應。相應者。思愿等。不相應。謂得等。故知以思為愿。一處云。希求。希求與愿相順。故知是欲。一處云。愛有二種。一染愛是貪。二不染愛是信。謂愛佛菩提等。故知是信。成實云。愿謂思愿。大乘中依無相論。思欲為體。智是助伴。瑜伽四十九卷解愿度云。希求后智殊勝性。當知名愿波羅蜜多。此文說欲是愿。唯識第九有兩說。初擇法為性。第二有義云。以欲勝解及信為性。景云。道理發心求彼菩提及利他事。同時心聚一切皆此思等三最勝偏為愿體。是故發愿即是發心。發心不退入僧祇。始在十信初。論中據智為前導故。故言方便等四后智為體。施戒等六無分別智為體。測述三藏言。于三法上假立愿故。以三法為體。雖攝論等明十度中愿是后智。不應以慧為體。所以爾者。是通體故。以對法云一切功德皆以定慧為體。此則通體。不可則依彼文云慈悲喜舍等以慧為體。此亦如是。基云。若克法即欲信為體。此發心品即發心持。于此品中文相有三。初有五句釋發心體。次有四句釋發心異名。第三隨義分別。前中先別解后總結。解即有五。初辨自性。昔遠公云。愿與發心有何異耶。解云。要菩提果自屬名愿。作意趣向名為發心。若作此解。愿與發心二法令別。違此論說最初發心以愿為體。又余經論皆云發四弘愿名為發心。二明行相。希求菩提。三明所緣。即緣彼菩提及利生事。四明功德。景云。善極善即身業是。賢即語業是。妙即意業。泰述兩釋。能得愛果故善極善。伏現纏故是賢。斷隨眠故是妙。五明最勝。菩薩下作輪王等化他生死之身亦為第一。于出世法愿成佛果勝彼二乘亦名第一。問曰。第二希求菩提及利他事以為行相。行相即是心之相分是所緣境。與第三所緣之境何異。解云。第三所緣即據本質。第二行相是其影像。問文中既求菩提復為有情而發心者。何故但名發菩提心不說發薩埵心耶。解云。本為救他而求菩提。但云發菩提心。即是發救薩埵心也。又復發心令生同我俱證菩提。故但云菩提心。不得說言發薩埵心。基云。初云最初發心乃至普能攝受其余正愿。下又云最初發心能攝一切菩提分法殊勝善根為上首故等者。此中以最初正愿發心皆猛利故。能攝余愿心。又此初愿心為上首先起。余愿心等皆是此種類。故是初愿心攝。第二釋異名中。初解后結。解中四句。初名趣入。三藏云。真證發心所謂初地。如是發心即名趣入無上菩提。菩提數等者。此據世俗言說道理。此之發心亦名趣入。基解意同。泰云。登地已上得真法空無漏智故。是勝義諦大菩提數。地前菩薩但發求心未得法空。故依世俗假名說為大菩提數。意亦大同。第三句云大悲等流者。泰云。以大悲為發起菩提心果。故菩提心是悲等流果。悲是菩提心同類因也。第三隨義分別有四。初明發心有退不退。二明發心因緣。三就緣因力等分別有退不退。第四最初初發心堅固菩薩下明不退菩薩攝善離過所得勝利。初中有二。先辨退不退。后遍亦約退辨究竟不究竟。前中泰云。已入十信定無退還。未入十信發而還退。如彼本業經云。十千劫后不退發心。起信論一萬劫前發心有退。辨究不究中。景云。舊解據今一身不發故名究竟。后身還有發義。今解。此據無大乘種姓之人雖遇勝緣相似發心。一退已后畢竟不熏發。退已熏發者。不定姓為遇惡緣故退。由有種姓故能熏發。泰云。菩薩種姓及不定人雖退不久更發菩提心。故不究竟。自下第二明發心因緣。景云。四緣是疏。四因是親。即此因緣和合有勢用故名四力。基又云。緣疏因親力為助伴。通明因緣二種故有三別。四緣之中。初緣即由見佛僧神變增盛所以發心。于中有四。一見聞佛僧希有神變。二由見聞故便即興念。三于大菩提深生信解。四由信解是故發心。言安住者。即是其佛。修行者。謂諸菩薩。第二緣由聞依菩提故所說正法深信發心。即復有四。一聞正法。二聞已于教生信。三由前二故于佛智慧深生信解。四為得佛智是故發心。第三緣由見正法將滅所以發心。即復有四。初見菩薩法藏將滅。二因見興念起護法心。三于佛智深生信解。四為得佛智所以發心。第四緣由睹眾生為五濁所逼。于中導引令他學我所以發心。即復有四。初明于劫末時見諸眾生煩惱纏逼。二因事興念起引導心。三于菩提深生信解。四因信解是故發心。十隨煩惱者。即下十種多字是也。若依舊論。第四名苦惱。第五名穢行。余之八名新舊無異。其中初一是無明。第四是受。第五者景云。但是無堪能不調柔性。測云。依此瑜伽上下文。多以煩惱種子為體。或可上來諸惑皆有無堪任性義。即是粗重。第七惡業。余有六種。是煩惱。彼余九種根本煩惱余隨煩惱并在多諸煩惱中攝。基云。憂苦惡行等是隨煩惱者。以隨他煩惱生故名隨煩惱。非體是煩惱。又從多為名名隨煩惱。體非是也。在隨煩惱門收。名隨煩惱。次明四因。初問次答。中先列后解。前中第一種姓具足。第二賴友攝受。第三多起悲心。上云發心是悲等流。第四于苦無怯。問曰前四緣中第一見佛菩薩神變為緣。今明第二賴友攝受即說為因。何差別耶。景解。前者直睹神變所以為緣。今者為佛攝受發生聞慧為發心因。基云。彼緣中但見作神通未攝受教誨。今教誨是親故是因也。見作神變是疏不教誨故是緣也。故二有別。又云。因中第三于諸眾生多起悲心。與緣中第四末劫時等救度眾生何異者。緣中但自創發心令他發心。因中代他受苦等是親故因也。就解中釋初因。云六處殊勝等。如前解釋。釋第二因由四種相善支具足。于中第二放逸。直于五欲境中放逸不必行于殺等。第三惡行。明是殺等。第一第四可解釋。第三多悲心。亦有四因。依四境處雖不串習而能發起下中上悲無有斷絕者。景云。四中但取三境除自。非悲境故。基云。四境謂前列他自受苦等。若見自若見他隨遇一苦起下悲。若見自他隨遭一苦起中悲。若見自他受無間大苦起上悲拔濟。又或于四境一一皆能起上中下悲。測云。準此文判。既云雖未串習故知初地已上為名發心持者。此非分別世間。釋第四于苦無怯亦有四因。有思擇力能知我從昔來無利益苦尚能忍。況今有益設苦何畏。下明四力。初一自力。自力勢多假外緣少。第二他力。多假外緣自力微少。此之二種由現在力未曾宿習。第三因力。宿習大乘善法者。由宿習力暫見佛等即能發心。名為因力。第四由于現法長時修習種種善法發菩提心。名加行力。第三就前緣因力等辨退不退。中二。初就緣因力辨退不退。后就四因令退。言若諸菩薩依上總別四緣四因等乃至亦非無動者。基公解云。此中意明若前四因四緣中。若別依一因一緣或總由四因緣二發心者。于四力中但依二力謂自因力。此二力中或別依一力或總依此二力而發心者。此皆堅固不動。差別依他力及加行或總二力而發心者。此不堅固亦非無動。若勘四緣中。初緣是遇佛菩薩等。今此文者別依總依皆堅固不動。他力亦是謂佛菩薩。他即在不堅固非無動中收。此何相違。述曰。不然。他力者。謂王及有力者逼令發心。非如見佛菩薩。見佛菩薩。是自發心。此自發心在緣中收。故不動。為他逼發心。是他力故。動中收。又加行力是不堅固。非無動收。如因中第二因善友攝受。是堅固不動收。此何意也。述曰。非也。善友攝受是見菩薩教行行等所遇之緣勝。釋加行中小雖遇友乃世間之善士非如菩薩。故有別也。又義且約一義此中判為堅固不動等。如實者。緣因中有動不堅固者。他加行中有不動等者。且約一義別為此論也。次明四因緣能令退菩提心。與前四因相違。勘翻即之。第四明不退菩薩勝利中總有八雙十六利。但景公云。有六種二者。以法門聚藏體一故合為一。今以義別故開為三。若開若合于義無傷。第一雙中第二攝眷屬過所不能染。過有二種謂于眷屬饒益損減染污違順等者。基云。謂于違起損減染污。于順起增益染污。故名二事。今解。以染污心順于饒益己者。違于損減己者也。第二雙中景云。利益者與他因利。安樂者與他果樂。世出世等亦得別二。今解。利益者拔苦。安樂者與樂也。第三有二加行。一意樂加行者。即是自利利他方便意樂。二正行加行者。正行二利加行業也。第八雙中初一由發求菩提心即是世間尊重福田。由生養眾生法身故。是眾生之父母也。第二無害利中。初解九句后總結之。前中初明現身得護非他所嬈。景云。如一輪王即有五百青衣鬼護。發心菩薩得無惱逼故。得于輪王一倍所護即有千鬼所護。測云。舊論云。成就凈福者。二轉輪王福德所護者。有兩解。一云。勝福堅固。菩薩功德。敵二輪王。故稱為二。謂古言二輪王義意相似。護二輪王。許兵眾及鬼神等。護此發心菩薩。又解。菩薩福德殊勝。非彼輪王倍能敵之。但彼出世俗過世福故。言二輪王福德護。一輪王有千善福之所衛護。發心菩薩有二千故言二護。第二轉受余生身無重病。景云。泛辨受生有三。一者系業三界。謂十信已前受三界生為業所系。受命長短不得自在。二者不系業三界。謂十信已去頓悟菩薩至七地已來所受分段。取舍自在。名不系業。三者變化三界。若頓悟菩薩以無漏智為緣。愿留此身三祇不滅名變易身。漸悟菩薩如羅漢回心入大。十信已去乃至十地但受變易。若欲化生但起化身同類化物。第三利他無倦。第四身心粗重轉復輕微。第五所用明咒皆有神驗。景云。泛爾咒誦詞句分明即名明句。基云。誦咒句泛爾。明句即咒有明辨。或此咒有明力。威神大者名明句。第六柔和忍辱。第七摧諸煩惱。第八隨所居處災橫不起。第九或生惡趣速脫愍他。基公判釋。由此菩薩乃至得倍轉輪王護所守護者。似輪王福等。謂諸惡魍魎所不能近福。余身無病福。勇猛作義利福。無倦說法福。粗重轉輕福。用咒多驗福。悲惱有情柔和忍辱福。隨惑微薄福。居國無恐福。速脫惡趣福。能厭諸苦福。下結文。如是一切等別結上所說九句。最初發心已下通結九句。及余勝利皆因攝受無惱害福之所得也

　　自他利品

從此向下訖功德品。有十六品。總是第三行方便持。于中先結前問后。第二對問解釋。解釋有二。初開三章。第二依章廣辨。依舊遠法師云。自下方便持有二。初之五品明所學法。次十一品明其學行。今曰不然。依此論云。有三種所學處。即前五品所學之處。第六一品明如是學指學法也。余有十品明能學人行。故言略說菩薩若所學處若如是學若能修學也。就廣辨中。先解五品七法以為所學。于中有二。初總開列五品七法。云何自利利他下隨別解釋。前中先問答發起。次舉偈頌。后長行屬當開五為七。初品之內自利利他即分為二。成就品亦開為二。一成就有情。二成就佛法。三依舊之自下解中還束七處以為五品。自利利他合解在此。但為向前總標綱要。無多論文。故將品自貫在首題。基云。此開七法應別處彰。今于自他利品首開者。以從菩提分法持首列也。菩提分法持從最后品持得為名。測云。七法相生次第者。菩薩觀行以自利利他為本。故先明自他利。自不住善令他修者無有是處。故先自后他。行必依理。故自他品后明真實義。依證起通。令物生信。故實義后明威力品。力用既成。理須有所成就。故威力后明成就品。菩薩起行以利為先。故先辨利后明自。就勝進因圓得果必爾。故成就后明無上菩提。釋初品中初開列十門。次依門辨。后結勸修學。十門之中。遠法師攝為五對。初二一對所利差別。次二一對利體不同。次二一對明利時節。因利現在果利未來。次二一對此世他世交賒有異。末后一對真妄別也。依門辨中還有五段。初解純共。先總問。后別解。解中先純后共。純中初開二章。解即為四。言二章者。一于純自利利他有過應斷。二無過應修。解中開二為四。一辨純自利。于中景云有其十句。一為樂求財。二為希求法。三為生天樂修戒進定慧。戒生欲界定慧生上二。精進通生三界。余七句可知。基云有八。隨義應知。二明自利共他。景云。上來第一解純自利。次即合解純利他行。以乘前辨自利行中故。即辨共中自利共他之行。兩番解釋。第二番云。又除如前所說諸相等者。除前所說施忍。其余戒進定慧等行當知皆名自利共他。基云。此中意由起智悲擬利他故求菩提。為利他故生天。亦利物教他眾生。非如前應斷中執天為勝樂求生天。令他福生即以悲為首。故修施忍等求菩提樂生天。皆樂利他故。名自利兼他。言又除如前所說諸相其余一切等乃至菩薩于此應勤修學以來。此中翻前自利障應唯名自利。今論云翻前名自利共他者。若獨翻自利障唯行自利行應唯是自利。以自利是障菩薩不為。今為明唯兼物故。雖翻自利亦有利他義。障中亦爾。若唯望自利行即唯自利障。若意欲兼物亦有他利障。故下解他利故下共自中云又除如前諸說諸相其余一切與彼相違所有利他諸菩薩行當知皆名利他共自。即翻前以邪見修施。以無因果見犯戒離正行為人說法。二法唯利他障為利他兼自。此亦應是翻純利他障為純利行。今解。意有兼物之義欲雖翻障行通自利他。上下二文相似也。菩薩以利他為本故。唯利他及共自他利非障。若自利者是障。三明純利他。于中有二句有過應斷。一邪見財施。二不信因果毀戒法施。后有三句無過應修。一諸菩薩已超欲界由悲愿力為利他故舍諸靜慮還生欲界。二諸菩薩已得自在起于變化十方利物。三者諸佛自事已滿依力無畏于十方界行利他事。如是所說已下簡別是非應斷應修之相可知。二種即初二句也。四明利他共自。云又除如前所說諸相等者。景云。除前為他舍諸靜慮還生欲界等三句。更有其余利他共自勸諸菩薩應勤修學。準基公言。除前邪見修施等二法唯利他障余與彼相違利他行名利他共自也。第二解利益安樂中又分為三。先別解利樂二相。次總約二種明與不與。后總結之。前中先解利益相。基云。利益種類自他者。謂一法自行令他行自他一種行一法故名種類。四法受謂此他世樂苦共為四句名曰法受。如下決擇約彼富貴貧賤持戒毀戒以明四句。問此中明自他利種類。何故第四法受此他世俱非利益皆是苦受此中明耶。基云。菩薩不以第四法受為利益自他。若此行無利益自他故菩薩不為之意也。又以四法受信自利知可行不可行故。亦授與人亦知可行不可行。自他俱知可行者行不可行者不行。故俱為利益也。第五相中所有涅槃及得涅槃世出世間等者。即取涅槃及得涅槃世出世道俱名寂滅。基云。此舉前第二第三事乃泛明第一第四不取意也。測云。此五相中無罪自利利他三業十善為體。攝受以無染污所攝無記異熟等樂及善喜樂舍三受為體。何以得知舍受無罪名樂者。下文云有漏受樂通三界系。故知舍受亦名為樂。或眾具所攝五塵及諸定喜樂舍受是也。言此世他世樂者。四法四法文中此世苦后世樂中一分。全取二世樂。二句為二業體。何故不取此世樂后世苦者。此世樂中取后世苦因即是不善。是故不取。或可泛明此世樂者其中亦有善無記樂。是故亦取小分。寂滅樂者。以涅槃及能得涅槃資糧等五種道。問無罪樂即是攝受樂耶。解云。四句分別。或有無罪非攝受。謂憂苦相應善。或有攝受非無罪。謂無記罪所攝無染污樂等。或有具二句。可知。或非二樂。除上爾所事。對余諸句準此可知。次解安樂相。略出五樂體性者。一者因樂。基云。以三法為體。謂順樂果業及根塵二法能生順樂受觸者。此三是因果體即通五蘊性。以通取順樂果業故。相應若有皆因樂體通五蘊為體。測云。因果體以順樂受五根六塵六觸及感現法當來二世可愛果業。又釋。現當者舉因也。二者受樂。基云。即喜樂受通漏無漏為受體。測云。三受自性為體。謂喜樂舍。何以得知。下文云三界系。故知亦以舍喜為體。三者苦對治樂。基云。如文。謂寒熱等苦息所生起樂覺。即以慧為苦對治樂體。又苦無之處義說為此樂。非實有體。以下文中自當簡擇。即隨所應或通五蘊是此受體。測云。古說猗樂為體。是故論云即于如是苦息滅時生起樂覺。是則名為苦對治樂。一云。以能息苦衣食等物以為體性。三藏意存后解。四者受斷樂。即以想受滅定為樂體。即是厭心種上立滅定。滅定位中所有厭心種子皆此樂體。論云以定為樂體故。五者無惱害樂有四種。一出離樂。景云。謂出家信戒為體。基云。即出家人。下結文云能隨順故。即隨菩提樂也。三遠離樂。謂初禪中得離所生喜樂。景云。五支并是。基云。即以受數為體也。三寂靜樂。文言二禪已上諸尋伺息名寂靜樂。景云。四支五支并是。基云。即以第二禪以上定為此樂體。以除尋伺故。亦以慧為樂體。四三菩提樂。基云。即正覺。謂無分別智樂。或通取后得智為此樂體。以斷惑得此智。以所得無為涅槃樂是此樂收。為證寂滅故說寂滅。從心心所收故此乃五樂體性也。又此五樂皆是有為不明無為。故不取涅槃寂滅樂也。測云。無惱害樂有四種中。初一以戒為體。次二是定。后一是慧及斷。故攝論及此論云。二斷二智名為菩提。此中若約因果分別者。測云。以粗相分別苦對治樂唯因非果。余之四種皆通因果。其果四無惱害樂中前三皆因后一是果。據細分別苦對治樂亦通因果。以化身受大魚等身息眾生饑苦等惱即是對治等。故通佛果。前三無惱害樂就實亦通因果。又若就漏無漏分別者。以粗相分別苦對治樂一向有漏。受斷樂一向無漏。余三通漏無漏。若細分別者。苦對治樂亦通無漏通佛果故。文中言因樂者謂二樂品等者。景云。有無漏二義。或身心二樂。下出樂因。諸根境界若此為因順樂受觸及可愛樂果業。四法為因。基云。此言因樂者。即與樂為因即為因樂。謂根境二法能生樂受。故名為二法。是樂因也。又根境亦能生順苦受觸。今取生順樂觸之根境。根境在樂受位中者是有品言。又釋。二樂品者。即樂自性中有漏無漏樂為二也。又身心樂為二也。今文中言根境為因能生漏無漏身心二種樂也。不以根境為二但以為因。意舉所生之果。謂漏無漏樂取能生之因根境為樂因也。又二樂品取如前漏無漏身心等果二并取因根境二為二樂品也。雖舉果樂意取因樂。言受樂者。謂待苦息。由前所說因樂所攝三因緣故等者。基云。三因緣即根境二及順樂果之業為三也。更別解取如前別義。論簡諸樂是自性非自性中。景云。三界系者。欲界喜樂總名為樂。初二靜慮四支五支中通有喜樂者同是喜受。據令意識適悅邊名喜。令阿賴耶適悅或令所依五根適悅名樂。今明樂受喜亦名樂。又初靜慮有三識身樂。第三靜慮有意識樂。第四定已上唯舍無樂。而言欲色無色三界系樂者。彼舍受攝益身心通名樂。苦對治樂者乃至即于如是寒熱饑渴等苦息滅時生起樂覺者。景云。問曰。如寒得火如饑得食湯漿名苦對治。為當取火及飲食等名苦對治樂。為當取彼火等所生樂受名苦對治樂。若取火等則不異前因樂。謂根塵等能生樂受名為因樂。若取火等所生樂受為體。則不異受樂。下結中云。苦對治樂息苦名樂非樂因故非樂自性。答曰。即取火等所生樂受同時慧數覺眾苦滅名苦對治。亦可如為極饑渴苦所逼惱時得惡飲食除饑渴之苦亦不生樂但生舍受。舍受相應慧數覺無饑渴等苦名苦對治樂。滅想受定名受斷樂者。景云。以依勝義行苦道理意識舍受是勝義行苦。住滅定時此勝義行苦暫時寂靜故名為樂。實無意識覺受斷樂。問曰。滅非想游觀無漏入于滅定。滅定無漏。是則但滅無漏受體。無漏受體雖復生滅而非行苦。云何而言住滅定時滅勝義苦。解云。住滅定時近滅無漏心及心所。遠滅非想有漏舍受。今據遠滅名滅有漏。以悲想舍受微細要在觀中觀苦諦時方覺非想舍受是其行苦名勝義苦。又云。如彼無為。其實無間道已得想受滅無為。后久時方得彼定。于得定時卻說前無間道時所得故名想受無為。今此亦爾。定是無漏加行非有漏。從遠所厭為名名為厭苦。雖遠心亦是有漏善。以勝義理故亦是苦。諸余所有無惱害樂等者。謂出離樂遠離樂寂靜樂。是隨順菩提樂故。是菩提樂分故。能引菩提樂故。名無惱害樂也。自下第二總約二種明與不與。于中有二。初明念與眾生有利益樂不與眾生無利益樂。二明菩薩亦自隨力受學修行。前中復二。先總后別。別中復二。初明苦樂隨益授與不隨樂欲。二就五樂明與不與。前中復三。初明菩薩以慧了知勸彼眾生舍無益樂。二明有共利益雖無樂欲應舍與之。三明有樂無益應削奪之。何以故下重釋與奪之義。是故菩薩于諸眾生若樂利益當知義意即樂安樂者。樂是樂欲。樂欲與他利益。即帶樂欲與他安樂。此是與他利樂前方便心。言于諸眾生若與利益當知義意即與安樂已下辨正與利益安樂之事。下就五樂明與不與。當知所有現法當來可愛果業所攝因樂乃至是所宜者于諸眾生即應授與者。景云。三樂一分一向授與。以無罪故。于彼受樂及根塵觸所攝因果樂或不與。如文可知。基云。此中釋前五樂應思擇可與不可與眾生義。若第一因樂中取順樂業。第三第四第五之樂應一向與眾生不應思擇。其因樂中根境二品及第二受樂應觀可與不可與方與眾生。此中有妨。如第三苦息除樂。有一眾生先為貧苦不獲造罪。菩薩為息除苦授與財寶。現獲財寶乃至放逸造諸罪等。豈不授與此樂時能生諸罪能生諸染。又無惱害樂中出離樂寂靜樂是色界定亦通有漏是有為法。若授與眾生眾生得之不廢。雖生色界起貪定味不學內法計為涅槃。復還生惡趣。眾生得之非無有罪非無有染。何故不同受樂觀彼眾生可與不可與乃言于諸眾生一向授與耶。又樂受自性中通漏無漏。何故不言有漏者簡擇思惟無漏者一向授與。如彼因樂順樂果之業一向授與根塵因樂即不授與。彼因樂有二種有與不與。受樂既有二種亦應與不與。遠師云。順樂之業攝彼決定應與者故說之決定饒益。即有眾生起順苦業菩薩不授。若起順樂業決定應與。故彼受樂中無漏受者攝決定應利益者不能盡故。不得偏說。所化無量故。如四禪決定應與者之。無漏受不然。問曰。若有根熟欲入見諦堪與無漏者亦是決定。何故不與。前解非也。義曰。若約實理。受自性中亦得如因樂分別。但以有性無性別故無漏受不應一向與。又可入地不可入地別故不應一向決授與。設令入地人一向應授。以與不令入相對故云不為例。若爾斷受樂無惱害樂如何通。答思惟漏無漏不受性故。不同因樂體有三種得作分別。又斷受樂等一向授與。唯約令得入即知已顯無漏受亦令授與。以文影顯故不說受樂

瑜伽論記卷第八(下)瑜伽論記卷第九(之上)

　　　　釋遁倫集撰
論本卷第三十六

自下第三解因攝果攝利益時節。即是自他修三因因時利益利名為因攝。三因得果果時利益名為果攝。即于因果中皆有自利益他行故。于中先征問發起開列三門。次依門解釋。后結。依門解中初明三種因果。后辨勝劣。前中有二。一別明異熟因果。二合明福智因果。前中有三。一正明八種異熟體。二辨八種感異熟因。三辨依彼八種異熟體上復起八種自利利他之行名異熟果。后之二門則是自利利他行體。初門但是菩薩八種報體非二利行。亦可初門報體亦是二利。菩薩得彼八種殊勝報體即是自利。他觀生信即是利他。此中菩薩于人天身所得壽量具足等八種報體是其異熟。所修十善業道是異熟因。此二是有漏。依前長壽等身廣起自利利他諸行名異熟果。界體諸行通漏無漏。就初門中。測師辨異熟體云。壽量以二十四不相應之命根為體。非色非心。不同成實以色心為體。是假無性故不同毗曇。形色者。三種色中以可見有對色入不可見有對中五根為體。故善戒經云。受身完具。族姓者。還以不相應中種族為體。自在者。還以五蘊為體。信言者。以音聲為體。若準此文體是異熟。所以然。此處明八種異熟既云信言具足。故知音聲。又善戒經云言語微妙。知是異熟也。問曰。瑜伽上下文聲非異熟。云何會。釋解。據隨轉理說非異熟。大勢者。以五蘊為體。人性者。亦身根少分為性。大力者。同薩婆多。不見文。謂薩婆多以觸入為體。故婆沙云。地等四大名之為力。此中若約依正分別。自在者是依報。余七為正執。基云。此異熟體勘下信言大勢具足不必皆是無記之果。但于果時有增上或等流果名為異熟。若在地前唯有漏善業感。若在地上通用無漏為滋業。又名異熟無記果唯是有漏在地前攝通在地上。若增上等流果如信言大勢等在地上通漏無漏。以在后得智起故。如是等異熟體。文云長壽久住者。測云。依諸經論具有三句。謂長壽久住壽量邊際。閻浮提五十已上名長壽。八十已上名久住。百歲已上名壽量邊際。今依此文總攝為二。以其久住攝邊際。信言具足者。景云。問聲不相續。云何得入八種異熟果體。解云。聲雖不續。彼所依四大恒續。依彼恒續異熟大生。是故彼聲是異熟生。以相從故亦名異熟。具丈夫分成就男根名人性具足者。志有剛決其聲雄朗名丈夫分。及成男根總名人性具足。第二辨八種感異熟因中。初正辨八因。二明八因一一略由三緣而得增長能感廣大異熟令起。前中基公解此八種因。若在地前唯有漏善業。若在地上通漏無漏。若感有漏果者此因名有漏。若感無漏果者此因名無漏。言惠施光明鮮凈衣物名形色因者。言形生非形顯之形。若顯之形即有光明顯色因感形色果義。故知形者但是身之形。以通顯色為因故。又同一果聚故。即以顯色為因感形色者何違也。故形或是形顯之形。攝持當來種種功德于自身中乃至名大勢具足因者。以供養三寶尊長等發弘誓愿。愿當來世攝持種種功德致于自身中。由此供養發愿等為因當來感大勢具足。是此中意也。由二因緣施他人性者。謂他婦樂自形。丈夫將轉根失壞男根。菩薩勸于女人身。攝護轉根者令不轉根。又為說法。令不轉根。彼丈夫因菩薩勸故不樂女身當得男身。轉根者因菩薩勸故得不轉根名施他人性。第二文中景公解云。一心清凈。即是信也。二加行清凈者。因信起行故。三田清凈者。由信行堪受供養名田清凈。基公云。謂無間常委所作發此加行時。乃得隨地等攝前加行所希之果。此加行等若因果皆堪能福田清凈。第三辨異熟果中。初正辨八果。二菩薩安住異熟果中已下明諸菩薩要具二事方利眾生名為熾盛名為隨順。前中基師等解云。異熟果者。不是前業所感之果名異熟果。即異熟體是業所招名異熟果。得異熟已依異熟體起諸身語等行是異熟體之果。即異熟體為因所發身語為果。此果在地前地上皆得通有漏無漏。準義應知。若諸菩薩形色具足故乃至凡所發言無不聽用者。與前八異熟中第五信言具足何異。景師解。今第二中由形色具足。故發言故發言他用是形色具足家果。基師云。若此果依彼異熟而生。但依彼所生即是果。何必要有所屬。以形色端正故人皆信用。又前信中于斗稱等無差違。故所論斗稱事無不信受。今以形色端正故所說之法人皆信受。故有不同。非即一言兩處明信。基又解自在具足中云。能以布施攝諸眾生等言者。問何故異熟大財大明大屬皆自在具足。今果中但言大財為果。答曰。前實作法有大明等。今以四攝事配信言大勢具足故。故唯布施無大明等。故不相違。大勢果中亦有出言皆為信用。但以所因別故言皆信用。隨因亦別。第二文中何等二事。一自有力能者。備足財法身心勇健。安處有情者。善識物機無倒安立。彼于自事隨順而作者即他利益。若諸菩薩自有力能不善安處所化有情等者。景云。自雖有力而不巧便安處眾生。即自他利行皆不隨順。基云。準前卷唯自利是菩薩障。純利他是菩薩事。今此亦爾。若自有能未能化有情。于自事中不名隨順。于他不名熾盛。若自無能善能安處所化有情。能化他故是菩薩事隨順而作。以自無智無力能故于他不名熾盛等。以有智慧能成熟彼物故名熾盛。若諸菩薩自無力能乃至不名能他利益事者。初學菩薩雖少有方便安立有情。亦順自事然乏財法身心無力。由是因緣不名熾盛利他事也。于三乘道速得成熟者。三乘見道方便速令成熟。自下第二云明福智因果。于中先約六度出福智體。二解福智因。三解福智果。前中施戒忍三是福非智。第六般若唯智非福。精進靜慮亦福亦智。余處經論亦說。五度如盲資故是福。般若如路道故是智。又以福門解義。六度皆福。故攝論云。一切是大福德道十度皆攝。論云。前六是無分別智。后四是后得智。又前三是福。下三是智。基云。如實前五為福第六為智。是今此處約遍策論故通二分。又前三是福理定。后三是慧者。以精進靜慮策慧故隨慧收。隱策福故故不說通福。遍策之義如文可知。又云依靜慮修慈是福。不言施等者。施在散心故不說。如是福智略有六種一一分別應知無量者。景云。今約六度略辨福智有其六種。一一福智若廣分別應知無量。測云。福三智合說為六。福三者。所二度為一。禪生為二。精進生三智三者。第六為一。禪進各一。故有六也。若依戒經。六者六度。故彼經云。何等為六。謂六波羅蜜。廣說則無量者。或說十二。所謂六度各通福智。故戒經云。菩薩福因亦智因亦六。或說三十六。謂福德六度有三六十八。猶六福因六福果。智慧亦爾。故有三十六。故戒經菩薩福因亦因亦果。菩薩智因亦因亦果。菩薩福因亦福亦智。菩薩智因亦智亦福。或說八萬四千。或說過恒河沙數等。故云無量也。第二解福智因中景云。福智因者。謂欲精進于前福智未得令得。已得令住。已住令長。總有三種。一于福智能得能住增長欲者。三時樂欲及與精進。是其初因。謂于未得能得樂欲。二于已得能住欲樂。三于已住欲令增長福智樂欲。二于福智善能隨順無違背緣者。謂離三種違背緣。一離欲顛倒境界。二離惡友倒說福智。三離福智能得能住及能增長勤修習障。離此三障名善隨順無違背緣。三于福智先已串習者。此福智因。基云。其福智因亦通漏無漏。地前地上即能生福智之因。第三解福智果中景云。言福果者。長時流轉無有損惱。又隨所欲化他義。智果亦二。一依止智所攝受福是正非邪。二能起作無量善巧乃至究竟無上菩提。福智名當知四種品類差別復有無量者。測云。四種者如上所辯。無量者明果分齊。或依福智各生四無量即有八果故。或云四無量心亦是菩薩福智果。又無量各有三緣。三四十二。又異熟有八。因果亦八。三八二十四。皆說福生。皆是福果。等隨法論。廣所行法皆福智果。言有無量。基云。其福智果即依福智所起離物利生等為福智果。此若因若果等皆唯是善通漏無漏。自下第二辨其勝劣。應知此中乃至從智所起者。景云。一就地前。有漏位中八種異熟體異熟因異熟果皆從地前有漏福生。若生八種異熟體是報因生。若生八種異熟因異熟果是自分因生。此福復由于智引導方起。復從智生。此三自在地前。道分善根所攝。若在地上所起異熟中三是有漏。然由無漏施戒等福資助令彼異熟異熟因異熟果念念增勝名從福生。復由智導引方起。是故二種乃至智為無上等者。基云。二種謂福智也。略簡異熟非正證菩提因故。解言福為最勝智為無上者。于福中勝故名最勝。望智故有上智則無上也。第四解現法后法中先問次解后結。解中有三。初現法自利。一如法積財知量受用。二現受先業可愛異熟。三為自身現法樂住。四因佛說得。言又諸如來乃至名現法自利者。景云。異生之人用世間道伏惑所得彼分涅槃。三乘圣人用出世道斷惑得涅槃皆因如來說法方得。故云如來現法涅槃。今明現法自利者。據彼異生及三乘人。因如來說現得涅槃并是自利。亦云。即據如來無分別智名出世間。及緣涅槃后智名為世間。得緣涅槃之智。如此名現法自利。若取緣眾生等后智。即是現法利他。為此但取緣彼涅槃世智。基云。此中意謂。如來證涅槃世出世法。菩薩并成熟之。以智為首故名自利。若以悲為首如前所說諸自利行名為利他。問曰。何故前卷說自利是障。今名自利是菩薩現法也。答曰。今此自利實善利他。以智為首以悲為首有義別故義說自利。非一法中唯有自利。若前障者于一法中唯有自利無利他。故不同彼障也。第二如諸菩薩已下明現法利他。第三總明后法自利利他亦有四句。一者菩薩生在欲界獲后世財寶及以自身。二者當生靜慮無色。三正生在靜慮無色而后當生欲界獲身財。四于現法與憂苦俱修習善因。是名菩薩修習后法自利利他。若與喜樂俱修習善因是即亦名現法自利。基云。此中意謂。欲界死還生欲界或生色界。色界死已還生欲界所得自體財寶。又現憂苦俱修善因于當來世獲善果故。故他世自利利他也。第三次有二句明諸菩薩現法后法自利利他。一于現法與喜樂俱修習當來財體善因。二者現得靜慮無色非退分定。若得退分靜慮無色后樂不定故云非退分。今解。退分順煩惱故不名為利。問靜慮何爾。無色既無處。如何具足財寶耶。三藏云。非唯有財寶。亦有衣服等。廣如經說。第五解畢竟不畢竟中先略解后重辨。異生世間清凈因果者。謂人天因果也。若諸煩惱一切永斷乃至名畢竟自利利他者。基云。如無學身中因無漏八道支力增上緣生有漏善法名畢竟也。唯此生故至極果故。下釋已結勸修學。言過去未來所有一切已學當學自利利他亦唯如此有十等者。上來約現菩薩所修十行。從此復例過去一切已學菩薩未來一切當學菩薩亦皆有如此十行

　　真實義品

依文明。且如三性。遍計所執法爾體無。依他圓成二諦說有。今有言有無即無。稱當真實。亦可真實即是二諦。二諦之理不顛倒故名為真實。若勝義理諦理不變異故名為真實義者。是境即二諦理為智境界真實義。于此品中廣明二諦真實境智名真實義品。何故自他利明真實品者。前因種姓故能發心。由發心故便能起行。行成轉證理故自他利后明。或行法相對以釋。前品就行明法。行不孤起必依理。故自他利后辨真實義。諸經品次第大文同此。如涅槃初明慈悲不殺等行后明四諦如來性等。約理而言。如是等經例非一。故前品后明真實義。然決擇云。復次若欲了知真實義。當先了知略有五事。又云。若欲了知真實義者。于三自性復應修觀。故五法三性于此可審。文中初云一依如所有性二依盡所有性者。文處不同。如前已解。此中辨體有其七門。一依二諦出體。如所有性以勝義諦為體。盡所有性以世俗諦為體。二約四真實出體。如所有性以后二真實為體。盡所有性以前二真實為體。三以三性為體。如所有性以圓成實為體。后盡所有性以依他起性為體。遍計所執無體非二所攝。四依五法分別。前性以真如為體。后性以四法為體。五約自唯差別辨。若理若事一切諸法各有自性。名如所有性。一切理事各有差別種種義門名盡所有性。六約二智境分別。如所有性即無分別智緣理之智如諸道理稱實性而觀。盡所有性即后得智緣事如境盡境界性而能觀之。此解大分以理事智別。七約世間出世間后智以辨。謂觀四諦十六諦三空門等觀智名如所有性。八觀心雖后得智仍出世后得緣相見道有性真如。故名如所有性。若后得智緣有常無常有漏無漏等事差別門不作相見道真如解之世間智名盡所有性。約此即后得智分為二智。謂世間后得出世后得。解。測云。何故說此二者。解云。無除二種愚故。謂真實義愚及世俗愚。又為顯二智故。謂勝義世俗二智故。或可欲顯自利利他二門故。約二諦門以釋文者。諸法真實性者即是二空所顯真如。即是諸法本性。故云如所有性。諸法真實性也。后辨四真實中開為二。后二障凈智所行真實是。言盡所有性諸法一切性者。即是因緣所生世諦事法。其后四中開為前二。即世間道理極成真實也。就第二廣辨四種真實文相有三。初列四名。第二廣辨四相。第三品末結四真實成其三品。景云。此四真實若出體性。前二真實即用世間若心境為其自體。后二真實即用出世理智為體。故下決擇七十三云。前二真實即用五法相名分別為體。后二真實即用正智如如為體。復此四種前二從義為名。后二能證智稱為名。測云。前二從能緣智為名。后二以境智為名。基云。初謂世間。世俗共許是有。依世俗理此法是有。除所執之法故名世間極成真實。以共許故名為真實。即唯有為有漏法。若無為無漏法是道理所成出世間故。二謂有智者乃至隨觀察行者依止現比至教量等道理所成之義。即通有漏無漏有為無為法。三依論文通二乘加行等智。即別三乘所得三智三智之境涅槃無為四諦等法是煩惱障凈智所行真實體。唯有漏中加行智。無漏二智及涅槃無為是即真實體。四即無分別后得智。斷所知障所得之二智及因斷所得無為真如是此真實體。即明無漏無為。又后二真實唯取因二障斷所得無為不取智者。即唯無為非通有為。就廣辨中文分為二。初正解釋四種真實。第二隨義分別。前中釋曰即為四段。初明世間極成真實。舊名世間所知真實。謂一切世間于彼彼事隨順假立世俗串習悟入覺慧所見同性等者。景云。諸佛菩薩于世俗事除智根本起滅因緣非諸異生二乘境界。今但隨順世間有性假立世俗串習之事。而共同見故云世間極成真實。問曰。諸佛菩薩若同世間想自分別共所成立悟入覺慧所見同性名為世間極成真實者。一切世間若緣四大及與五塵。若緣瓶衣苦樂受等。皆悉執實。諸佛菩薩緣四大等。若同執實便成顛倒。則非真實。若世間執實。諸佛菩薩不執實者。所立既異。即非極成。云何稱世間極成真實義耶。解云。不據同執名為極成。據所執緣境假說名字。不違于彼故說極成。如世間人說地堅性乃至說動我性。我亦同說。如說色等可見聞。我亦同。如說衣食車乘乃至田園廣莊苦樂等受世所受用。我亦說之。如是等事不違眾生同說有名為極成。而佛菩薩了知而所說法性幻化非決定有。故經云。說言世間有。我亦說有。世間說無。我亦說無。不與物諍。我說有無。眾生違故與我諍。是故四真實中前二真實望佛菩薩所知境邊。即五法中名相分別三法所攝。若取世間橫執所依本質及以影像相亦三法攝。基云。此意明。一切世間人于眾事中隨眾生所起言說意解所證之事眾共成者。是此真實體故。謂地唯是地等者是。此唯是此乃至非不如是。謂此地唯是地。水唯是水。不是火風等。起決定解世間共許故。無始傳來非今卒慮。此等真實體。第二真實中景云。言謂諸智者有道理義諸聰睿者等者。此舉能立極成道理之人。要是有智方能隨樂依于三量成立道理比敵論人。住尋伺地者。此簡第二靜慮已上諸天不能立理破敵。以離尋伺故。尋伺是假。若思若慧為體。若據假用唯在下地。若據思慧通在九地。居異生位者。異生恃我欲匡辨等立理摧敵。圣人悟理心樂寂靜不好此事。言依止現比乃至所知事等者。欲立道理必依三量善能思擇方可成立。泰云。謂諸智者有道理義者。謂有諸智者所共立有道理義。如聲有無常道理義也。諸聰睿者達理也。諸黠慧者知事也。能尋伺者。前達理知事皆通尋伺。謂初尋后伺也。住尋伺地者簡異定止。尋伺位也。以上根本定無尋伺故。具自辨才者。自有尋但信他言成立道理。自無辨能建立義。亦非極成也。居異生位者。簡后煩惱所起障諍智所行真實也。隨觀察行者。自有異生不能思量觀察。亦不能成立道理也。依止現比等者。雖能觀察亦不可依。要依止三量極成簡擇所成道理。決定智所行所知事等者。雖依三量若未定者亦不可依。故言決定智所行。是理所知事由三量說成立道理。自所建立為他說。故名所施設。是名道理所成真實。基云。言能尋伺者能伺察者住尋伺地者下。謂如欲界人一時不起尋伺。若人有起此尋伺名能尋伺者等。若以欲界對色界名住尋伺者。又說。能尋伺者明正起尋伺時人。住尋伺地謂成就尋伺人。居異生位者。謂圣人住無漏故不樂散亂多論義等。異生具散亂故多樂論義。故唯據住異生者。又圣人雖有見諦有比現圣言量等少分而有已證得故。凡夫一向未證得多生比智故。多理極成中明凡夫比量道理極成于法。第三真實中景云。言謂一切聲聞獨覺者。明證真實人。若無漏者無漏真現觀也。若能引無漏智者。謂現觀前近方便道有相見道。若無漏后得世間智者。現觀后得。亦名相見道。言所行境界是所行真實者。前后相見道行四諦境。若無相見道即行人空顯真如。即四諦如平等之理。由緣此為境至無障礙住者。二乘之人由煩惱障盡更不受生無障礙住。即是攝論二乘但除煩惱障故得解脫身。未除智障故不能得如來法身。法身即是法空所顯真如。下重釋云即于如是四種諦義極善思擇者。加行智中觀四圣諦名相見道。言證入現觀者。無相見道。入現觀已如實智生者。無分別智生。亦也且可入現觀已如實智生者出觀后智相見道生。毗曇但明相見道。成實論但明無相見道。大乘具論二種。又大乘中無相見道即現二空所顯真如。不同成實唯現于空。故彼論說。有其三心。謂假名心實法心及與空心。空心為究竟故。言此諦聲聞獨覺能觀唯有諸蘊可得者。是相見道。除諸蘊外我不可得者。是無相見道。亦可此二并相見道。以別觀苦諦為無我。言數習緣生諸行生滅相應慧者。此集諦觀。修習異蘊補特伽羅無性見故者。此據滅道二諦觀也。以大乘說。滅道諦下皆有薩伽耶見。十六行外別以有漏無我行觀于滅道以為無我。不爾還就集諦苦諦消此兩句。發生如是圣諦現觀者。相見道。基云。言若能引無漏智者。非有漏加行智。云何是煩惱障凈智所行真實不緣無為涅槃耶。義曰。論云不正是緣涅槃智。此能引無漏智緣涅槃。亦說。此加行為此中收。論云數習異熟蘊補特伽羅無性見故者。即數習離蘊外無我見也。測云。若無漏智者。是見修無學智。若能引無漏智者。是七方便智。若無漏后得智者。由無漏觀所引后得智。謂三心見道十六心見道等。若依對法有三重見道。一無相見道。二三心見道。三十六見道。就此中無相見道若約二乘此觀人空真如。若約菩薩雙觀人法二空真如。三心見道說不同。一云。約無相觀義必具真見。后十六心是相見道。若依此說。于三中二乘見道唯有二心無第二法假緣智。前一無間道后一是解脫道。菩薩具三心。初一人空無礙道第二法空無礙道。第三人法二空解脫道。一云。人法二執見道所斷皆有兩品。謂粗細。初之一心斷人執粗品。第二一心斷法執粗品。第三一心雙斷人法二執細品。一云是后得智。就中義說。一云。三心是菩薩見道。十六心是二乘見道。一云。二乘菩薩皆有三心及十六心。雖有兩釋后說為勝。所以知者。瑜伽云由此三心生十六心。故知一人具作三心及十六心觀。就十六心中法智類智兩處不同。若依對法。觀三界四諦真如理名為法智。即觀前智名為類。若依瑜伽。一云。相同薩婆多等。緣欲界四諦名為法忍法智。緣上四諦名為類忍類智。一處云何同對法。勘間何故兩論不同。三藏解云。入道之人有其二種。或有依對法所說十六心入見道者。或有依瑜伽十六心入見道者。就實為論具有二種。瑜伽對法各據一邊。故不相違。又解。總約諸心心所辨見相有無合有七釋。一云。一切心心所皆有相見。二云皆無。如安慧等。三云。無分別智二分俱無。余心心所俱有。四云。二智俱無見相。余皆具二。其后智如說有義俱無。離二取故。五云。無分別智見有相無。后智二分俱有。即是護法正宗及佛地第三正義。六云。正體二分俱無。后得有見無相。七正后二智皆有見無相。余皆具有。然護法正義但無分別智見有相無。余心心所二分俱有。故瑜伽七十三云。說無相取不取相故。而觀所緣云帶彼相起名所緣者。說帶相言有其二義。一帶影像相故名為帶相。二云挾帶體相故名帶相。無分別智雖無所帶影像相分。然即挾帶真如相起。所以者何。能緣見分不離真如。是內證故。約有一心見及說三心為真見道中。三藏總述二十五釋。謂頓斷十一漸有十四。雖有諸說。護法正宗頓斷一品。第二師說。不有二心。所為正宗事究竟時其相等故總說一心。二心非一名多剎那。或可三加勝進道。故不相違。今解。二十五釋猶未盡理。斷一品中合有漸斷。三師說準前應思。如是總合有二十八釋。然護法宗三心見道。是后得智非正斷障。論云聲聞獨覺能觀唯有諸蘊可得者。謂聲聞獨覺于諸蘊中見人空真如。無性菩薩兩釋不同。一云。二乘但觀六識不觀賴耶。是故諸蘊不攝賴耶。一云。所言二乘不觀賴耶。就別相緣。若就共相無常等觀得緣賴耶。若依后釋通攝賴耶。第四真實中景云。言謂于所知能礙智故名所知障者。此釋所知障名。謂事中無知及與法執現行及種皆有勢力。能令身心不得安穩。能礙于智不達所知。名所知障。言從所知障乃至所行真實者。斷所知障得彼二智。二智境界名所知障凈智所行真實。問法執體與事中無智何別。一解。由法執體故。不可前事即名事中無知。二解。法執自是異熟生。顯執法體用。事中無知泛據余心。如不解了威儀工巧。或復不知大地厚薄山量高下大海深淺。皆是事無知。未必堅執有其法執。又后法執若望二乘是無記性。如貪嗔等煩惱起時貪自貪愛。即有法愛了前法。嗔等亦爾。雖同時起即有不善無記性異。若爾善心起時帶法執。善心自行施戒。體性是善。法執執有三事自是無記。有何妨耶。解云。如執人我見時必與無明相應。若有善心有法執。彼法我見必與無明相應。若與無明相應不得是善。問如貪起時即帶無知。貪與無明相應自生不善。無知與無明相應應自是無記。廢善心行施即帶法執。法執與無明俱自是無記。答曰不例貪帶無知即有二種。無明與貪無知各自相應。若善心行施有法執者亦應有二。無明與善心執各自相應。若許善心與無明相應不成善心。若不許善心與無明相應。亦應不許善心法執相應。問若善心無法執者。云何行施見有施受及與財物著三輪耶。解云。行施自是善心。執著三事復別有異熟生執有三事。以迅速故謂在一心。此復云何乃至所行境界者。此出所知境體也。諸佛菩薩觀法無我為方便故得無分別智及后得智離所知障名為善凈。于一切法離言自性者。即是依他及圓成實。此之二性性離名言。假說自性者即是遍計所執隨其假說計度執有名假說性。若無分別智證真如時。若離言性若假說性同一真如心境。重言平等即是無分別智所行境界。言如是境界至所知邊際等者。此真如理對苦空等為最第一。無有上故稱無上。若見此理證究竟名所知邊際。齊此已外一切智人正勤思釋更無去處皆悉退還不能越度。泰測同述。于一切法乃至平等平等者。西方有二釋。初釋云。真實性離言自性。分別性情所取法。是言說所說自性真實性所離也。假說自性者。依他性是假說自性法也。平等平等者。菩薩證能取空證二性時皆無能取所取。故言平等平等者也。第二難陀釋論云。依他真實皆離分別性故并是離言自性也。于分別性假說自性中說有能取所取。菩薩入法無我時于假說自性中能取所取皆遣。故云平等平等。無分別智所行境界即是真實依他皆是真如也。七真如中依他性亦名真如也。備云。即據真如勝義諦故離言自性。世俗諦故假說自性。此之二境等無差別。即是二種無分別智所行境界。三藏亦同此解。自下第二隨義分別。于中有五。一明所證真實理體無二。二明修空勝解成大方便。三明入法無我知離言法二智行相。四辨秉御無戲論理能修正行。第五廣明離言自性。初云又安立此真實義相當知即是無二所顯所言二者乃至是名非有等者。景云。初總標四種真實。即是依他圓成無二所顯。亦釋無二。言此中有者即是世間長時所執等者。此執遍計所執以之為有。是增益謗。言非有者乃至都無者。以遍計所執無事無相諸色乃至涅槃依彼依他圓成實有之法起遍計執。言所依二性一切都無。是損減謗。言假立言說依彼轉故皆無所有是名非有者。假立言說要依實法方始萌起。而謗所依皆無所有。是名非有。即損減謗。先所說有今說非有有及非有二俱遠離者。明此品中四真實義于前所說有及非有二俱遠離。言法相所攝真實性事是名無二者。出彼真實無二法體。法相所攝者出彼依他為無二法。真實性事出彼圓成為無二法。由無二故說名中道遠離二邊亦名無上者。由無二種義故即是遠離增損二邊。得稱中道。故亦名無上。言諸菩薩智于此真實。道所顯者。諸菩薩智猶帶障故。于此真實漸學修證。泰云。此中宗意明依他真實皆是真實義相。即無二所顯。言二者并是分別性中所立二也。有為無為名為有。如成實或立性空無我我所名為無。此有無二法皆此分別性也。此分別性中有及非有菩薩入法無我觀時并皆遠離。法相所攝依他真實性事。是名無二。前分別性等有無二也。二邊者。分別性中有無。基云。此中意者。謂一切境本自無有。今執者妄安立當有假說自性是有。即無始來世間所執起分別戲論根本。謂依境起名言分別故乃至計有涅槃。如是等是遍計有。如是等所執戲論故說之為有。言非有者。謂如遍計假說諸色等自性為無事無相故。所依言說說言假法者。此無事無相所依名言一切都無。所依無故諸計有色等此皆無所有。是名非有。如是若計有非有皆遍計所執。圣者除之名為中道。測師等解云。當知即是無二所顯者。以觀有無為真實相。此真實即是勝義諦。亦名無二亦名非凈非不凈。故莊嚴論第二卷真實品偈曰。非有亦非無。非如亦非異。非生亦非滅。非增亦非減。非凈非不凈。此五無二相是名第一義。行者應當知。體云非有者。分別依他二相無故。非無者真實相有故。非如者。分別依他二相無一實體故。非異者。彼二種如無異體故。非生非滅者無為故。非增非減者。凈染二分起時滅時法界正如是住故。非凈者。自性無染不須凈故。非不凈者客塵不起故。三藏解云。此論云所言二者出有無體。有即依他起性。無即遍計所執。真如體離有無故言無二云云。第二明修空勝解成大方便中。基師釋。修空慧是菩提方便。是空空于遍計所執。不如前所言非有之空也。第一又即此慧是諸菩薩等一行三字總明修空之慧是菩提方便。何以故以次下有四之中。第一諸菩薩下乃至成熟佛法及諸有情兩行。明由有空慧故不著生死。第二又能如實了知生死乃至深心厭離一行四字來。明于生死中多受生死教化眾生。不以無常等行厭背生死求入涅槃。即不著涅槃。第三若諸菩薩不能如實了知生死乃至不能成就佛法及有情四行來。明若無智者多入生死不能成就佛法有情。若有慧者不入生死善能成就佛法有情。即不入生死簡異凡夫。不同凡夫起貪等惑入生死故。菩薩不入即由智也。常處涅槃。第四若諸菩薩于其生死以無常等行深心厭離乃至正等菩提三行四字。明菩薩不如二乘厭背生死疾入涅槃。以無悲故。菩薩有悲教化眾生不入涅槃常處生死。即簡二乘也。上來一翻解說。以下第二翻解。又諸菩薩由有如是空勝解故乃至于證無上正等菩提無大方便以來。初正解。第二覆凈前義及解。初正解中有三。初二合釋。三第四各別自釋。初二合釋者。論云又諸菩薩由習如是空勝解故即于涅槃不深怖畏亦于涅槃不多愿樂者。是乃第一由有空慧故若處生死不怖涅槃。第二雖了知生死能入涅槃亦于涅槃不多愿樂。以有悲故。即第一第二合解也。何以得知。準反解中知也。第三若諸菩薩深怖涅槃乃至遠離一切清凈解者。由有煩惱等故不善處生死怖于涅槃不生希愿。遂不能發于涅槃界清凈勝解。由無智故不能斷生死即多處生死。第四若諸菩薩于其涅槃多住愿樂乃至不能成就佛法及諸有情者。由無悲故于其涅槃深心愿樂速疾入之。故不能成就佛法及諸有情。若有悲者不樂入涅槃。于生死中教化眾生。故不著涅槃。上來正解有空慧勝利。若合初二解為三段文。若義即為四段。此中先標為三段。下義分為四段。故云第三第四等。從當知此中下及知凈義。此中有四。第一由無空慧故。不如實了知生死。即雜染心流轉生死。此反解。合解中第一于涅槃不怖畏。第二若以無常行厭生死即速疾入涅槃。即反解。合解中第二亦于涅槃不多愿樂。第三若無智故其涅槃深心怖畏。即于能證涅槃資糧不能圓滿常處生死。即反解。上來第三遠離一切清凈勝解。第四若無悲故于其涅槃多住愿樂即便速疾入般涅槃。即反解。上來第四不能成就佛法有情。今結反解故論云是諸菩薩于證無上正等菩提無大方便。下第三重解四義。以理準文可知。或第一正明四義。此總立宗。當知此中反解下重釋前義。就重釋中二。初反解四義。第二正釋四義。景云。初略明證真實慧能得菩提為大方便。第二廣辨有四方便兩番重釋。就前番中。初明于彼生死中有二方便。后明于涅槃具二方便。前中順釋后反釋。后中亦爾。世親取此中意攝論中用通達生死苦而能恒入。是二方便知涅槃樂而不速求。是二方便。泰云。言又諸菩薩由習如是空勝解故即于涅槃不深怖畏亦于涅槃不多愿樂者。若如分別性計有實涅槃斷身智。故凡夫有我即便怖畏。今菩薩入法無我所計身智涅槃本無。又菩薩所證涅槃不斷身智。有依他真實二性故不生怖畏。知于生死情所取苦本來自空。于生死既不極厭。故涅槃亦不多愿樂。第三明由入法無我證離言法二智行相。初略次廣后結。景云。言由能深入法無我智乃至少品類可起分別者。通達依他及圓成實離言自性。除此二種離言法外更無小法及少品類可起分別。即顯二性之外遍計執畢竟是無。唯取其事至但行于義者。此明二智行相。后智唯取依他起事不作念言。此是唯事。無分別智唯取真如不作是念。唯是真如。俱行于境離分別故。測云。西方三釋不同。一云。唯取其事者緣依他智。唯取真如緣真如智。此雙舉兩智。言不作是念是事是如者。釋二智行相。謂緣俗智不作是念。此是唯事。緣真如智不作是念。此唯真如。但行于義者雙結兩智。是現量故不起分別但緣其體。一釋云。唯取其事者自證分。不作是念此是見分事。是唯真如者見分。不作是念唯真如但行于義者。雙結自證分行于見分義。見分行于真如義。三釋云。唯取其事者。地前加行位中俗智。唯取真如者。如加行位緣真如。不作是念已下。初地已上無分別智也。泰云。于自性分別達無少法可起分別。于義中達無少品類可起分別。次廣辨二智行相。先明正智行相。次明后智行相。后結菩薩二智勝利皆依方便法無我智而得成就。初云如是菩薩乃至得最勝舍者。景云。真如遍在一切諸法。根本智行真如時。于一切法平等平等。于一切法處所有真如平等覺得最勝舍。此又即說無分別智唯舍相應。而言極喜地者。據其出觀后智心喜。泰云。依他真實俱名勝義。七種如中俱是真如。又釋。依他是俗諦。此下偏明證真實性勝義諦故。于一切法無能取所取故。重言平等。以真如慧如實觀察故。一切處具平等定慧心者定也。見者慧也。證如定慧離沉浮極故名最勝舍。基云。菩薩得平等見得平等心能得最勝平等之舍。有云。此舍入見道最初得舍者據即舍受。不然。次后智功能行相。景云。此有六句。一依止此舍于諸明處及諸善巧速能成辨。二得大念力不因善巧貢高慳吝。三于生死流轉大苦而于菩提堪能增長。四得尊貴憍慢漸滅。五得勝智舍難他心。六功能漸增轉覆自善。泰云。言如如證得智慧殊勝乃至深心棄舍者。凡夫得少智慧乃于他所難詰諍訟。菩薩不爾。得勝智慧倍于他所心棄舍難結諍訟乃至犯禁現行。是故一切已下第三結三世佛皆依法無我智而得菩提。第四辨秉御無戲論理能正修行。初總次別后結。別中即是六度。前五度可知。第六般若中初明無分別智。謂成極真智為自當來般涅槃故。次明后智有四。一敬有功德。二愍有過。三慈有怨。四能報恩。若有力能財物等增酬報。若無力能財物。彼來求請即為彼營作不逆彼意。令彼知我實無力等。第五廣明離言自性中分四。初文正辨離言自性。二引說證成。三明諸佛起言說意。四明不了離言說法起八分別。前中初問次答后結。言以何道理應知諸法離言自性者。凡夫知法必藉言起。尋言得取義乃可得。論主上云。于一切法離言自性法既離言即無像貌。據何知有離言自性。答中有二。初立正宗。二若于諸法以下破邪執。前中景云。此文答意。諸佛菩薩有離言智知離言諸法。諸余凡夫但有隨言說智不能得知離言說法。今為隨言說智人以義比度令知有彼離言諸法。如今凡夫舉心緣境起說起執皆迷二諦。如為世諦起于言說。隨言執有世諦之體。隨言情執。世諦雖無非無所迷離言世諦。如為真諦起于言說。隨言執有真諦之體。隨言情執。真諦雖無非無所迷離言真諦。若無所迷離言二諦。即無情有執取二諦遍計所執。今舉遍計所執法無證有所迷離言二諦。言謂一切法假立自相乃至非有自性者。此據隨言執法性。非是有但有言說。亦非離彼至是言境界者。外人救云。能詮言中雖無所詮法性。何妨言下別有所詮是言所行。故復破云。亦非離言別有自性是言所行。此義至于后文中論家自破。外人復云。言本詮法性。法性非有。言性應無。故今復云。如是諸法非有自性。如言所說。亦非一切都無所有。隨言所執法雖非有。不可即諦言說都無。外人復言。隨言詮法尚自非有。離言說法應非有。故后論云如是非有亦非一切都無所有者。隨言說性如是非有亦非一切離言自性都無所有。云何而有者。既不都無。云何而有。謂離增益乃至如是而有者。若離增減二執境界。是故言有。謂遍計所執實無增益為有。依他圓成實有損減言無。由此增減二種妄執不能證會離言法有。若離增減方證知有。下出二智離增減故知二性有。故言即是諸法勝義自性。當知唯是無分別智所行境界者。望遍計所執顛倒法無。故余二性皆名勝義。圓成實性無分別智所行。依他因緣無分別后智所行。是故總云勝義自性唯是無分別智所行境界。泰云。如薩婆多等。眼見青黃等色稱眼所見說是青黃等色。乃至意識緣涅槃隨意識所緣說有定性散滅涅槃。故一切法可言說說自心識所緣分齊。今大乘不爾。如眼識緣色之時。眼識是證量知。境稱眼識行解。乃證依他性色不可言說。同時分別意識所證色分齊亦不可說其色相貌。故證量所知稱法。能證所證皆不可言說。從眼識后起意識始分別之。我眼見色說眼所見是青黃等色。乃至說無漏滅智后起后智。云我從涅槃說是涅槃。故言說說諸法是色乃至是涅槃。皆不稱證量所知。能是假說色自相乃至說涅槃自相。上問斯事以何道理應知諸法離言自性。下答。謂一切法假立自相。或說為色或說為受。乃至涅槃當知一切唯假建立。諸法自相乃至證量所知不可言說。非有自性乃至是言境界者。亦薩婆多等說即一切是有自性。衛世師說六句義。由第四有句義故令一切法皆成有。此有與諸法各有自性。故法體之外別立有自性。如小乘及外道所立自性皆是言說所行。是言說境界。即非彼執故。言非有自性者。非薩婆多即法有自性。是言所行是言境界也。亦非離彼別有自性等者。非衛世師離彼法體外別有自性。是言所行是言境界。謂離增益實無妄執等者。一釋大同景師。第二又釋。離增益實無執即是真實性。離損減實有執即是依他性。如是而有者。依他真實謂有也。備述答意。云于依他性離遍計性實有妄執。及離依他所依真如實無妄執。如是離有離無非有而有。即是諸法究體相。圓成實性法釋二空所顯真如。基云。論問以何道理知離言性。答中謂一切法假立自相乃至亦非一切都無所有。此中破執有二。乃至是言所行是言境界牒外二計。第二如是諸法非有自性下重破外計成立自宗。二計者。謂一切法假立自相。乃至唯假建立。非有自相。非外計云。如能詮之名與所詮之境皆是假立名不稱境故。如所執計名實目得所詮之境。此境唯假建立非有自性。言體是無。既計名所詮不稱境。所計境是非有已。外人轉計。故第二論云。亦非離彼別有自性。是言所行是言境界。言名詮所詮既不相稱。即能詮名中有彼色等體和合。此是稱言是言所行境界。故論主非之。亦非離所詮之體彼別有一和合自性是言所行是言境界者。謂若假立名等即所詮之色等上有是言所行境界義名遍計所執計所詮稱言是言境界。色等與名和合即名中和合者。是言所行。是言境界者不然。雖所計非實妄性非無。外人若計所詮既無。即前所言所有自性等亦是非有。故論主第二論云。如是諸法非有自性。如言所說。亦非一切都無所有。即所詮如遍計執言所說法非有自性者亦非一切都無所有。言有依他妄境非無。此破第一名詮所詮稱境外計。如是非有亦非一切都無所有者。外所計言與名知合稱所目法。此不離言。前非之言此是非有。今指言如是所執和合非有者。亦有依他妄計在故。亦非一切都無所有。又釋。初乃至唯假建立非有自性來明破外計。如名下所詮之法稱能自名。當知此一切色等法唯假建立非有自性。言如所計之體是無。外人既見所詮是無。不稱言故乃隨轉計云。如是名所目之法不稱色名者。應離所目色外別有自性。是言所行是言境界。今論主非之。故言亦非離彼別有自性是言所行境界者。雖作是非非所計有。其依他性等體是非無故。論云如是諸法非有自性如言所說亦非一切都無所有。如前所計如言所說非有自性之法。如所執者非有。如依他法假立名言者。此法亦非一切都無所有。不可無依他等。非有自性者。謂遍計所執。如言所說亦非一切都無所有者。謂依他等也。非但依他離言法是有。其所執非有之法有妄情在。故亦非一切都無所有。所以第二論云。如是非有亦非一切都無所有。上來既明所計非有依他圓成是有。故論問言。云何是有。然答中應言若稱知離言依他等是。今取能照之智故。乃至云唯是無分別智所行境界其后得亦得緣著真法不妄。今取正緣者故唯據無分別智。測云。言謂一切法假立自性至非有自性者。此依依他起性遣遍計所執。亦非離彼別有自性是言境界者。此破意云。非離彼從緣所生依他性外別有執實遍計所執。如言自性是言所行是言境界。如是諸法已下明依他起上圓成實是有。就中有二。初明依他起上遍計無所顯勝義是有。二如是非有已下問答分別有圓成實所以。言如是諸法非有自性如是所說亦非一切都無所有者。謂依他起上無實遍計所執如言自性。亦非依他性所顯真如都無自性。如是非有已下第二釋依他起上有圓成實性所以。于中有二。初牒前為問。如是非有者牒遍計所執。亦非都無所有者牒圓成實性。二謂離增益已下釋也。謂離增益實無妄執乃至勝義自性者。解意謂。于依他性上離遍計實有妄執。及離依他起性所依真如實無妄執。如是離有離無而有。即是諸法究竟圓成實性。謂是人法二無我所顯真如。當知唯是無分別智所行境界者。結顯離言自性。上來立正宗。自下第二破邪執。基云。此下重破外計也。于中有二。初破小乘執有遍計隨言說法。二有二種人下破初學大乘惡取空謗無一切離言說法。前中有二。初有三復次以理廣破。二由此因緣已下結破類通。前中初復次正破立宗。復二復次破其救義。又此三復次即顯三失。一隨名多體失。二名前無體失。三名前生覺失。初復次中景云。言若于諸法諸事隨起言說即于彼法彼事有自性者。此牒立也。小乘人立名能召法。故隨言說有法體。如是一法一事應有眾多自性者。若隨說有法有法性者。如世一法有眾多名。法體隨言應多。且如一眼有眾多名。或說為眼或說能見。如是一眼隨彼多名應有多體。世親菩薩取此中意攝論中說。名若定表。名多體多故。何故乃至而詮表故者。此釋法體隨名多過。言亦非眾多假說詮表決定可得乃至非余假說者。論主前難。若隨起言說即有自性。是即一法有其多名。隨說多名應有多體。恐彼外人得如此難。我即印言隨其多名即有多體。故此遮云。亦非眾多假說詮表決定即有多體可得。謂隨一多假說眼時有眼別體。非余根名見名目。乃至隨說目名即有目體等。言是故一切假說若具不具乃至有其自性者。汝前三宗隨起言說即有自性。然彼一法隨多言說無多自性。將知一切假說分別皆有自性。一法有多名各具。一法但一名名不具。問曰。大乘中一一剎那皆有相見二分。即于一本質眼上有眾多名。隨一一名意識分別能有相分之眼隨名而起。是即法體隨多亦無過。云何難言若隨言說有法性者名多體多以為過耶。解云。小乘所立一切法皆可言說。是故諸法隨名詮召說有體者。據其本質。今難本質隨名多過不論相分。小乘宗中說。相分是有解行能緣所攝。是故不得就心相分隨名說多。以大乘中明唯識義立有相見。未彼小乘心緣境時所有行相非是能緣。乃是彼本質境界影像。是故此中所明立破但論本質。汝說本質隨名而有。即有名多體亦多過。泰云。言若于諸法事置有自性者。如入正理論說聲是有法。聲無常空無我等是法。事者是有法事。如眼識所說依他性住色離言說法不可言說。從眼識后起意識分別。或作色解青黃赤白等解。隨起言說說青黃赤白長短方圓等解。應其言說種種相現。如因聲響應。因言說故彼依他性上諸事諸法有自性。故云名于意識所思。諸法諸事隨言說即于彼法彼事有自性者。此牒計也。下破中初明名多過。第二云過多名但隨一也。謂已下正出其執相違故。總結非云。若具者。結前成立眾多假說而詮表故。若不具者。結第二眾多中但一決定。此已下重勘梵本為定。不可依舊地文別作異師也。基云。彼法者謂能詮教法等。彼事者謂所詮體義等。有體者總指法之自體。有分者別解法之差別分。第二復次中景解。謂外釋救云。我前所說色等諸法隨假名但有一體。不得隨名說有多體。然隨名言定有法體。故牒救云。又如前說色等諸法。若隨假說有自性者。謂小乘宗三世諸法一一各有三世名字以詮召之。是即法體先有后以名詮。以小乘師前立宗云色等諸法隨假說有。故乘此言牒以破之又后二復次進退破之。初破隨說即有法體。后破前有色等后以名詮。今是初破即從救破也。天下道理要先有事后立其名。汝既前說色等諸法隨言有。是即諸法待言方有未言說時應無自性。未言說時無自性者。豈不違汝云未來諸法先已有體后從緣生。問曰。未言說前設當無體。復有何過。下次難言。若無自性事制立假說詮表不應道理者。若未立名未有法體。未有法體而立名者不應道理。言假說詮表既無有所至不應理者。若未名未有法體未有法體不可施名。既無有名。而世法體隨假說有不應道理。基云。汝既言隨名即稱目有所目者。先未成立假說名前彼所詮事應無自性。以隨名方有事故。即名未起彼事無也。未起名前彼事既無。而現詮表能詮之名不應道理。假說之名既無所有。所有所詮法事隨能詮名有自性不應道理。展轉破之。第三復次中景云。別有薩婆多等諸小乘師復救。義云。我所說隨諸言說有法性者。先有色體隨言說顯。故說言有。非辨法體。故今牒破。又若諸色至攝取色者。此牒執也。是即離色至而實不起者。前未立色名先有色體。是即離色字于彼色法應起色覺。若未立色名已生色覺。何勞立名以顯于色。若未立色名未生色覺。明知名前未有色體。故云而實不起。泰云。如初生小兒未解柱青黃長短等色名。故當爾見柱不起青黃長短等覺。后由依柱青黃長短等假名故方起此覺。若未立名前見柱時于柱青黃等色法之柱等色事應起青黃長短等覺。而實不起。故知眼識見柱依他性不可言說。法外所有立青黃長短等可言說。分別性自性能隨言說起也。下結破類通。景云。問曰。如聞色分別時意識見分即有相分影像色名起。云何而言隨言說法無有自性。又復意識緣名分別影像之色。影像之色即是依他。云何后說依他是離言法性。解云。意識相分影像之色實是依他如幻化法。意識見分緣名分別此相分時不作因緣虛幻法解。乃依此相分依他色上種種構畫執有定性。執有定性倒情所立自性是遍計所執。隨言說法畢竟無。相分依非隨言說倒情所立。故不得說相分依他。種種構畫都不稱彼相分依他。是故依他還是離言諸法自性。上來破小乘增益執竟。自下第二破初學大乘惡取空者謗無離言諸法自性損減執。于中有二。初開二人于佛法中俱為壞失。二別解二人壞失之相。初文中毗奈耶者是其律藏。余之二藏總名為法。亦可法通三藏。三藏之中能有調伏離過之義名毗奈耶。一者于色等法至起損減執者。還是向前所說執有遍計所執。相對故來。泰云。于色等法計有自性。于色等事計有自相。二者于假說相處至起損減執者。此執止是此中所破之義。備云。于依他起性假說處及依他假說所依圓成實性。依他離言性圓成勝義性能無所有。故名損減執。基云。依他性名假說相。假說有色等相故。圓成實性名為相處。即知假說依他除所計處有真如。故開二章竟。自下別解于實無事起增益執指同前破。于色等法實有唯事下解第二人。文有二初正破執。二引說證成。前中復二。初牒執略非。許說生下第二正破。破中初法喻合據理懸破。二如有一類下就人指行。謂若于彼色等諸法實有唯事起損減執等者。景云。凡是遍計所執倒情構畫虛假之法。必迷真實。托真為有若無。撥所迷真實。能迷虛假亦不得有無二種。皆不應理。基云。言于色等法實有唯事起損減執者。此撥無依他。景云。喻意依實立假實無假無。合云如是要有色等諸法乃至既依處假亦應無等者。且如要有實色所表方有假說能表。非無所表實而有能表假。既就能表破竟。次就能所依。若唯有假無有實事。既無所處假立亦有。是即名為壞諸法者。基云。若有假無實事既無所處假立亦應無等者。若唯言有假說等假依他而無圓成者。圓成是假說依他處。既無依處何處得有假說依他。又假說者。謂所起法是有。而依他圓成實事是無。起遍計時必依二性。而無所依二性而有能依遍計者。即名壞諸法。測云。如是要有乃至假說所表者。此解意云。要有色等諸法從因緣生。依他性實唯事自相。方可得有色等諸法共相假立言說。非無依他起自相實有唯事而得有共相假立言說。第二就人指行云。如有一類乃至起不如理虛妄分別等者。景云。此破初學大乘人中惡取空者故言一類。佛初成道為聲聞人說四諦教令得四果。得四果已轉執諸有決定性苦真是苦等。其中有不定性人堪回入大乘。佛為此等說大般若有十萬頌為破遍所執。從始至非未唯說法空。諸學人同如是說故云同說。難解大乘相應空性相應。般若會上未宜同說依他圓成真實是有。故般若經未說此事。故云未極顯了密意趣義甚深經典。又不能知般若經意唯虛妄遍計所執余二是有。依經總執一切皆空。故云不能如實解所說義起不如理虛妄分別。測云。依決擇釋文有三法輪。一四諦法輪。如四阿含等。二無相大乘。謂大品般若等經但說遍計所執無相。三了義。即是解深密等具說三性。依此等文西方兩解。清辨菩薩云。諸部般若名為了義。說一切諸法無所得故。解深密經名為不了。安立三性不說皆空故。護法菩薩云。據實無淺深。但具說三性名為了義。若不具者名不了。言彼于虛假所依處所乃至是為真實者。景云。凡是虛假必依實事。實事若無假亦不立。汝云何言一切唯假名為真實。測云。論主轉破言。汝既撥無依他。故能依遍計所執亦無。既無遍計。何當得有圓成實是為真實。是則損減二性。由此道理已下有者。景云。汝本謗實。實無假亦無亦名謗假。故云二種俱謗。即情過屬彼名極無者。空見既成行同外道。大慈論云。令擯棄之。自懷空見。不期當果不植現因名自毀壞。亦壞他人同彼見者。自下第二引說證成。于中有二。初引經解釋。二重分別惡善取空人。前中乃至亦如一類惡取空者已來引經。測云。此舉無盡意經文。彼經作此說。問若爾何故佛藏經說無過輕有過重。解云。所為各異故不相違。佛藏經為顯理。無相順理所以過輕。有相乖理所以過重。無盡意經為辨行。修有順行所以過輕。無見乖行所以過重。何以故下釋經意。測云。我見唯有迷境過而無六過。六過者。一不謗所知境界明無邪因過。二不由此因墮諸惡趣者明無惡果過。我見有二種。謂分別及俱生。分別我見是不善故能感惡。今此文中且據俱生作此分別。一解。但因他力能感惡趣。不由此見令墮惡趣報也。三于他求法者是修因。四求苦解脫者求解脫果。言不為虛誑者牒前修因不為虛誑。不作稽留者牒前證果時不作留難。五于法于諦亦能建立者。于教法及所詮諦皆能建立。六于諸學處不生慢緩者。明于諸學處不生懈怠。第二重分別二種取空人。初解惡取空者。由彼故空亦不信受者。謂真實義由遍計所執故名空而不信受。于此而空亦不信受者。泰云。于此依他性上而有圓成實性亦不信受。又釋。于此依他起圓成實性上無遍計所執性故而說名空。測云。于此依他性上無遍計故空。何以故由彼故空彼實是無等者。景云。謂由遍計所執虛誑故空彼實是無。于此離言法性依他起等無虛誑說為空此實是有。由此道理可說為空。若說離言自性亦都無者。倒情計執必有依托。依托何處而得起耶。故云何處。若有依托。即有能依所依。于此二何者是空。故云何者。若言能依所依二俱空者。能依虛妄可說為空。所依真實何故名空。亦不應言由此所依故能依虛妄。能依空故于此所依亦說為空。如此等執是即名為惡取空者。泰云。若說三性都無所有。何依他圓成處何有智。云何遍計執性故說為空。又釋。于依他性處是何。圓成實性者由何。遍計執性故空。測云。何處者嘖無依他何等者嘖無遍計。何故者嘖空所以。基云汝不應言由遍計所執。此于依他圓成此中即說為空。景云。復以問答辨二性是有。問如彼后代三論師說。一切法依他圓成同彼遍計所執皆是虛妄顛倒之法自性皆空。有何等過而說為惡取空耶。解云。遍計所執倒情計有性非因果。猶如兔角其性是空。依他依緣起。即是染凈因果。由染因緣久處輪回。由凈因果起登彼岸成應化兩身。圓成實性即是真如理。若迷此理廣積塵劫。由悟此理究竟出纏成佛法身。若二性同遍計執空者。應同遍計性非因果。若依他非染因果。是即眾生從本已來應無流轉。若非凈因果即無出凡三乘圣道。若汝計有染凈因果凡圣等異。云何執同遍計所執畢竟無計其性空耶。若汝復執從本已來無流轉事亦無出凡圣道者。是即世間亦無謗信。云何經說無三寶四諦說名為謗。又若汝執無因無果一切空者。云何得有人畜不同貴賤等異。既有此等世所同知。驗知因果依他不無。又若依他同彼遍計是虛誑法畢竟空者。諸菩薩等緣結后智。云何但依他因果自利利他。寂絕不緣遍計所執性。若俱空即應俱緣。或俱不緣。既有緣不緣別。將知因果定有不空。又若圓成真如亦同遍計畢竟空者。是即空理最為究竟。云何證智正證入時不作空解。所證理空能證之智不作空解。解與理違。云何名證。若言此智證空理還作空解境智相稱名為證者。既作空解即有分別。云何得名無分別智證無分別理平等平等此智生耶。是故真如不可說空。故善戒經及舊地持皆云。有為名為有為。即是依他圓成有也。我及我所名非有。即是遍計所執空非有也。如此義門雖昔已有人不能解。由念三藏[利-禾+登]堀方出故。瑜伽等論皆言二空所顯真如。由在加行推尋二空。根本智生顯證真如。真如不空。又舊翻攝論云。遣于三性入三無性。故知二性亦空。此亦不可。所以云何。遍計所執但倒本無有法。為舍倒情義說為遣。依他圓成非情立。云何名遣。問若正證不遣。云何依他云何在觀不見依他。解云。即依他性有真如理。復有因果差別事法。正入證時但見依他如。不觀依他事不如。證智不緣事法。即言遣言。言事以理事二法恒并行故。何以得知。即如二智雙觀二諦。無分別智正證真如同時后智即緣俗境依他性。若正入證必遣依他同時后智應無俗境。若同時后智雖緣依他望無分別智仍得名遣。若言后智不緣遍計所執。可許真觀遣于遍計。同時后智恒緣依他。云何執同遍計俱遣。問曰。若執依他圓成決定有而不遣者。此決定執依他圓成還復是病。云何是病真觀不遣。解云。但是構畫執有二性。此已后入遍計造門。我今依教法相門中說彼外境離言自性證時不遣。如此等義不因三藏不可得同。今詳此破未必可爾。何者。夫三論云義以無據為宗。豈容自判依他圓成同彼遍計一向空無為三論宗以致妨難。然曉公言。三論為蕩執著有見故。假破問遍破隨言之性義。瑜伽為遣惡取空執故藉立門廣有離言之法。假立不增隨言之性。假破不損離言之法。由是道理不相違背。此言可存。次明善取空者。景云。言云何復名至正觀為空者。謂由于此所依真法智彼虛妄彼無所有故正觀為空。復由于此乃至如實知等者。此彼之言更互相望皆名彼此。前將真對妄說真為此說妄名彼。今舉對真即說妄為此說真為余。復由于此妄法空故余真實法即為是有。故言復由于此余實有是。謂于如前所說一切色等相事者。能詮色等名也。所說色等假說法性都無所有者。隨言構畫色等無也。是故已下結說空。于此一切色等相等者。于此色等名假說事。何者為余。即推假說所依為余。真在假外名余。如是二種皆如實知是實是假無增減執。不取唯假不舍唯實。言如實了知真如離言自性者。就勝偏指真如為離言性。道理依他亦是離言自性。泰云。謂由于此分別彼分別性無所有。即由分別故正觀為空。復由于此分別性余依真實。即由余依他故如實知有。如是名為悟解空性如實無倒。此中雖證依他真實是有。意欲明分別性空約有以明空。但說悟入空性不言悟入有性也。基云。謂由于依他性此故彼遍計所執空。即由所執彼無故正觀為空。以見依他時知無所執故。復由依他相此故余圓成實是有。即由圓成實余故如實知有。言謂于如前所說一切色等想事至都無所有。后重解所執無。故乃至說之為空。重解依依他所執空。于此一切色等相事等。重問前解實有中言余義。謂即色等依他假說所依之圓成。是依他之余也。謂于此中實有唯事于唯事中亦有唯假者。此觀依他也。觀依他唯事是假有非真實有。以下論文方明圓成實有義。測云。復由于余實是有等者。于此依他性下有因緣所生道理名之為余。由此余故如實知有。言謂于如前所說色等想事者。依他性色相者名色也。事者是體。以色名所由體。舊論云事分齊。所說色等假說性法都無所有者。是遍計所執色等無有實性。舊論云假名分齊。言如是二種皆如實知者。知空知有。第二引說證成中文分為三。初總舉。次引經釋。后釋已總結。初云教者。本音云阿梨耶。此云圣。阿笈摩耶此云教。阿笈缽多此云至言。至教者。教稱于義故。此不云阿梨耶故。不應言圣教。引經釋中有三。初引轉有經。舊論云取有經。三藏云。翻譯錯也。轉者滅也。有者三有滅三有故名為轉有。泰云。彼經明死有中有等四有流轉不定故名轉有。基云。有是有執。即計名目所詮其體相稱。除此有計名為轉有經。頌中景云。上半明遍計所執隨言說性都無所有。下半明依他及圓成實無彼隨言自性。是離言自性。意取后半為說。測云。上半明依他假名能證所證。第三句明依他中無遍計所執。第四句明有圓成實性。論主釋中。云謂于色等想法乃至說為涅槃者。泰云。此文釋上兩句。于色等想所緣法建立色等分別性法名。即以如是色等分別性法名詮表說色等想所緣法。或說為色乃至說為涅槃也。又釋。想者是名。謂于色等名所目法上建立色等法假名。即以如是色等法假名詮表說色等名所目法也。測云。舊論言。以色等名空說諸法。流通言教說色乃至涅槃。準此文故知上半頌是依他性教也。于此一切色等想法色等為性都無所有等。景云。于此一切色能詮名法之中色等自性都無所有。色等名下義亦無有余所詮色等。故云亦無有余色等性法。而于遍計所執色等名法所依處中離言義性真實是有。泰云。此釋下兩句。此一切色等假名所目分別性。薩婆多即色等自性都無所有。如僧佉立憂喜闇三德諸法自性。如衛世師立第四有句義及第六和合句義。是色等自性而非色等。欲明無此二外道所計故言亦無余色等自性。而于其分別性中。色等假名所目諸分別性所依依他真實。離言義性真實是有。當知即是勝義諦自性。測云。謂于此依他性色等想法上無彼遍計所執色等自性也。言亦無有余色等性法者有兩釋。一云。遠師云。對彼有故說為余法。非定無故言亦無有余色等法性。此說不然。若依舊論云。色等法亦無余自性。是故作如是釋。今依新論云。亦無有余色等性法。故知余者非色家之無也。今解此釋。前文云亦非離彼別有自性是言所行是言境界者。此有兩釋。一云。彼離依他已外有別自性。一一遍破轉計。云我宗色等諸法雖假建立離色等以外別有色等性法即是六句中第四大有句義。是故遍破云。亦無有余色等性法。而于其依他起中圓成實性真實是有。基云。謂于遍計所想色法上無有如遍計所執色等自性。非但無色等所執自性。于色法上亦無有余香味等諸色法性。第二經義品者。景云。如無量義經等者為義品。基云。即阿毗達磨經之義品。測云。即是轉有經中一品名也。頌中四句。意取不著不取不愛證離言自性。測云。初上三句舉境就人于法無著顯成無性。下之一句。親成勝利。長行云謂世間色等想事乃至牟尼不著者。泰云。世間諸世俗分別性牟尼世尊皆不執著。既不執著。誰能執取分別性法。以無執著故所見聞不生愛也。謂于世間色等假名所目之分別性事。色等種種假說所目分別性名諸世俗。如彼假說于此不因想事有其所計分別自性。如是世俗牟尼世尊不取著也。此釋上兩句。測云。謂于世間色等想事者。舉名所詮。事想者名也。所有色等種假說者能詮名也。諸世俗者雙結名事。如彼假說等者。依他起上如名所執遍計所執自性離其增減見。故牟尼不著。泰云。從何以故至于事不著增益損減者釋第三句。二邊執種子名增損見。二邊現起名現前顛倒。以牟尼無二邊種子見故。無有現行顛倒見故。牟尼由此道理名為不著。如是無著者。誰復能取分別性耶。由無二邊種子見故。于依他真實事不取二邊也。于所知境乃至故名不愛者釋第四句。牟尼于依他真實所知境能正觀察故名為見。乃至三無學人通名牟尼故。牟尼從他聽聞所知依他真實境界言說故名為聞。依此見聞境上不著故。貪愛初不生亦無生已增長。唯證于從所緣依他真實境。故畢竟斷滅取著貪愛住亦常住上舍也。第三中文分為二。初引經言。后釋經意。前中有三。初略辨。次重釋。后明觀利。初云散他迦多衍那者。泰云。舊云仙釋迦旃延音訛也。依梵本云散他迦多衍那。散他是名。迦多衍是姓。西方先舉名后方言姓。如言那提迦葉等。基云。散他多衍尼子。即迦旃延字。迦多延尼名為種姓。婆羅門十八姓中即一姓也。如四姓中之李姓也。散他者即種姓中別一種姓。如一李中有其多種。謂趙郡隴西諸差別也。測云。是大乘人非是聲聞乘迦旃延也。世尊為彼作如是說。不依四大四空。亦不依此他二世。亦不依日月輪取光明相。亦不依見聞覺知方便所求正有所為。不依意識。雖尋伺觀察乃不依一切分別性而修靜慮。此中意謂唯依依他真實修靜慮也。重辨云。或于地除遣地想等者。景云。則觀地等真如之理不觀地等一一別事故也。測云。謂于依他假說地等能正除遣增減二邊過去名為除遣。第三明觀勝利中為因陀羅者。此云帝即帝釋。云伊舍那者。此云自在即大自在天。擬補云是第六大自在天之異名也。世主者謂初禪梵王。基云。世主人王也。今準舊論當是梵王非人王也。教舊論云釋天。大小梵天悉來禮敬也。頌中云不知者。離相修禪出過天境。非彼所及故云也。下論主釋經意。不釋此頌。乃釋次前所引長行除地想等。此等意謂。于一切地等想所取之事。從此地想以地等名施設假立名地等想。名從想起。名亦補想名尋名想。于彼色等所說事中必有增減。若于彼事起有性執名增益想起損減唯事勝義執名損減相。彼于此想除遣斷舍。第三明起說意。同意上說諸法皆離言說。何故諸佛于離言法而起言說。說若稱法法非離言。云若違法說即不益。答有四。一不能為他說。二不說他不聞。三不聞他不知。四為令他知可聞故諸佛言說。意者。法雖無言。欲令他知無言之法。以方便假名相說。若不起說他不聞知離言一法。諸佛菩薩為利他故無名中假名想說。此即藉言以顯無言。如下決擇中。問若說諸法不可言說。此言豈不稱所言法耶。若其相稱是即諸法皆是可言。若不相稱云何能說諸法無言。答曰。我所立宗亦彼遮遣故無此過。我立宗說諸法不可言說之言亦我所立。亦被遮遣故無此過。自下第四明諸愚夫不了離言說法起八分別。于中有四。初明不了起八分別。二為了知分別過修四尋伺四如實智。三愚夫于此四如實知下明愚夫闇故起分別流轉不息。四菩薩依此四如實智下明菩薩依智了分別故能證大果。初中有三。初明不了離言諸法起八分別而生三事能起二世間。次解八種分別。后辨八中前三分別與所依緣展轉相生。前中有三。初總標舉。二別釋。三辨所生事本末相生攝法周盡。初文但明不了真如起八分別。略不明由不了依他離言之法起八分別。所生三事中初依緣事。所依即是有情世間。所緣器世間。后之二事并是有情。第二別釋中文分為三。初列分別名。次辨能生三事。后結成三事略述三門辨八分別。初列名出體。列名如文。出體者。景述三藏言。并取欲起根本法執人執。人執貪嗔癡前方便心以慧為性。性非雜染。即是異熟生中不隱歿無記不巧便慧。從此分別心所生根本人法二執及貪嗔癡即是雜染。何以知。次下文云。謂由如是邪分別故起諸雜染。諸雜染故流轉生死。此文即說八種分別。但方便非雜染故。根本法執望彼二乘雖非雜染。若望菩薩即是雜染。是故八分別心所生根本皆名雜染。前三分別欲起根本三法執時。緣自依身及器世界所及相分熏成自身器世界種。生彼后時自身及器世界。自身名依。外器名緣。依緣既生即生根本三種法執。次二分別直為方便故能起根本我我所執及以我慢。不論熏種生后我見等。后三分別通為方便牽根本貪嗔癡等。亦不論熏種子方生貪等。亦可云初三分別即是根本法執。由緣自身及器世界見分自熏見分種子。相分熏種子后。自身及器世界以為依緣。依緣既生還生同時三種分別法執之體。故下文言。謂過去分別為因能生現在分別依緣。現在依緣既得生已復能為因生現在世。由彼依緣所起分別。次二分別即是根本人我我所熏成自種。還生后起我我所見與余四見及與我慢以為根本。此我我所緣塵時亦應熏種生后依緣。文略明生自分果。不辨我我所見生依緣事。后三分別即是根本貪嗔癡體。起即熏成自類種。生后時起貪嗔癡。貪嗔癡等緣依緣時亦應熏種生后時起所有依緣。又略不說。備云。通以法執及前方便為初三分別。三分別中計度是也。以能緣生根塵十二故。通根本方便思慧為性。次二分別人執方便計度為性。后三分別總以二執二執方便計度為性。泰云。初三分別法執為體。次二分別但是起見慢。前方便故。從我我所分別后有我我所方名我見。由我見故方起我慢。從二分別生見慢已我見為本生余四見。我慢為本生七慢等。后三分別是三毒方便。基云。前三法執方便。四五人執方便。后三三毒方便。又前三通二執方便。四五唯人執方便。此八分別皆不取法執。人執等正起時以法執不感報故。既云能生三事。故知取法執等方便。若爾我見通不善性。何故不取者。若無記我見者不取。余不善者取之。后三不取根本者。簡方便能生及根本所生異。意明后三為方便。能生根本三毒。故亦取方便也。若與七分別相收。如文自思。第二釋得名所以。有通有別。通名分別者。梵本音云毗羯腸波。此云分別意識。具三思惟者。本音云僧羯腸波。此云思性。不當三分別名。本音云三藐僧羯腸波。此云正思惟。是八正道中名也。舊論云八妄想不當梵音。故存分別。八是數名。即從數就義為名。言別名者。名雖有八得名有三。一自性差別愛非愛俱相違。此五分別從境得名。分別色等自性故名自性分別。分別自性境上差別故名差別分別。又所緣境有其三種。順境稱心故名可愛。違境乖心名為非愛。中境違二名俱相違。二總執分別從境及執為名。總是總多法。執是能執過名。三我我所分別從行解得名。境體非我我所而作我我所解。第三對五住地以明相攝。五住地者。一見一處住地。二欲愛住地。三色愛住地。四無色愛住地。五無明住地。前三分別無明住地攝。我我所二種分別者有兩種。若分別起是見一處住地所攝。若俱生我見遍三是住地修道斷故。后三分別中非愛分別唯欲愛所攝。余二分別通三愛住地。此門且約以二執等為八分別體師義而辨相攝。非約以方便不隱沒無記慧為性師義也。文云此三分別能生分別戲論所依緣事等者。景云。分別戲論是能緣心。依緣即是心所托。言謂色等想者是能詮名事。為依緣者是所詮事。言說所攝重辨能詮名。名想言說所顯者。重辨所詮事業。此名義為所分別分別戲論。即于此事分別計度非一眾多品類差別者。出能分別也。泰云。遍計執心名分別戲論有所依所緣。西方三釋。初云。分別所依是六根。遍計執分別是七識及第六意識。第六意識共五識同時起者。雖不親依五根。然與五識不相離故亦說五根為所依。從五識同時分別意識后更生意識計度五塵。故亦說意識展轉依五根。故意識通說六根是所依也。所緣是六塵可解。二釋云。所依是自五蘊身。所緣是他身及器世界。三釋云。所依是義。所緣是名。此方三無性論先有此釋。色蘊等余四蘊乃至涅槃想者色等名事者。是名所目。以名義為分別。緣名起計度想起言說。以名想言說為因故起分別。分別為名想言說所攝所顯故。是分別戲論也。所以唯說此三分別能生所依所緣者。由此分別是法執計度。一切品類熏成種子時。眾生世界及器世界從此三分別種子以生萬物所依所緣故也。后五分別是皮肉煩惱依此三法執起。故不能親及所依所緣眾多品也。基云。言所攝者即有為所攝。亦所攝通無漏法。今又解。前言無漏者不是三分別所生。所生者余。所攝者謂名眷屬。所顯者謂諸根塵等法是名所顯故。測云。問眼等諸根皆從相分熏習生。分別是見。何故此中說三分別為能生耶。解云。據實為論。相分種子能生眼等根境。今言三分能生者。相分熏習要因見分方能熏習。就此勝用說為能生。次二后三所生事如文。第二別解八種分別中即為七句。句別各有開解結也。景云。辨分別體兩釋如前。且依后義釋。解自性分別云。謂于一切色等想事者。色等名體。分別色等種種自性者。謂依色等名分別名下色等自性。言所有尋思者。出能分別體。同此論說。二定已上無有尋伺。云何上地有自性分別等體。解云。尋伺是假。若思若慧為其自性。若據用唯在下地。若據實體上地通。故八分別遍通諸地。又尋伺地云。尋伺分別若望出世無漏無分別智。三界心法皆是分別。據此文說。尋思分別即有通別。別名尋伺唯在下地。通名尋伺上地亦有。解差別云。謂此有色者。若分別執遍計所執色有即是增。若其分別依他色有即非增益。謂此無色亦有二義。若分別言遍計色無是即為正。若分別言依他色無是即為邪。有對無對等門分別類知。謂此有見者。色塵能有于見。余塵及根不能生眼見。故名無見也。不同成實說。為門能有識見。泰云。如言執色蘊有體是自性分別。約諸門分別名差別分別。言有見者。雜心等名可見不可見。依梵本正翻名有見無見。顯揚論辨第三分別云尋伺。此論唯此自性分別中云所有尋思。將知八分別就局說總以尋思一數為體。又就通出體。當知三界心心法為體。三分別中自性分別唯至初禪。二禪已上有顯分慧故也。總執分別者。泰云。如以車步象馬成軍。以眾樹成林。以四塵成飲食等。皆是總法。以執四塵有定性故。亦執四塵所成假飲食等有定假法。緣此總法執起故名總執分別。若計五蘊有實體。以此有情五蘊緣成假人我及有情等名為總執分別。乃至羅漢有此分別是心煩惱方便。景云。此總執分別我及有情等假想施設所引分別與下我我所分別何有異耶。解云。今言我及有情等。不據執有神我及有情等。今舉假說世流布我有情有命。欲取五蘊等法總執而有。故是執非人我執。基云。總執約二執。我我所分別唯人有別也。我我所分別等者。景云。言謂若諸事有漏有取者出計我所緣。即是有漏五取法。于此取蘊長時習我我所執。多時積聚如此我見。言由宿串習彼邪執故自見處事為緣所生虛妄分別者。由宿串習于彼取蘊。自見處所為境數起我執。后三分別緣凈生愛不凈生恚。通緣凈不凈境及彼中庸俱離之境生癡等。文相可知。泰云。我我所分別唯凡夫生緣自他有漏蘊起故。于諸有漏有諸蘊上。由無始久習故便起我我所分別。未決執是我我所。從此分別后方起決執我見。從我見后方生慢也。又由思量分別心見有違順中容境故。從此分別心后起貪嗔癡也。測云。言有漏有取者。若依薩婆多三義解漏。從漏生。彼能生漏故。漏處所故。名有漏。今大乘六義解解漏。謂漏自性故。乃至重類故。廣說如對法論。即此有漏能有四取名為有取。第三明八中前三分別與所依緣展轉相生中。景云。于過去身起三分別。熏成所依自身種子及熏器世界所緣種。能生今世所有依緣。于現依緣不了知。故起分別時。后依緣種子生彼當來所依緣事。未來依緣后當生時。定為依緣生當分別。泰云。此中雖通舉分別。然前三法分別是本故。但約前三分別與所依約名義事互相生。后五分別境更無別體。又不通名義。故不別說。自下第二明為了知八分別過修四尋思四如實智。于中有二。初問答總標。后別列。問由解惑相望理應同因緣。何故迷緣真實解心乃緣分別耶。解云。通實義齊前不知真亦不達妄。今欲識妄理亦知心真。此各舉一邊也。就別解中。初明尋思。后明如實。景師解云。尋思如實若就通說。地前上皆作此觀。地前可知。地上云何。前地已滿超入后地。如上文中亦作此說。舍亂記中有記加行道中得作此觀。攝論文中顯處說唯在十回向四善根位修如此觀。尋思即在暖頂善根。四如實智在忍第一。尋思如實用智為體。尋者尋求。思者思量。尋求思量名義真妄未能決了名作尋思。若決定智名如實智。尋思如實皆是義名。四是數名。是即從數就義為名。名四尋思四如實。若別釋得名。名尋思者即是境。尋思即是推求之義。從境義為名。事尋思得名亦爾。自性是體。更互為客名為假立。假立尋思皆是義名。即從體義為名。言自性假立尋思。差別假立尋思者。觀名義等各有苦無常漏無漏等差別。差別是義。假立尋思并是從義為名。四如實得名準之可知。泰法師述。本音毗恒迦此云尋思。遮羅此云伺。菩提云覺。毗缽舍那云觀也。基師云。其尋思如實智通二智者。如對法攝論。言于名唯見名及于事唯見事者。景云。凡夫妄執名屬于義義屬于名。若有其名必有其義。應如是執著是遍計所執。菩薩觀名但假施設。依名求義必不可得。是故觀名唯見名事即是體。亦名為義。菩薩觀見依他圓成實性離言設假立。名本不相稱。故唯見事不見有名。泰云。于名唯見名者。西方有二釋。一云。于名唯見分別性無體。二釋云。于名唯見依他性名。不見分別性名。于事唯見事二釋亦爾。測云。此尋伺觀唯見依他似名。唯言簡異外人見實名言。故言唯見名。故攝大乘論云。此中名者謂色受等。亦攝名因名果句等。尋思此名唯意言性唯似非實。不離意言名名尋思。明事尋思中攝論云。如名身等所詮表。約蘊界處等推求。此性唯假非實非有種類差別。今約如是所詮能詮相應不相應理。故不待論云推求。依此文名與義亦唯假立。思惟此相似外相轉。實唯在內。言于自性假立唯見自性假立者。景云。合觀名義二種自性都不稱。更互為客名為假立。所以者何。假設名言于彼義中非其行處。故名望義為客。性絕言即非名類。望名為客互為客。俱名假立。又此第三亦名雙觀真俗。名是世俗。義是勝義。所以者何。以名唯自遍計所執世俗故名屬世諦。依他圓成自性離言是勝義法。今合觀察即是雙觀真俗二諦。測云。如攝論尋思名義二種自性唯假立相。謂色受等名義自性。實無所有假立自性。解云。如假立補特伽羅。于差別假立唯見差別假立等者。景云。合觀名義各有漏無漏等眾多差別。故云差別假立同前。更互為客名為假立。離相觀者前二觀。合相觀者是后二觀。測云。如攝論說。尋伺名義二種差別亦假立相。問何故前二但云名事自性差別。并不名假立。解云。初二觀名義差別觀。離相觀故不名假立。自性差別合相觀故。名義相望二俱是客。所以后二皆云假立。今依攝大乘論。如是四種皆是假立。故彼論云。若名若義自性差別皆是假立。問三藏又若依攝論說有其二種。謂四種觀如前所引文也。或作六種觀。故彼論云。若名若義自性差別假立自性差別義。如是六種義皆無有故。解云。一名二義三名自性四義自性五名差別六義差別。言假立自性差別義者。重釋假立自性差別言。次解四如實智。解第一如實智中景云。言謂諸菩薩于名尋思唯有色已者。此牒前方便。即于此名至于事假立者。謂諸菩薩如實了知世間眾生謂如是名為如是義于事假立為令眾生起想起見因見起言說故者。了知眾生起言說意。展轉相教為令世間因言起想因想起見因見起說。故于彼事假立名言。此順釋竟。自下反釋。乃至即無言說以來。若能下結。此了知諸佛菩薩起說之意。豈可諸佛菩薩為令世間起增益執故起說言。將知菩薩如實了知世間眾生起說之意。測云。言謂如是名為如是義于事假立等者。明其假立依他名所以。若于一切色等下釋不立之失。當知此中所明如實智與前尋伺行相行相似。緣依他假及緣遍計無。但約因果及決定不決定分為二門。故攝論云。于加行時推求得見假有實無方便因相說名尋思。了知假有實無所得決定行智方便果相名如實智。又云。推求各唯是假有實不可得說名尋思。若即于此果智生時決定了知假有實無名如實智。第二如實智中景云。觀見依他圓成一切色等所想之事。性離名言言不能及。測云。謂觀如實觀依他有離言境。不觀遍計所執實有。第三如實中景云。言如實通違至而似彼事自性顯現者。明彼依他猶如幻化非有似有。故云非彼自性似彼自性。亦可依他因緣生法非彼凡情執實自性而似于彼執實自性。故云非彼自性似自性。又能了知彼依他事如變化等相似顯現而非彼體者。因緣生法如幻化有。而不同彼執實法體故也。若能如是如實了知等者。因緣之理淺情不測。唯佛究竟名最甚深。是故經云。佛十力中業力最深。測云。又如變化等似而非實。即是八喻。如決擇說。即依他。攝大乘云。八喻顯依他者。以依他譬依他起。第四如實智中景云。且如一色即是非有非無不二之義。以此一色法中遍計所執色是非有性。依他起色是非無性。總此二義非有非無名為不二。遍計所執隨言說性不成實故非有。依他起離言說性實成立故非無。此就非有性非無性以明不二。次就二諦明非有色非無色以明不二。謂此遍計所執色空故。就勝義諦中明非有色。此依他色因緣法有故。就世諦說非無色。道理遍計所執色就世諦理亦無有體。今作文綺互。故勝義諦中方說非有。依他因緣之色設在勝義諦中亦不除遣。以理事并行不相妨礙。亦以作文綺互。但就世諦以明非無。唯上二門類知有見無見等不二之義。謂依他色有體為緣能有于見。遍計色無體不能為緣能有于見名非有見。亦可云文略。具足應言有見非有見無見非無見。依二性道理以釋此文以明不二。測云。言謂彼諸事非有無者。出觀境假有依他非有無相。言可言說性不成實故非有性等者。此明依他離可言遍計所執性故非有。離言依他因緣有故非無性。如是由勝義諦故非有色等者。依他起中由圓實性故無遍計色故言非有色。依他世俗諦中假說色是有故非無色。第三明愚夫智闕故起分別流轉不息中。云謂由如是邪分別故起諸雜染故流轉生死者。此文即說八邪分別但是方便。從此方便八分別故方生根本雜染人法二執及貪嗔癡三藏解。第四菩薩依智了分別故能證大果。于中有四。初明菩薩能滅戲論得大涅槃。二明得諸自在。三明能得五利五業。四明五種勝利攝所作盡。初云菩薩依此四如實智乃至能證大乘大般涅槃者。景云。菩薩現在依如實智知分別過不起分別。不起分別故不熏所依緣種。故當來世依緣不生。當來世依緣不生故從彼依緣應起分別亦不當生。如是分別及依緣事二俱滅故證大涅槃。測云。此明斷德。下明智德。于現法中乃至獲得一切自在等下第二明由如實智獲得自在。文分有三。初總標。次別辨。后結最勝。就別辨中有四。一者獲得記化神通自在。二者獲得能變自在。景云。化是通果相。從亦名神通自在。與小乘同。但小乘十四化心一向無記通欲色二界系。大乘是善一向在色界。但所作事似欲界故亦名欲界。能變是通體。測指后文當釋此二自在。三于一切境得智自在。四于壽命住舍自在。測云。此明由智清凈故得三自在。一神通自在。二智自在。三命自在。于十自在中略不說余七。菩薩如是乃至獲得五種最上勝利等下第三明由得自在獲五利五業。先明五利。一者得心寂靜。測云。由得四智現法樂住故能除身心粗重。而內定故不斷煩惱。二于明處妙智見轉。三為有情流轉生死無有厭倦。四能善入如來密意言義。五得大乘勝解邪緣不奪。測云。前三自分勝利。后二勝進。前三中初明定次智后悲。后二中初一明通達圣教勝利。一神通能破外道勝利。次明五業。一一有二。初明業相。二當知下結屬勝利。其第四業能除他所生疑惑。令解佛法展轉傳授。即是護持如來妙正法眼令得久住。若邪法亂真。菩薩即能辨真除偽。故云于能隱沒如來圣教像似正法知能顯能正除滅。如是菩薩已下第四明五勝利攝所作盡。先總后別。別中五句。一自安樂而無雜染。二成就佛法。三成就有情。四護正摧邪。五者勤勇正愿無動。自下大段第三結成三品。約所知境有淺深故結能知智即成三品。謂初一世間極成真實。與世間知四大五塵軍林苦閉等。二道理極成真實。即以三量證成道理立正破邪。此二境智并是散心之位故是下劣。故決擇云。前二真實即是名相分別之所攝。第三煩惱障凈智境即是人空所顯真如。是處中第四所知障凈智境即是法空所顯真如。理轉凈妙故是上品。故決擇云。后二真實即是正智如如所攝

瑜伽論記卷第九(之上終)瑜伽師地論卷第九(之下)

　　　　釋遁倫集撰
論本卷第三十七

　　威力品

前明真實即證之境。既有所證。不可虛然。須乃成熟有情現大神變令生信心令得圣果。若諸菩薩自利利他現大神通修行正行求當證果。若諸牟尼辨自佛事起大悲心運拔有情現斯威力。故名威力品。于真實義品后明也。又遠師云。何故次明者。由依實義妙用自在。故次明矣。五品七法中前三已說。次明第四。舊地持但云力品。文中先問后答。答中有三。初略辨二種。次廣明五種。后將示現攝入三種神通。初中三。圣威力即是六通。前五即共異生外道。第六唯圣。能具得六名圣威力。準智論文。菩薩雖有習氣而正使盡名漏盡。即是隨分得漏盡通。二明法威力。地持但有列名。無此中法者乃至般若等文流在于下。三明俱生威力中景云。若順小乘解。由先別修福德資糧。得自性念生智等眾多功德。與身俱生。自能憶識過去等事名俱生力。此即六通之外有俱生力故。下廣解五種中釋俱生力。謂性能憶念諸本生事。為利有情長時大苦悉能堪忍。又生都史多天。乃至大涅槃時地動星落。如是事是俱生威力。非神通力。亦可菩薩先集資糧所感報身眼能遠見耳能遠聞。即是法華六根清凈。乃至能知宿住等事。名俱生力。基云。諸佛唯成就方便善不成就生得善。生得善唯有漏故。菩薩通有二種。今言俱生威力者即方便善。先世曾習今與身俱生故名俱生威力。非號生得善也。就廣明中。初開五章后次第釋。前中若舊論云。即前三威力八種分別有五種。基云此非也。是所品類何故名八種分別。此中神通威力前明圣威力。二法威力。三俱生威力。此之三種對彼二乘有共不共。復成二種。足前為五。釋中文分為四。合后二故。初解神通威力。先開六章。后征別釋。將欲釋文。先辨通義以四門。一辯體。且約十智。于通體者。天眼耳通。若異生二乘地前地上菩薩所得唯世俗智。諸佛所得是七智性。謂法類智苦集道盡無生智。以此二通緣欲界色聲是法智。緣上色聲是類智。若緣有漏色聲是苦集智。若緣無漏色聲是道智。盡煩惱身中得名盡智。以業煩惱習等畢竟不生身中得故亦名無生智。唯除世俗智他心及滅智。神境智通宿住通他心通異生二乘地前菩薩所得一向是世俗智。十地菩薩所得神境智通是五智性。謂世俗智法智類智苦智集智。十地所得知心差別通為七智。前五加他心智及道智。十地菩薩所得宿住通為六智性。知下二界過去之事是法類二智。知有漏故后是苦集二智。又世俗智亦知過去。緣于過去曾所行道。后是道智。故下解宿住通云。又由隨念宿住智故憶念本生。為諸有情開示先世種種品類第一希有菩薩所行難行苦行。令于佛所生凈信故。又法華云。汝等所行是菩薩道。將知宿住通亦緣道諦。故有道智。知曾證滅亦有滅智。唯除世俗智他心智盡無生智。若是諸佛所得具八智性。但除世俗智及他心智。漏盡通二乘所得若緣漏盡名漏盡通。即六智性。謂法類世俗滅盡無生智。除三諦智及他心智。若在漏盡身中所得名漏盡通。即十智性。十地菩薩隨分得漏盡通亦六智性。諸佛所得漏盡通若緣漏盡為五智。若在漏盡身得為九智性。除世俗智。二辨得名。神境通從境體及義為名。隨念宿住智作證通從體義為名。天眼耳智作證通即從所依體義為名。今天眼通亦名見生死智通者。即從境體及義為名。知心差別智作證通即從功能境體及義為名。漏盡智作證通從境體及義為名。三明所治障。前之五通具有性事二障。性者謂欲界等下地煩惱及隨煩惱障上定地五通體性不得成就名為性障。雖除性障成就五通。仍有通擁本中無知不能現用名為事障。事障即是所知障。異熟生類收除此事障通用方成。漏盡通但有性障。性障若除即得漏盡。二乘之人具斷二障而起于通。異生外道及地前菩薩伏性事障得起五通。十地菩薩但伏性障斷于事障即得起通。以彼事即所知障攝證真如理斷所知障即起通用。性障即是修斷煩惱。七地以來上中二品粗惑雖伏細惑猶暫得行。八地以上細者方伏金剛頓斷。故知十地菩薩五通性障但伏不斷。諸佛六通任運起用更不除障。以于金剛心已頓斷六通一切障。四明三度五通之內。若據菩薩。似無他度。以色界他心智知無色界心故。但有根度人度。以共相形。人有勝劣根有上下故。二乘之人具有三度。如上三十三卷說。色聲之事應有人度根度。下根不知上根境界。下人不知上人境界。問如小乘無漏他心通要作道下四行方能知他無漏心。今大乘宗其義云何。三藏云。失作道下四行為方便。后起無漏。不須作行能知彼心。知他有漏心時亦先作苦集八行方得知。又無漏心知有漏心。如佛他心通體是無漏。通知一切漏無漏心。就別釋中。初解神智通文分為三。初開二章。一能變二能化。第二別解。第三總明二業。依質轉換名之為變。無中忽現名之為化。等宗中判變者通。化心非通但是通果。今大乘判化是通果。亦是通攝。又小乘判神通是善。化心無記。大乘不然。化心通善及與無記。若為利他化是善。泛爾起化但是無記。諸佛變化一切是善。基云。此神境智通是所化境。云何此中言能變神境智通以能變化作此境。故境從見說名為能變。又雖舉所變。意明神通故名能變。能變屬智也。舉所變言能變之用也。別解中先解能變后解能化。前變中初問次解后結。解中初開十八變。二依名釋之。言祖父者。如毗婆沙說。劫初時人其性淳直后漸澆薄。遂有一人先作盜業初生鬼道。由先生故故名祖父。次后生者。從初得名皆名祖父。轉變中。云若于其地起水勝解即令成水如實非余等者。景云。問本是其地。云何能變令成于水。答曰。若隨法相道理。其地各從一切眾生地種子生。雖同一處隨種各別。并是有漏。即于此處諸佛見地。地是無漏。自從諸佛無漏種生。欲令眾生得水用。即以妙觀智擊圓鏡智。令地不起令水種生水。水是無漏。以此為緣能令眾生地滅水生。故名為變。故攝論云。由觀行人識為增上緣。余人識變地成水等。亦可此據唯識理門。一切法但唯有識。雖后變改種種諸色。非色似色但識量。以彼能熏唯心非色但有心種。復識種生起識時變起似色。菩薩旋知此道理。故能變地令成水等皆無障礙。亦如須彌芥子亦唯識量無別實色定實大小。菩薩體之。欲令眾生生信心故。故現須彌入芥子中。論理無實小包于大。問曰。同地等行菩薩二俱現通。一欲變地成水。一欲變地成火。為各成不。答依下決擇分說。若二菩薩力等所變皆不得成。其中若一菩薩專火想。若一菩薩不專想水而別思惟我令變地為水救眾生等。爾時二人變火即成水事不成。將知一切所作心一方成。即是經云。制心一處無事不辦。又問。諸佛身中生死之法惡色染種一切皆無。云何能變起惡色。解云。佛身雖無三界染種。欲令愛恚好惡色眾生故。變好為惡。其事云何。以隨悲愿心上即有影像好惡相現。似有好實。實是無漏。由此為緣令彼眾生好色滅惡生。泰云。言于俱非有情起好惡色勝解等者。有一眾生色非好惡名俱非。菩薩緣彼作好惡色解。即便如實好惡色相現。或翻此也。如他佛雖有神通不可轉五塵等令成真根能見色等。似彼五根非實五根。其地水等雖是外處體各有異。如何變水成火。只可水質滅火質別生。于中堪為變用。其以佛威力故令火中亦有溫性。而以溫性即為火體。若改性者轉無情成有情。即眾生界有增失。故不可轉性也。此中文轉得五塵。論云色香味觸當知亦爾者。故知通五塵為其實用。下至決擇當自解釋。第七八二變合釋云能卷一切雪山王等如一極微。令如一切雪山王等名卷舒者。測云。此當維摩經以一芥子納于須彌。西國兩釋。一云。約唯識釋同前景解。二云。約因緣道理。諸有為法離言說非定大小。更互相望非一非異。由此道理互相容受亦無有妨。故決擇云。約色法有三種不相離。如彼廣說。其薩婆多等唯立和合不相離不許余二。以彼宗中不許四大互相涉入。今依大乘具明三也。且約同所不相離說。如一眼極微處有七極微同處。謂眼身根能造地大四塵更相涉入同在一處。猶如一室眾多燈光更相涉入不相妨礙。是故依神變力能令極微納于雪山。今問此論文相卷大如小舒小如大。而彼經說芥子納須彌者。非卷大舒小而相容受。經論似違。如何會。解云意無相違。謂小能含大小亦如大。大入于小大亦如小。故此論中說名卷舒。但以芥子能納須彌而不舍芥子小相。須彌入于芥子而不壞須彌大相。故彼經中不言卷舒。故不相違。其義一也。眾像入身中。云令諸大眾各各自知入其身中者。令他各各自知入其諸佛菩薩己身之內。同類往趣中。梵光益天者。基云。以在大梵天光故名梵光天。云何名益。今云在大梵前而作饒益故云梵光益天。亦名梵前益天。測云。依華嚴等說。初禪等各有四天。何故與此論不同者。彼處就人有差別故分為四天。余諸經說皆說三者。約住處為三。故不相違。解神通中。云究竟菩薩一生所系或最后有所神通者。基云。謂住睹史多天唯有此彼彼生盡此一生名一生補處。或最后身者。謂已生欲界即此身成道。此身為生死身最后有故名最后身。又因即解坐道場菩薩。謂坐菩提樹下未得成道以來名道場。前有三。下結無數及解變義。要依有自性物轉其形質名。若由定力于無物處忽然現物是化非變。若爾放光云何名變。此亦是變。謂于自身先有小光。變令便大滿十方界。或變短光令其長遠之處行。次解能化文分有三。初問次解后結。解中有二。初解化義。二開三章解釋。于中先問三章。次牒解釋后。初云或化為身及化為境或化為語者。依舊地持脫無化境。下解方有。就牒釋中分二。初解身境。后化語。前中有三。初牒次解后結。解中有二。初略解。后重辨。前中先解化身。似自身或不似為二化。似他身或不似為二化。此四種化與根相似根所依處扶根四塵。有釋。良以小乘于上地變不能現化故有十四化。今依大乘菩薩神通以自在故依四定一一皆能作五地化。故有二十化。或詳此論。四無色中亦有化心。故過二十數。次明化境。遠公云。化境有二。一化作自他一切境界。二化作他地一切境界。總而言之。與常受用財物相似故云相似。異于常用故云若異。重辨中先解化身。言若所化身與菩薩身極相似者名所化身與自相等者。以菩薩自起化故故化佛菩薩極相似。各自相似。不爾非似。或有諸佛菩薩雖滅度后由住持力而隨轉者。如須扇多佛出現成道已不久即滅。而更留一化身一劫度人。又如釋迦留影在月支國石室也。或有系作利益他事便息者。如化作一比丘乞食事訖即滅等。基云。而故隨轉者。如釋迦佛雖滅度由住持力令法至今隨轉。化事便息者。如須扇多成道已即般涅槃法亦隨滅。無住持力后不流布。故化事便息。下重辨化境。第二解化語中。初開七句。二次第解。遠法師云。化語要有二。一內即化有情聲。二外化草木等聲。內又有四。一化似自聲。二不相似。三化他人聲。四不似他聲。隨相有七即同此論七句。無依者。測云。不依名利心說。上來解神境通。初開二章二別解竟。自下第三總明二種二事業。一者引入圣教與出世益。二者惠施利樂與世間樂。次解隨念宿住智通中。初辨憶念境事。二又由宿住智憶念本生為諸有情下明其業用。前中有三。初牒問。第二解釋。第三結。解釋中。初廣明隨念境事。二以要言之下總明所知過去無礙。前中有三。初知過去多身久遠之事。二者知此身前滅之事。三者憶劫遠近前。前中又三。初有二句明佛菩薩以宿住智能知自他曾所經事。二又能令他得宿住智能知自他曾經事。三如是有情后令他得宿住智已下明展轉相教皆得宿住智能知自他。測云。隨念宿住通中。如下行品有八種言說句及隨言說句六種略行。廣如下文說。地經大分同此。問前人既不修定。云何能令知。三藏解云。若自力知必須依定。若由佛菩薩加被故知。即不依定能知一切。泰云。如是展轉令憶宿命皆如自己于現法中等者。而說二釋。一云。上文云。如菩薩令他第一人憶宿命事。第一人由菩薩力能令第二人憶宿住事。如是展轉不限多人憶宿住。本分照了。皆如菩薩自己于現法中所見諸事分明了了。第二釋云。如是展轉令他憶宿住。皆如菩薩自己憶宿事也。于現法中已下明菩薩于現法中先所造作諸微細事以為方便。若多若少以為方便。乃無始皆無妄失。又能隨念無間剎那次第所作無間斷故者。景云。此從老時向前逆尋。若色若心念念無間次第皆知。亦可能知過去劫數念念剎那。此佛菩薩一念之智能知此世他世無量剎那。不同二乘逆尋此身剎那不知前生而便命終。泰基同釋也。天眼耳通中文分為三。初明天耳通。二明天眼通。三辨二通作業。天耳通中所列所聞六對之聲。后次第解。聞天聲中。若不作意但聞此一欲色界聲。若其作意即知多界。此據七地已還有功用位作此分判。若入八地已去及佛于一切時不待作意明知多界所有音聲。達羅弭荼種種明咒者。景云。南天竺東南海渚上有一師子國名達羅弭荼。此間無相當語翻之。故存梵語。泰云語此是咒名。此方無名可翻者。基云。謂僧佉羅國即師子國。有咒號達羅弭荼。即咒中之大咒。恒有神驗。今初舉之。測云。舊論云陀彌國語。舊釋云是鬼國。所發語言不可解了。今三藏云。是師子國人語。無有上下次第文章。出語音誦咒令人不解。又解。是南天竺本造仙人名。今現成國。皆從仙人立名。即是長年婆羅門是彼國人也。見死生智通中。云見于后除生已增長至差別而轉者。一解。此生已后后身初起見生色。又見次念后增長色等。故名后際生已增長諸根成就等。亦可因天眼通見于眾生現在死生色已。后入意地知未來生增長色等。名知后際。問天眼能見極微色不。若不能見。云何此云見微細色。若能見者。大乘宗中無細鄰虛。唯假分折說有極略極迥色等。答但于形段色中有最小者天眼能見名微細色。非見極微名見極細。以色生時隨其大小一物頓生非假積聚。知心差別通中。初明知心差別。后辨作業。前中即知六對心。一知有纏離纏心。現起煩惱名纏。二知隨縛隨眠名離心。泰云。西方有二釋。一云。相縛名隨縛。粗重縛名隨眠。二云。隨煩惱種子名隨縛。根本煩惱種子名隨眠煩惱心。三知有染無染邪正愿心。四知劣中勝品三界心。五知三受相應心。六能以一他心智知有情五對心。謂如是所有者初對心。如是體性者第二對。如是品類者是第三對。如是行相是第四對。如是分齊是第五對。又知多有情上五對心。又佛菩薩下第二辯利他作業。若依景釋。此即第七知有情根欲性等。并前為知七對心。問如唯識論云。諸知他心為知他心為知自心。若知他心唯識道理云何成耶。若知自心云何得名他心智耶。答曰。一切行者但見自心。唯佛世尊如實知也。西國二解。一云。凡夫二乘及諸菩薩他心智通緣他心時。相分影像似彼本質。以有分別見不明了不多稱質。佛他心智雖有影像極稱本質名了了知。故名諸佛如實能知。二云。十地已還分別未盡。但見影像見不了了。佛離分別見心外境。故見他心如實知也。如彼六識緣彼根塵但緣影像。賴耶即緣根塵本質。又他心通智論中說。凡夫能知一切天下眾生心。諸梵王能知小千世界。聲聞知二千。緣覺知三千。此論中云諸佛菩薩知無量無邊世界有情心法者。雖同無量非無多少。言種種界行者。三藏云。界者性也。即是種子也。漏盡通中先明智境后辨業用。前中有三。初有三句了知四諦。初云了知煩惱盡得者。景云。此知所盡漏即緣苦集。基云。了知漏盡得即無漏得。得漏盡之得也。二又知漏盡已得未得者。此緣滅諦。三又知方便者是道諦。非方便者是苦集。即八邪也。第二云如實了知于漏盡有增上慢離增上慢者。景云。此緣假人及以四諦。測云。謂凡夫前三果有增上慢。第四果無增上慢。佛菩薩了知有慢。第三又諸菩薩已下明緣四諦而不作證故行有漏而不染。辨業用中二緣四諦。此又即說漏盡知通于十方不唯緣滅。如苦集智緣所盡漏他心智。即緣他心漏盡等盡。道智即緣漏盡方便。不余法智類智世俗智滅智盡無生正緣無為漏盡之法。第二解法威力中。先問次解后結。解中先總明施等六度各有四相。第二別解六度度列四相。前中先舉六度。二明施等一一略有四相。一所對治相即是六欲。二資糧成就相者。資糧即是得菩提成就。即是四攝之生今趣佛果。三饒益自他相者得現近益。四與當來果相者。謂遠與當來菩提果相。近得當來人天果相。第二別解中布施有四相。舊地持論筆受人錯。于第二相中但明是菩提資糧。即彼布施攝令他成熟緣入第三相中。故彼論云。一者布施對治慳貪。二者成菩提具。三者以施攝取成就眾生欲施善心清凈心施施已不悔。三時歡喜以自饒益是名自攝。彼諸眾生饑渴寒熱疾病所須眾難恐怖悉令遠離。以此饒益是名攝他。四者以是因緣在在所生得大財富得大種姓得大眷屬。乘前錯故后之五度皆亦參差。今時整頓。忍度第四相中。云無多怨敵。謂無怨憎會。無多離隔。謂無愛別離。無多憂苦。謂無因怨會親離所生憂苦。舊論云。現無別離亦無憂苦。憂苦唯于別離生故。合為二怨會親離。今分為三。定四相第一相中。云能斷煩惱言語尋伺音樂色想等隨煩惱者。謂初定斷欲界煩惱。第二離尋伺語言。第三離喜。第四斷樂。空處斷色想等隨煩惱。般若中通以四攝事行。施中言能作布施攝事成就有情中。四度中以同事成就有情。即六度攝四攝也。何故布施中不言勸有情行施。已同之名為同事。亦名利行等。基云。今且約隨增故記唯有此。非約定實義。其實義者何妨一一中得有利行等。第三解俱生威力。三藏云。隨小相說自性念生智及俱生力體。八相成道亦由此智。于中問解結。解中有三。初明憶念本生。二明八相成道。三辨差別。前中有三。初憶念本生。二不由下堪忍大苦。三欣樂下明其大悲。八相之中基云。舊說一住睹史多天。二示入母胎。三住母胎。四出胎。五出家。六成道。七轉法輪。八般涅槃。若依舊地持無出家般涅槃相。今此論舊解無出家一相有余七相。依文自取。又若解以神變為一即無出家。此中今具八相也。若以別說八相者。住天非典下身生不取。一處中有即下生是。二入胎。三住胎。四出胎。五出家。六成道。七轉法輪。八入般涅槃。今此無出家也。不取愛欲以為八相中故。景云。且依文勢以辨七相。初上生睹史壽無中夭相。二下生相。三入住出胎無顛倒相。四初生相。五成道相。六轉法輪相。七般涅槃相。言有三事勝一天壽量者。基云。謂彼天壽不依數量。有中夭故。今明菩薩盡天壽量。四千歲故。次上論云盡睹史多天壽量而住。有云生彼諸天皆盡壽量四千歲者不然。一文妨二理妨。言文妨者。論云三事映彼諸天第一天壽量者。彼天皆盡壽辨即不映奪彼天壽量。此文相違故為文妨。言義妨者。經言菩薩下生彼天皆隨下生贍部有今眾生方生彼者。菩薩下時未滿四千歲。應不隨生。若不隨生彼經相違。若言相隨下生便是中夭。此乃第二理妨故義不成。又何緣彼天而不中夭。言證菩提已乃至無不覺了者。景云。四蘊生滅微細能知。況于色法。泰云。菩薩正智與菩薩身常俱行。基云。謂世尊常觀己身受想尋思全無異念。常觀無常生住異等與此念俱。故魔不得其便。如舊地持云。觀諸眾生生住異等。今云觀自身。觀自身故魔不得便。豈以觀他而不得便。又或此中亦是觀諸眾生。起愍念故運心廣故魔不得便。食所食時有粒皆碎無口不彈者。言佛食時飯粒皆碎無口不彈盡也。下辨差別。謂即是自性念生智及異熟勢力。非神通力也。第四解共不共二門。言聲聞但以二千世界及有情界為神通境乃至是故最極唯以一界為神境者。景泰同述兩釋。一云。何以故獨覺俱以三千為神境。故下釋唯為自身而修正行故但一三千為境。菩薩利故三千。二云。何以故聲聞以二千器世界及眾生為神通境。獨覺但以三千器世界為神境。不說有情世界。故下釋云。獨覺唯為調伏一身故唯以一器世界為境聲聞菩薩有利他說法。度人道故以器世界及眾生世界為神通境。問若聲聞中但知二千世界。何故維摩經云阿那律觀三千大千世界如觀掌中阿摩勒果。答曰。總列聲聞根劣云如一千。于中別修功力大者能知三千。龍猛亦云。大阿羅漢亦能知三千。大段第三將三示現攝入三種神通威力。一者神境神變所攝。亦名神通示現亦名初神通輪。即是身業。二者記說神變所攝。亦名他心示現亦名記心輪。即是意業。三者教誡神變所攝。亦名漏盡示現亦名說法輪。即是語業。當知此三如其所應攝入三神通威力。如文可知

　　成熟品

前既證真實現有威力者。謂六通等。既現六通欲何所作。不過二意。一成就有情利他之意也。成就佛法自利之意。佛雖自他利德具眾生界無盡。故須以此二意。故威力品后略明成就品。即五品中第四品。七法中第五第六法也。文中有三。初開六門。二依門辨。三逐難重釋。前中一即法爾無漏種子已久熏發堪生初地故名自性。二成就自性之人及種人。應以三乘人天善法而成就之名所成就。三所成就中后約諸根等有六差別。四能成就人有二十七種自利利他方便。五約六位菩薩名能成就。六所成就中已多修習堪即入圣名已成就。測云。初之一種若對第四方便是所成就。若對自成佛法及利他二果即是能成就。如品末說。又對第五能成就故第二名所成就。第三差別即第一自性上六種差別。第四方便能成就第一自性因緣。以要言之。第二是所為人。第六所為人已成就相。余之四種是能成就人。初是自性。第三是差別。由此自性及差別必須方便。故明成就方便。欲顯位地故明能成就人。依門辨中解成就自性。云謂四善法種子者。即是法爾無漏種子。及數修習諸善法故者。即經地前順解脫決擇分等諸善法故。獲得乃至正加行滿者。由久修習有漏加行感勝身口極善調順有堪任故。故依此身心能入初地順斷二障。安住于此乃至二障斷者。基云。謂此在決擇分中菩薩以說無間能證二障斷故。若在以前即不能如此。又若地上亦得正加行即地上菩薩加行智能順二障斷者。謂如初地能順二地障斷凈增上身心。何故不得。故知亦得在地上。取前解無妨。下舉三喻。景云。癰痤熱喻二障可斷。次瓦器熟喻道可修。眾果熟喻菩提可證。下總合三喻。所成中景云。初三乘人即合不定種姓及無種姓即有五人。測云。有人依涅槃經說一切眾生皆有佛性等文證。謗新翻經論非是正說。此即不可。所以者何。舊善戒經及地持論皆同說無種姓人可以人天而成熟之。又舊大莊嚴論第一云。次分別無姓位偈曰。一向行惡行。普斷諸白法。無有解脫分。少善亦無因。釋曰。無般涅槃法者。是無姓位。此略有二種。一者時邊般涅槃法。二者畢竟無般涅槃法。時邊般涅槃法者。有四種人。一者一向行惡行。二者普斷諸善法。三者無解脫分善根。四者善不具足。畢竟無涅槃法者。無因故彼無般涅槃性。此謂但求生死不樂涅槃人。如此等文皆同此論說無種姓。何獨謗新翻耶。但楞伽說闡提有二。一者斷善。二者菩薩。斷善闡提值善知識即得成佛。菩薩闡提畢竟不取無上菩提。西方解云。欲顯菩薩畢竟不入大涅槃果。希前相故。且舉斷善闡提影略。而不說無涅槃。補特伽羅。成就差別中初舉數列名。后依章別釋。初釋諸根成就。此據種姓所依人天之身能生眾行名身為根。亦可所依身中偏舉內六入根。故云諸根壽量具足等。八異熟如前自他利品廣說。二釋善根成就。謂即前姓習二種種姓成就能生眾行名善根成就。即是依信就善根性離諸惡。三釋智慧成就。謂即前善根中偏舉智慧。由依智慧解脫煩惱。言能解善說惡說者。是其聞慧。下文有兩師別配。景云。能正通達者是思慧。俱生妙慧者是修慧。測云。能受能持者是思慧。能正通達者是修慧。即此修慧任運淳熟故名俱生慧。此中用八勝身離三涂報。由有善根離惡業障。智慧能離煩惱。后釋三品成熟。即前三種約位分別。有上中下故開為三也。成就方便中分之為三。初舉數列名。二依章別釋。三將因對釋成方便。二十七中初之十種是其自利。次有六種是其利他。次有六種重明自利。末后五種重辨利他。就前十中以為五對。初二過現為對。界是過去。現緣是現在。次二信樂為對。趣入是信。攝樂是其樂欲。次二初非初對。次二遠近為對。后二從意起行為對。次利他即為三對。初二財法攝受。次二現通說法對。次二說法隱顯為對。次六重明自利三品。加行為初三。三慧為后三。次五重明利他。前二剛軟相對。后三自他俱非相對。依章釋中。言法毗奈耶者。景云。毗奈耶即律藏。法是余二藏。亦可法者是道諦。毗奈耶者是滅諦。初發處者。基云。謂初發心人于彼初發心人處而成就之名成就方便。遠近等者。測云。十信已前名遠。近即翻上。加行者。為欲獲得初地已上諸勝義利。遂怖惡道及惡名稱。二種怖畏在地前。以未離惡道怖故。言若無堪能為說正法伴助令彼發生正行者。謂彼所化若無堪能起于正行。菩薩伴助與共同行。復為說法令發起行。親教師是阇梨。軌范師是和上。降伏者乃至不起毀犯故者。基云。此中意深防自過。方能見他下中上犯戒時。起諫誨起訶罰起驅擯。如其次第。當處見下中二品犯戒起諫誨訶罰時者前。被諫誨等人及彼時余類同學人皆得利益安樂。以止彼過故是利益。以還攝受故是安樂。若驅擯一種現逐卻已還復攝令彼及余人皆利益安樂。以止惡攝受故。若逐卻已不重攝受。但令余人見彼造過被逐。后自防護不起犯戒而得利益安樂。若所擯者不得利益及與安樂。是此中意。上品中有可攝受者義非一切。上品犯皆可攝受。如造五逆等不可攝受者。以菩薩為義一切皆攝。有師釋云。擯中有二。一重攝受。俱謂家被擯等。二不重攝。謂滅擯等。有釋。此言驅擯但滅擯。于中有重攝受者。謂學悔人。不重攝受者。不學悔人也。今勘第四十卷。訶責治罰驅擯各有三品。其驅擯中若有下中品過摧時驅擯后還攝受。有上品過盡壽擯不還攝。此明菩薩戒法故。何最約聲聞戒法以釋義耶。自成就者躬往。請他成就者令他度之。俱成就者共為導引。能成就人中云六地者即是師位。攝十二住以之為六。下四十九卷有文。此中宜列其名不出位地。故四十九云。初一勝解行地即是地前四十心位。若性種姓在十信前是所成就不入師位。習種姓者僧祇位與解行位其體是一。是故地前但有一也。二者凈勝意樂地在初地。初得無分別智名勝意樂。三者行正行地。謂從二地終于七地。二地持戒。三地修定。四五六地修慧。第七地中修于無相有功用行。是故皆名行正行地。四者墮決定地。謂第八地。五者決定行正行地。謂第九地。六者究竟地。即第十地。舊地持錯。初舉數中有六地。及至列名但有其五。第四第五同名決定。執筆人錯解遂合為一。以文少故。前代大德遂向下故。住無種姓人于往善趣而成熟之為初人。即云文中先列后五人。卻列初一人。今翻譯整頓二決定異具云有六。故知昔論及人俱錯。所墮。住無種姓補特伽羅已下明有姓無姓進退差別可知。基云。此中勝解行。如攝論即第一僧祇菩薩以于四真諦理起決定勝解故。以此文證決擇分善是第一僧祇。是勝解行位故。測云。住無種姓有數退等者。退下惡趣故安住種姓則無數退。已成就人相中明三乘人即為三段。聲聞人中景云。三品俱在見道已前方便地中。望入圣道及以盡漏有其遲速。一者已修解脫分善乃至暖等。仍于惡趣未得不生。即于現身未能入圣得果盡漏。第二人者住方便中已免惡趣。現得入圣得沙門果。更受生死未能盡漏。第三人者住方便中現能入圣得果盡漏。是現般人。基云。此中下品準猶墮惡趣。即中下忍以前。中品則于現身得證果不墮惡趣。即增上忍以去人。若以前人無惡趣業不墮惡趣即于現身得果者。亦是此中收。此中亦約七生人得為論。故云非于現法得般涅槃。若約增上四生乃至六十劫為有修習者。即于現身亦入涅槃。不作此論。若異此者第三人攝。第三人皆有為余人應準知。此初人若準初下品菩薩即合見道已前皆是。今準文義皆不然。故別說。測云。舊人判云。下品人者在四善根位。中品人者在有學位。三藏云。下品人者于三生中第一生中種解脫分善。第二生中生在暖頂二位。即此位墮于惡趣。不得此身證沙門果亦不得涅槃。第二中品人在增上忍已去乃至那含。即是第二生也。此人現身雖證沙門果。要須經生故不得涅槃。第三上品人者是六十劫中修行成果。此是波羅蜜多聲聞利根。于一生亦證預流果乃至入涅槃。如舍利子等。獨覺中言亦爾者。三藏云。有三品。亦有四生亦有百劫得解脫者。亦如聲聞說故云也。景云。初下品人已修解脫分等未免惡趣。于現身中未能入圣得果盡漏。復逕多時修習入圣。在無佛世得阿羅漢。第二人住方便道已得惡趣非擇滅。即于現身入圣得果未能盡漏。入圣已作七生人等復受生死。于最后身在無佛世得阿羅漢。此前二人是其部行與聲聞同。如此文中推。同聲聞中。婆沙亦云。眾出者如聲聞。第三上品是百劫。顯百劫滿已于最后身出無佛世。依第四定起不凈觀乃至盡漏。基云。其獨覺中必取那含果。或已百劫修習滿訖起三十六心取獨覺果等。菩薩中文分三。初約位分三品。二約八義釋三品差別。三今于此中下解熾然等義。前中景云。住勝解行地名下品者。四十心位是習種姓與解行住體一不殊。性種即在十信已前非已成熟。故此不論。凈勝意樂地名中品者。舉始括后。故略不言二地至七地行正行地。住墮決定到究竟地名上品者。此舉初后括其間。故略不明九地決定行正行地。基云。菩薩下品其實已離惡趣業不受惡趣生。然為利益有情時故往彼生。因即起染受彼報趣。故初劫時有生惡趣。如金翅鳥入海餐龍。食龍既訖上飛空里。因取龍故腳下有泥。其實無意本在取龍。取龍之時因遂泥污。菩薩亦然。因利有情遂被染系。故初劫時有生惡趣。若爾。如所引經若有成世間增上品正見頌云何通。義曰。彼約不以正見為緣生惡趣。何妨地前有起惡趣業而生惡趣。測云。下品中不說種姓地者。以后攝前故。次約八義分別人相。相者。一欲。二加行。三惡趣。四僧祇。五熾然。六無動。七極善清凈。八覺品善法。此八人種要攝為四。初欲及加行品數分別。惡趣一種離未離分別。僧祇一種多少分別。熾然等四成不成分別。下解前熾然等義四。釋曰義熾然。三義釋無動。一義釋清凈。自下第三逐難重解。于中文二。初釋成就方便品數不同。二明修習成就差別之意。前品數者。前明成就方便有二十七種。于中前五唯是下品。余二十二粗有三品。次分九品。后就差別有無量品。第二辨修意中。初為成就自佛法故修習成就六種差別。二為令他得出離修集六種成就差別

瑜伽論記卷第九(之下終)瑜伽論記卷第十(之上)(論本第三十八至四十)

　　　　釋遁倫集撰
論本卷第三十八

　　菩提品

即所學處五品中第五品。七法中第七法也。菩提名覺。于此品也廣明果德菩提之義名菩提。三明心。四出列。五無上。此中所辯無上菩提。既證真實現大神通成就自他。須有果證。故成就品后此品來也。文中有三。初約五門出菩提體。第二結說勸知。第三品末三句贊嘆菩提。初五門文則為五。一約智斷出菩提體下名自性。二約最勝以辨菩提。三約十號隨念功德以辨菩提。五約差別等德以辨菩提。前后三。初約二智二斷。次約三智二斷。三約共不共德。二斷二智是名菩提者。泰云。如九斷智是智果故名智。二斷亦是菩提果故名曰菩提。測云。問菩提名覺。二種無為體非是覺。云何名菩提。解云。如攝大乘論第十殊勝具足三身智殊勝。此亦如是智斷二種皆名為智。所以爾者。以真如中具足一切恒沙功德性。隨順能生修生智等諸功德門。故名覺也。非緣照故名之為覺。真諦三藏云。有本覺智能緣平等理。即是金光明經唯有如。唯有如智者為法身。今三藏云。此說不然。人法二空所顯真如非是識體。云何能照。言如照言如智名法身者。舉智顯真如名為法身。非即智真如名為法身。言二智者即人空智法空智也。三智二斷中初列三智二斷之名。一切煩惱并諸習氣永害者。煩惱障斷。遍一切種不染無明無余永斷者。所知障斷也。二次第解中但解三智不解二斷。測云。斷煩惱障并習氣名清凈智。即是正體智。斷一切事中不染污無知故名一切智。即是后得智。言無滯智者有兩釋。一云。即前二智作用揵利故名無滯智。一云。唯約后得智上作用揵利義說無滯。無有別體。言一切煩惱者。一百二十八煩惱及二十隨煩惱也。并諸習氣者。舊云斷粗品正使種子故有余殘習氣細品種子。此說不然。今云習氣者。由煩惱種子故身中無堪任性亦名氣。與五蘊身不一不異。無別體故不可言異。斷粗重習氣已五蘊不滅故不可言一。是名習氣。言一切智者。依諸經論。一切種智是俗智。一切智是真智。若依真諦三藏所譯經論。如理智名一切種智。以真如法界是一切諸法種因緣。種因名一切種智。從境得名也。如俱舍論云。一切種智滅諸冥。若俗智名一切。今依此文。緣真智名清凈智。緣俗智名為一切智。共不共德中凡有二涂。一者據身成熟者。唯佛身成就功德。二乘不得名為不共。如中說三十二相八十好等。若共二乘同成就者則說為共。如此中說無諍愿智無礙解等。二者據說。若大小乘教同說佛德名共功德。謂三十二相八十隨好等。若唯大乘中說諸佛功德小乘不說名為不共。如攝論等中二十功德最清凈慧等。又依無上依經德品。明如來百八十不共之法。如彼廣說。二約七最勝以辨菩提中。舊名無上今名最勝。最勝無上互得相釋。由無上故所以最勝。由最勝故所以無上。然依梵本義當最勝。于中有四。初舉數嘆勝。二列七名。三依名解。四轉名異釋。所依勝者舊名身無上。智論中諸聲聞菩提亦依不具足而得。獨覺菩提或依一切身得乃至或依三十一相身得無有具依三十二相身得。唯佛菩提具依三十二相莊嚴身得名所依勝。四圓滿者。三聚律儀名戒圓滿。無邪見故名見圓滿。行住等威儀名軌則圓滿。無邪命乞求及說法等名凈命圓滿。住最勝中初立二章。由諸如來多住者是第一章。無上無等三住者是第二章。諸已下釋中初列三住名。二當知下章釋中先解第二章。二于此三住中下卻釋初章。三空門及滅定名圣住者。唯圣住得名為圣住。故明如來住三空行及住滅定。四禪四空是天種類是天之因。佛住天因故名天住。人雖得定不受定報不名人住。四無量開梵天道得梵天報多為梵住。于圣住中多住空及滅定者。若住無愿即厭依他。若住無相即忻真實。今住空即除厭樂。若入滅定緣慮皆息。下三定慧多定少。四空定多慧少。唯第四定定慧均等如來多住。四梵住中如來意多攝苦故住大悲。晝夜六時下釋住大悲之意。如龍樹大智度論說。前三住上加一佛住為四佛住者。謂首楞伽無量三昧及佛十力四無畏不共法等皆是佛住。或分十。六天住有八。謂色四無色四。梵住有四。即四無量。圣位有四。無愿等滅定。故有十六。廣即無量。如彼論說。第三辨十號中基云。十號名隨念功德者。隨眾生念而得功德故名隨念功德。言世尊體唯是一有十名號。且如今三藏判十中后一總號前九別號。就別號中初三通二利。中三唯自利。后三種唯利他。若爾如初及第三但明言無虛妄覺法勝義何處明利益。為言言無虛妄理不孤言須有受人。故知來中亦有他利等準知。下準純利他中亦有自利者。準解可爾。若如舊遠法師。于九別號。前五自德之名。次四利他之號。應利他。如何言自德。又前五中各為二對。初彰道圓后觀滅極。第三明初止觀二因圓后一果德。今依義言。應者但有應利之義。非是他利。故亦自利。測云。如是十號得名有七。如來應供善逝三從因為名。正等覺從用及體為名。明行圓滿從德及勝義為名。世間解及天人師從境及用為名。無上丈夫調御士從假人及用為名。佛從當體得名。薄伽從多義立名。謂自在等六義如佛地論說。言無虛妄名如來者。舊論云。非有如說故名如來。若如智度論成實云。乘如實道來成正覺故曰如來。涅槃說云。乘六波羅蜜十一空來故曰如來。大品般若云。乘薩般若來化眾生故名如來。金剛般若云。無所從來亦無所去故名如來。問曰。若言無虛妄名如來者。佛本因緣發愿。若諸眾生不入涅槃我亦不入。若諸眾生不得菩提我亦不證。雖發是愿而諸眾生不自涅槃不得菩提。佛舍眾生自取涅槃及證菩提。云何得名言無虛妄。景師答曰。道理亦難。一說。根本發心雖有此愿。自后觀菩薩雖利益而不及佛。若不成佛利他不廣。故須成佛道。但諸眾生不入無余終不入無余涅槃。故無虛妄。復有說言。根本發心誓度眾生不得菩提我誓不證。今諸菩薩雖十地行成而不取證。如文殊等。即楞伽云。闡提有二。一斷善根。二者菩薩闡提畢竟不取無上菩提。正等覺者。測云。此以正體智為體復言世間解以后得智為體。今解。亦可正智名正覺。后智名號覺。言如其勝義者。依他真實總名勝義。以對遍計所執情有法故。說依他亦名勝義。明謂三明。行如經說。止觀二品等者如舊論云。三明如經說。行諸止觀二法品。今論翻彼。以治三際愚故名三明。問曰。凡夫學人羅漢辟支菩薩諸佛皆知過去。何故有明非明有力非力。答曰。凡夫學人但總知果。知之有盡不得名明。羅漢辟支及具。諸佛因果并知照法周盡名明。八萬劫前通所不及猶有無知。無知所屈不得名力。問曰。宿命知過去。凡夫二乘同知于八萬。何故天眼見現在。即言凡夫見四天下梵王見小千聲聞見二千辟支見三千耶。景云。天眼耳通五識中慧作用劣。故隨人氣力見遠近。現境隔圍隨力見遠近。宿命通等是意識強得知八萬。有釋。唯菩薩種姓無生能知八萬劫。如數論等。非余凡夫故。婆沙第百辨常見見劫差別。云聲聞種姓憶二萬劫。獨覺種姓憶四萬劫。菩薩種姓憶八萬劫。解天人師中。初列曰章復以義釋。與顯了義為開道故。釋為實眼故。共一切義為所依故。釋為實智故。義依智顯為義所依也。共不了義為能了故等四句釋為實義故。一如來于眾生未了義能為決了。二共眾生所生之義為能斷故。三共第一義諦甚深處為能顯故。四共初證甚深者更令明凈故。具此四義故云為實義故。共一切法為根本故等三句釋為實法故。法者教法也。如來共一切教法為根本故。為開導教法者故。為教法作所依者故。所以如來為實法也。上明師德下釋師義。如來能正教誡授天人等。測云。言為實眼故者緣義智。為實智故者緣法智。為實義故者重舉義智。為實法故者重舉法智云云。于能引攝義利法聚等三者。舊論云。義饒益非義饒益非非義饒益也。此即善等三性。能破諸魔其多功德名薄伽梵者。依品西國此號最勝。無問外道及佛法人皆嘆本師為薄伽梵。此間無名可翻故存梵語。若依梵本。一切經首皆言薄伽梵不著佛言。末后亦無世尊之號。依成實論云。具上九德故名世尊。亦不稱理。第四辨出現中文分有三。初明一世界中或有多劫無佛或有一劫有多佛出。二彼彼已下明十方世界有無量佛。第三決定無有一佛土中下明一世界中無二佛出意。前中或有一劫有多佛出者。即于賢劫中有千佛出。故智論云。世界初成于大海中有千葉蓮華。乃至阿迦尼師吒天見水聚中有千蓮華。即云。此劫有千佛出為賢善。問若其千佛同在成壞一劫而出現者。何故真諦云成壞空劫皆無佛出唯于住劫有佛出世。于二十劫中前十劫中有佛出世。后十劫無。前十劫中前之五劫亦無佛出。第六劫中拘留孫佛出世。第七劫那含牟尼佛出世。第八劫中迦葉佛出。第九劫中釋迦出。第十劫中彌勒佛出。從彌勒后無量劫中空無佛漏出。故知千佛不得出連一成壞劫。若賢劫有千佛。則言同在成壞一劫中。亦過去莊嚴劫中有千佛。亦應同在成壞一劫中。若言同者不然。如觀藥王藥尚菩薩經說。佛告大眾。我于往昔值妙光佛。最初發心聞說五十三佛名號心生歡喜。即為他說。千人發心。展轉復說。更有千人發菩提心。如是展轉教示復有千人發菩提心。善男子等初千人者即于過去莊嚴劫中千佛是也。中千人者即賢劫中千佛是也。后千人者于未來星宿劫中出現于世。如彼過去莊嚴中。末后三佛即毗婆尸佛即于九十劫中初劫出世。如尸棄佛毗舍浮佛即在三十二劫中出世。已后無佛。乃至第九十一劫即是賢劫之初。始有拘留孫佛最初出世。既說莊嚴劫中千佛末后三佛經九十劫中前后出世時劫。賢初千佛亦不同在一成壞劫。答曰。汝引真諦所判未足為證。所以者何。西方現判。今時正當住劫二十小劫。小劫已前四佛出世。彌勒當此初住劫。從減至增八萬歲時方出于世。以大乘判二十住劫皆有一增一減方成一小劫故。若諸眾生機根成熟有見佛緣。一一小劫有千佛出無有過。豈說更有十九小劫。汝依真諦而輒判云后十劫中無有佛出及前五劫亦無佛者。不應道理。又引俱舍言。莊嚴劫中后之三佛在彼釋迦修相好業九十一劫中前后而出。時知不同一類劫有千佛者不然。大乘不說三僧祇后別于百劫修相好業。而言釋迦三僧祇已滿更于九十一劫值彼三佛修相好者。此是順小乘不了義說。不可引之為證。是故今判觀藥王藥尚經說。初千人者同在一莊嚴劫出世。亦是一水火劫。中千人者同在一賢劫出。后千人者同在一星宿劫出現于世。又即快順智論所說云。此劫中有千佛出。如前第二卷記已說其義。第二文中分之為三。初略立宗。于多世界復有多佛。何以故下問答廣辨。第三釋已總結。何以故者。何以得十方世界有多佛故。于中亦三。初問次解后結。解中有三。初明修因有多成佛。亦多證有多佛。第二又于十方現有已下明一界中無二佛同出。證有多佛。第三又不應言下破執同時修因次第成佛及不成佛。前中云于如是分者。地持云。如是威儀此名為分。還若彼四威儀時則名分。亦可是彼六時分也。次云又于十方乃至一時成佛者。今此意明有修菩提資糧一時圓滿眾多菩薩。若不于余世界一時成佛而于一世界者不然。破小執言無十方佛故。下文意若并住睹史天次第成佛及不成佛者不然。此中有難。如一時發愿一時圓滿。眾生在一世界。一佛眾生一時根熟。如何通。義曰。無此者。若爾彌勒釋迦眾生尚有前后。根熟而不相同。何說一時根熟眾生同在一界。是故當知下第三結也。由此道理下第二大段中是第三文結有多佛文也。第三明一界無二佛意中。初略種一界無有二佛。第二問答廣辨。答中有三。初舉隨昔愿無二佛同出。次明第二佛出應無所益。后明一佛出益多佛出損。自下第五約差別等德以辨菩提。先辨實德即同。次明化相有別。后明轉依女身能證菩提。問若言女身不證菩提者。何故法華說龍女成佛等。云何通。義曰。然彼龍女亦變成男然后成佛。非以女身而成佛也。上來五段總是第一出菩提體。自下第二結說可知。第三三句贊嘆中初列三種勝。一體勝。過尋思道故。二德勝。眾德所集成故。三用勝。能生三乘菩提故。復以四名結嘆也

　　力種姓品

舊師云。上來五品明所學法。下十一品明其學行。雖后行品是法。前是法體。下是方便造修之儀。故通名為方便處矣。于中有三。初之一品明其根本攝學方便。次有九品造緣正學。后之一品因學成德也。今即不然。第三學持有十六品。前之五品辨所學處。宗明所學兼有能學之人。未明應如何學。第六一品正辨應如是學行。余之十品正明能學。宗明能學行兼有所學之法。故學持初云若所學處說如是學能修學。故有三章。若準下第一品即有生起若所學處文。解五品已至此力種姓品。復有生起若如是學文。明上來六品訖。解若能修學施品中初無生起能修學文。以此理準。前之五品宗明所學處兼有能學人。下十一品明所學之行兼明所學法能學人。即學持初三句若所學處若如是學是。判品多少。初句明初學法。雖明所學法而未彰應如是學。故次第二句明應如是學。若能修學是所學處如是學中兼以明之義此亦分未如前解分為三勝。若所學處若如是學前六品初有生起。能修學施品中雖無生起。明未功德亦有結文。故知十品是證學。力種姓者。力是十力。十力種子名力種姓。前第一種姓品通明一切性種姓未明習成十力種姓。今欲偏明習種姓故言力種姓品。文中初結前生后。次開列章門。后依章廣辨。就開列中初舉頌。第二長行屬當。菩薩欲于前說五品七法所應學處精勤修學。先應發愿愿。是勝解。解已求法。自既求法。應為他說。說已應自修行。自既修已復教授他令其修善。復教誡他令其斷惡。他住授誡。便能攝起善身語意。依章辨中即有十段。初明勝解中先明八種勝解。后總明修八成滿因緣。前中云于其八種至決定喜樂者。景云。此中勝解信欲欲是喜樂并為愿體。于此八境名愿依處。測述兩釋。一云。勝解數。喜樂是欲數。創入佛位要須先起凈信順求三寶方乃得入故。一云。勝解是解脫數。于所緣三寶決定勝解。問若爾何故論云凈信為先決定喜樂耶。解云。是信欲二法為解脫數同時助伴。由此二法于三寶境能作決定相耳。雖有兩釋先釋為勝。下釋其舊論不數一二等數。故遠法師等錯數八種勝解。即數三寶為三。于菩薩等為第四。真義為第五。因果令為第六。于應得義為第七。于得方便為第八。于善言語等者總說前八法。今此新論云。一二等分明不知。就也中一一例有二段。一引經說成勝解。二諸于已下彌勒菩薩釋經意。一于三寶愿供。二神通愿得。三于二諦愿證。第四第五愿于因果理中通達。六愿得菩提。泰云。于應得義者。菩提有大義利名之為義。于應得大菩提故云于應得義。七修行菩提方便。八愿解了十二分教。言于善言善語善說者。景擬補云。十二部經約藏不同故有言語說別也。第二解求法中先問后答。問中有三。當何所求者問所求法。云何而求者問求方法。何義故求者問求之意。依此三問。答亦有三。答初問中有二。一開合五明明求四法。第二如是一切已下離合四法辨求五明。前中言當求菩薩藏聲聞藏者。此開內明為二法也。一切外論者。此合因明聲明醫方明為外法。以外道論中先說因明聲明等論。佛法亦間說因明。未多行用。后至如意論師方始纂習防護外道論難。方漸行之未能摧敵。后至陳那方始興盛。一切外道悉來聽習。是故從本合彼三明為外道論也。一切世間工業處論者。工巧明處所行事多獨立為一以為第四。言當知于十二分教方廣一分唯菩薩藏所余諸分為聲聞藏者。舊地持云。余十一部唯聲聞藏。是即大乘無十二部。今云。所余諸分有聲聞藏。是即大乘具有十二。聲聞中但有十一除方廣分。一字參差理趣胡越。其義云何。方廣一分明大乘理故唯菩薩藏。所余十一者是聲聞藏。有非聲聞藏也。若對法云。契經等五。聲聞藏中素怛纜攝者。大乘亦有此五部義。以皆明方廣事故方廣之外不別立之。小乘無方廣故別立此五。此五無別二藏相應故。但素怛纜藏攝。彼論后云。緣起譬喻本事本生此四二藏中毗奈耶藏菩薩眷屬攝。方廣未曾有法此二菩薩藏中素怛纜藏攝。余經論及此論藏后文有不同者。如前第四五卷記中含釋。第二明離合四法辨求五明。初中列五明。第二問答分別。于中初問答辨五明詮法多少。第二廣辨因明所詮之義。前中問五明教名詮義法名義相轉。答中因明論詮義雖無量宗明因果。因明宗說比量。故顯摧他自立道理。聲聞明。一者顯示安立界相者顯示字體。能成立相者此明字緣。二者顯示語工勝利相者辨聲聞用。所謂男女上下等聲名語工勝利。后二明相可知。自下問答廣辨因明所詮之義。于中初解正因果相。后辨已作未作得失之相。前中有三。初解因相即是十因。次解果相即是五果。后總結菩薩知因果相已令處非處智力種姓漸得增長。前中初總舉數。二列三章。三釋。四解已總結無有過增。就第三釋中先解舉數。后解三章。前中先問后答。中初列十名。次解十因。后對二因四緣相攝通塞。解十因文即總解三性十因之義。于中名想言說三法為隨說因。由想說法名故而起言說。由說義顯。是即法隨說顯名隨說因。基云。謂如先有色名。故后聞此名遂起想取像善惡。由此取像故遂起言說因為色等言。又如雜集論第四卷云。隨說因謂名想見言說。兼用先為體。此論不言彼言見者有何意也。由想取色像故遂起執著執善名見。因著故起言說。問若清凈因云何名著。清凈因見即正見。稱彼法知雖非執著亦名為見。彼論說者。以共想用各別故。此論等不說者。謂于取像起執著。即一物相似想中攝見故所以不論。又如泛有所說但唯有想未必起能。彼論據合作法并起執著說。此論唯約不執著說。無違。次觀待此法為因故求取彼名觀待因。言一切種子望后自果名牽引因者。依此中文通取有分熏習牽后異熟果。復有名言熏習引后同類果名牽引因。除因緣種所余三緣名攝受因。通收有分名言二種種子。初念自果名生起因。即同時生也。泰云。如決擇云。依諸行凈不凈業習氣依處施設牽引因。依有潤種子因依處施設生起因。所以者何。由是色無色系法各從自種子生愛名能潤。由此所潤諸種子先所牽各別自體當所生起。如經言。業為盛生因。愛為生起因。釋云。由愛種子潤業故報方得生起。初起時須愛潤起故。愛種子望初起果名生起因。后時相續更不由愛。如羅漢無愛報亦得相續。但由業力后起報相續。故云一切種子望后自果名牽引。此之二因即攝大乘論生引二因義。西方遠師有三釋。初釋云。一切種子望初念報起名生因。望后念已去起報名引因。二釋云。初望一報生身名生因。望后死尸名引因。故攝大乘論云。死猶相續。三釋云。無明行望未來生老死名引因。愛取有望生老死為生因。故十二因緣中無明行為能引支。愛取有為能生支。次通收一切前種所生現行望后種所生現行名引發因。通收內外三性等法各別因緣名定別因。隨何法起皆藉此觀待因等亦方得生起名同事因。一切有為礙生法者是相違因。不相違因可知。依舊地持解。初二因及后二因共。此間同解中間六因中唯約外法無記因釋。下舉六種相違。正取生起相違名相違因。怨敵相違中云謂毒蛇鼠狼貓貍鼷鼠者。此中互相為怨敵。乃至鼷鼠轉怖畏毒蛇。如是次第互為怨也。相見之時無心情也。自下對二因四緣相攝通塞。初對二因。當知牽引種子生起種子名能生因所詮諸因名方便因者。唯識二說。一云。此說牽引生起引發定異同事不相違中諸因緣種未成熟位名牽引種。種成熟位名生起種。彼六因中諸因緣種皆攝在此二位中故。雖間現能生因。如四因中生自種者而多間斷。此略不說。或親辨果二立種名如說現行谷麥等種。所余因謂初二五九及六因中非因緣法。皆是生熟因緣種余。故總說為方便因攝。非此二種唯屬彼二因。余四因中有因緣種故。非唯彼八名所余因。彼二因亦有非因緣種。故言此說牽引生起種子。即彼二因所余諸因即彼余八雖二因內有非能生因。而因緣種勝顯故遍說。雖余因內有非方便因。而增上多者顯故遍說。三藏云。此菩薩地中明牽引生起二因。皆通有分及名言熏習。故此二因皆能生因攝。尋伺地中唯說有分熏習為牽引因。是故不入能生牽引因攝。基云。牽引生起二因何別。義曰。二別。一寬狹別。牽引因通增上緣因緣故是能生因方便因二因所攝。生起因狹唯因緣攝。二為潤未潤別。故依處中云。牽引因是習氣因依處。行識支種未被潤也。生起因是有潤種子因依處。即已被潤也。故有差別。次將四緣共二因相攝。此說因緣能生因攝。增上緣性即方便因中間二緣攝受因攝。唯識論釋。雖方便因具后三緣。而增上緣多故此偏說。余因亦有中間二緣。然攝受中顯故偏說。上來總是解初舉數有十種因竟。自下解三性十因并作三問。后次第答。于中先解世間因。言廣如攝谷論說者。景云。猶如此間商人要述相似。基云。謂彼土俗書明谷等事名攝谷論次解雜染十因。言觀待境界所有愛味乃至為觀待因者。愛是生死之本。由彼愛是諸煩惱之廣生余惑發業得報。故有支相續。即說彼愛為說待因。于現法中無明等法乃至為牽引因者。泰云。現在無明行熏成種子。以此種子望于未來余生生老死等。遠牽引故為牽引因。若現在愛取有望生老死為生起因。引發因中測云。前牽引因現在無明等種子望引生老死。今此引發因亦以名色六入等種子望引生老死。并是種子。有何差別。解云就實為論皆是種子。于一種子為其二義。親能牽起名牽引因。疏而引發名引發因。言余無明支及自種子乃至有支能生那落迦等者。景云。余無明支者略不舉行。自種子者即識等五支種子。乃至有支者越其愛取但言有支。從強但說于業。若持彼潤已后強弱通收識等五支。名言種子亦是有支。泰云。從無明支乃至有支現起及種子為因各生五趣差別為定別因。測云。謂生那落迦無明支乃至有支對余四道名之為余。下明清凈十因。觀待諸行多過患故樂求清凈等者。景云。觀待諸行多過患者正出觀待因體。樂求已下出觀待因所生之果。樂來清凈者發愿也。攝受清凈者起行也。成滿清凈者得果也。基云。如次。謂初發心地前住已得無漏。初地已上及已滿佛果無漏圓故。安住種姓乃至為牽引因者。景云。若望道諦即名宰引因。若望滅諦應名證得因。文中自說證有余望滅諦也。彼望清凈為牽引因引道諦也。基云。即種姓望證二涅槃界智為牽引因。望涅槃諸根成就者。八種勝報如前已辨。種姓所攝至為生起因者。景云。此同時相生前牽引因遠牽未來異時因果。測述西國三釋。一依護法云。以本有法爾無漏種子能生一切無漏現行。是故初地已上無漏現行皆有因緣。或有地前新熏種子。是有漏故但是增上緣。初地已上新熏無漏種子望彼現行無漏亦得作因緣。以是無漏故。二護月云。唯有法爾種子。即用此種子為因緣生現行無漏。三勝軍云。唯有新熏。今此論又就可生義說為種子。基云。定別因中唯以三乘作法者。此約粗為論。據細三乘中復分何果何因等無量無數。同事因中云若清凈品者。簡雜染同事。然前雜染中不言。若雜染品法同事因言。此乃影略。又此言若清凈即知前雜染同事因故須簡也。第四結云。如是現有雜染十因清凈十因乃至除此無有過增者。泰云。前明三種十因中谷麥等十因亦是雜染品攝故。此中總明為二也。上來已解正因相竟。自下第二明正果相。即是五果。論體即以異熟生及名言異熟種子并是異熟果體。言異熟者。謂阿賴耶。一起酬因始終恒起遍通三界得名異熟。異熟生者。除賴耶外果報五蘊從異熟種起名異熟生。名言種子雖不酬因然是異熟之類亦名異熟果。又由無明及行所引發故亦名異熟果。次即通取內外三性漏無漏。結一切有為從前同類因生。皆名等流果。次擇滅涅槃由圣道所克名離系果。通收一切有為及非擇滅并由士夫作用所獲皆名士用果。一切有為由不障礙因自體得生是增上果。又由圣道無為得顯亦是增上果。論文簡略而不具足。辨法不盡。次釋其名。因是善惡果是無記。異因而熟故名異熟。從義得名一切有為前后相似名等流因。等流為果名等流果。即當體為名。亦可共等流為果名等流果。即從因為名。擇滅無為體絕羈絆故名離系。離系即果。當體為名。五蘊和合假立士夫。士夫作用所得之果名士用果。此即從義作用為名。士夫是義用是作用。或萬法不障一一法有增上。增上即果。當體為名。亦可用因有得果之功名為增上。增上為果名增上果。從因受稱。又云或似先業后果隨轉者。如說殺生后壽即短命等。可得之果似于前因。故言似先業后果隨轉。第三總結如文。上來解正因果相竟。自下第二辨已作未作得失之相。于中先解后結。知已令業智力種姓漸得增長。景云。因受與之義。先明四緣受與。因緣生果果起。現在種子望果生相時得名受與。滅相過去無法不名辨受與。答名言種子自類相生。前念滅時有牽引果能名受。后念種起住生相時。前種子而得名共。等無間緣受與亦爾。所緣緣者。若緣現境心心所生時。境界作業同時受與。若緣過未龜毛兔角無法之時。相分當心顯現相分生見分亦名受與。增上緣者。亦據現在生果名為受與。基云。言謂諸有情自所作業至終無失壞者。此通明有分熏習等義。亦無不作至或異果熟者。此結有取。泰云。此起隔對也。亦無不作業而有果熟。或后異作惡等因而有異香等異熟也。景后加解。無有彼人異作此人異熟。答初問竟。下答第二問中。初問次解后結。云前問遠。故重舉問言菩薩云何求聞正法。解中有三。初聞法殷重。第二校量顯勝。第三重辨聽法殷重。校量中三藏云。百分千分數分即當萬分。等分即當億分。乃至鄔波尼殺曇分者。此乃西國數中之極。如似此間壞溝間載。載數最極。三藏又云。依小乘教有六十名一阿僧祇。若依大乘數有六百名一阿僧祇。測云。若大乘菩薩者中有百二十數。如藏嚴經說。即是第一百二十數。即此論名鄔波尼殺曇分也。第三重辨聽法殷重。光明敬重法故無難心。后明于師所無染散亂。于中初舉兩句。后別時二句。解無染中問解結。解中先舉三句。次開三句相數。后別釋云言不為隨順不等過失。擬補云。菩薩聽法時不為隨順求為行人故聽法。亦不法師過失聽法。不自輕蔑者。謂起練磨心勿自輕蔑也。解無亂等云。聆音屬耳者。聆者聽也。聽音專耳也。菩薩何故求聞正法下答第三問求法之意。欲求一切智智故求法也。第三解應說正法中。初結前生后。即為三問。當何所說者。問所說法。云何而說者。問說方法。何義故說者。問說法意。自下答中。先答初后二問。后答第二說之方。非謂諸菩薩正所應求即是所說者。即菩提涅槃所應求處為此菩提涅槃而為他說。依二種相應為他說已下答第二問明說方法。于中有三。初開二門。二次第解。三總結為三十相屬當前章門。依隨順說有其十五。無間而說者。為他說義次第無有間斷。不作師奉者。執提不舍之義名奉。菩薩說法不作奉手不慳。亦說不執作師長意而不慳正法。清凈說有五相可知。第三以二十相屬當兩門。二十句者。若依景云。一應當安住如法威儀等名以時。又于正法生尊重名說法。又為一切說法下有十三句名次第說。如是依次勘名屬當可知。測云。如其次第配前二十。基云。四者相續者。謂前不慳正法。謂不慳故相續為說。十者不擯。謂慶言慰有罪者不擯罰之但應慶慰。第四解法隨法行中。初開五門。后次第解。身語意業為三。正思第四修第五。法隨法行者如前釋。測云。法者是學法。隨法行者是學之儀式。解中分三。初解三業。二解正思。三解正修。初正答佛世尊制身語意者。即律儀戒。開身語意者。即攝善攝生二聚之戒。無倒遠離者。離過即律儀戒。無倒修證者。即后二聚戒也。解正思中。初問次解后結。解中初明八思惟相。二由能遠離不思議下更成八相有利益。前中謂諸菩薩乃至先當遠離不思議處思惟彼法。是第一相。言不思議處。如器世間為有邊無邊眾生世間有盡無盡等。若思即發生狂亂。顯揚云。不思議處有九。一我。二有情。三世界。四業報。五靜慮者境界。六諸佛境界。七十四不可記。第八非正法。九一切涅槃之所攝。廣釋如。次下至而無慢后是第二。次下至次理觀察隨而悟入第三。次下于其少分但深信解四。次下至但依其義不依其文五。如實了知黑說大說六。言黑說大說者。即是惡說善說。正能了知最初思惟七。既悟入已數數作意令得堅固八也。更成八相中泰師釋云。于真實義無物無法能傾能動者。無人物能傾無教法能動。正法悟入初思惟者。思慧名最初思惟也。解正修中初問次釋。釋中有四。初舉數列名。二依列解釋。三結顯修利。四總結四修攝行周盡。于四修中第一第二別修。第三俱修未得成滿。第四樂修得成滿任運起也。景云。道理止觀但俱。以修止觀時勢有增減。止勢若增名修奢摩他。觀增名修毗缽舍那。止觀均等即名雙習。淳熟名樂修。測云。由八種思善依持故者。即前八種思相是言因。于離言說唯事唯義所緣境中者。是定所緣境。離言說依依他及離言說圓成實性義為所緣境。系心令住者正明體。離諸戲論等明離障。戲論即是五種。勘對法。于諸所緣而作彼解。勘聲聞地。當知已下結顯修利中。初番結上第三修習定慧。定慧清凈是結上第四樂修習也。以下但別論依定所得。謂于所依中應除粗重者。除其身中剛壙不調柔性是止功能。及于所知應清凈知見者是觀功能。第五解教授中初問次釋。釋中初明八種教授。第二攝八為三。第三如是菩薩或由已下牒結教授成八姓。前中初先舉數辨教授自他。于教授時已下正明八種。言謂或三摩地為依止故其于彼慈悲等者。明諸菩薩能教授他。言或由其余至為作教授者。明彼菩薩為他余大菩薩及佛教授。下文又自顯。然八教授中前四審機以為教授方便。后四正明教授。初思其心者。泰云。心是定也。尋思是四尋思。如實智是四如實智。菩薩初以尋思尋思于定。復以如實智正知于定。次思根者。即信等四根。意樂即樂欲。思隨眠者。尋思欲等種子即名為性。泰云。前明欲等皆據現起熏成種子名曰隨眠。隨眠者種子之通名。亦可偏約煩惱種子說。此心根欲性即是四力境界。皆先起尋思后起如實智也。下四明教授。第五教作五停心觀。第六教觀過去有因離于常執。第七教觀未來有生老死果離于斷見。第八教舍不得謂得增上慢心。遠法師云。未作謂作未得謂得。此于教道起慢。樂觸謂觸未證謂證。此于證道所起慢。皆始終分二。攝論已后諸德等云何。前二約量智。后二約正體智。有非四慢無差別。有說。未作謂作是凡夫慢。不得謂得是預流慢。未觸謂觸是斯陀含慢。未證謂證阿那含慢者。有說。并是圣人慢。初二句明得有為果慢。后二句得無為果慢。此四即是遍趣行等。后四力如次配之。攝八為三中攝前五種為一。所謂住心攝。次通二種遠離斷常名得自利。第八為一舍于留難。若知彼心乃至無倒系念解釋前五為初一義。答為宣說能治斷常下解離斷常為第二義。若念舍下解釋第八為第三義。牒結教授成八力姓中。言或由從他得正教授者。牒結前文。或由其余菩薩或由如來等或由施他等。牒結或由三摩地為依止等三句也。所言八力種姓得增上者。景云。十力中前辨正因果相已。令處那處力種姓增長。次辨已作不失未作不得。又令業智力種姓增長。余八力未辨。為是今時但言八力種姓得增長。測云。前之二種泛說因果動物生信為教化。后八辨行授人令習說為教授。故今就此說之為八。或解同景。第六教誡可知。第七解方便所攝身語意中。云復何因緣唯四攝事說名方便者。問意。行眾多。何故唯說四攝利他。下答意中。利他行廣。于中略攝為四即盡。無有過增長隨攝方便者。景云。布施攝他隨順愛語故名隨攝方便。測云。布施前生隨順彼情故名隨攝方便。能攝方便者。景云。愛語開導正為能攝。測云。彼未附己令其攝受觀察正理名能攝方便。令入方便者。景云。利行令其離惡勸道調伏名令入也。測云。觀察已后令入善處故名令入。隨轉方便者。景云。同事者于正事業同共修行。令彼隨己行而轉方便也第三十九卷

　　施品

上來菩提分持有十六品。已辨五品是所學法。分種姓品是學方法。從此向下有其十品。是能學行兼有所學。于中若景師判文。初之八品辨自利利他造修之行。菩提分法一品辨內證之行。末后功德一品由前二行證所成德。于前八品初之六品辨自利行。四攝一品辨利他行。第八供養親近修習無量一品合明二行。雖有此說。今且依基等所判。初之七品是其自分。不明時重但自分之行。次有二品明其勝進。末后一品因成果滿。就自分中品分為二。義判有三。品分為二者。初有六品明自利行。四攝一品明利他行。義判為三者。二判如上。即四攝品末如是已說多種施戒乃至同事下雙結二利作業彰修成益。自利六品即名六度。施品建初故言施品。問曰。何故前明所學處如是學法品首生起。此第三明能修學文前不生起。有何意耶。義曰。義準可知。何法分別。下功德品中有結文。自利之文略。已如前力種姓品初解。自利行中初總舉數列六度名。第二次第別解。第三慧品末后次如是六種已下總結六種引證嘆勝。就別解中即為六段。初解施中初頌及長行總種綱要開九章門。第二依章廣辨。第三釋已總結。余之五度文例同此。自性施者總明施之體。一切施者別明施行之相也。施行非一故言一切。就此施行開余七門下自屬當。言難行施者。難舍名曰難行。施行殊勝名難行施。一切門施者。一切施行攝入此門。攝行寬廣名一切門中施。名一切門施。善士施者。施行純善所作純善名善施。一切種施者。施行具足。一切緣中成此施行名一切種也。故共前二一切之言名差別也。又三藏云。初自性門總心施體。次一切施別心一切施體。一切門施者心施前由。一切種施者明于前因種種施別名一切種施。下五度解三一切。準此應知。言遂求施者。稱來者情隨喜所有名遂求施。此世他樂者。利益此他二世得樂名為二世樂施。清凈施者。施行無過所作無罪名清凈施。依章辨中。自性施即以無貪俱思及身語業為施性也。就離唯出財施之體。道理法施無無畏施亦具三業及無貪性。安住律儀者明不破戒也。阿笈摩下明不破見。舊名阿含訛也。今依梵本。阿笈摩此名傳未即有二義。一者因能傳果。知因之見名阿笈摩。二者教名傳。三世諸佛展轉說故。信教之見名阿笈摩見。自有于戒破見不破。見破戒不破。俱破不破。行施之人有此四句戒見不破俱不破二句是善施。余之二句非善施也。一切施中文分有三。初問次釋后結前生后。釋中有二。初廣六施。后結略義。前中即六。一明有財無財施。二終不口授下明法施。三于一切施謂法施等下明無礙解施。四于諸有怨下明勝意樂施。五于其施障下明障對治智施。六內居間靜下明增上意樂勝解。前中有二。初明有財施。二又諸菩薩若現無有可施財物下明無財施。前中復二。初明內外施。二又諸菩薩那無差別下明對機應施不應施。前中復二。初總明內外施。二又諸菩薩略由二相下約內外分為四。前中復二。初舉數列名以彰內外。后開釋中。初內施。次釋內外施。后釋外施。文相可知。后開前內外為四中。初開內為二。一合施身。二分施支節。后開外為二。一受用二自在。景云。一施受用。如施衣服。一日受用施用一歲。非令施體名施受用。二求自在者。一切斷心并皆施與。基云。謂于資具財中求受用者。恣彼所求隨其受用是第一。不欲于財而受用之。但欲于財而得自在。菩薩斷自物心舍財共彼住自在是第二。次明對機施不施中。先略后廣。廣中有三。一就內身辨施不施。二約外物辨施不施。三行布施時普于一切下明施方軌。前中言若諸菩薩于所行施意樂清凈乃至不應舍正現在前利眾生而施身分者。此中諸菩薩先來意樂清凈不舍己身。于現前中有利眾生事。設有來求生菩薩支節不應施與。以現前利益多故。舍利益少故。通多利益事行。若心退轉自生念言。此應可共不共心。生慳吝。惜己身故。為破吝故。須舍身分。先心已清凈不舍己身。現前后利益事多不應施身分。是此中意。約外物中意有十五句。第五戲樂等物中。初總標其義。次別釋五句。后總結宗要。言若有來求罩羅罝弶者。罩羅取魚之物。罝是網鹿之具。弶者取兔雞等用也。第七不合父母師長中。云任所屠害捶縛貨賣者。隨順父母以知恩故任彼屠害。尚自不敢竊壞施心。何況顯然施來求者。此總結上不得施父母等。有心尚自不壞。何況顯然品用布施。第八句意。謂不合以諸百姓等妻子眷屬奪別取布施。唯總以此川土或全或分而布施時。其百姓妻子等在中總得布施。雖得布施仍告彼曰。知我思作敬崇佛法。汝亦宜然。第十五不越學處而行惠施者。謂不以殺生盜他物等而行惠施。第三明施方軌中有二十九句。第四不以異意不以憤怒撓濁之心而惠施者。不以矯詐別有所期名不以異意也。第九終不妄計唯一切種極善清凈而行惠施等者。或有妄計施者如法受者如法財物如法名一切種極善清凈。如是施者是即世及出世間離欲清凈之道。此乃非道計道。菩薩無此妄計。唯菩薩審了知所行布施三事如是者但是離欲清凈資糧。非真清凈道。真清凈道者無漏慧也。第十三不施不合儀物中有標釋結也。言又不告白乃至菩薩不為者。基云。謂如有人先不食蔥不白他知如布施之法而共之意菩薩不為。乃至廣說。非直此蔥不施于彼。亦不以此合器不合儀式諸事業等而施于彼。是此中意也。又撩擲法而施摩設不故于彼菩薩不為。不正威儀而施于菩薩不為。基云。言或復處置等者。或處置他令作不如法事然后行施。如令他殺等然后施與。第十五不依名聞利養而行施中細折有四句。第二十六云。應時不以非時者。謂饑時施食不施衣等。熱時施冷不施火等。自他凈施者。謂不見授者受者。合儀者。所施彼刀毒酒等。無亂心施其義可知。第二十九增慧行施中。初總標句。次問答廣釋。后結。廣釋中有四番文。第三番中云性定慳貪是慳貪類者。本性慳貪名性是慳貪。若非本性慳貪為他教令慳貪者慳貪類也。第四番中云尚掩其過不令他知況觸于彼者。況復現前以言觸悟也。上明現有財施。下明現無財施中文分為二。初正辨現無財寶增慧行施。后判位。是地前假名菩薩行施。非是登地。第二明法施中。初約經卷等辨施不施。二云何菩薩方便不施下問答重釋行施方便。前中有二。初辨用經卷施及不施。謂有佛法同學求于經卷。菩薩自量若于此經已辨其義即應施與。若自未解須有尋讀不應施與。第二明無經卷等即觀察自心有三句。初二句中云設我由此行法施故乃至況令闕乏妙智資糧者。泰云。假設由此法故即成癡啞不忍法慳煩惱過故尚應法施。況復法施之時以自無法故令現在闕乏妙智資糧而不癡啞不能施耶。今勘舊論云。我寧以法施現世癡啞為除煩惱猶尚應施。況作來智慧方便。第三句中復有三思忖。言為為損害自煩惱耶等者。謂為當損害自煩惱行法施耶。為當為圓滿自智資糧行法施耶。等見不施彼此經卷等智資糧勝者。留經本自讀長智資糧也。非施于彼建此功德者。施他經卷無此益也。但于當薄饒益法利非是覺慧者。若廢自尋讀施他經卷。但于來世得失法利不豐覺慧。第二問答重釋方便中。言如苾芻凈舍者。有展轉凈施。有真實凈施。如律中說。第三明無礙解施。景云。此中謂于三施了達名體為他說法。即是法義二種無等行施。若了因果差別之理隨樂為說。即名樂說無礙。善達方言勸修三施即辨無礙。泰云。若異門者。一分施慈悲名異門。若施體性若釋施名若施因果皆如實知。此名無礙解施也。基述三藏云。若異門體相釋名此是法義無礙解。能詮所詮多異門分別等故。若因果差別是辨無礙解。辨說因果故。又若準下結文但云由財施由法故此結上二門由無礙解故。不言是何無礙。何故不言四無礙皆攝。今釋之云。謂于前財施法施無畏施中所有異門是法無礙。謂諸教法多以異門分別法相。若體相即義無礙。所詮之義多約實體言體相。若釋名謂訓詞無礙。釋名字故。若因果差別是辨說無礙。以能辨說法因果事故。即四無礙皆在此中。以于財等施上有此無礙。如實了知而行布施是名無礙解施。又四無礙解中一一皆有異門體相乃至因果等。未必別配之。今準舊論云。比類相貌若名義分別因果。即以基云異門是法無礙等為善釋也。第四明無量心施。諸有恩等者依舍親心也。第五明對治施。于中有二。初總舉二別釋。別釋中三。初明所治四障。次明能治四智。后明四智用有差別。測云。四障體者。一先未串習以種子上無堪任性為體。二施物鮮闕。若論外物。以六法四相是諸塵故。若論內法等。以五蘊十二支為體。三耽著上妙悅意財物。以增上貪為體。四觀見當來具足財果而深欣樂。以求來果邪見為體。次明能治四智。一者覺悟者。覺悟自己。昔來未串習施現有多財而不樂施勵而行。二者忍受眾苦者。施物本少能頓施之忍饑寒苦。三者遍知顛倒者。愛著妙財深為樂凈。令知皆是發煩惱不凈之本。故能抽舍。名知顛倒。四見行性不牢者。不著施果了無常性。第六明增上意樂施。舊名內獨凈心施。難行施中云或有上品恩者。舊論云增上施物。舊大德解云。謂精進物如七寶等。今依新論。有上品恩者。或可重恩遣賚將惠于人。或可兒女妻奴等于己有恩將惠于人。云為難矣。一切門施中略有四相者。若依舊論有五段文。四段共新論同。更有一句。若自集布施。是故舊人數四門不同。父母為一。妻子為二。奴婢作使為三。善友大臣為四。今依新論。自財為一。化他得財為二。施親屬父母等為三。施來者為四。前二約財分二。后約施境為二。善士施有五相可知。一切種施中有十三相。一無依施者。謂不依名聞果報。二廣大施者。不觀受者。凡圣乞求皆空故。善戒經云。不觀福田非福田。歡喜施者三時歡喜也。五田器施者。施四邊道凈福田也。六非田器施。舊論第六名一切施。七一切物施者。謂有物皆舍。八一切處施。謂所簡處所。九一切時施者。謂不簡時節。十無罪施者。謂非法財物所以施人。十二方土施者。謂隨方所須皆悉施。舊論闕有情物施。分財為二。數成十三。遂求施有八。舊論云除惱施。此世他世樂施略有九種者。基云。且如舊遠師釋云。財法無畏等各有三。財中者三者。上妙為第一。清凈為二。如法為三。上妙即末尼等上妙物也。清凈謂非劫盜得。如法者謂如法財非刀酒等。其無畏法施等各三者可知。又有人云。初謂財施法施無畏者。此辨三種體。于此三上分心六用。財施有二用。謂慳吝積藏垢。無畏施有三。明三畏。法施合為一。問曰。此中何故余處法施為初后明無畏。今此無畏施居先法施為后。義曰。下論曰。謂財施無畏能令眾生此世安樂。此二俱現樂故。所以鄰次財施先明無畏法施者后。為利后世所以后明。泰云。調伏慳吝謂舍財物著者。自有人知彼物于己無用。然慳吝執著故不施人。調伏積藏謂舍用著者。積集財物擬自受用。菩薩亦舍此心。于三施中第一舍上妙財物。第二第三非上妙財物。清凈施有十相。言非來求者疾望得財如諸菩薩速希惠施者。共速希惠施。遇其前人疾望得財。不執取施者。舊論云不異見言或執此見空無有果等。有三見。一空無果見。二害為正法無。三非勝為勝見。此三皆是邪見所攝。所以者何。若依薩婆多。非勝為勝見是見取所攝。今依大乘。見取必像于見乃名見取。今于此中盡不緣見故非見取。又正親見若別若總求者相似漸施頓施物平等何緣而執有差別者。謂若百人前后別漸別漸而施。一時總百頓施。其福平等。何緣而執福有差別第四十卷

　　戒品

若依梵本有其三名。尸羅此云清涼。即明戒體有勝威力能令行者身心清涼。梵語名毗奈耶此云調伏。據教是能調伏。又有一名名毗熾多此間名已調伏。此據行律之人名已調伏。梵本唯此三名亦無毗尼之名。若言律儀及以戒等并是此間名也。景云。有所遮防故名為戒。戒通善惡。善惡各有遮防。今明善戒遮防惡法所以名戒。若言防非止惡故名戒者。惡戒云何得名防非止惡。由有此妨故得言遮防名戒亦名律儀。內調名律外現法式名律儀律儀雖通善惡戒今明善律儀也。基云。戒是防非之異名。言惡戒者。惡體非尸羅。惡于尸羅名惡尸羅。若爾亦應惡體非是見。惡出見故名惡見。解即不然。種求以解是善惡并推求。清涼名尸羅。尸羅求惡體。前明施品以除外慳。今次持戒以防內垢。故此品來。文中有三。初問次解后結。解中復三。初解九門凈戒。第二明戒勝利。第三明戒所作。前中初頌及長行開列九門。后依門辨即為九段。解自性中初問次解后結。解中有三。初舉數列名。二次第列釋。三結難勝利。列四中依修得戒名從他正受。不依師授要期自凈名善凈意業。舊論云。善凈心受犯已即悔名還凈。一向涼凈名除敬專念。前二是受后二是持釋中有三。初依二受生三據次明受隨分別后明本凈還凈。前中本受對他言我能持。故今犯于他愧恥。本自要期我永不犯戒。于自慚羞。言二因緣故離諸惡作者。泰云。一從他正受。二意樂清凈。以為因緣故后不生悔也。測有四釋。一云。二受為一緣二持為一緣。二云。即以二持為二緣。三云。慚愧為二因緣二受為二緣。四云。二受為二因慚愧為二緣。雖有多釋。今取即以二持為二緣。為順文相之釋也。結嘆勝利中應知即是妙善凈戒正受隨界學等。約律儀戒。應知即是無量凈戒等。攝善諸戒。應知即是饒益一切有情等。攝有情戒。應知即是能獲大果勝利凈戒等。總三戒得大果利。一切戒中初問次釋后結前生后。釋中有二。初約在家出家略明一切戒。二又即依此下廣明一切戒。于中復二。初明三聚戒體即是所學。二居諸菩薩欲于如是菩薩所學等下明依戒修學即能學。前中有三。初略明受中三聚戒體。二云何菩薩住律儀戒住攝善法戒下廣明持中三聚戒相。第三結之。前中有二。初總牒開。二依章別釋。謂諸菩薩所受七眾別解脫律儀即是苾芻戒等者。景云。菩薩律儀遠至菩提。今約七眾形居律儀辨菩薩者。以制過粗同故。又彼菩薩身在七眾。身語七支隨彼七眾有具不具。比丘比丘尼有身語七支。沙彌沙彌尼及正學等五眾但有身語四支。意三皆具足。菩薩即大戒。二眾具有十支。余之五眾但有七支除語中三。亦可菩薩雖形居后五。然具離諸惡故。七眾受律儀戒時皆具十善業道。以一切惡皆遠離故。是善皆修是生皆攝故。測云。菩薩律儀與聲聞律儀體實差別。但七眾舊受聲聞戒者后受菩薩戒時所發支種。若苾芻即如苾芻戒支種。除與聲聞不共學者。其余支種即與苾芻所發支同。乃至若近事男女受五戒竟后更受菩薩戒時所發支種即與近事戒支種同。故言如是七種戒即是菩薩戒律儀戒。雖受不發但由支種同故言即是七眾所受戒。其余菩薩四波羅夷四十二輕戒等皆是攝善法戒。攝眾生戒中有違犯故立此諸戒。非是攝律儀戒。又失聲聞戒不失菩薩戒。所以然者。聲聞戒命終二形生等失聲聞戒而不失菩薩戒。或有二緣。一退菩提心失。二起增上煩惱失。而不失聲聞戒。故知菩薩戒與聲聞戒差別。善法戒中言謂諸菩薩受律儀戒后所有一切為大菩提等者。是略標。景云。受三聚戒理實同時。義說前后。由先離惡后方善。測云。依舊論言謂菩薩受律儀戒上。舊人解云。形前喚后。校量勝律儀正意相同。七眾所以不如。攝善作修不共二乘故名為上。今云受律儀戒后者。此是義說前后。非受前后。問三聚凈戒俱說受得。何故今云受律儀后為大菩提積集諸善是攝善法戒耶。解云。此說相顯。律儀戒是止善。說顯攝善法戒是作善。住凈戒已修習相顯。故云受律儀為大菩提集善名攝善法戒。就實三聚戒并說受得故也。此復云何下廣明。于中有三。初約三慧明攝善。二約三業明。如是時時等明身業。于諸妙境下明語業。于十方界下明意業。以身語意下總約三業明回向發愿及供養行而無放逸身業。初約敬田以明三。于疾病下約悲田以明。第三于諸學處下若依景云明七善。今依測云明九善。一正念。二正知。三正行。四防守密護根門。五于食知量。六初后夜常修悎寤。七親近善士依止善支。八護持不犯。九犯已能悔。此九善法并如聲聞地出離地二道資糧中說。此云正念當彼第五資糧。正能防護根律儀體。正知當彼第八資糧。正行當第四資糧安住具戒等。防守密護根門者心根律儀所防。六根體由所防無過清凈故。等為一善處思量。言于食知量初后夜常修悎寤親近善士等。如彼廣說。言于自愆犯審諦了知深見過去者。當彼第四資糧。有六句中第五句于微少罪見大怖畏。饒益有情戒中。若依舊論。即于此初中分為二。謂彼彼事業及瞻侍病等開為二故。今此論以同皆是助伴故合為一。此論第四第五二門彼合為第五。故有此開合不同。故十一數同。彼有別言第一第二等字。此論有又字。舊人即依彼文判釋云。十一中初二是其同事。次一是愛語。次四是布施。后四是利行。前同事中饒益為伴樂事。同病等為伴。共事中同。今依新論。初一是同事。次一愛語。次五布施。后四利行。同事有二。初隨義利同事。二于拔苦同事。布施五中初一報恩施。次二無畏施。無畏施中初一故苦無畏施。次二除愛無畏施。次一正是財施。后一法施御眾。利行四中初一于無德善人隨順心轉。二于有德善人贊揚實德。言若隱若露等者。或在屏處或在眾前嘆他實德。二于有過軟性有情調伏驅擯。于下品者調伏。中品者訶責治罰。上品者驅擯。四于有情過剛強惡人神力制伏。第二廣明持中三聚戒相初并作三問。下次第答。答初律儀中初有十句解釋。后牒十句結之。前十句中。第二云于未來世天魔王宮所有妙欲不生喜樂者。何故不愿生無色等。彼是定果。以律儀戒是散善故不生定地。因緣則能拘撿乃至彼不現行喜樂亦爾者。自斂攝名拘撿。由拘撿故不正言乃至尋思無復作心。如昔于彼不正言論現行生喜樂。菩薩于今安住。彼不正言論等不現行。喜樂亦同前現行喜樂。故云亦爾。第七云諸有情所無損害心無嗔恚心菩薩于彼由壞上品法大悲故者。舊論云。心不恚恨起法心悲心。遠法師云。法心者是慧。以慧如彼是法數故。無人可嗔。悲心者救彼。恐當受苦。今又云解云。法大悲者。由壞上品法可起大悲意救眾生不論法也。第九五支不放逸行中。三于現在正所違犯如法悔除者。據大三世現在違犯尋即悔除。四先于后時當所違犯發起猛利自誓欲樂等乃至結云先時所作不放逸者。測述遠師云。如所應行者作善法。如所應住止善法也。如是如是行乃至令無所犯者。是專心護。又釋云。如如所應者牒前持法。如如所應住者牒前受法。此明所依法。如是行住等正辨持戒行。基云。此中意謂。如有一前身于未來所有犯處自誓不犯。于所應行皆誓之。過去發愿后身所有善法行之惡皆息之。是于中意。五若諸菩薩即以如是先時所作不放逸行為所依止乃至不起毀犯等者。景云。次前即取三際不放逸前如理作意為第四所受禁戒。今此第五。即由三際不放逸前如理作意為依。生于彼三際不放逸行俱行如理作意為第五。測云。此五中前三是悔過行。后之二種是防非行。悔過墮三世故有三異。防非過未故有二別。菩薩成就如是十支下有十句。結前十支廣明義。第四又樂遠離不生善是結前文有二。以此二句尋義配之。準第十配之。第五亦爾。第十中有二。一具足軌則。二具足凈命。具足軌則者。結發露己惡覆藏自善巧乃至威儀寂靜。具足凈命結前離矯詐等一切能起邪命大法邪命之法。矯詐得財。是不凈命。則令離此矯詐名具足凈命。次答第二問攝善法戒中。初約六度開為十相。后結配上文。前中約之五度即為五相。開慧度以為五相。于中有二。初列五名。二是諸菩薩下釋。一善知果勝利。二善知因。次善知因果例無倒為三四也。五善知攝善法障不于無常妄見為常等者。于四圣論苦相最粗。是故于中起于顛倒。非余三諦。攝善法障者即六合也。若依基師解云。于智度中別開為五處。五處者。謂如善果勝利第一。謂即能得菩提時有相好一切功德等了知善因。是第二。謂六度行等了知善因果倒不倒第三。謂即作常樂我凈等解是倒因果。若作苦無常等是不倒因果。了知善法障第四。謂了知六度之障。謂慳等六趣。了知善果勝利尋求善因。于因果知倒不計為障等。了知善障等兩能速疾遠離之道第五。若依遠師云。此之第三知善因果倒與不倒為二。如是倒二。如是非倒四。又字中分五處。是諸菩薩能于善果下覆解前前五處。今義不然。是諸菩薩下末之文云了知攝善法障為攝善故速能遠離釋前何文。若釋前第五了知攝善法者。前但言知障不言遠離。今言遠離結前第五。豈不相違。今分是諸菩薩下為第五。以遠離障與知障別也。問曰。若取遠離障為第五。與前知善因何異。答曰。前知善因知六度等是因未能除障。今第五除障故有別也。汝若以知障除障不得為二為者。知倒非倒應不得為二。汝既不成。我義顯立。知倒與善障何異。答曰。前倒謂四倒。障謂六蔽。故有別也。問曰。何故前問三聚戒中有六問。謂住律儀戒。善護律儀戒等。結律儀戒即雙牒二法。今解攝善法戒下及饒益有情戒不結第二問。但結住攝善法戒等。有何意也。義曰。唯略結文。以前例后。律儀戒中雙結說。例后二應知。故不說。更有余釋。其別解脫律儀中初生起文中。但有住別解律儀言無善護別解戒言。下結文即雙結之有善護之言。其第三解饒益有情戒中。初生起但有住之一言無第二善修攝善法戒之言。其結文中即二種俱結。其第二攝善法戒生起。唯有住言。其結文中云名住攝善法戒速能攝善一切種相之言者。意即結善修攝善法戒之言也。以理準。別解脫戒即生起及結具足有二。其攝善饒生互有準例。攝善俱二結生起。但一饒生即有二結。準中二問開九故文不足。又釋。前問且三問。謂住律儀而能善護。此但義非有二問也。下饒生攝善準亦一問。故下解中生起及結亦只一種。無勞煩解。下結配中云漸次者。泰云。諸行不可頓修故漸次修施等也。下答第三問饒益有情戒中。初舉數略標。次廣釋。后結。初云由十一相名住等者。遠師云。十一相中一一相中各有十一相。所以得知者。準下第三報恩中具有十一一切種。例余相中亦可齊有。略而不說。又釋。一一相中有眾多相故言一切。未必具足十一也。基師解云。何者十一相。若勘前略解饒生十一相釋下文十一切相者。謂諸菩薩于諸有情彼彼事業皆為助伴下為第一。又諸菩薩有情如理宣說謂于樂行惡行等下是第二。又諸菩薩于其有恩諸有情所深知恩惠下是第三。又諸菩薩于遭怖畏諸有情類能為救護是第四。又諸菩薩于處衰惱諸有情類能善開解下明第五。又諸菩薩備資生具隨有來求即皆施與下是第六。又諸菩薩性好攝受諸有情類如御眾下明第七。又諸菩薩于有情心性好隨轉隨心轉時下明第八。又諸菩薩性好贊揚真實功德令他歡喜下明第九。又諸菩薩性好悲愍以調伏法調伏有情下是第十。又諸菩薩為欲饒益諸有情故現神力下明第十一。此十一準上略解十一相配之。又依下四十三卷靜慮中與此同。雖助伴為二仍合是第一。若分為二即十二相也。故知合助伴為一。若依舊地持自有一二乃至十一數。前略中亦爾。前解略中已會二論不同所以。今此中依舊地持。十一者。謂諸菩薩于諸有情彼彼事業皆為助伴下是一。于諸救苦亦為助伴下第二。即于前言第一中分二第二。即合前第四第五共為第五一相。地持前略解中已有如此開合不同。其廣解與略文同。今若準下第四十三卷即事業助伴救苦為二門。又前言第三解報恩中。云如于事業如是于苦如理說等即分事業救苦為二何意也。義曰。今準前略。十一相義即事業救苦合為一。以為助伴義等故。若所為助伴一是事業一是救苦二義別故。以后四十三及報恩中開為二。何以得知。即報恩中解云。于如理說于方便說于如理說前言十一相第二相。方便說是何。第三是報恩方便說合當第三。報恩中何處有方便說義。今解第二如理說中有云。或復方便善巧宣說。如于樂行等即是方便說。此若十相明義即如理方便宣說合第二。若說雖同如理方便二義別故。故此中分為二。問曰若爾何以故此報恩十解不牒報恩來有何義也。義曰。此解報恩。報恩具前后十相。故更不別牒報恩相也。若方便說故苦各為一。前略中應十二相以助伴中分為二故。有義此助伴為二。若爾何故略中有十一又字。義曰。其第四第五又字合為第五。其第一謂字中分助伴為二。即此廣文中須準勘知。義曰。此從古說。其實論梵本無一二三四等標名。翻譯家自置。前第一義為正。若依遠師。前二是同事。次一愛語。次四布施。后四利行。今則不然。初一同事。次一愛語。次五布施。次四利行。以二文違。如前別引。又同事中有樂苦同事初樂后苦。依文尋之。次一愛語相中。云以相應文句等乃至而為宣說者。即以七句明如理說相。一以相應文句。二助伴。三隨順。四清高。五有用。六相稱應順。七常委分資糧法。如此諸句廣如顯揚第十三卷及攝釋分等說。攝釋分三云何為文。謂有六種。一者名身。二者句身。三者文身。四者語。五者行相。六者機請。下云語者當知略具八分。謂先首美妙等。由彼語文句等相應乃至常委分資糧故能說正法。乃至三如是八語略具三德。一者趣向德。謂初一種。二者自體德。謂次二種。三者加行德。謂所余種。相應者謂名句文身次第善安立故。又依四種道理相應故。助伴者能成次第故。隨順者謂解釋次第故。清徹者文句顯了故。清凈資助者善入眾心故。相稱者如眾會故。應供故。稱法故。引義故。順時故。常委分資糧者審悉所作恒常所作故名常委。彼分者謂正見等此是彼資糧故。然此相應等句測分為分別。取應順為第七故。基判為八句而釋之。謂七應順常委。八分別資糧法也。今皆不從。即判為七。次明布施有五。初一報恩施。二無畏施。次一財施。后一法施。報恩施中具前十一相。景云。初是報恩施。可解。次于彼事業已下明報恩施中同事。次于如理說于方便說者。報恩施中愛語。次于濟怖畏于衰惱處開解愁憂者。明報恩施中無畏施。二句可解。于惠資具者。報恩施內財施名惠資具。于共依止者。報恩施內法施。下有四句于報恩施利行。于隨心轉者。于無德善人隨其事轉。于顯實德令深歡悅者。于有德善人贊德令悅。于懷親愛方便調伏者。于有過軟心調伏驅擯。于現神通者是第十一。于有剛強現通。折伏驚恐引攝。如應廣說當知亦爾者。如為驚恐所以現通。為欲引攝現通亦爾。泰云。祥處設座者。吉祥好處設床座也。性好隨轉下明利得中四。一于無德善人性好隨轉。先總后別。先知有情若體若性者。舊地持云。若性自性。遠法師解。若性者有共住性。自性者無共住性。有自行性已隨諸有情同住同行。自下別明隨轉有七句。初句有三。初明菩薩所現身語生他憂苦無益即止。有益則行。次明菩薩于他事中現行身語生余有情憂苦無益則止。有益則行。后明菩薩于自事中現行身語生他憂苦非學處攝不順福智則止。若順行。如生他憂苦生喜樂亦爾。上來生他苦樂有隨不隨。自下第二知他忿纏可舍不舍有隨不隨。三明他來須共談論。四五六句如文可知。第七句云不屢希望知量而受者。于非親情所不數希望供施設有供施不過分受欲物。雖有七句總是利行四句中是初句竟。二明贊有德。云于信功德等者。明七圣財略無慚愧。三明有過易調治罰驅擯。三品心犯三品訶責。四明有過難調。現通折伏或為恐怖或為引攝。先開二門后釋可知。第二明依戒修學中。初明依戒修學。后明學戒勝利。前中又二。初廣明修學。二逐難重解。略中復二。初明從他正受。后明自凈心受。前中有三。初明從他正受。次明專精守護。后明犯已能悔。前中有四。初明受戒。次明持戒。第三重明受戒。第四廣辨戒相。略中有二。初正明受戒。第二嘆戒利益挍量顯勝。前中有三。初明前方便。次明正受戒。三明受戒后方便。先略辨義有三門。一明受人。二明授師。三明戒因。前中有六。初明始學必須大乘已發愿者。二明界趣。受菩薩戒者通欲界四趣及色界。以梵網經說十八梵天一切鬼神等但解師語盡受得戒而不言地獄及無色界故。十八梵如大般若說。初禪中有四。一梵眾天。二大梵天。三梵輔天。四梵天。二禪中有四。一少光天。二無量光天。三音天。四光天。三禪中有四。一少凈天。二無量凈天。三遍凈天。四凈天。四禪中有六。一福生天。二福愛天。三廣果天。四清凈天。五自在天。六大自在天。三明形相。即通道俗。四明遮難。如經說。比丘不得共七逆人現身受戒。七逆者。出佛身血。殺父母。殺阿阇梨。破羯磨。轉法輪僧。殺圣人。若具七遮即身不得戒。余一切人得受戒。五明虛實。如經說乃至變化人盡受得戒。此即通于化人。非如小乘實報得受非變化人。六約五蘊。測師云。要具五蘊無心不得。非如小乘乃至入滅定唯有二蘊亦得戒。第二明能授師大乘菩薩學戒。依善生優婆塞戒經。二十師羯磨受如似六法尼。梵網經說。于佛菩薩形像前自誓受戒。若懺悔見好相便得戒。若不得好相不得戒。若現前受菩薩戒。師前受戒時不須要見好相。若千里內無能授戒師。得佛菩薩前受戒而要見好相。問曰。何故聲聞十師菩薩唯一。答聲聞戒因力弱。須假強緣故須十師。菩薩之人菩提心強。一師良得。又問準下文云。智者欲授菩薩戒。先應為說菩薩戒及犯戒相。令自思惟我堪受戒。何故聲聞受戒已后為說四重。四依菩薩先說戒及犯相。答聲聞法中若為先說恐成賊住不得先說。菩薩不爾。要須對面先菩薩籌量堪其不堪其。然后為受。第三明戒因。若總相辨因即菩提心。故此文云。發無上菩提愿已。若別論者。即發三心為三聚因。謂斷惡修善度生也。又若依攝論。五根為三聚因。精進為初戒因。智根為第二戒因。定根為第三戒因。信念二根通三戒因。以此二根能通攝護故。就前方便中有三。所明受人遠方便。謂先發愿。次請師求戒。后偏袒下念佛菩薩功德運心供養。言于語表義能授能開者。泰云。舊曰身口二作。今云身口二表。能表內心故也。于語作業能授。于語作業所詮義能令他開解。景云。我今欲于善男子所者。于出家無受菩薩戒者遍求戒。或長老所者。于出家小者。或大德所者。出家大者。今尋律藏善見律云。老者而言大德。小者而稱長老。首律師云。此亦不定。謂四分律內牽他出房戒中。十七群書小六群而語六群言。長老是我等上座。又五百結集中離波多喚一切去最大上座作大德長老。十誦律云。從今不得直喚上座為長老。應言長老某甲。如喚長老舍利弗目連等。不辭勞倦哀愍聽授者。愿師不辭勞倦哀愍聽我請及授我戒也。二隨共所有已下乃至默然而住明近方便。三爾時有智有力下明戒師近方便。測云。此中戒師遠方便義有文無。所得知有者。別行戒本中正說戒即遠方便。故知義有。然此一段文下者擇是非中說故此不論。言若止若立者。景云。若對立像戒師則立。若對坐像戒師坐。故言若立若坐。暉云。戒師壯少有力即立。者瘦無力即坐。此師依持論判。受戒章云。有三問答。一問種姓。二問名字。三問發愿。自此已后下三番羯磨是根本受菩薩戒。舊論無正法羯磨。三藏觀此間無人受菩薩戒。故不肯翻。諸德或夢得羯磨文示于三藏。三藏云。遂為流行。別有羯磨正同此論。此文中能受師問受戒菩薩。皆答言能。不同受比丘戒三羯磨時無問答也。后方便中文二。初明戒師啟請作證十方眾前法爾相現。二明受已敬禮而退。嘆勝校量中數有其七。一百。二千。三數。四計。五算。六喻。七鄔波尼殺曇分。若依能斷金剛經數有其十。一百。二千。三百千。四俱胝百千。五俱胝那庾多百千。六數。七計。八算。九喻。十鄔波尼殺曇。此中略不言百千俱胝那庾多。若依般若論師。解前十數以為四種。一者百千百百。此三名為數勝。持經之福其數極多。勝前施福故。二者俱胝百千俱胝那庾多百千。此二名為力勝。持經之福如人身上有眾多毛。唯依一毛折為百千分。布施之福不及一分。為明持經之福有大勢力也。三者數計算喻。此四名不相似勝。持經之福其福廣大如須彌山。持前施福比之猶如芥子。大小又云不相似也。四者鄔波尼殺曇分者。此云因果勝。明將持經功德成就無漏因果。布施之福成有漏因果。今準此釋。菩薩戒所有功德比聲聞戒德亦爾。略無俱胝那庾多百千名為力勝也。上明受戒訖。自下第二明其持戒。于中初數諦思。后專心聞法。摩怛履迦者此名本母。生智本母即是論藏名也。又諸菩薩不從一切已下。第三重明受戒方便。即是遠方便故回在后說。于中有三。初簡擇戒師。次明住戒人量機授法。后明師簡弟子。前中有二。初明戒師有慧無信不應從受。次明戒師有其六蔽不修六度不應從受。有慳貪者等約檀障有四句。測云。初之二句約內外。于中初是內身。二是外貪。后之二句約世分別。于中前句是未來貪。如是菩薩住律儀戒有其四種他勝處法下。第四廣辨戒相。于中有二。初明四重。后明四十二輕。前中有二。初辨四重相。二隨義分別。若依梵網經具明十重。此論略無前六。舊名波羅夷。此六不共住。三藏云。梵語正波羅阇以迦。此云他勝處法。若犯此戒者他所勝。此四他勝處法具三聚戒。初不為貪求自贊毀他是律儀戒。即當勝鬘經于諸眾生不起嫉心。第二不慳惜財法是饒益有情戒。即當勝鬘于內外法不起慳心。第三不忿結亦是饒益有情戒。第四不謗毀大乘說相似法是攝善法戒。此四他勝中初貪二慳三嗔四者癡慢如次為體。第二隨義分別中有五。初明他勝所以。無二堪能為魔所勝。次明起下中纏犯戒不舍上纏即舍。言非諸菩薩暫一現行乃至即便棄舍別解脫戒者。景云。如小乘中經部上座部正量部等說。皆云于三品纏中隨起何纏犯初重罪即舍律儀。唯薩婆多起三品纏犯他勝處皆不舍戒。今大乘宗不同彼二。若起上纏方舍凈戒。中下纏犯即不舍戒。故非諸菩薩暫一現行他勝處法即舍律儀。如小乘說諸苾芻等犯他勝法即舍別解脫戒。如十輪經說。比丘犯重而不舍戒。為令俗人于僧起敬故言犯重不舍。此據起中品纏犯。下決擇說五緣舍戒中。云或由舍所學處者。是作意舍戒或由犯根本罪故舍戒者據上纏犯故。涅槃我諸弟子或言犯重舍戒。或說不舍。皆不解我意。今觀此論文相大乘宗說。聲聞戒暫犯重即舍。菩薩戒由數數起纏犯而后舍也。意大同。景師而言。如小乘說者今不用此言。第三明重受。第四明二緣舍菩薩戒。下決擇故四緣舍戒。開合不同。至彼當釋。景云。下五十三明五緣于苾芻戒。此中何故菩薩無善根斷舍。一形沒二形生舍。解云。菩薩戒從方便善發。斷善前方便時已失方便善即失菩薩戒。不為正斷善時方舍故無斷善舍。菩薩本性純善惡業輕微故無二形生。舍犯重舍者。即當起上纏犯他勝處。舍所學處即當退菩提愿菩薩戒。命終舍。以經生不失故。第五明凈戒經生不失。雖復重受不名新得

瑜伽論記卷第十(之上終)瑜伽論記卷第十(之下)(論本第四十一至四十三)

　　　　釋遁倫集撰
論本卷第四十一

自下第二明輕戒中文分為三。先總勸知犯非犯相。必犯罪時有品階降故言軟中上也。第二別解。第三總結無犯。就別解中。若依舊論有四十二輕戒。新論有四十三。勘當二本。舊論無第九殺盜等七支性罪。一向不共故數有四十二。新論則有故具四十三。于中若其八遮罪有共不共別開為二。應言數有四十四。又其第二十九聞菩薩藏諸佛神力不生信解。毀謗中兩舌別開為二。應數成四十五。而今兩處皆合故云數有四十三也。若依仁王經云有四十八種。然不列名。梵網經中有四十八。一一別說。然與此論所明戒相多是不同。此四十三中大分為二。初犯四十二輕障于六度攝善法戒。后犯十一種輕障于四攝利眾生戒。前中初犯七輕障施。次犯七輕障戒。次犯四輕障忍。次三障精進。次三障定。后八障慧。障施七中。初五障財施。次一法施。后一無畏施。前中初一空度日夜不供養三寶。制多者此云靈廟。言若不恭敬等者。測云。決擇說言。菩薩于攝善法戒勤修習時略于六心應善觀察。一輕蔑心。二懈怠俱行心。三有覆弊心。四勤勞倦心。五病隨行心。六障隨行心。廣說乃至如是六心前三生起而忍受者一向有罪。病隨行心進后忍受一向無罪。余之二心若生起已而忍受者或是有罪或是無罪。又于作有情利益或中勤修習時當觀察六處攝行。所謂自他財衰財盛法盛。此中菩薩作自法衰令他財盛此不應為。如令財盛法盛亦爾。作自財衰令他財盛不引法衰此則應為。若引法衰此不應為。如令財盛法盛亦爾。又作自法盛令他財盛此則應為。如令財盛法盛亦爾。廣說如彼。今此中云不恭敬當彼輕蔑心。懶惰懈怠者即俱行心。誤失念而犯者即是障隨行心。喜樂談論等分或可六心所不攝無違犯。謂心狂亂者即當病隨行心。自不犯不受明初地已上不犯。如已得四不壞凈苾芻。第二名利無足障自布施。測云。言有其大欲等者。即當決擇六心中第三覆弊。謂為斷彼生起樂欲等者。由發勤精進故雖數起惑而名不犯。此當彼六心中勞倦心也。第一于長者有德不起承迎生談論。測云。此明法施。又云。懈怠忘念者總說喜無記心。心法暫時不進義說懈怠忘念。非隨煩惱故非染犯也。無違犯中有遭重病等十句。言或有違犯說正法者欲將說者。泰云。謂或耆長故來違犯說法。法師為欲將護說法者心故不起迎。第四他施資具憍慢不受障他布施。第五他施重寶恒恨不受亦障他施。生色可染者。金名生色。以始終不變故。銀名可染。以可染變故。或后知彼于施迷亂者。謂彼不欲施但由迷亂錯行施等。隨舍隨受者。謂施主多樂施得財即施。若隨舍即受。施主由是定當貧匱。故拒不受無犯。窣都波者此云高勝處。第六慳法障法施。不犯中有八句。若依舊論。第七句中開為三句別有若字。謂若彼鈍根聞深妙法生怖畏心。若知聞已增長邪見。若知聞已毀呰退沒。言或復知彼法至其手轉布非人者。非是法器故名非人。舊論云向惡人說。第七于破戒者棄舍不作饒益者障無畏施。次明戒七中。初一遮罪共不共。先明共學后明不共學。小事小業小希望者。舊云小利小作小方便。測解。不能廣受檀越多施令生施福名小事。不能為人廣有所求名小業。不能積財廣攝眾生名小方便。又解。五篇戒中唯約三十事有同不同。于中十一不同小學。一從非親房士乞衣。二過知足取衣。三過三反六默怠功素衣。四純黑臥具。五純白臥具。六減六年作臥具。七不揲坐具。八受畜寶物。九乞缽。十自乞縷使非親里織。十一過前求雨衣過前用。除此十一余皆是同有此釋而大小行別未可定判。憍世耶衣者。梵云俱舍此云繭。西方無家神蠶繭唯有野神繭。蠶繭所出絲作衣名憍世耶衣。舊云憍舍耶衣。音訛也。第二七支性罪一向不共。菩薩為物權行不犯。若因守戒闕利物大行者亦名為犯。此一段文舊論全無。翻譯偏脫。若依景師。此文還屬戒六中初。今尋文相亦可同景。然以遮性不同故別取為一戒。于中先總標。后別釋七測云。此中殺生據大地菩薩說。若八地已上于一切時恒入觀故唯有善心殺生。七地已下有出入觀位故得有無記心殺。故非地前。問地上菩薩不生地獄。何故言我若斷彼惡眾生命當墮地獄耶。解云。此假說而論。據實不生。嫉戒中出家菩薩一切不應行者。在家得行。出家菩薩為護世間誹謗重故制而不許。妄語中云為多有情解脫命難故說妄語。問曰。亦有菩薩為自命難不依正所知境說于妄語。何獨為他耶。論通云。雖諸菩薩為自命難亦有不依正所知境說于妄語。然今說為救有情知而思擇故說妄語。第三明邪命法生起詭誑現異相。第四掉動。第五起見立論令厭涅槃于諸煩惱不應厭怖。第六菩薩自身能發他人不信重言不護不雪。第七應行梵罰利物加行不行為犯。次明障忍有四。初釋打罵不能安忍。第二于他有所侵犯或自不為彼疑侵犯由慢不謝不雪。第三他侵來謝不受名犯。第四于他懷忿堅持不舍。次明障精進有三。初一染心御眾。第二懶惰懈怠耽睡眠。第三勝心談說虛度時日。次明障定有三。初為惰慢不求禪法。第二不除五蓋定障。第三貪味靜慮。次明障慧有八。于中前五約法。后三就人。前五中。初一起見立論不許學小。第二學大未精舍大學小。基云。何故不云若于菩薩藏已精粹究方學聲聞藏非是違犯也。答曰。以菩薩但有日分三時學。未有于菩薩已精碎究舍大學小義。故于次下戒時總開無犯。日分三時。上分修佛語。一分學外論。即小乘與外論俱。下開中義等也。第三于佛教未精研究而精研學異論。即外道論泛爾俗書。第四越菩薩法碎求異道深心實玩非如辛藥而習近之者。景云。如為除病服辛味藥即著辛味。為識邪宗暫之須披談即愛邪論。又味藥有除病用。外道邪論無生智用。又言非如辛藥而習近之。基云。此外道論狀同辛藥。應厭背之不可近也。是此中意。第五聞菩薩藏諸佛神力不生信解增背厭謗。于中有二。初明毀謗有犯。后明強信無犯。景師云。此后段文仍屬第五。基師云。此中言。菩薩名信佛語應強信。自知無慧眼于如來所說不應生謗。但知自無知不應誹謗。推佛能知等。是此中意也。言如來密意語言者。如密跡力士經說。如來秘要有三。謂身密口密意密。廣說如彼。第六有愛有恚自贊毀他。第七聞說正法論議決擇恒不聽。第八于說法師輕毀嗤笑。上來三十二輕障于六度攝善法戒。自下有十一輕障于四攝攝有情戒。于中初一障同事。次一障愛語。次四障布施。后四障利行。前中初一不助事業。次一不共瘦病。基云。若準前卷十一種相無問廣略。已如前辨。今此中但是彼十一相。初者謂于事業同助伴。第二于苦為助伴。此中不說第六虎狼獅子等畏。若依前卷無問廣略。助伴令為第一樂事助伴。第五明救獅子等畏有二解。一解如舊地持標十一相三等名。二解如此論。略中解十一相為十一也。會此不同者。以為樂救苦事別所以此間開二。前卷以同為助伴故說合。此中以開助伴為二。故不說獅子等畏。又即共失財相似不論。彼卷令助伴故。所以論獅子等畏。又下四十三與前略十一相同。雖開助伴為二義。只是第一若為二。即十二相非十一相。問曰。何故前三十二略戒中不論十一相。此中以十一相屬之也。義曰。三十二略戒中以六波羅蜜別攝故不以十一相屬。今此十一相一一相具度。故不同前三十二略戒。三十二略戒義狹。此中義寬。下總結無犯。上來總是第一明從他正受竟。自下第二專精守護。由善清凈求學意者。樂求受律儀戒心。菩提意樂者。求受攝善法戒心。饒益已下求受攝有情戒心。設有已下第三犯已能悔。初略后廣。一切違犯皆是惡作者。景云。若輕若重皆可悔除皆名惡作。測云。即是菩薩四十五輕罪聚中第五惡作攝也。于語表義等者。測云。謂是能解語表非聾盲等人。大小雖異同是行人故得對之。上來三段總明從他正受。又諸菩薩乃至若不會過下第二明自障心受。若依瓔珞經有三種受。一佛菩薩在世親從受者名上品戒。二佛過去世后從受菩薩戒凡夫受名中品戒。三千里內無受人。要須多時悔除得好善相然后受名為下品戒。所余一切如前應知者。如前受戒已啟白諸佛菩薩相現等事廣學戒相專精護持懺悔還凈。廣說如前。又于菩薩犯戒道中無無余犯。已下第二逐難重解。于中初簡聲聞戒。聲聞戒中若犯四重于現身中不可悔名無余犯。今明菩薩戒舍而還受故云無無余犯。明法師云。就前四他勝處法。第一以食犯。第二以慳犯。第三嗔。第四邪見。若邪見犯第四戒者不同。上中下皆失菩薩戒。若嗔犯第三戒。上中犯者即失。下品不失。若慳犯第二戒。上品即失。中下不失。若合三品犯第一戒者皆不失。聲聞不爾。故云菩薩無無余犯。一解。聲聞戒中一切煩惱并犯戒。故云言無余犯。菩薩戒中起貪煩惱或不犯。若利益有情貪不犯菩薩戒。為自利益即犯菩薩戒。若嗔煩惱為自為他并能犯戒。故云無無余犯。明度無極經中貪嗔相對分別失戒。嗔上品失戒。中下不失。貪三品犯不失戒。次明須受分齊。多分應共嗔所起犯非貪所起者。景云。起嗔犯戒。起貪不犯。若依舊論。如世尊說。菩薩起嗔。嗔惱犯應更受。非受貪欲犯。測云。問前說四他勝處法中貪犯亦失。云何此貪答若依舊論但言染犯失戒非貪。是故前后相違。今依新論。既云多分在嗔。即知貪犯亦失。是故前后兩文不相違也。言非非所犯者。簡非嗔所起。下明犯之輕重。如攝事分應當了知者。舊論中錯云如四攝品應當了知。遠師云。四攝品中無此義。不知為指何經四攝耶。彼不知此論別有攝事分第九十九卷說。上明依戒修學。如是菩薩依正一切自毗奈耶下第二明學戒勝利得三圓滿。如是若略廣宣說已下大文第三結上在家出家戒文。如是廣宣說者。結上廣明三聚戒文第四十二卷

難行戒有三。第三中準舊論即有三一切。一一切修行。二一切住定。三一切憶念。一切門戒有四。一正受戒。即從他正受及自凈心受。二本性戒。謂十信已前由性種力所起身語恒清凈轉。三串習戒。即入十信已去習種姓中所有自利戒體。四方便相應戒。即四攝事利他戒也。善士戒五種如文。一切種戒中。尸羅莊嚴如聲聞地者。舊人等知十七中自有聲聞地所辨莊嚴之事。謂言別指小乘經中聲聞地訖。止息戒等七者。景云。初是律儀戒。二轉作戒。即攝善攝生二聚戒也。三防護戒。即總護前二以為第三。后四是果。第四大士相異熟戒。即三聚戒得涅槃相。第五增上心異熟戒。即前三聚得上二界果。第六可愛起異熟戒。即前三聚戒得欲界人天果。第七利有情異熟戒者。此當利他戒果。泰云。止息是止持。轉作戒是作持轉名為起。有所起作名轉作戒。測云。增上心異熟戒者。謂定共戒能感色無色界異熟果。利有情異熟戒者。謂感人報殊勝果攝利有情。遂求戒者。舊名息苦戒。有八種。謂身語七。不善業道及手塊杖等殺之方便以為第八。基云。問此中何故不論意三業也。義曰。若取意三參身口七即為十。若十者不成增數門。是以不取。前一切種門有六種七種。后二世樂有九門。今此遂求乘上來合增為八。故不取后意三以成十種也。又前七所發身口不離后三。能發身口必由后三故不論也。若爾豈無起后三耶。義曰。雖有隱不說。攝在能發前七中故不說也。二世樂戒中景云。遮止是律儀戒。開許是攝善戒。攝受調伏是饒益有情戒。無過者應攝受。有過者應調伏。此之四種總是戒度。余五度俱行戒復為五種。因戒得定名現樂。后得菩提名后樂。基云。即遮止開許攝授調伏為四。不取身口二業也。及五度不論戒度。此九即戒度也。測云。初分戒為四。后五度為五。合為九種。前四中前二自行后二利他。亦可前二就法分別。惡即遮善法即開。后之二門對人分別。善者即攝惡者即伏。此四是別解脫戒。后五中靜慮俱行是定共戒。慧俱行是道共戒。施忍精進三俱行亦是別解脫隨行攝。清凈戒有十。景云。初一是受。第十明持。中間八種明離戒障。言不太沉及不太舉者。由太沉故違犯于戒。設生慚愧亦復微薄。今遠離之。由太舉故非應悔處而生悔愧故今亦遠離。泰云。不太沉舉者。菩薩若犯戒時起增上慚愧也。又有人實不犯戒輒生悔愧名非處悔愧。是大舉心菩薩亦離也。基云。十相如地持。此中第二彼開為二。太沉為一太舉為一。攝此第六軌則第七凈命為一。其實軌則凈命義別不可為一。彼之謬也。此第二中太舉戒。言非處者。謂據戒大過遂持非處可持之處名處過。此可持不可持處為非處。若大舉過此至非處可生悔愧也。測云。如下七十五卷決擇云。復次前戒品中已說十種尸羅清凈。當知初一是意樂清凈。余九是加行清凈。于加行中復有五種。一無間斷缺加行。二遍修加行。三通向加行。四助伴加行。五守護加行。第二第三為初加行。第四為第二加行。第五為第三加行。第六第七第八第九為第四加行。第十為第五加行。其第二第三明無間加行中。前一明離沈舉以明無間加行。后一離懈怠等明無間加行。言太沉等者。明離小犯生于悔愧妨利他行。太舉等者。于非戒處作悔愧。如外道雞豬戒等。言如前所說五支不放逸者。指前戒品初持。謂三際俱行及先時所作俱明隨行不放逸行。后攝事分亦明之。若依舊論。第六第七合之為一。今開為二。第二第三合為第二。準決擇無間缺加行及助伴加行。得知舊論開合者錯也。上來解九門凈戒訖。下第二明戒勝利中。初明大尸羅戒當得菩提。二明未成佛來得五勝利。五中初二現報勝利。第三第四后報勝利。第五通現后勝利。自下第三明戒行所作。于中初攝九為三。次明三聚各有所作。后明攝所作盡。言律儀能安住心者。因戒得定名安住心中品。大段有三。前二已訖。第三結中云唯有爾所菩薩凈戒者。牒前九門。唯有爾所凈戒利者。牒第二門。唯有爾所凈戒所作者者。牒第三門。除此無過增者。明攝周盡結無增減。過去已下結前諸戒。三世共皆同修學

　　忍品

對境情安名之為忍。此品廣明故云忍品。文中初問。次釋。后結嘆功能。釋中有二。初開九章。二依章釋。自性中云或思擇力為所依止等者。景云。乃至堪忍怨害者。他不饒益忍體。此對一切苦具能忍故云遍于一切。對一切怨家等人能忍故云普于一切。以此文勢偏解他不饒益。亦可思擇力等明他不饒益忍。遍于一切已下明安受苦忍。普于一切已下明思惟解忍。言由無染心者。無志善根也。純愍故者。眾生緣悲也。者此后文順于前解。泰述四釋。一云。思慧忍名思擇力。修慧忍名自性。以修慧自性能堪忍故。二云。地前忍者思擇力。由作意故。地上忍名自性忍。任運起故。三云。初學忍名思擇力。久學成名自性忍。前忍遍一切皆能忍。后忍普一切皆能忍。又釋。遍一切眾生皆能忍。普于一切事皆能忍。一眾生中有多事。謂或打或罵等事非一故也。基云。豎通三界名遍忍。橫潤四生是普忍。又總通有情是遍忍。通怨親是普忍。如是無量分別。由無染心能悲愍故者。依地持。無染心即無貪。以忍依無貪及悲心號忍。今無染心。染心即貪亦得。又即嗔亦得。測云。思擇力為依者。明其忍因。或由自性者。對緣正出自性忍體。于中初正出忍體。遍于一切等者。對有情能忍。后普于一切等者。對法能忍。由無染心能悲愍故能忍者。釋成忍義。由貪染愛己身逢違即忿。故依無染心能有堪忍。由嗔無悲憐物遇違便怒。故依悲愍能有堪忍。一切忍中初征次釋后結前開后。釋中有二。初約人分二。后約境開三。于中無約二開三。后依章列釋。前中一耐他怨害忍。景云。用無恚及眾生緣悲為性。測云。用無嘆及慧為性。二安受苦忍。用精進及慧二數為性。三法思勝解忍。景云。用智慧無緣大悲為性。測云。用定慧二數為性。依章釋中。初釋耐他怨害忍文分有三。初問次解后結。解中有三。初舉忍境。次應知如是學下對境修忍。后云何名忍下釋忍者義。初云猛利者是重苦。無間者相續苦。種種者是多苦。長時者是久遠苦。從他所生眾苦現前者。則前四苦現前逼迫。對境修忍中有二。先修三觀后修五想。言三觀者。一自惟往業觀。二諸行性苦觀。三以小咒大觀。言于性苦上更增是苦者。一切有漏法以行苦為性。即此性苦上增苦苦壞苦故云也。然五想中初結前略標。第二廣釋。親教軌范尊似尊等者。和上名親教師。阇梨名軌范師。大同學及有德人名尊是此下類名似尊。無常想中云諸有情若生若長者。基云。生謂化生類增長故。長謂余三生漸增長故。今解。初生長大終歸于死。釋名中景云。自無憤勃不報他怨者。于怨能忍也。亦不隨眠流注恒續者。設暫起嗔不久相續。測云。自無憤等明無上心。亦不隨眠等明種子斷。次釋安受苦忍文分有三。初問次釋后結。解中有三。初舉昔況今總標能忍。二云何下廣釋一切事苦三。又諸菩薩雖觸眾苦下總嘆顯勝。就廣釋。初列八苦。后次第釋。依謂四依者。即是糞掃衣。常乞食。冢間樹下座。病緣陳奇藥。即此四種名為什物。世法處苦有九中。前四是八世法中四也。即違緣合故苦。此中不論利等四者。以是若欣非苦相故。后即愛法離故生苦。泰云。壞法壞等者。于可壞法壞時生苦。于可盡法盡時生苦。乃至可死法死時生苦。如是八法一時遇緣名若總。別緣一一而會名差別也。景云。壞盡者。是外資具住處由園林屋宇衣服壞盡名依上處苦。老病死者內報懷苦。基云。壞法壞者。且謂諸欲法性是壞法而至壞時名壞法壞。盡法者。謂諸欲法體至盡無時為盡。前壞法田有買。今盡法盡無質。老等準知。問曰。若爾盡法盡共死法死壞法壞共病法法病何別。義曰。一是外法一是內法。所以別也。攝法七中景云。前五是聞慧。小乘說受持經論是生得慧。大乘即聞慧心受持三藏。第六是思慧。第七是修慧。利他處。苦十一如前者。謂助伴等十一種事。下釋法思勝解忍。初明八種生勝解處。后明由二因緣忍得安立。前中云于一切法能正思擇者。明修觀之始。由善觀察等者。明修觀終成。下出境體。若依舊論。不置一二等數。是以舊人三寶開為三。因果合為一。不數一切所知所應行處為別一數而成八也。今此八數如上力種姓品廣說。但彼所列數之次第與此少異。彼處第二是威力。第三是真實義。今此威力為第三。實義為第二。余文可知。由二因緣一長時串習故者。力姓品云。多修勝解故。二證善凈智故者。力姓品云。積集猛利忍故。善士忍中若遠師云。謂諸菩薩乃至天世界中為一。見勝利已下為二。勸化下為三。贊忍為四。見能行忍下為五。景泰同之。測云。文分有三。初總明見忍勝利。二謂能堪忍下正明五忍。三見勝利下明勝利所作。言五忍者。初于當來世無多怨敵為一。無多卒難為二。有喜樂為三。臨終無悔為四。于身壞后等為五。善戒經中說。一者不著惡心嗔心。乃至五者死已受天人樂。第三明勝利所作中有四句。初是自利。后三是利他。今依后釋。即依見五利故生忍名為五忍。一切種忍中六種七種。云何六種。一非愛異熟怖故行忍。二愍諸有情親善行忍。三于無上菩提起猛利心圓滿忍度而能行忍。四出家法受忍。言由法受故者。景云。謂為欲法愛所正行。五已串習今安住忍。六知法無戲論忍。云何七種。一不饒益忍。即耐他怨害忍。二從一切忍。即安受苦忍也。此之四種對境分別。三一切處忍。四一切時忍。此二時處分別。五身忍。六語忍。七意忍。此即三業分別。前六自分別行。后七勝進行。總十三種。遂求忍中先解八種名遂求忍。后釋忍名義。八中測云。前三是耐他怨害忍唯除自惱。后五是安受苦忍除自他惱。前中于諸有苦來求索者要通能忍者。善戒經云。貧窮之人數從菩薩乞索。依法大悲不損惱忍者。由依教法及依大悲故能忍故也。謂能堪耐除遣有苦有情眾苦所有勤苦者。由彼有情有眾苦故。菩薩依彼不生于疲倦能忍受也。若于有情所損惱由忍故離者。舊論云所可之小堪忍饒益。此他世樂忍中有九者。測云。舊論師生老病死即四。寒熱饑渴合為一。除前不放逸故有九種。今解不然。初住不放逸為一。于諸善法為二。余句可知。又解。住不放逸者是總句。若身若心即合為二。余句可知。景基同后釋。即于善能忍為第一。次寒熱二。饑渴三。蚊虻四。風日五。蛇蝎六。身劬勞七。心劬勞八。生老等九。清凈忍中有十者。謂諸菩薩乃至終不返報為一。亦不意憤二。亦無怨嫌三。意樂相續乃至非一盡已舍而不益四。于有怨者自性悔謝五。終不令他乃至才便受六。于不堪忍成就增上猛利慚愧七。依于堪忍乃至猛利故愛八。依不損悔乃至愛樂九。一切不忍下十。準舊地持中置一一等數。景云。一切不忍者。嗔恚也。并助伴法者。共嗔俱生身語業等。云并助伴法者。與嗔相應心心數法及根塵等法。皆得斷故離欲界欲者。由前九種思擇忍為因所生等十修習力忍故能斷欲界煩惱欲入靜慮地。七十五說。復次忍波羅蜜多十清凈中略有二種清凈。謂前九種名思擇力清凈。其第十種名修習力清凈。思擇力清凈復有四種。一遠離罪生清凈。二彼不現行清凈。三無罪生清凈。四遠離彼因緣清凈。一種二種三種四種如其次第。下第三結嘆功德

　　精進品

策勵勤修名精進。即用善位勤數為體。此中廣明故名精進品。科文準前。解自性中測云。言其心勇悍堪能者。即是下擐甲精進。攝受無量善法者。即是下攝善法。利益安樂一切有情者。即是下饒益有情。今判其心勇悍是下釋甲。堪能攝受善法是下攝善。一切精進中。無間章后別釋。擐甲中云其心勇悍等有四句。初明其勇悍。二若我為脫一有情苦者明所為。故對法云。所為最勝為利益安樂一切有情故。三以千大劫乃至亦無退屈者明長時。故對法云。長時最勝經三千劫阿僧祇耶所積集故。四于求無上正等菩提下明究竟回向。故對法云。無盡最勝由回向大菩提究竟無盡。攝善中云謂諸菩薩有精進等者。地前能為六度加行。復能辨地上故。波羅蜜多略有七種者。遠師云。然此七種行實同時隨相以分。非無階降。初三種姓行位。次一解行。次一初地。次一在于二地已上。后一在于八地已上。言一切分別種種分別者。如對法種種分別是十散動。一切分別即散動。次前解之。言方便相應精進乃至平等通達故者。泰云。無上菩提是所應得義。十地已上還名無顛倒道也。難行精進中有三者。測云。初無間修。次長時修。后無余修。意重一種義冠前三。一切門四中。初二對是四正勤。后二對明修勝利。由斷二染三業凈。因修四善三慧增。善士中云不舍一切欲加行者。謂不舍廣大欲愿有善皆修。一切種中六種七種。六中測云。名雖有六攝為三對。初無間修殷重修以為一對。次二先因現起以為一對。后二自分勝進以為一對。無動中二。下辨不動。一不為現在眾苦所動故名不動。二菩薩所修精進不轉成余二乘三有性分故不動。基云。所以說言有勢有勤等六屬前六種者。謂有堅有猛等余四有六種也。七種中測云。初六是專后一是還。前六中初一是擐甲。次四是攝善。后一是饒益利他。精進十一相指同饒益有情精進說。清凈精進中有十種。如決擇七十五卷說。復次精進波羅蜜多有十清凈。一安處清凈。二純熟。三策發。四方便。五不虛所住。六不艱辛住。七出離。八攝受助伴。九速疾神通。十無盡性清凈。始業初業者。基云。始業初業即初發心前明五停心觀等是。測云。種解脫分善根名為始業。五停心觀名為初業。于具種種止舉舍相入住出相者。如前三摩呬多地說。言能善了知等者。舊論唯有二句。謂常善觀察不妄分別。今依此文有其三句。一能善了知者能知入相。能無妄失者不妄住相。能善通達者通達出相。言無間修作殷重修作者。舊論無此。如三摩呬多地說。無間作意者。謂一切時無間無斷相續而轉。殷重作意者。謂不慢緩加行方便。言聞說種種最極廣大者。是盡所有性即俗諦境。最極甚深者。是如所有性即勝義諦境。不思議成前俗境。不度成勝義境第四十三卷

　　靜慮品

如對法云。其心純善系心一境故名靜慮。此品廣明故云靜慮品。科文準前。解自性中。于菩薩藏聞思為先者修定方便。所有好善者簡別味定也。世出世者。有漏名世間。無漏名出世。又無漏中緣世諦者名世間。緣真諦者名出世。心一境性者出靜慮體。心正受住者釋靜慮義。或奢摩他品等者。景云。于正修時定勢偏多或智慧偏增。此據同聚出體。以四支五支皆名定故。言雙運道通二品者。定慧均平二品俱轉。基云。此中何故言毗缽舍那。景云。沈舉也。意取奢摩他。又義曰。此中不然。今此中皆有品言。若在定時同時品中非無有慧余心心法等。若在觀品時同時非先余心心法等。但以隨增說為定品觀品。持實當時具定慧等。其偏句既爾。俱句俱那亦然。測云。此四句即明四種正修。一奢摩他品。二毗缽舍那品。三能雙運道。四俱通二品。即此所時與上力種姓品所說四種正修同。彼云。一者奢摩他。二者毗缽舍那。三者修習奢摩他毗缽舍那。四樂修習奢摩他毗缽舍那乃至廣說。一切靜慮中。初就位分二。后約行分三。測云。言遠離一切分別等者。離見惑故身心輕安。遠離憍舉等。離修惑故泯一切相。次解引等持中。初明不共德。后明共二乘德。后解饒益有情十一相中。基云。此中同前戒中略十一相。以事業同伴能為救苦合為第一故。下第十與第十一別故。十是調伏第十一觀通故。與略戒十一相同已。如前四十一二卷會之。難行靜慮中有三難行。第一難行者。謂菩薩已得引發神通極善成熟靜慮應生上界。為利有情故還生欲界。是為難行。此中意也。景云。此不起煩惱。但種子潤生起或潤生此亦無損。以七地已來皆有利益。須起煩惱爾時即起。善士靜慮有五。一者無愛味靜慮者。謂有漏凈及無漏靜慮也。后得智唯取無漏者。據勝而語。一切種中云一者無記變化靜慮者。謂菩薩若嬉戲故現通此唯無記。若攝化故現神通此唯是善。如決擇及雜集說。名緣義緣者。以修慧中緣似法及似義故。然理門論等云現量不緣名等者。據散心現量說。入定之心緣名義皆是現量。是故集量論云。一切定心皆是現量。遂求中云一者于諸毒藥乃至能息能成咒術所依靜慮者。菩薩依定能息諸毒藥乃至災患亦能成也。清凈靜慮中第六與第七何別。基云。第六順入住出自在。第七逆入住出自在。故有別也。景云。九者離一切見趣者。離見惑也。十者一切煩惱所知障凈者。離修惑也。測云。一清凈清凈。二無漏清凈。三根本修方便清凈。四證得根本清凈。五自在方便清凈。六住自在清凈。七引發神通自在清凈。八成熟有情自在清凈。九降伏外道自在清凈。十無上障除清凈

　　慧品

梵云般若此名為慧。當知第六度。梵云若那此名為智。當第十度。前明定品心專得照明。故次辨慧。此中廣明故曰慧品。解自性中景基等云。說謂能悟入一切所知者。即無分別智也。及已悟入一切所知簡擇諸法等。是后得智。泰云。自性慧有二用。一能悟入一切所知境。二悟入已于所知境中重更簡擇普緣一切五明處而簡擇也。測云。此中初明緣真慧。二普緣下明緣俗慧。準上應有漏生慧性。略而不論。亦可利生隨緣更無別性。言悟入一切所知者。謂加行正證二智。及已悟入下明緣理后得智。或可前是加行后是正證。后得言悟入一切所知簡擇諸法者。簡擇一切諸法圓成實性。非謂簡擇依他起性名簡擇也。普于一切下明緣俗智。如前力種姓品說。一切慧中云于離言說法無我性者。此舉真智之境。或于真諦將欲覺寤者。即加行智。正覺寤者。正體智覺悟也。所有妙慧者。是后得智。最勝寂靜明了知現前無有分別下明前三慧行相。入大總相者。謂真如是總相。又二無我是總也。基師問曰。何故此言有漏加行智耶。義曰。前明世間出世間有三種。故此中退有漏加行智。第二慧中基云。若真如行相唯無漏后得智。若退而言有漏種類后得智亦有。若持性而言。如三解脫門義說無分別亦有。今取退有漏無漏者好。如前加行智難。釋言八處者。謂五明處為五。三性法為三也。此慧品上下皆以加行等三智配攝之。難行慧三者。一明證理甚深以明難。二能知有情調化方便以明難。三約智境無礙以明難。一切門慧有四者。一聞所成慧。二思所成。三應作而作應不作而思慧。測云。此即所成有漏修慧。四明修所生無漏修慧。善士慧有五者。景云。前三即是三慧。第四即法應知謂知因果智。五舍煩惱慧即證理慧。泰云。第四謂諸法自性名諸法法住。諸法差別名法安住。于諸法自性差別中無顛倒慧也。基云。法謂果法果法住在因法中故言住法也。測述兩釋。一云。知十二緣生中因智。一云。法有二種。一謂有一法。謂一切有無等五塵等諸自相各住其位。二法謂有法上種種差別。謂色等上常無常等可見不可見等差別義。言于諸法法住者緣有法。安立者緣法智。復有異門等者。景云。一處如所有。二知盡所有。此之二句論釋有二。一如對法總舉世諦事法皆盡名盡所有性。即彼事法有多義門。有漏無漏有對無對種種義門名如所有性。第二直就真諦理中以辯二種。如次第九清凈門說。謂一味真如名如所有性。此真如即攝諸法如盡名盡所有性。一微細慧悟入所如知所有性緣理故。二周備慧悟入所知盡所有性緣事故。可皆云真如及四諦十六諦等者。如所有性。緣生蘊界處等一切事法名盡所有性。此如對法及瑜伽上下大有此文。三俱生慧等者。自性念生智菩薩得故。非生處得智。余趣得故。四具教慧即是聞慧。五具證慧即修慧。測云。前五聞思及修法證分別。后五境因具教住故地分別。后五中初二是境。一微細慧悟入所知如所有性故等。依真諦三藏云。如理智名如所有性。如量智名盡所有性。今解。皆通二智。言如所有性者。稱法而知諸法自性。盡所有性者。于理及事分量盡知是諸法差別。如是二種皆有三句。一唯緣于理有其二種。二唯緣于事亦有二種。三理事命緣亦有二種。若準下文偏約緣理分其二種也。言俱生慧宿智等者。由前生數習智力故。于現身中任運智生名俱生慧。具教慧等者。能受聞義智故名教慧。具證慧者。初者初地已上所有智慧。如文。一切種慧中六種七種。六中四諦據在學地。盡無生在無學。七門法智類智義有種種所同。瑜伽說。緣下界名法。上界名類。成實說。緣現名法。緣過未名類。對法緣理名法智。緣能緣智名類。此緣自類名類。如對法九心見道中說。或初念法后念已去同緣初念家境名類。如對法意見道中說前二心是法第三是類。世俗智者即等智。神通智者即盡智。謂我生已盡梵行已立。無學初相名為相智。十力前行智者。即無生智。有無生智者根性最利能得十力名十力前行智。四道理中正道理智者即四諦智也。于四諦理中正遍知也。泰云。知諸法相名相智。十力前方便智名十力前加行。舊遠師云。前三如上。神通智者六神通智。相智者是法智相也。十力方便是十力因。亦可用巧故名方便事。具足智者四無畏智。舊論云事具足。今云四道理智。基云。六七十六中何故不言余智。此以六門作法故。若取余智即數增之。故不說也。又因果門。因中四智攝智周故。果中二智攝智周故。又因位約諦故唯四四行智。果位通論故據二智攝說智盡之建七種智前不明取之。相智即盡智。十力前行智即無生智。若爾何故前四諦智此不取。有人云。相智謂緣三十二相智。十力前行智即欲起十力時方便之智。今釋云。若據實而論。法類二智即四諦智。今以十智各相別論之非前四諦智。余智可知。相智者謂緣諸法相智。或緣一切法體相之智名相智。十力前行同前釋。二世樂慧中有九者。五門處慧為五。即依此五于他愚癡放逸怯弱勤修正行后四。如其次第于愚示現。于放逸教導。于怯弱贊勵。于勤行慶慰。基云。內明一種菩薩所行所證所為之慧是善安住。余四不然。非所安住。測云。初五明知法差別。后四化益差別。后四為化愚癡等四有情故。如次示現教導贊勵慶慰。即是余經中所說示教利喜也。又如戒品說。所化有情有四差別。于無德善人隨順心轉。即當此中贊勵怯弱有情二于有德善人贊揚實德。當此慶慰勤修正行有情。三于有過軟性有情調伏驅擯。當此教導放逸有情。四于有過剛強惡人神力制伏。當此示現愚癡有情也。清凈慧中五對十種。景云。言于真實義有二種慧謂盡所有性及如所有性取真實義者。此于真如中義說為二。泰云。于真如理有二種慧。知真如自性名盡所有性。知真如實際法界差別門名如所有性。謂如差別也。基云。若自性緣一味如是如所有性。若十六行緣差別真如是盡所有性。因為一果為一流轉二也。生死流轉慧執常等例為一。執無常等不倒為一。為執受二也。究竟中二者與倒何別。義曰。彼唯約四倒。此約一切諸惑。測云。如決擇說。復次慧波羅蜜多有五清凈。一通達相清凈。二通達緣起清凈。三通達教導清凈。四通達士用清凈。五通達證得清凈。如次即當此中五對義也。上來自利有三段中前二已說。復次已下第三總結六種引證嘆勝。文分為二。初引經證成。二異名結嘆。前中復二。初明六度是佛所說。令他正生信。二又諸如來下明此六度是佛因中本所修習令他樂修。前中復二。初總引說。后別引六度九門。言復次如是六度乃至應知者。三藏云。勘善戒經。初有如是我聞三紙許經。以是佛說三紙已后并是地持更無差別。疑初三紙翻譯之人不解方音翻為經也。其實但是彌勒所造。謂若是佛說善戒者。此即佛于善戒中一處專說六度。不應此瑜伽說。此之六度處處散說。彌勒后時攝在一處。言趣入攝受者。謂于此九門趣入何門隨義攝受。次明六度是佛本修。于中有二。初總明苦行依止六度。二戒唯依施下別明苦行依止差別。此中意云。謂如來本為菩薩時所行苦行舍身等。當知一切與施行相應。菩薩依止于施故行苦行。或時示現但行一度或二或三乃至五六。如是六種下第二異名結嘆。于中有三。初明修所為。二是大白法溟等顯六度異名。言是大白法溟者。一切白法中最為大故。名大法法海者。一切白法皆攝入中不離此六故。大寶泉地者。涌生功德無窮盡故。第三又即如是下明果稱因

　　攝事品

自利之行推前六度自利盡滿須有利人。故次明攝。攝謂攝授有情。此中廣明名為攝品。前于施品已明施訖。此中唯明三攝事。問若爾三攝事以慧為體。何故更明。義曰不然。一布施前已廣明。三攝事雖慧攝前未廣明。故今辯之。文中初以頌長行總開九章。后別釋三事。初解愛語以九門。解自性中景測同云。悅意語者不粗惡語。諦語者是不妄語。法語者不離間語。引攝義語者是不綺語。基云。可意語謂不離間。諦語謂不妄語。法語謂不粗惡。引攝義語不綺語。又未必配之。但隨一一皆有此四。一切愛語中初明三種。后攝三為二。隨世儀轉順都人性者。泰云。隨順在朝都邑仕人性不順田野人性也。其所昌盛而不自知如應覺悟以申慶悅者。眾生有昌盛事未自覺知慶慰而告。難行愛語有三。第一即以能殺一切人者。是怨家惡友能攝益之。余可知。一切門中一欲斷諸蓋向善趣者為先時所應作法者。景云。人天善業無始世來數數曾得名說先時所應作法。基云。菩薩化物欲令證大涅槃。不可直為說道。故先為人天之行。人天之行名先所應作法也。基云。令入佛法先說五停心觀。最先所應作法也。善士愛語中云得處有因制立學處者。景云。毗尼中依有所犯得罪處制立學處。基云。即毗奈耶因事制戒也。若所說法四依所攝施設無倒法律正行者。景基同云。如說常乞食糞掃衣樹下坐樂斷樂修。依此四事而修行道故名四依。泰云。依法不依法依人不依人等四依所攝也。今又解云。四依者。一糞掃衣。二乞食。三樹下座。四腐爛藥。顯示出苦不退行者有勇決者。景云。為說見修二道出苦之行名不退還。三神變者。神通輪記心輪教誡輪也。一切種愛語中六種七種。六中初二即是開遮。后四即說四無礙境。法義詞辯如其次第。七中景云。初一慰喻語。第二慶悅語下就勝益語中分為五。后五中初一教示于他資具小欲廣恣。次一愛語無畏施語。次一法施。后二可解。測云。七中初二同事語。次有三布施語下二利行語。施中初一財施。次一無畏。后一法施。遂求中四即離語四過。八種實語名八圣語。泰云。言依四凈語八圣語者。實見謂見他問言見。實不見謂不見他問言不見。此二是想境俱闕攝。不見謂不見他問言見。實見謂不見他問言不見。此二是順相遣境。此四是其圣語。言非圣語者。實見謂不見他問言見。實不見謂見他問言不見。此二是違想順境。實見謂見他問言不見。實不見謂不見他問言見。此二是境想俱相違。此四是其凡語。基云。遂求有者。謂不取四凈取后見等八也。二世樂有九中。初五除難。后四贊善。前中景云。初三無畏施。四說正法。斷正戒難者。除彼外道所行苦行戒法。五除量見。泰云。第四第五破戒邪見。是凈戒正見之現作。來生感三涂眾苦。菩薩說圣語為除斷也。測云。余三除異熟難。次一除惡業難。后一除煩惱難。第八軌則如聲聞地。清凈有二十種。如前力種姓品者。彼說有二。一依隨順說有十五。二依清凈說有五。合成三十。如彼廣說。上來已明愛語竟。自下明利行。于中初指廣說如愛語中。次辯差別。后還依九門界以分別。說差別者謂諸菩薩乃至故名利行者。景云。愛語泛說理教果法。今利行中隨機正授大乘之行令其修習名為利門。故與愛語為別。測云。前直說法。今將此法勸物起修。名余差別也。自性中云由彼愛語為諸有情示現正理者。明利行所依法即是愛語。說種種法示其正理。隨其所應等者。正明利行量根所宜。偏指一門令如說行。如是行中安住悲心者。明起行因。無愛染心者。明除利行障。勸導等分別行相。一切利行中云未成熟者。測云。若依大乘未入三祇耶前名未成熟。若入只耶之始已去名已成熟。亦如三十七卷中明三品成熟。于現法利勸導利行者謂正勸導以法業德招集守護等者。景云。教學作金銀法或種植等法名法也。業者教作工巧等業。德者教修學道德。由有法業德廣招集財得大名稱及現法樂。泰云。或由傳教法等。或由精進事業等。或由道德等。能集名稱及利益守護增長資財之位名現樂也。基云。法謂如法不以邪命而得財。業謂商主等業而得財。德謂道德。有德故得財。他供養者是。于后法利勸導利行者謂正勸導等者。測云。現與后樂后決定故名為后。現報不定故不明現。難行中云彼于廣大極放逸跡極放逸處耽著轉故者。泰云。謂放逸之人所履跡所依停止之處也。測云。園林[榫-十+(舄-臼)]射往還之處名放逸跡。樓觀殿堂棲宿之所名放逸處。意大同之。一切門利行即七圣財中略取其四也。善士中有五者。即是律中所明舉罪五德也。聲聞地有文。一切種七中景云。初五是行后二是果。安處一分所化有情者。簡取三乘種姓故名一分。于善資糧守護長養等者。三乘道前七方便行總是資糧。或依小乘出離或依大乘出離。出離方便亦名出離。如今所化于善資糧守護長養彼地前行。如是或下類釋見修離障攝善。棱法師云。或于遠離者。見道離障行。或于心一境性者。見道攝善行也。或于清凈諸障者。修道離過行也。或于修習作意正安處之者。修道中攝善行也。后亦約果即大小別分所以為異。泰云。言或于遠離者。阿蘭若處等。或于心一境性者。正修定也。或于清凈諸障者。或依定斷惑也。或于修作意者。依定修七作意也。基云。言七種者。依二乘出離第一遠師云。是聞慧也。以財等長養攝入聞慧遠離。是思慧也。第三止。第四觀。第五舍。余二大小根。今準不然。依二乘出離第一。即依二乘之教方便令出離。此約隨一乘一分善巧。二者遠離。謂或遠離一分惑等。又總望遠離自乘惑等。三或于心一境性得定。四清凈諸障得慧。前遠離者總言離惑。不言得慧等。五修習作意正安處之。謂修道中作意。或于一切作意而可立之。第六第七盡安處已得自乘果。遂求有八者。景云。此中但菩薩有情八纏略不明忽覆。舊名除惱。即順此文除他纏故。基云。何以唯此八者。謂障三學等故。無慚無愧二障戒。惛眠二障定或慧。掉舉惡作二障慧或定。嫉慳二總障三學。故不說余。或可是八纏。測云。攝八為四。謂無慚無愧為戒障。惛眠為定障。掉悔為慧障。嫉慳為同法者。展轉受用財法障。故八十九卷云。復次一切煩惱皆有其纏。由現行者悉名纏故。然有八種。諸隨煩惱于四時中數數現行。是故唯立八種為纏。謂于修學增上戒時無慚無愧數數現行能為障礙。若于修學增上四時惛沉睡眠數數現行能為障礙。若同法者展轉受用財及法。嫉妒慳吝數數現行能為障礙。二世樂有九中。初三身業不殺不盜不邪淫。第四不飲酒。若依舊論。但言一切種不飲酒。今云一切窣羅若者是米酒。迷隸耶者景基同云藥酒。泰測等云。是甘蔗等根莖枝葉酒。末陀者此云蒲桃酒。次曰離四過。后意三根本總合為一。足前為九。清凈利行有十。依外有五。依內有五。謂依有情外緣而起名外清凈。依自內有悲起利眾生行名內清凈。若依善戒經說。前五就所化離過名外凈。化功歸己故名內凈土。后五就四無量心宗為利他名外。化時化心無染名內。善戒經錯不謂諸菩薩于諸有情雜惡行者。若依舊論。唯有前三。闕無第四雜染行句。景云。此四句中前二在家。雜惡行者雜善行惡。先行者凡有所位以惡為先。下二出家。一有諸罪。二心有雜染。泰云。于諸有情雜惡行者。先作惡后修善也。有罪行者遮罪也。是罪非染故。雜染行者性罪也。基云。或先時以來造惡者名先惡行者。測云。有罪行者于善無記心犯所受戒。如在無學位犯罪。雜染行者雜即雜染犯罪也。又云。初之二種于己起過純雜分二也。不于非解脫非定清凈處等者。泰云。謂不于無想天等非解脫處求為真解脫。不四無色定非定清凈處求為定凈。即于其中能正勸導名不轉利行。又釋。非道計道名定清凈也。測云。求世俗伏道為定清凈。基云。謂不轉佛法令入邪中。非不轉邪而于進道。四姓者測云。三乘及善趣位為四姓。或剎利等四姓如應。利行中泰云。言于自義諸善品隨下中上功能差別可勸導者。若于諸善法品自性成熟。下中上功能差別可勸導者勸令修習。及由方便功能差別可勸導者。于現起加行方便功能差別可勸導者令修加行差別。于彼如彼者。于彼自性義如彼方便而勸導之。基云。此中意若有有情于自乘德三品善果法可勸導者而勸導之。若入自乘已后之法而勸導之。下明同事中略辯其相。不遍歷九門分別。測云。準上類釋應有九門。以其同事用前諸行共眾生同。更無別法。準上可知。故略不論耳。所以知有九門者。如下文說從一切施乃至同事乃至清凈施乃至清凈同事。故知皆有九門。今此文中初問后答。答中初約法辨。第二約人四句分別。前中有二。初正辯同事。二何以故下重釋。言若于是等者。舊人云若于是義者。是自今善。于是善根者。依境所修同事體。下云。若等者成上自分修義。若增者成上勝進分修義。今釋。泛論能化與所化有情若等若勝方成能化。若劣舍彼不名能化。故言或等增也。重釋中先釋同事。二釋離譏謙。四句中景云。初句明能化菩薩自謂為師。所化菩薩實功德者而隱自善故而不顯己德威力故受化。第一句非他同事顯共事。為度下劣有情。現于旃荼羅類。乃至狗等而生其中。第三句者。有諸菩薩是他同事亦自類現共他同事。謂見所化所受善根猶可搖動。為令不動現共同事。或增者。行位雖等然未成滿。有退動義。故共同事而共行之。泰云。第一句者。有一菩薩共諸眾多菩薩功德威力皆悉平等。于菩薩道或起增上慢自謂為師或實受師位。其余眾生須隱自善故而不顯己德威力共師相似。行業同故名是他同事。以自隱善故而不自顯共他同事。第二句者。為化狗等生狗等中。然不共狗等同行狗行。名非他同事。而自顯現生彼。故名而自顯現共他同事。第三句者。謂諸菩薩見所化者所修善根不堅住故。現共同修令便堅住。或言共彼修相似善或勝善。第四句可解。上來自分行中義判為三。前二明訖。自下第三雙結二利作業彰成益。于中分三。初明六度四攝自利利他作業差別。六謂六度自成佛法。四攝成熟有情。此就勝說。次明六度四攝現行現行最勝及以清凈三種因緣。第三明六度四攝。后八門中得果義別。就第二文中初總標次別釋后結。釋中初由身語意三種因緣施等現行。二由廣大無雜染二因緣故最勝廣大。次三。普為眾生。二普眾行。三普于一切時修。欲由四相成之無染。測師以四相如次配初地二地三地四地已上釋之。第三由三因緣施等清凈。謂由熾然故無動轉故清凈故。初地已上名熾然無動。第十地名清凈。到究竟地即第十地。或系屬一生即住天者。最后有即已下生身。就第三明得果別。初明得佛果。后明得辯因中果。但明后八明得八果不辯自性者。景云。此中欲明得差別果。后之門辨差別義得果義顯自性門總。所以不論。又復但辨后之八門得果。即攝自性亦入其中別外無總故。又復自性明體不能得果。八門正辨義用故明得果。基復云。以自性門不離后八門故不說。問曰。若爾如上來但云第二一切后方經七是此差別。若不離故不說。應說第二門所感果。義曰。不然。初自性第二差別。差別感果自性不說。此感果中得相似者。非克體感共一。自為諸果因門故。景云。言若多修習者初修也。若善清凈者次修也。若具圓滿者修成也。亦可配三僧祇解此三義。難行感果中景云。難施等感解脫法門希奇神變等果。基云。感希奇法。謂圣教希奇法。或神通希有法。又云。清凈感果中言四凈者。謂所依凈。神足為依。取住舍自在。即是促命等。境界凈。即化變起三種自在。心清凈者即一剎那入無量定等。智清凈。即一字中說一切法。如對法第十四解。或所依等。如二十三功德中辨。亦感生死流轉順菩薩行果者。景云。菩薩行因之時久流生死。由修施等故增上緣資感。若有漏行望有漏果是正感

瑜伽論記卷第十(之下終)瑜伽論記卷第十一(之上)(論本第四十四至四十五)

　　　　釋遁倫集撰
論本第四十四

　　供養親近無量品

上來七品明自利利他自分行訖。自下二品明其勝進。于中初供養品總明自利利他隨緣造修之行。后菩提分品明其內證之行。今此品中廣明供養三寶親近善友修四無量故以題名。文中先問后答。答中初舉頌開三章門。后依門辯釋即為三段。初解供養文分為二。初明十種供養。后明六種增上意樂。前中復二。初明供佛。后類供法僧。前中有三。初問次答后結。答中先列十門。后依門辨。十門之內初二一對謂供佛身及以制多。景云。設利羅者此翻名體。謂供養佛體。迦耶名身。舍利是稻谷。又佛弟子名舍利子者。應言奢利弗多。奢利是能言之鳥。母名奢利似其鳥故。弗多名子。今此奢字難道。還云舍利子。言制多者。三藏云積聚。積聚塼石乃至金銀為佛塔故。由營造此佛塔故。能令自他積聚福業亦名積聚。于中或安舍利或不安舍利處俱是佛塔俱名制多。窣堵波者是高顯義。猶當此處浮圖義也。泰云。設利羅此云身。謂親供養如來色身。舍利者音訛也。窣堵波者此云供養處。舊云浮圖者音訛也。梵本云名勃陀。制多者此云高勝。謂勝上之處也。基云。設利羅是體即佛體。下文雖言供養色身。意供養真佛法身故言體。測云。依西方法多是安置佛舍利處曰制多。若僧祇律云有舍利處名之為塔。無舍利者名曰支提。次二現前不現前一對。次二自作教他一即前六種以財敬供養以為第七。即前七種。于多財事運廣大心名廣大供養。即前八種。凈心供養名為無染。上來九種是財供。第十正行是行供養。依門辨中即分為二。初明前九財供養。后明第十行供養。前中初明有財行九供養。第二若無力下次明無財運心供養。前中復二。初別明九種。第二總明。前中初二可解。就解現不現前中文分為二。初明現不現供養。后明供養得果差別。前中有三。一現對佛及現對制多供養。第二通現不現。第三不現供養。言若一如來法性即是三世如來法性一制多性即是一切十方制多法性者。真如理同法身體一。今時菩薩對一如來及一制多緣其法性興供養意。即是運心普遍十方如來及制多真如咸興供養。第三于不現前一切如來一切制多總對三世佛及制多施設供養者。當運心時不見佛及制多。總對余方現在之佛及與制多。并想過未佛及制多不現供養。下明得果。得果有二。一成因德。二成果德。因德有三。一攝梵福廣多功德。二明離過不墮惡道。三能成勝菩提資糧。文中略明不現前供以成因德。成果德中。先明現供唯對一佛及一制多心境少狹唯得大果。次緣不現佛及制多心境漸寬得大大果。三供現不現前境普心遍行得最上果。次明自作教他中。初明三種供養。后明得果不同。言不依懈惰諸逸處者。舊論無處字。云處者。今謂常所倚臥及過非之處也。不得依此處而設供養。解財敬中。若舊論云無盡財勝財。然勘梵本無勝財語。今云無量財者。已得定自在菩薩所現財物以用供養養無盡故。三藏云。遠法師無盡者多也。廣大中景云。初牒前起后。謂上所陳財敬供養以牒前也。下辯廣相。若多妙者。此二明物廣。若現不現若自作教他作者。此四明事廣。若淳凈心下明其心廣。下以向前七供養善迥求菩提。釋廣大義。基云。七種名上是多所供養。即奉施無盡財是所妙供養。第三又即如上所陳財敬供養是總。總言如上陳若多供養第一妙供養第二。乃至淳凈心猛利勝解為七。遠師云。若諸菩薩于如來所為一。制多所二。乃至財供養多妙等三。現前四。不現前五。自作六。他作七。若淳凈心下釋上支心。義意有妨。又文意有違。何以為七者。此中明廣大。意在菩養以及物自求菩提。而取如來制多者。不然。所供養境故。法師同此。今大師依第二釋以多財為第一。財妙為第二。乃至純凈心第七。測同遠師。無染供養有六者。景云。一不壞輕慢。二不住放逸懈怠。三不輕棄擲不散漫心無雜染心。四不詐設供養。五不得雌黃涂于經像以其臭故。不得蘇灌洗像。六不以局崛羅香者。燒時大臭故。似此間燒膠臭。遏迦華等臭華香等而為供養者。此華大如人手。色赤似肉。則是盤立時縛迦華。泰云。西方人供養諸天及鬼神形廟。或以雌黃涂酥灌洗。皆是臭物故名染污供養。菩薩不爾。局崛羅此言安悉香。遏迦華是赤色華。皆是供養神鬼香華。故不應供養佛也。基云。言無染有六者。謂有五供養字為五。于第三供養字中分二。不輕棄擲者。謂不擲物供養即為一。不散漫不雜染為一。故有六種。遠師此中全別。測云。一自手供養。二離輕慢。三離放逸等過。四離輕蔑等。五離謟詐貪。六離財物染過。上來別明九種供養。自下總明。于中初明以三種財為前九種供養。二明自在菩薩化事供養。三種財者。一自力得。二從他得。三得眾具自在財寶。第二文中即有四句。初明化眾多身恭敬禮拜。二明一一化身化出多手持華供養。三明一切化身出妙音聲歌贊于佛。四明化出諸莊嚴具供養如來。下云由此菩薩已得證入不退轉地等者。測云。謂由已入第八地已上。故常在凈土恒見諸佛他受用身而作供養。又解。不退有二。一八地已上證得無相無功用故任運恒有進無退。二初地已上證見真如無分別等諸見煩惱及諸苦觸所不能動。今于此中通據一種不動也。上來廣明有財供養。自下明無財力運心緣彼大千界中所有三品供具供養如來。上來總是前九財供養訖。下明第十行之供養。初正明行。二挍量顯勝行。中景判為六。一修四無量。二修四法。三修習隨念。嗢拖南此云略義總義。三寶及波羅蜜修習隨念。四信解離言真如。五修三學。六修六度四攝。基云。言修無常想苦想無我想者。此為三法印也。不言空者即無我同。故不說。又言其涅槃修勝利想者。謂此為誦言常誦也。伽他為頌。嗢拖南為撮施。此言于其涅槃修勝利想則常誦也。測云。初明資糧道。二少時下明方便道。三離言法性下明見道。四何況下明修道。前中初明四無量。次明四法印。后明四念。則佛法僧波羅蜜多。如是菩薩于三寶所下第二明興供養時發起六種增上意樂。鄔曇妙華者。此間無名可翻。西方大有。此樹無華。但在葉間有子而出。輪王出時方生華也。如青蓮華有華無子。與鄔曇缽樹有子無華正相違也。自下第二解親近善友。先為七問。于中前四問善友體相。后三問求法者相。前中初問成幾功德能為善友。二問幾德相應能為善友所化不虛。三問成就幾相令他遠聞極生凈信。四問由幾種相于所化生為善友事。后三問文可知。下依七問次第解釋。言勝妙威儀等者。測云。于初句內有四句。初句久習今成。第二被服祥審。第三三千威儀都備。第四舉身齊整望之儼然。言四于善友若正依止于如法義若合若離隨自在轉等者。基云。謂所依止師說法。若與舊同名合若別名離。或依經論等名合。若別出見經不依等名離。并如法之見也。隨師自在而不傾動。又自性名合差別名離。又合者即令此義相符。如因明中合等。若離者令此義別。如因明中離等。一作寶想難得義故者。教法難得。二作眼想者。由法開導得廣大慧因。如眼導引能有所得。亦可教法開導能生慧眼。是眼因故名作眼想。因受果名。三作明想。已得廣大俱生慧眼者。牒前義也。于一切所知等照義故者。教所生慧等照名明。因受果名說教為明。第三解修四無量中文三。初約三緣修四無量。二對百一十苦偏明修慧。第三結嘆勝利之相。前中復三。初舉數列名。第二解釋。第三義門分別。前中將解先釋名體。體者景云。謂四無量慈悲喜舍。若眾生緣者。依小乘說唯假想觀。慈悲即用無恚為體。喜是喜根。舍是無貪。依大乘解通有假實。若初學菩薩為調心故假想修習。出體如前。若久學自在與樂拔苦能有實益。即用智慧為體。法緣無量。即用諸佛菩薩人空觀智以之為體。唯觀五蘊因緣假有畢竟無人。由此觀智說示有情令其同得。名為法緣四無量心。故維摩經說。云何觀眾生。答如燋谷芽。如須陀洹身見。如阿那含人胎。如阿羅漢三毒。如得忍菩薩貪恚毀禁。若爾云何名慈。答曰。得此法已為眾生說。是即真實慈也。無緣四無量者。即是無分別智。遠離一切分別戲論。由得此智見平等理利他事成。是故此時名證極愛一子之地。故無緣慈無分別智以為體性。涅槃亦云。無緣者。緣于如來無緣法身。如來離分別故名作無緣。問曰。證智緣理既無分別無利物相。云何名慈。答曰。如諸菩薩為利有情求如意寶。得此寶時雖無分別。能隨眾生福力上下起云雨寶利益事成。此亦如是。本為利他于多劫中修習此智。得此智時雖無分別。而隨眾生福力上下起后智云施法施財雨種種寶。一切成辦。雖無分別而是大慈。若爾云何論中皆判此智名為自利。答曰。差別二智故作此說。今據后智利他事成皆由智故說證智是真慈體。基云。慈無癡善根為性。悲無嗔善根性。喜無貪善根性。舍如舍數。若依小乘。為除與上相違惑故假以明觀。而今大乘以所緣三境故實起無量救之。釋其名。哀憐名慈。惻愴名悲。慶物名喜。亡懷名舍。并從義得名。此就眾生緣中釋名。若然法緣無緣慈悲喜舍云何得名。法緣無量是人空智。無緣無量是其證智。二智起時實無哀憐惻愴等四行差別。由此智故能起有情緣中慈悲喜舍別相行解。從果受稱。是故亦立四種之名。解釋中有二。初舉四無量境。二對境辨修。初云若諸菩薩于其三聚一切有情安立以為無苦無樂等者。一邪定聚。謂作五逆定入地獄故。二正定聚。得忍已去定得涅槃故。三不定聚。除前二外余眾生是也。大小共許此義。今瑜伽約三乘定性眾生名正定。無三乘性人名為邪定。三乘不定性人名為不定。菩薩初學于此三聚假想安立以為三種。一無苦無樂即慈境。慈能與樂。慈不緣苦。緣苦悲故。慈境無苦。為無樂者。而與之樂故。無苦樂是慈境。有苦者是悲境。有樂者是喜境。喜彼樂故。則前三境通是舍境。測云。若粗分別。四禪已上名無苦無樂。三惡趣名為有苦。三禪已下乃至欲界人天名為有樂。巨細分別。于無色界具有三種。故智論云。摩訶衍義說四無量通緣三界通漏無漏。對境辨修中。初對初境修三種慈。二如有情緣下類明對三境修三無量。前中雖不牒無苦樂境。如有苦等境而言與樂即已解竟。安住無倒者。測云。但于蘊中假立有情無真實我。故名無倒有情等。第二類明。言遠離癡嗔貪惑者。景述兩釋。一者云。舍所緣生無苦樂者多生于癡。由舍無量令彼舍癡。有苦有情多生于嗔。由舍力故令其舍嗔。有樂有情多生于貪。由舍力故令其舍貪。故道如其次第離癡嗔貪修舍俱心。二云。一切有情或有一分于菩薩身不生苦樂。如是之人多生菩薩癡心。或有一分于菩薩身是怨生苦能生菩薩嗔心。今時修舍于能生苦有情不起嗔心。一分是親生菩薩樂。菩薩于彼應起貪心。今時修舍不起貪心。故云隨其次第離之。基解亦同之。又云。又令生離惑至圣果位而放舍之名舍。又怨親平等故名為舍。此亦且約令離三惑。前三現樂非利益。舍一令離三惑。當來出苦名利益。此中已下第三義門分別。初辯三緣有共不共。有情緣者與外道共。道理亦與二乘共也。法緣共二乘者。二乘亦觀唯法無人。此法緣者不共外道。以諸外道皆有我執故無法緣。無緣唯大乘有。次就利樂分別。景云。前三唯名安樂意以與現在及世間益故。舍名利益意以與后世及出世益故。泰云。前三無量正能拔苦與樂名安樂意樂所攝。舍無量除其違順平等利物名利益意樂所攝。三辨異名。自下第二對百一十苦偏明修悲。于中有三。初明對苦修悲。第二因解大悲之義。第三結嘆修悲勝利。前中復三。初總明對苦修悲。第二問答廣辯一百十苦。第三釋已總結。就辯百一十苦中。初就增一門中明五十五苦。第二別就九苦門中辯五十五苦。如是兩番如戒經說。前五十五觀眾生苦。后五十五自觀己苦。前中云無差別流轉苦者。即是苦諦。復有二苦等者。泰云。言欲為根本苦者。因欲故貪著內外可愛事。可愛事若變壞時便生諸苦也。言癡異熟者。由受癡報無黠慧故。若為增上猛利苦受體所觸之時。即于自身執我我所。愚癡迷悶極自怨嗟。為身心苦箭所射不能自明解。若黠慧人雖遭苦觸自開解無二箭也。景云。凡受苦觸計我怨嗟。必在盛年已去。故言猛利體受所觸計我我所等。現所受苦乃是前業所感。遇此報苦不知何從。故名癡異熟生苦。自逼惱苦謂無系外道者。則尼犍子懸頭刺股拔發類等。一類威儀多時位者。坐臥立等隨一多住也。后五十五苦不取根本九苦。但取余隨生苦。第二門中有四種苦故。故得成五十五。復有二苦等者。遠師云。即前二門中苦。謂宿因所生苦即前癡異熟生苦。現緣所生苦即是前欲為根本苦。但以義別故來。增九中景云。壞法盡法者。此據依外依果壞盡所以生苦。泰云。壞法壞時苦者。可壞時生苦也。盡法盡時苦者。可盡之法若至盡時便生大苦。前但壞不盡也。八法中不言苦但言利等三者。即此內明苦故不言苦也。謂如前說五樂所治有五種苦者。如前自他利品所說。一因樂。今翻云因苦。所謂惡業翻善業。根境順苦受觸翻順樂受因苦。二受樂。今翻云受苦。即苦受也。三苦對治樂謂饑得食等。今翻不得苦。四受斷樂謂入滅定。今翻之在有心位故苦。五出離樂即出家樂。故下言家即在家苦也。遠離即得色界初定遠離欲界結。今不得色初定故有欲界結苦。寂靜即第二定離初禪尋樂。今不離初禪故有尋苦。菩提樂即三菩提。今在異生位故苦。故家欲界法尋異生苦。如次配之。后五苦中前三苦苦。次一壞苦。后一行苦。又諸菩薩下第二因解大悲。于中有二。初明大悲所緣。二解大義。舊論開新論第六自作逼惱苦為二。謂自作苦及逼惱苦。乘有一苦謂他作苦。少第十四一切流轉苦及第十七隨逐苦。故唯十八。今十九中前之八種前五十五苦中末。后十一苦后五十五苦中來。問曰。何以爾許苦來余不來耶。義曰。取一一門中增上者來以為大悲境故。所謂愚癡苦者即前二門中愚癡苦。行苦即前三門中行苦。畢竟苦即前四中畢竟苦。因苦即前六中因苦。生苦即七門中生苦。自作逼惱苦者前八門中自逼惱苦。或衰損苦即前九門中或衰損苦。宿因苦者是后五十五苦二門中宿因所生苦。廣大苦者即是四門中總名。那落迦苦即四門中那落迦苦。善趣所攝苦還是四門中善趣苦。一切邪行所生苦即是五門中總苦名。一切流轉苦者即是六中總苦名。無智苦者七門中無智現行苦。增長苦者八門中諸出家者貪等煩惱增益生苦。隨逐苦即九門中第八苦名也。受苦即十門中受苦。粗重苦者即十門中三界煩惱粗重苦。顯揚中廣解五十余苦。然與此稍異。次解大義。由四緣故悲名大悲等者。若悲在四無量名悲不名大悲。尚與聲聞共。初地以去菩薩亦有。若悲名大悲唯在佛地及第十地。問曰。何故初地至九地不名大悲。義曰。由四緣方名大悲。九地以前菩薩雖有緣甚深行苦及猛利作意二因緣。無長時習及極清凈因緣故。由長時習等三緣故。極清凈要第十地等故。故九地已還菩薩不名大悲。自下第三結嘆勝利。于中初先結嘆。次明勝利。后引說證成。勝利有二。初明地前修悲勝利。二明地上修悲勝利。地前有二。初明地前由修悲故速入初地得六種心。二過小乘見道無學厭離之心。悲前行心者。地前修悲。乃是初地悲前行心正觀有情墮在百一十種極大苦蘊。自下第二明地上修悲所得勝利。謂能滿六度。自下第三引說證成。與舊論全異。彼云若有人問何等名為菩薩。應正答言住大悲者是。上來解修四無量大文有三。中前二段訖。自下第三總結嘆四等勝利之相。初總結嘆。二明得四勝利。何等為四。得現法樂住一。得福資糧二。于菩提意樂堅固三。為生忍苦四

　　菩提分品

上來勝進行中前供養品明隨緣造修行說。今此所明菩提分品即是內證行。如頌所列有十五法皆趣菩提。總名菩提分法。亦可十五法中第九明菩提分。從此標品名菩提分品。文中先問后答。答中初有二頌列十五門。后長行中次第別釋。二頌之內初頌列九。后頌列六。若依十地經論明通行菩提分法有其十種。一信二舍三慈四悲五慚六愧七堅力持八無厭九論十世智。彼經慚等六法與此處同。信等四法略而不說。所以然者。測師解云。前種姓品明八種。施戒品等中廣明舍等。供養品內廣明慈悲。所以此處不論。長行別釋中即為十五段。初解慚愧。云于自所生惡作有依隨逐不舍而生羞恥者。景云。惡作是悔。悔已還作故名有依隨逐。泰云。謂為悔所依處。然不能舍。依此悔所依處而生慚恥。當知是名第四依處。基云。謂由第三作惡已悔。悔已復作。后作依前作故名有依。測云。于已作善惡及疑起故而生慚愧。惡作是悔有依是疑。故舊論云。若是疑悔自能除滅續起羞恥。是名第四依處。次解堅力持姓。景云。言能禁染心者。即念慧為性。堪忍苦性者。安忍是智。于多猛利怖畏無傾動性者。難壞精進為性。乃至能正思擇。還是智也。尋文采拾。即用念慧精進為堅力持性。測云。性勇相應下出持體也。言性勇者是精進。言相應者是定。能思擇者是慧。故莊嚴論中問無畏體相云何。偈曰。進定慧三起也。第三心無厭倦者。景云。即用無足精進慧悲三法為體。五因緣內。一自性有力。二數貫習。由此二緣故無厭倦。下三出體。第三精進。第四妙慧。第五悲心。故知三法為體。測云。舊論云不動。今此云心無厭倦。若依莊嚴論名為不退。四門分別。一品類者有三。一聞法無厭不退。二恒大精進不退。三生死苦恒不退。二依止者有二。一慚二勇。有慚者不退退者可羞恥故。勇者不退退非猛健故。三自性者。謂欲樂大菩提。欲樂若回即退故。四差別者有三。一未成謂信行地菩薩不退。二成謂初地至七地菩薩不退。三極成不退謂八地已上菩薩不退。故知以欲數為無厭倦體。第四善知論者。景云。此即有四。初一聞慧。第二則于已下次辯思慧。第三如是知法知義已下溫故不忘即用念與精進為體。第四又為了知已下知新亦通聞思。測云。若依莊嚴名為知法。六門分別。一知法者。謂知五明論。二知業法者。謂知自利利他以此為業。知內論者。為自修及為他說。知因論者。為申己義及屈他義。知聲論者。為自善音令他信受。知醫論者。為除他疾。知巧論者。為令他解。三知論相。謂知此五論得有五因。是菩薩知論相。一聞得。二持得。三誦得。四思得。五通得。菩薩先論有聞。聞已受持。持已習誦。誦已止思。思已通達。通達者。知是功能知是過失。此是善語此是惡語。四無盡相者。謂如此智乃至無余煩惱亦無盡故。五得果者。自知得一切種智故。六二門者。一三昧門。二知陀羅尼。知論菩薩以三昧門成熟眾生隨彼化攝故。以陀羅尼門成熟佛法隨所得法皆能持故。今此文中有三。初明聞慧。即當莊嚴論知相中聞持誦三相。二即于如是下明思慧。則當莊嚴思得相。三又為了知下明修慧。即當莊嚴通得相。于中有二。初明有漏修慧。后于此下明無漏修慧。能知體即慧數也。第五善知世間中初問次釋后結。釋中初知世間。后隨順世間。莊嚴論說菩薩有三種知世間。一身知世間。謂舒顏熙怡歡笑。二口知者。謂即先語慰問贊美。三諦知者。一知世生。即此知苦集。二知世滅。即此知滅道。廣說如彼。就初知世間中有五。一知眾生世間。二知器世間。三作八觀。四作勝義人無我觀。第五牒結。前中有二。初知世間于厭生死上升出離不如實知。泰云。無漏道能斷生死名上升出離。而諸有情于生死出離道不如實知也。測云。人天異生出下三趣名為上升。三乘菩薩解脫三界名為出離。二知世間穢濁增減。五濁體性者。一壽濁。大乘以阿賴耶識連持不死假立命根。即以此命根為壽濁體。二有情濁。謂下解中云。不識父母沙門以不信為性。若婆羅門以憍慢為體。不畏今后世罪以無明為體。不修善等以懈怠為體。即以五法為有情濁體。若同時五蘊者。通五為體。三煩惱總濁。謂除見及前五余煩惱為此濁體。見濁謂五見者。下表異取內道妄見為體。即不正智也。劫濁謂饑饉疫病以觸中二數為體。刀兵以四塵或五蘊為劫體。若約界分別。唯欲界唯南閻浮提。所以知者。文中自說。如于今時人壽短促等。乃至如于今時漸入饑饉劫等。若論對治。由行殺故得于短命。今修不殺離于命濁。由不恭敬癡慳懈怠故有情濁起。若修恭敬離癡慳等離有情濁。若得圣道離煩惱濁及離見濁。劫濁者。若于今世一日一夜持不殺戒。終不生彼刀兵劫中。若以一食施僧福田。終不生彼饑饉劫中。以一訶梨勒果施于病人。終不生彼疫病劫中。言習非法貪者。不避母女及以姊妹等。不平等貪者。貪取他物。漸次入饑饉中劫等者。當知今時已入三災之內。然未究竟。究竟饑災至三十歲時。病至二十歲時。刀兵要十歲時。又諸菩薩于其世間下第三作八觀。舊論略無第四于能往趣世間集行有余七句也。景云。言于世間者。即觀苦也。于世間集于世間滅者。即觀集滅也。于能往趣世間集行者。此觀受也。因受生愛。愛是集體受為往趣。集之行也。余處但作七觀不觀于受。于能往趣世間滅行者。此觀道也。愛味者重觀于集。過患者重觀于苦。及出離者重觀于滅。略不重觀于道。以能觀心即是道故。以集是生死之本所以三度觀之。泰云。于世間集者受因也。基云。問曰。何以集諦三重觀空諦滅諦二重觀耶。義曰。苦集深可厭故二三觀之。滅甚可忻故亦重觀也。又前五觀四諦唯重觀集。趣集之行謂受者。以深可厭故故重觀之。前別觀四諦下重觀四諦。愛味謂集諦或是苦諦。過患謂苦諦或是集諦。出離謂無漏二諦為一觀也。測云。相傳解言八種觀者。以七處善為七。無我為第八。此說不然。三藏勘梵釋論而釋之。義同景師。上之八觀名安立諦觀。下第四明人無我勝義之觀。謂此長老有如是名等者。舊論但有前七略無第八盡具壽量邊際。自下第五牒結前四。可知。上辯知世間竟下明隨順世間。于中有四。一明化順物情愛語行轉。二若識不識下明化稱物機利行轉。三或為現法利益事義下明化遂物心施行轉。四于所應作彼彼事中下明化合時宜同事行轉。十四垢業者。此出阿含善生問經。彼解十業云。離四結業。謂殺盜邪淫及以妄語。離四非處所起之業。謂貪嗔癡怖。離六損財。所謂一耽酒。二博戲。三放蕩。四耽著伎樂。五惡友相損。六懈怠懶墮。藏隱六方者。彼問佛言。如我事于六方鬼神未知佛法亦同我否。佛言。我佛法中亦說眾生事于六方。但不同汝。所謂父母為東方。師長為南方。妻子為西方。親友為北方。奴仆為下方。高德沙門為上方。供事六方名為藏隱。遠四惡友者。一畏伏友以畏故伏非好心。二美言友心不真實。三敬順友善惡但順是。四是惡友惡事皆作。攝四善友者。一止非友。二慈愍友。三利人友。四同事友。依彼阿含經一一別解。但舊地持云。離十四垢業。謂隱覆六方。難四惡友。攝四善友。地持應是錯也。尸佉終迦者。此應指彼阿含中說。從彼諸經人以為名。此名頂髻持。下第三總結。云如其世間正所應知者。結其第一知世間也。如其世間正所應所轉者。其第二隨順世間也第四十五卷

十五門中前五已訖。自下第六明修四依。分之為三。初明修正四依。二明略現四量。三明修功能。前中景云。四依次第經論不同。略有五種。一觀入次第。如成論說。第一依法不依人。第二依了義不依不了經。第三依義不依語。第四依智不依識。此就聞思修等觀入次第。初依法不依人依了義經不依不了。簡非取是習成聞慧。第三依義不依語。簡非取是習成思慧。第四依諸賢圣智行之法習成修慧。第二從本起末作用次第。如涅槃說。第一依法不依人者。法是真如理體。第二依義不依語者。義是佛果。所謂般若解脫法身。依理成德故次辯之。第三依智不依識。智是佛智即是用。聞依德起用故次辨之。第四依了義經不依不了者。依智起說故后辨之。第三舉果尋因以明次第。亦如涅槃經說。第一依義。義即般若解脫法身。此是佛德是以先論。第二依法不依人者。法是真如之理。果依理成故次辨之。第三依智不依識。智是了因。由智顯如故次辨之。第四依了義經不依不了者。由依了義經教漸修習故方成證理之智。故次辨之。第四舉深尋淺次第。如維摩經法供養品說。第一依義。義是二空所顯真如。第二依智。智是證智。依理方起故次辨。第三依了義經。經是義詮。前所辯義由詮故顯故次辨之。第四依法。法謂地前行法。依于行法修習方得證理之智。第五依義道理起修次第。如此中說。初依義不依語。即用教下所詮一切義以為所依不依于語。雖復依義。義若與彼四道理法不相違者。方可得依。是故次辯依。第二法。法是四種道理之法。此上二種依義道理以明次第。后之二種起修次第。第三依了義經不依不了義經。即詮三性教法為了義經。余教不了不可為依。由依了義教故修成證智。是故第四次辨依智不依聞思。基云。依諸經論次第不同。如涅槃經從果推因說次第。謂真如是果。可依真果不可依人。即緣如智名義。可依此義不可依語。即因此智起后得說法。可依此智不可依識。既聞法已可依了義不可依不了義。又卻推從因至果。即以法為證真如。智即是因義。為真如即是果可依了義。即先觀因后方觀智不依于識。合此五重不能煩記。今此文即為第三重也。測云。此四依中前二明攝法次第。義能成行故先為依義為理也。義藉詮顯故次依法法為教也。后二明起修次第。依前教法修習正解故。次第三依了義經。依理義修習起行故。次第四明其依智。闇說大說者。測云。謂勝論等外道所說名闇。諸佛所說名大說。正慧了此說已以道理圣法為依。不同莊嚴論唯用教法為依。于真實義者。謂于四種真實理。法毗奈耶者。此有兩釋。一云。法是二藏。毗奈耶即是毗奈耶藏。二法是三藏。即是三藏滅惡之用通名毗奈耶。本性義者。基云。即諸法本體。言識有八種。是識之本性。小乘不了義不說。故辨于本性亦不能了也。測云。依于一切異種種門辨盡所有性如所有性。故云依種種門辯本生義。依智不依識中基云。聞思是智何故不依。義曰。雖是智散智也。未圓滿故不可依。若爾世間非應可依。義曰。亦不依。且以三慧相對。今不依者。論唯言聞思慧。其修慧中亦有不依也。顯四量中景云。謂所說義即是依義。正理者即是依法。大師者即依大師所說了義經也。修所成慧者即依智也。第七明無礙中景云。四并用如量智為體。法無礙中一切異門者。名味句教多種差別故名一切異門。盡所有性者。教詮俗諦。如所有性者。教詮真諦。亦可直就俗諦中總詮俗諦名盡所有。別詮俗法一一差別有多義門名如所有性。直就詮真理亦二義。如總詮真如名盡所有。別詮真如名為無生無滅法界實際等義名如所有。義無礙中謂辯所詮義種種不同名一切異相。余義同前。并言依修所成。故知唯取修慧。釋詞無礙則善知方言訓釋不同。辨無礙中于一切法一切品別。所對機根及能起業差別非一故名品別。若機若業皆有盡所有性如所有性分別可知。基云。法以能詮之教也。能詮慧是法無礙體。其義無礙解。即前法下所詮之義。故能詮法中有異門之言。所詮義中有異相之談別也。即于能詮得智名法無礙。于所詮得自在名義無礙。如雜集第十四云。法無礙于一切名差別。謂依無明等于無智無見不現觀等差別名中無礙智。義無礙智相及意趣。相謂自共相。意趣謂別義等。詞無礙。此但有訓釋法言詞。如雜集亦言。謂于諸方言音謂無量國邑眾生自想音詞。釋諸論言詞謂可破名世間等。以一音演說眾生隨類各得解等種種言音也。其辨無礙。此唯言于一切法一切品別。如雜集一切品別者。謂實有假有世俗勝義有等種種差別之辭辨也。測云。依莊嚴論第十卷四門差別。偈曰。于門相言智。釋曰。第一者謂知門智能知義中所有名門差別故。第二者謂知相智能知此義屬此名故。第三者謂知言智能知異立言音故。第四者謂知智智能知自能說法故。乃至下云舉法者以門故。釋法者以相故。令解者以言故。避難者以智故。廣說如彼。第八辨菩提資糧。若依莊嚴論。二聚攝六度門。偈曰。初二為福體。第六則是智。余三二聚因。五亦成智聚。就下釋中。余三者則忍進禪通為福智二聚因。五亦成智聚者。后由般若能回向故諸波羅蜜皆成智聚。余門廣說如彼論中。第九明三十七菩提分法中。初牒前生后開列兩章。后次第解。前中謂大乘聲聞二種菩提分法名二乘理趣。菩薩于聲聞涅槃如實了知。為欲伏聲聞具一切種智故而于其中不作證取。于大乘理趣與聲聞別。測云。諸菩薩如實了知離言自性離于有無而不偏執故言而不作證。下解二章中。聲聞菩提分法指如聲聞地。解第二章文為二。初就三性真俗二觀以明道品。二約四諦安立非安立觀以辨道品。前中景云。謂不于身分別有性者。于彼他因緣身上謂不分別決定有性則于遍計離增益執。言亦不分別一切種類都無有性者。遍計所執定性身雖彼不有。而因緣身法不得言無。故言亦不分別一切都無性。則離損減執。又于其身乃至如實了知者。此于依他法身法真如圓成實性如實了知。基云。不分別有性不為遍計執分別身有。不分別無性者。不分別依他圓成二性是無。又其身遠離言說自性法性等者。此重解圓成不起言說分別。真如是不可言說自性法性也。若準下如是菩薩于身等法不分別在等文。則亦不分別一切種類都無有性唯觀依他。遠離言說自性法性者則圓成實。今離言說言說不相稱不同依他。故下文言是四諦法性。法性則真如也。即不分別有性是遍計。不分別一切種類都無有性是依他。遠離言說自性法是圓成實也。次約四諦安立非安立門辨真俗二觀道品。初云于身等法不分別苦集滅道者。加行智中趣真如觀雖尋四諦而不分別名為勝義觀。言又則于此遠離言說自性法性乃至如實了知者。觀四諦如非安立諦正體智觀也。當知名依勝義理趣修菩提分等者。結前二番名非安立勝義觀也。若諸菩薩隨順無量已下。別觀八苦為苦諦愛為集諦乃至八支圣道名道諦等。則是安立世俗門后智觀也。第十明修止觀中。初總標兩門。言無所分別當知名止者。靜慮一緣離諸分別當知名止。次明真俗二智名觀。次別明品類差別。言一勝義世俗智前行者。景云。先起于定依定修智名智前行。亦可先起于智依智修定故名智前行也。基云。則無分別智后得智之前方便定。則與加行智同時定。問曰。何以得知此中世俗智是后得智。義曰。前總標門中有二智。一如實真觀。二安立世俗妙智。故知此中世俗智是后得智。二勝義世俗智果者。景云。若依定修智智是定果。或依智修定則定是智果。基云。則與正智后得智同時定是前加行定之果。故二智同時定體則是果也。又釋。則二智后所生等流之定故言勝義世俗智果。則二智家果也。問曰。何不明二智俱時定。義曰。下第三第四定則二智同時定也。三普于一切戲論無功用轉者。景云。明離惡也。泰云。是俗諦智也。基云。轉則轉滅。謂正智普于一切戲論想中皆能轉滅。若如前解二智果者。此則說正智同時定之業用。若如后解者。則正明正智同時定。四則于如是離言唯事乃至一味實性者。景云。明無分別定正證真如。泰云。則于如是俗諦中推求言說分別性不可得。于離言唯事依他性其心寂靜是真智也。基云。說正智觀依他不分別有性故入一味真如義。若依前解則說二重說二智之業用。若依后解。則重明二智之業用。第三正明體。今此明業用也。若約位者。第一在地前加行道中。第二入地以去乃至七地以前。第三在八地以上乃至九地。第四十地為止之入于佛地。略有四行當知名觀已下文者。景云。言謂則四行止道前行者。此第一句明依四種止行以修于觀名止道前行。亦可依觀修前四種止行名止行前行。于一切法遠離增益不正執邊者。此第二句知遍計無相也。遠離損減不正執邊者。此第三句了知圓成有也。及與隨順無量諸法差別等者。此第四句明于依他因緣之法差別觀也。泰云。言謂即四行止道前行者。四止道前方便思量觀察故名四觀也。從四觀后任運而轉不作意思量即名四止。基云。謂即四行之止道前行是第一即加行智。前四止中之前行智有有漏聞思也。且論四止行之智。其實與第一止同時觀是加行智。亦在此第一攝。離增益執第二。離損減執第三。二即無分別智離二過也。及與隨順乃至安立理趣是第四后得智。此四智地地皆有。別配稍難。下第三結也。第十一明方便善巧。先總標舉。后別征解。既言為內外二別。何得內中有成熟眾生之義外中有自成之義。義曰。于內中雖言外眾生。意取菩薩心。故言內。于外義在有情。不存于內自熟。解外六之中。初征開六。后次第解。于中初別解前二。次總解后四。一月不食是外道計。投巖赴火是尼犍子計。婆羅門吠地迦咒者。此云明咒也。究竟凈謂為無漏出世凈也。解后四中先并作四問。第二解釋。第三總結。釋中開六章門。后次第解。解初方便中。謂諸菩薩乃至又于趣入遍緣一切三摩地門能為隨順等以來明隨順。以下明會通。隨順順彼。會通為釋經說。隨順其生欣樂方便偏緣故也。隨順中先愛語則美語也。次布施亦復現行近施隨順轉等者是也。近施隨順轉者謂隨起施而攝近之。或近施則行施攝事而近之。隨轉則同事攝事。由布施財同伴事除所生恚等。生愛敬下明利行。為現神通記顯說等者則三輪也。又于趣入遍緣一切三摩地門能為隨順教授教誡等者。謂有三摩地能遍緣一切。則一切種智定也。若有趣入者隨順彼故教授教誡是此中意也。會通中。云為彼說言此經不說一切諸法都無所有但說諸法所言自性都所有等者。不說依他等二性都無。然說遍計所言自性是無也。雖有一切所言說事依止彼故諸言說轉然彼所說可說自性據第一義非其自性等者。雖有依他等所言說事依此事起遍計言說。如此言說所說自性如兔角故據第一義。非如遍計所執言說自性。言無事則無遍計事也。非無依他。譬如空中有眾多色色業可得容受一切諸色色業等者。此喻真如。如空遍計如色等。如下唯遣遍計諸似色色業證真如似空之性。又如幻夢悲如顯現如實是有等者。上來明喻真如似空。色業似遍計就此以下喻依他如幻等。如遍計執者非有如計實人等。其假相似不無則依他也。如是諸法如愚夫言說串習下。總結上來明依他圓成有遍計無也。約勝義離言自性。此性非無所有存二性也。由此方便悟入道理一切諸法非有非無猶如幻夢其性無二者。此結上三性。言遍計亦非有非無非有同兔角也。非無有妄情也。依他亦爾。非有如遍計也非無有假夢也。圓成亦爾。非有同遍計非無勝義有也。不取小分不舍少分等者。不取遍計不舍依他真實。不作捐減者。知二性有也。不作增益者。知遍計無也。故此道理無所失壞。十資身具者。相傳云。如下田宅等以為十種。此說不然。今依意識相應地文。究竟善巧中。初問二解三結第四別解清凈究竟義。第二解中明八相。文中不具。具足應言一住都史多天。二下生入胎。三住胎。第四初生。第五出家。第六成道。第七轉法輪。第八大般涅槃。文中闕少四事加一苦行。又以凈眼觀察世間勿使有情作如是謗但由梵王躬自來請敬梵王故宣說正法非于有情自起悲心等者。泰云。為壞計等一類有情故。于菩提樹下梵王初請不則為說。以佛眼觀五拘鄰等有機故。后至鹿園方說法也。第三總結。云若略廣者。有釋。約別解六或略或廣。隨順要契究竟三廣。余三名略故云也。第十二解四陀羅尼。先問后答。答中有四。一舉數列名。二征問別解。三約位分別。四明得因差別。景云。法義咒三持用如量智為性。忍持通用如理如量二智為性。若約法數出體。法義二持即用念慧為性。咒持一種用自在定為性。以禪定力加被諸咒文句令有神驗。第四忍持即用智慧為性。即是法思性解忍為性。基云。能得忍陀羅尼者。以無分別智為忍體。即證真如。能得忍者即加行智。能有持咒功能得證真如故。三藏云。此以無分別智為體。若爾何故言能得忍。此于加行道中持思此咒故速得真智證于真如。故下文在勝解行地。解第四中初云成熟妙慧者出體也。第二獨處空閑已下明方便。第三于佛所說下廣明修相。基云。言成就自然賢四因行者。謂在地前。具足妙慧者。即成就趣出世妙慧也。或于不動因行中具足妙慧。言獨處空閑等者。泰云。空寂之處眼所游略無物可觀。故名空無有物見路而行也。景云。不畜資緣見路而行。夜無他涉待曉方進。廣明修相中有三。初舉無義咒詞為思惟境。二于咒句正起思惟。三由思惟成忍勝義利。咒詞有二。一是有義。二者無義。即舉無義咒詞思惟觀察。類知一切隨言自性皆不可得。由此思性得成于此陀羅尼忍。第二文云則于如是咒章句義等者。景云。謂依于無義咒句正起思惟。類知一切言說自性皆不可得名為通達。言了知如是諸咒下重明通達長牽成句。謂了知如是諸咒章句都無有義是圓成實但唯無義。如實了知此章句義所謂無義。是故過此咒文之外無余義可求。基云。謂此咒無有義但。唯有名謂。地前菩薩誦此無義之咒親除計執。此唯但名何處有義。故知諸法但有妄計名無如實執義。故不可依名生執。由此思惟故便能入真觀證菩薩忍。備云。咒句正詮依他圓成離言無生故。菩薩諦思自然得解無生法忍。論云無義意在于此。法義成中而不決定者。由有謬錯。亦不堅住者。由有退故。亦不廣大者。持有分齊故。非如無邊。第十三解所修正愿。初問后答。論愿體性諸師不同。有古師依成實以忍為體。備師云。以智為性。故此論云智于后后希求故。三藏云。思欲信上假立愿也。景師云。用勝解欲思信為體。答中則辨五愿。發心愿者。準對法論發心有二。一總二別。今此初發心則是總也。受生愿中云隨順饒益有情諸善趣中者。問何以此中不言隨順生惡趣中。基師解云有二意。一謂善趣利多惡趣利少略不論也。二順八相唯在善趣故。又惡趣無自在為王等化故。又說善趣時意顯生惡趣從勝處說唯論善趣。正愿中云若總若別者。有釋。總求諸德名總。別求戒定等名別。第五大愿從正愿出。大愿差別有其十種。案地經辨十愿與此論大義同。彼云一供養愿。二受持正法愿。三攝法上首愿。四增長眾生心行愿。五教化眾生愿。六知世界愿。七凈佛國土愿。地論釋云。凈佛國土相有七種。一同相。二自在凈。三莊嚴凈。四受用凈。五住處眾生凈。六因凈。七果凈。如彼廣釋。地經第八愿得一切菩薩同心同行共集善根無怨嫉故一切菩薩等觀故。第九三業不盡愿。第十成菩提愿。第十四辨三解脫門。初辨三相。次明建立。后結勸修學。前中景云。此明大乘不共三三摩地以無分別智相應定數一體義說。下約十六行辨三三摩地與二乘共。基云。此中空意若相見道唯苦下二行。無愿文意由有煩惱等言故唯集四行苦二行。無相文意由有永滅寂靜言唯滅下四。若約余處文有多別。一文如前。又文無愿并攝道下四行。余如前。有文無相攝道下四行。無愿不爾。余如前。有文三諦如前初釋。道下四行通三解脫門攝。如顯揚第二卷。有義空行若約斷惑通四諦。余可知。又此中論文意在真觀中義用分三此三解脫門。若斷惑唯空行。若俱時亦有無愿無相義者。無愿中文意有煩惱等言。以唯集四行苦二行準下增減門中。總于有為而立無愿。無愿通三諦。又此總言若此中意如前說。建立三中云我及我所名為非有者。地持云。無我我所名無有。結勸學中基師云。如是乃至精勤修學者。此勸學也。于是建立如實了知者。結前正明三解脫門。又結不增減義。于余行相三三摩地如實悟入者。以了知此所明解脫門。于余行相如實悟入悉能解之。安立理趣如實悟入者。即初悟入真三解脫門。修習理趣如實了知者。勸修習三摩地之法故。下重解之。謂于其中諸聲聞眾精勤修學即學行。及圓滿證即悟入也。更別解思之可知。今解。如是菩薩乃至修學者。結前正辨三解脫門相。于是建立如實了知者。結前次文建立門。于余行相三三摩地如實悟入者。舉此建立例余行相建立悉皆悟入。余同基釋

瑜伽論記卷第十一(之上終)瑜伽論記卷第十一(之下)(論本四十六至四十七)

　　　　釋遁倫集撰
論本第四十六

自下第十五解四烏拖南。若作嗢字皆須改正。舊語不正。名四優陀那。翻名為印。今翻名說。即世尊常誦說。此義似無問自說。隨義傍翻亦得名印。或名總略義或名標相。如說無常是有為標相。苦是有漏法標相。無我是一切法標相。涅槃寂靜是無為法標相。若名嗢拖南則名集施。即名烏拖南故是標相。文中初舉數列名。二解烏拖南義。三依四義次第解釋。以三義解烏拖南。云法相應義者。謂無常與有為法相應等。展轉宣說者。如過去諸佛說此四法傳至現在。現在諸佛說此四法傳至未來。異生依尋此四行跡能趣人天勝果名趣大生。圣人依尋此四行跡得離三界名出第一。有釋初無常義中問解結也。解中有二。初就遍計所執以解無常。莊嚴論云。以無義是無常義由分別相畢竟無故。又即觀彼已下第二就依他因緣之法以解無常。于中有三。初觀依他自性無常。二約三世以辨無常。三就四相以辨無常。初云乃至無知為因生滅可得等者。景云。此明依他自相不可言說。如眼證色。乃至身所覺觸不可言說。如飲冷水。證者自知必言說之不稱所證。諸因緣法自相皆爾。若欲起說但說共相。謂總說色即說一切色體皆盡。若說青色即說一切青色皆盡故。如一念眼根見一念色。如是自相剎那即謝說不可得。由不可了知形言自性隨其言說執有定性遍計所執。如此執時熏種成因。生彼依他色心等法有生即滅。故名無常。測云。由不了知如所有性等二種真實及世間等四種真實故。起諸戲論無明法執。起諸世間有漏五蘊生滅可得。次觀三世諸行無常。由彼諸行無因可得亦無自性者。明彼過去諸行無自體性亦無能生因。測云。于此文中西方兩釋。一云。法相道理于一現在法建立三世。謂現法上曾不有故名為未來。當不有故名為過去。已有未滅故名現在。此據勝義道理。若依世俗道理。亦得說言過未亦有。曾當有故。據此道理皆得說言有無亦有亦無非有非無。此破約三法三世皆有實體論師義。二云。唯識道理建立三世。謂于現在見分體上有三世相而得顯現。故說三世。據實是現在攝。問過未等無云何無常。三藏兩解。一云。未來本無以當有故故名無常。過去亦無以曾有故故名無常。第二解云。當有名未來。正有之時當有無故名無常。還無名過去。正有之時還無故名過去無常。第三觀四相中。初辨四相。第二廣破外執。前中云一一剎那皆有三相于剎那后復有第四有為之相者。景云。三相現在同體。義說滅相過去。問曰。若爾即違經說即生即老即滅之言。解云。未必四相同時名為即也。今言立者。即此生法即當滅壞更無別法。故名為即。測云。述西方兩釋。一云。三相無前后。是故無礙道生相即或法滅時非謂一時二法并現。一云三相有前后。謂生及住異。生相與住相一時。是故或法住相無礙道在生相并在現世。以其三相并是現在一剎那中。第四滅相在于過去。故言一一剎那等也。即于此中乃至正觀為滅者。新舊緣生非先諸行。今更說生。基云。若即現在與異同時而名滅者。則滅是無法。住異是有法。如何有法俱時亦有無法。故此論云。從此諸行生剎那后。即此已生諸行剎那自性滅壞。正說為滅。即由有法無時至過去世方立滅相。故生滅明暗而不同時。問曰。若然即一剎那無有四相。義曰。此法滅則此法生時。如稱兩頭平等。故一剎那有生有滅。若然何故不先滅后說生疑。義曰。從初說以初時要有生故。問諸經中皆言三有為相。何者為之三。義曰。有二義。一攝住入異。以住相似無為。又若聞諸法有住則厭有為心不猛故。又住能牽后生法于滅無功。故攝住入異。二說攝異入住。住于自剎那有功能故。生已未壞說名為住。故有功能異說異前法。于自念無功。故攝異入住。又異順滅相故攝異入住。若爾如何不攝異入滅耶。義曰。異是有法滅是無滅。一是過去一是現在。相貌雖有相似不可攝入滅相。今更有釋。滅相約位雖在過去而假立為相者。猶在現在將滅之時生必滅故。表此現法后無為此法滅相也。以此義故一剎那具有四相。然此論中約實無位說。故云于剎那后復有第四。自下第二廣破外執。若依薩婆多。法外別有非色非心四相之體。別體同時而用有先后。若依成實。同體各時離色心等法無別四相。故言同體。然初生次住終異后滅故名異時。今大乘說。若假實殊涂。合用異本則言相與法異。不同成實也。若推假不離實。推果不離因。則言法外無別四相。不同薩婆多。又三相同時。不同成實一向異時。生滅前后。不同薩婆多一向四相恒同時也。文分為二。初約大小二相以破實有。二又善男子下約假有觀成破其實有。前中有二。初略破法外四相。二如是四種下廣破法外四相。于中初將欲破先申正義。二此中菩薩下破邪執。于中有二。初明總觀非實。二又諸菩薩下以理別征以破實有。前中云何以故乃至無別有余生老住滅者。基云。何故如此不同。復舉四相者。以攝法遮法故。若攝法互攝故唯有言諸行生乃至諸行住老滅。若遮法須遮。別有四相體故。法遍遮故通舉四相也。問曰。何故遮生中不唯言生。乃至住滅亦爾耶。義曰。以住中亦有生故。以生時有住等故。故大生生八法等。是故遮遍。第二文中分二。初約四相以破實有。二謂若滅法下別約滅相以破實有。如是推求不可得者謂若離彼色等諸行等者。此破生色之生亦應有生。即小乘中小生也。若言一者至不應道理者。小生生本生而與大生一。亦大生生諸行即與諸行一。是故計別有生即名唐捐。乃至不應道理。若言異者至不應理者。小生望大生體相各異而生大生者。則應小生與行異實能生行體。以俱異故。故不應理。基師解云。非行生生則小生也。是行生生即大生也。汝若言大生小生異者。即應小生亦似大生應能生色。大生生色法亦能生小生。小生生大生應亦生色法。故小生非行生能生色法。應是大生行生。故二生異不應道理。下別破滅相。意謂若有滅相與行性異而滅諸行者。是即一滅相生一切法應滅。以其體異而相滅故。譬如明生一切闇滅。如是則夜少用功力能滅諸行也。如入滅定。諸心心法一切皆滅。又前由滅相生故諸行隨滅。即由滅相滅故先滅諸行即應還生。以無相違法故。基云。判此文為第二別破滅相者不然。若解彼生生例余相下舉后滅破。總是一翻。就第二假有觀成破其實有。謂又善男子于三世法若是實有而觀為假得解脫者。不應道理。此返釋也。與此相違是應理者。由三世法假則觀知假故得解脫。釋無我中。云了知諸法二無我性者。舊論云。于一切法有為無為無我我我所。如實知眾生無我及法無我。相傳解云。無我者人無我。我我所者法無我。今則不爾。言非則有法亦非被有法者。謂破則蘊異計我也。解涅槃寂靜中。先法次喻。法中初釋涅槃名。次出涅槃體。后約人辨。言先因永斷者。是有余滅。后無余滅者。是無余滅。其余畢竟不起不生說名涅槃者。由彼生死因果其余當起煩惱業苦畢竟不生說名涅槃。又先因永斷在無間道。后無余滅在解脫道。又先因永斷在加行伏上心。后無余滅斷種子。其余畢竟不生者。謂果不生。以斷因故。次出體也。下約入辨。地前菩薩未見聲聞。雖于涅槃口說寂靜。而未能正證。能彼亦有如理作意。謂亦有依教思量作意。次下明喻。初舉王子喻。次舉病人喻。前中先喻后合。喻中有三。一以假為真喻。二聞真未解喻。三覺真羞愧喻。言鹿牛馬象者。有釋。鹿居山藪故喻獨覺。牛遲馬疾喻彼聲聞有鈍有利。象喻菩薩。基師云。喻四涅槃。象喻無住涅槃。余三無導今不以義準。謂鹿始終常居山靜喻本來凈。牛有角故喻有余依。馬無角故喻無余依。合中還三。第三合中三乘圣人入見道時證真如理。即名于真涅槃現證智。第二病人喻者明教應機也。前喻后合。喻中有六。一者應機感圣喻。二者聞教轉執喻。三者勸聞勝法喻。四者前執不舍喻。五者說教淺深喻。六者愚人未解喻。合中有三。初合前第五喻。亦可通合前五。次合第六喻。后因辨凈信。言若上上勝乃至及以勝極等者。景云。初三句者。下名正教。初說名上。次說名上勝。終時名上極。次之三句者。下名教授令其起行。有下中上配此三句。后之三句者。下名教誡令其離過。離過有三。謂下中上配此三句。法教是總。下三句別。泰云。初三句為說菩薩乘三品。謂見修無學三道也。次三句為說緣覺乘三品道也。后三句為說聲聞三品道也。又初是上中分三品。次是中中分三品。后是下中分三品。法教正教者。方便教名法教。根本教名正教也。基云。一釋上極等三句是聞慧。深極等三句是思慧。勝極等三句是修慧。三慧之中各有上中下故。又法教正教是上極等三品句。教授是深極等三句三品。教誡是勝極等三句。又前三慧中一一皆有法教正教等三句次第配之

　　功德品

上來明能學有其十品。分之為三。初之七品明其自分。次有二品明勝進訖。今此一品明其因成果滿。功謂功勞。德謂道德。用功而得此德名為功德。此中廣明名功德品。文中初問次釋。有其五頌明二十七種法門。二十五種正明功德。從此標名。退墮相似實非功德。以相隨故來。五頌分為四番。以后二頌為一番故。初頌列七名。長行次第解釋。菩薩成就五種不希奇法而名成就甚希奇法者。景云。利益他時即如己事名不希奇。尋其根本無由大悲攝他為自。故知希奇。基云。據相而論。人皆可得受。是不希奇。若意而論。不辭此事名希奇法。又自類相望不希奇。二乘相望甚希奇。默而無味者。謂默無言說。默者實是樂味。但為有情而說正法。又自入涅槃。此默實是樂味。為有情故而說正法。測云。以尋伺等起諸言說。第二靜慮已上離彼尋伺起言說因故名默然樂味。而化有情故舍諸靜慮受欲界生饒益有情之也。由五因緣于諸有情作不虛加行乃至應知其相者。謂如前供養品說。若諸菩薩具五種相能為善友所作不虛。一者于他先欲求作利益安樂。二者于彼利益安樂如實了知無顛倒覺。三者于善權方便順儀說法隨堪受調伏事有能有力。四者饒益心無厭倦。五者具足平等大悲于諸有情劣中勝品心無偏黨。此略解二種。第二頌有六門。初明加行。一隨護加行念慧為性。二無罪加行智慧精進為性。此二總出加行之體。后三約位。三思擇力加行位在地前。四清凈增上意樂加行謂入初地乃至七地。五墮決定加行謂八九十地。無倒熾燃即是精進也。第四相似功德。第五真實功德。此二門于莊嚴論合為一門。略于十處無倒調伏所化有情等者。若依舊論云。二十調伏眾生有十種名正調伏。云何為十。離諸纏離煩惱分別惡戒。相傳云。離纏者則離八纏。離煩惱者離十使重煩惱。通為九。離惡戒者謂離外道邪心分別鳥雞等戒。通前為十。此說不然。第三頌有五門。授記有六。景云。一者安住種姓未發心位者即十信已前有大乘種姓佛與授記。二者已發心位者從十信已去乃至法云皆名發心位佛與授記。此之一對則攝一切諸授記盡。三現前位者面對佛前親蒙授記。四者不現前住謂不求在眾佛總與記。此第二對亦攝一切。一切授記不過現前及不現前。亦可入地菩薩念念見真報佛授記名現前。地前但見他佛不見真身名不現前。五者有定時限謂爾所時當證菩提。六無定時限但總記言汝行此行當得作佛。此后一對亦攝一切。三種墮決定者。若依莊嚴論。約修六度得六種果以釋決定。今此但約三種以解決定。即是種姓發心行方便。位列如前。景云。即于前六授記之中。但約自在起利他行無空過者。佛與授記就十最勝中測師解云。三乘姓中菩薩種姓為最勝。十種正愿中最初發心為殊勝。于六度中精進般若策道為最勝。于四攝中愛語行為最勝。兩足有情中如來最勝。于梵住中悲愍為勝。天住中第四靜慮為勝。圣住中空三昧為最。四等至中滅盡等至為最。菩提分品明二巧便中清凈巧便為最勝。第四兩頌總有九門。初一頌有四門。第二頌有五門。法施設中云次第結集安置制立者。基云。結集謂經。安置謂摩呾理迦。制立謂毗尼。又二乘法。又次第集其文安置集其義。制立諸學處法。測云。素怛纜等十二分教如來處處散說。文殊阿難結集處安置文句。前后次第制立十二。不增減也。三增門諦中。相諦謂諸法之體相。語諦謂能詮教。用諦即前相語各有作用。增五門中前四安立后一非安立。前四諦者。景云。一因諦則是集道。二果則是苦滅。三智諦則四諦智。四境諦則所知四諦。基云。前四四諦也。測云。因攝世出世因。果攝世出世果。此則因果相對攝一切盡。智境則心境相對亦攝一切盡。增六門中前二則真妄相對。后四則苦集滅道。基又云。善法名諦諦。不善等法名妄諦。增七門中景測同云。一愛味是集。二過患是苦。三出離是滅。四法性則非安立諦。五勝解即道諦。六圣諦即滅道。七非圣諦者苦集諦也。基云。愛味過患謂集苦二諦。出離謂滅諦或通道諦。法性謂真如。勝解諦即斷苦集道也。增八中前四是苦諦。雜染是集諦。還滅是滅諦。清凈及正加行是道諦。增九中前四是苦下四行。次二愛是集諦。第七是道諦加行。八九滅諦。增十中前五是苦諦。業煩惱是集諦。次二是道諦。第十是滅諦。四道理如前應知者。舊論云。四種方便施設如前力種姓品說。則四攝為四方便。此說不然。今依此論四道理如聲聞地。第二十五卷說。觀待等四道理也。聲門乘七行相中。一無倒慧者。此出乘體。是別境中慧數證諦離倒。二此慧所依者。三藏云。此是心王又此是定也。測師云。是種子依及無間滅依。三所緣者即四諦。四伴類者諸余心所。五作業者能斷惑等業用。六資糧者前方便道。七得果者涅槃。五無量中先辨相。后次第建立。六十四有情如意地說。然與顯揚論頗有不同。若依舊論云六十一眾生。索訶者此翻忍也。所調伏界無量中增七門者。舊論云。惡人中人小智人大智人現在調伏未來調伏隨勝調伏若得緣如是如是回向。此論云輕毀等。泰云。一誹謗三寶者。二非誹誹贊中庸者。三樂廣說者。四樂略說者。景云。一輕毀如調達事以輕毀入已。二中庸如眾集最暖語調伏。三廣說智四略說智為鈍利差別故。測云。七緣引調伏者如善財童子遇種種善知識方能入道。八部眾者如前意地中說。增九中如來所化等者。測云。或有一類有情唯如來所化。如涅槃經說。舍利弗有二弟子。一是穿珠之子。一是浣衣之子。終不能化。后到佛所。佛則于浣衣者教令白骨觀。于穿珠之子教令數息。不久二人俱得道等。乃至時節不同故云遠近調伏。琰摩世界者謂鬼世界。琰摩王為主也。琰魔此云靜息。調伏方便界無量如前說者。上成就品具明二十七種善巧方便。故舊論云如前成就品說。若依莊嚴論以十二分教為方便。五大果中。一法眼生起者見道。二得盡漏者無學。此二得小乘果。三發大愿者十信。四最勝法忍者十解已上。五受持讀誦乃至令法久住者大教常行。諸菩薩與七大性相應故名大乘等者。前三唯地前。四增上意樂大唯在地上。五資糧大測云二地已上。景云通地前地上。六時大性通始終。七圓證大即所證菩提。此與顯揚所明七大性同。對法七大性與莊嚴七大義名異體同。與此論不同。法攝大乘者景云。上七解大。此八即解乘義。于中前三就教辨乘。次三如次聞思修慧即就行辨乘。第七是智果第八是斷果即就果辨乘。測云。前五并在勝解行位。第六在初地已上乃至九地。第七在第十地。第八在于佛果。菩薩有十中。云如是菩薩勤修學已者。即結上菩提分法持初文。第三能修學文。此下文云十種菩薩于菩薩學能正修學此上無有能正修學。即結前能正修學第三文。故知三判文不同。如第三學持。初判初二有生起文無結。此能正修學無生起有結。故知類顯略而不說分有三段也。言一住種姓者十信已前。二已趣八者十信已去乃至法云。三未凈意樂者在地前也。四已凈意樂者入初地。五未成就者九地已還。六已成就者第十地。七未墮決定者未入八地九地。即下文云。未得入決定地者未入八地。未入決定行地者未入九地故也。八已墮決定即已得入。九一生所系。十住最后有者。基云。菩薩種類有三。一一生所系如彌勒等。先處人中望當佛位應有四生。人天本及二中有如七生等名一大生。若住天中半生名一一本有。故智度論說彌勒三生。說在人中除成佛身故說三也。二最后身。三坐道場。此二局在成佛身位。化身既爾。二受用身雖不見文準此應悉。自受用身七地以前名一生所系。八地已后名最后身更無生故處蓮華座名坐道場。他受用身如觀音前身名一生所系。觀音之身名最后身。處七寶座名坐道場。法身無生便無此義。測云。如住睹史多天名為一生。贍部洲身名最后生。此約化身分別。若就實身分別。如華嚴經說。于第十地受佛位現報利益即是一生所系。彼經復云。摩醯首羅智處生后報利益即是最后身菩薩。新羅因法師解智論說彌勒三生云。人間初生。天上中生。還來人間后生。是為三生菩薩名號中總有十六名。景云。初明別名。菩提薩埵者。對法二解。一云。緣彼菩提及與薩埵發心故名菩提薩埵。二云。薩埵緣彼菩提發心故名菩提薩埵。菩提薩埵名通三乘。故是通名。摩訶薩下唯吾大乘名大有情。故是別名。成就覺慧最上照明等釋得大名所以。如是十方無邊乃至內德各別無量無邊隨德施名。名亦無量第四十七卷

　　第二持隨法瑜伽處

菩薩相品第一者。菩薩地四處此為第二。初持瑜伽處正明所學之法。此處明能學人之學所學已成菩薩相。隨前所學之法而起修故名隨法瑜伽處。菩薩地初云有十法具攝大乘菩薩道及果。一持二相三分四增上意樂五住六生七攝受八地相九行十建立。第一持者。是初瑜伽。于中開為三持。一種姓持則種姓品。二發心持則發心品。三菩提分法持。于中文廣有十六品。合有十八品為初瑜伽處。此第二瑜伽有四品。即相分增上意住。后之五法為第三瑜伽。則為五品。諸品相生前后次第為第四瑜伽。相謂成就此法入菩薩之相故名相也。此品在第二處先故言相品。第一。文中初問后答。答中初頌及長行開列章門。第二依章廣辨。前中初舉頌次長行屬當。頌中初一句三字舉真實菩薩具足五相。次知應下勸知五相各具五門。言真實菩薩五種相者下長行解。謂哀愍等五此體相者。初哀愍以慈悲為體。真實則用智慧為體。假相則用無恚為體。依下相攝則用靜慮為體。以依靜慮修慈悲故。二愛語者則四善語為體。依下相攝則尸羅般若為性。景云。所發愛語則是尸羅。能發語心則是般若。故二度為性。基云。以為從律儀而行。以般若導生。故此二攝。若準施品。戒是攝品四攝攝度。布施唯攝布施。余四度純是同事攝。若除布施余三攝事皆智慧度攝。今云愛語是尸羅者。此是正依戒而行。然依戒不妄語等是彼論不離體。以一切行由智發故。三者勇猛。下文則以忍進般若三法為性。基云。據實但是精進。以由慧發安受長時苦忍故。所以兼論。四者舒手慧施是施度攝。五者能解甚深義理密意則四無礙。下文以定慧為性。若唯克體是慧。以定發之。慧勝故并從勝發。同時而行言定。此五種皆由依行六度成就此五種入菩薩相也。依章辨中。初解五相五轉。后結勸。應知。前中約自性等五門分別五相則為五段。哀愍自性有二。一在意樂者則利樂。二意樂為性。依莊嚴論。以思欲樂。依攝論。以欲及勝解二數為性。愛語自性謂如前說等者。前說慰喻慶悅是隨世軌儀語。勝無益語是順正法教語。則是難行三愛語也。九門愛語廣說如前攝事品。勇猛自性者。景云。剛決者智慧。堅固者是忍。無所性劣有大勢力等精進。基云。今者文意但偏明精進。則被甲精進等三次第配之。廣大無染施性名舒手慧施。亦如前九門施中廣說。四無礙解及則于彼無倒引發正加行智等者。四無礙解正是能解深義智性。則四無礙解前方便智名加行智也。哀愍依處者。景云。說境為處。謂緣五種有苦及行惡人等而與哀愍故名依處。能解甚深義理密意亦五依處。第一依處中景云。言依契經隨順甚深者。真如之理淺智不測故。名甚深。經說二空隨順真如故云隨順甚深。甚深顯現者。由尋二空真如顯現也。空性相應緣性緣起者。緣性是四緣性。緣起是十二緣起。如是緣性緣起體離于定性遍計所執。故導空性相應。測云。如來所說常依二諦故名隨順。二諦之理離言絕慮故重云甚深甚深顯現。言空性者則圓成實。緣性緣起者則依他俗諦。第四依處中基云。諸想義者。想謂能詮之名。義謂所詮也。測云。言顯除意趣等者。謂能顯密意除他疑心也。第五依處中云于一切法者。謂三藏教法也。法者法無礙境。義者義無礙境。釋詞詞無礙境也。品類辨無礙境也。哀愍果利中。初明果利。次引說證成。后結。前中前初明自利斷怨害等。二普于下利他。引說證成中測云。如經中說修慈福利有十一種。臥安覺安。天護非人愛。不毒不兵。水火不喪。眠無惡夢。死生梵天。在所得利。勘華嚴經。又解脫道論明修慈有十一功德。一安眠無驚怖。二覺安無惡相。三無惡夢。四為人所愛念。五非人所愛。六諸天所護。七火毒刀杖不加其身。八心速得定。九面色光澤。十命終心不亂。十一未得勝法生于梵天

　　分品

梵音薄刃此語含三義。一分位義。二分類差別義。三翼義。舊名翼品者。謂行四法能速得果。猶鳥依翼速有所到。今則從彼在家出家二分菩薩標名分品。五相所依不離在家出家二分。故相品后次論分品。文中初開列章門。二依四章次第解釋。三總分別。解方便善巧中云如前則此菩薩地中等者。前四如十二方便中說。第五如因明處中。第六如戒。第七如五愿中。后三文處非一。近如菩提分品中說。隨其種姓根等者。三藏云。種子名姓。現行名根。解饒益中云能與一分有情利益乃至一分安樂一分俱有者。基云。則此四攝事一一皆有利益安樂。亦得雖施彼財令發心等是利益。現得物用是安樂等。如是乃至一一皆具有。準知。若不爾。利行愛語隨增說利益。布施是安樂。同事是通二。同為善惡故。無倒回向中三門者。謂則善修事業一。方便善巧二。饒益于他三也。總分別中有二。初明此四普攝在家出家所學法盡。第二明在家出家雖復同修四事而優劣大異。出家菩薩而能行鉤鎖梵行者。基云。鉤鎖意取相拘礙義。出家之人有所禁約防惡三業。故如鉤鎖。在家菩薩則不如是也

　　增上意樂品

此中通明入發心諸菩薩意樂有利他七種及自利利他十五種。從此標名。前明相品分品并是行法。所起之行必從意樂而生。故分品后次明意樂。若依攝論。欲及勝解為意樂體。若依莊嚴。欲及思為意樂性。基云。此中有增上之言似唯在地上。依文明義通地前有無妨。文中初問后答。答中初有一頌開列章門。第二長行已去依章解釋。頌中上半總列利他七相。憐愍下半總舉十五意樂作事。就長行釋中分二。先解憐愍次解意樂。前中云具憐愍故名善意樂者。景云。七種憐愍當知則是慈悲虛想。慈悲則無恚性。真實慈悲智慧為體。亦可七種還是意樂。與憐愍相應故名憐愍。備云。勝解與無嗔俱從助伴名為憐愍。克體還是勝解。又解。經論稱名不定。或有說智名為大悲。如實想觀。或有當法。如虛想觀中喜無量。言謂終不以非法等者。謂不以十惡非法非律非賢善行及外道邪法非理之處勸授有情。言是名無染亦名無緣者。基解。不祈恩報名無染。不祈后果名無緣。又二種皆名無染。染通報及后世間果。故緣亦通之。第二解十五意樂中分四。初辨體列名。第二解釋。第三明十五意樂能作十事。第四結攝明利。十五中前之七種從境為名。次有三種從義為名。后之五種從位受稱。言又諸菩薩不清凈意樂是則名為應調伏意樂等者。地前未證法但現神通等四調伏之。八地以去自證真如修習多劫神通與身俱生。故清凈善清凈意樂是俱生意樂。以清凈意樂性成善清凈安立故

　　住品

住者何義。即因十二位能有住有為無為菩薩住中故名為住。此中廣明故名住品。前未廣明菩薩眾行。行必依位。是故意樂品后則明住品。于此品中先牒前問。次舉數列名。后問答解釋。前中三句。一牒前。二生后舉數。三者列名。如是始從種姓具足廣說乃至于如所說菩薩所學正勤修學者。此牒第一持中十八品。從初種姓乃至功德品是。于如所說菩薩諸相正等顯現者。言此持中第一相品。于諸菩薩分加行中正勤修學者。是分品。于如所說菩薩意樂者。是意樂品。諸菩薩眾下生后舉數也。于中初舉菩薩住。次舉如來住。列名中初舉二頌。第二長行屬當。增上慧三住中云謂諸菩薩如實了知能勸真實等者。謂道品是能觀。四地觀彼能觀。道品諸諦是所觀。五地觀所觀也。六地菩薩觀知眾生。由迷無智故眾苦流轉。由悟有智眾苦止息。第七地中真觀相續名無間缺。雖亦緣俗多住真如名無相住。基云。非無有漏心隔。而以多無漏觀相續為論故言無間。非實無間也。第八地中真俗并觀名無間缺。編從真觀名無相住。善戒經云。不見菩提及眾生相故言無相。第二問答解釋中初略次廣。略中分二。初別解釋。后總分別。種姓住中云何菩薩種姓住者問種姓體。云何菩薩住種姓住者問能住人。答中則以三義通答前兩問。初修性福善。二明已具佛法種子。三明性離粗垢無間業等。前中景云。謂諸菩薩住種姓性自仁賢成熟乃至眾多善法者成種子也。于彼現行亦顯現者。十信已前在流轉位。由種姓力令彼行者。數起福分善非起解脫分善。若起解脫分善則十信。十信則是解行住收。非種姓住故。下文中明余行位。云從初發心乃至未得清凈意樂。所有眾行一切皆勝解行住。故知種姓住中所起眾善并是福分非疑。由性仁賢逼遣方便至非由思根等者。由種姓力逼修福分善等。測云。菩薩所應眾多善法于彼現行等者有兩解。初云。十住已前菩薩名住種姓住。約未發心前。于福分善根中所應現行者依彼亦有能現行義。若已發心則不現行。二云。十住菩薩亦名種姓。于所應善法者。則是有漏六波羅蜜。若依前解。與攝論少不同。攝論約三僧祇分為三位五人。依此三位五人為十二住。彼種姓住據發心。此云種姓是未發心故不相當。三藏勘梵本攝論。今無十二住文。故不須會釋。攝大乘論亦是住文。驗知真諦三藏所翻謬。此云住持一切佛法種子于內體中者。景云。此語是總。于所依中已具足有者。此就別指。則賴耶中持彼種子名所依中。測云。此與上明種姓中六入殊勝展轉相續無始法爾其義一也。于自體中于所依中猶是攝論依本識中也。種子所依有二。一真實理門則依阿賴耶轉。二隨轉理門依五蘊身住。次云性離菩薩乃至造無間業者。景云。種姓菩薩雖復在凡流轉。不起猛利粗嗔造五無間輪邪見斷善。但阇王殺父達多出佛身血等者。并是久學菩薩權現同凡。引接造五逆人令其改悔。泰云。種姓有二。一性種姓。謂無始凡夫有大乘姓者亦造無間斷善。二習種姓。謂在十信前發菩提心及十信位。今明習種姓。故性離粗垢。勝解行中云從發心乃至名解行住。出其行位。測云。述兩釋。一云。十信已上皆名發心住。一云。十解已上方名發心。言種姓住中于余十一及如來位唯有因轉攝受彼因等者。則對前后以辨差別。謂種姓住中唯成殺后住因。未起現行發趣行也。景云。斯知前說種姓住中現起眾行。現起但是福分頓得頓凈知。遠法師云。菩薩諸住漸得漸凈。唯如來住頓得頓凈。教行頓成故名頓得。證行頓顯故名頓凈。何云彼菩薩住。住別所治有無量品。以如來住障唯有一品。故有差別。測師云。得諸功德何為頓得。離諸過失何為頓凈。若就現行不能頓行。然成熟故云頓得。無礙解住中云能于諸法異門謂法辨義趣義辨釋詞詞辨差別辨辨則四辨才也。略中別辨訖。自下總明有二。一明所作不同。二明勝解行等于證無相有其差別。所以不說種姓住者。此中但欲辨發心起行相。初住無此相。故更不釋之。勝解行住所作狹小者。遠法師云。趣行局少故名狹。不能常行故名缺。行心不賢故具不定。逢緣便失故具有退。景云。所起眾行未證法界具所作狹小。未能離過具有缺。有起不起故名不定。地前是異生位。總具有退。極喜等六地行稱法界名廣大。離過具無缺。常起眾行名決定。證理具不退。七地具初無相。八地具第二無相。七地已還但于一一行起一切行。八地已上一切行中起一切行故具無量。七地功用后邊鄰第八地。相從總說名為無量。基云。所得有退者顯行不定也。又不定者所作不純。有退者不能純進。又不定者尚懷猶預。有退者不能勝進故退也。無相差別中。若依舊論。但有四句。以二無相住合具修凈故。此論五句。一于地前未能正能無相真如但有發趣。二前之六地于無相住雖修而未能圓滿故云狹得。三第七地具圓證去此有兩釋。一云。初三地相同凡夫。四地道品。五地四諦。六地緣起隨事別觀無相不圓。第七地中舍前六地諸相入七地十種殊勝行故言無相圓滿。如后廣說。一云。就實以釋。前之六地入真觀時少起俗觀時多不名圓滿。第七地中入真觀時多出觀時少故云圓滿。又于此地真俗雙行故云圓滿。四第八地具清凈離功用故。五九地十地具修果領受去以修行滿故但能領受。景法師云。以后二地真俗并無功用。是無相修學。自下第二廣明。于中亦二。先別后總。前中不說初住意者。義如前釋。就明勝解行住有二。初辨行狀相后判三品忍。前中則有問解結也。何行何狀何相者。三藏云。行則是狀。狀則是相。名異義一也。測師又述兩釋。一云。住別有三時異。故問行狀相如次配之。一云。見相名行。自證名狀。證自證分名相。今勘舊論。但問有何行相。又下答中無別解三。還依三藏本言。解中有二。初別明勝修未成。后明勝德未具。前中文有九番。初由思釋方能修作。未能任運成辨勝修。勝修是定因。定所生神通等果亦未能得者。未得根本定故。未越五怖畏者。基云。準下對治五怖畏等。所治是此怖體。此以何為體。第一不活畏。以我見及我愛資生愛為體。故下云。由修無我智分別我想尚不復轉。況當得有分別我愛或資生愛。故知以我見及愛為體。第二惡名畏。以貪欲為體。故下文言。由于他所無所希望。常自發起如是具樂。當饒益一切有情非有情有所求覓。由是因勝無惡名畏。故知以貪欲為體。第三死畏。以我見為體。故下文云。由離我見于我無有失壞想轉。故無死畏。明知以我見為體。第四惡趣畏。以癡為體。下論云。自知死后。于當來世決定值遇諸佛菩薩。由此決定無惡趣畏。五處眾性畏。以癡為體。故下論云。由意樂見一切世間。尚無一與我齊等。何況殊勝。是故有處眾佉畏。此所治以癡為體也。第二信無他已下明信他故作未自了知。第三成就狹小聞下明五根未滿。成就狹小聞所成知等者。明慧根未滿。或時妄失者。念根未成。苦遲通行者。定根于大菩提無猛利。樂欲者。此顯欲心無熾然。精進者。明勤根無有甚深牢固。凈信者。是信根。四于三處有忘失念。五聰慧下念慧不定。言或于一時具足憶或于一時成忘念類者。基云。有憶得不得故名忘念類。非念忘故言類也。第六于諸有情下不如實知自利利他種種方便。第七或于一時于大菩提下明二利行進退不定。由思擇故欲令他樂者。自利則易。利他事難。要由思擇。第八于諸菩薩所有違犯下明數有犯猶預疑惑。第九于諸有情遠離大悲。上來明勝修未成訖下明勝德未具。文有四番。一如上說初持十八品圓滿德中未能普學。二如上說相品五相未能成熟。三于分品在家出家二分加行未等顯現。四于意樂品十意樂猶未清凈乃至于其熾然無動妙善菩提分法未能成熟。第二判三品忍中文分為三。初解行住為三品。次對此辨八后住。后釋通外難。言下忍轉時如上所說相狀上品等者。景基同云。謂前所說地前過失在十信位具下忍時此過是上品。在十解十行時具中忍。十回向等具上忍。其過則中下。泰云。勝解行住者。十解十行十回向則為下中上三品忍。次文中云由得方便極喜住中勝解行住所說諸法皆無所有等者。由方便得極喜住故地前諸法皆悉不現。初地白品皆悉顯現。此舍體得體。轉具凈勝意樂者舍具得名。第三釋難。難云。地前經于一僧祇劫伏惑凈修。云何不具凈勝意樂。故此通云。解行轉時雖小分清凈勝解而未得名清凈意樂。由為煩惱流污而轉。極歡喜住則不如是。歡喜住中初問次解后結。解中有八。初明六決定為諸地體。二明四相發心。三明發起精進引發正愿。四明十種凈修住法。五明開曉余住。六明修治善根。七明受生。八明威力。于此八中初一段文明諸地體。后七明相。菩提自性者。二斷二智也。菩提方便者六度。地前六度未亡。三輪隨他而轉。除舍彼故。發起六相新善決定者。總舉數也。此決定相入地創證名為新善。若依舊論有一二等數。十地論云。初名觀相善決定。真如觀一味相故。如經無雜故。二真實善決定。非一切世間境界。出世間故。如經不可見故。三勝善決定。乃至如經廣大如法界故。四因善決定。有二種因。一成無常愛果因善決定。是因如虛空。依是生諸色。色不盡故。如經究竟如虛空故。二當果因善決定。得涅槃道。如經盡未來際故。五大善決定。隨順作利益他。如經覆護一切眾生界故。六不怯弱善決定。入一切諸佛地。不怯弱故。如經佛子是諸菩薩能入三世起地故。此中初云內證修性菩薩大佛超過一切余白凈佛者。景云。謂無分別起內證發心一味無雜故超余佛。是彼第一觀相。基云。謂佛求菩提無雜愿也。則以后得智觀為也。二云無等不共果等者下不能齊故具無等。不與下同復具不共。是彼地前修習所成故具為果。雖同世間境如經不可見故。則此彼中第二真實善決定。三云隨護一切有情苦故不共一切聲聞獨覺者。景云。是彼第五雜大善決定。測云。是彼第三勝善決定。四云雖一剎那乃至可愛之果者。景云。是彼勝善決定。測云。是彼第四因善決定。五云又此大愿無變無盡等者。景云。是彼第四因善決定。測云。是彼第五大善決定。基云。地論第五大善。經云覆護一切生界者。經形勢當此次第三隨救一切有情者是。彼第三經言廣大如法界是此第五。謂得無盡之愿不可退轉廣大如法界也。六云又是勝分隨后邊際極大菩提者。則彼第六不怯弱決定。謂此佛是勝分能隨后邊際能窮大極菩提入三世智地。三世智地則佛果也。得大菩提能不怯也。不于大菩提而生怯也。基判六中。前三是后得智。后三通二智也。第二明四相發心中分三。初明四相發心。二釋歡喜義。三釋離彼五怖所由。前中初標問歡知。后次第解。地論釋相經文則攝為二。初住安住合作說分。入分具初住。住分名安住。地滿分名校量勝分。則是出分。就說中有三。一住分二釋具三安住。住中差別有四十句分四。一依何身。二為何義。三以何因。四有何相。與此論四相大同。其所異者。彼中何身者初地發心依初地身。此中明解行人。所以然者。此中欲明十三住次第相生故以解行為發心人也。此中何相發心者問發心體相。何所緣慮者緣何境界而發心耶。何狀何相何自性起者問發心狀及以自性。準下答文。初地菩薩速疾發起菩提資糧隨順及利他所作隨順及二果隨順。答發心狀。廣大愿心者答何自性起也。有何勝利者問其勝利。次第解中則為四段。其初二相則有結文。第三四相無結文也。初明何相發心。謂已超地前。十地經中厚集善根等十句以明依身。初句是總余九是別。第二明何所緣慮。謂則四圓滿。初句自利因。第二利他因。第三自利果。第四利他果。地論云。為何義故生如是心。經云。為得佛智故等有十句。初一是總句。余九是別。此中因果義令十句。第三明發心相狀文亦四句。地論云。以何義故生如是心。經云。是心大悲為首等有十句。則以大悲為總句。余九此中差別。第四明勝利他。經有九句文明八種過。過凡夫地量。第一是總句。下八句是別。此中云證入菩薩正性離生者。是第一入位過。生如來家者。是第二家過。成佛胸子者。是第三種姓過。如外道說波羅門種從彼梵王心胸而生。今說菩薩從佛胸生。決定趣向正等菩提等者。當彼第八畢定過。略不辨彼中第四道過第五法體過第六家過第七業過。自下第二釋歡喜義有四句。一證不凈壞故歡喜。二歡自身隨順自利利他二種事用速疾圓滿故多歡喜。言遠離多忿害斗諍者。泰云。地前但離現行故具少分。初地并離種子故云多分。但離見惑未除修惑故非全遠離也。三自觀見妙善廣大離流饒益身心歡喜。四又自了知去菩提近離五怖畏故多歡喜。第三明除斷五怖因。于中初明離五怖。后因離怖又明離余煩惱。修無我智離于我愛及資生愛無不治畏等者。此文則說由無我智治不治畏。故將知我見及愛等假具為怖下明離余煩惱中。測師取地經安住中大悲為首等三十一句文樂當之。自下第三明發起精進引發正愿。于中分三。初總標引發正愿。次釋。后結。測云。準十地論。此下校量勝分。校量有三。一愿校量。二行校量。三果校量。此文當彼第一校量。就釋中分二。初明起愿。后明十愿能生無數。前中有三。初明十愿。次舉無盡句以成十愿。后判二種起愿所依。此中愿皆明起佛因緣故皆言為欲等。或前方便名因緣。若正起名根本愿。言下十佛者。第一供養愿。第二受持傳說愿。第三勸請轉法輪愿亦名八相成道愿。第四修行愿。第五成熟眾生愿。第六攝法上首愿。第七修治凈土愿。第八同心同行愿。言與諸菩薩常同一味意樂加行者。如舊論。謂與一切菩薩同一方便以大乘化名為一味。第九三業不盡愿。第十成菩提愿。次舉十無盡句成十大愿。十盡句者。一眾生界盡。二世界盡。三虛空界盡。四滿法界盡。五涅槃界盡。六出佛世界盡。七如來起界盡。八心所緣界盡。九佛境界故入界盡。十世間轉法輪智轉界盡。作是愿言加有情界等者。如眾生界不盡我愿不盡。亦如世道已下如器世界不盡我愿不盡。此則愿前十愿。乃至菩提終不忘失下判二愿所起。前十八愿別緣十事故發十愿。后十無盡愿緣愿起愿也。第四明十種凈修住住法。則當地論行校量勝入者。則于如是正加行中依應時分量等正行而修慚愧者。如地經成世智已知時知量慚愧莊嚴修習自利利他之道。基法師云。時謂如五濁劫末時。謂隨此時可行此法。分量謂隨若干等法。第五明開曉余住。則當地論果校量勝。果利有四。一調柔果。謂地滿心中修習諸行調練治等。二發趣果。謂地滿足中更集明解發此趣果。三攝報果。謂閻浮王等。四佛智果。謂作用無量。此論同彼。但彼第二為第一。則明發趣果。有法喻。法中云從佛菩薩專精訪求等者。此明問也。一切種道功德者。余住障治種道也。過失者。是所除障。及神通樂無失壞道者。以勝神通見色身佛等。善取其行得等流相者。問其行修于諸地中記等流果。于一切住自能升進者。明行也。證大菩提者。明果也。喻中云為大導師者。謂如來也。當知此中諸行能入說名為行等。測云。此三句則當前何狀何相。此猶入住出三心行也。有釋。加行智名行。正智名得。后智名等流。第六明修治善根。當彼第一調柔果。有法喻合。法中分三。第一多見諸佛起行之勝利。由二緣現見諸佛。地經說二種見佛。一神通力見色身佛。二言佛力見法身佛。菩薩如是下第二明能練三緣。一自利緣。二利他緣。三回向緣。由此三種已下第三明所練信等。明凈但明。那庾多者如數一十百十萬億。十億名洛沙。十洛沙名俱胝。十俱胝名那庾多。測云。俱胝則當此方非數。那庾多者當此方京數。喻中工匠喻凈意樂菩薩。火喻三緣。金喻信等。第七明受生。當彼攝報果。判為兩段。一攝在家果。二若樂發起下攝出家果。此菩薩住此地中多作鐵輪王王贍部洲得大自在。是在家上身果。遠離一切所有慳垢等。是在家上勝果。就出家果中有十二句。一證百三昧。二見百如來。三知百佛變化住持。四能動百世界。五能住百界。六光照百界。七能化百類。八留命百劫。九知前后際名百劫事。十入百法門。十一化百身。十二于一一身現百眷屬。第八明威力。當彼佛智果。當知已下第三牒結。上辨八門。初牒結。次指大本。后釋會異名。摩怛理迦者為本母。今此論中解十住義。與彼經說十地為摩怛理。謂經有論故義則易解也

瑜伽論記卷第十一(之下終)瑜伽論記卷第十二(之上)(論本第四十八)

　　　　釋遁倫集撰
論本卷第四十八

釋增上戒住中。初問。次解。后結釋會名。解中有三。初解十意樂。即地論名發起凈分。二辨住相。彼論名自體凈分。三辨校量。地論以前例后故無此文。若準下結文即為九段。下之諸地亦隨結文。即判若干段。準之可知。前初地行十意樂極圓滿故超入二地。十意樂中前九自利后一利生。即由如是十種意樂成上品。故等已下第二明自體凈。于中初明住體。二于此住中下明住相總有五句。初兩句明律儀戒。次有一句明攝善法戒。后有二句攝有情戒。言于此住中性戒具足者。初地雖無故犯猶有誤犯。今于二地故誤并無故具足。是為一句。二極小邪惡犯戒尚無。況中上品即離種毀戒垢。三又于十種圓滿業道顯現等者。謂能去十惡業道故十善業道圓滿自性顯現。如是性戒具足。能以妙慧于世間染不染諸業現行異熟等流果及出世諸業等流皆如實了知。四明自斷惡修善復勸他行。五明等觀眾生愍其受苦。第一義苦是其行苦。是諸菩薩安住下第三辨校量。于中有二。初辨調柔果。后辨攝報果。至支趣果是見解攝局在初地故此不論。依如正法師解。為顯不迷道之方便而修正行故除支趣果。又以前類后故不以說。道理十地皆有支趣果。愿果者與初地同。不異前故亦不論之。調柔果中先總指同前。后舉喻以顯。言廣見諸佛善根清凈如前應知者。謂前初地中云。謂于佛法僧供養攝受故。以四攝事成熟有情故。以一切善根回向菩提故等。舉喻顯中先喻后合。迦肆娑者青黑礬石也。舊論云迦私娑藥。地論云礬石。以金體有微細垢故置礬石除之。于此住中下辨攝報果。初明在家果。次云當知威力過前十倍即示出家果。舊論云。神力十事如修多羅說。依如十地經云。一者于一念間得千三昧乃至十二。于一一身能示千菩薩以為眷屬。此中云十倍者。初地得百。二地得千。故即舊云十事者謬也。有釋。此云威力即名愿知果。今解不爾。結釋會名中有三。初條結略說。次指經廣說。后釋會異名。前中九句。初一句結十意樂。次有兩句結律儀戒。次有一句結攝善法戒。次有兩句結攝有情戒。次有一句結調柔果。后有兩句結攝報果。增上心住中亦問答結。答中九句。依地論判。初句是二地趣入三地方便。次句即是初住地心。次句即是正位地心。后有六句明厭果即地滿心。初句中云已得十種清凈意樂者。二地中自分行。復由余十凈心下明二地勝進行。乃至入增上心住。此十凈心依如地論說。一者依彼起凈深念心。如經凈心故。二者依不舍自乘。如經不動心故。三者于志求勝法起善方便。此能厭患當來貪欲。如經厭心故。四者依他現欲不貪。如經離欲故。五者依不舍自乘道利。如經不退心故。六者依自地煩惱不能破壞。如經堅固心故。七者依三摩跋提自在。如經明盛心故。八者依禪定自在有力雖生下地而不退失。如經淳心故。九者依彼生煩惱不能染。如經快心故。十者依利益眾生不斷諸有。如經大心故。依彼論判。此上即釋趣行分。次有一句明初住地心。謂菩薩安住乃至能起廣大悲愍意樂。謂菩薩安住增上心住時。所有種種過患能壞一切諸善行者皆能于彼諸行深心厭離等。言生依義心者。謂生利樂義之心。義謂利義。次有一句明住地心。謂從觀諸有情乃至皆聞正法以為緣起。于中初觀有情脫苦方便唯是其佛無障礙智。次推佛智由彼學起無分別智。次推此智由依定起。謂即三地所修定等。又推此定知因教起聽聞為先。觀見此已下有六句。是厭分果。初于正法訪求無倦。二從菩薩發起如是精進已下能正修法隨法行。三從既多住已復還棄舍已下棄舍靜慮隨樂愛生欲界。言如是菩薩離欲貪故名斷欲縛者。離欲得定也。棄舍靜慮等持等至故名斷有縛者。棄上不受名斷有縛。先從勝解行地乃至畢竟不轉者。景云。先從勝解地入真如觀已斷見縛邪貪恚癡畢竟不轉。泰云。由從勝解行地于法真如修勝解故。于初地中已斷見縛。依諸見縛所起邪貪恚癡亦隨滅也。若分別我見見縛收。于初地中斷種子盡。若俱生我見乃欲縛有縛所攝。第四地中伏令不起至于金剛方斷種子。邊見亦通分別俱生如向我見斷之。前之前后若邪見二取分別起故。此三見唯見縛收。初地菩薩斷種子盡。四從廣見諸住已下明調柔果。稱量等位者。前之二地如練礦未盡。稱兩有咸燒之稍輕。今于三地如礦盡金凈。稱兩住定。五明受生。六明威力。并是攝報果文。景云。所有威力下明愿智果中威力果。今解不爾。結中初結略說。次指經廣說。后釋會異名。由發聞行正法光明等持光明等者。謂求法時聞慧照法光明故言聞行正法光明。由聞生修故言等持光明等。由內心凈者。謂此地證內修慧光明故言內心凈。無漏若凈意名為內心。謂即定也。覺分相應增上慧住中問解結也。準下結文即知解中有十三段。初中云謂諸菩薩乃至應知其相等者。依如地經說。當以十法明入第四地何等為十乃至廣說。地論釋云。法明入者得證地光明。依彼智明入如來所說法中。彼智名法明入。彼所說法正觀思量如實知二處順行故。此思量有十種差別。思量分別眾生假名差別。如經思量眾生界明入故。依經分別如經思量世界明入故。依染分別如經思量法界明入故。無盡分別如經思量虛空界明入故。染凈依止分別如經思量識界明入故。煩惱使染分別如經思量欲色無色界明入故。凈分別如經思量勝心決定信界明入故。思量大心決定信界明入故。是中煩惱使者。謂三界。后二句。一依煩惱不染。二依不舍眾生聲聞等同不同義故。今此論云謂若假設等者。景云。此中但有十法明入略所說義。謂若彼假設者是第一明入。眾生是聚假有。若由于中假設者是第二。于世止住假立世界入。亦是聚假有。若由此假設者是第三。即是有漏善等三性染法。由此法界三性之法假設眾生及器世界。若平等勝義者是第四。是大虛空。亦可說彼真如名為虛空故。此中說平等勝義。若染惱故清凈故成染成凈者是第五。以識是染凈所依止處故。云成染成凈。若由系縛煩惱所染者即是第六七八。思量欲色無色以系縛別建立三界故。若由無上清凈所凈者即是第九第十。思量勝善大善二法明入。二乘無漏涅槃不染名為勝善。大乘無漏過彼二乘故名大善。第二明成就智。云如契經說不壞意樂而上首至皆悉成熟者。謂十種法智能成于智。智是所成。此十是成熟智之法。是此中義意也。不壞意樂而為上首者。基師解云。即十法中之第一故言上首。舊地持云。成熟不壞凈為首。地經當第二同敬三寶名不壞凈。今解即當彼第一不退轉心。不壞即是不退轉義。經云初智故云上首。彼經云。諸佛子是菩薩得大地。即依如來家轉有勢得內法故。以十種法智教化成熟故。何等為十。一不退轉心故。二依三寶中決定恭敬畢竟盡心故。三分別觀生滅行故。四分別觀諸法自性不生故。五分別觀世間清慧故。六分別觀樂有生故。七分別觀世間涅槃故。八分別觀眾生世界業差別故。九分別觀前際后際差別故。十分別觀無有盡故。言長如來家者。謂初地名生如來家。既生彼已今此地等名長如來家。得彼法體者。舊地持云得自在。經云得長家已得勢力自在。又得體法得如來之體。謂真如是體法。又十自在言體法。第三辨修習菩提分法。言觀一切種菩提薩埵增上力故者。此明修覺分。緣菩提名覺。是所求境。薩埵此言有情。是所化境。又能求覺有情。又薩埵是勇猛義。勇猛求大菩提。第四辨斷身見等。謂此地能離伏第六識中我見。其余貪嗔等尚在。其第七識在入八地伏也。由彼斷故已下第五明制業開業。遠離習近。既如是已下第六明心調柔。準地論有十心。一潤益心。二暖心。三調心。四安隱樂心。五不染心。六轉求上上勝行心。七轉勝智心。八求世間心。九恭敬諸師隨順受教心。十隨所聞法修行心。今此論有三句。一滋潤柔和總攝彼初三心。亦可滋潤是初潤益心。柔是第二暖心。和是第三調心。二有所堪能攝彼安隱樂不染心。三其心轉復種種行相皆善清凈攝彼后五心。又善知恩已下第七明隨順功德皆隆盛。如地經說。是菩薩如是成知恩心知報恩心轉柔和同止安樂直心暖心。無稠林行無有諂曲無有我慢。善受教誨。得說者意。此論舉初二句等取余句。尋求上地至遠得安住者。是第八修治地業支大精進。地經明十精進。一者不休息精進。乃至第十善分別是道非道精進。如彼廣說。明意樂勝解凈修治。第十明圣教怨敵不能映動。地經云。是菩薩深心界清凈。深心界不失。信解界轉明利。生善根增長。遠離世間垢濁。斷諸疑心無有疑網。現前具足成熟喜樂。如來現前如無量深心現前成熟。今判彼文屬當此句。謂乃至善根增長未配第九句。遠離世間垢濁已下配第一句。亦可總屬第九句釋之。廣見諸佛已下第十一明善根清凈。名調柔果。多作已下是第十二三句是名攝法果。蘇夜摩者。此言善時分。下釋會名中言菩提分法如實知焰能成正法教慧照明等者。景云。于四地中修道品智名焰。能立教智名慧。名焰慧地。基云。謂正法教是所照。此智能照正法教故名焰慧地。諸諦相應增上慧住中問解結。解中有十。一修十種平等意樂得入五地。言如契經說應知其相者。如十地經。五地中諸佛子若菩薩得第四菩薩地善滿諸行已欲入第五菩薩地。當以十平等深凈心得入第五地。何等為十。一過去佛法平等深凈心故。二未來佛法。三現在佛法。四戒凈。五心凈。六除見疑悔凈。七道非道智凈。八行斷智凈。九思量一切菩提分法上上凈。十化度一切眾生凈平等深凈心故。論曰。勝慢對治者。謂十平等深凈心。同念不退轉心故。前地已說解法慢對治。今此地中說身凈分別慢對治。乃至廣釋。解云。謂于四地自謂得生凈勝佛家。得彼道品內凈法故便起身凈慢。正障法身平等之義。今修平等正治彼心。此十心中前三觀法身修平等心遣于前地生佛家慢。后七遣于佛家所得自利利他道分內法上起慢心。此中景基等解言。謂無等覺者。謂覺三世佛一切功德一切法平等。謂佛是無等。覺此無等名無等覺。以三世佛即為三平等。即無平等也。言與諸覺等者。即是次六。隨順諸佛法與三世覺等為因故言與諸覺等。雖有六種要攝為三。所謂三學。初一是戒。次一是定。后四是慧。雖分有七所謂七凈。名戒凈。二名定凈。三名見凈除身見。四度疑凈除疑。五道非道凈除戒取。此前五種大小若同。后二名異。小乘六名行凈。七名行斷凈。以小乘趣滅盡故。大乘六名行斷。七名思量菩提分法上上凈。以大乘中依其斷超勝求。如此七凈即六平等。以合度疑見二為一。度疑見平等故。若約位辨。戒定在見道前。次三在見道。后二在修道。言超過所余諸有情界者。即是第十教化眾生凈平等深凈心。大悲化益超過二乘異生等類。此十中前九自利后一利他。言及以諸法如其平等者釋平等名也。當地論云以于平等中心得清凈故名平等深凈心。若依測師。言謂無等覺與諸覺等者。是經中前三句是諸佛法。言及以諸法如其平等者。是經中后七句是隨順諸佛法。第二明善觀諦。云多分希求智勝性者。住五地中多分希求觀諸諦智。于四圣諦至應知其相者。準經本有十四諦。四是本十是末。末解本四非有別法。十諦者。一世諦。二第一義諦。三相諦。四差別諦。五說諦。六事諦。七生起諦。八盡無生諦。九入道諦。十菩薩諸地起佛智諦。初二諦即真俗二諦。次四名苦諦。次一名集諦。次一名滅諦。后二名道諦。前之九智化小乘人。后之一智化大乘人。彼經廣說。此中但有略義。謂依曉悟他乃至名如此說者。謂依曉悟他等。初三奘法師兩釋。依曉悟他此一句。謂以四圣諦教二乘。二乘非佛乘故說為他。依自內智此第二句。謂以教大乘種姓眾生。大乘種姓眾生是佛自乘。故名依自內智。依俱處所此第三句。謂前二是別教。此一句是總教。大小二乘為此二乘別總人等說四諦名為此說。又釋。此三句即三轉法輪。依曉悟他是示相轉。謂示諦求他謂言此是苦乃至此是道。依自內智是證相轉。謂此苦我已知乃至此道我已修。依俱處所者謂勸轉。謂教言此苦我已知汝應知乃至此道我已修汝應修。為此三轉故說名為此說。即為三行相也。次即謂三藏。契經是經。調伏謂毗奈耶是律。本母謂摩呾理迦是論。由此三藏故我說四諦名由此說道前三故合為六種也。依于現在眾苦自性是苦諦。依于未來苦因生性是集諦。依于因盡彼盡無生是滅諦。即因盡之滅果盡之滅。依于修習彼斷方便性是道。如此說四諦名如此說。即十行相也。測云。曉他者。即地論說十相智中前之九智是作小乘智。對大名他。依自內智者是后之一智。對小名自。此二句智即十相智。依俱處所者四諦智通攝自他名俱。為此三句說兩門智。依于契經等者。此三句智由三藏教故說。依于現在眾苦自性等者。此兩門智所緣境。如此說者。此四諦道理有佛無佛性相常住實法分別智觀。即此四諦差別說十諦為教化眾生方便智。如是于諦善巧菩薩已下第三明毀壞諸行悲愍有情。以慧正毀者。地經云。如實知一切有為行皆是虛妄詐誑或凡夫。攝受乃至心支正愿者是第四句。及即于彼乃至皆悉成熟者是第五句。謂即以意樂正愿為能攝。正念慧行等是所修起念慧慚愧等。諸勝德中念慧在初。故言念慧為上首。諸作意乃至成熟有情者是第六句。如契經說已下第七明引支世間工巧業。于中分二。初明引支工業所由。后結之。前中有十二句。初句是總。后十一句別釋。所以善五論。言能益有情世俗書論印算計等者。是中書等有四種障對治。四種障者。一所用事中忘障。取與寄付聞法思義作不作事已作未作事應作不應作事此對治故書。二邪見濡智障。以因論聲論對治此二故論。三所取物不守護障。此對治故印。四取與生疑障。此對治故算數。數者一一為二二二為四如是等。算者一從十橫如是等。其余一切已下第八明善根清凈。牟婆羅寶者。當此言瑪瑙寶。謂前地于金上已加末尼寶。今此地更加馬瑙寶。受生多作已下第九明受生。珊都史多此名喜足。此即攝報果中在家之果。若在人中亦有出家之果。所有威力當知此說千俱胝數者。是第十句也。緣起相應增上慧住中問解結。解中有十。一初明十法成滿得入此住。如地經言。當以十平等法得入第六地。何等為十。一者一切法無相平等故乃至廣說。今此中云謂于一切法由有勝義自性平等性故乃至有無無二平等性故等者。如舊地持有一二等數標名。此論有十一故字。不可數之。且準舊論言。一者第一義自性平等。當此中第一由勝義自性無相平等性故。即當經第一一切法自性無相平等。此中意謂由緣勝義理故一切法平等。如舊論第二無言說行無相平等。當今云言說造作影像無相平等性故。當經言第二無想平等也。此中意謂一切言說造作影像等皆由想起。今此相亦無。無想平等也。于理本無相有是妄生故。如舊云三者無生平等。當今言即由此相自然不生平等性故。當經言無生平等。景言。即前依他因緣生法無自然生故名無生平等。基解。此意謂即由此心想無故自然無名苦生。又即由此于言說造作依他性平等故執有自然生者。此自然不生但是因緣生故言無生平等無自然生也。前解為勝。如舊論言四者因緣不超平等。當今因亦不生平等性故。當經云無成平等。今又云自然與因皆不生故者。雙牒前二句以起后也。經言無成平等者。疏云以無生故亦無苦性。成起現前。三藏云。因是能成果是所成。執有自在天等為因。因既不能生。故言不成平等。以從因緣生故。自然與因皆不生者。謂執有自然生及自在天等為因生皆不成也。基更解云。生前不平等謂心想造作等無故苦自然不生。非但自然不生。今因亦無故不成平等。自然與因皆不生者。即雙重解果因俱生義。即第三不生第四不成平等也。如舊云第五畢竟寂滅平等。當今言畢竟本寂平等性故。經云第五寂靜平等。此中意謂雜染本來寂靜故。若依基釋第六是能照智故。第五第六皆約真如為論。三藏開此畢竟本寂平等性故一句。成第五第六寂靜平等本凈平等。次下句別是第七平等。問曰。此二何別。如舊解第五離染因。以第四三是離染果故。今第六是明離凈相對治滅。今如何別解言畢竟本寂之言俱是。舊經第五寂靜平等一句正是真如。下現有體事能取正智離諸戲論平等性故。當舊離諸虛偽平等。舊經本凈平等即是正智離虛偽戲論也。問曰。如舊論文可通。如經本凈即真如云何通。此第六是正智故。義曰。如經亦是正智照本寂故名本寂。非體是本寂。又解。此現有體事等一句是經第七。無戲論平等。其第五六畢竟本寂。開之如前。景言亦同。如舊論云。第六離諸虛偽平等。當今現有體事能取正智離諸戲論平等性故。當經云第六本凈平等。此中意謂真如體相常凈。故舉能證智以顯。如舊云第七無取舍平等。當今遠離一切取舍造作平等性故。舊經第七一切法無戲論平等。此中意謂遠離能所分別戲論相故平等。基言。遠離一切取舍造作平等性故。即此煩惱眾苦雜染離系解脫平等性故者。當地持第七取舍平等。當經第八無取舍平等。若準經以畢竟本寂為二勝。若合為一即開此故字為二。雖然不依經文。此中意者謂煩惱眾苦得解脫故一切取舍平等也。如舊云第八一切法離平等。當今言即此煩惱眾苦雜染離系解脫平等性故。經言第八一切法無取舍平等故。此中意謂于染凈法無舍取相故平等。景云。此一復次地經無也。如舊言第九妄想境界如幻如化平等。當今言分別所執境界自性如幻化等平等性故。經言第九一切法如幻夢影響水中月鏡中像炎化平等故。此中意謂我我所實非有故平等。如舊云第十妄想境界有無無二平等。當此中言無分別智所行有無無二平等性故。經言第一一切法有無不二平等故。意謂若成若壞無二相故。如是菩薩住此住中下第二明覺悟緣起生解脫門。以一切種緣起正觀觀察了知者。如地經說十番觀因緣集法。所謂因緣分次第故。一心所攝故。自業成故。不相舍離故。三道不斷故。觀先后際故。二苦集故。因緣生故。因緣生滅縛故。隨順有盡觀故。如彼經論廣釋故。言一切種正觀依緣起智能引發空無相無愿三解脫門者。觀緣起生滅故。無我故是空行。以有生滅無常流轉道理及斷之得無為故名無相行。以是有漏有為深可厭壞不生希愿故名為無愿。是此中意也。由是因緣已下是第三一切邪想不現行句。菩薩如是善于勝義至一切有為。是第四方便攝受生死句。謂菩薩善達真如故悲愍有情。知煩惱系故眾緣合故離我我所及諸染污。不是離煩惱眾緣合外別有系有情。如是知故不舍生死住在涅槃。為愍有情不應永滅一切有為入般涅槃。應入生死教化有情。是此中意也。如是乃至而亦不住者。是第五無著智現前等句。經云菩薩作如是觀已。起大悲故不舍一切眾生故。即時得無障礙智門現前名般若波羅蜜行。光明現前照已。為滿助菩提分法因緣。而不與有為法共住。觀有為法性寂滅相亦不住其中。欲具足無上菩提分法故。論言無障礙智者。謂如來智。然此未成熟名為光明現前。基言。謂無著智現前故不染生死。般若智現前故不入涅槃。前謂正智后謂后得智。又俱通二智且約智悲二行別之。言又即此住有猛利忍等者。如經言菩薩住現前地般若行增上成熟。得第三利頂忍隨順如實法無有違逆故。測云。此即于第七前方便上品忍。如是乃至當知亦爾。是第六證得無量三摩地。如經云。是菩薩住此地得信空三昧。乃至第十離不離空三昧。是菩薩得如是等十空三昧門上首百千萬空三昧門現前。余二三昧亦爾。由此乃至意樂不壞者。是第七句。如經言。菩薩住此地。復轉滿足不壞心決定心。乃至第十滿足方便智行心。論不壞心者堅固不退故。是不壞心有九種。一信觀不壞如經決定心故。乃至九化眾生行不壞如經滿足方便智行心故。于一切種乃至不能引奪者。是第八于佛圣教不可引奪功。基師解云。何故前初地非他引今復論之。且義別初地。謂真如教非他引。或一切教非他引。非總相非他引。非別相非他引。今此于一切種圣教非他引別相中非他引也。余如前說已下是第九善根清凈句。今此地中如琉璃寶珠。于前金上莊也。即一切地準前當知。言四風輪者。或四方也。風受生多作已下是第十。第十一句可知。有加行有功用無相住中問解結。解中有十二。初明妙慧所引進道勝行成滿得入。已得十種妙方便慧者。此慧即是入住方便所引世間不共一切有情而于一切世間進道勝行。景言。行隨世間故為共。世法不染故名不共。趣求彼地名為進道。學后地行名為勝行。基云。此進道勝行作有相行緣事相有差別故名世間。非涅槃樂之所纏縛故名不共。以體是無漏故以有相故亦名為共。有情所不能行故名不共。作緣事相故名共。測言。由智不住生死故名不共。由悲不入涅槃故名為共。如經廣說應知共相等者。地經言菩薩善具足六地行已欲入第七地者。當以十種方便智支起殊勝行入。何等為十。乃至廣說。論主判十為四。初一名為身財因事。第二名為護惡因事。第三名為護善因事。后七名為化生因事。今此中云謂依能起世間興盛攝受福德者。意謂依能起世間興盛因之事菩薩行之攝受福德也。即第一身財因事。經云善修空無相無愿而集大功德助道故。二依于有情利益安樂增上意樂者。諸多于有情而起于惡。故有情是惡因。今以利益安樂增上意樂于彼有情故不起惡也。即是護惡因事。經言入諸法無我無壽命無眾生而不舍起四無量故。三依為菩提福德資糧菩提分法后后勝進者。為證菩提果故速集資糧也。即護善因事。經言起功德法作增上波羅蜜行而無法可取故。四依不共聲聞獨覺者。即是化生因事。七門中第一愿力取生作上首教化余眾生故。經言得遠離三界而能應化起莊嚴三界行故。五依有情界者。是第二門說對治故。經云畢竟寂滅涅槃而能為一切眾生起滅貪嗔癡涅槃行故。六依諸法界者。是第三門為滅諸障故。經云隨順幻夢影響化水中月鏡中像自性不二而起涅槃無量差別心故。七依諸世界者。是第四門于大法眾會集故。經云善知一切國土道如虛空而起莊嚴凈佛國土行故。八依諸如來身智者。是第五門見聞親近供養修行生福德故。經云知諸佛法身自性無身而起色身相好莊嚴行故。九依諸如來語智者。是第六門轉法輪故。經云知諸佛音聲無聲本來寂滅不可說相而隨一切眾生起種種差別莊嚴音聲行故。十依諸如來心智者。是第七門所問善釋故。經云入諸佛于一念頃通達三世事而能分別種種相劫數修行隨一切眾生心差別觀故。菩薩與彼共相應故已下第二明通達如來境界起無間缺加行。從初乃至如來境界者。謂與前十種妙方便慧共相應故。能達一切如來境界。以前慧所行處是佛境界故。言及為彼起無功用無相等乃至不遠離道者。景言。八地之中真觀無功用故。言無功用無相無分別。俗觀仍有功用。能知俗諦猶如幻化。故云無異分別。八地觀彼二諦境界名觀無量佛境界。二觀但起名起無間。真俗雙觀復名無缺。今七地菩薩為起八地如此觀行故。精勤修學一切威儀。若行若住恒常作意。一切位中不遠離道。基云。又為佛境界故起無功用無相無遍計執分別。無量后得智依他分別。觀諸佛境界起無間缺。常精勤學一切威儀行住作意不離心口身而作是行。于一切分位行是不遠離之道也。此無功用無相觀佛境界是道。于威儀中行住作意一切分位不遠離之。故下結文云通達如來境界起無間無缺勤加行故。彼于一一心剎那中已下第三明一一剎那圓證一切菩提分法。地經言菩薩于十地中悉具足一切助菩提分法。但第七地勝故得名。乃至廣說。今即于此第七住中具足發起一切佛法覺支圓滿者。于七地中念念恒起十波羅蜜故。言具足覺支圓滿。此住菩薩加行行圓滿所攝故者。功用究竟也。妙智者。則空方便智也。神通行清凈者。引發世間殊勝行。離相修習名為清凈。能入第八住者。功用行終得入八地無功用位。若依測師等釋。從此住菩薩加行行圓滿所攝故至能入第八住故者。判為第四有加行行圓滿攝句。從由是菩薩已下乃屬第五句。今取景師判文。順下結故。由是菩薩此住無間下第四明安立染污不染污。謂第八地無功用故一向清凈。七地有功用故名雜。此第七地初得無相是第八地前導故名不染。未得根本無相尚有功用有所希求未能任運無相故墮雜染。今此住中已下第五明有加行行圓攝句。如地經云。菩薩住遠行地中不名有煩惱者不名無煩惱者。何以故。一切煩惱不行故不名有煩惱者。貪求如來智慧未滿足故不名無煩惱者。景云。修斷煩惱上中二品在見道中已伏不行。為眾生故七地已來仍起。下品煩惱時復現行。今言貪等上首煩惱皆悉除斷。據七地中入觀時多出觀起惑時節極少。以從多故言貪等皆悉除斷。基云。此住一切貪等皆悉除斷。據地滿心非八地心斷。如是或如佛地論自當分別。當知此住非有煩惱下釋云。一切煩惱不現行故地滿為論。如前釋非離煩惱下釋云。求佛智未得。由有相似愛佛菩提執在故非離煩惱。故下結文言有加行行圓滿故。如是行者已下第六明三業清凈。依于意樂清凈業轉世間功巧業皆得圓滿。所以偏明。第七地中功巧業滿者。凡是工巧營造必便功用所作事成。從初發心為利眾生學諸工巧依求財物擬行給施。乃至七地所學工巧方始妙成。以第七地功用究竟工巧成滿故也。佛贊則行不贊不行。如四地說。于第五住已得工巧。今至七地轉得圓滿。故三千世界共許為師。略不言除等位菩薩。以等位菩薩亦不相師故。第八地中諸靜慮等如異熟住不須加行任運現前。今此地中未能任運。如第八地異熟住故有功用。故諸靜慮等方能現前。由修行相現在前故。地持與此少異。彼之一切禪定菩提分法皆現在修而不受法報。此諸菩薩已下第七明逮得不共二乘三摩地。如是方便乃至三摩地門者。地經云。菩薩住第七地中入名善擇智菩薩三昧等。乃至菩薩如是大智通門滿足上首十三昧。能入百千菩薩三昧門凈治此地。舊論云。菩薩于此住思惟方便入善伏三昧。生百萬三昧。菩薩如是一切煩惱皆悉遠離乃至勇猛加行者。景云。七地菩薩由離諸惑一切分別所隨三業皆悉不行。而不舍離尋求菩提勇猛加行。基云。由有微細分別難可了知。無粗分別故名為無相。前地等有粗分別名有相。此皆隨順菩提之分別故不舍離。妙善修治無生法忍之所顯支者。長入真觀無生法忍念念增明。故言善修無生法忍。無生法忍即正證無分別智。又諸菩薩已下第八明念念能入滅定。第六住中所入滅定今此住中念念能入者。景法師云。但言第六住不前五住者。舉終顯始。從初地至六有出入觀異不恒滅定故舉第六。類顯前五亦暫入滅。亦可前三地相同世間不論得彼滅。四五六相同二乘。四地初得道品無漏譬于初果未得滅定。五地菩薩如第二果亦未得滅定為此不論。六地菩薩譬第三果得滅定故所以偏論。七地菩薩得無生忍如阿羅漢故念念中恒入滅定。問若七地念念恒入滅。是則二智究竟不行。答據堪能念念入。未必念念恒入滅。若據真觀離相假名滅定。即念念入也。三藏云。西方兩釋。一云。八地已上方入滅定。七地已下頓悟菩薩即不能入。所以者何。七地已來超三界惑而現在前故不能入。今云六七地中能入滅定者。據正體智相應定數緣寂滅故名滅盡定。非二十四不相應中滅盡定。一云。初地已上皆入滅定。故楞伽云。佛告大慧。從初地乃至六地入滅盡定。聲聞緣覺亦入滅定。乃至聲聞緣覺即不得入。七地菩薩念念入滅定。今云第六地所入者。以第六地中分得無相故能伏煩惱。能伏煩惱能破入滅定障。又三藏云。六地已還由作無量加行方入滅定。第七地亦由方便欲入即入。是故假設為言能念念入。非謂相續義故名念念。所以然者。六地已還亦有多剎那相續入故。然此菩薩甚希有奇業至能不作證者。重顯七地菩薩常入真觀實際境中。而不作證起利他行。彼由如是已下第九明現行一切有情不共世間行。景云。能行一切同有情行異于菩薩所行妙行故言不共。菩薩妙行雖同世間而非彼性。如經廣說。測云。雖復處染而不染著故云不共也。此中總義下出彼所指經中現同有情相似之行。總義有八。一同福業事。二同攝受親屬徒眾事。三同異生求受生事。四同初發心者發起進求三解脫住。五同信樂下乘為他調伏事。六同受用諸欲差別事。七同外道為佛回轉事。八同世人隨他心轉隨大眾轉。余如前說下第十明善根清凈。受生多作已下第十一二受生威力文相可知。基云。此地中十二段又如結準配知。第五有加行行圓滿攝故者。著上文似與第四顛倒結。第四合第五。第五合在第四。三藏云。此第五有加行行圓滿者。即是今此住中一切貪等皆悉除斷。以有加行行圓滿故所以斷除余惑。還是依次結非顛倒法。無加行無相住中問解結。解中有十一。初明入一切法第一義智成滿得入。案地經說。一入一切法本來無生。二無成。三無相。四無出。五不共。六無盡。七不行。八非有有性。九初中后平等。十真如無分別入一切智智。論釋彼忍于四種無生中應知。一事無生。二自性無生。三數差別無生。四作業差別無生。初七句是事無生。后三如次配后三無生也。如遠師等釋云。一切法無生有十句。解此無生之智名入智也。今更言一切法第一義。謂除二執所顯真如。今明除二執及所顯真如名入一切法第一義智。謂依三世如其所應下出十種。景云。此與十地文非無少異。大意相似。基云。如地持文。可是疏家別解之。今文之不具十法。十法謂依三世如其所應。隨于三世有此計執故隨所應。此十皆除遍計所執。本來無生等十句如次配。地經釋言。遠師云。謂于三世者。此第八地以前七地為過去。當地名現在。余后二地名未來。此中初四當配三世。其義云何。于過去有初二謂無生無起。現在無相。未來無成。過去分為二。初地名生。二地至七地名起。言無生謂無初地凈法生。無起者無二地以去起。起即起作。此二謂除過去計。言無相者。執當八地有無生法忍相。今除此執相言無相也。即現在也。言無成者。謂無九地以去乃至成佛菩提。有此成佛菩提執。今并除之。以舊論但有此四。無次三種。有后三種。測言。三藏依勘梵本華嚴經有十種無生觀。一無生。二無起。三無相。四無成。五無失。六無有有性。七無流轉性。八無止息性。九初中后平等性。十于真如無倒證入無有分別平等性。此十種與大本華嚴及十地論所釋經本有同。大本華嚴經十句中前五句一向同之。無第六無有有性句。無來無去二句當此無流轉性無止息性也。無初無中無后一句亦如十地論。彼論云。初中后平等。后入如來智一句語略。亦不當梵本地論。經云。初句與梵本同。第二句無成者與梵本顛倒。彼梵本無成在第四也。第三無相句亦當梵本。第四無出此亦顛倒。當梵本第二無起句。第五無失亦與梵本同。第六無盡第七不行不當梵本。第八非有有性當梵本第六無有有性。后二大分與梵本同。今依梵本華嚴經以配釋此文。如三藏所釋。言謂依三世如其所應本來無生無起無相者。釋家具有二釋。一言于真如中無未生事故云無生。無曾起故言無起。無現在相事故言無相也。若依次第。先說過去。次說未來。后現在。然不依此次第。故言謂于三世如其所應也。一言本來無生者無過去生。無起者無未來起。無相者無現在相。若依次第。初說過去。次說現在。后說未來。然不依次第。故言如其所應也。此上三觀約三世果事以辨無生觀。依余因性無成無壞者。一切有為是因。能生諸法名為成因。亦能滅諸法名為壞因。以其真如不能成能壞余因故。言依余因性無成無壞。此兩因觀約余因性以辨無生觀。此上五句約彼事明無生觀也。依第一義畢竟離言者。以第一義真如不可言說故。以依他性雖是離言自性猶可為名言所顯。今此真如實性是離言自性畢竟不為名言所顯。故言畢竟離言也。諸自性事者。即此真如是諸法實性。故言自性事。事者體事也。言說造作影像自性者有二義。一言說影像自性。二造作遍計所執影像自性。由體相故及因性故都無所有者。無有有性而有二義。一無有以無諸自體相故。二無有性謂無有有家因性。由體相故者即當無有也。因性故者即當無有性也。此體相及因性由無所得故。故言都無所得也。又釋。言由體相故者。成上言說影像自性。及因性故者。成上造作影像自性。如是二種都無所有也。此即約體性以辨無生觀為第六句。即由如是雜染體性無流轉性者。于真如上無十二緣生流轉性故言無流轉性。即第七句。無止息性者。依真如上亦無十二緣生還滅性故言無止息性。止息依流轉。流轉既無止息亦無也。是為第八。依此無智邪執為因至一切時分染平等性者。由十二緣生以無明惡見為因。于彼離言諸有體事即是因所生事。于真如上無初中后。初中后兩釋不同。一約三世辨初中后。過去名初。未來名后。現在名中。二約能引所引能生所生以辨初中后。能引所攝無明行為初際。所引識名色六處觸受及能生愛取有為中際。所生生老死為后際。今此真如無此三位差別。故言依此無智乃至染平等性也。是為第九。依于真如至平等性故者。此約能觀智離于分別顯平等理性以辨無生。是為第十句。言能除雜染者。即地經云。是菩薩遠離一切心意識憶想分別無所貪著如虛空平等入一切法如虛空性。此文以釋伏難。上來約真如等無遍計所執以辨無生。恐行人無分別智亦被除遣故有此文。三藏解云。遠離一切心意識憶想分別者有二釋。一云。分別諸法自性。亦意識分別差別名憶想分別。一云。遠離一切心意識者。遠離八識心王。分別者。遠離數法分別也。無所貪著者。翻譯家錯。應云無所滯礙。論釋于下地中有三事勝。一無功用自然行。如經無所貪著故。三藏云。總明無生智。無有功用無所滯礙。如虛空平等者。論云。二遍一切法想。三藏云。此明后得智。遍緣諸法如虛空。入一切法如虛空性者。論云。三入真如不動自然行故。三藏云。亦是正體智緣智虛空平等真如也。言得入第八純清凈住。基云。以有漏心隔故名雜。純無漏名純凈。此八地上相續家釋。七地有功用故名雜。八地無故名純。言隔不隔此八地去有漏心間超家義。測云。一向煩惱不行故名純。住此住中已下第二明由前觀得無生忍。于無生忍證得第一最極清凈忍者。初地亦得無生忍。此二何別。基解。如顯揚第六。無生忍有三種。所執性名本來無生忍。依他名自然無生忍。圓成名苦垢無生忍。其初地證斷二分別執故名得本來無生忍。八地以去真俗雙行得自然苦垢二無生忍。又八地以去證一味純觀真如故名得苦垢無生。以前證得余無生忍。又以前得分段無生忍。八地以去證變易無生忍。又初地等不入惡道無生忍。八地以去非有漏心間生無生忍。于一切法正尋思已者。三藏云。七地已前皆有尋思及如實智。今云正尋思已者。由前第七地尋思力。第八地已上如實智生。非第八地有尋思。所以然者。八地已上于一切時恒入人法二空觀故。又解。復有出觀非加行法故不作尋思觀。爾時乃至永不復生者。景云。昔已來由邪分別妄法恒起。今已不起分別。因未來妄法永不復生。測云。于此八地中一切人執及意識法執皆不現行。故云一切邪分別執皆悉遠離。此如實智乃至極清凈忍者。景云。功用位修有未清凈。今此八地如實智觀離功用故名極清凈。此如實智即無生觀。此文即說八地猶作尋思如實智觀。將知九地十地亦作此觀。唯諸如來永離尋思十地猶有。基云。何故不論四尋思。尋思是由非無生忍。以是唯有漏故。如實智通無漏。是此八地無生忍體。故前二文重解無生忍智。故前云此復云何。謂諸菩薩由四尋思于一切法正尋思已若時護得四如實智。故知此智即是忍體。有尋思已之言。故知尋思不在八地已去。以無有漏心故。以前皆有有漏心故。其后得智但相似作義無妨。其實作尋思唯有漏。意欲引生無漏如實智。無漏智既稱法即是如實。何故更作尋思觀引生如實智。假設作時位是相似非真作之。是諸菩薩已下第三明除四災患。舊名離四惱。景師云。地經說三喻。一滅定喻。二夢寤喻。三生梵天喻。今此所明四種災患是彼喻中所離過也。初二是彼滅定喻中所離之過。謂第一即彼滅定喻。合云住報行成。第二即彼云離身口意務。第三即彼第二喻。合云從初已來見諸眾生墮四大河發大精進力廣修行道至不動地即離一切想有功用行等。第四即彼第三喻。合云一切佛心菩薩心菩薩心涅槃心不行何況當行世間心也。泰師云。言四者除斷有微細相現前行者。菩薩入觀之時粗細相俱不起。出觀之時細相猶起。今入八地無出觀。故除斷微細現行取相也。又此菩薩于深住極生愛樂者。是第四句。即于如是法門流中至神通事業者。是第五句。地經云。菩薩得此不動地已。本愿力住故。諸佛爾時彼法流水門中與如來智慧。乃至蒙佛七種勸。一勸汝為成就諸佛法故勤進莫舍此忍門。二勸雖得寂滅解脫當愍念眾生。三勸應念本愿悲智。四勸莫共二乘伹求法性。五勸觀佛無量身立等應起示現。六勸為得如來無量法門故應起此法。七勸應觀通達十方無量國土眾生法差別事。廣釋如彼經論。基云。問此住菩薩無功用。何假須勸。義曰。以得無相故名多入無相。不樂進修。諸佛七勸令起無相觀。起無相觀已。自然如異熟任運勝進不待加行。如是蒙佛覺悟勸導引發無量分身妙智者。是第六句。地經云。金剛藏語解脫月言。佛子若諸佛不與此菩薩起智門轉者。是菩薩爾時即入涅槃棄舍利益一切眾生。以諸佛與此菩薩無量無邊起智門故。于一念中所起智業愿從初發心以來乃至竟第七地。百分不及一云云。乃至非算數譬喻喻所能及。所以者何。佛子先以一身起行智故。今此菩薩地中得菩薩無量身差別故。集無量行力故等。乃至廣說。基云。引發無量分身者。即引發令生五分法身也。得十自在下第七明得自在。案地經。先說三自在。謂器世間自在行。眾生世間自在行。智正覺自在行。次觀說十自在。此中但說十自在。得自在故隨所欲住如意能住者。此明命自在。隨樂安住靜慮至如來能住者。明心自在。若暫思惟乃至悉能現行者。財物自在。普于一切能惑生業者。明業自在。及于一切后生處所自在往生者。明生自在。隨所愛樂至皆能起作者。如意自在。一切妙愿至皆佛稱遂者。明愿自在。隨于事物至皆成無異者。勝解自在。隨所欲智所智境界皆如實智者。明智自在。普于一切名句文身皆得善巧者。明法自在。如是菩薩乃至應知其相者。第八明自在勝利。按地經云。菩薩得十自在已即時名為不可思議智者等乃至廣說。論釋大勝者有三種大。一智大。二乘大。即三業凈。三彼二住功德大。廣釋如彼。又能棄舍下第九善根清凈。按地經云。佛子譬如本真金。善巧金師作莊嚴具已。系在閻浮提王若頭若頂。閻浮提人余寶莊嚴具無能奪者。如是菩薩住不動地。彼諸善根一切聲聞辟支佛乃至七地菩薩所不能壞。菩薩得以地大智光明滅諸眾生煩惱闇障。又言。譬如千世界王大梵天王能于一時流布慈心滿千世界。亦能放光遍照其中。如是菩薩住此地中能放身光照十千萬三千大千世界微塵數世界眾生。漸能滅除諸煩惱火令得清涼。此住菩薩受生威力至應知其相者。第十一句也。受生者。地經云。菩薩住是地中。多作大梵天王主千世界。自在最勝。威力者。如經說。于一念間得百萬三千大千世界微塵數三昧及見佛等。乃至廣說。無礙解住中問解結。解中有七。初明于第八地甚深住中不生喜足入勝進地。經明十句為法師方便。今此中云甚深不生喜足者。即當經中第一句。經云。佛子菩薩以如是無量智善思量智更求轉勝深寂滅解脫故。復于增上智殊勝性愛樂者。當經第二句。經云。復轉求如來究竟智故。隨入者。當經第三句。經云入如來深密法中。余之七句此中略也。亦可隨入言即通攝后八句也。基云。問前八地除四患中。第二除斷于上清凈住。精勤思慕。何故此地上有于智殊勝性愛樂趣入。義曰。前有所希求是染法執。七地起之八地斷之。今此地但無漏觀中愛樂智勝無礙解非染法執。故不同前也。是諸菩薩至應為他說一切諸法者。是第二句。基云。問何故八地已上名無加行。此地有超加行智之言。義曰。前七地中于上解脫須勤加行方乃趣得名加行。于佛地中欲為有情說法任運而說非加行。今此住已趣入上解脫。故無加行智任運如異熟增勝。然欲為有情說法時不能如佛任運說。須作意起說。即無漏觀中起作意說法名起加行。故不同前。普于一切說法所作下第三明此所作事如實知。地經明稠林有十一。一眾生心行稠林。二煩惱行。三業行。四根行。五信行。六性行。七深心行。八使行。九生行。十習氣行。十一三聚差別行稠林。三藏云。信者錯翻。應是勝解。故華嚴經云勝解脫也。今此文云當知此中說法所作者。正出稠林。此下文相極難。三藏勘釋論以釋此文。言謂于一切近稠林行者。此總舉十一稠林。如心行等十一稠林即是菩薩所觀境也。如此雜染如此清凈者是心行稠林也。即染凈心行故。由此雜染者即是煩惱稠林業行稠林。由此清凈者是根行稠林。謂信等五根也。若所雜染者若所清凈者謂信行稠林。即是勝解。若與煩惱相應名所雜染。若與清凈法相應若所清凈。若非一向者說性行相稠林深心行相稠林。是菩薩所觀。或是有性或是無性非一向也。若是一向者是使行稠林心生行稠林。謂諸屬煩惱一向染故。菩薩息苦等五生是清凈故之言一向也。問伎行稠林與前煩惱稠林何別。答煩惱是上心。使是種子。故有此別。若通二種者。謂習氣稠林及三聚行稠林。此通攝性行稠林等四種習氣故云二種。又攝三聚有情故云通二種也。景師云。謂于一切近稠林行如此雜染如此清凈者。總舉染凈法也。由此雜染由此清凈者舉凈因也。若所雜染若所清凈者明染凈果也。若非一向者邪定正定聚也。若通二種者通三聚也。言稠林行者。如經說有十一。地論云。稠林者眾多義故。難知義故。行者不正信義故。廣說如彼論。如是菩薩已下第四明方便善巧成大法師。云于說法中方便善巧者牒上第二句。于說所作方便善巧者牒上第三句。基言。說法威儀名于說善巧。稱機宜說名于說所作。又所詮合理名于說善巧。稱機益物名于說所作。于一切種成大法師者。地經云。菩薩住善慧地中。略說作大法師住在大法師深妙義中護諸佛法藏。論釋是中說者持者二句示現。住在大法師深妙義中者有二十種能作法師事。一時。二正意。三頓。四相續。五漸。六者次七句義漸次。八示。九喜。十勸。十一具德。十二不毀。十三不亂。十四如法。十五隨眾。十六慈心。十七安隱心。十八憐愍心。十九不著利養名聞。二十不自贊毀他。乃至廣釋。獲得無量陀羅尼門者。經云。得眾義陀羅尼。乃至第十得種種義陀羅尼。得如是等陀羅尼門。滿足十阿僧祇百千。于一切種音詞支具剖析善巧者即詞無礙。辯才無盡者樂說無礙者也。成就如是法陀羅尼領受堪能者。如經云。是菩薩于一佛所以十阿僧祇百千陀羅尼門聽受法。如一佛聽法余無量無邊諸佛亦爾。菩薩由此勝無礙解引發言詞能坐如是微妙法座者。由余三辨引發詞辨。所作自在。堪升法座。廣說四無礙。如彼經中。若于是中者。釋論云。謂說法時大集會中也。若于是處者。謂說法國土處也。宣說正法盡所有門者。隨其根宜說正法盡彼法門。若由此故乃至皆悉成就者。由此機根于諸有情或謂勸導或謂慰喻。此等堪能悉皆成熟。善根清凈受生威力如經應知者。第五六七句也。善根凈者。如經云。譬如真金作莊嚴具已系在轉輪圣王若頭若項。一切小王四天下人所有一切諸莊嚴具無能及者。如是菩薩住此地中善根轉勝明凈。一切二乘及下地菩薩所不能壞。又云。譬如大梵王三千世界中所有一切深稠林處皆悉能照。如是菩薩住此地善根光明照諸眾生煩惱心稠林處照已還攝。受生者如經說。住此地中多作大梵天王。得大勢力主三千世界于中自在。威力者如經說。于一念間得十阿僧祇百千佛國土微塵數三昧及見佛等。乃至廣說。最上成滿菩薩住中。初問。次解。后結釋會名。解中準下結文。既無別結。是則文難開判。若依地論。第十地中有八分差別。一方便作滿足地分。二得三昧滿足分。三得受位分。四入大盡分。五地釋名分。六神通力無上有上分。七地影像分。八地利益分。今此文但有前六略無后二。今準前來判為九句。初明九地行滿堪入十地為灌頂王。地論名方便作滿足地分。如經說。佛若菩薩如是無量智善觀智乃至第九菩薩地善釋智。善滿足清白法等。乃至名為得至一切種一切智智受位。地論釋地方便作滿足地分者。于初地至九地中善釋智業應知。此善釋智有七種相。一善修行故有三句。如經善滿足清白法集無量助道法善攝大功德智慧故。下有六相配經下六句。廣釋如彼。得離垢等乃至現在前故者。第二明得三摩地現前。地論名三昧分。言得離垢等無量無數勝三摩地者。如經言。佛子菩薩隨順行如是智得入受位地。即得菩薩名離垢三昧而現在前。乃至第十名現一切諸佛現前住菩薩三昧而現在前。如是等上首十阿僧祇百千諸三昧門皆現在前。言作彼所作者。當彼經中次云菩薩入此一切三昧善智三昧方便乃至三昧所作正受。言一切智智等者。當經次云最后三昧名一切智智受勝位菩薩三昧而現在前。得一切佛相稱妙座乃至普能引導所化有情者。第三明得一切佛相稱妙座灌頂化導。地論此名為得受位分。如經云。是三昧現在前時。即有大寶蓮華王出。周圓如十阿僧祇百千三千大世界。乃至廣說。論釋是中得受位者。隨何等坐。隨何等身身量。隨何等眷屬。隨何等相。隨何等出處。隨所得位。隨如是說六事應知。乃至廣釋。今此中云得一切佛相稱座者。是第一隨何等坐。坐處有十相。一云生相。如經即有大寶華王出故。二量相。如經周圓如十阿僧祇百千三千大千世界故。三勝相。如經眾寶莊嚴故。四地相。如經過世間境界故。五因相。如經世間善根所生。六成相。如經行諸法如約性境界所成故。七第一義相。如經光明善照一切法界故。善照者名為正觀故。八功德相。如經過諸天所有境界故。九體相。如經大琉璃摩尼寶為莖等故。十莊嚴具足相。如經華身有無量光明眾寶間錯其內無量寶網彌覆其上故。言身者是第二隨何等身量。如經說。爾時菩薩其身殊妙稱可華座等。言諸眷屬者。第三隨何等眷屬。如經說。爾時大寶蓮華王眷屬蓮華上皆有菩薩等。得大光明往來普照者。是第四隨何等相。如經說。是菩薩升大寶蓮華王座。及眷屬菩薩坐蓮華座入三昧已。爾時十方一切世界皆大震動。一切惡道皆悉休息。光明普照一切法界。一切世界皆悉嚴凈。皆得見聞一切諸佛大會。第五隨何等處者。即是光明所出處也。如經說。何以故。佛子是乃至功德智慧而現在前故也。一切行相一切智智灌灑其頂等者。第六隨所得位。如經說。如是佛子爾時諸佛放眉間白毫相光名益一切智通。乃至入彼頂時名為得位等。基云。謂以法水灌灑其頂名一切相。此乃一切智智也所作也。于彼解脫方便佛事等者。第四明于解脫方便得如實智逮得無量解脫總持神通。地論名入大盡分。則有五種。一智大。二解脫大。二三昧大。四陀羅尼大。五神通大。今此云彼解脫方便佛事者是三昧大。三昧能與解脫為因故。言解脫方便佛事。言得如實智者是智大。逮得無量解脫者是解脫大。陀羅尼門者是陀羅尼大。大神通力者是神通大。廣說如彼。及此增上乃至安立者。第五明得大念智訓詞安立。地論名地釋名分。釋名有三。一得大念力能受諸佛云雨說法故名法云。二法身普覆復降注法雨滅煩惱塵故名法云。三降注法雨生物善芽故名法云。今此中云及此增上大念大智者。是第一釋名。增上引發訓詞安立者。是后二釋名也。然此釋名下自當釋。今先略標以充分次。及大神通增上引發者。第六明神通事。若依地論。此下并有神通力無上有上分。無上者比余眾生神通力故。有上者由比于如來神通力故。善根清凈者是第七句。經云。佛子譬如善巧金師善治此金為莊嚴具。以無上摩尼寶珠間錯其中系在自在天王若頸若頂。其余天人莊嚴之具無能及者。如是菩薩第十法云地中不可思議智行一切眾生聲聞辟支佛從初地乃至住九地菩薩所不能及。又云。譬如摩醯首羅天王光明過一切生處眾生光明。能令眾生身心清凈。如是菩薩住此地中智慧光明乃至住九地菩薩所不能及。受生者第八句。經云。菩薩住此住中多作摩醯首羅天王具足自在。威力等者是第九句。經云。于一念間得十不可說百千萬億那由他佛世界微塵數三昧及見佛等。廣說如經。當知已下第三結釋會名。文分為三。初結上略說。次指經廣說。釋會異名。又此菩薩自如大云未現等覺無上菩提若現等覺者。基云。第十地有三心。一入二住三滿。此滿心中名等覺菩薩。如來名妙覺。其入住不名等覺。若在入住二心若未現等覺。若在滿心各已現等覺。又等覺是佛。未必是等覺菩薩。言此菩薩在當地未成等覺亦能化生如云雨說法。若成等覺佛已亦能化生云雨說法。言與佛相似。如等覺菩薩名等覺。上來廣明住中別辨說。自下總明。文分有五。初明修證分齊。二明斷障分位。三明清凈漸次。四明攝前功德品中八法在此十三住中。五明以大類少次第相當。初中分二。先通伏難。后明諸住修證經劫多小。前中難意。十地菩薩一一皆修萬行。云何前說初地修檀二地持戒三地修定四地道品等耶。故論為通。如是所說后后住中支分功德非前前住一切都無然下品故不墮其數等者。前地雖修未成滿故所以不立。至后地滿方建立之。泰法師言。若依此菩薩十二住中所修功德性。初種姓住中亦具足有。然未成滿故未立余十一住名。雖有此釋不及前解。第二文中分三。初總別分別諸住劫量。次定劫大小辨修長短。后明精進能轉不轉。前中先別后總。別云。又即于一一住中至得成滿者。一一住中經中多水火風等大劫修習方滿。然一切住已下是總論也。言此就恒常勇猛精進及言此即定等者。景師解云。初僧祇中行有興廢。但是空過。不修行時節卻不取。唯約智行以克取時。初地已去時行相扶無空過時。以得凈意樂故。次經第三無數大劫乃至證得最上成滿菩薩住者。基師云。何故此不言證得如來。義曰。此三劫皆在因故不言證佛。佛三劫外故。又前明二劫文皆有次第之言。乃至證得極喜住等。今此第三無次第之言。故不言如來地。但守自位。第二定劫多小中言若就后說乃至不過此量者。遠師云。以不思議經中百二十數作一僧祇量。又解。百二十數中初有百三為初劫量。次有十四為第二劫。復有三數為第三劫。景師云。此文分明。又引瓔珞經云。第十地滿更經多劫學象王步等方得菩提。證三祇外更經多劫。以小乘三祇滿后更經百劫修相好業。此事不然。舊攝論云。或說三祇或說七僧祇或說三十三。今定明三大劫僧祇即得成佛不過不減。此處論文言但經三無數大劫不過此量。瓔珞經就第十地中義分無數小劫。于中修習象王步等猶是三祇數內而無有過。泰師云。以經正。但以論主以多攝小故云不過。又解。論辨實義不同小論。又云。瓔珞經者前秦世竺佛念譯而今三藏不信。備云。瓔珞經不在目錄。不堪用證。第三精進能轉不轉中。意謂地前行有興廢同住菩薩得有超。初地上無起。中劫者刀兵劫也。大劫者水火劫也。自下第二明斷障分位。此云三住斷除二障。是彼二障三處過義。謂于極喜住中乃至入如來住者。謂于初地斷惡趣煩惱。滅惡趣者多是分別。從多為論故云斷惡趣煩惱。又伏修惑上中二品全不現行。于第八地中斷除惑上中二品。伏其下品總不現前。金剛心時頓斷一切惑種子。三藏云。依對法說。一切煩惱皆伏至后金剛方斷。此中文說第八地斷者。但斷惑種體上有不調柔性亦名斷粗重。非斷種體。其初地中斷見惑粗重并粗重所依見惑種子總名粗重。第八地唯斷粗重未除修惑種。以修惑種于十地中所受報身分段變易所有功能助業牽生故留不斷。故第八十云。于十地中但修所智障對治不修煩惱障對治。泰云。舊來諸師殘氣名為習氣。今則不爾。煩惱種子亦名習氣。亦名隨眠。當知所知障品所有粗重亦有三種等者。景云。此云在皮膚實者多就樹木。樹心貞固名實。舊云皮膚骨。亦名皮肉心。此二種名通約情非情法為喻。佛地皆斷實者。據解脫道證斷名斷。類斷煩惱障亦應名佛地斷。而言最上菩薩斷。有據無礙斷。類斷所知障。無礙正斷亦應言最上住斷。此據影略互顯。基云。何故煩惱障不言在皮等。義曰。煩惱有品。以三品言之。今此障不然。故以在皮等言也。三藏云。此之據粗重不據所知障種子文。備師據所知障。于三住中乃至修斷資糧者。景云。種姓解行住修極喜住斷惑資糧。從初地修道乃至七地修第八地斷道資糧。九地修十地道資糧。此乃偏據三祇滿處說三住斷。理實煩惱障中修惑諸住不斷。備云。如所知障于十地中地地別斷修道煩惱亦于諸地諸地別斷。而約究竟處說故言三住斷也。余地斷未究竟故言修斷資糧。基云。所知障地地斷。何故今言資糧耶。義云。雖斷自地由起后地諸惑此三處斷之。并后地自地永不行故。不同余地。不言資糧也。第三明清凈漸次中以合三慧為一。故伹十一。第四明攝前功德品中八法在此十三住中。功德品云。有八種法能具足攝一切大乘。一者菩薩藏教。二者即于如是菩薩藏中顯示諸真實教。三者即于如是菩薩藏中顯示一切諸佛菩薩不可思議最勝廣大威力之教。四者于上所說如理聽聞。五者如理思量為先趣勝意樂。六者趣勝意樂為先入修行相。七者入修行相為先修果成滿。八者即由如是修果成滿究竟出離。今此云謂于第一第二住中至聽受思惟者。種姓解行。二住中攝前五法于菩薩藏者。是八法中前三皆是菩薩藏故。生信勝解聽受者即彼第四。思惟者即彼第五。論實以后諸地非無此五。據謂上用增時分齊語。言第三住中得勝意樂趣向前行勝修行者。即攝第六一分。謂趣勝意樂為先。以初地中初得無相。趣向無相之前行。故得一分。言于余一切乃至有加行有功用無相住中得修廣大者。此攝第六一分。謂入修行相也。共初地通攝第六無相修。此即修習無相修。如此廣大非如初地得名前行修。于上三種凈行所攝菩薩住中修果成滿者。八九十地攝彼第七入修行相為先修果成滿也。如來住中當知獲得究竟出離者。攝彼第八即由如是修果成滿究竟出離。第五明以大類小次第相當。聲聞有十二住。景云。一是種姓即在未發心時本有種姓。二在七方便。三在見道乃至初果。第四戒學。第五定學皆在進斷欲界修惑方便道中。第六在斷上三品惑。第七在斷中品三惑。第八斷下三品惑。此三是慧。第九已得四根本定與彼無色為加行道。第十是三無色。以三無色有真無漏舍一切相名無相住。十一從斷非想九無礙及得滅定。十二是阿羅漢果真實諦。攝論疏中亦作此判。以小乘十二但類菩薩學地十二住。不取第十三如來住。釋家又解。依未至定離欲初禪初禪方便道名第九。以四根本禪為第十。以舍欲界種種非法相故即取四空乃至非想。第九無礙及得滅定為第十一。無學為第十二。前八如故。泰云。初住是五停總別解脫分善。此就習種姓說。若解性種亦通無始生死。第二住是暖等四位與見道為加行也。第三在真相見道戒定慧三學位者得初果已后起勝進道時為欲修惑。復修習戒定慧三學則為三住也。后之四住大同釋家又解。基云。如諸聲聞乃至第四住亦爾者。此中聲聞非得初果住時如菩薩第四住。菩薩第四住在第二地離初地故。今準聲聞在初果進趣心中為論。故與菩薩相似。又住果時亦得類菩薩以戒得初果亦有故。何故要似菩薩屬初地時名第四住。前解為勝。失所傳故。其下心學慧學準此在進趣心應知

　　第三持究竟瑜伽處

生品第一者。菩薩地四處此為第三。由前隨要便得究竟攝利自他故名究竟瑜伽處。有五品。攝生為初故言第一。就五品內。初有三品辨自分行。次有一品辨勝進行。后有一品對行辨果。前中有二。初有二品正辨自分行。后之一品辨行所依地。前中復二。初明五生利眾生行。后明六種攝眾生行。前中分三。初舉數列名。次次第解釋。后明五生攝生用盡。解除災生中。先問。次解。后結略指廣。解中有二。初辨息除現在五苦。后辨斷除邪見惡行。五苦者。一饑饉。二疾病。三兵甲。四怨敵。五治罰。言持有神驗諸明咒力攝受廣大良藥王身等者。以愿力復以咒力攝受自身支節上下皆成良藥。分割施他除他疾疫。增上中基云。謂初住作一天王。二住四天下。乃至第八為小千界王。第九為二千世界主。第十菩薩生摩醯首羅天即凈土。其實在下二界間。以無漏業生故名究竟上。此據未得竟法界受用為論。景云。具應言摩訶。摩訶是大。醯首羅此云自在。最后生中。或生波羅門大國師家等現等覺者。景云。是變化身行相成道。若實報身最后生者。其身妹大生大蓮華量同法界。基述三藏言。有經言。佛告慈氏。汝波羅門家生。我剎帝利家生。我是右脅而生。汝是頂上化生。我受八十。汝年六萬歲等。此則有經與彌勒經相違。勘問。攝生周盡文云唯除凡地菩薩受生此取有智菩薩為五生者。有二釋。一云。唯取入于十信已上乃至十地為此五生。不取十信已前外凡種姓菩薩所受生也。二釋。唯取大地有智菩薩為物受生。不取地前凡地菩薩。以于眾生未平等故。初地至七地來所受五生通于變化。八地已上唯變化生。三藏存后釋好

攝受。亦前明為物樂受五生。于五生身以六種攝攝益有情。次明攝品。就中初明六種攝受。于中初開六門。次依門釋。后明六攝義周盡。第二明攝受時難。于中初明遇十二難事。后明能治此十二之善巧方便。于中文相難可取別。基法師云。初之十一句次第各對一所治。第十一為釋上第十一第二艱難之事。論云。或于其中應觀輕重。如其所應而作方便者。即前第一。可知。或于其中應審簡補特伽羅即第二。由審簡擇前有情故柔軟美語自不起惱。或于此中攀緣勇猛攝受因轉者即第三。雖物鮮小運心攀緣薄布今遍起攝因。若發正愿者即第四。雖無力能普為營事。但發正愿后有為時普為營助。或于其中間制御其心不令流散即第五。諸受樂者多著放逸攝心不散能離流散。或于其中安狂其心者即第六。無能利生安心恭作后當果心。猛思擇者即第七。起思擇心可攝不可攝舍之。不生厭倦而自安忍者即第八。可知。或于其中而行放舍者。前釋第十言。于此物難舍故不應生戀而取施與之。或此釋前第七此生可舍前猛利思擇。合釋第八。或于其中發勤精進熾然無懈者。次第卻釋前第九。可知。若以此前行放舍卻釋前第七者。此即合解第九第十。或于其中善巧方便釋前第十一對治。可知。而正修行者釋前第十十二。可知。或有釋。前對治如前配。或于其中安住其心下乃至而自安忍來解前第六對治。或于其中而行放舍釋前第七句對治。或于其中發勤精進熾然無懈者釋第八第九第十三句。此中精進為一。熾然為二。無懈為三。如次為三。或于其中善巧方便而正修行合釋十一十二。如前釋可知。若依地持。此中能持有九句。不可依勘。雖有多言而未為決。今更釋之。新舊二論皆如次第有十二句治前十二難。謂此中初云諸菩薩遭諸難事或于其中應觀輕重如其所應而作方便者。舊論菩薩于諸眾生不觀輕重而為方便。此即治前第一難。第二云或于其中應審揀擇補特伽羅。舊云或察于人而行于非。治前第二難。第三云或于其中攀緣勇猛攝受因轉。舊云或勇猛方便為造因緣。治第三難。第四云若發正愿。舊云或修正愿。治第四難。第五云或于其中制御其心不令流散。舊云或凈信心。治第五難。第六云于中安住其心。舊云或專心。治第六難。第七云猛利思擇。舊云思惟觀察。治第七難。第八云不生厭倦。舊云不倦。治第八難。第九云而自安忍。舊云或時柔軟。治第九難。第十云或于其中而行故舍。舊云或時行舍。治第十難。第一云或于其中發勤精進熾然無懈。舊云或時精進。治十一難。第十二云或于其中善巧方便而正修行。舊云或時巧方便。治第十難也

瑜伽論記卷第十二(之上終)瑜伽論記卷第十二(之下)(論本第四十九至五十卷)

　　　　釋遁倫集撰
論本第四十九

　　地品

攝益自他階級名地。前明生攝二品是行。行必依故次明地品。文中有三。初明攝十三以為七地。二明初地離惡趣因緣。三明十種凈修地。前中云第七一種菩薩如來雜立為地者。前明第七唯在第十地。今何以通取有。據實通在佛中。前唯約因位。故略不明佛也。今實錄之。故兼取佛。無加行乃至墮在第三決定中故者。景云。前功德品中明三決定。一種姓決定。有種姓者必成佛故。二發心決定。發心已后必定不退故。三無虛行決定。此三決定位地難知。十信已前名種姓。十信名發心。十解已去名無虛行。此中論文既說八地名第三無虛行決定。即知前之七地名發心決定。地前總名種姓決定。以其他前未有無漏現行但有成熟無漏種子故。基云。發心決定謂入初地。今第八地名不虛行決定。有釋此第三謂在初地。今取前解如顯揚文。在初地謂得自在時。又釋此第八地第三僧祇。如異熟住任運起行故。更無有漏心隔名決定云也。第二明離惡趣中。云百一十苦。如第四十四卷。言一切有情諸惡趣業以凈意樂悉愿自身代彼領受者。凈意樂有二種。一無漏謂入地上。二勝故名凈即此地前者是。第三明修諸住能凈十法。于中初牒前起后開列三竟。第二依章次第別解。第三總結。如前住品所說信等能凈修治諸住十法者。此牒前也。今于已下明起后也。安立能治所治者是一章門。略義者第二章門。次第者第三章門。后依此三解釋可知

　　行品

上來三品辨自分行訖。次此一品辨勝進行。依地起行。故地后明行。行有四種因以標名。文中有三。初通明四行。第二偏解波羅蜜行。第三重解四行。前中又三。初舉數列名。次釋。后結。釋第一行中有三番。釋初云前說六種波羅蜜多等者。前說六度品也。其方便等四是前六助伴。此為一番。言如前說十二行相方便善巧者。謂如前菩提分法品中明內六外六十二種善巧也。五種大愿并如彼品。其實十愿。據勝者論故云前五也。十力方便。如力種姓品也。安立者。謂安立教。次辨二智差別。第六緣真第十緣俗。此為第二番。復有異門謂無量智名方便者。或取四無量相應智或前五無量智為方便體求后后智殊勝性名愿體。此文分明說智希求名愿體魔不壞道理名力。力還是智。如實智境名智。此為第三番也。釋第四行。云如前所說二種無量一所調伏等者。問曰何以取此名成熟有情行。義曰此所成熟也。由有此故起行成熟之故兼取也。第二偏解波羅蜜多行中有三。初解波羅蜜義。第二由三因緣次第建立。第三攝彼六度以為三學。就初解義中。基云。有二到彼岸。一時到彼岸。謂三大劫。二體到彼岸謂知如在因染故未顯。在果明顯故名到彼岸。三菩提岸。二乘名因不名員果。大菩提名果到彼岸。三藏又云。此有四。加善根到彼岸大乘善根而勝二乘也。故此中論云過余一切世間聲聞獨覺善根者。若即準此下論文唯有前三者。以善根能得妙果不取善根為也。就解第二門中初開三章。后依章釋。當知所余波羅蜜多即此所攝者。六弊故立六度。當知后四度即前六攝。如相續解脫經中。行別相攝方便度是前三伴。愿度是精進伴。力度是定伴。智度是慧伴。若依地經。后之四度通伴前六。即前六中善巧攝生名方便。能增上進名之愿度。魔法不動名為力度。差別異知說名智度。即前六攝不復別論。據實如地經。相續解脫經據義增勝為論也。第三明攝六以為三學。前四為戒學。施為戒資糧。戒為自性。忍為眷屬。精進為守護。后二為心慧可解。上來三段總是第二偏解度行。自下第三重解前四。以四解四如其次第文相可知

　　建立品

上來雖復通論因果。多分明因。自下對因辨果。大劫勸功。須有果遂得果成滿求遂本心。建立所成名建立品。文中。初辨佛地功德。二品末通結前來所辨因果。前中。初列十一功德法門。第二隨別解釋。第三總辨。依如來住者十三住中如來住也。及依如來到究竟地者。七地中第七一分也。地住雙舉。攝義圓也。釋相好中文分有六。初到相及隨好名數。第二得滿分住第三明感相好因緣。第四明修證位地。第五相名廢立。第六挍量優劣。初列名數。準諸經論辨丈夫相非為一概。且對廣論略述離合。廣論腳分足跟趺以為二相。四佛足跟員長端嚴直。七足趺端享兩邊端直與跟稱[跳-兆+鬲]。又分一孔一毛為二相。十一孔生一毛。十二身毛右旋。二十肩髆滿充。即總肩髆以為一相。十八身廣洪直相。即總身不曲及洪直以為一相。又分第二十二相為二相。二十三具四十齒相。二十四齒齊平密。二十五牙齒鮮白有光明相。即總此論二十三二十四相為一。二論相望可有四句。一此合彼離如跟趺等。二彼合此離如身不曲等。三彼此俱合如七處滿等。四此彼俱離除上三句。頂上烏瑟膩沙者。是重頂骨。如來冠發中有重頂骨。存其梵音名烏瑟膩沙。隨好中。云上下齒鬘等者。上下齒如冠華鬘。并皆殊妙也。[齒*虛]齶為一。舊論分二者謬。角鬢兩耳為四者。舊論云兩鬢兩角兩耳故即為六。今角鬢各一。分耳為二。故為四好。第二得滿位中。此文分明說從初地已上即得相好漸漸增勝。乃至坐菩提座方乃證得余之十行功德。若圓滿者至佛方得。若下劣者先菩薩時亦已成熟。言又此一切菩提資糧略有二種謂去菩提若遠若近者。謂未得相好名遠即住地前。若得相好名近謂得入地以上。何以得知者。即次前辨入凈勝意樂地諸相隨好已得異熟。故知地前不得實報相好。又此卷后文云相好若對種姓地唯有種子依身。在解行地修彼方便。若在勝意樂地乃名為得。諸上地名清凈。在佛地得善凈無上。第三明相好業因中。先標說意。道理一切凈業得滅相好。由無差別而隨樂說業差別。次正辨業因。于中有二。初廣建立。后略說。廣中有四。一明六十三業感于相好。二唯凈戒感于相好。三辦合立。四總結。言唯一住故者。唯一寂處也。依一友故者。依友為師造此業也。或同一住處。共相攝受。同一師學。如水乳。為斯義故身諸毛孔各一毛生也。就略說中謂總依分品四行能感相好。彼說四行。一善修事業。二方便善巧。三饒益有情。四無倒回向。就初善修事業曲有四種謂決定修作委悉修作恒常修作無罪修作。今直就初善修事四種以明能感一切相好。于中決定修作能感一相。委悉修作能感九相。恒常修作能感五相。無罪修作能感余相者于此修內開為八句。一無損加行感二相。二次第應時加行感一相。三歡喜凈心現行諸善感四相。四不依稱譽修善覆藏己德感一相。五所修善根回向菩提感四相。六修善無厭無劣加行感二相。七于諸有情以利益心平等瞻視感三相。八于下劣善不生喜足起勝加行感一相。如是總數三十三。以闕第十四身諸毛孔一一毛生如紺青色螺文右旋。重感十五身皮金色。二十二齒齊平。故其若加一合二。還成數三十二也。第四修證位地。即有五位。一種姓唯有相好無漏種子。二勝解行地十解已去學作空觀為能得無漏之方便也。三增上意樂地。現起無漏資重有漏感勝異熟。四上地轉勝。五佛地無上。第五相名廢立。如是諸相是有色故。三品眾生易了知故。立為相。余不共法以難了知故不立相。又即如是三十二相與余功德所依能任持故偏名為相。由極殊勝令身端嚴故名隨好。第六校量優劣。先辨校量。后乘明三無量。言大法螺相者。前二十二相中無法螺相。法螺相者即是如來咽喉中霜佉四大其形如螺。從此發聲遍無邊界最極圓滿。所攝自體者。前說相好及相好外眼根耳根鼻根身根苻根四塵并是色蘊所攝自體。從于無量福德資糧所感。四清凈中。一所依凈。謂煩惱品粗重氣習永滅者。此據受用身。又于自體住舍中自在而轉者。此據變化身也。此中兼取煩惱粗重習氣永滅。如對法第十四唯有取住舍無前永滅習氣等。即此菩薩地解功德品中亦同對法。此有何意。此中據攝法周。彼中據有為凈不取無為凈。據實通有無為。第三心凈。謂一切心粗重永滅故者。明定清凈。由粗重盡入住無礙。此明離過。又于心中一切善根皆積集故者。佛甚深定善根積集。此明定用能攝勝德。第四智凈。諸佛四智皆得清凈。已離無明粗重。此明智體離過。無礙自在者。辨其智用攝勝德。解十力中。文分為二。初別分別十力緣境。二后卷初總作七門分別。前中先列名。后次第釋。依下決擇十力以如量為體。依后卷初出自性言謂總五根為其自性。由慧勝故但言處非處智力等。不言信力及余力等。以緣十境即名十力。從境為名。釋初力中先別解十一句。后總辨略義。初文即釋經中十一句義。若準下釋大及仙尊位分為二句者應云十二句。今準略義可是十一句也。所謂如來。處非處如實．知．第一．力．成熟最上涅槃．大仙尊位．自智．轉梵輪大眾中正師子吼也。言凈不凈果不平等因與上相違是名非處者。自在天不平等因非生果處。遠離一切增上慢智說名如實者。世尊遠離未得謂得增上慢智。故名如實。此即釋上諸有所說一切如實故名如來。若一切智等指下。此復轉釋向前遠離一切增上慢智。如前菩提品說。次解第一。次解力義。此上釋經中如來處非處第一義也。已下釋經中處非處力境界。余文有五句。一所應得即是涅槃。二能得方便即八支道。三自證滅道。四為他開示名轉梵輪。增語是名。謂諸如來有是梵名說名為梵。最初轉從此已后余復為余已下展轉化導遍諸有情。此解輪義。五世尊自顯墮在諸佛說法大師圓滿攝故。能說正道破邪道。于道怨敵無有怯弱。為伏他論宣揚自論。故名師子吼。以要言之已下第二略義有兩番。初番云利行滿即上涅槃大仙尊位自知。利他圓滿即上轉梵輪以能顯發辨了施設開示。二利圓滿不共故名大眾中正師子吼。亦可十一句中上之九句若自利圓滿。后有二句名利他圓滿。第二番云復有異門此中略義謂所應得等者。結前五義。一所應得即上涅槃。二勝方便即上八支道。三自知滅道。四轉梵輪。五于眾中正師子吼。業力中。初釋后結。釋有八句。第三知四法受。廣如自利利他品中說。結中云。一切分位者。謂四法受。加行差別者。謂有益無益等。定力中。初辨所知。后明能知力體。所知有四。一知等持等至所化種。二知障治。三知假立。四知清凈。有四靜慮有八解脫者。總舉所知。即由如是乃至皆能成辨者。知定功能。若隨彼彼乃至名等持至者。等持色類差別有十一。等至有六。廣說如三摩呬多地。如說乃至廣說者。引佛說證。以定力故放光普照。聲說普聞。準阿含經佛或有時為化梵眾。往彼天上身顯勝光。口宣妙法。諸梵見光。聞其所說不睹其形。如是如來乃至除此無有若過若增者。此明如來依靜慮故能有成辨。亦是定力所緣之事。如來于此靜慮所乃至等持等至者。釋上引經作用及以結文等。偏說如來依靜慮意。如來于此靜慮所作種類多住如實故。唯說靜慮所攝解脫等持等至。不說無色定中解脫等持等至。第二解障治。靜慮解脫雜染有二種清凈有四種與上相違應知其相者。雜染二種中各有二故四。初染二者。一無巧加行。二諸蓋現前。第二染二者。一自地煩惱纏。二自地隨眠。治此四染故清凈有四。第三假立。謂依靜慮等引發種種功德。隨彼功假立名字。第四清凈可知。如來于此已下明力能知也。如所成熟修圓滿乃至名諸根勝劣者。此明根力所緣境也。此中唯明入道根故但說信等五根。若通說生死根即二十二根。皆是。故婆沙說根力通四念處。若從他信乃至種種勝解者。此明勝解力所緣。如此勝解或從他信或自觀察。即成三品愛樂。印解決定。名為勝解。舊名欲也。次明界力。緣于種子種子界。余處貪等行差別有八萬四千。今說大數故言八十千。舊論云八萬四千行。若即如是諸趣入門乃至如迦羅摩經等廣說者。此明遍趣行力所知。有四。一知歸趣順觀行。二知罪福不動業趣五趣之行。三知朋黨各各趣順相違見行。四知余一切品類差別此世他世無罪趣行。謂知三乘及不定性于三世中起趣涅槃無罪之行。問。此遍趣行力與處非處力有何差別。答。處非處力知境即寬。遍趣行力但知諸行能有所趣。處非處力非唯知此。亦如余法。所謂大海渧數大地微塵一切有情諸心所念。又知七寶真偽等事如是無量。梵云迦羅摩。此云時。外國別有時經也。宿住力中。先總標舉。次別解。后略結。八言說句六種略行者。泰云。略說六行故云六種略行。舊云六種同行者。同義與略義相濫。故謬譯也。八種之事可為言詮。故言八言說句。景云言說所詮廣即無量略有六行。于八言說中。后三合一同是壽量。故但有六。言是故唯于如是品類發起隨念更無有增者。明宿住力隨前起念更無余境。問。宿住力亦知自他過去無漏滅道不。解云。今此論中文雖不說。道理亦知。如法華說。過去有佛名威音王成正覺等。言若言說行所有行相者。即是所說六種略行。若言說句所有標說者。即是八言說句。及即于此隨起憶念者。正明宿住隨念力知。次明死生智力。亦名天眼力。于中先約天眼力釋。后就死生力釋。此中靜慮說名天住乃至名為天眼者。所修得眼從彼靜慮亦名為天。故名天眼。三藏云光明故名天。天是光明義。下釋經中。極清凈超過于人二句。次釋死生智力。于中初明死生時所見好惡色相。后明由善惡行往苦樂處。于中分二。初明往惡趣。后明往善趣。前中。初廣釋因果。后總結之。所有壞戒者。身語惡行及彼等起者。意惡行也。及住彼意異品類者所成邪見等者。及住外道異品類者所成邪見誹謗賢圣。為欲開示那落迦相等者。為欲開示有情令生落迦想故。經中說墮險惡趣。為欲開示自性體事等者。為正開示地獄體事故經復須說那落迦也。結云當知此中若由此生者。惡行邪見等。若得生已受諸苦惱者。正生惡趣也。若受苦已復起所余自業所作種種眾苦者。生地獄中受先業苦已。復起余業招眾眾苦。與上相違已下。第二返顯法善趣。漏盡力中。云于最后有說名內證。第六神通者。景云。阿羅漢人得漏盡通住最后身說名內證。佛漏盡力亦于金剛心后佛智起時說名內證。遠師云。我生盡等四。如實知道是證智。隨義說四。即初起證智時得盡智故名我生盡。得無生智故不受后有。成實亦同第五十卷

上來已別解釋十種力訖。自下總以七門分別。初頌長行列其七門。后依七門次第解釋。初自性可解。第二十力分別中。遠公云一約時辨力。于十力中宿住知過去。天眼知未來余七知三世。其漏盡通應當分別。若就自身現證漏盡得知現在。道理所知無為不墮三世。論主擇滅就人。故通三世。二約法辨力。于十力中初力最廣總知自體。第七亦爾知不凈等是知自求。知無我法名知共相。其漏盡力見有除暗能知自相。證空漏盡能知共相。余七知自道理。十力亦知無為。論欲就品類辨十力故不證無為。三約人辨力。十力皆緣一切有情。于各別有情知利益方便。景師云。三者能分別知諸有情身差別體事。今解新論事義即舊論利益也。言若就如來多所安住等者。諸佛對機住力即異。第五明作業。業力中云。及能降伏施福移轉種種諍論者。遠公云。或計施有福。或謂施無福。名施福移轉。道理遍伏一切罪福諍論。施者多故偏論也。景師云。如有一人故往禮菩提樹及以布施。有人不知。即用金銀買取彼人禮菩提樹布施功德。又有人言雖買不得。種種諍論。今佛業力降伏此等巧知諸業。自作自受無買賣事。定力中。言三神變者。一神足神變。云現種種令他生信。二記心神變。即他心通記。說有情善惡心念令其歸伏。三教誡神變。即漏盡通。自證漏盡復為他說令證漏盡。及能降伏等者。即前神足神變降伏不信。他心神變降伏憍慢。漏盡神變降伏有情煩惱相違異品怨害諍論。界力中。先略標其相。后廣辨教授。前中云。能如其根者牒前根。如其意樂者。牒前勝解。如其隨眠者牒前種子界也。依彼趣入門中無倒教授如應安立者。依彼有情或初趣入五停觀門。或有趣五趣行。或有趣入朋黨異見行門。或有趣入三乘圣道行門等。如應安立此教授門即是遍趣行力所緣。但今說知界差別故乘辨之。就廣辨中分二。初教聲聞指如聲聞地。第二明教菩薩。于中先問。次解后結。初業者。景云是十信也。昔遠師云。等持資糧已下總無教像。不及前釋。資糧有十一。一凈持戒。二得善友。三守根門。四食知量。五損睡眠。六具善尋。七具信解。八具行者分。九具解脫處。十離三障。十一舍執著心。廣如成實論。今云資糧。總攝彼十一。解中有三。初發觀行。次觀攝受。三教不舍。前中先教方便。謂諸如來乃至于內寂靜來是也。次明教根本觀行。于中初人空觀。后教法空觀。初云如理思惟汝之父母所為立名乃至于此有中如是言名想施設假立言說轉耶者。汝依父母師僧為汝立名。即隨此名執有實我。汝應思惟為離眼等六處別有自性真實之我。或離色等外處或雙離內外及離中間有此我體。于中有我如是名想施設假立言說轉耶。如是教觀離內外處都無有我名于中轉。汝既如是正思惟已當于此法都無所得者。汝思惟已當知于此六處法外都無我體而可得也。唯當如是如實了知但于客法有客想轉者。勸彼了知但于因緣假有之法有假名轉。無實有我者名字隨轉。自下教法空觀。先眼空。后類耳等。若于爾時于自己名唯有客想已生已得者。牒前父母為立自己之名唯是假名已生已得無實有我。言復應在內如理思惟乃至除此無有若增者。制立眼若為一事也。名想施設總是眼名之差別也。及此唯事于中假立名想施設是第二事。唯有依他眼根離言說事于中假立眼等名字名不能及。若尋眼名執有眼體是遍計所執畢竟無體故說眼空。言于此眼中所有制立眼名想設且非是眼者。復明名下所詮無有眼體。今時且明眼名非眼故言所有制立眼名眼想且非是眼言此唯有事于中假立眼名想等當知自性亦非是眼者。此唯有彼言說之事于中假立眼名想等。當知名字眼自性亦非是眼。此立宗也。下問答辨。何以故者。何以眼名所說非眼自性故。非于中乃至少有眼覺而能轉故者。尋名執眼。非離眼名生于眼覺。明知離名無眼自性。此順釋也。若有此事乃至但于此事有眼覺轉者。若眼名下有實眼體稱眼名者。但緣眼體應生眼覺。何須更待眼名方生覺。然無如是乃至眼假施設者。客猶是假。是故此中唯于假立法相理中假立眼名想施設。無別所詮眼自性也。汝既如是乃至當得者。汝既思惟內眼知無。應思眼名唯是假設當生當得。上明眼空。下類耳等。知于其眼如是乃至唯有客想當生當得者。以眼類余耳等隨言說性畢竟無體。又就見聞覺知隨彼尋伺執等諸法。當知唯有假名當生當得無有實體。次明于前觀行勸其攝受。如是乃至獲得無倒心一境性來是也。下第三勸勿舍離。如是汝等乃至究竟出離來是也。當知已下。第三結。文有三。初正結名。次明三世如來皆同施設。后聲聞若覺此觀疾得通慧。若能于此如實通達者若觀人空得入苦忍諸法現觀。若能回心雙觀二空便能獲得初地現觀。遍趣行力中。云能出離行者。五度觀等。不出離行者。趣五趣行等。第六明次第有三。初明第中云與其教授。令彼趣向世間離欲令彼獲得如實之道者。景師云。世俗靜慮無顛倒故名如實道。有釋如實道者是出世間道。故華嚴云。為色界眾生說出世道。舊論云。以禪解脫三昧正受智力。先教眾生心世俗道離欲。后得出世間道離欲。次起宿住隨念智力乃至凈修已者。牒前第七遍趣行力。令彼有情于所趣入門正修加行攝住心已凈修行已。言為說中道至當斷執著。由宿住力知彼有情過去因緣令離常見。死生智力知彼未來當后受身今離斷見。言為令永斷煩惱從此后起漏盡智力者。起漏盡力為彼有情說法令彼盡漏。言若有乃至起不作作者。起不作煩惱之善作也。言增上慢者令其舍離此增上慢者。未盡諸漏謂盡諸漏。增上慢人由漏盡力令彼舍慢。第二次第。云普于一切緣生法中觀察最勝妙法住智者。處非處智力知愛非愛果住善惡因中。故言妙法住智。次起業力觀在家分至修證差別者。自業智力知在家人曾當現時修因證果種種差別。如是觀察在家分已乃至如實觀照一切世間者。業力觀在家分已。起靜慮解脫智力觀諸靜慮名觀出家。以色界定離于五欲名為出家。謂觀色界有漏靜慮等非出苦道。知諸世間無救無歸由大悲故以其佛眼觀照世間。既觀照已乃至其心趣入者。次起根力。現前知已便于說法其心趣入者。識根授法令心趣入。次復如前所余種種勝解智力等事者。從前根力次起勝解力等次第如前。第三次第。云觀察一切緣生法界者。初力知彼三性因果名緣生法界。即知五無量中法界無量。次起業力乃至諸果者。業力知彼緣生諸法假立有情自作自受。即知有情界無量也。實觀察乃至而教授之者。次起定力。既教授已次起余力等者。起后七力不異于前。第七明差別。亦有差別亦不差別者。基謂如處非處與自業以觀善不善因故名無差別。但觀善不善業能感愛不愛果是處非處。自作善業自受善報名自業力。故有差別。余下準此應知。景云。初力者善惡業得愛非愛果此直知因果也。業力兼知造業受果假人。知假人故不同初力亦有差別。同知業果亦無差別。第二對第三。知彼假人能修靜慮意樂即彼能入是由業力。若知即依靜慮現三禪支教授有情由靜慮力。第三對第四。取彼信等俱生定。定是靜慮力。若正分別耎中上根名為根力。第四對第五者。若由諸根取彼意樂此由根力。若正分別意樂差別由勝解力。由此乘辨六種意樂。初二一對謂不出離及與出離。次二一對清凈遠近。后二一對謂現得涅槃當得涅槃。第五對第六。若知勝解熏成自類相似種由勝解力。若正照取種子差別此由界力。因明種子有四。第六對第七。若知種種界類所起行跡趣入此由界力。若正分別行跡趣入由遍行趣智力。第七對第八。知于前際五停五趣等一切趣因由遍行趣智力。若知前際八言說句六種略行由宿住力。第八對第九。知依于前際先造諸業故令有情后際死生由宿住力。若正觀見后際生由死生力。第九對第十。若知有情自斷漏事未得究竟故于后際受生相續。由死生智力。若知有情自斷漏事已得究竟心善解脫現得涅槃由漏盡力。言那羅延天者。泰云此翻力壯也。天有那羅延力故言那羅延天也。有釋摩醯首羅名大自在梵天。祖公名那羅延。梵王名梵世。四無畏中。分文為五。一總標指經。二開列四種。三對難辨相。四立所以。五教起因緣。列四種中。先總明四處佛自稱嘆。后別列四處。謂自稱言我所知障斷于一切法現前覺了即一切智無畏不共二乘。煩惱障斷證得漏盡此共二乘。即漏盡無畏。為求脫苦者說道能出苦應當修習。即于向前出苦圣道有諸障法勸令遠離。對難辨中。于前二處而興難。云佛前自說我具一切智。如自弟子夏安居竟。從諸處來而便問言。汝同住安樂不。乞食易得不。此即不知故問無一切智也。復自稱我諸漏盡。而愛語羅睺似有其愛。呵罵提婆似有嗔恚。既有愛恚知漏未盡。此前二種于佛身謗難。于后二處而興難云。前第三說道能出苦。如阿羅漢得道滿足。而有蛇嚙疾病等苦。將知道不出苦。前第四說涅槃障道。如預流果人已得道竟。仍有妻子等愛。加倦等恚。將知煩惱不障圣道。故云前后乖反墮非理相而興謗難。謂于世間已下通難無畏。先總說意。佛對世間有明見無明見。有他心智無他心智。諸大眾前于此自稱嘆處能為對治諸謗難中都不真實道理能為難相。故云都不見有如實因相。次別通四難。如通初難云。師弟別夏今來參我。所須慰問。非謂不知而問于彼。通第二難。眾生入道藉種種緣。提婆剛強故須粗語調之實非嗔恚。羅睺調善故須耎語化之實非愛結。通第三難。羅漢道漏盡未生苦。畢竟不受現身病苦。酬于前業仍得受之。通第四難。煩惱障道有其二種。謂見道煩惱障于見道。修道煩惱障于修道。初果已得見道見道煩惱畢竟不行。未具修道所以仍起妻子等愛。次明立四所以。何故無畏但立四種。答曰。若隨所治怖畏無量能治無畏亦有無量。今隨自他智斷興難。為通彼難故略明四。此中前二無畏通前二難即是自安名為自利。后二無畏通后二難是安弟子名為利他。次明教起因緣。此中如來若自稱嘆我今現覺諸法故成正覺。當知為引菩薩令其趣道故。若自稱嘆一切漏盡。為引二乘性人令趣證故。若復稱嘆道能出離煩惱障道。當知為引等趣三乘諸有情故。問。若佛稱嘆道能出苦煩惱障道引等趣三乘有情者。何故大乘中但言為菩薩不言為聲聞障耶。小乘經中但云為二乘說不言為菩薩耶。為通此難。故釋意云如來所說大小乘經句義之內。一一皆言為三乘說后二無畏。而結集者聲聞藏中除菩薩言。菩薩藏中除聲聞言。三念住中。意謂佛于長夜欲令有情于我所說三藏教中隨順而住。而諸有情有順不順。是即佛心有遂不遂。不生雜染貪嗔無明。此是但據他御眾時如來希欲有遂不遂不生雜染。復由三眾差別建立。若彼一向順教正行不喜。若彼一向皆教起于邪行不憂。若彼眾中一分正行一分邪行不并生憂喜但住于舍。無忘失法中常隨記念若事等者。景云。凡有營造根本作事名事。若處者所游方處。若如者作業方便如其根本。若時者凡所逕時皆無忘失。羅漢威儀等心。由帶煩惱不調柔。所起身語或時失所。基云。若如者。即教化生之時隨所宜方便也順理故名如。又即如是方便故名如。一切種妙智中。景云。謂了知不善無記法簡擇舍離名一切種智。了知善法為他宣說名如來妙知。基云。若于不善無記法中無顛倒智知而不作是一切種智。若知善而作名妙智。前似后得智后言正智。其實無分別智不觀不善等法但作善觀故唯是妙智。其后得智是一切種妙智。又后得智二種皆有正智不然。上來即解十一種功德。自下總辨。總辨有四。一明十一功德成滿位地。二將最后成滿菩薩智慧對佛辨別。三明十一功德為十事利益。第四結其建立及不共。前云如是一切總名如來百四十種不共佛法者釋已總結。下明滿位。言即于此中至極善清凈者。此據成滿菩薩變化身相好。謂從都史多天降生人中。相好極善清凈。若時乃至金剛喻定者。十地后證金剛喻定資糧極滿。爾時若為無師自修菩提分法。從此無間乃至悉為無上者。此據成滿處說言佛頓得。理實諸德從初地來即漸漸得。到佛方滿。依發悟至證入一切如來行如來地者。景云。心意流轉不住如車法喻并舉名為意車佛意車滿超諸菩薩。基云。以意業能有運載調廣義故譬于車

第二辨差別中有其八喻。前五及第八辨智差別。第六辨身。第七辨心差別。故后結云妙智身心有大差別。第三明十一德能作如來十種事業。以合相好為一事業。故唯有十。言由前所說乃至四無所畏所能成辨者。此解第四事。于前四難如次知見解了。故能答四問也。亦可通云于一一難知見解了。第四結建立及以不失。依此住此者菩薩依此佛功德仰學修習故名依此。住佛因行希求佛德故名住此。下明不共有二義。一者大悲等四法二乘都無小分相似故言不共。二者余德雖分得似皆不圓滿故言不共。上來品中正辨佛地德訖。自下通結菩薩地所說學道及果。于中。初結此地具明因果為教依處。次釋地名。后嘆論勸持。前中。顯示道及果名菩薩地者。景師有兩解。一云前菩薩地初列十法中。持學唯因。第十建立唯果。余通因果。二云建立品唯果。位之與地通其因果。余唯是因。基云。學道謂智。果謂如境。又前地有為名學道。后地有無為名學道果。具說乃至實依處故。向明學道及果是一切種菩薩藏教真依處也。次釋菩薩地有眾多名。謂此地名菩薩藏本母。以具攝大乘因果之義。故亦名攝大乘也。煩惱業苦名為壞路出世對治名不壞路。下嘆論勸持。謂若諸人天于菩薩地信解受持廣為他說所獲福聚如于佛說菩薩藏教樂聞受持開示稱贊獲福無異。何以故。以菩薩分別顯示佛說菩薩藏經。略標廣釋令他解故。又由菩薩地開示三藏令多有情受持讀誦。如說修行經于多時。像似法不興。正法不滅。若于爾時像似法興能引實益正法速滅。是故受持菩薩地得福無量也。昔遠公言略有九人得大功德。一信二解三樂聞四受持五修學六書持七供養八恭敬九深重。此九人福與華嚴中十信菩薩樂聞業者宣說十地功德無異。彼有何德與彼等者。如彼經云如一切智集諸功德。一切智功德門品亦復如是。若人聞者功德亦爾。彼文意說如佛地集德無邊。十地法門功德同佛。有人聞者德同地亦即同佛。

第四持次第瑜伽處者。菩薩地有四瑜伽處中。初瑜伽內明種姓發心及行方便合有十八品。是所學法。第二隨法瑜伽。明能學之行者。其四品。謂相分．意樂．住行。第三究竟瑜伽。是行成得果。是瑜伽之果。有五品謂生攝地行建立。今第四持更無別。但辨向前二十七品。及菩薩品內法門前后次第。故云第四持次第瑜伽處。

文中。先結前問后。第二正辨次第第三總結。就正辨中。言謂諸菩薩要先安住菩薩種姓乃能發菩提心者。即結種姓品及發心品。既發心已方正修行自他利行者。此結行方便持內自他利品。于自他利正修行時得無雜染方便者。結真實義品。無雜染故。得無厭倦方便者。結威力。以此品中明求諸神通得無厭倦故也。無厭倦故得諸善根增長方便者。結成熟品。得增長已能證無上正等菩提者。結無上菩提品。此結行方便持五品七法也。又于如是自他利加行乃至得大菩薩中者。牒前所結五品也。將修行時先于甚深廣大正法安立信解等者。此結學之方法力種姓品。于彼品中有其六法。一勝解二求法三為他說四法隨法行五八種教授六種教誡六方便攝三業。今言信解者。結第一勝解。訪求正法者。此結第二求于正法。廣為他者。結第三為他宣說。亦于正行自能成辨者。結第四法隨法行。于成辨時若由此于此為此應行者。此結第五八種教授六種教誡。教授中。言或由菩薩或由諸佛而能教授。故言由此。于教授時。先審察彼心根欲性。故言于此既識根已教修五停。治偏增病。故言為此。言即由此于此為此而行者。結其第六方便所攝三業。上來六句總結力種姓品。由此于此為此行時如令福德智慧增上所應行者。即如是行者。結六波羅蜜品。福德智慧既增長已于不舍離生死方便能正修行者。總結四攝品及供養親近無量品。即于此中乃至正行圓滿者。此結菩提分法品。于彼品中有其二頌。總明十五法門。初頌頌九。后頌頌六故。彼頌言慚愧堅力持。無厭論世智。正依無礙解。資糧菩提分。止觀性巧便。陀羅尼正愿。三摩地有三。法嗢柁南四。今言即于此中正修行時能行生死無雜染行者。結初慚愧也。即于此中正修行能于自樂行無著行者。此結第二堅力持性也。即于此中乃至無厭倦行者。此結第三心無厭倦。由于生死無厭倦故乃至得無所畏者。此結第四善知異論。言善知論已乃至善知世間者。此結第五善知世間。如是菩薩至訪求正法者。此結第六依法不依人等四依也。既訪求已堪能善斷一切有情一切疑惑者。此結第七四無礙解。如是堪能斷他疑惑乃至漸得圓滿者。此結第八資糧。既圓滿已至能勤修行者。此結第九菩提分法也。于修方便能正了知者。此結第十止觀也。即持如是正勤所修回向大乘不求二乘涅槃果者。此結十一性巧便也。既得如是乃至陀羅尼無礙辨才圓滿者。此結第十二陀羅尼及十三正愿。又解略不結正愿。為欲永斷一切障故精勤修習三解脫門者。此結十四三摩地也。即于此中乃至正行圓滿者。此法第十五四嗢柁。南亦名四法。即上來已結菩提分品訖。自下結功德品有二十五法。于中有其五頌。初頌頌七法。第二頌頌四法。第三頌頌五法。后有二頌頌九法。如是正行得圓滿已于一切有情及聲聞獨覺皆為殊勝者。將欲結后二十五法先牒前嘆勝開二章門。所謂正行功德殊勝者。總舉初偈七法以為正行為一章門。及可稱贊功德殊勝者。總舉后之四頌一十八法名可稱贊。為第二章門。故初頌云希奇不希奇。平等心饒益。報恩與欣贊。不虛加行性。今此開列章。先結初頌七法。言當知此中正行功德殊勝者。牒初章。菩薩為利自他勤修正行者名為希奇。用利他事以為自事名不希奇。二乘不爾者。此結七中初二希奇不希奇。由諸菩薩下此結第三平等之心。由起如是乃至常施恩惠者。此結第四饒益有情。不望其報者。此結第五報恩也。菩薩如是乃至欲令彼得利益安樂者。此結第六欣贊。由是利益安樂意樂常能起作不虛加行者。此結第七不虛加行。當知是名展轉引發正行功德殊勝者。結初章也。當知此中稱贊功德殊勝者。將結后門。故牒第三章來。菩薩于諸佛所獲得授記。非諸二乘等者。此起第二頌先結第三頌也。以先蒙記然后起行。為此義故先結第三頌第三頌中有其五法。故彼頌中諸菩薩受記。墮于決定中。定作常應作。最后最為后。今言于諸佛所獲得授記非二乘者。此結第一六種授記。得受記已便能安住不退轉地者。此結第二墮于決定中。授記有三。一種姓墮于決定。二發心墮于決定。三者不虛修行墮于決定。言安住此中能于一切決定所作者。此結第三決定所作。決定所作彼說有五。謂一發心決定。二哀愍三熾精集四于明處方便修習五無有厭倦也。恒常所作獲得堅固無忘失法者。此結第四恒常所作。如是堅固乃至最上施設者。此結第五最勝最為后。自下卻結第二頌中四法。故彼頌云。無顛倒加行。退墮與勝進。相似實功德。善調伏有情。今云普于一切所應作事能無退失者。此結第一無顛倒加行。于未得退乃至如明分月者。此結第二勝進。由諸善法轉增長故至不名相似者。此結第三實功德。言由得真實菩薩名故乃至如實了知者。此結第四善調伏有情。頌中雖有退墮及相似兩門。以非功德。所以論家不結。自下結后二頌有相門。頌云。諸施設建立。一切法尋求。及如實遍知。如是諸無量。說法果勝利。大乘性與攝。菩薩十應知。建立諸名號。言如實知故一切安立皆得善巧者。此結第一施設建立。言從此尋求下。此結法第二一切法尋求。言從此于此由此者。謂從諸如來施設建立于一切法由慧而尋求也。言既尋求已由此究竟已下。此結三如實遍知。言于諸安立得善巧故乃至三摩地王者。此結第四如是諸無量即五無量也。獲得如是三摩地已乃至皆有勝果者。此結第五說法果利。能于大乘究竟出離者。此結第六大乘性也。以依大性而出離故能攝大乘者。此結第七攝也。由此復于彼彼大乘出離位中者。此結第八菩薩十應知也。得彼彼名乃至皆共稱嘆者。此結第九建立諸名號。當知是名所可稱贊功德殊勝者。總結第二章也。上來二十五法總結功德品訖。由得如是乃至成就其相。結其相品。謂諸菩薩有五真實菩薩之相。若成熟者墮菩薩數。乃至廣說是也。如是正行乃至所能成辨者。結其分品。于二分中能成辨已乃至增上意樂者。結意樂品。如是意樂已下。此結住品。從此已上乃至遇佛菩薩者。此結生品。及能起作一切有情諸饒益事者。結攝受品。恒常無間乃至如己舍宅者。此結地品。住此位已乃至不生喜足之者。此結行品。如是升進證得究竟已下。結建立品。是名菩薩義次第者總結也

　　有余依地

十七地內前九地明境。次六地明因已訖。此后二地辨其果也。觀境起行方證果故。此中若依二乘因亡果喪果立二門以為前后。若至佛身菩提涅槃分成兩異以為前后攝論世親釋云。由種子滅有余。果報悉滅名無余。又有余名清離煩惱垢故。無余名涼離苦報熱惱故。又言應化二身是有余法身是無余者。此約他受用及變化身起用未息名有余。此二若息名無余。以自受用身一得相續無斷絕故。今此所明不言有余涅槃。但言有余依。為此不得偏取涅槃。釋論解云。有余依地者。謂有余依涅槃地也。依者即是有漏所依。略有八種。一施設依。乃至第八后邊依。今全取一最后邊依。除六攝事流轉障礙取余一分。又此地中有四寂靜。阿羅漢等住無學地具四寂靜有少余依。是故說名有余依地。此地即是二乘無學身中有漏諸法總為自性。如來隨無真定身心有漏余依。有變化似有漏依。故就他相亦得說名有余依地。文中初結前后開二章門。后依章辨。一地施設安立。謂于十七地中此文以十一地全五地小分為此地體所以者何。五地之中且如無心地中有五位無心。謂無心睡眠無想定及報滅盡定入無余依涅槃界等。今唯取前四位除無余依涅槃故言一分是此地體。修所成地一分者。景云。謂二涅槃并是修慧所成三乘所得。今時但取修慧能成三乘能得有余涅槃義故言一分。基云。修所成地中修成有無二為。其無為是無余依體今除之。取修成有為。問曰。言修所成但是修。何故有無為之言。義曰。直言修慧者即不取無為。今言修所成。既有所成之言。故串通無為也。其聲聞等地通明四諦。其滅諦中有因盡果盡無為。今簡去果盡無為。故言除一分。無余依地即所除全也。問曰。余地亦有非此地體者。何故唯除此五地一分。義曰。從多相從論。又隨顯相者取除。其穩相非此地體者略而不論。第三依施設中。云及依此故施設如是名字乃至如是壽量邊際等諸想等想假用言說者。謂于五取蘊施設八言說句。如是卷說羅漢興此八依相應不相應中。云與六攝受事不共相應者。謂共父母攝受事相應。以無學人不舍供養父母故。余六舍離故不共相應也。與流轉障礙依一向全不相應者。泰云。四識住中由貪趣向故名趣識住等。羅漢無貪非色趣識住等故無四識住。羅漢十二果因緣不成因果故也。與所余依非相應非不相應者。景云。與初施設依五取蘊非相應已離諸取故。羅漢后身雖復離取身仍是取蘊之類非不相應。與彼第三住持依名非相應已離四食愛故。非不相應羅漢后身仍假四食支持住故。第六苦惱依名非相應不造惡業感苦因故。仍受宿業致苦報故。與彼第七適悅依名非相應以離靜慮貪定樂故。而有清凈離染定樂非不相應。泰云。后不相續非相應此身暫有非不相應。故云與余依非相應非不相應

　　無余依地

此地體即前地所除者是。義準前知。釋論解云。謂無余依涅槃地也。一切有漏余依皆舍。二乘有為無漏亦舍。如來雖有有為無漏。而無一切有漏余依。故亦說名無余依地。文中初結前生后開列三章。后依二章釋。言五地一分即此地攝者。無心地中通攝無心定及涅槃。今但攝無余依地。修所成地中。亦取無余泥洹。由修慧得。是修果故。修所成地攝也。三乘皆通無余。此義可解。五識相應等十一地。皆是有心性。故不通無余也。又于此中以約三乘無余通說但說有五地分。若據如來亦有無尋無伺地等余地。又釋。識之與意順有漏故。佛地不說五識意地及定散地等。言一數教寂靜者。數等數也。是言教也。無余依中并皆息也。二一切依寂靜者。景云。無余界中離前八依名依寂靜。泰云。依是身之異名。又是有漏之異名。三依依苦寂靜者。景云。依前八依所生眾生苦亦得永滅。泰云。身名為依。苦依于身名依依。四依依苦生疑慮者。景云。謂依八依生苦疑慮。無余中無。泰云。依依苦同前。凡夫學人及無學人慮未來苦為生不。由無下劣心等頌者。引于經說。前二句能證二涅槃因。第三句是有余果。第四句是無余果。言謂與一切依不相應乃真無漏者。景云。依攝論明六種轉依。今時所辨即是圓滿轉轉前八依。煩惱及苦所顯真如名無漏界。下列二經為證。如說苾芻永寂滅名真安住樂者。無余涅槃名永寂靜真安樂住。又如說言實有無生乃至無等生起者。實有無余圓成實體。泰云。無等者無為之法無與等。亦有乃至有等生起者。由述無余集起因緣有住生有起依他起性。若當無有生下。反解。若無所迷無余。終不說有依他生起乃至反流有永出離。即是經說若無如來藏不得種苦。由實有乃至有永出離者。順結。即是經說從無住本立一切法。言數不能數無二說故名為無數者。泰云。不為數之所數。又無義別二說故云說也。謂有非有不可說者。真如無相離言性不可說有及以非有。言即色雜色不可說故者。色礙如不礙不可說即。即色辨如故不說離。乃至即識離識不可說義。例前應知。寂滅異門者。若依小乘有其八名。名斷名無欲名滅名諦名斷知名沙門果名有余涅槃名無余涅槃。今大乘中當知寂滅異名無量。今但略辨二十六種如文可見

瑜伽論記卷第十二(之下終)瑜伽論記卷第十三(之上)(論本第五十一)

　　　　釋遁倫集撰
論本第五十一

攝決擇分中五識身相應地意地之一者。此論一部總有五分。前五十卷已明十七地之體義。即初本地分也。下之四分。義重辨前首皆稱攝。此分乃下四分中之初分也。以重攝未決擇了簡故。名攝決擇分。或有以文。攝文前分有者今重明之以為一分。又準俱舍論名對法藏。由彼對法論中勝義入攝此故此得藏名。或此依彼從彼引出是彼所藏故亦名藏。彼既二義此亦如是。由前本地分中勝義攝入此分決擇明之。或此依彼從本地引生即彼所含之義此分所攝故名攝決擇分。此即以文攝文。故名攝也。或有以文攝義。前八雖說法體其義有未明者。今此明之以為一分。如言眼界攝眼界等自體攝自也。或有以義攝文。以此分中決擇要義。勒前分中不盡之文。或有以義攝義。以所詮決擇之智簡擇諸地不同。然簡擇義齊更收攝。即是以義攝此一分教。能詮決擇從所詮為名。故名攝也。此明攝義。則具四句。言決擇者。決謂決斷。謂決他疑。亦可決謂決了。能自了解。擇謂簡擇。可謂簡擇是非。今此明是破非。故言決擇。耶見撥無真俗雖決非簡擇是非。疑雖簡擇是非而非決斷。言決以簡疑或。談擇以別耶見。前本地分直述義相。今重問答決疑擇要。故名決擇。舊云決定藏者非也。彼言尼也摩可言決定。既云毗尼生折耶。此言決擇。何得稱為決定。論言分者。分齊也。分別區分也。本地之后攝釋之前一分齊也。中者。簡持義。十七地中簡余十五地。特明此二地。故言是中也。言五識身相應地意地者。如本地分記已釋。問。何故不言意識者。以名濫故。此明心意識。故不置識。問相應之義不唯局五。何以首標不言意有。答據實皆有。略而不說。又舉初顯后。故意地不言相應也。又據勝法以明。五識無執持等。其境狹小。舉相應不言根塵。意中兼明。七八二識根塵等皆明。不可偏言相應。故略之。問前本地分既開為二地何乃此合明耶。述有二意。一六識各別依謂六根。通依謂本識。今此分先明第八是五六識通依故。所以合明。前分約自性業用等義。所以別開為一地。二六識名別種子依。本地分中雖明賴耶。但明種子依。隨六識說。功能各異故。所以別開為二地。今此分中兼明現行第八是六識通依。既是通依不可別開二地明之所以合說。從第八說故合一明。又唯約作業。作業既別。須開別明。俱依根緣塵。行相狀同。所以合說。又如顯揚第六云。問阿賴耶識何識所攝。答六識攝。前約種子分別。今約六識所攝。所以合明。此地決擇。合有七卷。此為最初故言之一。就此分中有三十卷。決擇前十七地義。分為十二段。合五識身地意地為一。有尋等地為一。聲聞獨覺地為一。合有余依無余依地為一故。謂初七卷合決五識身地。意地。次四卷合決有尋等三地。次一卷半決三摩呬多地。次第六十三中一紙余決非三摩呬多地。次二紙余決有心地。次二紙半決無心地。次第六十四一卷決聞慧地。次二卷決思慧地。次第六十七中三紙許決修慧地。從六十七卷下四卷半。合決聲聞地及獨覺地。名中唯聲聞不決獨覺地。從第七十卷下至第八十半合八即半決菩薩地。次第八十中后半即合決有余依無余依地。本決相對應為四句。一初合后離。謂有心無心地。二初離后合。謂五識身意地并起問獨覺地及有余依地。三初后俱合。謂有尋等三地。四初后俱離謂余六地即三摩呬多地非三摩呬多地。聞思修所成地菩薩地。就第一段中。初結前生后總辨勝利。后依地正辨。初文雖總。少故寄在五識意地首明之。就正辨中有三。初簡擇別明二地。次問答正辨。后結其略決。問答正辨中。初別決擇。后總分別。前中有二。一從初。就盡第三卷后半已來略明六種善巧。第二從第三卷后半后廣明六種善巧。前中十門。一心意識門。二辨治身遍知。三辨二善巧差別。四證成道理決擇因緣。五明不相應行義。六明其種子。七解業。一八明二無心定。九明虛空非擇滅。十總辨不相應名義。就第一門中有三。第一決擇心意識義。第二約成就四句。第三問答辨。前中復三。初牒前已明而興三問。次依問正答。后結。問中復三。初牒前本識為所決擇。二開三問端為問由致。三正設三問合興決擇。問前說種子依謂阿賴耶識者。此即初也。謂前本地分中已明第八是諸種子依。種子皆依有故。而未說有有之因緣廣分別義者。此即第二開三問端為問由致。而未說有者。謂前本地雖大說有第八。然小乘經而未說有。一問也。如攝論引小乘經中云愛樂喜習者阿賴耶。所會經中亦如是說。此言即小乘經已有何故言未有耶。基述二義。此為無者。說薩婆多等。又然彼經雖說有。體即第六。無別所詮及余別義謂因緣廣分別等。今未有者無別體有。非名有也。有之因緣者。此有第八之所以也。雖言說有。未知有之所以。既知所以有故第八存之。其與現數受等俱轉廣分別義。即為第三問。何故不說已下。第三正設三問令興決擇也。何故不說者。但問小異所以。余文可知。景師補闕云。前本地分辨五識意地中皆言云何自性等五問。立識所依有四。一生依止謂種子識。二染污依謂末那識。三生依謂五根。四次第滅意根謂彼六識展轉相生。今問答辨。種子生依即是分別心義。以賴耶是心末那是意六識是識。據理此中但分別心。而下結中即通結心意識三也。由此建立是佛世尊下。第二答。答中隨問即為三答。此即答初問也。謂賴耶微細。地前菩薩隨教生解未能了達。故于二乘不為分別。故云密記所以不說。如世尊言下。引解深密頌。正辨不說。初之一句彰總深細。第二第四句正明不說所以。第三句正明不說。問何以第四第二句明不說所以。答有二義故不說。一以深細故不說。即第二正明深細之義。二恐起煩惱不為說之。即第四句。言阿陀那識甚深細者。景云。地前菩薩等未了名甚深。二乘不達名甚細。基言舊言第七及八皆名阿陀那者非也。即舊論頌曰。執持識深細。既云執持第七豈能持也。梵音云訖利瑟吒末那。此云染污意。今云阿陀那者。即第八執持之義。問舊論執持識深細。今何異耶。述曰執持之言。其義便正。然簡有異義不同簡。所以者何。先言深細者但簡凡夫未簡二乘故。其凡夫藉義皆粗淺。此言深細但簡凡夫。其二乘教皆深細此應與等。故今以甚簡別二乘二乘。經教深細非甚故。此簡具足故須異也。故下言見諦圣者方能了知余未能知。見道之前第六識作唯識觀未見第八。入見方知。故言甚深細也(測云)以三義釋阿陀那名。一以執持名執。謂能持名相等種令不失故。二以執受名執。謂能執受色根依處令生覺受故。三以執取名執。謂能執受結生相續。無性有情不能窮底。故說甚深。趣寂種姓不能通達。故名甚深。此如唯識說。若依世親。深細合釋。故彼論云。甚深細者。難了知故。而不配姓。若依無性。言甚深者。世聰睿者所覺慧難窮底故。言甚細者。諸聲聞等難了知故。今尋舊譯。興今文相異也。若輕意菩薩意業論云。世尊于深密大乘經中說阿陀那心識。深細不可量。無量諸種子。其數如雨渧。我于凡夫人。不為說此法。非是愛希故。畏更分別我。一切種子如暴流者。此一句舉第八識深細之義而不為說。即第一深細不說所以。景師云。阿楞伽云阿陀那識是如來藏者。據賴耶識有一煩惱種故。能藏彼如來法身名如來藏。又賴耶中有彼如來無染種子能藏多果名如來藏。又云八九種種識者。總就諸識。識別有九品。不欲論識有八九種。(基云)水未風擊名曰平流。若遇風濤方成浪起。此識亦。能熏之風未鼓。但只念念平流。若能熏之風鼓時。成種遂如波浪。或種生現。由如波浪。一浪因至一浪生。多浪因。至多浪起也。問先翻種子如恒流。今何異也述曰。雖言種子。未必是何。言恐有局。今言一切義含包。又恒流之言此是何義。若如恒水之流即乃非也。如恒常而流豈是約因熏義。今言暴流義在于此。我于凡愚不開演者。此一句第三正明不說。景云。曾于增一阿含亦總為說名喜樂愛習著等。恐增分別人法二執。而不為彼子細開演。問佛不為二乘說賴耶識。二乘不起我見。既亦不為異生說賴耶識。異生應無分別我見。答異生雖無依佛言教生分別我。而有依彼外道邪教生分別我。基云小乘有名。無有體義。此我于愚不演也。唯名故。諸在凡夫名亦未。即我于凡不開也。若小乘名己有但不為演。若名未有亦不為開也。問二乘凡夫既不為開演。何故今說令凡夫聞。答此中皆有二人。聲聞之中有二人。一根不熟。二根未熟。初決定性二不定性故不為開演。若不定性根熟。何不為演之。凡夫亦爾。一根不熟無種姓人。二根未熟。故不為說。今約聞者。皆根已熟故得之。今言于凡愚不開演者。義在于此。問先云于凡我不說。此何異也。述曰即非也。唯簡凡夫不簡二乘。故今言意爾。恐彼分別執為我者。即第四句。釋第二為起煩惱不說所以。凡夫二執未斷。二我之執恐生。二乘人我雖除法我猶在。恐其起此。我有二種。一分別。二俱生。俱生之我任運而生。分別之我因教方起。恐凡夫因教分別二我得生。二乘因緣分別法我得起。故不為說。問先言彼勿執為我。此云何異。述曰此言總未簡任運之我其義可知。問第八相續似一常。恐起人我見凡不聞。本識有體相是實。慮法執大不說。述曰說彼第八雖生法執。若除法執要由唯識。第八既是諸法如實因緣。此乃唯識之本。故為大根得說本識云云。其此識義者。佛說法要以利物為本。若說此法始即不墮生死終即能得涅槃者。佛即為說然此識凡夫聞之生分別二我。若二乘聞生法執故。及不能作唯識觀故。始則有損。終則無益。問唯識非小境。不為說第八。末那二乘觀道除。應為二乘說。述曰末那惑障于人觀。二乘觀道除。人執識細。二乘非種智。所以不為說第七。即如見道。雖斷三惡趣果。第八細故不為說。末那識細故。彼非一切種智。亦不為說。問小乘觀道緣末那不。答若無分別智觀斷惑時。自相觀起。觀末那理。后得智觀。非一切種智故。于事差別無知亦不得說。復次嗢柁南曰下。答第二問。于中文二。初頌及長行標起八相。后次第解釋即為八段(泰云)于八相中第二第三因外難成。非正證也(備云)初一相正辨賴耶識證有本識。后七相非正辨賴耶識由緣中說證。今釋八相文。大義取基抄。就初段中初問次解后結。解中五因不同。即為五段。其初因意者。諸小乘等中不立本識。如經部師以六識持身。今意非此。謂從先業者能執持身。從現在緣生者不能執持。此約長豎。不得六識于一剎那或起異熟心。破之中應立量云。眼等轉識非能執受(宗)。現緣發故(因)。如聲等起(喻)。又若有執救之云。我眼識等中亦有異熟心從先業生能執持。汝何故言眼等轉識非能執持而總遮我。今應破之。如下第三因比量。若爾。下第三因應不更破。此已彼救己為破故。后既有破。明知此中但長豎相續道理破之。如前解釋。此第一因也。因言所以。即宗因等之因也。從此為名。故言五因。前總破六識訖。下因別疏牒破。且疏善不善性心破故第二因。又六識身善不善等性可得是第二因者。既欲破之。且遮別法有非執受方為同喻。而能遮彼善不善等。設有計云涅槃能持有漏依止。今量云二種涅槃定非執受(宗)。是無為故(因)。猶如虛空(喻)。此義既成轉破道諦。設有別計道諦能持。應立量云無漏善心不能執受有漏諸根(宗)。此言為簡順彼世間大圓鏡智能執持身。若但總言無漏善心不能執受即有不定過。為如涅槃是無漏故無漏善心不能執受。為如大圓鏡智是無漏故而能執受。避斯過故故作此言。是無漏故(因)。猶如涅槃(喻)。此義既成。應須轉破有漏善心。應立量云。有漏善心不應執受有漏諸根(宗)。以是善故(因)。如無漏善(喻)。善既被破。不善須除。別立量云。諸不善心應非執受(宗)。有記性故(因)。如彼善品(喻)。雖破記性。無記之中有四無記。且除異熟在第三因。變化等三今應別破。量云。三無記心應非執受(宗)。以間斷故(因)。猶如聲電(喻)。或同喻云非異熟性故善惡心。此因亦善。前因有異熟生心為不定過。今論云善不善性不言無記。既有等字明別有破。雖復疏牒其六識中無記報心。此中有計以為執持。應破彼計。故第三因即遮此計。論云又六識身無覆無記異熟所攝類不可得是第三因者。言六識中雖有異熟。但一念生。或諸心間。前后一類異熟之性必不可得。前后一類異熟之性無有變易。可能執持是真異熟。今六識中異熟之心但一念生非無有間。既非一類是異熟生。不得稱言能執受。應立量云六種轉識非真異熟生(宗)。有間斷故(因)。譬如風聲(喻)。此量未明。應更別立六種轉識無覆無記異熟一類既不可得不能執持身(宗)。有間斷義故(因)。喻等同前。或應立量云六轉識中異熟之心不能執受(宗)。有間斷故(因)。如風聲等(喻)。其論異熟類不可得者。即是此中有間斷之因言也。即彼逐難。六識中異熟心是異熟生非真異熟不能執持者。汝宗何故言不苦不樂受從異熟生。既異熟生應非執受。述曰。異熟生有二種。一從異熟種子生。二從異熟相續生。第六識中是異熟種子生。名假異熟。如眼根非真異熟。其第八識是異熟相續生。前念后念皆異熟故。今前念后念皆是異熟者能執持。非六種識。故有異也。即以此文。一師云欲界有第六識異熟心。一師云此乃遮計。又彼外計汝宗第七識應得執持身何勞第八者。應立量云。我第七識不能執持身非異熟性故如六種轉識等。又彼外計非一種識能持一切根。一一因識能持自根。今應破之。故第四因云又六識身各別轉乃至是第四因。此中有二。初依計正破。二縱計逐難。謂如眼識起時余耳等無識之根便應爛壞(宗)。無能持識故(因)。以小乘宗諸識不并生故猶如死尸(喻)。設許執受亦不應理者。此牒計逐難。謂彼外計眼識起時非但唯持眼根亦能持余耳等之根。今設縱之。故云設許執受亦不應理識遠離故。今立量云。眼識必不能持耳等諸根(宗)。識遠離故(因)。如他人識不能持自根等如死尸等。又有意合立量云。意識諸根應無執受(宗)。識遠離故(因)。猶如死尸(喻)。既難無執受已。應成非情攝。立量云。無識諸根應非情攝(宗)。無執受故(因)。猶如死尸(喻)。如前所計自識持自根。設爾應成數執過。故第五因云又所依止應成數數執受過失等。此中量云。既有執受不執受時不執受時應非情攝無執受故如死尸等。由上五因。六識執持既非道理。許第八能執身。結文可解。第二相中。初問次正釋。此相非正建立。但因外難便破小執建立自宗。就問中。若準前后解。此文稍違。所以者何。且如前文。若有第八執受依止可得若無第八依止執受不可得。今若準解。應言若有第八最初生起可得若無第八最初生起不可得者。是言便失。但總應言小乘無第八諸識不并生。大乘理即云根境緣具。五識皆然。何緣一識最初生起。有第八識即許諸識并生。故有第八無最初起是應道理。汝既無于第八有最初生此不應理。今小乘問何故若無第八最初生起不應正理。可直按文。不可準前及后而興準解。此為問訖。正就解中有二。初假設外難。二依難正解。以小乘中諸識別生。其文易了。其答中有三。初總答。次征釋所以。文相可知。第三釋云。容有二識俱時轉者。謂大乘小乘中識亦有別時生故。余文易了。此中應立量云。三緣具足眼識起時余三緣具諸耳等識亦應現起(宗)。三緣具故(因)。如現起眼識(喻)。如前所難。恐識并生不許第八是有。今成諸識并生已應許有第八。此返釋成。第三相中。初問等如前判文。此因亦非正立第八之因。為外釋義難時。外便返問。因為通難返立本識。謂外小計識不并生意緣色時在眼識后。今破此識緣過去色境應不明了。應立量云。眼識等后散心意識緣次過去眼等。所引境色應不明了(宗)。此言簡彼定心及獨頭意今遠緣者。今偏破過去近意識簡遠意識(因)。云不定位攝緣過去故。此言又問定心。如散心中緣過去等百千劫事此是亦簡定心(泰云)薩婆多等意識緣次五識境界。現量所收是明了識。以緣近故。有師彈云既緣過去應非現是。問獨頭意識為但緣過亦為現耶。三藏兩解。一云或緣現在而不明了以無五識故。二云唯緣過去。第四相中。意謂經部師等計六轉識能持于種。今以諸心別異云何持種。應立量云。六種轉識不能持種(宗)。因云展轉異故猶如鼓等所發音聲。又云六種轉識應不持種三性間故如身語業。(泰云)界中妙界者。謂欲色無色。又下善名界。中善名中。上善名妙。漏無漏世出世何別。無漏即通二智。后智名世間。本智名出世。別狀如是。言又彼諸識長時間斷不應相續長時流轉等者。又汝若執六識持種。如入無心定意時。其六轉識長時間斷。既無能持之識。不應所持之種而得相續長時流轉不生滅也。應立量云。入無心定種子應失(宗)。無識持故(因)。如入無余涅槃界。又應云。入滅定時六識長時間斷。此即無識持種即種已失。不應而有出定相續而次更得長時流轉。用何種生。又此以何為識持身。破雖破無持種子種子識門。兼此破入滅定時六識間斷不應其身而得長時流轉。得經多時。無識持故便應爛壞。相續謂身也。若爾與下第七破何異。既爾取第一第好。第五相者。此亦非正立第八而破于他。亦因他難。解難之由。遂成第八。四種業用。一了別器業。謂外器世界。二了別依業。即內五根扶根五塵及內種子等。此二第八識之業故。勝鬘經云。自身資生具。一時頓分別。此第一業第八唯變故緣。從種生故名為唯變。是彼境故名為彼緣。其內依業具有二義。一變故緣。二執故緣。變故緣了如上可知。執故緣者名眾生數。三了別我業。即末那常計第八以為我也。四了別境業。即余六識各了自境。此中意者。謂第四境業一識起時剎那剎那四業俱轉。非一切時無心悶絕等及入無心定而能具四。唯具前三故。如經所說若一境業起時必剎那剎那四業可得。若無第八諸識不得并生。而此四業不可一識一時頓有。豈不違經及于道理。小乘若信大教及一剎那中有此四業可如此難。他既不信經及不許有四業一剎那中而現可得。何得如此而起難耶。述曰。然以道理逐之。必許有此四業及信大乘教而得成立。以理逐者。旦立唯識比量云。色等諸法皆不離識(宗)。是所識故(因)。猶如于識(喻)。既色等諸法不離于識從識而現。無識之時此境應無。且如入無心定或唯緣涅槃等境。爾時色等無能緣之識。眼等諸根及外器等須應斷絕。應立量云。入無心定等位眼等識根及外器等便應斷絕(宗)。以無識故(因)。如所滅識(喻)。又緣涅槃等境時諸眼根等必應斷絕(宗)。自能緣體無有故(因)。猶如未生緣眼等識。此即成立初二種業是有。次成第三業。二乘唯云有了我之業不言一切時起了我。今應立量云。異生所起善等心時必有我見(宗)。此是有簡可須思之。是異生故(因)。如起余位我見之時(喻)。此三種業義已成立。于一切時必須恒有。若境業起時必須有四。不然唯前三。了別境業二乘共許。前三業義已成。故于一切時四業可得。于前三業總立量云。異生身中無染心等現在前時有前三種業(宗)。異生位故(因)。如二共所許三種了別現在前時(瑜)。以此義故。四業可知。以理遠立前唯識是。又有三藏所立云。真故極成色不離于眼識(宗)。自許初三攝眼所不攝故(因)。猶如眼識(喻)。新羅曉法師決定相違云。真故極成色定離于眼識自許初三攝眼識不攝故猶如眼根。智者留意。應更救立。上來雖復理破。違教如何。攝論中廣立大乘真是佛語。信諸已有違教過。非未信前而有此過。第六相中謂如理思乃至定有阿賴耶識者。此中正論第八是有。謂如入定時五識不行忽聞聲觸即起領受。如舍利弗聞哮吼聲。既無耳識起受領聲即第八識而起領受。若無第八此何義成。若小乘中不許定中境至起受。應立量云。入定位中境觸身時應起領受以有意識位境觸身故如散心位。若不許時返破余位云。散心位中境觸身時應不起受(宗)。境觸身故(因)。如入定位(喻)。三藏云。身受即輕安觸身起受也。言如理不如理思等者。此中意謂六位之時境非一種領受非一心不并生。必緣此中隨一種境或有塵至識不并生。若無第八起何領受。若有第八第八領受。雖入定等無余五識覺受仍生(測云)思量安立非安立諦名理思外道邪思惟等名不如理。除強分別。余任運心及無心悶絕等時名無思慮。簡擇心名隨尋伺。即以定散相對故名在定不在定。景補闕云。如理不如理思者。此在散心或正思惟或邪思惟時。或無思慮者。此通定散。如無心睡眠無心悶絕生無想天。此在散位而無思慮。若入二無心定此在定位無有思慮。或隨尋伺者。此通定散。如是在于定散無思盧位。若有觸外緣身。以無六識思慮心故但有賴耶舍受于中領納。名名為身受。若在散心有思慮位。由有賴耶執持五根及五識相應身受種子。若遇外緣身受得生。言或處定心者。處有心定五識不行。若有外緣觸身。賴耶舍受于中領納。名為身受。又由賴耶執持在定五根及五識相應身受種子。若有外緣觸身。五識身受依根而起。若無賴耶。如前所說眾多身受生起不成。第七相中處無心定不應道理乃至識不離身故者。就十八部總有二類。其末經部薩婆多等但立一種意識滅定中無。余十七部立二種意識。今此論主正破無者。此有二義。一違比量二違圣教。應立量云。入無心定應如舍命(宗)。識離身故(因)。猶如死尸(喻)。又違圣教。如文可知。薩婆多救六識不離身者識得不離故名識不離身者。亦應識得不離身故不可名滅心定。應立量云。汝立滅心定應非滅定(宗)。識得不離故(因)。如有心定(喻)。又汝無心定必定有心(宗)。有識得故(因)。如有心定(喻)。此非薩婆多正救。彼正救云。入定雖無識。后出定時其識必生故。言識不離身。應立量破云。汝立滅心定定有心(宗)。言識不離故(因)。如有心定。彼作決定相違言滅心定等決定無心以寂靜故猶如涅槃。今應與作有法自相相違過故令彼不成。汝立滅心定應非是定以寂靜故猶如涅槃。若言命根等在各不爛壞。應破命根云。先破四相四相定非實有非二量知故如兔角等以為喻。破彼命根。上來破薩婆等訖。若立有心者。應破量云。第六意識無想定等諸位中應無(宗)。在此位中于六識內隨一攝故(因)。如五識等(喻)。又若有識決定有觸。若有觸必有受想。如何乃言此定有識。此量既成。小執破訖。違經違理故成第八。又如無色界應有滅定等量。思之。第八相中。謂臨終時乃至不應道理者。如第一卷。從上舍從下舍皆至心處。方后舍也。言非彼意識有時不轉者。若第八識通執身分舍上分時下分未舍有轉有不轉義。若第六識義不必然。緣余境故。非有處不起故非能執持。又若第八緣境微細。于臨終時緣境不可知。若第六識緣境行粗。若第六能舍命行相應然非彼意識有時不轉。應立量云。命終時識緣境應知第六識故猶如余位。應更總作第六意識而能舍命。量云。第六意識非舍壽心轉識攝故猶如五識。故知第八義得成立。勘彼攝論第三云。爾時意識無處無有者。意識不能執持身故。于身上下無處得明無有意識冷觸生等。阿賴耶有處無有者。阿賴耶識執持身故。得明有處無有阿賴耶冷觸生等。以依住處變似方相顯現者。以賴耶依自身處住住變似冷觸方處相顯現故。上來答第二有之因緣竟。自下答第三廣分別義。于中有二。初頌及長行開列五相。二次第解釋。前中。初頌列五相。二長行屬當。上三句列其四相。總是賴耶流轉。下一句總是第二賴耶還滅。長行屬當中。初略開為二。次別列五相。第五建立雜染有。即當若有諸道有還滅故。即是建立及有得涅槃頌也。次第解釋中。先解所緣轉相。初問次解后牒結之。解中有五。初由二種所緣轉相。言謂能了別遍計所執自性妄執習氣者。基公于此問答廣釋。謂六七二識皆起執故所熏成種可言妄執習氣。其五識等自熏之種雖非妄執習氣亦第八緣。此中何故不說第八緣耶。依上下文一切有漏法有粗重所隨。五識等種子雖非妄執習氣。粗重所隨故。但名習氣。是第八緣。此中通含為語。即遍計執習氣真是六七二識。習氣者是余五識及第八識。非妄執習氣諸現行并為粗重所隨應并名習氣。若爾。第八緣習氣之言。其義攝一切法。何須開二境。述曰。習氣通二種。所謂現行及種子。此中約種子名習氣不約現行。故開二別。如何得知現行亦名習氣者。如阿羅漢齊足越坑名為習氣。此乃現行。故知通二種也。又解。此中言遍計習氣者。三性有漏法所有種子皆名遍計所執。以三性心等皆為相縛所縛名為遍計。非謂遍計皆是二執所成之種。若爾。此中云何遍計所執之言三性心等不起所執故。義曰。此中通論文中義含。即遍計自性習氣。遍計所執妄執自性習氣。前通善不善種。后唯二執心種。又解。三藏云。西方二釋。一云。三性心皆有法執。雖善心起時。即此文為證。故名遍計所執習氣。第二解。一切有漏善等心種皆名遍計所執習氣。此非三性中遍計。心等必為漏所縛故其善等性亦名遍計所執。問無漏之種非妄執習氣。第八緣不。有義緣。略故此中不說。又此義非也。謂心弱境強故不得緣。如攝論聞熏習非賴耶所緣。仍依于本識。以強勝故。若爾。云何名唯識。若約無漏見分。此義又成。未起無漏心時。此不應名唯識。如攝論依彼第八。以念念俱隨滅故亦名唯識以第八緣境為相縛所縛。諸第八境皆是親變。若緣無漏即非相縛。故不緣也。此中依護月菩薩釋。其見分等三分中其種子為自證分緣。種子即見分體故。由此理故相應五數不緣種子。由此理故生無色界第八見分即無所緣。故彼言第八見分而欲色界器世界等。以是共業故。雖生無色而得下緣。問何故種子不在自證分等唯在見分耶。義曰。以相見及第四分于自證分上差別建立。今以種子是所緣故故于見分上立。自證分為能緣故不于上建立。又依集量唯立三分故不在第四。設立四分者。以不離自證分故但是第三分差別立。若在無色亦緣下器界者。何故此下文云若在無色唯有習氣執受了別。通曰此約自證分為論。不約見分。若約見分。即通緣器界也。故簡無色不緣但在內根等文中。不在外器等文中。故知外器亦得緣也。若依護法。即以此文為正。在無色界不緣下地。界系業別故。其種子即見分中為相分。見分緣之。五數托此以為本質。而于上變影像相也。此非實用。故不能生眼等實根。若準護月義。其無色第八識與下界識等以緣境等故。若爾。即有業無粗細妨。其義者何。夫見分等及外器相必此業感。此業何時造等。其緣變他身五根不。有人云西方有諍者非也。一釋亦變為境門攝。非內根一攝故。此中總言緣器。不別疏牒。若以第八緣種子種子何故能生識。緣他身根此根何故不能生他識。答以影像故。種子親變。故不為例。問如五種本識相分依他之第八為影像變。其種既自第八相他亦應變。答根法現影像變時可為受用。則互相見等。種子微細不得緣。他無受用義。故不須之。此唯意境。中邊等中云。緣他身者。如此解問。景師云。賴耶依共相種。變作他根塵等。于他處現似根塵。實是外器。由此變故與作緣。令他緣時彼識得變。當時緣自己家共相種子。即名緣變種子也。更無別緣變他身種子。又復自身賴耶緣自作用名緣種子。種子無別體性可緣。五數所變別有體性。思之可解。及諸色根根所依處者(泰云)根所依處。即四塵也。就四塵中。觸塵少分是根所依。除其三大。三大既非所執受。故四大中賴耶應唯緣地大。又準下文。若約現行不相離者。唯有七物眼身地大及以四塵。將知聲亦所執受。若爾。聲及三大賴耶不緣耶。答如眼根所依唯有地大是堅牢性。非三大造故非根依。又此三必不現行。故眼根攝唯有七物。如眼等淚等雖是水大。四此水大等別從緣生。非與眼根一種類起。聲亦如是。以間斷故非賴耶境。景師補闕及備師解云。根依處通于五塵。以同時大中有耳性聲故。亦言據性成四大。一切處具四。但就事相。即有不具。理實同時四塵有生聲能。皆名有聲性。又三藏云。賴耶緣聲故。三大及聲雖非執受而是所緣。故攝論云識為色聲香味觸之所滋長。基云根所依處者。即攝四大下及扶根四塵。護月有三種五根。一意識及相應變者。二末那相應變者。彼以第七識緣第八相分為我所故。問若爾第七既緣第八相以為我。即第七名無漏緣耶。以緣第八相為我所故。今解。唯緣根及所依等為所緣非種子。種子即自體上義分。即自證分緣。故非無漏緣使。第七雖緣第八起我。然迷總故迷現行。不別緣還滅上功能。故非無漏緣使。若爾。亦緣第八所緣外器為所緣。應是上界緣使。述曰。不然。第八雖緣上器。然有親有疏。欲界者親由業滅緣。上界者疏不由業滅緣。第七既緣第八見分為我。所緣相業所招生親相分者即欲界器。其我所即須隨我。我既欲界系。所亦應然。故非他界緣使。問意識緣上界色等時。此云即隨見分欲界系。第八既緣上界相色等即應欲界系。述曰不然。第八含種子種子故。第六不然。故不為例。有種親變故第八境非欲界系。第六識等名種子影像緣故隨見分界系。又解。護月第七緣第八時無我所。通說故言其處無也。三本識所變五根。今唯自所變實業滅一者。非余二種五根也。此緣內時其造聲四大一切時有常亦其聲界義說有之。其實無有。即緣聲之種子及四大故名為緣聲。非現行聲一切時有也。此中應有一大增時如眼中地大。身根眼四塵即七物可得知余無不可得者。彼增時亦即說緣。其護法唯有二種五根。第八第六二識所變。第七唯緣第八為我家之我。即為我所故。護月難法曰。若上不緣下外器者。何故晴生天眼第八緣也。又云此非第八境。故不緣。唯意所行。若爾心無境無。意不緣此。第八次不緣。其眼應無。若爾如五識非第八境意不緣。此五識豈即應無。識是見分所取于所緣。此眼非見分何得為例。亦隨識為見分。故同五識。述曰。緣未必要須業所滅者。如下界長養根等第八亦緣。如種雖非業生。第八亦不妨緣。若爾何故不許上地雖下地生時亦緣外器相。以下第八緣上界眼故。如下次自解。此于有色界等。備云。此文即順護法解。若他身即無執受故。基師述護法云。若無色界第八不緣下器者。何故外器文前預簡云此于有色界。故知無色界緣下外器。護法云。此簡內執文。若有色界有種有根及根所依。無色唯有種子無根及扶根塵。即內執受半有半無須簡色。外執受中一切無色界無。何須致簡。故下膏炷喻。若無色有外器。無內炷外有光明故知簡別。不隨汝意。第八俱五數所變他身等眾生數非眾生數者。即眾生數。若爾何故非異熟。說根為識依也。亦是。然是未依本生故。了別外無分別器相者。乃至器世間相等者。補闕云。賴耶內持外共相種生外世界無有間斷。即是依內外得成。今第二問。但了所生外器世界。故云謂能乃至器世界相。能生共種。前問已了。譬如乃至外發光明者焰喻本識。膏炷喻共相種子。外發光明諸處遍滿喻器世界。泰云。了別者辨賴耶識于外器相能了別。即釋章明中了別語依止緣內等者。即賴耶識一分緣內執受種義有一分了別外器世界相。于外器界一分了別賴耶識依止彼緣內種分之識而外變為外器之相。恒時無斷故。燈焰生時喻彼外器中能了別。膏如執受種。炷喻賴耶識。光喻外器相。是即此外器了別依止彼種子及依止賴耶而外變器相。更不別解其能了別。言無分別器相者。有釋。一切眾生賴耶所變外器一時一處無差別相同一器故。名無分別。又解賴耶識內共業力上感一風于所住之處。于余世界即無受用義故。所變器相無有間斷。故名無分別。亦可非有情故。名無分別。其根塵等雖不分別而有情攝故。名有分別。復次賴耶緣境微細世聰慧者亦難了故者。景云。賴耶現是知法自相。如眼識總見叢林。一念眼識差別作解知法自相。賴耶亦爾。一念頓知內身外器無量百千差別。行解別知前事名知自相。得名頓量。故知賴耶一一念中起多行解。行解既多緣慮微細。世聰慧者亦不能了。復次賴耶識乃至一味了別而轉故者。基云。此中護法為正文。釋護月云。若緣三界器相。此中何故唯言從初執受乃至命終。彼通曰。此但約一內身為論而說外器。非據實義。問如此處業還滅此處界。如斷界死生上界。即此界業盡故生。若未盡如何生上界。若盡何故生上界猶緣下界外器。此外器若生上界猶緣。此外器界應永不盡。義曰。若有情身及外別受用果。須業盡時果盡。有業時緣外器別果。其外共器果未必要須業。一有方便緣。以一切時任運緣彼為境界故。問若爾。如論諸處說第四禪外器雖無三災壞而隨身生滅。所隨生滅器既是共相果如何者滅時。以一切時任運緣故。下諸界地理雖應然。且據四禪論不明故。義曰。且約勝緣故為此說。其義者如何。一有情感得一處舍宅等緣。其此外器有情共感。雖共一業招。而此一眾生業力便增。有別受用勝緣故。若此勝緣在。余有情隨之得變。若無勝緣此處亦感。問若然此一有情復余有情所共緣者。亦隨勝緣說感。諸有情所及勝緣既在。而復有情亦應緣之。理既難妨。不可取之。又如地獄必惡業招。若生人天其何業感。若在色界亦得緣者。何故色界身猶起地獄諸不善業而能感果。故有大妨。設護法菩薩此義如何。義曰。若在上界不緣下界。其理無妨。然欲界人天何時造彼業者。此若人天所感之業。必是善感。以人天不受彼生。若惡感招必定受生加以別惡業等。故于此中無妨。如見糞計名為美食。其理如此。又第八若不緣上界色等者。如其天眼通者此眼根豈第八緣耶。答不緣。若爾。如何名唯識。答種子生故名唯識。非識所緣故。六七識界為緣等。又云若緣爾。何故不許緣上界耶。義曰。若往彼界。何緣不護緣。其色界系色。非第八緣。見相別系故。依彼為問。自變為影像故。馬勝比丘事。入凈土等皆如意往隨所見即變。屬見分系。然色界者。色系緣。當言于欲界中緣狹小執受境等者。(泰云)狹小廣大不唯取身亦取種子為執受境。以是狹廣因故亦是果故。問八七識種既非狹廣因果。此中攝不。答如論說欲界心名為小心。色界等心名為大心。既小大心種故亦名狹廣云云。備師云。此文亦順護法義。若從護月。應云欲界賴耶緣五種境。乃至非想具緣五境。故補闕云。此一段文但明緣于內身。以文皆說緣執受故。欲界身狹小色界身廣大。空處識處已上賴耶但緣種子。而言空識二處緣無量執受境者。由作空識遍滿觀故熏成種。賴耶緣彼遍滿觀故名緣無量。從識處遍滿觀。設更復推求離識已外更無若色非色可得。遂起無所有解熏成種子。當地賴耶緣彼種子名緣微細執受境。非想心行最細熏成種子。故彼賴耶緣自地種子時。名緣極微細執受境。外器世界云何得知一欲界量。云何應知一色界量。三藏云。稱第四禪量向下所蓋是一欲界一色界量。如初靜慮覆一小千世界。即有千四天下有一梵王。第二靜慮覆中千界。即覆千梵王界。第三禪慮覆大千界。即覆百萬梵王之界。第四禪覆無量界。即覆無量梵王之界。故依第四靜慮所有疆界下所覆處為一色界為一欲界。言無量者。對寬第三禪慮。故言無量。非謂出過一切數故云無量。以禪十方得有無量諸三界故。是故傍豎有多三界。基云。此約身為論。以身量小故名狹小。有義。以器外有大小量說。等如小千界等。基又說以諸十八界多小說小大緣。如無色界無色無身以何為小大。故說諸界名為大小。以無色界約法處說大小故。其義未解。三藏云。彼心或廣或略熏成種時。第八緣此種。種從現行名廣略等非緣現行。若爾即得說第八識緣三界種子境也。答不然。約功能如欲界名狹小行。種所生現行亦狹小故。如是乃至無色界亦然。若欲色界不說外器為論。以俱緣無量外器界故。第二明相應轉相。云第八俱五法者。基云。此為能熏為是所熏。義曰。非王無力不與能熏相應。而非所熏。以無力能。不從加行心之所引生。故非能熏。夫能熏者。必從前加行心引生者可成能熏。故此五法非是能熏。若爾六識之中異熟舍受。應同此類非能所熏。義曰。師然無失。此為勝義也。又此五法緣境。為緣第八識之境。為別為境緣。問何失。若緣本質境。云何名不同一行相。若別緣者。如五根既為本識等六法所變為六五根。而眼等識何者根。故皆有妨。如實義者。俱緣第八識之境。若爾如何釋同一所緣不同行相。雖境無別。見用各殊。受為領納想為取像等。見有別故。說不同行相。言無記性攝者。補闕云。前已明是異熟所攝即是無記何須重辨。是無記性者。以次前明受數是不苦不樂。以不苦樂受通于三性。然未知此受是何性攝。故今重明是無記性攝。當知余心所行相亦爾者。類四數分別如受。第三明互為緣性轉相。于中初問次解。后牒結之。解中有二。初明賴耶與轉識為二緣。二明轉識與彼賴耶亦為二緣。賴耶為二緣者。一為種子。謂能生彼三性轉識即是因緣。當十因中生起因。二為彼所依即增上緣。謂由賴耶執持五根方生五識。又由賴耶生彼末那為依止故意識得轉。即當十因之內攝受因。以攝受因中定有三緣故。基云。由第八為境故得起第七見分。又由第八中種子故第七得起。具此二義。故作此說。復次諸轉識與阿賴耶識作二緣性等者。景云。于現法中長養彼種子故。謂依轉識熏賴耶。由此因緣善等轉識更增長明了熾盛。熏成三性名言種子。此則現行得為因緣。非望識體。彼種無別體。攬識為性。故總望識說作因緣。即十因中生起因。問現行熏識成種子時為同時成種為異時耶。西方二釋。一解熏時即成種子。二解能熏住滅相時。所熏種子起住生相。二于后法中為彼得生攝植彼種子故。謂彼熏習種賴耶能引當來賴耶識者。能熏生彼本識有分種子。要待經生。此因方熟。又前據熏現執。后增熏生后種。又前據新熏成熟。后據引發本有生本識種。基云。此中若熏種同時生滅家取此文為正。若異時家于此文云。此謂現行能熏之識與第八識同生同滅熏習第八。非現行與種同時生滅。此中有二諍。一家云。初帙第五。種子七義中云。若生異類即此念生。若自賴耶非即此剎那。故知現行望種種望現行。是自類異念生。若爾云何釋種子六義念念滅俱有。義曰。此但約俱有生滅。非即此剎那中同生同滅。一家云諸種生現現生種必同時。如種子義及此中文等。如第五即等種子七義文。言自類者。謂自種子類。種子生種子自類相生。故非即此剎那。若種望現行名異類。是即此剎那。又舊種望新種亦有異類。即此剎那。故此二釋此處不同。第四明俱轉轉相。先問次解。后結。解中有二。初明俱轉。第二釋通疑。俱轉有三。初明賴耶余識俱轉。二與三受俱轉。三與三性識轉。前中初明根本論。后辨傍生論。言若有心位當與賴耶一時俱轉者。錄說雖通舉有心位無心位皆有。未如實。但取無心位。若取有無心位。即與二識乃至識一時轉。即不得言唯與末那一識俱轉(泰云)略有二證。證末那識無漏觀中無。一后文云。或有成轉識非賴耶識謂阿羅漢。若諸獨覺不退菩薩及諸如來住有心位。爾時雖有心而非賴耶。此文既云阿賴耶識與一俱轉謂末那識。得知于無漏觀中設有末那即無賴耶可與俱轉。二即此文云。何以故由此末那我見慢等恒共相應思量行相。明知此中所言末那于二空觀中不得現起。若于有漏觀中設有賴耶。即無末那可與俱轉。以此二證。證賴耶末那若于無漏觀中不得俱轉。而言有心無心位常與賴耶。一時俱轉者。謂無想定及無想異熟故。西方諸德如此文證無漏觀中有末那識。不應道理。自非比量不得成立末那。有義量云。無漏意識有同時根。第六攝故。如有漏意識。有漏意識應無同時根。第六根攝故。如無漏意識。又成法執云。如羅漢有漏意識起時有末那識為同時根。是有漏意故如凡意識。即不可言羅漢所起是人執故。基云此與對法第二相違。彼云又此意遍以一切善不善無記法俱。唯除圣道現行。若處滅定及無學位故。即此文云無心有心皆相違。即滅定無心圣道無學有心尚行。故有相違。依此西方二說。一云末那唯有人我無法我。即如對法三時不現行為正。然此中言有心無心三性位有等者。即除滅定余無心位。謂無心睡眠悶絕入無想定生無想天。非謂滅定中有。今無漏觀無學身中。二乘皆入人空觀。第七唯人我故。不行有漏之識。無漏之識可生。若言滅定亦俱第七。一切時論。此何意也。問云何滅定等三時無。而言常與第七識俱轉。答此據心除三位。余一切位俱。非三位亦有名俱。下言有心定無心定者。即無想定有漏定等。非滅定無漏定。又第二師釋云。即此文為正。末那一切時常有。然對法三時不行亦有義。以第七識雙起人法二我。如二乘入無漏觀等三位。人執末那不行。若菩薩入法空觀圣道等三位。即法執末那不行。此二時中無人執時法執在。二執無時無漏末那生。今遮有漏二執故言無。非人觀中無法執。二空觀中無無漏者。若爾何故此文或與一識俱轉。答此于余六言或。非唯此一。不然。更加二三等不定故言或。非末那有時有無時無言或也。何故無漏觀中無人法執者。如佛地論對法第二。說所以。言緣阿賴耶以為境界執我起慢思量行相者。準此西方二釋。一護月師。第七第八王見分為我。相分為所。種子等如前已說故。此文唯緣見分故。故唯有我無我所等。故攝論等云。我我所等或唯有我無我所。余處文新來。護法解云。以此準知唯緣第八見分為我。不緣別相分等為所。然言我我所等者。即計第八為我家之我即是我所。其中緣種不緣他界。無漏緣使等如前辨。又復意識染污末那以為依止。彼未滅時相了別縛不得解脫等者。景云末那執人法體。名為相縛。意識依彼末那相縛不得清凈。名末那大縛。下文即據意識相見辨于二縛。彼云自身外為相縛所縛。內為無量縛所縛者。近取相縛即是相分。執其實相名為相縛。無量縛者即是見分。由帶煩惱不調柔性。凡所對緣不能安隱。名無量縛。末那滅已。意識于境知空無我。則于相縛而得解脫。設更有文與此相違。應依此中道理會釋。泰云亦今于此中決擇賴耶俱起流轉。何故后辨意相縛耶。即有二縛。一云因言長理。又解此釋前。若賴耶與意俱必與末那俱起。由意識以末那為依止故。因此即證是有漏意識依染污末那。非諸人空觀中有作執末那。亦即有無漏意識。何者此文既言意識以染污末那為依止。故知能依意識非是法空無漏意識。又言相了別。縛謂意識了別。若言于人空觀中有彼執末那未滅若為能依無漏識有相了別縛。以無我智唯緣真如故。以此雖知所依是人執末那能依是有漏意識。彼未滅時八識相并得解脫非唯意識。基云此文為前文由有顛耶故。末那得有文勢故。如本地分中同時依止意彼未解相依起過行相。今此明之。由有末那故第六起相縛。謂由末那計第八為我故。第六于境起法執。執有等緣境起縛名為相縛。相縛體即六塵。所緣皆縛也。又由有此末那故。八識緣境皆有緣縛。即諸論云謂境界相能生縛也。此縛為由法執末那故起。為由人執故起。若法執者。二乘及大乘人圣觀應是有漏。必待所依法執故。今唯知有人執末那。故第六識等起縛。何以如此者。此人執是惑性體粗故。起他識相縛。法執不然。故不為例。能以自識所行境相望為縛。又他境為縛。由末那所緣順第六法識相。所以起縛。若緣無漏。第七不順相。不為縛緣自他境。文以意解縛解解非他于自境起縛。亦緣他境起縛。言或頓不頓緣者。景云總緣五塵名頓等。泰云此即釋前或于一時與三四乃至七俱。謂若有五識何故定有意識。解此問意。由意識亦得解他五識境故。五識起時定有意識。由此道理。故有三四乃至七俱。次明賴耶與彼七識相應三受俱轉。言此受與轉識相應依彼起者。景云除彼賴耶受數。明本識別與轉識相應三受俱轉。泰云此受與轉識相應依彼轉識起。言若那落迦等中與純苦無雜受俱時而轉等者。基云此雖瑜伽以三禪樂極唯在意地。地獄苦極亦唯在意地。若地獄火地獄者唯有苦受。如舊攝論與樂相應。又云前本地分五識身地與樂相應者。無此文。今此中文唯者一說。約種子余處文是亦得成熟樂受。若約現行不然。故前第四云四種地獄無樂受。然有多分苦受。如是等苦。此據增苦非謂有樂。又云死為樂者。非謂樂受。苦滅故名樂。其實苦受。又約余輕地獄何妨逢風而為段食。必亦樂相應。今據報樂依樂無妨。又舊攝論雖有。亦翻未依本。今攝論中無此文。若本地如前會地獄言等者。以鬼畜有苦樂。前樂攝一分有福今苦攝一分無福者。故言等。如顯揚十七卷無等字。雖然唯三受。畜生等言一分。故知余一分即是純苦。第三明賴耶與三性心俱轉。中景云。此義小難。西國自有二釋。一云。今言賴耶與三性心俱轉者。始終得與三性心俱。非謂一時。此師即說由前六識率爾尋求等勢力故。一時引起六識等漏。但可一念六識得并。次第唯生意識。意識次第更生六識。六識滅已還唯意識獨起。并是一性無余性雜。此解與上相違。前明賴耶與七識及三受并是一時得有俱轉。第二師說。等染位中五識相續得有三性與賴耶并。基師又云。西方為五識有次第無次第緣家二說。一有次第緣家義者。以率爾心唯一剎那故。相續唯在等流心。如眼識緣善起至等流心。一類自相續生。耳識復起乃至流。緣不善聲自類相續。前眼善識未滅。耳不善識遂生。故并第八無記三性并起。與五識中更取一識起無記。可知或第七即是。二無次第緣家者。乃至等流五識亦無相續。有二說。一無一念中三性并起。此中據事究竟語名一剎那。非一念中三性并起。二即如前眼善識起至等流心時。耳識率爾心起。乃至耳不善等流心生。眼識亦生。故此一時善不善并。問若五識起善惡。必意識引。如耳識起。意引不善生。眼識無能引。應不起善。義曰。初起善惡必由意引。若已引者更不須引。故于后時眼還生善。問若境平等。可眼耳二識要隔三剎那方起惑。或于境貪愛。何妨隔一二剎那即起。若爾眼耳即不并生。義曰要須隔三剎那。五識類等故。雖于境貪愛以五識類等故。不得隔一二念即生。又義。隔一二剎那亦有起惡。若爾無三性并。義曰。容有此義。故于平等境時起三性心。如前說。自下第二釋疑難。文分有四。初明賴耶與轉識俱起而不相應。二明與轉識俱起而不相違。三明諸識取境總別。四辨末那諸地恒起不與善等相違。于此四文各通疑難。初難云。如一行故心起。起多心所而得相應。今一行者身。八識三受一時俱起。應得相應。故今為通云。雖與轉識俱轉。亦與容受容善等心法俱轉者。此約前識俱受俱性俱門為有法。然不應說與彼相應為法。即合為宗。何以故不與同緣轉故。立因。如眼識下。出同法喻。凡相應法必須四義等。今經俱起而不同依一根及不同緣。故不相應。略不辨根不同。三藏云。眼根眼識得言同境不名同緣。緣是心法有所緣慮。眼根是色但是對境不得名緣境。如雜心說。五根但是境界有對非緣有對。泰云。外人作量難汝賴耶識應與轉識三性三受相應。俱時轉故。猶如心法。今通此難。作二過失。一決定相違。賴耶識不與轉識三性三受得有相應。不同緣故。如眼識眼根等。二不定過。為如心法俱時轉故諸識相應。為如眼根眼識俱時轉故不得相應耶。喻不可全同其法。故云依小分。若全同其法即是其法。不可為喻。問何故轉識不云其容受性二種而有容名。答轉識之名自別賴耶受性名濫故以容別。問舍受無記濫故云容善惡苦樂名有何濫。答又別三數非無此妨。總合性受故標容名。故此中云亦與容受。不云苦樂。雖三性別題準受應合。故無此過。基又云。猶以容言簡之。其轉識名中自簡。故不言容等。第二難云。一行者身應唯一識。既有多識豈不相違。則是經部薩婆多難。為通此難先引例證。基云應立量云。第八及諸識依一身中俱轉方相違此宗。因云相各異故。喻云如彼心所法一身俱轉。次引二喻。景云。同喻一事。俱起無違。亦可同。昔人解。初明水與波浪不異。攬水或成波。明不離義。喻七轉識攬賴耶為體。后鏡面喻喻不即義。不攬鏡面以成影像故。泰云。外人難云。一身八識應互相違不得俱轉。以是主故。猶如一國多王不并。論主作決定相違過云。一身心識互不相違。以相異故。心法等立宗中互不相違者。即俱轉義。基云。此據于第八識非一異故有種子故得有諸識并生。今量云。第八識上容有諸識并生(宗)。不一異故(因)。喻云如水波鏡像。此中因果道理。若約用別不得名一。如心所性雖無差別。然相異故。若言體殊。波浪雖多體唯一水。故六八識不得言異。因果用別不得言一。如一種子。不自成因果。終望塵等方成故。體即一性。異即不成因果。故不得言異。如水不生火是性異故。今道理亦爾。即如攝論無著等說。以六識等為別有體。又有法即是一體。此二義別。今此中依中道說。二偏俱非。二處總取并是。第三疑云。如何諸識取境各別而不乖異。為釋此疑。初明眼識取境總別。二類三識。三明身識取境。四例意識。五結顯不違。泰云。大乘中如眼識于一念時取青黃等多色境界。有青黃等多種行解。取相各異互不相違。廣說乃至意識亦爾。當知本識與諸識俱亦不相違。備云。婆沙第三師義當此論。謂如彼論說眼識取色有四師解。一解別緣。二解不了總緣。了別緣。三解同色總緣。別色別緣。當成實義。四解眾色聚集多色生于一色。若不聚集即緣一色生于一識。第四疑云。如何賴耶性是無記。通與定散三性識并。并不乖異。為釋此疑。故引前說為證。末那性是隱沒散心。通與定位善等并。而無乖異。賴耶與轉識并生互不相違。何怪之有。基云。末那以諸門分別如諸德章可解。緣八為我我所。有二說。一即緣五為我。緣所為我所。此非正義。各別緣故。二說。即直緣我是我見。為我家之我是我所。問何以得一念中起二心解耶。義曰。第六尚起一切境解。末那何妨。此義為正。又緣見分為我。緣相分為所。諸余二數有論文相應。或準與十九數相應等。第三果何時斷。世間道伏不伏。如雋師末那章解。此末那又即勝前諸識俱轉中文。彼未了者此亦重決。彼前準云。若與有心無心。不解定不定地。不違善不善故。今時云重決定。即解六識緣自他前文故。故論云又前說也。第五明越流還滅相。中初問次解后結。中有三。初明建立越流。二明趣入通達修習作意。三明建立轉依。建立越流中。初略立宗。謂是一切越流。所以者何已下問答分別。有其七句。至下牒結但牒五句。不牒第三第四。言七句者。一有情根本。二器世間本。三是有情互起根本。一切有情相望互為增上緣故等故。景云。此文即順護月自身賴耶于他根塵處亦變亦緣而不執持。若不變起他根塵等。云何名見他身生苦樂等。此用自身共相種子于他身處變他身根塵生心自取。其實但是彼器世界攝。而相貌于有情攝也。基云西方二說。一云護月第八上變為他身。二護法不然。謂第八為二變謂根等令身見等。此是不共相業感。二亦共相感。令他見等。故名增上緣。若護月云亦變為他身者。其他身五根識所依者亦從自身種子而生。即依之識何非自種生耶。應同于根。于立量云。他身眼識應從自身種子生。他身眼根眼眼識之中隨一故。如他身眼根。若他身識所依根自不親生者與我何異。他為增上緣而第八變故。然變為他身是即外器所攝非說變他實根識。托變彼扶根塵。第六識可計為有情等。此中有二業。謂共不共。然共中有二。謂共中共。共中不共。如一外器世界。他共緣受用故。名共中共。如衣物等。唯自所用。他雖有用義名共。然自受用業勝名共中不共。不共中亦二。謂不共中不共。不共中共。謂如自眼根。他識不依唯自識依。名不共中不共。其扶根塵等自不共業招。然亦他第八變。即不共中共。問如自身中眼識所變亦非意等所見者。何況他人。如何名共中共不共中共。敘曰。然以理唯無共者。皆自第八所變。他即不受用。今據相似。如彼唯自受用義。他無用。名不共中不共。其外器世間雖自變者非他用。然受用中有相似義。謂言共用故名共業。余之二句準此應釋。今現亦即變他身實根等義。又有云。二師義者。一云變。第八托他身而變。第二云。眼識依彼第八所變而更變之。若爾。何者不然。豈以眼重依之而便說異。如此等理有識詳之。四者能持一切種子。五于現世是苦諦體者。酬前因故。六亦是未來苦諦生因者。持種牽當故。七是現在集諦生因者。由迷現識起煩惱業名現集因。第二明趣入通達修習作意。中初明趣入通達。后明修習作意。前中又二。初趣入通達。后釋通疑難。前中五句。初云賴耶攝解脫決擇分等善法種子非集諦因與流轉相違者。景云。七方便前發心求解脫。是解脫分。前三方便名隨順決擇分。暖等四正是決擇分。此二善根由厭生死趣求圣道。故非集諦。故本地分明十二支。一向是非學非無學。隨流輪故。解脫分等論名為學。與流轉相違。非是有支。故非集諦。然于余處有說未知欲知等。知等三根一向無漏是其道諦。如見道已前七種方便及與見道是未知欲知根體。又別處文說解脫分善。通三界系及與不系。決擇分善色無色系及不系。豈不相違與有此妨。西國有解。三乘無漏種子法爾性成發心已后八解脫分位及順決擇位。即就此位說此種子亦名順解脫分等。此二善根即是未知當知根體。故言三無漏根一向無漏道諦所攝。又言順解脫分通三界系及不系者。體是有漏是三界系。由厭生死不定招感。名為不系。順決擇分通色無色系及不系。義亦如前。問解脫分若是有漏。系樂界地即應招感入十二支。若是有支。則十二支亦有是學。何故定言非學無學耶。解云。若是有漏通感總別二報。入十二支。解脫分等。由厭生死不能牽總。體是有漏猶招別根。有斯進退非十二支。故十二支不得名學。基云。今解五停心等三加行正是解脫分體。并是決擇分前故。名隨順順決擇分。其解脫分亦然。從聞慧以去名解脫分。已前據持十二部經等是生得善故。是彼解脫分加行體。非解脫分。解脫界通九地系。自有文。決擇分。三藏云通七地。四色三無色。若爾如何下說六現觀中云三依五依生。故知決擇分是色界五地系。前三方便是決擇分故。五停心觀等。是散心即欲界系等故。故通七地。暖等四善根。唯在色界故。三依五依亦無違也。此中言非集諦因等者。若勝軍云。此解脫分亦善根。雖體有漏方便善攝。令福分善等種子增長感異熟果。而隨順無漏。正不能感生死總根苦果。言非集諦。如護月等。即由無漏種力。令現行方便有漏善法。福分善根等。二法增長。第二句云。所余世間所有善根由此生故。轉更明盛者。景云。世間福分善根。由解勝分等所資導故。轉更明盛。基云。以數習加行善故了達因果。故明也。若護月等亦今加行有漏善及福分等明了。第三云。由此因緣乃至速得成立者。景云。此明福分善種。由此解脫分等資導。轉明盛緣。即能攝養自福分種增長成立。基云。此中由解脫等為因緣故。今世間福分善等種子名言無記種轉有功能。善業等種轉有勢力。自解脫分善根種子速得成立。成立者能增勝生果也。又即令福分善等種子速成立。此中邊新熏本有二義。第四云復由此種子故彼諸善法轉明盛生者。景云。此明福分種能生現行等流果勝。謂由福分自類種增長故。令現起福分轉明盛生。基云。能由解脫分等種故。后自現行善法轉明盛生。又云即福分善現行也。若爾與前轉更明盛何異。述曰勝于前念念增故。第五云又次能感乃至諸異熟果者。景云此明牽異熟果勝。謂即前福分種子非直能生現在等流果。亦感當來所受異熟果。基云此正明福分善業義。非解脫分等善。然非不別感報。下通伏難。難意。論主前說賴耶為雜染因。云何復說為還滅因。于一識中障治并有。豈不相違。論主下引二經成答。初引種子經。若一識中現起解惑。兩法相違。清凈種子依一識中。理便無損。故言薄伽梵說有十八界。由于賴耶有種種界。界是種子亦是因義。又如經說惡叉。乖離故。引第二經。三藏云。西國中見惡叉子。欲似此間染靴無食子也。西國取之將染或押取油。此間無名可翻。故存惡叉。第二明修習作意。中初標后釋。釋中先明三乘未見諦人在見道前但緣轉識為境作四諦觀。修習作意。未能通達阿賴耶識道理。觀苦諦時亦總觀者。阿賴耶識以未知故。但言緣轉識為境。次明已入道即能通達阿賴耶識。言或入聲聞正性離生等者。景云。舊言圣性名為正性。凡夫性名為邪性。令入見道舍邪得正。當受無邊生死。令入見道唯除七生。余生得滅超升離生。今西國解念真如理。名為正性。言離生故即見為共。共為生死本。猶如生食在腹不消為諸病本。將喻名法即名見惑為生。今即見惑故名離生。此中既言菩薩達一切法真如已通達賴耶。即問二乘。二乘見道但觀人無我所顯真如。即不得言達一切法真如法界通達賴耶。以彼菩薩通達二空真如。出觀后復心中了了見賴耶是諸法本。聲聞已見諦者觀苦集時名總通達。以彼賴耶是苦集故。泰云。此文既辨還滅。滅賴耶識名為還滅。今此中言復能通達阿賴耶者。即阿種子賴耶名為還滅。三乘俱即能種子賴耶故名通達。若菩薩通達二無我真已。后得智中即能通達阿賴耶識。當于爾時能總觀察自識內所有一切雜染。亦能了知自賴耶見分自身。或可轉識亦名自身了別。此中身外為相分相縛所縛。內為一切種緣種子度量所縛。基云。此由泛解。示言入獨覺見道者。略而不論。又觀行同故。唯即人執相似。若說聲聞已說獨覺。此中言緣轉識為境者違攝論文。彼云菩薩初學應先學如實因緣。如實因緣故。即阿賴耶識。故相違也。一解云。其實菩薩地前作阿賴耶唯識。如攝論說。然通三乘前見道行故。名唯觀轉識。轉識中有離法。故皆緣之。非菩薩不緣第八。又皆緣第八作唯識。然入見諦已后即緣本質第八。若能作唯識觀。此約后得起。若未入見諦。緣本質不若。無后得智故。緣自第六之影。故名緣轉識。非謂本質中不緣第八。攝論約本質。此間約影像。說無過。聲聞等人影。菩薩雙觀。入見諦已去后得起。方實緣阿賴耶。不然不緣。若前不緣第八。后如何得緣。問何聲聞起此觀說。述曰。若不定聲聞根已熟。要得入見諦已方趣大乘。即容可作此觀得有。其根未熟決定人入見道即不然。此文約根已熟不定說。又約種子體說。三乘俱依一切苦集二諦。若有一法未達未遍知。我終示說得漏盡。得體觀已。三乘同觀。若約名隨義別。是依緣者唯雙觀菩薩有二我。即攝論等約體。此亦如是。故有一切皆達。若約名中義隨故。當無二我唯觀人我。故除一切煩惱護菩薩變除二我。觀別如前說。觀故達阿賴耶。如前說無異。又正解。菩薩能知第八非二乘人。二乘人此中見道。依緣轉識觀。后入見諦。了知一切離緣及諸縛等。菩薩地前實緣第八。未緣者故。名緣轉識。后入見諦緣阿賴耶。阿賴耶非二乘緣。自下第三明建立轉依。于中有三。初明轉依。二明轉依與彼賴耶相違。三明已轉依相。初云修觀。何故乃至當言已斷一切雜染者。景云。轉依有三。一轉依了因。即十地圣道。二是所轉。即是賴耶雜染種子。三是轉依之體。即是斷惑所離擇滅。此中由前通達真如法界已。故于后起出觀之位彼見斷。說是諸戲論因起根本。界是因義故。初觀有為一切諸行皆由本識因緣集起。是將言推事入理。作真如觀斷諸妄相。先于事中舉本攝末故。收果入因。一切有為皆悉是識。識外無法。是故經言三界虛妄皆一心作。故言略彼諸法于本識中總為一團一積一聚。此為遠方便。但由入習取執不舍。后見受體。有其相貌。為除此相次修空觀。觀此識聚性相皆空無我我所。由此空觀為方便問得證真如。故言為一聚已由緣真如境起修習多修習故而得轉依。此即金剛無礙道斷惑顯真如理。言轉依緣無間當言已阿賴耶者。即在佛地。是解脫道。由此斷故當言已斷雜染者。賴耶持種。由斷賴耶。當知已斷一切緣種之根。基云此言轉依。故有三種。一心轉依。謂真如轉作所依也。二道轉。即無分別智。此是能轉也。三滅性。即擇滅無為。此之所緣即擇滅。由此緣之智緣真如所得故而建立。非作是實法。次明相違有五句。當知轉依由相違故永治賴耶識者。賴耶若在轉依不顯。轉依若顯賴耶即滅。是故相違。此總句也。下有四句。釋相違義。又賴耶有取受性等者。景云。賴耶從取所生復生于取。基云。有取受性。即取共果也。又賴耶恒為一切粗重所隨等者。備景同云。此文似順金剛心生。賴耶隨種已住滅相以為粗重恒隨逐故。又賴耶乃至非生因性者。景云賴耶是生煩惱因。圣道為不生因。轉依亦為不生生因。翻前可解。轉依望圣道但為增上緣及所緣緣。建立圣道非是因緣。故云應知但是建立因性非生因性。又賴耶乃至得大自在者。景云由有雜染障于定故。于善法及彼禪果。變化無記不得自在。基云得轉依已。取舍三性法得自在。不然取舍不自在。第三明已轉依相中。景云。又賴耶乃至舍二種取。是一業。問其身雖住猶如變化。是第二業。前辨轉依正顯大乘轉依。今時所說唯小乘轉依。如阿羅漢雖斷諸取殘報仍在猶如變化。變化有相而無煩惱。無學惑盡身凈如化。大乘實受用身由染賴耶隨因已滅。則不得言其身猶住等。亦可約彼大乘化佛得順此解。化相得言十九出家三十成道。斷煩惱盡。五十年中殘報猶住猶如變化。此立宗竟。所以者何下。問答解前二章。所以舍二種取其身猶住者何。當來后有苦因斷故便舍后有身之取者。不造現在十支因故。名舍后有之取。即舍十二支中取支。于現法中一切煩惱因永斷故便舍現法一切離緣所依之取者。由即現在一切惑種。便舍現法所依之所。此釋初義。唯有命緣暫時得住者。釋第二義。下引經證可知。基云又此約回心向大乘語。謂以愿通力令住千劫。此住命即由愿通力生。如變化亦以通化力生故也。若佛即不如是。下牒結可知。上來決擇心意識義中初問次答竟。自下第三釋已總結。謂此大乘所立道理。勝彼二乘。故言勝義。非勝義諦也。上來大義總辨賴耶心義。然以前云末那四惑相應。若有心無心位恒行。又辨六識取境總別。故今總結云建立心意識。若有經論總三界等清凈心意識者。應隨決了。當賴耶義者入心。當末那義者入意。當六識者入識。此是勸人修學。上結別體心意識義。自下結彼一一識上同體義說心意識義。故言余處所顯但隨所化等。謂六識名識生后名意即此識意集起名心。上來就初心意識一有三中第二文訖。自下第二約成就四句通塞。景云初句無心睡眠悶絕。據凡夫學人在欲界中暫無六識。入無想定通欲色界。滅定通三界。入生無想天五百劫中并無六識。此等據不起現以名不成就。問如無心睡眠等暫時轉識不行即說不成轉識。如前七地中或有多時入觀不起彼愛。云何不說不成賴耶。解云。無心睡眠等雖經時少。然以不成轉識則定。故論家說。七地來實有多時不起彼愛。然轉處所時節不定。為在何地為于何時。故論家不說。今彈此釋猶未逃難。何者入觀不起愛則定故。若以處時不定故不說者。睡眠悶絕后何有定處時耶。今解釋。識名通諸位。故隨體不起名不成就。賴耶名有永舍位。故據舍名名不成就。據義不同。故不為例。泰云道理一切無漏觀中愛既不行即非賴耶。今四句等中從多取也。備云上辨轉依云依于金剛時始滅賴耶。故知八九十地并名賴耶。今此第二句中羅漢等三各滅一種賴耶名。故并名不成。謂羅漢獨覺斷愛種名不成。不退菩薩永伏現以名不成。諸佛如來種習俱盡名不成。基云。此如對法第二云。阿賴耶者謂能攝藏諸法種子。又諸有情取為我故。即我愛之所取處。名阿賴耶。今取后義。故八地等舍名不舍體。第一偏句中言滅定者。此謂第三果人非余。余成第四句故。若生死念中無意識家他難云。何故此中不論生死縛者。即悶絕中攝。第二偏句中有三位。一惑現愛盡故舍。名非細法執。謂二乘人第二位謂永伏現行。入八地以去。人愛現行永伏不起非法愛。此非留惑。以趣法空故。第三變除惑細習氣入法二執。謂如來八地以去。此中名不退者。以未得不退故。念恒增進善法。初地名不退名已得不退。非不得時有起煩惱有漏心等故。轉識名通漏無漏皆得。阿賴耶名種唯圣有學二乘大乘八地。異熟識等即寬乃至大乘金剛二乘無學。若入無余界。二乘畢竟。如來示相。此中第四句通滅定等論故言及如來等。非不退菩薩及如來實亦入無余依涅槃。此約六轉識。不約第七識。亦庵末羅識。此云無垢識。唯在佛果。即第八異名也。自下第三問答遣妨。如本地分說五識意識地皆云自性等五義。今因彼處六識自性以興問答。意若自性而言。即十八界皆是自性。何因緣故唯六識界自性建立。除之根塵。約彼六識所依所緣而建立耶。答中有二復次。初約六識有了別自性。以彼六識其性輕利。迅速轉變。依托根境助伴等力。無量百千不可隨緣土有多種。以同是一眼識類。乃至一定識類。故名自性建立。此由彼彼依得彼彼名。如苧火等雖復依眾緣多生起。以自性類不過六識故。然從所依立六識名。以不共故。所緣即共通生二識等故。如失眼根眼識不生。雖失一色更有余色能生眼識故也。余之根境自相續起更無所濫。但就六識所依所緣而建立之。第二復次。總就一識自性建立。又一識類藉彼彼緣種種差別自性生起等者。此中無著師徒解。八體雖別。一識漏類依緣各別隨依立名。若如攝論異無著學徒云。八種體是一識。依根別故遂立八名。其體無別。則以此文為證。上來十門中第一心意識門竟。自下第二辨識身遍知。初先師說第二正辨。辨中初有一問答開列三業。次依業辨。后結說勝利。釋初相中先問次解后結。解中初解貪與離貪。第二類嗔等余九對心。謂嗔離嗔。癡離癡。下劣非下劣。掉舉非掉舉。寂靜不寂靜。散亂非散亂。應修不應修。解脫不解脫。放逸不放逸。第二相中先牒前起后。第二正辨。于中先辨過患。后明由有過患故有疫等。景云由貪現被殺縛名現法罪。由貪墮惡道名后法罪。有疫者現法罪。有橫者后法罪。有災者現后法罪。有惱者身心憂苦。基云有疫等四者。此如三藏云。初三是三害。后一是心憂苦。又前三是罪。后一是心憂苦。今更別即八四相次配之。又初一是三害下三是三罪。又初三是三害后一是三罪。第三相可解。由此因緣已下結其勝利。言無譬喻性者。明心速疾難可喻知。第三辨二善巧差別。于中有四。初明二種善巧。二明凈心修絕染心有失。第三問答通難。第四引經解釋。前中景云以如理心了知遍計所執本來無相證彼真如。名心善巧。以如量智了知依他染凈等法從因緣轉。名知心轉善巧差別。基云。依遍計所執無來無去自性涅槃。緣證無時證真如法性之心能如實知者名善巧。非依他起等故名差別。緣三性之心。此依他法非是無法。觀知是心依他而起。名為心轉。能實知者不生遍計之執名為善巧。異前之觀名為差別。又解。依他起法非有似有假施設有。斷此法時證得真如。名心轉善巧。轉之言滅。證真如心。滅依他起。遍計所執。性體是無。法觀唯有。心所執不可斷。不證真如但名心善巧。次明清凈得失。一于果安樂者。得菩提涅槃。于因自在者。令心樂已不貪放逸。又即由前熏修心故。于果時得究竟故安樂。因中制御三性自在也。第三通難。中景云。此中難意。論主向辨善修于心善巧差別。如世尊言唯當于心深善勇猛如理觀察此言相順。又依余經念住中說。要當于身住身修觀乃至于法住法修觀。是則通觀身受心法。與前所說豈不相違。故道此何密意。答為顯四念住唯觀心者。總答前經。雖通舉身受心法。然意唯觀心。下別分別。謂觀心執受者。觀彼色身能執受心。故名觀身。觀心領納者。觀彼心王能領納義。即名觀心王了別。名觀于心。觀心染凈者觀彼心王染凈之義。即名觀法。唯為觀察已下結通經旨。基云此唯斷樂凈常我之心。于境法起實不凈等故。有言觀心念住得境。此中前言識身遍心。今言唯當于心深善勇猛。故有此難又四倒如前。第八云戒取是樂倒。見取是凈倒。邊見小分為常倒。我見為我倒。顯揚云。四倒皆總見倒故皆心為除此故。第四引經解釋。即引二經。住三種住行六正行于大師教多有所作者。此引初經。謂住已下解釋也。景云。住解脫住者。三乘菩提涅槃離系名為解脫。智證得時名住解脫住。解脫門住者。即空無相無愿解脫門。若約安立諦門辨三解脫。即空無我行名空解脫。苦無常二行集道各四名為無愿。滅下四行名為無相。若約非安立諦立一真如具有三義。如離人法即是空門。如離十相名為無相。如離分別希求境界名為無愿。一念證智證真如時。義別則名具三解脫。基云如顯揚第二。若言空等不空修等者。即通聞思修三慧。通漏無漏。若唯言空等三摩地者。即唯修所生慧。通漏無漏。若言空等解脫門。即唯無漏修慧。今三解脫門唯入見諦無漏者。下六正行相攝中見修二道攝此也。及住能引解脫門法住者。即十方便見道前也。又解脫住。住涅槃滅諦。解脫門住。即道諦。涅槃依之得顯。故謂之門。能引解脫門法住者。即地前有漏三慧引生見諦等中道滅諦也。次釋行六正行。景云行無間行者。是聞慧。聞慧親由教起。名無間行。行善受思惟行者。是思慧行。行修所引善根生起行者。有漏修慧行也。此三慧行。即攝向前乃住能引解脫門法住。以同是三乘見道已前方便行故。行離諸愛味簡擇諦行者。謂在三乘無相及相二種見道。離諸愛味簡擇安立非安立諦故。行即于此無增上慢行者。通是習學三乘修道。前得見道。今得修道。即除未得謂得增上慢也。此之二行即攝向前住解脫門住。以其同在見修二道故。行正清凈受用行者。即是三乘無學之行。離染盡故名為清凈。證涅槃樂名為受用。即攝向前住解脫住。以同體故。基云初解大同。又解無間行。即七方便中無間修。善受思惟。即見道無間修已。今得無漏。故言善受。修所引善起謂修道。依修善根起故。于修道中離三界欲。此即是離下界欲時。離色欲界名簡擇諦行。緣諦理而簡擇。離無色界欲名無增上慢如增上慢比丘得第四禪謂是羅漢果。此離無色欲得無漏不起增上慢。亦于已得離色界欲不起增上慢。此皆修道。然約一界中增勝得名。不如前解。后得無學果時名正凈行。得六恒住法故。前解脫亦可次第配。上第一是前第三。中四是前第二。約增時語。第六是前第一。或此后五總通前二。次引第二經解。景云一受者舍施。如大迦葉次第行乞食。福利貧窮。此即舍身為田。受他飲食。名受者施。亦可見有受者即便施與。名受者施。二施者舍施。即則施主行施可知。施果亦二。一得大財富。是初施果。舍身為田。名受者施財。則于現在得大財富。得施物故。若言見有受者即便施與。此于未來得大財富。二得此等流受用勝解者。是施者施果。由舍財故未來還得多財。名得等流。因此后能自用施他。名受用勝解。基云述三藏二釋。一云如乞食者。即同景師初解。二云受得他財而行舍施。即轉施。法施者施可知。又破自慳。故自受用財。受者自舍與己身。名受者舍施。即與自己童仆。亦是皆以施心故。此當來得財。還自受用為等流勝解果。二施與他者。得大財富。又前二施如前解。皆得大財為異熟果。于中慳還能受用名等流果。第四證成道理。決擇因緣。先總陳說然后正辨。正辨中初明證成道理立過未無。后制度決擇因緣。前中有三。初明過未無。二辨三世相。三對難釋通。前中初明未來無。后于過去無。此中釋文多基抄。此破去來實有論。為欲明三世自法先破于彼因決擇前尋伺地第六答。非正決擇。此依他等決擇故。下難中何以故。總征。非無力處有從異方轉趣異方義者。此破第一。應立量云。未來世色應有方所。有轉異故。如現在色。又未來世法不能移轉至現在世。無方所故。如兔角等。亦非未生未已生法等者。此破第二謂汝未生法定無有死。以無生故。如虛空等如兔角等。若彼為緣而得生者便異法生等者。此破第三。謂未來法自住不壞用此為緣現在別法生。此法未來無故便違宗過。如何言一切法未來本有。應立量云。此現在生法非未來見有。以離生故。如住滅等相用。又一切法第一義中無作用等者。此破業用師第四義。業用離體必不可得。體有方起故。如體自體。設許異者。未來亦應有業用。依體生故。如現在在業。又此業用便應本無而今得生。即符順他宗。然違自宗。彼宗一切法未來有故。不爾即亦應立量云。一切體相未來非有。不離業故。猶如現業等。又與世尊言相違下。破未來體有。應立量云。未來世體體應是常。本有今有故。如虛空等。于一相若相異分得是有者等者。此破第五未來相未滿現在相滿。此中云。若未滿一分未來有者。此圓滿之分未來何故不有。應立量云。現在一分圓滿之相未來還有。有彼不同一一分故。如現在相景補闕云。未來諸法相應圓滿。以與現法同一體故。如現在相。又現在之相應不圓滿。與未來法同一體故。如未來相。又相異分本無今有者等。應破未來不圓非本有量。云。未來一分不圓滿相應本無今有。相一分故。如現在一分圓滿相。又離色等一切行相余未來分等者。此破第六未來別有分不是色等現在亦爾故三世別者。應立量云。汝所言離色等外有未來分決定是無。現比二量不可得故。如兔角等。補闕云。離色等行余未來分必不可得。以與色等性無異故。猶如色等。又應未來無有果相現在方有等者。此果相亦本無今有。如何言一切皆未來有。應立量云。未來世時應有果相。有世分故。如現在世。世分者即未來分等是。此中有六師。前第六本地有七計。即有兩釋。一云彼第六七。合是此中第六。故此為六。又解。彼第七即此第六。此中無彼第六。次辨三世相。前本地第三。即已解有三種三世。一神通三世。二唯識三世。三法相三世。法相三世者。且如于現在種子有當曾等義說三世法。即前第三于種子建立。此同現行。然種子恒故說非現行。下第二即云現在有三相。一是過去果相。二者未來因相。三現在自種。法相即是。唯識三世者。先識上有曾當境等故。如凡夫等緣過未境。此境當心現。以識上妄有功能影像相生與識無別種似三世法生。此實現在皆托曾緣種子。當緣種子而生此影像。此由唯識妄故。名唯識故。前第三本地。若任運散亂意識名緣現在境。以境恒現在故。問心不孤起。托本質境識而生。此若緣過未境而生。既識無本質者。境如何生。如極微虛空等。以教為本質。如前以種子為本質。又如緣兔角以何為本質。此皆尋名。名本質故影生。故唯識也。此兔角等不生者。由現在無生因。若如過去既非兔角果。故兔角不同過去。神通三世者。此即禪定他心通。若凡夫及圣緣過去為境。以起有功能似若于時現。若起有強弱緣境有寬狹。此與前別。或執心非量境。若不執心比度而知。或以現過曾見比未來當此事生。或以現在為比比曾有此事比量而知。若神通及禪定此皆證解。雖心上功能而生證定。故與前別。論文過去中應有果。現在又準未來因有故。此中但論因故其相已舍。不論果故不言現有。又顯過未無體。約現法云過去。不言果有言自性故言已無。顯未來生相亦無體。未來說因現有。于現在因上有當生果義顯于現在法亦立。明知過去因相體已滅。于現在果有此因曾有非今正有。即于現法而立過去。故此顯文同。若彼諸行已下第三對難釋通。如文可解。自下第二決擇因緣。即決擇意地第三卷云。又有四緣等。于中有二。初正決擇四緣。后辨緣無生心義。前中有三。初標次釋后對二因十因四緣相攝通塞。釋因緣中有二。初依未建立賴耶已前佛教以說因緣。后明依從賴耶教已后立因緣相。前中有三。初正辨因緣。二明伏斷退不退義。三明三受等位種子隨逐。前中先正辨因緣。二反難外人。前中初問次解后結。言諸色根根依及識此二略說能持一切諸法種子等者。景云色根謂眼等五根。根依者則符根塵。大與根合一。心為第二。此中略不辨心所。但持自心所種。言除大種色等者。此據內塵大小為論。當知外山河等下分別持種。但由內識內根持外種生。基云。三藏言根依者扶根塵。若爾何故下攝一切種子中不言扶根塵。及次下文云當知所余色法唯自種子之所隨逐。今此理文違故釋之。根依者即違根之四大。故第二復次釋所以中云。若諸色根及自大種非心心法種子隨逐者等。若爾何故論云隨遂色根有諸色根種子等不言四大中有諸色法種子等。解云。此略不說。又上總文言根依及所以中云自四大。以明四大造根者有諸法種子。此中解根已解造根四大。論當知所余色法唯自種子之所隨逐者。此謂根塵。非外器色。以此唯即心所法中亦應有自種子。此中但言識者。略而不論。又心所不同扶根塵。所以故何扶根塵根無之時容可有心所。即不然。豈得王無之時有耶。故不為例。此中如若有色別有心時種子在何處。為一一色法心法皆有一切種子。為不然有心時在心無心時在色。若聞中有。即有無量種子。又生無色界時色中種子并在何處。若有心在心等者。即如有色界有心時在何處。若在心中者。何故不在色中。復次已下第二返難外人不立種子在于色心。便有過失。初明色不持種過。三明心不持種過。此等論文。下云皆依未立阿賴耶圣教等者。此隨順理門經部師義。次明伏斷退不退義。初明世間道伏。二明出世道斷。前中有二。初略后廣。欲界諸法染法者。煩惱種子。及余諸法種子者。善無記種子。廣明損伏有三。一遠離損伏。謂出家受戒。遠離斷塵。舍伏煩惱。此生得慧也。二厭患損伏。謂戒。由過患相。觀五妙欲能為自害他害俱害等。名過患相。或唯不凈觀厭伏貪斷。此通三慧。三奢摩他損伏。謂伏欲色二界煩惱。雖亦伏除無所有處已還煩惱。以約欲界故。不言離無色也。第二明圣道永斷。中先明入有余時斷除染種。二明入無余時損伏善無記種。言準不生互非不種子者。喻有漏道伏而不斷。若火所損喻無漏斷即金剛心時永害三界一切種子證無余也。將入無余界時所有一切善無記種皆被損伏者。依毗婆沙。欲界羅漢斷入無余時。除若五若六心外。悉得非擇滅。此文人種種解。一解此據欲界八心次第。一方便善心。二生得善心。三不善心。四隱沒心。五抑生心。六威儀心。七工巧心。八變化心。爾時作意欲入無余。或唯除第五抑生心。或唯除第六威儀心。此二心是命終心。除此二外悉得非擇滅。或有解云。此羅漢欲入無余。先在第四邊際定力。唯除四靜四念心。除第五欲界善心。第六不隱沒心。是命終心。除此六心外悉得非擇滅。何意如此。爾時行者從邊際定逆入四定欲善無記至第六心方命終故。今此不爾。下文中說要入滅定滅六識心。住滅定內阿賴耶心而命終故。言由染污法種子滅故乃至亦不復能生自類果者。由金剛心時斷染等種故。令善種子不生異熟。無記種子不生自類果。是名第四損伏等者。染種未斷。能助善無記種子得果。由永害染種。即是永害助伴。故能損伏善無記種不能生果。故名永害助伴損伏。言第四者。此有二釋。一云離三界染即開為三。永害助伴名為第四。二云前說遠離等三。今說永害助伴。即名第四。準次下卷云。問前已說損伏染法種子。善法種子損伏等何。答若常殷熏習善相違諸染污法是初損伏。若執取耶見多習耶見如諸外道是第二損伏。若多唯習邪見誹謗如斷善根者是第三損伏。若能永害染法種子。如前已說。是第四損伏。自下第三明于三受等位種子皆隨。初隨三受法心。次隨三性心。次隨學位心。次隨無學位。學人無漏心起亦為煩惱種子之所隨逐。自下第二依真實理門建立因緣。分之為二。初結前生后正立因緣。后通經異說。言當知爾時斷退故退者。伏斷故退。亦是住退者。由退起下。或有漏禪定不現前住。名為住退。即習行退。泰云無學者下退滅定。不順此文也

瑜伽論記卷第十三(之上終)瑜伽論記卷第十三(之下)(論本第五十二)

　　　　釋遁倫集撰
論本第五十二

次釋等無間緣。云若此六識為彼六識為等無間緣等者。西國有師依如此文。即立五識多念相續有次第緣。然本地分中五識身地末云五識一念必起意識尋求意地。又云五識無二念相續亦無展轉生余識等故。當知此據率爾墮心。故作此說。若在等流未取余境已來。五識自類相續不斷。故得自類有無間緣。第二師識五識必無二念相續。順本地分。但須通此決擇文。若此六識為彼六識為等無間緣者。此言總也。應言意識望六識。六識望六識。六識望意識。為等無間緣。今勘唯識第四護法正義。八識各唯自類為開導依。通此論文言總意別。釋增上緣中。略辨六種。問。愛非愛果與異熟果有何別異須重明耶。解云。即以善惡業別感六識中苦樂名愛非愛果。后感賴耶舍受名異熟果。上來正決四緣中標及釋訖。自下第三對二因十因四緣相攝通塞。言因緣一種望所生法能為生因等者。此能生因。如菩薩地第三十八云牽引生起是因緣。第五卷復言生起是因緣能生因攝。非牽引因十二緣生。第十卷言此十二緣相望。俱依增上所生引發生起牽引說。故無因緣。又如菩薩地無記生起因是增上緣。故知能生因體是因緣。生起牽引皆通增上因緣。若唯生起唯是因緣。即違緣生及無記生起因。此所文中且據同第五及菩薩地等攝六因。故是因緣非余。若不此會。行支被潤己此是因。望生老死非生起因故。是故乃至無有頓生起義者。結答前問令重明了。因緣立十因者。如前三十八及第五說。生起牽引一分是因緣。攝受因一分是等無間所緣緣。余一分及牽引生起各一分余因。并是增上緣。上來三段決擇四緣訖。自下第二辨緣無生心義。一問。二答。三難。四通。問如世尊云乃至何故宣說彼行為緣生意者。問意。如我宗說過未五蘊行體是有。為緣生意。今時論主大乘宗中過未是無。云何佛說過未諸行為緣生意耶。此違經過也。若意亦緣非有事境而得生者等。此第二違經過。答由能執持諸五識身所不行義故佛世尊假說名法等者。答意。若有體法唯在現在。體是有故名真實法。若過去未來體非實有。然能持自無體令五識不行令意識轉。假說名法此豈是法。故令法處攝。前引經中但有法量而無處字。假說無為法。非謂法故便法處攝而言遂有體。應立量云。如我所言過未無法亦應名法。有所持故。如現在法。應成意緣過未等無體。無體之法意識應緣。以是法故。如有體法。梵語陀羅唐名持義。梵語達磨亦是持義。能持故名法。問何因緣故知佛世尊有此密意者。此第三難也。難意。佛說緣法處生意。法處定有。云何知佛說于過未能持自無體令意識轉假說名法有是密意。下第四通中。初以理正答。第二復引廣大言論證緣無識。前中。先舉例答。由彼意識乃至非彼境識法處所攝者。汝前引經緣意及法意識得生。即執定有法處之法。現見意緣過未心識。豈可得言所緣識是法處攝耶。過未識雖為意所緣不可依經執為法處。亦過未法雖為意所緣不可依經執法為有。應立量云。去來二世意所緣境諸法色等法。非法處收。緣去來世識故以意識之所行故。如去來世所緣六識。問曰。此是所緣緣不。答影像當必唯識三世攝。故是所緣緣。此本質無法非是因果。影像可成因果。今就外執破。非大乘中影像不有諸識可行。又有性者安立有義能持有義等者。示其正理。若于二種已下。重難。若于有無二種但了有法不了無者。不應說意緣一切義。以但緣有故此違道理。設作是說便應違害自悉彈多者。若汝說意但緣有法不緣無者。便違自宗意緣一切。此違宗失。悉彈多此云宗。一釋此云教。又不應言下。違失也。是故已下。結緣非有。新羅證法師云。法有三義。一持差別。如此上文持識不行差別義故。二持自性。如次文說又有性者安立有義能持有義。無性者安立無義能持無義故。皆法三軌生解。次文中云由彼意識于有性義若由此義而得安立即以此義起識了別于無性義若由此義而得安立即以此義起識了別。自下第二引廣言論證有緣無。文中有二。初舉五種言論道理證緣無識。后通經異說。前中第一言論者(景云)此我無性非為無為所攝故。菩薩地云。有為無為名為有。非我我所名無有。言有共相觀識非不緣彼境界而轉者。明此無我義。通名共觀心緣。故知意識緣無得生此無我觀。若聞思作。即是比量。修慧心中有其二說。一解。欲入觀前。方便聞思心中作無我。是其共相正是比量。正入修慧觀無我時。是其現量。現量一一別證諸法無我而言共者從方便為名。二解。修慧正證無我。實是別證。自相境界。但以諸法無我相似所以名共(基云)此無我本質無。如正智。即緣彼無顯得真如。如加行智。即亦有影像。當必據本若無影像言有。今以本質破外人。若影像是依他性。是何性攝。答。不相應中法同分攝。此乃與心同種心之相分義。名法同分。非謂乃言依無境慧照本質更不反生即是無法攝。應同前解。言共相觀者。此就加行道語。或真如諸法共故名共。非能緣之心依共。又后得智上作此觀故名共相。第二言論中(景云)緣施設飲食軍林無性為境。一一別知自相境也(基云)言自相觀者。非自相共相中自相。此是總言共中說自。自者自體相。即飲食自相。非如五識一一境知名自相。若言無我緣苦諦苦諦即無我者。此是苦有可名我無。獨緣一切法無我此何處攝。故知緣無一一中皆應立量云。緣無色境。意識應轉。意所取故。如無我等。第三言論中謂耶見撥無施等。實無此無。今緣無起。豈非緣無生也。言無施無愛等故(泰云)父母與子物等名愛也。三藏述三釋。如前第七即記。第五言論中云于未來行非不隨觀生滅者(泰云)此亦隨觀心相分有生死相。顯無有所以之生滅故。亦是緣無生心也。若緣當有生滅者。即是緣有生心也。(基云)此中本質亦無故。今時破非大乘又心影像中自不變為生滅等相。應立量云。過去未來應無有生。現在不收故。如兔角等。去來二世必不有滅。以無生故。如龜毛等。下通經異說。有其三經。通初經中答意。佛說過去已起之業熏種在識。生彼能熏。言有過去業。大自在是第四定大自在。自性是數論自性也。丈夫是勝論等神我也。通第二經中云。不應由彼去來之性說言是有者。其過未法體。小乘今現有。不應說去來。去來之性當曾有故。不應以去來之性說今現有也。通第三經中。(景云)已與果竟種子相續。與根功能雖盡。生自類功能仍相續有。取已與云根果功能已盡名過去界。當生果種子。現在續流。名未來界。與現果未竟。名未與果名現在界。(泰云)若色與果種子相續。名過去界。若未與果當來種子相續名未來界。若未與果現在相續。世以與自類種子盡必滅。果生故因滅。過去果生現在。則非現在種也。又釋。據隨轉理門。從與他類六七果義。因滅果生故。種若現在。亦非與果也。大門第五明不相應行義。本地分意地中第二卷末云。略說法界若假若實有八十七法。心所有五十三。色有二種。律儀不律儀色。三摩地生色。不相應有二十四。謂得無想定等。無為有八。謂虛空等。廣八略六。平等平等。今此決擇不相應行但有二十二。除不和合及方。下待有具足。后即明二定決擇。何故不言方不和合耶。謂方多約色辨之。不和合約眾緣離散以論。非色心相不顯。故略不說。又今略以五門分別。初辨體。并是假法無體。不但種子。不相應行蘊。法界法處攝。此是分位假。二釋名。具足應言非色不相應行。言非色者。即簡于色。不相應者。復簡于心。心是相應。以非心故名不相應。行簡無為。無為之法亦非相應。乃是有為故為行。則從數簡別為名。別名如文可知。第三明心色分位建立。三唯心分上建立。謂二無心定無想異熟。心無之處種子上而施設故。若其二定入定前心熏成種子。于種子上有違心不起義邊而假建立。無想異熟。亦就彼無異熟種而建立。故對法云。于心心法分位差別建立三種。三藏云。無想報于阿賴耶上立。此當想報。第五十三云生得心心法滅。即根心心所滅。四唯就色建立。謂名句文身及方。故對法云。于言說分位建立名句文身。于十方因果遍滿假說方。當知此中唯說色法所攝因果。無色之法遍布處所無功能故。余十七種通就色心因果分位而假建立。于中命根。若依第八識上亦是心。依顯揚云于六處決定建立。即通色心。問。如長短就色立體還是色。名句文就聲假立何故非聲。解云。長短唯就色立。又是色相。體還是色。名等且依此方就聲立。通就十方非唯就色。問。若爾。方唯就色施設何非色耶。解云。通取方中眾生四蘊等建立方。故不是色。第四明三性漏無漏。無想異熟體唯無記。二無心定體唯是善。異生性體通于不善及以隱沒。以見斷種子通有不善及隱沒無記故。命根名句等通善無記。方亦可然。依色立故。此據本質。余通三性。(泰云)依對法。命根同分名句文是自性無記。無想異熟是生得無記。命根通有是唯果故名為自性不云生得。復次無想定及根異生性唯有漏。滅定唯無漏。余通漏無漏。第五明三界系。無想定無想異熟唯色界系。名句文三有漏者欲色界系無漏者是不系。異生性通三界系。滅盡定唯不系。命根同分通三界系及不系。余十五有漏即三界系無漏是不系。若依基解。方唯有色界。辨五門訖。此中略解十九法。分為十四段。初解四相。文分為三。初即辨相。二對難釋通。三明四相名義差別。前中先問后答。前明老后名住者。即生時即異時故。非由有住故方異。又令生厭故先說異住。濫常法故。答中有四。一無未來生。二無現在生。三明有因無別生。四進退征責。第五結歸正義。前中總立量云。未來世法定無所有現在無為所不攝故如兔角等。汝言未來世生者定無所有未來攝故如未來色。又未來生不能生法體無有故如兔角等。次明無現在生。外人云。經中說有未來色生等。故知別有生生諸法。若爾。論云所謂若生若起若現在乃至成現在性。此答外難云。經言有生即別有體。經言有現在應別在現在現在合法現在。應立量云。無別能生生諸色等。生起現在三法經中說故。如起及現在。又現在應別有能現在。現在諸法經說生起現在三中攝故。如汝之生。次明有因無別生。如文。次進退征責。即法是立量云。生離色中外無別有體。色有有故。猶如色等。不然。俱違宗過。破生因中。(泰云)于一一行便有二生者。既有二生因。必應有二生果也。既一一行無二法生故。汝謂生相為生因能生行不應理也。(基云)且先破小生云。小生應無有體。于大能生及所生法無為等中不可得故。或不說故等二因。如兔角等。小生既破。即破大生。汝言大生非法之生因。說是能生法故。生如小等。故彼致二生是為大過。一生尚不許有。何須二生。謂生者是小生自從緣起故。能生者是大生能生他故。下結正義。如文。第二對難釋通。文分有二。初通四相合為二相。言由未來生此是將生。現在正生。滅中。現在將滅。過去正滅。故論生約將生。論滅約正滅。論亦互相顯。經中唯有生滅中。上座部以此證心唯有二相。色等亦有三相。次釋通。三有為相中觀生滅。言住異俱生所顯者。以于生相義說住異。但觀生時即觀住異。又觀生滅能起厭離等。此文分明但說生滅二相是無常相。加于住異名有為相。第三明四相名義差別。生差別有其十一。最初入胎名下劣生者。三時俱倒。中二入胎名處中生者。于出入時不倒。獨覺入住不倒。最后入胎名勝妙生者。三時不倒。所謂如來。此等生老死相如緣起經廣說。無常中有生起無常。生起時。何故生中無滅壞生。謂滅相時是。此有二種。一相無常。二體無常。體生是無常。生法本據有法。所以滅法非生。應解有難。思之可知。又準同生無妨。變易無常謂可愛自壞。散壞無常被他侵奪等。外道但于諸行一分厭離不能究竟者。以于資緣雖生少欲。于有有具不能知足。次明得獲成熟謂若略說生緣攝受增盛之因說名為得等者。(景云)得獲成熟者依小乘說。得據新得。成通新舊。今大乘中。義則是通。(基云)此約種子未伏未斷有生果功能名增盛之因立得。非已伏斷種子名得。故下文若未為定伏及圣道伏如善根種邪見所伏。名成熟名得。故即彼伏斷已去。但名種子不名為得。如對法三種成熟云。若在欲界得色無色定。欲界種子亦名成熟亦名不成熟。未永害隨眠對治所攝故。然成熟有二義。一體成熟若已離欲。以有體故亦名成熟。二功能成熟。如已離欲無生果功能。名不成熟。此中偏約生果功能故不成熟。據其體有亦名成熟。此據種子增勝。語如現行。亦名成熟。下云種中有自在。此文據勝。若從先未來得此法此既無有生因之得應常不生等者。(景云)且如凡夫既未得彼無漏圣道。即無圣道生因之得。如此圣道應當不生。以無因故。應立量云。自身圣道應常不生。以無因故。如芽無種不生。(基云)此難無漏種本無復就外宗。非大乘中本無種子。勝軍論師義。以此文則本無無漏種子。若是諸法不離散因者乃至應頓現行者。(景云)以小乘宗六識不并。一識心無三性并生。故作此難。應立量云。善心起時余二性心相應俱起。以有因故。猶如善心。乃至無記心起余二性心定應同起。以有因故。如無記心。此上二句即當種子成熟。若于引發緣中勢自在等者。(景云)加行善種及無記種一分善。唯習者遇緣引發。勢力自在。假立為得。即是自在得。以此自在為依止已下明現行成熟。(基云)準此文云引發緣中勢力自在等。即于外法之上亦假立成熟。當知此得略有三種等者。(景云)若永害染種。于善無記種子亦名害。又云。昔來小乘師多唯義說。身在下地得起上地生得善心。如天眼耳通是。威儀無記從凈定心生后。則不得卻入凈定。要入上地生得善心方入凈定故。又準起定順入至非想出。在生得善中方更逆入等。又準。羅漢退起無色煩惱。既無退分定從何等心而起煩惱。以此等義。準知身在下地得彼上地離欲生得善。今大乘中亦無有文。三藏云。天眼耳通。非是威儀無記。乃是通果。又超禪時。從初靜慮順入至于非想。多時停息。或轉作余觀。直名順入。后依本觀。后逆入下定。名為逆入。順逆逆順等句。道理皆成。未必要出在散心方成。超定羅漢退起無色煩惱。從住分定而入煩惱。若依此釋。身在下地不起上地生得善心。(泰云)得有三種。一種子為能得。應起三性法為所得。二方便善變化種子為能得。應起方便善變化無記心等為所得。此皆是法前得也。三即前諸法正現在前為所得。即前種子與所得法俱名現行得。此并是以得得諸法也。若以現起種種為所得。即以本識上攝種功用為能得。此即得后有得也。又種子現起故亦是現行得。復若以前種從后種者。亦是種子成熟。及現行成熟說也。(基云)未為定伏等乃至名為成熟等者。此據功能不成熟非體故。對法云。若得無漏對治道方名種子成熟得不成熟。若生色界等。欲界亦名成熟其不成熟。性是何性。如何今有別非得。非得攝一切非得盡。然今不立有何意也。一為遮繁論。亦應立非同分及不流轉等。故略不論。又即得中攝。如不成熟起。俱必有得。得無此非得即所得。所以不說。不說小得者。大乘無過重累假故。四相亦爾。然非擇滅得。大乘亦通漏無漏。唯是無記及善。善者佛身中得。今大乘有種子不可得所依上立非擇滅得。以種子功能闕緣不生后果即名非擇。何故此得于所依立。若如來身無種子。故屬所依故樂所依及種子。種子無漏不能生有漏果故。亦是無漏擇滅之得。唯是無漏擇之得唯是無漏非擇之得。通漏無漏善及無記。善者世間道。亦是名擇滅。擇滅得即通漏無漏法。前后法俱。分別唯法俱。自在成熟中一分無記者。對法云。工巧處變化心等。等中等取威儀極善習者加行生故。解命根中。先總辨相。后明差別五對。三藏云。唯于阿賴耶上立唯是總報。違顯揚文。彼云六處住時決定故。依決擇中說命根一向是異熟無記。而對法云命根名自性無記者。即此異熟一無記。據體是無記。復名自性無記。然異熟無記狹唯在賴耶。自性即寬故。對法自性無記者。謂五根三塵命根眾同分名句文身。又對法云。生得無記者。由不善善有漏法所生異熟名生得無記。即說無想生是生得無記(基云)何故不立小命根與大命根為根如四相等。今大乘不立亦無妨。對法約眾同分上立。故知通總別根。先業所引言唯是異熟不得通長養等流上。若于眾同分立言亦似通長養。然亦言先業。故唯報。又不然。唯是心上立。即六識異熟生心能持心六處上亦無妨。余如對法。又生類后報不言報。非現。然如變易潤生。及羅漢舍衣缽延命。皆滋宿業。故非現報。問曰。此宿業為長為短。若長應自生何須滋。若短延何故長。即現業招。應是現報。今解。過去業之宿命。今滋舊業。故非現報。有現根何事判。文中有先業言。故非現報。下明自勢力轉中。既云阿羅漢等。故知前三果并得延命。三藏云。大乘道理。邊際勝定。通四靜慮。故四果圣皆得延命。眾同分中。(景云)界趣生三。體是異熟。余通三性。漏及無漏。唯就眾同分立。毗婆沙亦爾。后至俱舍論師。始立有法同分。(基云)眾同分。通長養等流及異熟。又通三性。異生性者。(景云)具縛見斷煩惱種子假立異生性。以障初入圣故。道理見斷煩惱業及異熟。并應建立異生性體。但以種子恒相續故偏熟建立。(泰云)異受趣生各取異境。功由見惑。故于見惑。故于見惑種子功能假立異生性。圣人不受五趣異生。及證真不異。故見道初心已去。名舍異生性。和合者。(景云)以同一成事故。對法瑜伽皆不解不和合性。三藏云。但就因果離散法上假立不和合性。薩婆多宗十四不相應外。別立有一和合性。謂和合不和合者。即是不得不成熟性。此不得中普攝一切法不得性。謂異生性。退性。障根。無和。不和合性等。以觸能更和三事。偏明彼觸和合之緣。下明差別。或有領受和合謂六處緣觸者。謂六處與觸為緣。觸觸對前境。亦名領受名領受和合。成色等緣。或以色等六境與觸為緣。成作意等緣者。由作意等作緣生觸。或觸緣受者。次明彼觸緣及受。作緣生受。總名領受和合。領受和合謂六處緣者。觸是受緣亦名領受。今明六處是觸緣故。即就六處假立領受之和合義。余者例知。或有清凈和合謂十二種無難集會者。對法第十五引十二暇經辨引發相。先立二句。一自圓滿。二他圓滿。此各二有五句。總別合數名為十二。三藏云。出聲聞地。勘名句文身中。先辨其相。后顯差別。自性施設自相施設等者。(景云)非是自共門自相。似諸法自相。性離名言不可說故。今言自相者。但是諸法自性差別門中自性。即是總說諸法自體。故名自相。由遍多小為隨言說唯建立想者。由起語心。故遍分別諸法體相故起言說。起言說時即就言說假建立名。名由想生。從因稱想。(基云)即體一物對而緣故。有自性相二別。自性者體。相者狀也。即諸法體狀義。云何句身。謂即依彼自相施設所有諸法差別等者。自證差別約法辨者。如總說識心。即說自相后說此心一切清凈所有得失皆由之生。行者于心諸惡莫作諸善奉行。顯此差別。文身是二所依等者。文者是字。字是不動楷定之義。若說為文。是顯了義。由依此字令彼名句詮法顯了。下辨差別有三。初云于所詮義略中廣者。文非正詮。但助名句令成詮表遠有余義漸少名略。名但詮體名中。句詮體義用盡名廣。以句起時必帶名文。故說句能詮表事廣。第二緣之生解差別。第三由依五明明種種分別起名句等。故說名等依彼五明。流轉中云或有自在勢力流轉謂被損種子現行諸法者。種雖被損。自在余勢猶起現行。相應中。云彼諸法為等說等者。(泰云)彼彼諸法相似名等也。相順相似故。曰相應。又等義是相應義。如善因與樂果。平等相稱而起言說。又建立為平等因果令眾生開解。名為平等開解也。(基云)等言說。謂能詮言說與所詮彼法相似名等。此通在一切言說。等建立謂不待言諸因緣建立果法。等開謂顯示深密法要能詮稱所詮。等從言說乃至開解。以能詮稱所詮。故曰相應。又解。同泰。又為言說者。能詮稱所因相應。等建立故。所詮自相順相應。前二并世間。為等開解者即出世。法順相故。言諸勝方便故。次第中。云嬰孩童子等八位者。(景云)不同十時次第。別有八時。初十歲時是第一病位。十歲已下多病故。第二十歲是其色位。男女顏色正在此時。過此即亡。第三十歲名力全位。身力成故。第四十歲名有智位。凡所為作必多思量。第五十歲名為念位。憶念自身得失事故。第六十歲色力損減位。第七十歲智念損減位。第八十歲名昏亂位。(基云)初二如第二卷。此以第三為首。彼上更有處胎業位故。數中。云數邊際名阿僧企耶者。案華嚴經百二十數中。第百三名阿僧祇耶。然此云邊際者。自此已去算數所不及轉故。大門第六明其種子。文分為四。初辨種子相。二明損伏種子。三明種子頭數。四明安立種子于賴耶。前中。法喻。(景云)初明能熏望種不即不離。謂非折諸行別有實物名為種子者。雖由能熏成于種子。若分折能熏諸行一一分中無實種子。此明不即。亦非余處者。非離能熏成于種子。此則不離。然即諸行如是種姓如是等生者。此明種子望所生果不即不離。然即諸行者。牒所生行。如是種性者。牒能生種。隨三性種子。生三性現行。故言如是等。如是安布名為種子亦名為果者。此明安布種子在賴耶中。如此種子能生是種又是能熏家果。不相雜亂。何以故下。釋不雜亂。(泰云)如薩婆多苦集。是一物。因果故說二。亦不同此。此同經部師立附依止。亦熏習說名種子。然此種子與果報身不定一異。不相雜亂。如谷麥有生芽功能。然功能與麥等不相離。若依大乘真實理門。種子在賴耶識。與識不定一異。若據隨轉理門。種子附身相續中。報身不定一異。攝論亦云。種子在依止處中及本識中。二文據隨轉理門故約諸行說也。(備云)然即諸行如是種姓如是等生等者此明六七識與種子不一果。如是安布名為種子亦名果者此明本識與種子不異。基述上三師釋已。云今解稍別。此并望現行種子為論。亦非余處。以上釋種子與行不異。而即諸行以下。明種子與行不一。何以故下。釋成上義。譬如谷麥等物下。三藏云此中意者。謂如一麥芽望后蕊名種。從前種生名果。即以莖為蕊種子亦為前種果。今解。從譬如以下至亦非余處明谷麥等從芽莖以為種子生。與莖等為果不一異。然諸大種如是種性如是等生下。明此麥谷從水土緣力。后生莖果時不一異。此譬喻多前法同。即莖等果種子麥為緣生后芽等說名種子知法相亦復如是。此因前不相應假法不須種生外類難支。起云前因緣中云以第八為因緣此種如何。故有此文。若不爾。即此合別義。后答如何云如是不相應解滅定等后。方結此前文。第二明損伏種子中四句損伏。(景云)一常習染污。二通取諸見皆名邪見。如諸外道。三習邪見能斷善根。此文不言謗苦集邪見。以通四諦下邪見皆斷善根。四由金剛定時永害染種。合福分善不能牽報。名為損伏。(基云)第一句勒而不利煩惱。第二句利而不勤。第三句斷善根者。第四前卷末云非助伴損伏即無學入無余時善種。此第四種體無名損善種。前二令善種無勢力名損非全不生第三句現行令不生種無功力。名損得不成熟。非一切體得亦無。如前得中辨。第二句中見執著邪見者。此是見取。多習邪見。此是邪見。第三明種子頭數中。(基云)若新熏如何。言若住本住名下品者。解云。此亦無始曾熏。然更延不起現行。此舊種名下品。后薰已后從不轉名中上等。本有種子一切三品皆舊何故方修練等已名中品者。此三品種子本皆自有。然此中約一品種子上義說熏等有三品。其體是一等。非三品種子。轉下成中。此名轉滅。一種子故又轉齊無無妨。此本有三品舊先有。后熏練已。轉下品齊中品。故佛身中一切皆等。無上中下三品種子。此中據轉齊三品名別。非一品轉或三位。新舊二師義。第四明安立種子于本識。初解有漏種子。后解出世無漏種子。三藏云。五事中分別是三界心之法不能證二空理故。皆是遍計自性妄執。分別所成種子名為習氣。總攝一切有漏種盡。此種子有實。實體上有多功能差別。于勝義諦無故。名世俗有。世俗有種。一望賴耶。二望所所生。三望能熏。不可定說異不異相。猶如真如是實物有然與諸法定非一異。真如勝義實有。種子世俗實有。二諦雖別實有則同。望于諸法不一異義等。故引況之。(景云)或有論云一切種子并是戲論分別熏習正同此文。將證三性心并是法執。以遍計妄執種故。(泰云)。言我當略說安立種子者。前約隨轉理門種子。前云非折諸行別有實物名為種子也。今據真實理門。故云于阿賴耶識中也。(基云)望遍計所執無體。此是依他性。有體故言實。不如圓成實性名世俗有。以遍計種故。名為遍行種子。漏所隨縛剛礦故。名藏熏。又然熏種子遍與諸法為因名。曰遍行。顯揚十五。此粗重是行苦。故名遍行。次問答釋通以明出世種子。諸出世間法從真如所緣種子等者(景備云)若依勝軍不立本有無漏種子家消釋此文有二。一解。諸佛菩薩由證真如。展轉流出十二部經流行在世。見道已前順解脫分順決擇分。緣彼經教作所緣緣生。從本為名名從真如所緣緣生。二解。初地出世圣道。一從世第一法順決擇善為增上緣等無間緣生。二從真如所緣緣生。若依護月護法消文亦有二釋。一云本有無漏種子為增上緣。真如為所緣緣故。順解脫分等善根得生。二云以本有無漏種子為因緣。解脫分等為增上緣。世第一法為等無間緣。真如為所緣緣故。初地出世間法得生。論從后緣說。故云諸出世間法從真如所緣緣生。景師更為識護法等釋此文。正答因緣當所問。答從本有種子生。若此習氣攝一切種子復名遍行粗重者。諸彼三乘見道出世間法從何種子生。若言粗重者性種子為種子生不應道理。下答諸出世間法從真如所緣緣種子生非彼習氣積集種子所生者。答意明三乘見道從本有種子。是緣真如無分別智正因。今從彼生。故言從真如所緣緣種子生。非彼有漏積集種子生(泰云)勝軍師唯立新熏習。故真如是所緣緣。無漏初起唯從正智所作種子生。初無漏不從因緣生。護月等唯立本有熏習。本有熏習性證真如。是本有熏習所緣緣。此熏習名真如所緣緣種子。圣道初起從此生也。戒賢師立新舊二熏習。舊熏如護月等釋。雖本有舊熏習。若無新熏習。舊熏不能生圣道故。新舊和合方能生圣道新舊熏習性智緣真如。故言出世間法從真如所緣緣種子生也。攝大乘論聞熏習與解性和合。一切圣道皆從生。問若非習氣積集種子所生乃至一切皆有真如所緣緣故者。此外難也。難意。若出世法別有真如所緣緣種子生者。一切有情皆是真如為所緣緣。則應皆有緣如種子。云何建立有般涅槃不般涅槃。下約有障無障顯彼身中出世種子有成不成。故五姓別。言當知由轉依力所任持故者。三乘見道轉凡成圣名為轉依。轉依即是真如。真如為緣任持出世諸無漏行相續隨轉。三藏云。八卷楞伽第二卷辨五種性。三乘定性。為前三人。四不定性。五一闡提。闡提有二。一菩薩闡提。畢竟無成佛義。二斷善闡提。若遇勝緣必得成佛。余在西方時已者。楞伽梵本本文亦同。西方大德許此義云。楞伽不說第五無性有情。但說有佛種中二種闡提。一是斷善根遇緣還續究竟作佛。二是菩薩大悲純為眾生故不取正覺。顯此希奇故偏別說。即大集經云。菩薩發心誓度眾生。眾生未盡我法不作佛。眾生若盡我用方息須入涅槃。又智論云。有諸菩薩因圓滿不取正覺如文殊等。大莊嚴論第二卷云無佛性人謂常無性。若至本國必不生信。愿于所將種論之。語戒賢人欲來之。時諸大德論無性人文。呵云。彌離車人解何物而輒為彼損。(基云)勝軍既新種約障以辨三乘。即以此文為正。護月護法本種雖有。今約障說非舊種無。假設有種障不可斷名無種性。何況法爾力故有種無種為緣而障可斷不斷。今觀障說義亦無過。皆以果時所趣因中障不為者。故約障說。以無漏種隱。以法爾故不說。從障而論也

瑜伽論記卷第十三(之下終)瑜伽論記卷第十四(之上)

　　　　釋遁倫集撰
論本第五十三

于十門中。第七解業義。即是決擇眼識所緣中表色耳識所緣聲意識助伴中思。亦可通決擇彼六識助伴相應思數以皆彼業性故。中有二。初明三性三業。后明不律儀等三業。前中。初辨業相。后明假實。復次云何表業謂略有三種。等者。景補闕云。此三表業中身語二業。若隨相分出體。謂從三性意思變起色聲為身語業體。彼意業者取根本身語同時意思是意業體。若遣相分就見分出體。即取根本意思依身語門名身語表業。前方便思名意表業。無表業者。若欲界中若善不善業隨就相分或就見分出三業體。彼業所熏成種于此種子相續遮止如善遮惡惡遮于善假立現行。隨有要期未滿已來如此業種運運增長名成就業。若限勢過及希望止業種不增即名舍業。若道定戒唯就現起相應思意一念義立七支無表。一念能離七支過故。以大小乘教皆說道定律儀隨心起滅不恒相續。若就種子立道定戒恒相續過不得說言隨心起滅。菩薩凈戒身語意表或就相分或就見分如前出體。若無表業則就業種隨本期愿一受已去運運增上乃至菩提。次釋其名。相分身語。體是色聲。從作起時表示意思喜怒等事。則以相分表于見分。亦名以相表體。故百論云。譬彼潛流興。鼓波而自表。意表業者。不能表示于他。但自表了所緣境界。今言身語表業從能表示身語為名。意表業者則從相應了境為因。無表業者。有其二義。一就現起身語隨其善惡以相表示當性自表名為表業。若望異性不能相表亦名無表。如善不表惡惡不表善等。二就身語業種假立業性。不能表示善惡等事名為無表。道定律儀依心起滅。不能隨事有所表示名無表業。此中但說有表業。略無無表道理必有以有種子故。意表業者。若望表了自境名為表業即功能為號。善惡性異善不代惡有所表了惡不代善有所表了亦稱無表。若就種子立意。無表業者。雖就種子假立現行不能表了所有境界。名意無表。基云。此準此卷下解虛空等二無為已。結云如是二十四不相應法等皆是假有。看文勢則兼結前第五十二已來。前卷末種子及此業等。皆是伏難。謂前不相應證成假有。前言種子為假為實。既明種子假實已。業種子上立明之。設假現立種子已前不相應未盡。故于種子上而建立無想定等。故業下明無想定等三不相應。便決擇本扐八卷業道義。彼是尋伺地此是意地。故非正決擇。言若于身語意十不善業道等者。景云。前七亦業亦道。后三貪嗔邪見道而非業。何故今言身語意三業名十不善業道耶。解云。今據意業與貪嗔邪見同時相應為言。故言身語意十不善業道。道理意思非后三道。以意思業業而非道故。不離者。是業種子者隨不離也。現行增上力故等者。由此種子望彼現行增上力故。生起所有身語染污表業。備云。未離圣道所對治。故言不離。今解稍異。以下明善業中云于彼誓受遠離。故知此云不離現行。即不遠離十不善也。若即于彼至名善表業者。景云。既言誓受遠離身語表業。是即未起身語但有思愿。云何得名身語表業。解云。若據作善。爾時即無身語二業。若據止善。爾時即有。以誓受時。于一意思有離身語七非義故。名此意思為身語善業。故無有過。若諸威路至名無記表業者。基等云。此如隨轉薩婆多義。云一分者。即威儀四塵工巧五塵中唯取身語故言一分。今大乘此通三性。今取無記。除善不善。故言一分。此皆加行生。非如異熟生心不能發業。若爾。變化心亦能發業。何故不論。今大乘若為利樂當知是善則善種類。若為嬉戲當知無記即威儀等種類。略而不論。若有不欲表示于他乃至名意表者。景云。此是總明三性意業。不欲顯示他但自內心三性心起表了前法。名意表業。泰云。后思表前思故名意表業。基云。如身語二種表示于他意唯自表。如發身語業時。必有意表知我作如是事等。即前表知后作此事意俱表業。名意表業。測云。見分所作自證能知。自證所作證自證能知。乃至證自證所作自證能知。唯內所知故內意思擇名意表業。此中已下次明假實。景云。此破小乘執一剎那身業有動是其實業。今約相續此滅彼生假名身業。一念無動故無實業。此約本識相分根色此滅彼生。以破外執。意識影像隨質無記。基云。以正量部師色法相續一期四相有別動色說名身表。今破之云。剎那剎那生滅相續于此處滅于余處生。非一實法中無生滅從此不滅而能往彼。吠世師德句中屈申等亦爾有實體。今同破之。若薩婆多雖動色然別有業色。如屈申時有別業色生。今不然。唯有異熟無記色身于此處由思力故變易而生。非別有業色。故言唯有身于余處滅等。唯有語音名語表業者。此簡薩婆多聲即語業。今言但有語音。思業所發名語表業體唯無記。不同小乘業體通三性。唯有發起心造作思名意表業者。此言以思為意業。意業亦發身語以思為業。業即是色而是假名。非別有色名為業等。何以故乃至不應道理者。此破正量部等。應先成有剎那已。方可破無行動。應先立量云。諸色塵等應剎那滅。色蘊攝故。如燈焰鈴聲。燈焰鈴聲他共許故。方立量云。無有此所之色往至余處。剎那滅故。如燈焰等。此剎那滅因方是極成。又離唯諸行生余實作用由眼耳意皆不可得者。此亦破正量部實行動作用。又破薩婆多業色極微性實作用。又破吠世師業句實性。今總非云。無別實作用。如眼耳意所取三業皆不可得。彼雖行動及業色。皆眼等所取。與彼為隨一不成過。此不許眼識等得故。量云。汝言行動業色等名離諸行外由眼耳意定不可得。現比二量所不知故。如兔角等。意業雖通三性。然取思作表了作用義等。下明不律儀等三業。文分為四。初明惡律儀業。二明善律儀業。三明處中業。第四問答重辨。前中有二。先出因緣。后辨體性。前中。問。何故善律儀即是業道。不善律儀隨起處中方名業道。三藏云。善律儀止善故即成業道。景云。惡律儀體性即用十不善道及惡思愿。恒與不信懈怠妄念散亂惡慧相應以之為體。釋其名者。能感苦果業體名惡。惡之諸戒名惡律儀。隨文釋者。言有所了別者。簡狂亂人。此說生在不律儀家要期受事得不律儀。不同雜心生在不律儀家但殺一生則得不律儀未必要須期受事。若生余家必須受事。又于此活命事重復起心欲樂忍可等者。初已受事重復忍可。方成不律儀。下釋重忍受意。由不律儀所攝故等者。依如三藏云。初受事時但成意地不信等六。及成殺等七支方便所有種子能生后時根本業道名不善根。非是貪等名不善根后時對緣行殺盜等方漸成就處中殺等。亦可更釋。初以邪思不信等六為緣受事。發起賴耶識等殺中根本業種令其增長。爾時則名成就根本殺等不律儀業。如生不律儀家如是隨是何人等者。類生余家領受期愿及作事等。皆名住律儀者。此人乃至已下文者謂未得對除已來。念念增長。謂從十不善業道種。次念增成二十。第三增至十乃至無邊。基云。若生不律儀家有所了別自發期心謂我當以此活命事等者。此當八律儀中能起律儀。余下一一配屬。今大乘雖生不律儀家有所了別以去。自發期心方成。若不期心違父母先志我不作此事則非不律儀。律儀名軌則。故名不律儀。非是惡軌則名不律儀。則是其體名。如惡尸羅相似。今準此文勢。即初發心期作亦非不律儀攝。要重發心方成故。今解前為加行道已成然未決定尚輕是故。以去重發心是中品則無間道。后若作此事已成上品別作發無表。然準論云。雖成身語無表。但是意三不善根攝故。由意成身語七支無表故。論云但成廣大諸不善根。后若行事已。即發表無表。此意所發無表不屬身語。但論云不言成就不善根故。后行事已則屬身語所收。又唯成意不善根即名不律儀。非成七色業道。七色業道復作事時成。亦不名不律儀。不同薩婆多名處中業道。當知非福運運增長者。此亦剎那剎那七支倍增故名運運增長。次辨體性。景云。此中邪愿等六法正現前時以為受。能受本識業道種子。名能發彼業。毗曇中有四緣舍。今大乘處處但見舍善戒緣。未見舍惡律儀文。以理則有三緣。除二形生。備云。十惡業道三不善根不信等六是惡戒體。文略不辨。又云。處中有二。一受表無表。即受業發業。二隨表無表。即由種現行。基云。克性出體。唯是惡思種子上假立。今取翻五根增者故言不信等。其實常當十法俱轉乃至邪欲邪勝等。此思即能起業思。如下八律儀中第二能起律儀也。上來不律儀。一期心即成時節。謂未舍已來七支七支運運增長。舍時節。謂受戒命終得定二形生四時。今大乘雖不受戒誓舍作法亦名為舍。故五時也。故論云乃至此思未舍已來名不律儀者。明知舍思意業亦舍不律。言惡尸羅者。尸羅名清涼。行惡之人惡清涼故我為惡尸羅。非其惡體即是尸羅。舊難云。防非以解戒有戒不防非等者。此不善其名若如今釋即無過失。如不律儀名同。又難云惡體非尸羅行惡之者惡尸羅故名惡尸羅。亦應見體非惡行惡之者惡其見故名為惡見。解云。見名為分別善惡分別俱名見。尸羅名清涼惡體非清涼故不例同見。次明善律儀。文分有五。初翻惡明善。二辨差別。三明體性。四明頭數。五問答辨。與此相違如應隨轉者。此則初也。基云。律儀體性。亦以善思俱時。亦取五數。克體唯思種子上假立。今大乘準文。即亦取十善業道及思五蘊為體。次辨差別分。文為二。初明差別。后問答辨。謂有堪受方可得受者。一者有體。二于出世中心有欣厭。惡律儀中則不如是。故有差別。或由他由自而受律儀或復有一唯自然受除苾芻律儀等者。景云。由自由他此言是總。通明七眾及日夜戒。或唯自受除苾芻律儀者。總勸七眾所受及日夜戒以為三種。出家五眾總名苾芻律儀。在家中近事及近住。今明近事近住得有自受之義。出家五眾要從他受。以非一切皆堪受者。非黃門等之所能受故。若苾芻苾芻下。反難外人。云發戒時節。即出家五眾中三眾第三羯磨已得戒。若沙彌沙彌尼及三在家眾受三歸已即得戒。若出家二眾要他所受苾芻攝故。在家三眾得自然受即亦三歸已即得戒。若菩薩戒通自然受。攝一切戒盡。后出家已要從他受。今明二乘戒。故從他受。測云。由他由自者。辨從他得。唯自然受者。辨自凈心受不依戒師。次問答辨。言言二種受隨護支所謂慚愧者。基云。慚能自受。愧謂從他。然二俱并行然據增勝。故有一時戒無第二非即無一。若從他受戒由身發七支如往師所等。或由語發七支如發語請師等。若自然受者。唯有意表業。此不以身語為方便唯以意為方便受得身語七支無表也。問則有無表不從表生。無身語故自有意成表故。若爾。則自受時禮佛發言豈非表業。今解無表他令知故說無身語。非自無身語業也。故亦有表生。如遣他行事或語等為身等表。故身語得互相表。又此等約一切作法。如重病者不能動身發語。雖從他受亦有無表不從表生。或自發期心唯有無表。故為此論也。測云。隨護支慚愧二法有具不具。故從他受。若有慚者必有愧故自受。若有愧者未必有慚是故此人不能自受。依他方起愧得受戒。為此人故制從他受。言等無差別者。二受雖異。同有五支故。若遠離思已下第三明體性。初明六法為律儀體。測云。遠離思上假說表業。表業與根俱時現行。說名律儀。次明從此六法為因等起生十善業道為善律儀。景云。初小分多分全分離十惡行為三十善。于上中下惡行中唯離下品名小分。若離下中二品名為多分。若具離三品名全分。次三十行約時辨別。后四即自行勸他贊其行體慶悅行人。所生福量當知爾者。從前百行生百福也。基云。言一分等。此同經部受一二戒時亦發戒。不律儀等亦爾。誓受一時亦名不律儀。若不誓直而行殺者但名處中。別受別時總名有十。此中問。如全分離等此與少時等何別。而言有百戒至盡壽十。與自受教他何異。解。意所緣趣求別故。然此中有三位。初三位約事。次三位約時。后四位約人。然就后中第三自語分為二故。第四明戒頭數。中。初正明律儀有八。后攝八為三。前中。初舉數列名。后次第辨。景云。一能起者。受戒方便也。二攝受者。正受戒也。此二明受。三防護者。精專不犯。四還引者。犯已能悔。此二明持。下中上三通受持也。清凈一種通禪及道。定為第一。道為第二。故下云初及第二清凈力所引。羅漢不由所治勝故勝者。無所斷故。基云。尸羅無侮等者。如顯揚第十七云。成尸羅故無悔。無悔故生悅。生悅故心喜。心喜故身安。身安故受樂。受樂故心定。心定故觀如實。觀如實故起厭。起厭故離欲解脫。離欲解脫故自謂我證解脫我生已盡等。解慮律儀。此中唯有四根本。如對法第八于無色界略不建立色戒律儀。顯揚等文無色亦有定共戒。然于欲界或修生見道。皆為遠分對治。此中隨順理門故不說無色。于未來禪亦有無間道。略而不論。若無漏者先得靜慮者。依五地入見得不還果。得戒見道。無間道為惡業道等對治后解脫道乃至無學。望見道惡戒。名遠分對治。若修道者圣者身中微細罪隨所依等于九品無間道望所斷。名對治道解脫道。亦名遠分對治。然今大乘更有束三界九地。從初果即至無學為九品對斷。其斷惑乃至隨依此地即取九品無間道為對治道。余地名遠分對治。唯除有頂中間禪。此據有學初得第三果人斷惑得所斷斷故勝。若漸斷第三果以去亦爾。但由能治勝故得無學治。若頓斷三界九品者乃至未得無學無間道來皆是所治斷故勝。唯無學能治勝故勝。其入見道。此中約四根本作超越人作法。于未來禪作初果人法。其實未來禪亦得超越果得七作意。依未來得不還果。第七加行究竟果作意必入根本。今約果滿為論。此論超越。如次第人無色地亦得斷欲界犯戒種子。三藏云。見道依六地并取中間者不然。唯六現觀三依五依生除中間禪。余處文雖云有無漏。然以梵王所居多散亂故。準如有頂雖有無漏不成斷惑。如余處廣辨。然此定道共戒。三藏云于見道俱現行思上建立。以名隨心轉色故。問。如何以現行思為定共戒體。有人言此種上立。應于前加行道中思種上建立。如發別解脫戒思取前加行思判業故。此未成釋。如定道前加行道皆非是定道戒。是散心或他地界系。如何隨加行以判戒體。但應隨定道俱思而立。測云。防護律儀中有二解。一解即以善思及以五根名為防護。能護律儀故名律儀。體非律儀。又解。戒體所防護故名防護。攝八為三言受及持者。受隨二戒有表無表廣如律宗。自下第五問答分別。有六。初攝七眾及日夜戒以為三種。二明三戒具支多少。三明男女二眾制戒多少。四明勤策離彼金銀。五明遠離歌舞涂香冠鬘八戒十戒開合有異。六明不許扇搋迦等受出家戒。初中云離惡行及欲行者。景云。離飲酒過中食歌舞涂香冠鬘上大床等名離欲塵行。離殺盜等煩惱業道名離惡行。離非梵行通離二種。近住但當勸進攝受二因等者。以少時少勤持離惡離欲二行之因。漸漸令出生死重擔。前三支離惡行者。離殺盜妄語。其后四支離欲行者。不過中食不飲酒不歌舞伎樂不香涂身不冠諸鬘不上高廣大床。此四并是離欲行塵。泰云。前三支離性罪故名離惡行。后四支非離性罪但離莊飾五欲處起故名離欲行。非梵行是性罪惡行。又淫欲行離彼名俱離行。由第三不能盡形究竟行俱離行。但當勤受日夜俱離為盡形俱離二種因也。勿自謂在家重擔所鎮不能受俱離行與盡形俱離戒為因之近果住。故名近住。基云。前三離惡行等者。今據多分為論。第二明具支多少。中。苾芻四支者。如聲聞地明尸羅六支。今此文中攝六為四。一受具足者。則是住凈尸羅。二受隨法學處支者。即是善守護別解脫戒。三隨護他心支者。即是第三軌則具足是威儀戒。第四所行具足是不行屠家等。四隨護如所受學處支者。即彼第五于微細罪見大怖畏。第六受學學處。對法顯揚。錄瑜伽六友文將攝之為五。但攝軌則具足所行具足為一。余四依舊。故但成五。言若作表白第四羯磨及略攝受隨粗學處者。謂受戒已。略說四重及以四依。謂乞食等名粗學處。一白三羯磨。第三羯磨名為第四。自此已受行隨戒。名受隨法學處支。鄔波云近。迦云事。索即男聲。斯即女聲。于近事之上加以索斯之聲。故男女別。言二違越所受重修行支者。若已犯前三。師僧撿得。由不妄語發露懺悔。重修前三也。涂冠香鬘者。西國以香涂身。以鬘為冠。是放逸處故制也。正學者。即式叉摩那。受六法二歲學戒。第三明男女二眾制戒多少。母邑者。正翻應云母村。西國呼女人為母。同村邑人也。沙彌十戒故云少分。式叉十六故多分也。第四明勤策離彼金銀。中歌舞伎樂名處行非時而食名所受第五開合問答。如文。第六明不許扇搋等受出家戒。扇搋迦者。一向無根。或天生無根及為他害。總名扇搋迦。半擇迦者。此云多染污。通有根無根。下文云天生無根是扇搋。亦是半擇迦一分。半擇男勢或起不起。唯半擇迦被害無根者。若不被他于己為過唯扇搋迦。若被他污即通二種。則成二句。一唯扇搋迦非半擇。被害無根樂能非所。二唯半擇迦非扇搋。謂有根男勢或起不起等。三是扇搋亦是半擇。天生無根及被害無根樂為能所者是。云何得知天生無根通樂能所。以準被害無根中云不被他污唯名扇搋迦。若被他污則名二。將知天生無根。通樂為能所。俱名二人。然其受護所有學處福等差別者。此通外難。難意。扇搋等果報劣故。所受律儀不違男女故。通意云。若以等心受五戒者福德無別。自下第三明處中業。身語意業雖善。非是律儀。以不要期求涅槃起故。雖起眾惡。而不要期一期活命故。非惡律儀攝。問。此處中業為唯有表。為亦無表。此有兩解。一云但有表。即隨二善惡現行思上功能為體。一云亦有無表。即以種子功能為體。問。菩薩三聚戒為俱律儀。亦處中耶。此有兩解。一云律儀戒離惡增勝故。得名律儀。余二處中。又云俱名律儀。攝善利生并可軌持。故名律儀。問。佛身得有處中不。答。有二解。一云亦有。同于小論。又解無也。諸佛功德一一皆勝故皆名律儀。自下第四問答重辨。于中。初辨自受他受若等心受持福德無別。次明戒障。后明舍戒緣。初中。云若由自受等者。泰云。初自發心受。二由他就受。三從他師受。四自凈心受不從師也。后二皆通前二。前二方便欲受時心。后二正發戒時也。明戒障中。先辨不授。后返此明受。前中有三。初苾芻。次近事。后近住。前中有二。初所授之難。后闕能授。前中。初問答標列六因。次釋。后結。釋中。初意樂損害。為遭眾苦活命出家。律藏遮難中無此初因。二依止損害身有癰腫。正在于遮。三男根損害。謂扇搋迦及半擇迦等此在于難。又半擇迦有三一全分二一分三損害等者。泰云。半擇迦是無男志性。樂他于己為過義。扇擇迦是無根義。初半擇迦具此二義。第二半擇迦有根無男志性樂為過故唯名半擇迦。以有根故非扇擇迦。第三以無根故唯扇宅迦。非本無根為他殘害。男志性不改不樂他為過。故非半擇迦。若有損害已后失男志性樂他為過同女性者。名半擇迦亦扇擇迦也。基云。如對法第八有五種。謂生便。半月。嫉妒。灌灑。除去。此中唯無灌灑。以此中開嫉妒為二。謂逼己見他故。彼合灌灑是嫉妒類。得他精血方起勢故。扇搋迦此云無根勢用。半擇迦此云。樂他于己為過故。如生便名全分者無根。樂他于己為過故名半擇迦。以無根勢用名扇搋迦即一生不起男勢故。第二樂于己為過名半擇迦有時勢非扇搋體有根根勢時起故。除去之中有二人。此人不同生便必無男根。除去曾有男根。雖除去無志。性仍未改。若不樂他為過故非半擇迦。無根勢故名扇搋迦。若樂己為過名半擇。無根故亦扇擇。第四白法損害。備云。造五無間罪勝染大尼罪。竊法外道形現生家罪。犯不共住罪。若暫擯別異住。并名白法損害。泰云。不共住者。犯重人也。若別住者。上明意樂損害中云。或畏不活法。比丘中詐現自辨與彼同法。勿諸比丘與我同止。名別異住。前取意樂損害。此取白法損義。亦可沙彌犯十三。亦是住僧殘。房舍臥具名別住。十戒中雖無僧殘罪。以廣律中皆通結沙彌罪。故知亦有戒也。景補闕云。若犯不共住罪。暫時擯棄名別住。永遣名不共住。今解律云破二道者。是此中外道者也。勤策盜聽大法名為賊住。近勤策犯重不共住。別異住者有兩解。一解同泰。又解。勤策起邪見說淫欲。非障道等。故被擯。名別異住。然未犯重。此中別住是遮類攝。余皆是難。第五系屬于他。泰云。若王所惡者。造輕過王所惡也。造王不宜業者。及逆惡也。若他卻引者。屬賊人也。若他所得者。年少時父母遺失為他所得也。若有諍訟者。諍訟未決系屬怨家或屬王法也。此等并是遮也。第六為護他故。即是難也。守園者。泰云。本音云僧伽。此云園。謂佛在世時諸僧皆在園中樹下修道。今云阿羅摩子園。諸僧等亦在園居各樹下作庵而住。其守園人即是舊云僧伽藍氏也。若作寺舍而居者多放逸也。基云。守園者。謂守寺門人。有釋梵音僧伽此云守。阿羅摩此云園。下明闕能授。備云。阿遮利耶。猶是阿阇梨。鄔波拖耶住清凈戒圓滿僧。舊名和上。和上要須清凈。泰云。總有八。前六辨內緣。七闕減和上阇梨。八闕減十戒僧眾。基云。約師辨障諸部不同。雪山西山北山住部。俱云和上未必須清凈。大眾要須清凈。以說云今從眾僧乞受具戒故。其和上者但為作緣故。未必須清凈。薩婆多等要須和上清凈。大眾不必清凈。以說言和上某甲今從眾僧乞受具戒。先稱和上名故。是增上緣。今依此論釋家三解。一云但須和上清凈大眾不須清凈。清凈戒屬上故。二云要須大眾清凈不須和上清凈。住清凈戒屬下故。三云此文長讀。若大眾及和上俱清凈方得與人受具戒。若十若五眾中。必須有一解律儀許知戒相羯摩是非所以和上性遮俱持。阇梨持性戒遮不定。要須迅辨令他生善故。測云。總有七緣。六辨內障。今第七辨外障。除羯磨師及和上已外諸師僧。名住戒滿僧。謂威儀師及七證也。次明近事戒障。補闕云。但由二因不應為受。一意樂損害。二男形損害。雖復為受不名近事。是則類知依止損害身帶癰腫等。許受近事。白法損害。若造無間業污比丘尼外道賊住。心極改悔。得受近事。五系屬他。在家俗人。亦許為受近事。六為護他中。若諸龍等變化作俗人形。為受近事。不為護他故。下明近住戒障。若白法損害心極改悔與受近住戒。言隨他轉者但隨他心詐現受相。第三明舍戒緣。中有三。初明苾芻五緣舍戒。或由舍所學處故者。舍本受心。或由犯根本罪故者。景師云。等言依菩薩地第四十云。菩薩犯四犯勝處法。數數現行都無慚愧。當知是名上品纏犯。非下中纏暫一犯時即便舍戒。準知聲聞亦爾。即破正量部下中上纏隨一現前暫一犯時即便舍戒。既言上品纏犯即舍故。即破薩婆多三品纏犯皆不舍戒。十輪經據中下纏犯。故云犯重不舍。三十云。涅槃經云。若言舍戒若不舍戒。并不解我意。正量部譏薩婆多部云。汝云犯重不舍戒者。增長苾芻犯重因緣。又汝部中犯重者多故作此判。薩婆多人語正量部。汝宗立犯重即舍戒者。令諸犯者于自己身生無戒想即便數犯。因此廣作不善諸業。三藏云。準菩薩地犯罪舍要上品心犯方失。此亦如是。此不成釋。如菩薩地上品心無慚愧故。此聲聞戒中但犯即失。不論上中下心皆越教故。皆犯性罪故。或由形沒二形生故者。形沒及二形生各別為緣。應是六緣。以俱明形類故。總立一緣。一解。無形不舍戒。如漸命終者得入見道亦應不舍戒故。備云。先轉比丘作比丘尼。后女根沒二形生故。總作一緣。正法隱沒雖無新受先受不舍者。還同小論。測云。正法一千歲。像法一千年。末法一萬年。次明近事三緣舍戒。基云。此無犯重。以不名非梵行故。悔亦還凈。二形生仍成近事性故。下明近住三緣舍戒。補闕云。日出已后者。限勢周故舍。但據極少時分為論。理實亦有乃至多年略無斷善。及二形生舍。亦可斷善必由多時數起方便。一日一夜中間時沒無斷善舍。在家二形許受近住。故無二形生舍。基云。亦無犯重。非畢竟離非梵行故。又云。三藏言準上百行中有一日乃至一年。故知近住戒亦得多時期心廣故。若爾。如比丘戒期心至多生當即相續。期根勢分不至多法故。若經一月等但是處中善律儀非是律儀。百行之中何妨攝處中善。又五戒誓唯一月成律儀戒。但是處中故。此中略無不律儀戒舍緣。基云。有四緣舍。一舍業故。二受戒故。三命終故。四得定故。有義二形生時亦舍。有義二形生時不舍。后為緣也。大門第八明二無心定。先菩薩無想定。于中。先問。后答。答中有六。一明得定分齊。謂已伏三定已下貪。未伏第四定已上貪也。二明修。作意涅槃想修也。三明定體。即于第四定九品厭心種子上有遮心義假立無想定體。無心寂滅持身不動故云唯滅唯不轉。若于方便求定之時。先入第四定。九品心法增下至中乃至第九名邊際定。此定滅后無想定生。四明假實。唯是假有。不同薩婆多。五明差別。有其三品。景云。下品修已。不定得報。據此人故。六十二云。無想定先于此起后色身重起現前。舍上地身方受彼報。是生報。依俱舍等小乘中說。無想定者。是其因生報。決定得報。二初起。如在欲界聞外道教修無想定即得無想涅槃解脫當時即起欲界聞思為入定方便。如此聞思即為人天后報生因。戒于爾時復起邪見謗無釋種所證涅槃即為惡趣后報生因。從此已后即入初定至第四。第四定內欲起九品厭心求無想定。未得之間忽被他教戒自病死。死后即生第四靜慮廣果天中得宿命。在下界修無想定未得。命終故來生。因即于彼修得彼定。名色界初起。若在下界無障修得。名欲界初起。基云。問。心種防于心。定體非色心。色種防于色。戒體非心色答。色種防于色。種體是色即非色非心。心種防于心。種體非心。即名非心色。問。以色防色。色種還名色。以心防于心。心種即非非色。答心種所防色。種體即色收。若爾。心種所防心。心種應心攝。答。色種防非善色起。依種立戒即是色。厭心種子亦防心。無別心起。故是非心色。問。色種說防非。色種名為善色起。心種心防慮。慮種后續說心生。答。心體本緣慮。慮種無緣故非心。從所防說為色。思種有防故色攝。六明無想果。三藏云。初生有心。此心通善無記性任運起故名生得。此滅已。于阿賴耶識上建立無想異熟。雋云。初生有報意識。此識滅故名生得心心所法滅。備云。以第四定九品思種之所招果。泰云。其無想天初受生及舍壽。并無意識。言生得心心法滅者。即中有未染污心任運起故名為生得。此心心法滅已后受生有。名生得心心法滅。建立無相。然無想是別報。于第八識上有防心不起功能。是別報體即無想定思思體感總報。于上有防心功能感別報。基師征曰。第八現行心心法如何名厭心功能名無想別報。又定位心心法上建立。何故即一思上通感總別報耶。又無心業如何感有心第八識報。今解不然。若定前思為總報業感第八總報。若厭心種子功能是別報業。感第六意識生得心心法及色等別報。若前加行不厭心時生得報異熟舍受可生。由前加行厭心故今生得報心不生。于此種子防心不起功能建立無想。即別報業感別報法體。不離有心無心二說。此中不言一期有心。故知設余處言有心此隨順理門。又難。增上慢苾芻等可知此中生二蘊。為一業感別業感。答。若總報同一業。若別報別業感。故中有有心。生有無心何爽。亦當前思感或思時感中有。別報思上功能厭心者感生有。下辨滅定。先問。后答。答中有七。初明得定位分。二明修意。三明定體。即以非想九品無漏心作其厭觀。求滅定時熏識成種。種有遮心義假立為定。若于方便將欲入時。先起初定次起第二乃至非想又從非想逆入還至初定。復從初定順次上入乃至非想。于非想地起九品心漸次滅之。始起上上生厭不起。次起上中又厭不起。乃至第九地下下心微細相于此生厭欣于滅定。從此心斷。滅定方顯。前之八品雖有厭種以心未盡滅定未圓。第九滅時滅定方具。于此修時。聲聞上方便。獨覺則中。菩薩為下佛無方便任運現前。四明唯滅轉識不滅賴耶。五明定真假。六明品類有三。有退不退。七明得定人。于中先明有學身證。及無學俱解脫能入此定后對辨無想定非圣所入。基云。滅定是無漏不感報。然有未離第四禪貪人等得。今此據斷惑者不論伏惑者。然舊論說。有十三種人得。謂具縛。及八解脫道。阿羅漢。獨覺如來。今大乘入地菩薩亦得。雖第四伏惑人得。何妨仍是俱縛攝。無想定非學非無學所入。以無慧現行故。泰云。得無想報時無慧現行。景云。入無想定時。方便無無漏心故。名無慧現行。寂靜住及生者。謂滅定為住。無色四處為生。以無想定有其勝住及生。故諸圣人不入無想定。及不生無想天。又此定不能證所未得勝法。稽留幻處。故圣者不入。大門第九明虛空非擇滅。先辨虛空。三藏云。準梵本大莊嚴論亦如之。虛空云何。謂色非有。將知虛空界色不相障礙義上假立。故言色非有。理實諸有為法不可得處說名虛空。故佛地論主據粗相故說色非有。廣如彼論。又準顯揚論。虛空亦通遍計等三性。三藏亦云。八種無為皆通三性。基云。虛空無為者。思所緣境相相似故立為常。非緣彼心。緣彼境界有時變易故。次辨非擇滅。泰云。彼于此終不更生。故暫不生時得非擇滅。然暫不生法后時遇緣還得生。言唯除未無余等者。前明學人得。此明學人失。以未能斷愛種子。唯除此失未皆離也。景云。唯除未斷愛愿種子故異無學。以此文證圣不造業。景云。無形二形等生者。此等取初果七生外余一切生。若愛若愿者。有二種。一發業。二潤生。潤生云愛。圣人由有。今此所無。謂發業者。愿者。即是愛類。愛煩惱攝。準文唯除未無余永害無明種子。愿即愛也。或愿者。愿生天等。皆生死因故。圣人不起。測云。問。初二果人未斷欲界修所斷惑。回小入大。有三界惑。何不受女身等耶。一解。亦得而論主約不回向者故得非擇滅。非擇滅者既不定故。又解。不得。得竟不生故。大門第十。總辨不相應名義。基云。不相應言。假相者名也。為起言說。如前思慧中云。為依六事而起言說。屬主言論等體。非有色等二種但有假名。顯揚第一云。當知復有如是種類略不建立。即非得等也。上來十門已略分別六善巧竟。自下廣明。先結前問后對問廣辨。初云如是已說。六種善巧等者。謂蘊．界．處．處非處．緣起．根．于前十門雖不顯其名而決六善巧深隱要義。故結云如是已說。廣辨即為六段。蘊善巧中。復別有三。初以六門分別。次以名色等二門分別。第三廣以諸門分別。前中。初半頌列其六義。后長行別釋。就初自性。先釋。后結。釋中。即分有五。色自性中。初明有十一。后約大造二色變礙解外色相。受自性中。初明六種。二明身心二受。后問答解身心受之意。想自性中。初明六種如前。即六根所生。又想有六。謂有相無相等者。皆與對法第一別。勘會。是易而不論。行自性中云。由五種類令心造作者此皆思功能。一為境隨與者。景云。謂于和合乖違等境。思隨此境與識俱轉。備云。謂思能發心令境隨心轉。為之言他他境隨與心也。泰云。謂思令心于所緣境隨與領納和合乖違。基云。由思令心于所緣境隨與領納不須言和合等。此第一是總句。若言和合等與第二等何異。二令心與順會。三與境違離。四發有漏業。五令心王自在。識自性中領受差別有三者。謂三受相應識。二采境差別有六者。想能采境故約之取相應六識也。可即就識體采取六境。如說心為采集業。意為廣采集。識者識所識。分位差別有三者。泰云。隨三受起分位有三也。亦可隨行思分位為三性。景云。三世識亦可三性識也。第二釋蘊義。初約十一義以明總略積聚義是蘊義。后明為類顯無我義建立蘊。此即破于蘊計我顯諸蘊中唯有諸行都無我故也。第三蘊差別。即有五段。色蘊差別中。清凈色等三者。即根塵及法處中色也。若識依執名執受色者。俱舍云。執苦為樂義與此文同。若識不空名同分色識空名彼同分者。景云。今大宗唯約五根辨其二種。一根中不空與識同得前境名為分故。言由此與識等義轉故。義是境界。根識同于境轉名等義轉。根空無識則不得境。簡同分根名彼同分。雖不得境而自類續生。問。如小乘就十八界辨同分彼同分。何故此中唯約根耶。解云。大乘過未法無。現在識起。必用不須論同分彼同分。現在五根自類相續若與識合同識取境。名為同分。若不與識合。名彼同分。五塵但是所取非能取。不同五根或不能取。故亦不論同分彼同分。測云。同分之外名彼同分。今解二義。一者異于同分名彼同分。二者同分名彼。彼之類故名彼同分。相所行者謂緣色相有等者。景云。毗曇婆沙解空處離此三相。一過有色相。謂眼識相應相。二滅有對相。謂五識相應。三不念種種相。謂第四靜慮意識相應相種種分別。若染污者緣當地十入除香味。不染污者緣十二入。故彼論云過有色相滅有對相不念種相入無邊空處等。今大乘中所辨三相皆是眼識。后意識相于中初列能緣三相。謂一色相。二有對相。三別異相。次辨所緣色相有三。一有光影相。二據相。三積集住相。自下屬當是三色相隨其次第為上三相所行。取青等相名為色相。上辨光影。今取青等同顯色理亦無妨。能取行礙名有對想者。即取據彼東西形礙色也。能取男女舍田等名別異相者。即取聚集假有種種所依別異色相。測云。舉光明二攝青等亦可總攝顯色作光影名。邊際者略有二種等者。此文即說無色勝定下緣十一種色。反起影像合現在前。亦加下五十九明慢下緣。謂生上地計自身等是常是樂。緣于下地生下劣相而生于慢。受蘊差別中。事者謂領納者。受體。及順領納法者。與受同時相應心聚性。相者謂自相及共相等者。樂受時緣壞生苦。若后樂受時即苦苦。受性苦故言苦苦。舍受是行苦。由帶粗重不安穩故。此行是苦故名行苦。此是自相。隨所有受一切皆苦受。名共相。生者。即是受因。謂十六觸。初六識相應觸。次合前五名有對觸。第六識相應觸名增語觸。泰云。五識等得緣實相稱自相。說名有對觸。意識有分別緣。名以為境。望五識以名為緣故。名增語觸。又名句文是語。此語于境中增。故名增語。意緣此增語為境。名增語觸。基云。謂意識增長語。能發語故名增語觸。以三受相應觸。名順樂等。此三亦攝觸盡。次愛恚相應觸。攝觸不盡。次明觸等三。亦攝觸盡。明觸謂無漏。無明謂不善無記。非明非無明謂有漏善觸。八種觀者。如菩薩地菩提分法品善知世間中八種觀門說。景補闕云。初牒章。二解釋。釋中。初引經說。第二解釋。一切如來乃至受有幾種者。別觀三受是苦。誰為受集者。觀現觸為現受集同時因果。誰為受滅者。觀受滅也。誰是受集趣行者。謂觀業是后報受集。是則集中有二。于婆沙七處善中唯加此一。誰是受滅趣行者。觀道諦也。次后三種。即是重觀苦集與滅。略不重觀于道。舊解能觀之智即是道諦。故不重觀。上來依經引八觀竟。如是觀時已下引彼經中釋八觀義。如實了知受有三種者。經自解初觀于三受自性是苦。觸集故受集者。觀觸為集也。應知如經分別廣說。具解如經。上來引經。自下論主解經八句。自相相觀者。觀三受自相是苦。現法轉因觀者。觀現在觸同時生受以為轉因。彼滅觀者。觀受滅也。后法轉因觀者。觀善惡業為后受集。故言后法轉因。彼滅觀者。觀于道諦能滅彼受名彼滅觀。彼二轉因觀者。觀受愛味但能生長現受因觸后受因業。故言彼二轉因觀。彼二轉滅因觀者。觀受過患之時能滅于彼現后二轉因也。及清凈觀者。觀受出離解脫無為名清凈也。基云。今準下文言觀彼滅即是滅諦。勘菩薩地不同。亦可釋同彼地。此言滅者。即滅法名滅愛味者。修道中集諦。過患者。即苦諦觀。今準下文云。彼二轉因觀。即次前集諦現法轉因觀。故言彼二因復云彼二轉滅因觀。即觀過患是道諦。以觀苦為過患是道諦行故。若不爾。即下諸文彼二轉是愛味過患二諦。下出離中通攝道滅二諦。如前過患是道諦即滅因。是為勝。勘菩薩地。二定出離苦根者。補闕云。道理苦與憂根離欲界欲時。一切皆離。而言第二靜慮離根者。據有苦根粗重無堪任性。初定報有。今得第二靜慮方離。初定苦根粗重不同。小論初定猶有三識。苦根所依名有苦根。想蘊差別中。基云。顛倒差別者謂諸愚夫無所知曉乃至是名想倒等者。無明者。如第八云此倒根本。此中準相是數。然若內外所起倒通名相倒。于中對分心倒見倒。若外道出家起三見全一分少分與想俱者。是見倒亦想倒。若在家者于境起貪與想倒俱。亦名想倒亦是心倒。然前第一帙第八云。貪通二種謂不凈為凈倒于苦樂倒。但以外道時邪戒執邪見以為戒見取等生天等。此貪勝故偏名此二為貪心倒。余我常見等一切有情共通義隱所以不說。若準此文。外異生起常我倒亦是心倒。則心倒通在家出家二眾起。然今此文在家于欲境起倒總名心倒貪增勝故。外道名見倒見用增故。然見倒不可說言在家眾起。故此與前八文別。又解。在家品如此文于常我實起心倒。然外道等亦計常我。以計共故。前文唯說樂凈為心倒在家品起。常我見倒通在家品起故。不可說于樂凈在家人起。貪義增說名心倒。即同此文在家起心倒出家起見倒。前解為勝。然據理論之。在家乍可不起見倒。出家不起貪倒。邪貪戒見二取為生天解脫因故。若作此釋。想倒通見修斷以為心見二倒依故。見倒唯見道。出家外道起故。若心倒通在家出家品起故。通見修斷。又唯見斷分別所生故。測云。依佛性論彼名想倒。內名見倒。心名心倒。今依此論。四倒相應。想名想倒。計常等慧名為見倒。貪名心倒。補闕云。一分出家者。對于佛法出家。故名外道以為一分出家。泰云。等能了別一切境名等了。亦可了別彼法名等了。五造作相初自性門訖

瑜伽論記卷第十四(之上終)瑜伽論記卷第十四(之下)(論本第五十四)

　　　　釋遁倫集撰
論本第五十四

識蘊差別中。先總開五章。后別解釋。解安住中。景補闕云。欲界諸識多分執取外五塵色名色安住。色界諸識著內五蘊名俱安住。無色意識唯安住彼四蘊名中。基云。欲界唯約外塵者。以習欲故于境多貪。又內身雖亦起愛安住。以胎卵等生故非增上安住。今據增上者論之。色界唯說內身。以化生故不習欲。無色界唯論安住業所生名。不論定所變色。是此文意。今言執者。謂緣執非執受也。以名非所執受故。雜染中。補闕云。一于現法中受用境界門者。現行因時耽現五塵識被雜染。二于后法中由生老等門者。后果熟時由生老死等增諸煩惱識被染污。基云。初是煩惱染。后是生染。又后是業染。業染故未來生等成染。所依中。補闕云。謂六識隨根。得名有異。如火依薪種種名別。住中。初牒章為問。第二解釋。第三釋已總結。解中復二。初舉數引經略解住義。第二如是已顯乃至從此已后等下。論主廣釋。前中。若補闕云。四識住義四門分別。初明教起。外道執識為我四蘊為所是我住處。佛破此執而告彼言。色受想行是識所住而非是我。由此因緣故佛世尊說識住義。第二辨體有漏四蘊為識住體。以有漏蘊能生貪染令識樂住故立識住。無漏受等非生愛境。懷有漏識不住識非識住。外道但執色等四蘊是我住處。對翻彼故還立四蘊是識住處。故不立識為識住處。又色等四蘊或性是染或生染強故立識住。識性非染獨生染不立識住。第三釋名。了別是識義。樂居是住義。四是數名。此則從數就義為名。名四識住。第四大小對辨差別。依薩婆多依住解住。謂有漏識依彼同時色等四蘊名之為住。非識緣境名為識住。故彼論云自分識住自分蘊。不異界不異地不異身。以一剎那二非分故。自性不顧自性識住。無漏識及他界識現在前時。自地色蘊行蘊雖無自分識依。然得識住相中間因緣。即自分識不生。后若生時彼則隨轉。又破異說云。有說眾生數蘊說識住者不然。依行緣相應分義是識住義。以理此中牒外執文少于兩字。具足應言有說非眾生數蘊亦說識住者不然。今我宗中依住解住。非情數蘊非識所依。故非識住。下以五義釋依住義。即簡非情不立識住。是故說云依行緣相應分義是識住義。依者。內色受等與識為依。行者。受等三蘊與識同一行解。緣者。受等與識同一所緣。即是第四與識相應之義。分是因義。內色與識安危共同為近所作因。受等與識為相應共有所作因。故名為分。以此五義釋成依住。若取非情數蘊亦名識住。即是緣住。便違我宗依住之義。俱舍亦云。有情數蘊為識住體。上來依小乘宗竟。今大乘中通取依住及以緣住。非唯依故。此文意識隨色住即是依住。緣色為境即是緣住。若取依住唯依自身色等四蘊。若取緣住則通自他及非情法住。何故如是。道理須然。泛論識住著為義。云何住著。由貪染境令識樂住。是故識住緣住名住。如內色等為境生貪令識樂住故立識住。自身之外若情非情五欲等事為境生貪令識樂住。何非識住。是故內外色等為識所緣皆立識住。而小乘言唯依自身即外色等不立識住。住義不成。又欲界有情多著外塵五欲等事更相愛染牽識令住正是識住。而言身外若情非情色等境界起愛生識不立識住不應道理。故大乘中諸有漏識緣境名住。攝住義盡道理得成。問。若緣住解。是則一世識緣三世法。或一界識緣三界法。有漏之識緣于無漏滅道諦時。皆望能緣立識住耶。解云。他緣彼曾當現時有漏四蘊令識樂住。故許三世有漏色等望一世識并名識住。下界之愛愛上地時引識樂住亦立識住。滅道二諦非貪著處。雖復識緣。不令增長。不立識住。問。愛故引識。令住。為是同時。為前后相引。解云。此有二義。或有漏識與愛相應由同時愛引住前境。此唯染識。或有貪愛先染前境引后識。識通三性。由前貪起。問。何以得知下貪緣上引識樂住。解云。五十八云。如是所說十種煩惱。皆與自他一切煩惱展轉相緣。下地煩惱。能緣上地煩惱及事。又六十二云。若生下地于上起愛未得離欲不定心者是欲界系。有染染者念言我今當證廣大喜樂所起等至。若得證者我當愛味。又我云何當得生上地常恒不變。此愛染污者。此據雜染愛得上緣。問。八識中初何識所緣明四識住。解云。若攝法盡通取八識。若就相顯但取六識。如經言等者。此中引經略解有三。依下文說。一名識住因緣。二名識住邊際。三名識住因緣寂止。今言有四者。即四識住也。言依取者。謂現行貪及以種子是其取體。是四識住四緣依處。故言依取。由依此取蘊得住與識為緣令識安住。故導謂識隨色住緣色為境。廣說如經者。此是第一識住因緣。言乃至我終不說此識往于東方乃至四維者。此明識住因識邊際。是第二門。意明識隨四蘊一期終盡更不離彼四蘊不得往四方四維。即名識住邊際。又四識住離現行貪及以隨眠之外皆非因緣即是識住因緣邊際。然我唯說于現法中乃至清涼凈者。此是第三明彼識住及以因緣二俱寂止。必離欲者。謂離識住因緣。即離現行煩惱及隨眠欲。即因緣寂止。言離影者。受因識樹而生說受為影。爾時不有名永離影。有漏識盡故寂滅。此明識住寂止。次有三句明無漏識前后異名。有學名寂靜。無學名清涼。無余依滅名為清凈。泰云。諸外道計我死后往于東西等。今此非之。如下論云是識住因緣二種邊際。謂有色界有來有去。無色界識無來無去。故不說往于四維。故知是二種邊際。以識住不離三界故。說住義窮盡。故名邊際。基云。如顯揚十八云。隨色而住。謂執受所依故。緣色而住者。謂取境界故。依色而住者。謂由粗重故。即當此依取。謂住有四。謂色至行。四是識果。識之境故。依取者。謂依此緣起之取。取體即諸煩惱。故下文釋識住及因緣住體即色等四因緣即所起貪等。若諸煩惱事謂諸惑現行。屬彼煩惱謂彼種子。言因緣者。即識住色等之因緣。言所以。何以住色等四中。由此依取為所以故。故名因緣。三藏云。用四依取為所緣借故。于色等令識安住乃至廣說。今云四是識果依之趣取者。用此為所緣藉。令識安住。所緣中含二義。若為所緣藉義。即通內外。若為所緣緣義亦通。義文不如緣藉之緣。于現法中必離欲影等者。義曰。圣弟子修習多修習故。于現法中能斷四身系。四身系唯在意地分別所生。故見道時即斷。此四欲者。希求未來身等是也。影者。即受也(云云)。自下廣釋。初結前許后廣說。然后正釋。釋中。初開障解釋。二明不立識為識住廢立所以。前中又二。初開三義。二依章辨。謂此經中略顯識住及因緣相者開一章。即牒前經有四依取以為所緣令識安住等。言識住因緣二種邊際者開第二章。即牒前經乃至我終不說此識住于東方乃至四維。言識住因緣二種寂止者開第三章。即牒前經然我唯說于現法中必離欲影寂滅寂靜清涼清凈。自下解釋三章。即為三段。解初章中。初解后結。解中有二。初解因緣。二解識住。解因緣中。初略。后廣。當知此中乃至有所緣故者。此即略解也。補闕云。若諸煩惱事者。現起煩惱事也。若屬彼煩惱者。隨眠種子。由煩惱熏成后煩惱。名屬煩惱。說名依取者。曾所引經。應知此二亦名所緣者。現惑及種是四識住之所緣藉。故云亦名所緣。言所緣性故者。則前現惑諸煩惱事是緣慮性。名緣慮性也。言有所緣故者。此惑種子能有現惑所緣法也。基云。此中行種子皆是取體。若如雜集唯取欲貪以為取體。故增上者。謂此中約實義通一切煩惱。又依者四境。有無煩惱。應知此中亦名所緣。所緣性故有所緣故。現行種子皆名所緣。種子正為他緣。現行能有所緣。故名所緣。所緣性者。正是種子。有所緣者。即是現行。下廣解中。先解諸煩惱。后解隨眠。前中。先明由彼貪愛。為煩惱緣。名趣所執事者。由彼貪愛引諸煩惱。趣所執自境。次明四系為發業緣。補闕云。舊名四縛。今名四系。然與毗曇有異。彼說貪縛通三界通六五斷。今時唯取欲界意地。二斷分別起貪嗔。縛通六識。今唯取意地分別所起二斷嗔也。戒禁取實取亦通三界。今亦唯取欲界分別所起是不善性。上界非分別是無記性故。如此四系為緣發業名所緣事者。業是報緣若名所緣事。四系復與業體。為緣故名緣所事。基云。業體正是所緣果。緣一體故為果之緣故。此四系為業之緣。能發于業。故名緣所緣事。四身系如對法取貪為體。取此文此中唯取四種。即貪之境也。彼據能緣。此據所緣。唯分別生不通修道。嗔等是不善不通于上界。故能緣貪通三界。次解隨眠。彼二隨眠所隨逐故。名建立事者。謂貪及四系種子也。此二隨眠生起惑事名建立事。上辨識住因緣訖。下正明識住之體。若諸異生未得厭離對治喜愛者。未修喜愛對治也。由所潤識能取能滿當來內身者。賴耶識中有業種子。由愛潤故圓滿取當來一識。住內下報也。由此展轉等者。煩惱發業。業復得報。報復起惑。惑還發業。業就牽報。故云展轉。生死無窮。余住因緣如前應知者。如向所辨起及隨眠等。是名略說住及因緣相者。結也。自下明二邊際。言有色界識有來有去無色界識有死有生者。補闕云。下二界識依色傳持名有去來。無色不爾。但說此身中識死余身中識生。基云。有色有身無色無身。于此處生即此處死明下二界四蘊識住。上之無色唯三蘊住。又有色者謂有中有。無色無中有。故有死有生。若爾。如何言此二住乃至壽盡。前解為勝。又此二住乃至壽盡者。來去識死生識為二。此明識住一分齊盡。故名邊際。又復此二生長增益及廣大義如前應知者。由有煩惱及隨眠力。識有去來有死有生。除此更無因緣可得名因緣邊際。還牒有去來識有死生識為二。此二生長增益廣大義如前應知。除前所辨余非因緣。即因名緣邊際。齊是已下雙結二邊際也。若復異此而施設者。乃至作如是設者者。遮異計也。補闕云。若有異我向來所立二邊際義。更施設者。當知有三過失。一有語無義。第二若他正問不知何答。第三設妄答他后必自知是愚癡說。泰云。亦由余義境界無故者。若如外道所立神我之識。境界無故不知何答也。上來明愚癡外道。或復有能下。明利根外道亦迷問也。自下第三明二寂止。于中有三。一明修觀識住寂止。二明能對除識勝利差別。三釋經中六句文義。前中有四。一明識住因緣寂止。二明識住寂止。三結因緣寂止。四結識住寂止。前中。初明諸煩惱事寂止。二明隨眠寂止。前中。初立宗。二所以下釋言。若聰慧者至能永斷離者。三乘圣人名聰慧者。能除貪愛名永斷離。言于煩惱分位所攝發業四身系纏亦能永斷者。由斷貪愛。四系永斷。所以者何。外人征。所以由斷識住貪愛四身系纏永斷者何。下答由在家眾依貪恚系發起諸業者。總也。攝受境界為因故者。由貪五塵故能發業。損害有情為因故者。于有情起嗔故能發業。若出家眾依戒禁取。此實執取二系發業戒禁取如貪求生天故此實執取猶如嗔恚謗涅槃者。凡足見取執實。要云此實余非。名謗涅槃。此中大都答意。四系同取欲界意地分別起者。然四系中。貪即是識住愛。是故斷愛四系即斷。問。何得知四系與愛同時斷耶。故論答言當知四身系唯在意地分別所生故。由此四系與四識住貪同取意地分別起者。是故斷愛即除四系。此二何疑。上來寂止心煩惱。下明寂止種子隨眠。從此已后由多修習勝對治故能永斷貪愛及四身系二種隨眠。上來已明識住因緣寂止。由此斷故乃至以究竟離故者。明由識住因緣斷故從因所生四識住體亦不相續。故名識住寂止。言由此所緣不相續故乃至不次安住者。由四境不續。能緣有漏之識亦不安住。由對治下第三重結因緣寂止。又由當來已下第四重結識住寂止。又復對治所攝凈識名無所住下。明能治識勝利差別。下以四義釋無所住。一由不生長。以貪等永斷。故名不生。二由無所為。三由知足。四安住。如是不生長故。結初。乃至安住者。結第四也。名極解脫者。具結向前總別五義。故彼無漏心名極解脫。又于行等都不執著我我所故色等壞時不生恐怖。故無漏心已得清凈。又由彼識永清凈故不待余因任運自然入于寂滅者。由無漏永清凈不待余因入無余寂滅。下釋永離欲等六句經文。又所有受是識樹影等者。識有故受有。說受名影。何以唯言受者。以愛為本起境界愛等故。余依永滅故說清凈者。此約得無余涅槃在金剛心彼識清凈。若入涅槃已后不可說清凈故。又無識故名清凈非有故名清凈。下解識非識住。若依毗曇言。一剎那無一識性能住所住。今此釋云。諸識自性非染由世尊說一切心性本清凈故者。意明識體非煩惱性說為非染即以心性非是煩惱名本性凈。以性凈故非彼愛力引識令住。下釋所以者何乃至一切涅槃者。貪等涅槃畢竟不凈。非涅槃故不得言畢竟不凈。此據相續道中舍有漏識得無漏識。以同非涅槃故亦不獨為涅槃因緣如色受等者。此通外難。難云。如色受等性非涅槃而生貪等令識樂住。識非涅槃何故不生貪等令識樂住。為通此難故。云色等四蘊一一獨生。涅槃強故立為識住。識則不能獨為涅槃因緣色受等。所以者何必無有獨于識性而起染愛如于色等者。識性微細不能見識不能生染愛。色蘊體粗受想行蘊行解粗故緣生染愛。設有于識生染受者要因色等方染于識。此四識住多就識辨。其能住六識。相應三蘊及色為所住。不論末那愛賴耶識以為妨難。異相中。問。解。結。解中有五。一明有貪無貪等十對心。二明十二心。三明二十心。四明十六心。五重辨前十對心。言謂有貪心離貪心有嗔心離嗔心等者。取有癡離癡。散亂非散亂。惛沈離惛沈。掉舉非掉舉。寂靜非寂靜。定心不定心。修心不修心。如經廣說乃至不解脫心極解脫心者。是第十對。此明十對治心差別。欲界有四心者。基云。其五識中唯有三心。無有覆無記心。以相貌不可得也。若在上界。五識中有此無記。此有覆無記唯在意地。見道唯不善。其修道者若發惡行是不善。若潤生生所余是無記。余可知。二十心中。景云。此中欲界變化唯是生得。通三性心皆能變化。不同毗曇欲界有修果心。又云。無色界亦爾者。乘前即類無工巧心。當知無色亦無威儀變化心。善心如下上亦爾者。通有加行生得二善心也。基云。如余處無覆有五種。何以不論自性無記耶。義曰。其自性無記是長養等流等色法。此中明心所以不來。若爾。其法執等心是何無記攝。如佛地論是異熟生種類故。異熟無記收。威儀路工巧處等可知。欲界雖有變化心。然非通果也。無加行故。以通果心必加行生故。以入定時非欲界加行故。通果心非欲界系。唯有天龍藥叉等化。唯是生得。謂能變化人形等種種化類。非是異熟生。若爾。四禪慮等于欲界化化為人等諸種種事。此所變色是何界系。義曰。隨見分心是色界系。若爾。下地粗眼云何能見上地細色。義曰。上地色為根本。于上別變為欲界種類色令欲界人下眼能見。此欲界種類色。色界見變仍色界系。還是細法。云何令見。以為粗種類故。所以令見。無色界無身亦無威儀。論云。如色界無工巧不言威儀變化者。此略不論。上界同無者。此中論。如顯揚第十八云。無色除變化威儀。故知此略。有云以此證知無色界有變化威儀心。如無色界定心。于一切色得大自在。亦有變化心。有菩薩依彼定起行住。如八地已上菩薩等。何妨亦有威儀心。此并是善是無漏若爾。即是學心等攝。相似變化心等。故名變化心。如通果心無記者發異熟威儀無記者。彼地即無。即通三乘凡夫語。不約不可思議。故言亦爾。測云。威儀變化通無色界故。名二十心。論不簡故。重辨十對中。云有三品。一未發趣定品。謂欲界未求定人。二雖已發趣未得定品。即求定未得人。三者已得定人。此復二種。一不清凈。謂伏惑得未至定。二極清凈。謂得根本定。于初品中。或時具起貪嗔癡等三對染心。或時起善無記心。由貪等纏系遠離故。但令貪等不行。即名無貪嗔癡。未至定要是善心。無記亦是。第二品中或時于彼不正安處心便掉舉等者。基云。準八纏五蓋中亦有惡作。以修止時惛沉睡眠為障觀時亦同。此中略而不論不寂靜。若即以沉掉為體重來何為。以障舍故寂靜者是舍。不然更取嫉及慳以為體性。纏蓋中如此說故。第四蘊次第。中。初約五義辨次第。后據二事以辨。前中。如小論毗婆沙俱舍有多次第。不能煩舉。此中雖有五種義。前色后識所以次第。第一生起所作次第中先說色蘊次說識蘊者。眼色為緣即是色蘊。能生眼識即是識蘊。由色及識為依受想行等心法生。依此次第即說色識受想行如此次第也。第二對治次第中。第三心為我倒。景云。不同小論計心為常。今說外道計心為我。故識。為第三。無常計常者。通計想行蘊為常。即想為第四。行為第五。基云。此據多分分別所計為我故心為我倒。余處據俱生一切時計為我故法為我倒。此二俱得。第三流轉次第中。色蘊最初。受為第二。想為第三。想取像貌名采畫境。行為第四。一是所滿者。是識第五。安立次第中。初廣辨。后略收。安立所了是色。有苦有樂是受。隨起言說者是想。及愚智者是行。等者等取于識。下據二事以辨次第。依我眾具事立前四蘊。依于我事立后識蘊。謂我依身者。是色。于諸境界受用苦樂者。是受。于己于他隨起言說者。是想。此之二種依法非法方得積集者。此受想二依行蘊中法非法故方得積集。第五明攝。中。初明六種攝。次明十種攝。后明除取攝法分齊。初中。言色蘊攝六有支少分者。謂行。名色。六處。存生．老死．處非處通于萬法。今但取色亦名少分。七根全者。謂五色根。及男女根。受蘊攝三有支少分者。謂名色生老死。五根全者。謂五受根。三根少分者。三無漏根。想蘊攝三有支少分者。名色生老死。不攝諸根者。基云。以為慧所覆故非根。如憶事時謂言慧憶以覆想故所以非根。又非根增上義。世間雜染增上。生死雜染增上。如經應思。行蘊攝四有支全者。謂無明觸愛取。五有支少分者。謂行名色有生老死。六根全者。信等五及命。三根少分者。三無漏。識蘊攝一有支全者。謂識支。四有支少分。謂名色六處生老死。不言有者。據業有故。一根全。謂意。三根少分。謂三無漏。次解十種攝。中。界攝者。此即以因攝果。相攝謂自相共相所攝者。謂變現等是色等自相。積聚義是蘊共相故。種類攝謂蘊等遍自種類所攝者。且如現色礙故名色。過未非礙礙類名色。乃至過未識體是了別類故亦名為識。分位攝者。如樂受生時隨順樂受前后諸蘊總名樂蘊等。不相離攝中。三藏云。謂極微聚不相離有爾所攝界等。基云。準如對法。一切法有色即心亦是不相離。故一切皆色。心所亦名心等。時攝者。過去攝過去乃至剎那。方攝中。或依此生者。謂識依色生等。全攝中。基云。如說色等五蘊為攝義法答全攝有為。基云。有漏無漏諸蘊及三性蘊等。皆具五蘊攝。少分攝者。景云。如說諸色攝蘊少分。乃至諸識攝蘊少分。又色蘊中有十一種。但取一種。名攝少分。勝義攝者。以理攝事。一切法盡。無有一法出如理外。下解除取門。景云。如說除色蘊。余蘊攝義蘊界處耶。答。攝四蘊全。七界全。法界少分。意處全。法界處少分。除法界。諸余界攝機界處蘊。解云。攝十七界。十一處全。識蘊全。色蘊少分。除意處。余諸處攝幾處幾蘊界耶。答。十處全。四蘊全。十界全。今時于三科法中各取一法攝一切法盡。謂取色蘊即攝色蘊十界十入全一少分。由取法界故。即攝法界法處全受想行蘊全。又攝色蘊少分。謂法界中五種色。由取意處故。即攝意處心界。若取色蘊。即攝十一種色。若取法界。即攝八十七法。謂心所有五十三。色有二種。律儀不律儀色及三摩地所行色。不相應行有二十四種。無為有八。若取意處。即攝七心界及識蘊。第六明依止中。依止中六處色蘊轉者。景云。一造舍宅等。二壁障及衣服等。三資具床榆等衣食等物。四即五根。五即扶根塵。六定境界色。基云。一謂地金輪等。三二謂舍壁等。三謂衣服床等。四根。五扶根。六謂神通定宅。不言無表等色及自在定色者。以無別惑攝不盡。依七處四蘊轉等者。基云。樂欲希望何別。初于已得境。二于未得境。即緣未來過去生隨應。境界者。現前任運境界。尋伺者。雖上諸經亦有尋伺。然功能各別。尋伺但思未得已得境界而起尋伺不生。又即欲希望和合等者。希和合故。此欲界出家者。此是此境界尋伺中攝。此受用欲者依止四處。住律儀者依止正知。已得近分定者。依止清凈方便。安住根本定者。依止清凈。上來于蘊善巧中以六義分別蘊竟。自下第二約名色二義明蘊善巧。于中將辨。先許說色。然后說者。分別色中。先問后辨。辨中先舉一頌列其十門。次第解釋。一物．二微細．三生起．四安立．五流．六業．七剎那．八獨．九所行．十相離。物中七門分別。初明同處多少。問色蘊眼幾物所攝者。物是體事。問意。且如眼根于十八界中幾界所攝。答。若據相攝唯有一物等者。若自相明攝唯攝眼根自性。謂眼識所依舉果取因。若據不相離攝則有七物等者。此據同處不相離。補闕云。凡明不相離有三。一同處不相離。謂從前業感得眼根。于生有位眼根將起。地大先生據其處所。后至失處支中時眼根始生。同時同處。后有身根地大及扶根四塵。如此七物和合成一體遍相入。如一室中燃眾燈光體遍相入不可言說在此在彼。亦如桃等果子生時隨其大小體但是一不得說言眾微集成。是名同處不相離。能此七物同處不相離法要是同性。謂報同報是。長養同是長養。若報與長養異性相望。即是相雜不相離攝。谷麥等聚。即名和合不相離攝。第一問。如報眼與長養眼根及二種塵大。同在一身處所不別不可說言在此在彼。報在于內長養居外。若內外相遍則處所無別。云何不同處不相離耶。解云。報色疏。中間容愛長養根大。如水處沙性類不同據處所異。故不得名同處不相離。以報長養二根二大二種四塵彼此相礙不相遍入故。報大與報根塵自體相遍同一處所。長養地大與長養根塵自相遍入。名同處不相離。以二地大法爾相礙。二色二香等亦相妨礙。故報長養不得相離以說名同處不相離。第二問。如等心諸天。身量極大。來至佛所各住一毛端量。體遍相入處所不殊。又同是報。云何不名同處不相離攝。解云。彼天報色清凈猶如燈光不相礙妨。然各隨業自見。彼此分齊不同。不得說名同處不相離。始終一處。彼天不爾。集散非恒。故非同處。第三問。已知同處不相離要是自性。報與長養但名相離。未知如此相離為集歸成粗。為隨大小一物而生非集成耶。解云。今大乘說內外諸色隨前業起。隨其大小但是一物而非集成。第四問。現身發毛爪齒從頭至足有報長養四塵地大假合成身有多分數。云何得言是一物生非集成耶。解云。如此眾色雖性類別。由因緣力同時處成一體生。非如土未以水和合先離后合集細成粗。故言隨其大小一物而生。第五又問。若不集成體是一物。云何后時刀斧斫割成多分耶。解云。后遇刀斧壞因緣。根本全身一物自滅。眾多細分刀斧緣生。非謂先時一物全體破斫成多。由是因緣于大乘中不立極微最細之色。第六又問。大乘何故不許有最細極微集成根境。設許集成有何過耶。解云。一切有情。從業生眼擬有見用。從業生耳擬有聞用。余根亦爾。故彼眼等從業全生成其根用。五塵亦爾必從先業全體而生成境界用。最細極微不成根境汝亦同許。云何從業生彼極微無用之物。后待積集方成根境。故小乘宗立細極微徒費思求勞而無用耶。又復此說順吠世師立常極微劫壞不滅后至成劫集細成粗故。次文說由諸色聚最初生時全分而生最后滅時不至極微立中間盡滅猶如水滴。又云。復次諸聚色生時如種種物石磨為末以水和合團雜而生。非如苣勝麥豆等聚。何以故。隨彼生因增上力故。如是而生為有用故。第七。若大乘中無實極微何故復教觀細極微。答。為破有情執實心故。故教假折從頭至足眾微集聚。由作此觀于內外色起虛空假想順三脫門。基云。如一眼根所有七極微同處同時不相障礙。如一眼根極微如蒲桃果大。此中微細皆可容受余之極微。如是展轉乃至廣說于一聚中有彼七物。若據實言之。既無別極微體何故得有七物耶。義曰。以即如蒲桃果色。是清凈色為眼用故名眼。乃至為觸用故名觸。皆可折色極微。故言一聚中有七極微。非實極微而有七物。此乃同處不相離也。然此三種不相離為隨小乘說為是大乘義耶。即有兩解。備師意存大乘亦有此義。若皆據界攝即有七物等者。界是種子。于眼處所雖無水火風事而有種子在眼根處。此據未立賴耶教前三大種子即在五根六識心所地火之中。第二明所造觸是假。于中。先結前標后。第二解釋。景云。二十種觸并于四大分位假立。基云。此中解觸有十九種。如對法有二十二種。無急緩劣三。何以無者。略也。不立生為觸所以。如四相中病老是一。今此何故分二耶。今此非四相。不例也。其死觸者。從果為名。即身上有末摩死。近之時令身即死。此觸從果為名。老觸亦然。此觸能生老等。名老觸。如六位復開為八等者。謂初二凈不凈為二。堅不堅為二。故八也。第三明諸識取境總別。言或漸或頓者。基云。謂隨一五識起與意俱緣名漸。若五識并生意亦同緣名為頓。第四明色界無二塵二識。基云。云何用此根。義曰。如俱舍論以莊嚴身故。義曰。若莊嚴身。扶根塵得足。何用于根。義曰。以發言音要藉扶根塵。若有能依眼根。所依之塵方為依之發語。不然不得。故須根也。乃至如無界根。亦無依處。二根無者依處亦無等難。思準翻數。第五明十二種色假立之義。如是一切色中九是實有等者。基云。于下文中。如色處中長等是假青黃是實。聲中因受大種不受大種是實余可意等假。香中可意香是假余緣眾法生和合等實。味中苦酢等六是實余可意味等假。一一塵中皆有假實。何故此中乃至言九皆實有觸分于二。義曰。以觸處中能造所造異。所造色皆是假有。又復多故所以偏明。其余九中無能造色。又復皆是所造。所造色雖有假者。但小非多。故不論也。測云。滑等諸觸離能造大無別所造。即大說假故名為假。長短等雖是假有而依所造假建立故。隨其所依不名假有。墮法處色有二種若有威德定所行境猶如變化等者。備景同云。三乘圣人定心境界。謂作八一切處觀當心而現。此是實有。為緣令他自見心變八相分。如變化心起變化色與他為緣亦令他見自所變色。定現色是定心果。后是定所緣名境。故言彼果彼境問。定所行境既是法處。云何令他眼所見耶。答。為增上緣令他自變故眼識見。非謂令他見法處色。泰云。于定自在如五神通名有威德。定所行境作緣令他得見聞等。故指事云猶如變化。自在定境久習定現故云彼果。作意現起定數境界故云彼境。及余王數相應色故云及識等。以諸王數各現自境故須別舉。基云。法處色中。如對法五種定自在所生有二種色謂有威德定及假想非威德定者。此中唯言威德定。即法處五色中四全一分是假一分是實。何謂威德而言是實。如下文是無漏故名為威德。圣者法故名為威德。其此定色得實作事。如變化色。其非威德定色。唯令他見非實作事。不如變化。問。無漏色定見諦方得。此稍得有漏之定何故得有如是實事。圣人無漏種類故得。如下文增上力故得。又準下文無分別智增上力故后得智起此色者有漏定不得。此中據體實是無漏相似有漏故言無漏有漏因也。又大義曰。此通有漏有漏者非實不任受用故。若非假想觀任用者亦是實有。此中言彼果彼境者。大義曰。果者則由定力令本識別變色塵者是。即如入凈土后得智力故令本識別變為塵。此即定果實有也。言心之果故。是定所緣故。故此定色望定亦是果亦是境界而是一物也。問。唯定一數所緣之色是實物有。同時心王心所所變亦實物有。故云及彼相應等。釋通疑難也。此中法處唯立三種。故律儀不律儀色皆假。以依思等而建立故。又定所行色若依此系定即由此系大種所造者。景云。此文據色界定起之引色界大種而生即言彼大所造自在。無色無四大故不得言若依此無色系定所現色即無色系大種造。故下文說法處所攝勝定果色唯依勝定不依大種。然從緣彼種類影像三摩地發故亦說彼大種所造非依彼生者。如在定外見青坐具后入定中觀所見青當定心現青色影像。是彼本質青坐具類亦說從彼坐具大造。理實非依彼生。基云。此據唯在色界。以定慧均定明利故。故論云依此定即此系四大造。若無色界亦如前五十三末文何故此不言無色界者。彼無依身略而不論。故下文但從彼影像種類三摩地發定中亦變為影像大種造造色名造然非彼本質大種而生名造。子細尋之。下文云先為大種后為造色即亦有大種。是此義也。然非本觸處大種故。故說無法處攝大種。從能引勝定為言。故下文言不依大種。然定自在變為大種定心果故隨定所系說此系大種造。即此論云無色系定引生無漏定起此色者即無色大種所造。無色本無大種何所造也。此是無漏非有漏。似有漏體無漏。又釋。唯在色界本系定大種造無色界者。如六十六云若緣此界色為境即亦此界大種造者是有色唯色界故。又下文云猶如變化無色無故。若如前釋。依系定說造。據所屬故。雖是無色界定。緣有色界為本質時亦變為大種猶如變化。據實用故用同如化。依能引之定說無漏色。無色界大種其實非界系是法處收。與變化心神通色何別。有漏別。第八緣不緣別。此約分別有漏無漏別等。然威儀德定亦變為五根。然變似而非真。此但是扶根塵體非清凈根體。又此色假名為色。若約本質功能。即如六十六云隨緣彼界大彼界種造。若據親生即定中所變大種造。若據由生即是定力非由大種。如是種種依義差別也。又亦通無色界有此威德定色。今此中言系妙界雖無觸四大定中亦德變為四大。四大隨定故。故隨定系。據有依身為論。不言無色界。若下文等。通明威德定非威德定。前文定為能造者。此據前后剎那親依名造。非同剎那如欲界生名為色造。然下勝定先為大種后依勝定中自明訖。又此定色至定為因故者。景云。此明定境色。唯是圣人定所生色。非是異生。以從二乘后智世間心現故名世間。地前菩薩涅槃心滿加行心中亦得顯現義故是有漏。地前菩薩后無漏心即現是無漏。三乘出世間智唯緣真如。已離有無戲論因故不現此色。是故此色非出世間。泰云。定境界色。非出世間無分別定境。乃至如來后得智現定境色游戲自在故。皆名戲論行定為因。又非一切至當知不能生起此色者。景云。此簡初修觀勵力修定不能生色。無功用心久修純熟方現此色。泰云。假勝解力而得見色所見。故不能生他得見色。基云。若菩薩是無漏。若二乘是有漏。皆變化令他受用。名威德定。余假想觀不爾。故非威德定。不名實色。又復此色又至不思議者。景云。此明由真如智增上力故。后得智方能現此色色。泰云。由同體大悲無分別定增上力故。隨緣現色不思議。雖定力起非定境界。又解。由正體智證遍滿故。令后得智遍于法界。隨現勝色身。第六明二界色差別之相。以三義辨。一清勝發光。二非下地境。三不生苦受。是名色界色中中三義。與此相違。應知即是欲界色中三義。基云。色界色清凈非下眼境者。此據報色任運者。如梵王佛邊聽法。亦變化粗細。令欲界人見等。亦有粗義。第七以六種相分別五蘊者。受用相者。其外色境界差別而生等者。本由業故感眼等五根受用五塵。五根既起必引境生名增上力。言為欲隨順內諸色處受用差別故者。此釋四大有無不定所以。須有木石受用。故唯地大獨生。須水受用。故唯濕生如江河等。須火受用。故唯暖生如日光等。須有風用。故唯有動生如空中風。須和合受用。故或二三大或四大合生也。復有余業后當廣說者。四大各有五業等也。上來七義。總是十門中第一解初門竟。自下第二解微細門。于中有三。初辨正義。次破邪執。后辨勝利。前中后三。初解三種微細。次解五種極微。次明五眼取微通塞。前中第一微細是極微色。景云。此乃意識假想分折諸色作極微解。非謂大乘實有細極微體。基云。如對法。即合極略極回為此定俱色問故。彼據所礙能礙異。故分二種。與此無違。其彼遍計所起色以第六心計緣故。應有諸心心所皆有遍計所起。此中唯言色者。據色明了可取故說。非如無色法。第二種類微細。景云。風性無礙。去處無礙。中有亦爾。于十方界求受生處去無障礙。山石直過。基云。即粗色之種類耶。若此處中有。此與此處中有為種類故。第三微細謂色無色界諸色者。景云。色界有二種色名自在轉。一是自在定心所觀。二者由自在定相應業感所得報色。亦名心自在轉。無色但有定心所現名自在轉。如經說有等心諸天等者。三藏云。此所引經。但證色界報。故色名自在轉。是凈居天眾。名等心諸天。彼諸天眾來詣佛所聽法。身長一萬六千由旬。一一皆住一毛端空量地處。身互相入彼此無妨。猶如燈光不相障礙。亦如無邊身菩薩在物尸。亦可五凈居天上有十地菩薩生處。名等心天。以心自在于色自在。在小即小。在大則大。會其所止處。如錐頭峰。泰云。由修平等無有自他無大小觀。名等心天。由久修無大小故。住一毛端空量。由久修無彼此故。更互不相妨礙。第二略解極微五相。廣說如本地第三卷。言分別建立乃至無生滅等者。極微體知。然何法以辨生滅名無生滅。不同外道吠世師說。劫初從二父母常微生一子微褁于父母。改從此二更生于一粗大極微改褁前二如是展轉成大千界。及毗曇七微成阿耨。七耨成銅塵等。乃至七七相成以六褁一集成大地山等。今破此二。明內外諸色酬業而生。隨其大小一物頓起非集細成。差別建立者略說極微有十五種等者。景云。此寄十五種色假想分折以辨極微。法處中色有五。唯一定自在色是實。亦假分折。余四非實。謂極略色。假折有對礙色至細一極微極回色者。假折空界色。無表色者。然思種假立。遍計所執影像色者。眼識后意識追緣。非見自面色時變起相分。似彼色類實非彼色。故亦非實。又意緣五根及塵所變相分。還是根塵攝非法處收。亦可意識分別十一種色所現影像皆是法處所攝遍計所起。基云。此中法處遍據實者說。若爾。色等中亦有假者應同法處。又觸所造全假何故不遍言。義曰。不然。可受用故。法處余假不可取用故。色等中雖假。仍彼識等別緣法處。中唯第六緣故不為倒。又依俱生故不例。又觸處若即與大俱者亦簡其法處。不如此等故不論。獨立建立者謂事極微建立自相故者。景云。實無有一獨生極微但就覺慧假折諸色自性各別名為獨立。亦可曰于外光寶珠外明離質而生名為獨立。泰云。四塵共一聚自相各別故名獨立。微細難分故云事微助伴。建立者謂聚極微等者。此文正說同處不相離性也。下問答辨。何因緣故至不相舍離者。難意。夫有對礙之法。有一即無第二。云何一微地大之處有余極微。此初難也。若一微處有余極微不相妨礙。便同心道無礙之法。云何不名無對性耶。此第二難也。答中。先通初難。隨順轉故至不相妨礙者。諸色之中有相違者。各據處所有一無二。若相隨順則一中有多。又由如是種類之業增上所感如是而生者。此由業故于一塵處而有多微。何以得知有多。一切色聚一切色根共受用故者。一切色聚之中。課取一物最細小者具有諸塵。眼見是色。鼻嗅有香。舌嘗有味。身覺有觸故也。自下反難可知。又有諸色下。通第二無對之難。或于此處亦相妨礙者。如二地大極微二色二香二觸同性之塵必不相入故也。或于是處不相妨礙者。如地與四塵各但即一。即不相礙。如中有色者。喻況如中有色求受生處。石山直過而無障礙。若中有相違。或入母腹不能得過。是即有礙。無分建立者。如本地第三卷云。非極微更有余細分可得等。第三明彼五眼對別五種極微有見不見。基云。肉天二眼依明闇生。故不見極微也。慧等三眼以何為體。三藏云。慧眼緣空。法眼緣有。即皆后得智。共佛眼須別有體。故以無分別為佛眼。肉眼不然。果方名故。爾此智緣如。云何緣極微。既爾慧眼緣空。如何緣極微。義曰。緣極微空。故亦得緣極微。既爾此智亦緣極微如。故無分別智亦得緣極微。以無分別智為佛緣體。三藏云。又佛眼者。即法眼緣有之眼也。又義不然。雖要須別慧眼緣理即正體智。法眼緣于空有即后得智。佛眼總攝前二以為佛眼。何以得知者。如對法言其真如唯圣慧眼境。故知慧眼而緣真如。若爾。經言得法眼凈。法眼應緣理。義曰。唯言凈故即緣真如。法名通故得無漏法眼非五眼中法眼。若爾。何故此卷下末云圣慧眼見一切色。若遠近等。即法眼異名以慧為體故名慧眼。非五眼中慧眼也。在因名慧法。在果總名佛。約用以離總有三眼。眼佛亦具足。此如大智度論自釋。此為了義。景三解。一解慧眼觀空法眼見有此二并觀安立之諦。佛眼則見非空非有非安立諦。二解。依如第五十言。大悲名佛眼。即是法眼至佛說名佛眼。三解。即前四眼得佛究竟皆名佛眼。如智度論。上來三段。總是第一辨正義竟。自下破邪。初總問答。后舉五相。前中。猶如水滴不至極微。又云及喻水滴至小微色即不爾者。五相中。泰云。前三是薩婆多計。第四是經部上座部等計。所造聚色于四大種極微量內積集而住更相涉入。有別極微故異大乘。涉入故異薩婆多。第五外道計。基云。第一謂薩婆多極微雖無獨住。然諸聚色中有彼自性。正破一切有部。兼破吠世師迦。第二有生有滅。正是一切有部。其吠世史迦父母極微是常余是無常。今兼破之。第三正是吠世史迦。以彼計云。劫初父母極微于空劫中散住處處。后成劫時父母和合而生子微名合。第四正是一切有部。以積極微成聚色故。又云正量部義。彼無鄰虛有積集故。第五吠世史迦。以父母微和合故生子種種名粗聚色。以微無體。無體故即無生滅。無生滅故無合無散。不可言聚色從微生等。以此理如前五計皆為不如理。測云。如佛本行經云。如來未成道時。安陀偈師所學算法。問師而言。閻浮提中有幾極微。偈師答言。算數不得說。問。由建陀羅幾微塵成。答。此亦不說。若如是者。更無所學。又法華經云。過微塵數世界。又不可思議經云。一切世界入一微塵。圣教如是。何故說無極微耶。解云。經據意識相分極微故說有。論約本法故云無。是不違。自下第三明假分折建立極微有五勝利。基云。第一得破常勝利而澄無常。第二知無常故。不計我我所。第三既無我故。俱時我慢亦能斷滅。第四斷見慢已。于彼境界不起諸惑。伏令不現起。第五伏諸惑故。于境不取相。而能除法執。此五勝利得有別人。類思可解。三藏云。初是空門。中三無愿門。后一無相門。問。何故第二破我乃言無愿。今更解初二是空。空行攝空無我行故。中二無愿門。景云。上三是空。次一無愿。后一無相。十門中第三明生起門有五。初約五義以辨生起。二明相離不相離。三明諸色雖有自種然由大種變異而生。四由五緣果成變異。五立中有。初五義中依止生。謂于所依大種處所有余所造色等者。初受生時。先有大種據其處所。余色依止大種而生。名依止生。是同一處攝持彼義者。釋其造義。地大攝持同處之色故名為造。又若于此色積聚中至有非有相者。總辨有無。謂若于色聚之中有其地大或有余大。及有所造或根或塵。即有彼法。于色聚中但有一大無余三大及無余造。則無彼法。若有說言已下。牒執以非。薩婆多等云。一切色聚必具四大。如一石中水火風大相雖不可得。然極微必有。今應問彼。此地大可得者。與余三大不得者。為體是等為不等耶。若體一種。而彼三大不可得者非理。量云。于一石中余水火風亦應得。體等有故。如地大。若不等者。為體量故不等為據增上用故不等。若形量故不等而地大可得。余三大形量小不可得而實是有者。彼三大小分應可得。以有分別形量故。少分既不可得故知此中無三大量。云。汝宗石中無不等大。少分無故。如彼空華。若據用故地大有用相可得三大有用小故不可得者。用依于體。體既無有而有用者。此執非理。量云。于石中定無水等威勢。以無體故。如兔角等。種子生中。景云。謂所有色各從賴耶識中諸色種生。由有自種子故。遇緣變起。如水寒成冰堅故成地。如水遇火便成流濕即成于水。言由如是等雖無自性然有其界等者。前破小乘于彼石中有水火事。今明于堅石中有水火等種子各有其界。故無過也。泰云。前論大持二種則大及造。此中一大能造根塵何故不說持三種。解云。前據熏成種子故說持二種。今云種者唯地大中有可生大等種故名種。是故眼中余無根種。測云。凡論大乘種子隨逐自有二。一隨轉理門。地中亦有生三大能。名為種子。二真實理門。賴耶識中具四大種。種有三義。一種望能熏不一異。二種望賴耶不一不異。三種望行不一不異。依第三堅性則有漏濕種子。今此文意合有二義。或可但依隨轉理說。又解。谷名種子以生芽故。堅名種子以生濕故。是名種子生。非賴耶。基云。此據經部師義非大乘。然如石中雖無三大之相。然本識中有種子果。一緣生三大。亦就大乘解。勢引生中有三。一五根勢力引外五塵。二業引。三六天北洲欲引資具。景云。下四大中五欲境界相續恒有名現前欲。由業勢所引。后二天中五欲境界不恒相續名不現前欲。雖亦由業作。由意樂勢引而生。北洲衣服音樂器等樹上而生。意樂往取。樹即曲枝。就手取得。亦由業力勢引而生。故無過也。基云。此皆從業生。何故乃言由現行起。義曰。于此生中總受一起欲即得之報。若說其果誰不從業生。此據多取現前相語。故言從欲生。后二生者。以水攝受故萌芽得生等。名攝受生。與此相違。則日火等令芽干燥。名損減生。自下第二明和雜不相離。景云。謂隨因增上如是雜生于一聚中諸根受用故。基云。隨彼種子因增上力故如是而生為有根之取用故。所以如此。又隨四大生因增上力故。造色團雜如是而生為根有。眼等取時諸塵皆有。于是聚中有是用故。知諸色團雜而生。此明和雜不相離。測云。此正決擇本地分中同處不相離義。今雖文相。不如前解。第三明諸色雖有自種類然由大種變異而生。先問。后答。答中則有三義。于初義中復有三義。景云。一由士夫用者。非人功用名士夫用。四大出生名士夫用。謂由地大所打觸故者。如木石等打著人身有青赤色生。器差別者。如三藏云。如天雨時。水滴[就/蟲]口便成真珠隨滴大小真珠亦爾。若雨著地獄便成刀劍。雨著餓鬼便成火等。田差別者。由田差別生長不同。由勝定等者。如修天眼耳根入初禪勝定。勝定力故于先引起能造大種。如是后時方乃修得天眼耳根所造之色。基云。變異等三義。如下生依立持食五義中配之。此中變易含生因依因養因三種。即先大種為生因。后隨其業即是依因。勝定力是養因中一分可知。余建立建立因。任持是任持因。是本地第三卷更有廣明五因及說大所造義此四解。言勝定力故者。依如泰師。上言若依此系定即此系四大造。若約報大造論唯色界系。若約定中亦變為大種如此處文。如入無色定起定果色。此所起色無色定所變故。隨見分是無色系。此所造色隨定系。亦無色界系。前文通上二界。今此定中初念先起大種唯為堅濕暖動不為造色。后剎那中方為造色。何以得知。即此卷下文言勝定果色不依大種唯依于定。然依種類影像三摩地亦得名為大種所造。此中文意。若約同念。如下界報等大造義。初有大種則有造色。名不依大種。若此造色前三摩地前念種類大種。故亦得名為四大所造。若非定等色。大與造色必同時造。其此定大種別時造。今此文云先起大種者。謂前念變為大種后念方為造色。不是即同念造。依彼生名為造。故是大種義。又解。此中據定果實色所以定中亦變為大種。若約下文不變為大種者據假定色須依實大造。故取定前三摩地種類影像色大種造。既言種類影像三摩地。此解不如前。又此中據實夫定色者皆變為大造。下文以要依本質方定中變為大種。故隱定中大種不論不言依大造。從本緣故。亦得名大種造。今準思前卷云一切色皆得自在即變為大種。此文為證。如加行心引大種等。如此文即大種造定中色。若加行不引大種唯引造色者。下文言非大種造說依影像三摩地發故說名為造。六十六云隨得彼界彼大種。測云。業所作者。上明大種與所造色前后生義。由業增上緣及名言種子故。初受生時先起地大以造身根及以眼等。由此大力故六處位時眼等四根方得生。第四明由五緣果成變異。如種禾稼。水糞調適。加以人巧。生果則勝。一遇風霜等緣。果子皆法病。色味變改。名大種力。二由人功修理。果無[病-丙+仲]惡。名士夫因力。三由明咒。或咒林木令其枯死。有外道善咒。咒生枯果。四由神通轉變。變好為惡。或變惡為好。五隨前業感彼人種為依。果隨轉變。第五立中有。二。初明中有由名言自種子為因有分熏習為緣。次問答辨有之所以。景云。外人設難云。此處死后彼處現生何須中有。如人臨谷唱喚即有響生。豈更有物轉彼響聲至彼谷中而響應耶。論主答意。響即不定。如臨谷叫隨谷多小。響聲出應故。唯我惑亂。死有生有則不如是。又難。如天上月影現水中。豈亦須物傳此影耶。今論主破。天上月不滅即水中影生。死有滅已生有始生。是故不同。外人又言。如人心緣他方事。爾時豈有別物傳心至他方耶。論主破云。亦不應說如取所緣非行往故。如人在心緣他方。但是遙緣心不行往。受生之心必須往到。基云。大乘響如影。耳聞時唯聞本聲。但意惑亂故謂言谷中有響。如鏡中像相似。今就彼宗。故言不滅。十門中第四明其安立。有其八段。初云當知大種先據處后余造色依此處轉等者。此據能依所依門。業生報時起大種為所依故。俱時即有造色。造色是能依故。故云余造色依此處轉。非異時也。一地大起礙。余地大不得重生。稱地大量造色依此處轉。非異時遍滿。由彼大勢任持造色有所據礙。余大造色不得重生。二明四大粗細。若地種子及所生地果體用俱勝故粗。余二次次細三明聲體間斷。頓起如光。泰云。附質大造。又解。離質外聲。但質外大造。基云。準此一文。即聲同燈光。離質大造四明風大。諸輪行風名恒相續者。持日月輪風名鞞藍婆。及風輪等。名恒相續。在物行者名恒攝受者。景云。如人身內諸脈中風常行不息。名恒攝受。泰云。風大持物便不離散。名恒攝受。基云。持物令不散名恒攝受。如本地第三卷與此別。機關連持名恒相續者。景云。水硙轉名機關。因水引風。風力令轉。相續恒動。泰云。骨節風也。測云。有情身中出入息風也。五明空界。三藏云。準此空界則明闇色。景云。若依西方。但就意識緣太虛空所現分上假立空界色。常闇明者。二世界中間住處常闇。諸天常明。當知此亦依止色聚者。景云。此空界色。謂依聚積色邊而現。謂依屋舍壚壁等。基云。如俱舍名鄰阿伽色。阿伽是極礙。此色鄰彼。即此中依止聲色等處而有空界色等處。而有空界。六明長等色假。雖無細微積集。而有粗青等積集成形。言雜亂過失者。以有一法亦長亦短過故。又如車等彼覺可壞故者。如取輪軸時失彼車等。以相待故。七明法處勝定果色當知唯有顯色等相等者。由彼行者本取定外青黃等顯色。入定觀察義現相分似彼本質名顯色相。又此定色雖不可見。由此為緣令他自變見于顯色故說定色名顯色故。此中二說。一云。定果色實無香味。若爾。何故顯揚八解脫中云。若勝者謂青黃等。若劣者謂香味等。解云。凡舉所觀境中不相離法。劣者是香味。乃至正觀唯觀顯色。若彼定心觀香味者。隨彼定心屬上地系。是即上地有香味過。故言于彼生因闕故。又上地中無有段食。謂現香味于彼無用故。二云。以定力故實亦能現。故前五十二卷云。由勝定力于一切色皆得自在。又華嚴經。菩薩鼻根聞無色界宮殿之香。此處雖言無香味。然所變但是法處香味等。基取前解無妨。問。色界無香味種及用故無香味等者。若爾即無色界無大種種子。應不變為大種等。答。無色無業色。而有無漏大種色。故有色。色界既無報香味。亦無無漏香味種。又問。無色大種無報者即有無漏種。色界雖無報香味何妨得有無漏種。解云。無色大種有用故。雖無報即有無漏大種。色界香味以無用故無無漏。泰云。上界既無招段食業取鼻舌根。故香味于彼無業生因。及鼻舌根取境之用。測云。定心雖作五塵相分。而屬法處不名香味。俱隨所似故假名香味。何者。上界定非香味因故。香味亦非定心所用故。空行風無俱生香等者。此因言長辨空行風無根本俱生之香但有假名。如風遇華。香逐風來。問。亦應無觸。答。此觸塵本依風大等。故不例于外光明。釋論二說。一說。日光明中唯有光明色大種。余塵一向全無。一說。唯有大火勢觸光明。余皆無故。云不可得。復外同成實義景云。輪外光無能造大種及無香等。泰師二說。一解。有離質造色。如日輪光遠從輪大造。非俱處有大。以此文證。為五因中持因。此據即質大語。二解。亦有大造如光。其大亦有別造光等者。然從本輪中火大為緣故引生微細不可得。此中言無。如光中豈無熱觸。熱觸言假。即以水火為體。豈有熱觸離火生耶故知亦有光彩。日中熱觸者。還是日輪中火暖熱分熱。非造光色火大也。聲準此知。基云。此與五因中持因相違。彼言等量不壞故。問。何故無香味耶。香味輕故光中即無。色及觸重故光中亦有。若觸重有者。火大光中應有。何故言無。今言無造光者。不言無日中熱大若爾。亦可言香輕無與光同聚者。亦有遠別從日輪處熱分香耶。答曰。以輕故如前得在未盡。又解。以有熱觸無余三大言無。非火大亦無。又勝定果色唯依勝定不依大種等者。景云。定自在色無四大造。然前文說即彼系大造者。據彼大種及定色同依定生說彼大造。如初定心觀定色即復引生長養大種。同系初定一時而起亦然。如在散心取青坐具以為方便從此入定作青色觀現青影像名為定色如取青坐具。以此定色是先所見青坐具類說從坐具大種所造作依被生。基云。謂此中唯為造色觀。無期觀大種。故定中不變為大種。從定前影像本質色說亦同得名大造。前據辨期心變大種為論。故定中造色亦變為大種。此處不然。故有別也。問。期心不為大觀中無大種。期心不為造觀中無造色唯有大種耶。故知取前會為勝。測云。前約定心所變法處所攝大故說同系。今約遠緣觸處故依欲界大。所以無違。八明諸色中有見對等。法處所攝色。是無見無對二總具。如小乘中法處唯有無表色可爾。此大乘中前云法處有實色得他受用。何故是無見無對。以從定心所變色實是微細不據處所非業所造故有對。其色界色等皆據處所故不為例。此中若為他受用即眼識見應色處攝。何故乃言法處耶。義曰。從本生時是定心發故法處收。其為他用雖亦眼見不望是人為法處也。十門第五解其流義。即決擇第三卷中三種流義。基云。初等流流復有四種者。此中初二。不離前異熟長養二種。即一物。其本性等流。準下文除根色余三種流明擇根塵亦有本性流。相易可知。即唯外五塵其五根中根及長養皆可變壞亦得是第二等流。二等流寬遍異熟等也。前念滅后念生名曰等流流。其內根等得異熟長養名余外境。唯有本性變易二流。變易流準義通本性報養三種。初一念生時名異熟流。第二念以去相續異熟流此通假實異熟。實異熟者。阿賴耶識初念已去乃至命終皆體是異熟。亦得名異熟生后前剎那異熟生故。即以此文會。異熟初勝從第一念為名。非如對法等文云阿賴耶識是實異熟余從異熟生故假說異熟。今第八識亦得名異熟生。然于假異熟中準此文亦得名異熟。業生異熟最初念故假名異熟。第二念等亦名為生。余如第三本地解。長養流中處寬遍也。彼有流胤故名處寬遍。相增盛謂體增大也。言余長養流當知亦由食故即前食。彼所依故即睡眠梵行。修勝作意故者則定也。又諸色根當知二種流而得流轉者。此對本性等流流。其內根何故非變易等流流。以觸打時有反壞故。此中不說。亦得言。下問異熟何故非長養流答由有長養相續能攝能持異熟等流流故現有增長等者。以長養流資養異熟流別有長養流。長養流非即異熟也。俱舍云如外墎防衛內城。若非根所攝色當知具三種流者。謂異熟長養等流等流流即變壞流也。亦有本性等流。此中總言。應云內扶根塵具異熟長養。其外塵唯其本性流無異熟長養以非內身故。合如此說。此中總言諸心心所有等流異熟生流及第二相增盛長養流。前文色是處寬長養。非心故。又諸聲界亦有異熟非聲有。依如泰云。以聲種子恒相續故。聲界是異熟。現行間斷滅故不名異熟。若景師云。七處名報界是異熟。今應不然。七處平滿是七異熟也。以二十二根中諸根種子皆是異熟。此中聲亦有爾準知。如前基師解界者因也即造聲四大是。此大是異熟所生聲非異熟。即當第三傳聲。聲從報生故。十門第六明業。初明四大造色業。次明眼耳所行有三性別。后明依止乖色而有運動與乖不異。前中有二。初別明四大各有五業。后總明四大共有業。地大打觸變壞業者。如鍛鐵如打瓦等。建立者。依地大造色建立。依止者。地大造色得存。損業者。如以堅觸損情非苗稼等物。攝業者。地能攝益所造之色。風大初起。自行發動業。身動已后。復更起風令動不息。名隨轉業。總明四大五業。即如對法第一卷云。即依五因說名為造。生因者。即是起因。謂離大種色不起故。依因者。即是轉因。謂舍大種諸所造色無有功能據別處故。立因者。即隨轉因。由大變異。能造色隨變異故。持因者。即是住因。謂由大種諸所造色相似相續生。持令不絕故。養因者。即是長因。謂由大種養彼造色令增長故。次明眼耳所行通有三性。一加行思者。謂遠欲起此事思。二決定必作此事之思。三等起。即因等起。鄰近剎那起心。今隨成善惡必依等起思。是上品思故隨此性。不依加行思及決定是下中品。又前二品通見道思。見道思為極遠加行方能發業。此第二上品思是修道。若剎那等起思亦有依此。如入無心定時得受戒故。此中由三思發故。色聲成善惡表。此據表善惡非體是善惡也。余香味等非此三思發。所以不成善惡性。下明依止聚色而有運動與不乖異。以正量部別有行動。薩婆多離聚色外有業性是動。今此問之。以大乘中即異熟色移轉時名動故。此一問答總言。第二問下別釋大總義。生不生滅四義皆失。若言生而有動便越剎那相者。業生不滅至二剎那。從此至彼方始有動。便違佛說剎那滅相應立量云。汝所立業當應是常。非剎那滅故。如虛空等。名言不生便應無動者。業既不生熟。何辨動。量云。汝所立業畢竟是無。以不生故。猶如兔角。若言滅者應與余等者。業色滅時即與報色一時俱滅。報色滅時。不說有動。業色同滅云何有動量云。汝所說業畢竟無動。以其滅故。猶如報色。基師云。量云。汝所言動應實無動。以有滅故。如余貪等。若言不滅便起行相者。不滅即常。非有為行。量云。汝所立業應是無為。以不滅故。如虛空等。又于異處生起因緣分明可得者。如造業時。運手動之。現此處色滅余處生起。汝言不滅違于現量。十門第七明剎那。中分之為二。初明色法有剎那滅。后明諸行是心之果當知如心皆剎那滅前中有三。初舉正義。次以四句破其外計。后結勸了知。前中復三。初標宗。次征。后釋所以。景云。此文即破上座部計。彼言過未法無唯現在有。中唯有三法。一色．二心．三是心所。心及心所。起時速疾。于現在經二剎那。謂生及滅。前心起至滅相。后心已至生。第三心起至于生相。彼第二心已至滅相。色法遲鈍。故于現在經三剎那。謂生住滅。今破此義。基云。此舉正義言任運滅。異正量部等。彼立內身及命根等初受生時名生。后死時名滅。于其中間恒住。若世界等。劫初名生。劫壞名滅。于中住劫等不經生滅。然彼亦許燈電等及心心所法等皆剎那生滅。即舉此共所許事為證。言現可得故。應立量云。眼等諸色才生即滅(宗)。是有為故(因)。如燈光等(喻)。下非邪執生滅因緣。如薩婆多火為滅薪緣。是為住薪緣。此中破之。不應謂能生之因即是滅因其相異故者。景云。如譬喻說。法生有因。法滅無因。取大乘義作如是說。阿毗曇者說滅有因。問。如箭射空去時用力可言有因。墮不用力誰為其因。彼即通言箭去之時為楯等障即便墮落。設無物障用力射時即墮因。若本不射今何由墮。由此道理。法生滅皆悉有因故。今牒彼毗曇義來正破。不應謂生因即是滅因其相異故。生滅既殊云何因一。基云。如薩婆多部以立比量道理成立滅亦有因。立量云。滅亦有因(宗)。是有為故(因)。猶如生相(喻)。又彼大乘及經部師云滅若無因應非有為(宗)。以無因故(因)。猶如虛空。此是遮比量也。今大乘等破云。汝立滅相若有因后應更滅(宗)。以有因故(因)。猶如生相(喻)。又立量成立滅不由因(宗)。后不滅故(因)。猶如虛空(喻)。本比量也。亦即更破云。汝有因之滅應非是滅(宗)。以有因故等是有為故(因)。猶如生相(喻)。若爾汝以有為故因乃與有法自相相違也。又汝立生滅兩相同共一因。我今難汝今應生滅兩相不同一因(宗)。其相異故(因)。如苦樂等或善惡或色心等。此一比量正當此文本比量也。然此比量有不定過。何者。且大乘亦許一相實得與心王為因亦得自所變色為因。小乘亦許即此想實不遮色生亦不遮心生即是一因能生心色。若爾。為如色心其相異故即同一因。為如善惡其相異故不同一因。并須云此據因緣說者如賴耶中一色種子能生現行色亦能生自類種子而得言色與種子其相亦異。然此一種能生色非色法俱是因緣約此亦有不定過。亦可更以比量破生滅兩相其有一因。應立量云。汝有因之滅應非是滅(宗)。以不異生因生故(因)。猶如其生(喻)。應更覆量破之。又法生已余停住因不可得故者。泰云。此破正量部色法多時住故。論主難云。生即滅故住因定無。量云。眼等諸法無停住因是有為故猶如心法。基云。若轉言生滅相違生因非滅因。住滅不相返住因即滅因。今破云。又法若停住可待滅緣方滅。而不待緣任運滅。住既無因。何能待滅緣。以任運滅故。故知諸行不待緣滅。應立量云。眼等諸色離剎那住外無別住(宗)。是有為故有生滅故(因)。本比量也。亦可更以比量破云。眼等諸色應非久住(宗)。所余久住所不攝故(因)。如燈電等(喻)。若是久住定是所余久住所攝。猶如虛空(同喻)。又量云。眼等諸色無久住因(宗)。眼等燈等之中隨一攝故(因)。猶如燈等(喻)。若久住者定非眼等燈等之中隨一所攝如虛空等(異喻)。若謂火等是滅壞因不應道理等者。景云。如外人救言。現見如法生必待因緣。因緣不具法不得生。滅若待因因若不具法應不滅為有此過法滅無因。此義不然。現見火等壞滅于薪。豈非火等與滅為因耶。云何論主法滅無因。今非此執名不應理。基云。謂薩婆多救火是滅因故。故今破云此火與薪既俱生滅不可與滅為因。如火與薪俱生則火非生因。既與薪俱滅何得與滅為因。若言火滅為因者。既薪俱生生即應滅。現見薪為火依火不能滅。何得將火為薪滅之因耶。伏難云。若爾。火等于薪復何所作。又俱生滅何妨為因。今云。唯能為彼變異后法生緣說于薪作用。非為滅緣是薪作用。如顯揚曰光雪酢。大同。問。若火非滅因者。即此火所依之薪為亦名薪。為從本為名名為薪耶。若亦名薪者。薪若未為變可得名薪。既已為火之所變。則是異昔。應不名薪。何得言火與薪俱生俱滅耶。若從本名薪者。此則所燒之薪。實非是薪。云何而言火與彼能為變異生緣耶。若言此初剎那火但與后念等為變異緣不與初念所依為變異緣者。若爾。初念之火應不燒薪。后念之煨常應生火。所依非是薪故。答。此中外人約世人共所知火能燒于薪為滅之因。今論主還以共所知火。以為解釋。如世間人皆知別于余處將火以燒彼薪。論主云將火燒薪但能與彼薪為變異之因。何者。如世人共知薪有故即火有。即是與薪俱生。薪無故火無。得知與薪俱滅。又世人共知薪由火故即有煨燼之變。論主但約世俗道理以通此救。若約大乘實理。火等諸法才生即滅。無有將此火能燒彼物。但由外火為緣引起自心所燒變異之相初念火后才至即此時識變為所燒相。不得言初念火為緣故與后念變異為生緣也。又謂壞滅是滅壞因不應理等者。景云。外人救云。若火是法非滅因者。我宗別有非色非心滅相能滅諸法。今非之。汝宗滅相與生相俱。生相生法。滅相滅法。道理不成。彼若救云。于一法上四相同時而用先后。初生次住終異后滅。若爾。是則一法經四剎那。以彼四相用時異故。彼復救云雖復四相用有先后同一剎那不經多念者。則汝所立剎那時非極短。以四相用四時別故。若言我立時中極短。是則生滅應同時用。未來生相正生法時滅則應滅。若爾。一切有為但至未來半相時滅不至現在。則有為無為相續斷壞過失。基云。薩婆多義。立四相中。滅相是色等滅因。然彼復立未來色等生時雖生相用乃至滅相體隨。今論主約生時得有滅故。不可滅為色等滅因。故言生俱不應理也。量云。未來滅相應當有用(宗)。汝許已有體故(因)。猶如生相(喻)。問。如汝無為亦已有體有何等用。此已有體用。為如無為已有體故無用。為如生相已有體故即有用耶。解云。薩婆多立三世名。自體不攝無為也。何者。未來世名已有。現在世名正有。過去世名猶有。但言有已體用即簡非無為故。不可將無為為不定過。亦不可將現在法為不定過也。復應立量云。汝未來生相應當無用(宗)。未來攝故(因)。猶如滅相(喻)。此比量與前比量因互用皆得也。又滅相自性是滅壞法而能為自滅諸法者不然。若救之云。法壞滅唯是無滅相自性別有者。離彼法外別有滅不可得不應理。若別救云別有滅滅小于滅相者。離彼大滅相法外而更有小滅壞自性者不可得。故不應理。又解。以諸法任運自滅無別滅相。而言法外別有滅相。畢竟不可得故。不應道理前解為勝。若謂火等為滅助伴方能滅者等者。景云。外人復云火等為助滅。滅相為正滅。今即復遮火及滅相。若謂薪等滅相正滅火為助滅者。若爾。燈電心法滅時。既無火助應不得滅。外人救云。生諸法因功能各別。滅諸法因功能亦別。是故不可例彼電等火助方滅。故今牒非。若謂生彼有別別功能。此差別不可得。故不應理。應立量云。薪等滅時非用火助。滅義等故。猶如燈電。若謂火為助滅滅相正滅如此二種于一薪處皆有滅功能。即應火于薪處有助滅功能無正滅能。滅相于薪有正滅能無助滅能。若于彼薪火有助滅。滅相正滅。薪可得滅故。道俱于兩分有滅功能。又復此火無其正滅滅相亦無。如火助滅薪不應滅。故言或無功能有過失故。基云。以滅相及火等二種。望法皆是滅緣。以火例滅相。應成正滅因。以滅相例火。應正助滅緣。皆是法滅緣故。二種既皆不成。故知不得以火等為助滅相為正滅。次結勸知。準上四句可知。上來明色法剎那滅意。下明諸行如心皆剎那滅。今據正義。諸行皆是心之相分。見分既剎那滅故。相分亦隨心剎那滅。十門第八明獨非獨相。中。景云。佛陀提婆說四大之外無別造色。今明四大造色性相有異。又唯身根取其四大。六根俱取所造之色。明知有異。言若于異相而執為一等者。景云。此反難四大造色有多種異而執是一。亦四大體用殊應執是一。言獨非獨者。景云。造色之外有別大種名為獨相。造外無大種名非獨相。論取獨相以為正義。測云。覺天是獨相。論主是非獨。今依景釋。十門第九明所行性。中。初總問答辨色法攝根塵多少。次問答釋。于中先總舉三緣指本地分說。后次第廣釋。列出六種所行之性猶是境界現前之義。又本地分第三卷列名未解。此下當釋。測云。一長短等依顯色立故名依處。二青等顯色有實體相故名由相。三諸方出物色類各別。四四時出色。五如晴中色由明故可見。如日月色體有光明不假余明故不明了可見。六或有色物由全分見始可得知。或有色物見少分即知其色。景云。一由依處故者。有情世間是罪福所依。及器世間是住處所依。基云。實謂青等明了。不實謂長等假即不明了。由幾因緣已下。次第廣釋。初釋根不壞。謂由二因由羸損等。如本地第二。又略由四緣諸根變異等者。先好后惡先惡后好皆名變異。一由外緣所生謂由受用攝受者。過非情順境益五根也。損壞外境界者。過外非情違境損五根也。或由他輩所生損益者。此果一有情違順二境損益五根。二由內緣生貪等纏損壞五根。或由等至長養五根。三由業力令彼五根中途轉變先惡后好等。四由自體變異。謂彼諸根報及長養互有強弱。自相差別。由四因緣六識生后皆名意根。今此就意識辨意根壞翻之不壞。次釋境界現不現前。于中。初正辨境界現前。次對六所行辨差別。后結之。初中。先問后答。答中有三。初約五根辨境現前。次約天眼。后約慧眼。初中復三。初明眼境。次耳。后余三根。初中肉眼。即言非含非闇境名現前。天眼即言若明若闇皆名現前。即知若合亦名現前。肉眼若合不名現前。闇亦應爾。合有霧故。有障非遠。如本地第三有障有四種。與耳等根不同多小。在可行處等者。雖復說言若近若遠皆名現前。隨三乘凡夫眼耳境見聞遠近勢力及處即名現前亦能遠見。又于一眼雖闇障色亦名現前者。景云。一眼翳障色對無翳障眼亦名現前。基云。謂蝙蝠鵂鹠等眼眼中有障。如頗胝迦中亦見物等。以明故等。測云。天眼能見暗障色。故云一眼。圣慧眼一切種色皆是所行者。基云。此中即非五眼中慧眼。此是彼五眼中法眼。圣者以慧為導首。故言圣慧眼也。次對六辨差別。中由三自性者。色等五塵不出三性。善惡無記。色報。有是業性。故有作用。香味觸性是業。皆無作用。下釋能生作意。第三本地說作意正起由四因。欲力念等。十門第十明離門。景云。欲界色疏。色界大種補在身內。如水入沙。處所不異以性類別。故非同處不相離也。彼是相離不相離義。然相離不相離多就同地始終同聚報長養色。此上界系色住欲界身中故。非是相離不不相離義。測云。欲色界色同在一身。不相妨礙。名為相雜

瑜伽論記卷第十四(之下終)瑜伽論記卷第十五(之上)(論本第五十五)

　　　　釋遁倫集撰
論本第五十五

上來約名色二義明蘊善巧中。初以十義分別色義已今竟。此即初解四蘊名。先結前生后。乃至隨所應建立相。二解釋。于中初以十門別解四蘊之名。后就三性四蘊皆作九門解釋。前中。初解本地分第二卷中立一心相。此中別引二經非本地分文。如世尊言等是第一經。又如是言等第二經。下釋經文。景云。如是類乃至發一心者。轉起義。于現起心相續所攝名發一心。解初引經但發一心。及解后經由一凈心言。又依世俗相續道理名發一語及發身業者。此解初經及一言說何況身語如其心量隨順奉行。基云。此中據緣舉境隨多少剎那量名為一心。非唯一剎那心名一心。第二明分別意與無分別五識同緣現境。有三因緣釋因緣。一極明了。由彼意識與五識同得現境故意識于境得各明了。二于彼作意故。根本作意欲取現境故。五識俱生意識同緣彼色。三由二依資養故。謂彼意識一依意根即是末那。二依眼根亦有資養。由彼眼識依眼了色故。令彼意識取境分明。是故眼根于彼意識亦有資養。故言二依資養。基云。如集量理門論云。五識唯現量。同時意識亦爾。今此中五識顯明了現量。不名有分別。不與尋伺等相應故。第六雖與五同緣現量名為分別。以與尋伺相應故。名同緣現在。可得明了。若彼五識后意識即不明了。緣過去故。如緣百千劫事即不明了。如第五十一卷中破。今此第一因既云極明了故。如緣現在故得有明了。非五識有緣過去故復得明了。第二因與五同時既于五境作意。故知亦緣現在。第三因二依資養者。眼識有四依根。意識有五依根。四與眼同第五加自。此謂意識依自根及眼根二依資養方能緣現在。若唯依一自依。則緣境不明了。此據散非定境內。此依眼為門取境名資養。非同眼識依根名資養。又如眼等善惡識起必由意引方得。由意資眼識故得有善惡。方知意眼同緣。第三明煩惱相應。心王自性清凈。但由相應故隨眠逐故深。景云。小乘論中毗婆達婆提分別部能取大乘中此義為宗。故彼說言心性本凈。客塵障故。說為不凈。后離障時。還得清凈言。問謂地纏于心二種染污因中當言何等答當言相應者。本隨二惑但是現起皆名為纏。此中何等說各隨眠乃至不安穩性者。此文即說或說惑種名為粗重不安穩性。以彼惑種能令身心無所堪能故。瑜伽第十一云。世間靜慮但能斷舍彼品粗重不拔種子。彼文即說惑種勢力在身心中無所堪能名為粗重。又持諸行乃至現觀為苦者。由隨眠粗重持有漏行不得自在令行不安彼行成苦故云也。下明觀苦如毒熱癰等者。尋伺地說如毒熱癰以熱灰涂更加其苦名苦苦觀。如毒熱癰以冷藥涂少生微樂名壞苦觀。如毒熱癰自性是行苦觀。基云。此中說心生時自性清凈者。此據非自性染名清凈。非無漏故清凈。如勝鬘經中同。第四三染惱。初謂不善業。二謂憂苦準下界故。苦據果者唯苦無憂諸地是第三。故通三界。第五明縛。景云。煩惱種子隨逐系縛。名心煩惱縛。樂營衣缽種種事業妨修圣道。名為業縛。又于三處乃至謂出離心者。樂著生死障厭離心求于解脫。即障解脫分善。于得出離喜樂者。暖等善根在于定起。喜樂相應。能得圣道出離方便。欲界惡業能障彼善三種。于得圣道者。正障所得圣道之體。又順異熟業亦名業纏者。謂惡趣業。郁單越業。無想天業等。又邪愿業等者。愿作龍金翅鳥等。又諸外道求生天業等。別開為六總合為四者。一樂著事業。二于三處為障礙業。三順異熟業。四邪愿業。此即為四。于第二中開三。名別開有六。泰云。一出家心名心出離心。二于出家生喜心樂。三于得圣道。前二即是圣道方便。故于圣道不立于得圣道喜心樂也。基云。出離及喜樂此是出家。若出家法即是見道加行。第六明遍行別境。初問答標列第二辨相。第三明作業。后辨境四。辨相中云施設所緣者。施設名言。假合而取者。取假像貌。言說隨眠相者。謂不能了名言等想。但有言說種子隨逐資熏。令其隨分亦起分別想。而隨領納者。隨與何境相遇即便領納。次明作業。測云。前辨自相。此中對果辨業。作意等名因。心是果故。基云。此中觸為何業。謂受想思所依為業。如余處對法等唯是受依何不言想思等。此彼別者。此據通論皆依于觸。觸次作意后生故。若據相隨轉即惟受。受為何業愛生所依為業者。謂境界等愛皆由受后方生。下明別境五。由四境事生謂所愛等。謂欲依。決定謂勝解依。串習謂念依觀察為二依。如論。第七明率爾尋求決定三心。前后同類。此中問意。謂諸心所是不相應之余蘊也。此法為率爾心起。乃至決定心時起。答云。隨心即起。此中何故準言前三心不言第四五。一一思準亦在問中。又前心性定唯無記。遍行別境不定。四通三性或有得俱起余善煩惱等。若起善惡心必與此法俱。此義決定。其遍行等不唯一性決定故。此中唯問此故。故唯問前三心不得后二。第八問如經言乃至今其差別。此舉經也。何故彼法異相成熟即說和合無差別耶。問意。諸心心法性相各別。云何而說不可分折和合無別。答。眾多和合相扶方起。于境受用領解方滿。闕一不了。名無差別。第九心法四種異名。何故名相應答由事等故等者。基云。事等謂體也。體皆一故。無第二受等。處等者。謂同一于境處轉故。又依緣處等故。時等者。同一剎那故。所作等者。同于一境行所作業故。如緣青為青也。又善惡無記所作等。景云。何故不辨行相等耶。解云。大乘中辨行相不得言等。所以者何。行是見分。相是相分。謂心心所取前境時見分行解種種不同。依此見分所變相分眾多差別。故不得言行相應等。泰云。或者處說。分處為二。業互體等。以四義等解相應義。此是開合不同之也。解有行中。且如眼識心及心所同取一本質境。各于一所緣起多行解。各變相分當自心起。名無量種行相而轉。有所依中。景云。如一眼識托三根生。一是眼根。二是次第成滅意根。三遠從末那為染污根。余識亦爾。故言由一種類說眾所依名有所依。問曰。若爾一切有為色等諸法皆有依托方始生起。是則色法亦有所依何直□耶。今為通。雖有為無法法依者然此中所說依義者。此中說根以為所依。諸余色法不依根生不名有依。基云。謂心所等同一識種類托所依。如眼識依眼根。俱時心所亦爾。余準可知。外人為伏難云。諸有為法誰無有依。何故心法等獨得名耶。故通云。雖有為法無無依者。然非此中所結依義。彼自分因皆非恒依故。又相應共有法非恒依故。唯恒為依者為此依量中故。眼等是識等所有名有依非余法。或言所依者。即六識類托眾所依根。能依之識得名所有依。故言恒依。此解為勝。第十明有五種互相對法。初苦樂相對。二以苦樂對舍。三不苦樂對彼無明。四明對無明。五明對涅槃。言答由與諸受一切煩惱皆為助伴互相對故者。景云。舍受通與一切諸受煩惱相應。無明亦爾通與一切煩惱相應。義齊所以相對。基云。謂與諸受為助伴是舍受。一切煩惱為助伴是無明。受于受為助伴。煩惱于煩惱為助伴。故云互相對。又受與無明皆能為受煩惱與助伴。故二相對說。以此文證第四禪中舍受[目*夫]正知支不立為支也。上來十門雜決擇彼四蘊名竟。自下第二總以三性攝四無色以之為章。歷于九門分別解釋。于中初束四蘊以為三性。謂一切無差別者。四蘊皆通三性。無有差別有通不通者。次舉一頌列出九門。一依處。二自性。三相應。四世俗等。五軟等。六事。七差別。八得失。九能治所治。下歷九門分別三性。即有三段。初歷九門分別善蘊。初明依處有其六時。下解第三相應門中自辨。第二明自性。于大乘中十一并為自性善。不同婆沙唯以慚愧及三善根為自性善也。第三相應中。依六十九云。十一善中唯除輕安。余之十種一切善心皆有。若依初帙第三卷云。幾唯依善非一切處心生然一切地非一切時耶。答。信等。不害為后邊。又五十三云。但有慚必有愧。自有愧等必有慚。雖有諸說不同。今依六十九為定。若在定必與十一俱起。若在不定地起善心時必與十數俱起除輕安。今云六時有無者據勢用增強者說。五十三云有愧未必有慚者亦據勢用。以慚自羞愧則羞他。但有罪自羞理必羞他。自有羞他未必自羞。若不據勢用就體論有無者。彼亦應許但有無慚必有無愧。自有無不必有無慚。第四假實中。若依對法第一卷云。無癰者。所謂生得聞思修慧決擇為體。惡以不許為業。此文似說無癡是假。以就別境中慧出無癡體。三藏云。舉相應慧顯無癡體。以二十二根不攝無癡善根。故知別有文出。文說三法是假。第五三品分別。不定地善根為下。世間定善為中。無漏為上。就無漏善中初斷上惑名下。次斷中惑名中。后下惑名上。今時合說。故言下品者諸不定地所有善根或在定地無漏善根斷上煩惱。言中品者。世間定善及彼無漏能斷中煩惱。上品出世善根斷不煩惱。又諸善法或由加行力等者。景云。近于此生勤修加行成上品名加行力。或曾多生數串習故成上品名串習力。無始性成名自性力。于三寶等勝田施士用力發生上善名田士用力。依彼離欲清凈身起故成上品名清凈力。基云。上二界所有善心。又有學無學取有無漏善心。第六善根生時依八種事。初三是福。謂施戒修。修是四無量。次三是智。即聞思修。言余修者。除四無量外所有余修。即是解脫分決擇分善。第七簡擇。即入見修無學。簡擇諦理安立非安立等。八攝有情。則利他行。當知此中隨其所應依所說事者。結前善根依八事攝。或于現法已下。明其勝利。若彼行者或于現法或于后法隨為一種貪嗔惡見于心成染。由依八事修施戒等諸對治故令與染法不復相應。第七明善差別。或有一種乃至十種如本地分說者。一善總由無罪義故簡不善等名善。二謂生得加行等。三謂自性相應等起。乃至第十五有五種十善增數門。如本地第三。又諸善法或有對治雜染故等者。以六義辨善也。景云。對治雜染。是斷對治善。雜染靜息者。伏惑對治。攝受果者。凡夫學人有漏善。相續凈者。無學身中所起善法。供養靈廟者。通凡及圣唯修福分善。攝有情者。利他善。基云。對治者。謂無間道。靜息者。謂解脫道。或前無漏后有漏道。相續凈者。謂律儀戒善。第八明善無失有德中。其四對。一離惡集善。二舍苦得樂。三厭有為樂彼無為。四明現益后益。初對對中雜惡即離二惡。令離纏及隨眠者。即是已生惡法方便令斷。令于所緣無倒者。是即未生惡法方便令不生。集善者。即生二善。令善根不退者。即是已生善法能守不失。令等流行相而轉續者。即是未生善法方便令生。第二對中有六句。明離苦因苦果。謂不為自害等一句。明得樂果。謂能令受彼所生喜樂是。第三對中。能盡生等是壓有為。八苦中生苦為上首善能盡生為上首所有八苦。又能增長下。明樂無為。第四對中。現益有三。一財不退。二處眾勇猛名稱普聞。三臨終無悔。后益有三。一生善趣。二善無退失。三速證涅槃。第九對治有十五種。厭患治者。觀苦集為厭懷所。是加行道。斷對治者。無間道對治者。證彼無為謂解脫道。遠分者。從解脫道為首。此后所起諸道望前所斷煩惱遠有遮防。令畢竟不生。名遠分治也。此四對治攝道圍盡。下三復次。但是義別故來。更無別體。言所欲執纏對治者。觀五世欲境為不凈。為不凈。總伏貪。非所欲執纏對治者。觀彼怨家如親友。總伏嗔。又如下文欲是人天。非所欲是三惡。隨眠對治者。斷彼三家隨眠。是真如觀。軟中上品煩惱對治者。此明攝治亦盡。散亂治者。斂心在定揀悔治者。訶諫有情令息煩惱。羸劣治者。景云。自策進修能除羸劣。基云。令惡羸劣名劣對治。制伏治者。多貪眾生不凈觀等。上四是斷道加行。下明無間正斷。謂離系治。總四復次辨諸對治有十五種。上來九門明善。自下明染。初總開二章示說前后。后解二章各有九門。本惑依處中先約所緣境明。惑依處有其六種。后屬當依處。前中一是貪所緣順境。二是嗔所緣。三是無明所緣。四是慢所緣。慢有七種。一直名慢。緣下境起。二名過慢。緣等境生。三過過慢。四不如慢。同緣上境起。各別五取蘊者。我慢所緣。得未得顛倒者。邪慢。功德顛倒者。增上慢。道理七中初慢。于下謂勝。于勝謂等。過過慢不如慢。唯緣上境。此中。且依一相舉七慢境。五是見境。六是疑境。此六煩惱。如余論文即非此次第。相應中無明與一切相應疑都無等者。基師等云。如對法第六嗔不與貪慢見相應。不言嗔不與疑。又解嗔已云。如嗔疑亦爾。故知彼文嗔與疑相應。此中非一切者。此據多分。彼據久疑不已生嗔。嗔與疑相應。此論約初時。彼論據后時。此論據粗相所以不相應。彼論據細相所以得相應。彼論據真實理門。此中貪嗔相返不相應。貪許慢見相應。彼論同之。此論嗔與慢見相應。對法不許。謂嗔不與慢見相應。此論據真實理門。彼論隨順理門。又彼據增恚相增語故。彼論云若于此事起增恚即不于此生高舉及能推求。故不得相應。然此論據細實理行相。若慢彼時推求彼時容憎恚。故得相應。然此據大乘。理得無違。又解。此文就彼會云。如貪嗔亦爾謂嗔不與慢見等相應等言亦爾。不亦其貪與慢見相應俱亦嗔不與貪相應。如貪不與嗔相應。此論云。如染愛增亦爾者。不以嗔。亦貪得與慢相應。如貪不與嗔相應。亦嗔不與貪相應。如彼論問即嗔不與慢見相應也。然前解為勝。余文同此。如下五十八云。五見互不相應。自性不相應故。貪恚慢疑更相違故。互不相應并出所以。彼據行相粗隨轉理門亦不相應違。三品中安足處煩惱謂根熟者性多上品者。景云。二十已上者力安是諸根成熟。爾時多起上品煩惱。泰基同云。年十五以去根熟。若起煩惱性多上品。非處加行煩惱者。謂非可起煩惱處。是不可起加行處而起煩惱也。即于三寶所所起諸煩惱。有業煩惱謂發業者。對法云。欲界修惑能發惡行者。亦是不善。余是無記。即順此中發業煩惱是其上品。事門中即為六句貪。泰云。言貪者。未得境是無故。貪心自現境相而貪。不同過現有本性相境而貪。故名貪貪。蓋貪者。于前已所受用過去境生戀著。已受用境重故蓋覆義故名蓋貪。現境少時未來未起。不同過去不名蓋貪。有無有受。即當斷二見貪也。嗔中。景云。一切欲界有情起嗔皆依十事。前六及第十于有情事起嗔。第七不可意境于非情事起嗔。于八九二事隨情非情上起嗔。以或于他身或于他行勝資具事嫉妒起嗔。宿習亦爾于情非情宿習起嗔。言依前六事立九能惱事等者。初三是總。次三約世分別為九。初聞他說有人前于昨日罵我己身及我親友贊我怨家。今日聞之。名緣過去己身怨家親所贊毀事而生三嗔。文略但云過去怨家親。亦可己身親中所攝未來現在。各三準知。下攝十為三。直嗔他見非有情。又非本情處起。故不名境界嗔但名見嗔。基云。下四種中除嫉妒。余若先不忍有情而于境界起嗔名有情嗔。由先不忍故亦名宿習嗔及名見嗔。其嫉妒所以不論者。以緣境界生。謂先要緣或名同利養乃至種族等事境生。嗔故。非此中論。又前六丸惱害總名有情。除此以外。緣山河大地起嗔名第七境界嗔。緣第八嫉妒事生即名聞等亦有情嗔攝。此中串習競見故亦是見嗔。不然第八宿習通余九。此十中有三位。七是有情嗔。一是境界嗔。一是見嗔。宿習通三種。測云。一攝前六及第八嗔。二攝第七嗔。三攝第十嗔也。無明中。依于七事起七無知或復十九。其七初門起三無知。謂三世無知。第二事亦三。謂內六處我。外處我所。及俱計多我。于第三事亦三。謂于業報二及俱三種無知。景云。于所作業起作者見。于彼異熟起受者見。于業異熟雙起作者受者見。如是三見相名無明。復為三無因惡因見者。立我為作者名為惡因。謗無正因名為無因。此但重說上事不更說有別無知事。基云。由俱故起無因惡因無智。此與第九本地別。于第四事有三。謂三寶。于第五事有四。謂四諦。于第六事有二。景云。謂于因及因所生行不了無知事為二。基云。謂迷離染因故計作者受者士夫等。迷果故諸行為受者等。清凈之想而起邪行。第七有一。景云。所得世間善根謂得圣道。起增上慢。基云。謂六觸處如實通達。增上慢文。故有十九也。如文但有七無知境界等故。勘第九卷本地具有七無知十九無知相攝等。慢依六事生。如前依處門中已釋。見依二事。初增益事有四。除邪見次第記之。謂身邊見戒取二。常無常性謂增益者。景云。應言無常計常增益。此文倒也。亦可無常是斷。增其斷性亦名增益。三四增益者。景云。此執戒禁為因得生梵天名增上生方便。是戒禁取計諸染見以為涅槃。解脫之因。是其見取。若不執戒見直計梵天為眾生因。乃至執余有漏法是道為涅槃因最為勝等。并是邪見。基云。大乘中計身語惡戒如計豬雞等戒。非勝見計勝見生故名見取。不同小論。捐減事有四中。無施與等名謗因者。如對法此中有五。謂施與愛樂詞祀妙行惡行。謗果中同。謗作用中。對法云謂無此世間。無彼世間。無母無父。無化生有情。名謗作用。此中三結文。一謂謗異世往來作用。即此彼世間。二謂任持種子作用。即父母。三謗相續作用。即此中化生有情。故此論解士夫用有四中云。一往來。謂無此彼世間。二持胎藏用謂言無母。三謗下種用。謗言無父。四謗后有業。謂無中有化生有情從后有業。此論開父母為二。彼為一也。依此廣略八事二事生五見者。略為增減二。廣則為八。謂增減各四生于五見。又依六十二事生二見。有于六十二中四邊常四一分常。有相十六。無相俱非各有八。合四十見。用邊執見中常見為體。七斷滅見。用邊見中斷見為體。余有十五。用邪見為性故也。疑依六事生。一聞不正法前后相違疑所說理是正非正。二見師邪行疑彼所行是道。三見所信受意見差別者。所信受外道從眾意見不聞。疑彼所趣非真究竟。四性自愚魯。因此生疑。五甚深法性未了生疑。六于廣大法教智退故疑。差別門中。景云。盛年起惑名散位。亦可欲界諸纏名散亂位。犯戒煩惱。名諫悔位煩惱。至老病時所起煩惱。名羸劣位煩惱。定地煩惱。名制伏位。亦可伏已退起煩惱。離下地惑起上地惑。名離系位煩惱。泰云。第十一是未發心受戒位。第十二是已發心受戒。所有犯戒為他談舉而自追悔。于此位中所有惑。第十三修不凈觀等伏惑羸劣。羸劣之惑時時現起。第十四已得世間六行等起制伏修惑。然有見惑。第十五已得見道離系對治。然有修惑現起。基云。此即如前善中十五種次第配之。皆得一增上義立。名非克體。如內門名厭患。見道名持。修道名遠分。次明隨惑依處有九。一展轉共住者。共住多生忿恨。二展轉相舉。舉自罪故而生覆惱。三因利養者。而起嫉妒。四依邪命。而生誑諂。五依不敬尊師。生于憍逸。六因不忍。生害。七毀增上戒。起無慚愧。八毀增上心。九毀增上慧。故生余十二。問。敬以漸為體。不敬以無慚為體。今如何說不敬尊師而生憍耶。備云。泛論論出體略有二義。一兩法正翻以出體者。敬以慚為體不敬以無慚為體。二能治所治相翻以出體者。不敬尊師即名憍。故無相違。自性門中。初辨自性。后屬依處。相應中。景云。此中說無慚愧與一切不善相應。而五十三卷明不律儀體但云不善思愿不信懈怠妄念散亂惡慧為不善根不說無慚愧。此即無慚愧未必與一切不善相應。亦可彼處以無慚愧于不善法中定有易解不說。又此中略不論尋伺與三性相應。測云。尋伺二法。一向是毀。略而不說。泰云。惛沉掉舉。沈舉不同。故不相應。余隨煩惱舉時與掉相應。沈時與惛相應。妄念散亂不正知是癡分。汝說與一切染心相應。基云。此中說不信等六與一切染污心相應。對法第六云惛沉掉舉不信懈怠放逸五于一切染污品中恒共相應。如此論下五十八文依今此下文更加惛沉掉舉邪欲勝解為十與一切染俱起。何以此三文相違者。且一釋云。此五十五文與對法第六及下十種不同者。今此文據信等五根及善中翻來者即說相應。所以不信等五及放逸六訓染品俱。其沉掉二法雖恒通有障定惑生粗細相違法。沉下掉高故。非善中翻來故。故此處有六。三同對法三不同之。無彼掉。其下文中邪欲勝解據別境中一分成故。所以此處不論。此所二十隨惑無欲解故。若爾。何故言妄念散亂惡慧三法與諸心俱。此別境故。答曰。此通別境分。亦是癡根本分。故下文云妄念散亂惡慧是癡分故。所以亦說相應。若爾。即下文覆誑諂眠惡作是癡分故。何故不說相應。義曰。分別境生故。此要別緣行境生。故不說俱起。欲解亦爾有二分但。此下不論故。所以令無欲解。此中以唯六意對法五者。不信等三同此論釋。然沉掉二法粗細相相違此論不說。對法得定慧俱起所障同時故其細能障亦體同時生。所以說共沉掉。然彼妄念散亂惡慧三法。彼論是別境分故。所以彼論不說。文無邪欲邪勝解故唯立二十隨惑。所以無欲解二法唯二十者。如前已會。此上一釋若染心俱。如后文十法為定。由前義故所以諸論或六或五。又解。下文雖云與十法俱未必即一切俱。如何等。欲緣希求未來念緣串習過去。如何二法可得并生。沈相睧下掉相舉高。下高二法相違。相違如何并生。欲解沉掉四法既不得齊生。故此據云唯六為勝。要必并生故。雜集亦爾未必并生。所障定惑同時沉掉俱時起。翻善法既并不信等三法說俱。所障所翻俱故說五法。其實未必并生。此六文為定。余十五者各據別義。此會為勝。睡眠惡作與三性相應者。此通三性故。是癡分者纏中說故唯不善位。是說癡分。余不相應者。如前忿恨緣共住事生言。豈不相應耶。義曰。事境同然過現別起。乃至余一切如所應。此等如五十八處起隨煩惱等。此文大別。勘之。假實中。景云。沈論假實。說有二涂。一者據是根本煩惱分說為假。然各有體別從種生從種生已即別熏種。何以得知。以說隨煩惱中得有獨頭起相應起故。又說無慚無愧與一切不善心相應不信等六與一切染污心相應故。二說隨惑假者無有別體即就本惑起時義說隨惑。如彼輕嗔起時義說忿恨惱嫉害等。又貪起時義說慳惜掉舉。隨義強者說作獨頭。弱者說作相應。若依此義隨惑起時即是本惑自熏成。雖有二釋。前釋為好。以前后說貪不與嗔俱。掉是貪分。若分別耽貪義說。云何說掉與嗔俱。掉是貪分別無別得與嗔俱。以即就貪義說掉故。無慚無愧不信懈怠是實物有者。此四據翻善中四數。故道是實。若爾。害翻不害。云何名假。答。不害是假。今翻為害豈得是實。又掉是貪分。云何得與一切煩惱相應。解云。即就貪體有躁動不止義說為掉。即是義與體相應。若爾。嗔躁動義說為掉。義與相應亦是順合。解云。此理實有。然此貪欲掉動相強。偏說掉舉是其貪分。尋伺二種至俱是假有者。據說云。若思為尋伺體今云加行分等者。即是意思起語業為前加行及慧分故。俱是假有。泰云。無慚等四法是實有者。如對法忿等皆是假有。何以相違者。一釋云。彼總據言故云忿等皆假。此據實論。故此四法實也。又假有多端。或無體名假體名假如忿等。成有體別從種子生要相依貪嗔等法起名假如此無慚等。彼論據相依而起故在假門。此論據別有種義故。此應難。謂無慚愧二。一切不善心有福可爾。信等亦翻善中來如何不信懈怠是實。豈以翻善中來是實耶。其別境等中來者何以非實。義曰。如此。其別境等法通三性。此中雖有染污不善等隨煩惱。仍是別境等中不善性。其此善中信隨中耶信。善中精進及懈怠隨惑。是何者一分。故知翻善來者皆是實有。若爾。放逸如何通。義曰。根本善中不放逸尚假。何況不善中放逸。此后五門類說。文中不論。自下第三以九門分別無記四蘊。依處有四等者。景云。業所引生者。是異熟生依能引業。生已若行住者。是威儀路。四威儀中略舉行住。亦可出伽藍外乞求衣食有四威儀總名為行。還來本處有四威儀總名為住。若養命者。是工巧處。若三摩地者。從定起于化。基云。有異熟生心通三性。非此中收。但是初門異熟無記中收。自性中。景云。謂熟生蘊者。此據酬業所起名別異熟生。若通名異熟。則通三性五蘊以皆從賴耶異熟法生故。若中庸加行所攝威儀工巧得是無記。若極修習即是善。若以惡心起是不善。為嬉戲加行所攝變化是無記。其為利他起變化是善。基云。據實義四皆通三性。今據總報為論。故云異熟生蘊。下三種有相簡異故。云若中庸等言簡之。相應中。景云。加行威儀中織絡微薄工巧之事。是則一身業中名威儀。亦名工巧。一剎那心。亦義具二種。基云。如下假實云諸無記心于異熟生心上假施設有。何故此三無記不說與異熟心相應耶。此中六義。若威儀工巧一心發二境。若異熟等心施設三無記。則不如是。故不違也。假實中。三藏云。四種無記。若約待名言故名假有者。皆是假有。約不待名言。并名實有。今且約待名言門。故云假有。景云。因是善惡。果是無記。異因而熟名異熟。此名實有。雖酬業起非相續故。為有所簡名異熟生。即名世俗有者。于異熟四蘊中假立異熟生義。名世俗有。除異熟外于余加行所生蘊中假立威儀工巧變化名世俗有。不廢余三無記。于本識中俱有一類加行無記四蘊名言種子。從此種子生彼現行四蘊之時。隨其所作即假建立名作威儀乃工巧等名。名世俗有。是故前文但總記言一分無記種子名種子成熟。不言別有威儀工巧等種。次辨自在成熟云謂方便善種。又總言及一分加行無記種子名自在成熟于中各有實物別體。又云四無記心皆于遍行境以上假施設故。當知一切皆世俗有。泰云。賴耶四蘊及相應蘊是異熟。故云于異熟所攝諸蘊。威儀工巧變化三法是方便心。故加行。加行三心于異熟生以上而假施設。故是假有。其四蘊色。于異熟四塵上而施設故亦是假有。基云。于異熟所攝諸蘊者。謂同時心心所法等。即如第八同時數等。及心加行差別中而施設者。謂異熟心住運生法非別加行。若三無記加行心發。故言心加行。于異熟生心上假設故。故是假有。問曰。若爾。即無記心非別有體有。異熟生心是任運此亦無記是加行。云何于上假施設耶。以是一名言種子類故。所余三假異熟名言種子外余三無記心。無別種生。其威儀等四塵五塵于異熟五塵上施設故假。故又身業中有香等非身業體。何故威儀等中有四塵乃皆彼體耶。義曰。若身各有表唯色可然。香等無表示色非相明和。香等闇味故非也。其威儀界中皆心利生。非如身薰俱香等非心引生。不為例也。測云。一切無記并是異熟生。是故異熟名實物有。余三無記于異熟上隨義假說。故名假有。三品中。初總就彼四種無記以明三品。二別就四無記中一一有三品。景云。此文即就義差別辨三品。將知賴耶三界有粗細。事門中依十二事。如第十五卷末聞慧地說。差別中。云若工巧處十二事差別故等者。即上事門中十二。彼云工業明處有十二工業處。謂營農工業。商估工業等。變化八種者。景云。異生為一。聲聞獨覺合為一。菩薩為一。如來為一。如是四人為嬉戲起身語化。又為利他起身語化。故成八種。泰云。一異生。二聲聞。三獨覺。四菩薩如來。各各有喜戲利他故有八。基云。即合獨覺聲聞為一。或可合菩薩佛為一。四中各二者。如論為嬉為他故作。雖有善無記不同而皆變化故成八種。又化不為心。以非他可作故。唯身語可化。此四人皆有化身語。故分為八。若取初解者。如何異生為善本化故化心善也。若如后解者。論云為嬉戲為利他。意欲簡善無記分為八故。不得以后解為勝。如前解異生為善化心有何妨難。所前解順其論文為勝也。若爾。如來如何有無記心。故知后身語為勝。嬉戲利他不應分別不善無記。但應言由利他等故皆有身語。身語為二。又八者聲聞獨覺菩薩各二。謂無記及善。如來唯善。異生無記。故有八。測云。四人即為四種。游戲利他身語為四問答。若爾利他何故者無記。解曰。此差別門泛辨種類故。粗三性言。由此差別即攝余事故不別者。景云。戲為他起化無量。不可一一廣說其相。但舉八種即攝余事故不別說。泰云。由變化差別即攝如來利他事故不以別說。又異熟生一向無記者。據任運酬因果也。二三可得者。威儀工巧通三性也。一有二種者。謂變化唯善及以無記也。測云。準此文異熟有三。一異即賴耶識。二異熟生即善惡業所感六識。三從異熟生通于三性即前文云異熟所攝諸蘊及心加行差別中而施設故一切假有。次即分別威儀工巧是善及染變化是善非染所以。不論無記前已說故。生得變化通于三性。今功定果故說二性。于九門中不辨后二者。以無記法非善法故不名德。非染法故亦不名失。亦非能治所治故。上來于蘊善巧中有三。初以六門分別。次以名色等二門分別。兩段文說。自下第三。后以諸門廣辨五蘊中。于中有五。初將諦對蘊通善惡。二約不相應行辨蘊分位。三以諸門分別五蘊。四釋蘊義攝及相應。亦破外人執。前中有三。初辨諦蘊相攝。二因言長辨四諦之義。三破邪辨正。初中。滅諦作蘊總別度量不相應故。如婆沙說。次辨四諦文分有六。初明十六行。二明諦次第。三明諦義。四約四諦分別二諦。五明知斷證修。六明諦現觀。初中有三。一明十六行。二明十行。三明三明十六行攝三解脫門。前中。緣彼四諦各有四行苦諦四行為治四顛倒等。景云。初一行治初一倒者。無常治常倒。次一行治次二倒者苦行治樂倒。既知是苦即知不凈。亦余凈倒。后二行治后一倒者。空無我行。同治我倒。基云。初一行對治初一者。謂苦除樂色也。無常治二。謂計身凈及心常也。后二行治一。謂空無我治計我也。又無常初一行治心常。苦治身樂凈及受樂倒也。余同上。此與前卷中四倒次第別。何故苦行對治二邪。以見戒取外道執為勝凈因故。于上起貪故。前第八此二俱貪。為除此故。所以合一苦行除樂凈。即見戒二取也。集下四行由有四愛故等者。景云。四愛是集諦體。依此四愛集諦體故集四行。此據四數總相相當立集四行因集生緣。不得說言因行行觀某愛乃至緣行觀某愛等。以彼四愛一一皆有因集生緣四種理故。問曰。本地分文明心想見三倒之體。總見二種皆具四倒。心倒是愛唯有樂凈。今此文說由常樂我凈愛差別故建立差別。是即心倒通有我常。云何說言唯樂凈耶。解云。愛雖與見四種倒俱。然意耽樂凈。故本地分說彼心倒唯有樂凈。今輕重總取具明四種。初愛為緣立后有愛等者。由彼常愛為緣愛于來報立后有愛。由第二樂愛為緣。于現得境耽著不舍。建立喜貪俱行愛。由第三凈愛為緣。于未得境見凈追求故。立彼彼希樂愛。由最后我愛為緣建立愛。余之三愛皆帶余名。謂后有愛喜貪俱行愛彼彼喜樂愛。唯此愛直單名愛。故名獨愛。當知此愛隨逐自體者。勸知我愛恒染現身。故云隨逐自體。又愛云何謂于自體親眤藏護者。此明獨愛。愛現自身而起親眤。現身起藏護。總。后有愛求當自體。余之二愛著現未五塵。泰云。我愛獨立為愛體。故名獨愛。第二明十行中。文分有四。初總舉十行略解其二。二以十行與三苦相攝。三明八苦與三苦相攝。四明四苦與八行相攝。初云如聲聞地已記壞等十行相等者。景云。如三十四云。以其十行攝苦下四行。復以四行中苦諦相。謂無常行五所攝。一反異行。二滅壞行。三別離行。四法性行。五合會行。苦行三行所攝。一結縛行。二不別愛行。三不安穩行。空行一行所攝。謂無所得行。無我行一行所攝。謂不自在行。今此文言無所得行云何者。舉彼所明無所得行以顯空行。謂唯有今根唯有境界唯有色蘊唯有彼所生受者。唯有根立所生受蘊。唯彼所生心者。唯有根塵所生識蘊。唯有計我我想者。唯有想蘊計我我所。唯有計我我見者。唯有行蘊能計我見。唯有我我言說戲論者。唯有妄計起我言說戲論。次舉不自在行攝無我行。基云。唯有計我我想。及第七句言說戲論想蘊也。以想起妄計我時最能妄取像故。第二明十行與三苦相攝中。景云。此舉結縛行。不可愛行。不安穩行。攝于苦行。由結行相及反壞增上所起憂惱當知是壞苦性者。緣壞生苦必由縛。若離欲者憂惱即除。外人云。即樂受壞名為壞苦何須以結縛行以成壞苦今非此執故云非唯變壞等。謂不還果人離欲舍憂。雖遇樂壞不生憂惱故。由有縛。縛緣壞生憂。名為壞苦。若色界諸行即壞是苦名為壞苦。以彼無有緣壞憂惱名壞苦義。由不可愛行攝苦者。苦受即用苦體為自相故云苦苦。及以能生此愛根境及相應法隨順苦受故名苦苦性。此言不可愛行者。通取苦受相應助伴名為苦苦。由不安穩行攝行苦者。阿賴耶識舍愛及順此愛法是其行體。由帶涅槃粗重及二苦粗重。始終隨逐不得安穩行。彼是苦。名行苦故。基云。謂樂受非唯反壞時名苦。即樂受變壞及所生愛是壞苦故。故第三果以去離愛者。雖遇彼反壞不為損壞。以無慶故。故知壞苦通于二種。一樂受自性。二樂變壞時。是此中意也。測云。如遺教經云。今此眾中若未渡苦海者。見佛滅度當有非滅。已度苦海者。作如是念世尊滅度一何疾哉。以此證知有煩惱者。得有壞苦。第三明八苦與三苦相攝。中。復次初七苦苦攝者。愛別離求不得時亦生苦苦。故前七苦皆苦苦攝。彼不勤治凈妙煩惱者。貪取凈染同時心令其變壞。變壞即苦。名為壞苦。又復由貪能變壞心令受當苦。名為壞苦。最后一苦行苦攝者。取蘊是行。行帶粗重不安穩故。又前七苦總入第八取蘊所攝。故前七苦亦名行苦。下引經為證有二句。一入變壞心者。佛見眾生若起貪時。即記彼言入變壞心。即成向凈妙煩惱壞苦所攝。二又作是言已下。證未離欲遇反壞事即生憂惱。故知煩惱成苦事。第四明四苦與八行相攝。中。景云。說八為八行。與此所列四共相攝。初行初苦展轉相攝者。八苦中初生苦。與四中生苦體無寬狹。故得相攝。次有三行與第二苦相攝者。老病死三行與此緣內苦相攝。次有三行與第三苦相攝者。怨憎會愛別離求不得三行與緣外苦相攝。最后五取蘊行。與此第四粗重苦相攝。泰云。八苦生滅。即名八行。言前說集諦四行當為生今果差別四苦故者。景云。求后有愛生此苦。獨愛生此緣內苦。喜貪俱行愛彼彼希求愛生此緣外苦。總別四愛生粗重苦。基云。此現生非一別生。又思父隱。列生稍難。第三明十六行攝三解脫門。初明相攝后問答辨說次第。初云此十六行幾是空行等者。八門攝。如第十二卷記。下問答辨。問意。見道已前。前要先觀無常。常常是無愿門。后入見道住無我相。無我相是空。解脫門中先舉空門不舉無愿門耶。答意。見道已前。初修方便。先起無常及苦無愿三昧后修無我空三昧。體即依無斷而修彼空。復從無我起無常行。即依彼空而修無愿。無愿與空。前后展轉更互相修。前于十六行中先說空者。據已修得空無我行。次起苦無常等。故先說空后說無愿。自下第二明諦次第。有二復次。初復次中。先法后喻。謂由此故苦此最后為初等者。謂由逼迫故苦。苦諦為初。如集諦故苦。以有因方果故。由證滅故樂。如滅樂故道。第二復次中。約喻辨法。即是修行次第。三明諦義中。景云。言如所說相不舍離義者。實苦不可令樂。乃至滅苦之道實是真道。此據實義名諦。則是舍義是諦義。由觀此故到清凈究竟義是諦義者。即是能生不顛倒覺名諦。言能成三義義者。能成知苦斷集證滅三種義利之義。測云。又諦有二義。一一切諸法不舍自性義是諦義。故遺教經云。佛說四諦不可令異。二能生清凈智義。第四約四諦分別二諦。此中義意。其滅道二諦乃至勝義苦集二諦。由彼共相三受等皆是行苦一味苦故是勝義諦。若差別說。苦受是余集等非。即由自性差別故名世俗諦。世俗諦如七十四有四種。一世俗世俗諦。如說床坐軍林瓶名世世事。二道理世俗。謂蘊界處等道理世俗。三證得世俗。謂四沙門果。四勝義世俗。謂說人無我如等。今此中約道理世世俗。是世俗諦。以自性差別故。以此準知西方勝義諦亦四。一道理勝義諦。謂蘊等道理非真如也。二證得勝義。謂四沙門果。三勝義勝義。謂入真觀一味真如。四世俗勝義。謂觀一切為苦行相。此中約世俗勝義說是勝義。依毗婆沙云。四諦皆有二諦之義。如說人天男女等是世俗等苦諦。苦無常空無我是勝義諦。如說父母能生養等是世俗集諦。因集生緣是勝義諦。如說如城如園所游觀處名世俗滅諦。說滅正妙離是勝義諦。如說如石城如花如水是世俗道諦。加行于是勝義諦。彼說世俗即當此中初門世俗。勝義即當此中第二勝義。第五明知斷證修中。既遍知苦即遍知集等者。景云。煩惱業種更無別體即是賴耶苦諦所攝。故遍知苦即遍知集。測云。今依此文苦集二諦。一體義分還同薩婆多解。今云集必是苦。未是必集。但以集必是苦。故云既遍知苦即遍知集。由彼苦諦集諦故。第六明諦現觀中。初總問答辨體及顯數。后別解釋。初中。基云。依三藏言。于諸諦中決定智慧謂思現觀。及彼因者謂有漏見道以前信。彼相應者謂無漏信。彼共有者謂戒現觀。若作此攝攝現觀不盡。又此中文及彼因者即于諦決定之因豈是無無漏信之因耶。若爾彼共有是□雜之彼耶。今別解云。決定智慧即是智諦及邊究竟現觀等三種。皆緣諦生故。及彼因者思現觀。是智諦之因故。若如勝軍即此以為苦法忍之正因等。護法護月等合之釋。準知。彼相應者。謂無漏信觀時是心心所法故依等故名曰相應。無漏勝者。隱有漏信而不論。共有法者。即戒即戒現觀。此但名彼共有因故。若爾。何故先說智諦等耶。此中初問諦現觀有幾。今正答。緣諦之現觀謂智諦及邊究竟等。余非正現觀。若是思現觀因故名現觀。信從相應得名現觀。戒是苦有等名現觀。非正現觀。故今不次越次而答。以初正出現觀體故。如余處說。先明思信等者。此位地分意耳故不同也。此中六現觀如下文自當廣辨。景云。此中邊現觀與見道邊修世俗智體則不得。相即以見道修智體是有漏。修位方起。如十六卷云。方便地中聞思修等所有種子。今在見道修令清凈名得此智而不現前。以見道十六心剎那無容得起世間心故。修后位中方起在前。若邊現觀體是無漏后得智攝位在見道。即是彼說見道十六剎那等。次別釋中第二現觀文。景云。由于實義已決定者。修慧相應信也。及聞所成決定智慧者。彼信是入佛法初門。聞慧即居三慧之首。取信同行中間所成慧名信現觀。此依俱轉出信觀體。基云。若據實此信通漏無漏。此中但據無漏勝者為言。何以智者。以有漏中說聞慧故。故思慧前初緣教心先聞慧故。此中隱有漏論聞慧也。若然。聞慧何不別立耶。義曰。若據初緣諦要信為導首。即信用增者以簡擇法為勝即思慧勝故。唯據信及與思聞慧即信中攝。修修慧通有漏。無漏勝者是智諦等收。有漏何如。如聞慧說。用非增故亦在信中收。此未見文。聞慧信中將此文為證也。即以聞信二法為體。然信義初增聞從信說。此中智諦等唯約見道初得為論。然下文亦有勝道等。至無學位總名究竟觀。第三現中言不作律儀者。即定道共戒。由此戒力。于三惡趣得非擇滅畢竟不生。第四現觀中。初問。次解。后結。解中。初出觀體。后隨義分別。前中。景云。謂于加行道中先集資糧極圓滿故者。此遠方便在順解脫分位名為資糧。又善方便磨瑩心故者。謂決擇分學觀四諦漸已明利。是近方便。從世間順決擇分邊際善根無間等已下出根本。謂從世第一法無間初入見道緣人空。如法起下品無分別智名法緣心生。除人執上品粗重。次觀法空。如起中品無分別智。斷法執上品粗重。第三雙觀二空。如法起無分別智。雙斷二執下品粗重。然此三心。解者不定。一說三心是真見道以前先于前數習方便先觀人空次觀法空后雙二空。后入見道雖無分別由數習力任運解。然先觀人空如除人執上品。次觀法空如除法執上品。后雙觀二空如斷一執下品。第二釋云。三心非真見道。但是欲入見道前方便觀。后入真見道唯一念心頓斷一切二執煩惱。出真見道。后智心中及觀所證二空所顯真如及所斷二執起彼三心。后名相見道。假設真觀有三心者。但就一味境智義說三心。下釋異名。止觀雙修名為雙運。基述三藏云。遣有情假者。是方便道中行也。法緣心生者。無間道心生從因為論。由無間道不別作有情假觀等故。那爛陀寺海慧論師釋此三心。非準菩薩見道。亦是二乘。所以者何。初別觀法上無我故作無我行觀。名遣有情假。次空行遣屬我法假。除我所執。名第二遣法假。第三假我及屬我法。重觀我我所下品空故。名遍遣二假。然今取唯大乘為勝。西國諸德釋此論文自有三說。第一解。初心正斷人執上品。次心正斷法執中品。對人名中品。人執名上品準此可解。后心斷前二品習氣。故三心中前二名無間道。后一名解脫道。第二解。人法二執各有二品。初心斷人執初品次心斷法執初品后心雙斷二執后品。然人法相對。故初名上品次名中品。更有第四心名解脫道。第三解。見道有二。一真見道頓證二空頓斷二障。二相見道即三心十六心等是后得智重證見道所斷煩惱假名斷也。此中若等入無相見道。次出三心。二乘入見道。出十六心。第二隨義分別。中有五句。一當知此諸心唯緣非安立諦境者。即知見道三心雖復約詮言緣人假及法等。理實唯緣真如非安立境。二云前二心法智相應第三心類智相應者。對法第九言三心皆是法智者以同觀諸法真如故。此論以第三雙觀二空所顯真如智是前二心單觀之類。故云類智。三云又即由此心勢力故者。景云。由真見道勢力能生第二相見道。觀下上八諦苦等智生。此相見道從真見道后起名第二。依真見道出已修起此觀。名邊現觀。緣安立諦相。名相見道。泰云。何以見頭數不同者。即修行者別起觀不同故。如契經云。泥洹是真實寶。眾生以種種門入。測云。由三心故十六心生。將知一人具起三心。四云即前三心并止觀品能詮見斷煩惱寂滅成者。現證見斷惑滅無為。五云能得永滅一切煩惱及所依事出世道者。景云。由見道力能引金剛最后學道永滅修惑。修惑既盡當報不生。名所依事。滅生死法盡果頓成。為出世道。景云。此但據見道一切盡。非無學也。所依事者。謂五蘊為見道惑所招者。或此是金剛心。第五現觀中。初正辨邊現觀體。后對第四現觀辨其差別。前中。初問。次解。后結。解中。有七句。初云謂此現觀后所得智名現觀邊智者。此出體也。謂從真觀后邊起相見道。名邊現觀。二云當知此智等者。此辨分位。觀知邊觀。從真第三心無間后方現在前。三云緣先世智曾所觀察等者。辨緣境門。此有二說。一云緣緣見道前暖等曾所觀察欲界下色無色上二地煩惱即苦集諦。及二謂上安立諦境即滅道諦。為二增上也。又解。緣前真見道故名曾所觀察。以放真見道故。緣下上二地及二地中所有增上安立四諦之境也。以此故知順勝友義。彼人云以前二心緣下界人法執。第三心緣上二界人法執。故名邊遣也。此相見道放立故然也。又此師釋。人執斷下品時亦斷法執下品。斷法執中品亦斷人執中品。此中影略故以人執為下品法執為中品。但約執心為論。故唯或說一也。又但如人法相望為下上也。非以一一自為上下也。何以如此者。以同一種生故。故相望為下上也。四云似法類智者。辨真似門。見道三心前二真法智。第三真顯智。今相觀中四法忍四法智總緣下上八諦法體。名似法智。四類忍四類智緣前法忍法智。名似類智。五云世俗攝通世出世者。此是對無分別智。故說后智名世俗智。體是無漏名為出世世。緣世事起復名世間。由此義故。通世出世。六云是出世間智后所得者。釋后得智名。亦是辨次第。七云如其次第于一一諦二種智生等者。忍可智者是忍。決定智者智也。泰云。依此論文別觀三界四諦為八諦觀。不同對法八諦觀。引證釋論云。于三心中前二心別觀欲界人法二空。后一心總觀上界人法空。至第三心遣人法遍故約遍遣名十六諦觀。上下界別觀。故知三心當勝友論。然對法論約自他境辨三心相。故十六觀。八緣能取八緣所取。測述三藏云。何故二論不同者。以入涅槃路非一眾多。或有有情依對法論約觀能所取作十六觀。或有有情依止大論約觀上下行諦作十六觀。第二對辨差別中。有三復次。第六復次明所執異中云無有純世間道永害隨眠等。景云。此為簡二乘后智一向有漏是純世間。又云釋所以中一是曾習故者。修道后智是相見道顯。名為曾習。不得說言見邊所所修智今修位起名為曾得以彼唯是有漏不名后智故。今所執修道后智通世出世二相。執引故者。相執即是末那二執。入真觀時二執不起。今出真現相執還起。引彼后智三不能泯伏三界法相。由此三義不永害隨眠。泰云。此簡后得智不斷所以。以緣事故名純世間道。不約無漏義名出世間。是曾習故者。無分別智后得名曾習。又此緣事無相無分別智曾習。雖是有漏種類同故。有漏心相執之所引所以。遂令后得智亦有相。乃至廣說。又解。純世間道是有漏智無能斷煩惱。若爾。何故此中來有何意也。此中但簡后得智不斷惑所以。非有漏智也。第六現觀中。景云。言或一向出世者無分別智。或通世出世者后得智。此明盡無生智通真俗二智為體。于現法中煩惱永斷決定者釋盡智義。于當來世一切依事永滅決定者。當起惑業及果趣也。事一切不生釋無生智義。此分文分別說盡無生智通于真俗。故不得言盡無生智唯緣我生盡等。不說盡等。上來諦蘊相攝門有三段中二段已訖。自下第三破邪辨正。于中初破邪執。后示正義。前中有二。初舉三章。后別辨。三章者何。一者婆羅門三諦。二者住三過失。三者墮在非梵志數。就別辨中。即為三段。初段分三。初征列三處。次別解。后總結。解中有三。初養命中先辨養命方便。后明受用過失。前中復開三句。謂一咒愿。二贊美。三命述。咒愿中有二句。贊美有三句。序述有三句。第二修福中有三句。一宣說殺害無量眾生興祠福。二由祠祀獲得梵常處之果。三因祠祀多狹利養互相后蔑。第三安立果中。先辨。后結。下總結三處。第二段中。初征列三過。后次第解釋。于中初辨語過。謂為養命故。發諂佞言咒愿贊美及以序述。并盡妄語綺語。為修福中說廣殺害興祠祀福田。殺祠祀得常處果等。亦是綺語。故是語過。次辨慢過。謂執前所立三處是諦是實陵他起慢。第三勝解通別有五句。一于所立三處不觀德失一向信受。二雖遇佛及弟子教誨不能正住。三總于三藏十二部經遍分別教不能正住。四不住正行。五于菩薩智人立論不能正住。第三段結依惡見非梵志數。自下第二示正義。中。初舉章。后釋。釋中。初明三處無三過失。后明墮第一義婆羅門數。前中云。謂不應一切害眾生者。翻破第二為修福故害生祠祀。下辨此處無三過失。一于所說不害生處唯實無妄無語言過。二不自執我此語實陵他起慢。三無勝解過中別有四句。一于不害審觀德失能增善法。二由不害故能攝益身心現法樂住。三住慈想。四于不害非信他行要自正覺。言一切行無常是第二處余如前說者。此翻第三安立果中天身是常無三過。言一切法無我是第三處余如前說者。此翻第一養命彼計有我求我資具。為養我命故行咒愿贊美序述。此中差別者。第一不害中說多住慈想也

瑜伽論記卷第十五(之上終)瑜伽論記卷第十五(之下)(論本第五十六)

　　　　釋遁倫集撰
論本第五十六

自下第二約不相應行辨蘊分位。于中。初問答總標。指如本分。后一一別釋有二十問答。解得中云。依因自在現行分位建立者。因即是種子成熟。依染污法生得善根法一分威儀工巧不善修者所有種子因緣建立種子成熟。自在者即是加行善一分威儀工巧善修習者及以變化所有種子。要由加行因功修習方能自在生起現行。是故建立自在成熟。此中唯有漏種子。現行者即前二種成熟不生現行。義屬行人就彼建立現行成就。三無心中無想定云先于此后于色界等者。景云。欲界初起者不定感報。色界后起方始感報。舍色界身方生無想。如五十三云。下品修者現法必退等。明知欲界初起遇緣退失不定得果。基云。先要由欲界起故后生色界后起。以攝色界一生故。欲界所入定是后報業。若色界更不入定。但于余地一生而便受報。欲界之定可成后報。于色界中更后入定。明知此人先于欲界已是退人。若不退者何故于色界異地而更起定。故知以色界等更起定方受報。及欲界不退人此定當知唯是生報。若爾。欲界退人先得之定思業在身此業等不受報耶。答曰。若受報。即應一千劫受彼果。以色界入定。此定是生報感五百劫。之滿已前欲界業熟應復受果更五百劫。即應一千劫而受彼果耶。若即色界之定感彼生報時欲界業等一時受別報者。此欲界業便成生報。今時不受此果此業便于生未熟羸劣故。若爾。便應是不定報此可為非大乘中生報。以后受者皆名為后雖已曾經百千生而方于彼受報亦名后報。若爾。后欲生彼時要方得定。得定此定滅生彼即為生報。前業何時受報耶。義曰。即于彼受別報故名后報。若爾。即前于欲界生入定時受別報亦名后報業耶。三藏云。若退人后色界起者。先欲界業即是時定報不定攝。又此文云先于此起謂入定。后于色者謂長讀下文謂后生色欲受彼報。非后于色界入定也。若已建立于一切處皆得現前者。若依隨轉理門未建立賴耶教。不還之人先在欲界斷三禪惑伏第四定已上諸惑得入滅定。后退滅定生于色界重起滅定。恐成斷滅要依色身方入定。故無色界中不起滅定。若依真實理建立賴耶教。說生無色界雖無色身及滅六識。而依賴耶亦起滅定。故于三界處皆得現前。又解。依般若等不立賴耶教。唯依色身得起滅定。若依解深密等建立賴耶教。生無色界得起滅定。言依已生無想有情天中名滅分位等者。景云。對法二無心定及無想天。皆言謂不恒行心心所滅之所建立。故知但就彼天果報意識種子立無想天。以彼種子前后相續體是果報無記于彼建立無想天。故無想天亦名異熟。又此天中皆云蘊名滅分位立二定及無想天。若就本識四蘊名上建立。文即應云現起四蘊名上建立不應說名滅分位方始建立。三藏云。就彼天中阿賴耶識建立無想故。是無覆無記。又今說厭心思種能滅無想。故云謂能引發無想定思感彼異熟。即說無想定能滅無想。測云。道理即無想定得滅無想。論主據所依處故云思能滅彼天果。基云。定俱思能滅別報。言后想生已從設者。景云。此文即與下說相違。彼云無想有情眼等諸根于一切時非觸所依。又上四句云成賴耶不成六識謂無想天等。云何此文說命終時有心耶。解云。于無想天無心時多故不成六識及眼等非觸所依等。三藏又云。后相生已從彼設者。如天已來說名今來。亦如今來說名已來。此亦如是。應言從彼命終后受生時心想正生。說彼正生名為生已。以從西方語倒。先導后受生時心想已生方導無想有便從彼沒。然不及前釋。以瑜伽對法皆說有九種命終心起自體愛今生相續。基云。此中隨順理門。大乘彼果初生及命終皆無心。何以得知。即下文云一期無心唯有色者。謂無想天生。故知唯有色無心也。有又初生有心此文后無心。西方皆以他業感時感無心果不感有心故彼無心。復應長讀此文云謂若生已便從彼沒。已處中有名想生。其中有情便從彼沒。即大乘宗非小乘義。命根中。景云。對法論說命根不名異熟無記但名自性無記者。即此異熟于三性門自性是其無記故。但知自性無記寬通五根名句文身命根眾同分等。異熟即狹唯局賴耶。基云。此中初文云異熟住時決定等云顯命根似唯總報。下云三種中復有定故愛不愛故即知亦通別報。又如顯揚文云。異熟六處住時決定等。即亦兼總別報。乃不于第八識上而建立故。若不爾。如雋師云。如法爾種。雖言無始法爾六入殊勝。意唯取第六處。此亦如是。雖云六處意在第六處。即唯總報于第八上假立。眾同分等亦同此言。定不定故者。謂有中夭無中夭定壽不定壽也。受非愛非愛。善趣惡趣果也。歲劫數等所安立故者。即約壽量分齊或一劫等也。眾同分中。景云。依諸有情相似分位立同分者。通就三性五種立同分。種類同分者。剎帝利等四種種類相似。自性者。就一一種類中后有男女剛柔性同。直就男性中樂善修惡。皆名自性同分。工巧業處養命同分者。同養命作工作巧業。立眾同分。基云。唯有情數上建立非非有情。何以故。趣非趣異故。此唯于有情數上建立。生中。無今有情。各剎那生。自類相續。名相續生。羯羅藍等。名分位生。問。剎那生者。從因緣一念法起即法要生。云何名假。解云。名中說生生無別。即就色心法起假立彼生。故生是假。老中。異性老者。前后異性。轉變老者。十位變異。受用老者。受用六塵漸次衰損。經中。立制住者。如法律等行世不絕。名立制住。無常中。壞滅者。一念壞滅。轉變者。轉少成老。別離者。財物散失眷屬分張。名身中。三種者。景云。若說瓶盆聚集假法即云假設名身。若總說青等共相之法對前聚集假法即實物名身。說于前二共所知法名為共了名身。若說前二不共知法名世不共所了名身。測云。說白為黑等名假說名。說白為白等名實物名。劫初共立如妙高等名世共了。自余諸名隨樂改轉。故非共了。此中差別者乃至音所攝字所攝者。景云。梵語闡陀那論。此翻名聲詮泛菩薩說法有三種。謂男女俱非聲。于三聲中要具兩長兩短音韻方足。此足句名音所攝。西國句法要具四字以為一句。名字攝句。此之四種。并解句義。基云。句有二種謂總標別釋。臺字。有二種。謂本音十四。即囊阿等。字謂三十四字。迦劫迦等。又音所攝。即闡陀那論。有男女等各有七轉方成音。文字所攝。即謂言音字。異生性中。景云。此中立得不立不得。但云異生性不得圣法即是。舉此不得圣法類解一切諸不得性。亦即當彼不得之義。基云。如小乘唯有覆無記性修道斷。大乘不可爾。以無別非得性故。舊雜心立凡夫性。一切非得無所收。以凡夫性局故。今俱舍別立非得。即異生性在非得中。非得即異生性在非得中非得寬。收一切非得盡。小乘得有法前法后法俱。非得唯有法前法后無法俱非得。以法現在前必名成就成就名得。得即有法俱得。無現成就法名法俱非得。縱非得現在必有法俱得以成就故。若在過未即有非得。今大乘唯有法俱得。以于有依建立得故。無法前后得非得。既唯于過未建立即非得想無。故以不于無法上建立故。若有法前后得可有非得。以于過未建立故。大乘無非得別立異生性。此性即于見所斷煩惱上建立。以不得見道等諸圣法故。若未得見道即于一切圣道上不得建立。若得一分余是此種類故見道不名異生性。通三界。若離彼地染時亦名靜一分。亦可義說依種有法。亦是有覆無記性。不得一切法總義在三乘見道。若不得修道若異生性即見道應名此性。亦可說在世第一法舍見道時斷。流轉中。念念生滅斷還謝。名剎那流轉。三界往還。名生展轉流轉。三性等法起流轉。名染凈展轉。定異中。景云。言相定異者。如青黃等。因定異者。善惡別故。果定異者。苦樂別。基云。相定異。謂因果中體相等。相應中。景云。善滅于樂。惡招于苦。因緣具時。名和合相應。如謂得住后時廢妄還依昔時誦經方便。遂須歷得。名方便相應。隨作善惡。稱如舊法。所為成辨。名所作相應。基云。方便相應。謂加行智與一切根本事名方便也。稱可道理。謂智與理相應。勢速中。諸行勢速者。如一彈指頃經六百生滅。士用勢速者。如世間中斷根士夫三業速疾。神通勢速者。如屈申臂頃到色究竟等。次第中。剎那流轉次第者。前念流轉次第。內身流轉次第者。如一身中十時次第。成立所作流轉次第者。如外器成立前后安布。時中。西方三說。一攝論云種果俱者。此據有俱非是并俱故。金剛心時雖無其因而有本識。故圓鏡智爾時未生。第二句有五種者。于胎內前四時未生眼根。及此異生性無色界者。總是第二句也。第五時中及出胎外。雖得眼根。被他打壞。故云或生已失。或從本來不得眼根。或復生已滅入過去即無眼體名無間滅。俱無者。羅漢失眼。或本來不生眼。或彼羅漢生無色界。或從三界身入無余。身界無先來不生身余隨所應者。身根在下二界。亦無未生時。亦無或生已失。但有無間滅入過去。若作四句。應云身非身界。謂阿羅漢最后身及學人從下二界命終生無色界最后舍身。有身界非身。謂下二界身根無間滅入過去。及異生生無色界。余二句可知。于四外界隨應具說者。若下界四塵恒有。若在色界無香味。色觸恒有。四句可知。有色界。謂羅漢最后色。及學人從下二界命終生無色時最后所舍色。有色界非色。謂胎內前四時中四根相對也及無色凡夫。余二句可知。香味觸三例爾。或有論文或復此眼無間必滅。三藏更勘梵本論無復此必字善順道理。何者。若有必字。即是現在未滅眼故。不得非眼同為全無。有眼種名不成界。為有種子不得生眼名不成耶。三藏述西方二說。一說。若必不生有色界時。眼種已舍。故不名眼界。問。若爾。回小向大。畢竟不起二乘無漏。爾時未得起發時無漏。然即舊種已舍故應異是生耶。三藏二解。一義。此文要時入初地時前念先舍劣無漏種。次第即起菩薩無漏。一義。地前即起菩薩無漏修大乘行。二乘無漏種發大心時即舍不成。二說。但舍生現行功能。測師問。無色不還若許無種義。何故已生眼種子未生眼種并非有耶。答。無復生果故。始生無色便舍種子。問。若爾。亦可八地已上菩薩所有煩惱種子以無用故不成就耶。解云。種有二用。一生果用。二障道用。彼位惑種雖無前用。而有后用。是故不舍。基云如對法第二卷有二諍釋。種與現行皆名界故。所以會釋此文。勝軍師以為證種生現行不同時文。今以現行眼為界勝故無過。亦應外塵中作得眼不得色等小四句。謂眼不變為色時是得眼不得色。無眼者唯有第八相色故得色不得眼。二俱成就。二不成等。四明同分彼同分。三藏云。根同識取境。說根為同分。識是根所同故。法界中心所有法如心是同分。余色等法非所同故如五塵是彼同分。又解。小乘立三世有得。言未來不生七心界。名彼同分。現在七心界。名為同分。大乘過未無法。若別就辨同分彼同分義唯現在是有。識起現在。其必有月。則無同分彼同分異。色等六塵。但是他境無能取作用。亦不辨同分彼同分義。唯現五根不假余緣。自類相續。就中有識未依取境用同名為同分。無識未依無取境用。名彼同分。對法第四云。由能根與識相似義轉說名同分。由根不與識合。唯自相續生。根相相似。說名彼同分。意辨五根一起相續。若與識合與識用。名為同分。不與識合。名彼同分。色等五塵望五識無合不合。若為同分。彼六識未起之時無體。不可辨其同不同分。若已生者。則唯有用。亦不成二句。云何得辨同不同分。故唯五根得成二句。不得同小乘說未來不約．唯識道理。如緣過未有相當心似過未相。此唯心中有過未功能。今正緣時與彼相似唯識理得名過未。其唯現在。二法相道理。謂現在法當滅名過去。未滅名未來。正生名現在。即于現在法上法相立三世。三神通說三。即諸佛等通力。法爾有若對相現故。謂現在法既曾有功能名過去。當有功能名未來。即現法上亦有爾所功能義說三世也。如前說。方中。對法亦云。唯依色法因果建立諸方。若據在方名方。四蘊亦名為方。故上文云。隨在此處或在此生。即此方攝。數中。云依法齊量表了分位立數者。或就意思。或就語業。表了分位假立為數。和合中。景云。集會者。如大眾聚。假立名為集會。一義和合者。如立義支具足。亦可諸心心所同起一境。境名為義。名一義和合。圓滿和合者。如彼世間眷屬圓滿。基云。一義和合。謂同依一所作事。圓滿和合。謂得究竟時。不和合中。若分位若差別者。景云。若前后分位不和合。若同若差別并立不和合。測云。若分位者。前三分位。若差別者。三分位有差別。自下第三。以諸門分別五蘊。于中先別釋。后總結。釋中。前以有色有見等十九問分別諸蘊。后翻有色等問以顯無色等義。前中。三種微細。如五十四卷釋。此中粗大義。即于色蘊中分色處粗大者非彼微細。非是色蘊唯粗大是。解有漏云。粗重所隨等者。為諸煩惱粗重所隨。非能對治。從煩惱生。是有漏義。有四過失。一不寂靜。下云纏現行所作。即如論文現行煩惱體是。三藏云。由煩惱現行故惱亂根等名不寂靜。二內外變異。下云諸煩惱事隨逐煩惱所作。即諸煩惱所依事。由起如是貪嗔等故今內外變異根塵變異也。根塵名事。三發起惡行。下云煩惱因緣所作。由煩惱為因緣故。發起惡行。惡行是煩惱所作。四攝受因。下云引發后有。如文可知。有諍愛味等。如顯揚論等廣明。三藏云。有諍唯謂嗔體通一切有漏。愛味唯緣內身生。耽嗜唯緣外欲起。唯此文在欲界。景云。愛味通三界。耽嗜唯欲界。戲論依義是世間者。能生分別虛妄取執。名戲論所依。解三世中。云已受用因果名過去未受用因果名未來已受用因未受用果名現在者。未來過去皆約同時因果說及果已用者等語。現在據等流因果異時者語。是過去果現在非同時因果。現在無果也。故知據別義。故與第三卷本地分說義別。內外問中。六處并屬彼義是內取者。內六根并取屬五色根符根四塵及內聲。又取屬意根受想行蘊并定自在色。故云也。一蘊一分是外者。色蘊中但取非情五塵。故云一分。三惡趣蘊名粗。人天是細。無漏五蘊雖復無常。非苦不凈。是妙。處所去來時隔越義是遠者。景云。所所遠。如天竺震旦。彼處此據隔故遠。去來時者。過去遠現在故遠。未來至現在故遠。測云。方釋所所。隔越重釋去來時遠。今云時隔越。釋成去來。方隔越。釋成處所。小論明四遠。謂處時性相。如善惡無遠色。雖同一身中起。以性異故。名為性遠。如四大種雖一身中。堅濕暖動相異。故名相遠。此中略不辨二也。三界系中。欲界言生未得對治者。是第一時未得無漏及色界心對治具有欲界五蘊。或得者。是第二時得無漏及色界心但有欲界色及不相應行。已出者。是第三時出無漏及色界定心具有欲界五蘊。三藏云。三時現行文中。已具收彼外器世界色。色界。言已得色界對治若入彼定者。身在欲界得無色定及入彼定。是第一時但成色界有漏種子也。或復生彼未得上對治者。身在色界未得無色界心。是第二時具有色五蘊。或得已出者。身在色界得無色界心。已出現行色界系法。是第三時。無色界。言已得對治若入彼定者身在下地入無漏心是第一時。但成無色系種。或復生彼未得治者。是第二時。身生無色未得究竟對治具起無色四蘊。或得已出者。無色羅漢已得無色究竟對治。已出具起無色系法。是第三時。復有差別謂輕安俱三摩地者。簡散三摩地。眷屬并果者。景云。同時善五蘊名眷屬。若定及眷屬所生異熟名彼果法。基云。眷屬謂同時心心法。彼果法者即定道俱戒及定境果色。此立色界等系。余者欲界系。屬色煩惱者。色界有漏諸法從色界煩惱而生。復生煩惱因果相別。故云屬色煩惱。與彼欲界相違。是色界系。離色煩惱彼所攝義者。離色煩惱。即是無色煩惱。從彼無色煩惱所生諸有漏法。果屬于因。是無色系。故云彼所攝義是無色系。三性中。能感當來樂報者。是有漏善。及煩惱苦對治者。是無漏善。能感苦報。是不善業。發起惡行。是不善煩惱。離過失。是無漏善。及過失功德對治隨順者。謂過失對治功德隨順是有漏善。三學者。如對法云。求解脫者所有善法是有學義。從積集資糧位已去名求解脫者。十界四處諸蘊一分是有學。能諸學處已得究竟者所有善法是無學。謂十界四處諸蘊一分是無學。謂諸異生所有善不善無記法。及諸學者染污無記法。諸無學者無記法。并無為法。諸異生者。謂除求解脫者有學染污者。如其所應。不善隱沒無覆無記。是漏。記八界八處念及諸蘊一分。三斷者。對法云。分別所起染污見疑見處疑處。及于見等所起隨行隨及彼見等所起隨行共共起隨共及彼見等．所發語意業。并一切惡趣蘊界處。是見所斷義。此中見疑．處者謂見疑處者。謂見疑相應共有法及彼種子。若得見道后見斷相違諸有漏法是修所斷。見斷相違者謂除分別所起染污見等余有漏法。有漏法攝順決擇重所隨分善粗言亦故。彼論第三云順決擇分善雖為煩惱粗重所隨。然復建立為無漏性。以皆一切有故。此復云余有漏法言亦攝決擇分善。彼論復云。謂諸有漏除決擇善。是非所斷。言一切染污永斷對治義者。謂無漏道。及已斷義者。謂無學位中色等五蘊已斷隨眠。故名無斷。下翻顯無色等義。如前所說色等相違是無色等者。謂無色無見無對無漏無諍等。對法論于中有色無色有見無見有對無對相續而說。此論后辨無色等者。以論主辨法意樂別故爾也。下第四釋蘊義攝及相應。于中五句。一釋蘊義。言種種所召體義者。如一色物。以色香等種種名召。將知多法積聚一處。又如一心。說受想等諸名呼召。將知心及心所多法積聚。更互和雜轉義者。如一色物等四塵互和雜。亦如一心四蘊和雜。一類總略義者。直就一類身中五根塵總略積聚。一心類中亦有八識及諸心所于一念中俱起積聚。亦名總略。又如五十三云。謂所有色若去來今乃至遠近。如是至識亦爾。如是總略攝一切蘊積聚義是蘊義。增減義者。且據長養根塵增減不同以釋積聚。又若善染心起同聚心多名增。無記心起數多名減。又由有增益積聚方有損減。今舉損減證有積聚。第二釋色義。云種植增長義者。多據眼識所行色處而說。及變礙義者。此據有對礙色。故婆沙云。可變壞義定有對礙。是其色義。手等所觸壞義者。準據五根四塵除聲。方處差別種種相。即通十處。三辨名云。順趣種種所緣境義者。如言說名順種種所詮之義。八識四蘊其義亦爾。起必順趣所緣境義。依言說名。從喻名名。依言說名分別種種所緣境者。如聞他說諸行名字。四蘊依名分別諸法。即從所依言說名故四蘊名名。當知偏據意識四蘊依名分別。亦可由此意識依名分別。引生五識同時四蘊分別。生五識同時四蘊分別五塵。若依此義。六識四蘊依言說名分別前境。七八二識則不得言依言說名分別境義。但有思惟名故。思惟名未必要依言說名故。思惟諸法但由自心表了前境。俱舍釋四蘊名名自有二義。一隨。二求。隨是順趣境義。求是依名了境義。四解攝義云。自性所攝非他性者。諸有為法各持自性不失軌模。名攝自性。非如世間以指捻衣以手捉食名之為攝。下明自性攝意。為遍了者。能遍了知種種自類。破聚積和合相因。此悟入空解脫門。五釋相應中。云為遍了知依自性清凈心等者。心性本清與。染相應名增。不與染俱名減。亦可與貪等俱即染增善減。與信等俱善增染減。自下第五破外人執。于中。前以長行顯三過失。后以頌收。前中。唯心實有非諸心法不應理者。此總破經部唯有心王一法受想行心非別有體。何以故者。此外人征。且說諸蘊有五性不成故者。此正破也。如我大乘五蘊性別名從種生。則五蘊成就。如汝所執心實所假。假法無體故。五性不成。此為一失。又若彼計至亦有過失等者。設計有一心前后分位別有受想等非一剎那中有受想等。今破之曰。若無皆成失也。若言有者由相異故應有異體者。景云。若立想等有別用者。用不離體。想等即應有實物性。應立量云。想等心所定有實體。以不離用故。猶如彼用。基云。文意由此心想異故。便應同時有實數。何故初剎那唯名識。第二念名受。第三念名想。一心得有想異。故知由俱時心所法所法故如此。應知緣境初念等即應名受。心知所緣故。如第二念。若言無者計分位別為唐捐者。景云。若言想等無別作用。是則想等體用俱無。計前后分位有別。豈不唐捐。基師量云。汝言第二心應不名受。作用無別故。如初念心。又不應謂至不應理者。汝立意識隨六根緣六境即有差別。想受等法分位建立但于一根一境之處同時可得。故例不平。若謂轉變至非于無色有如乳酪生酥等異者。謂彼若救云。我唯一識前后轉變以為心所故有四心者。亦不應理。色有形質前后轉。非于無色。又心因緣無差別故行分別位不應理等者。景云。色蘊因緣種種轉變。心則無有差別因緣立有轉變。謂過未心無。現唯一念。起已即滅。云何能令一剎那心經停不滅因緣轉變令成更起行等諸心所耶。基云。前計云心分位立受想行心者。其心分位別因緣不可得。如起心緣一可愛境。初念初念即應起貪。乃至一切時未離此境已來應爾。何故初念名識第二念名受第三名想。差別因緣無故。若無心所法。于一剎那心無差別因緣。測云。能生心王種子因緣既無差別。唯是一相。以因無別。故受等行別分位三蘊不應正理。此為第二失。又違教故已下。為第三為教失。于中初顯違三經。后會六界經。前中云。謂如經言乃至前已說故者。此違初經。景云。文意。會若非實。云何能得染惱心令不解脫。重問何所為。答意。若立唯心不得并。是則心起離貪。貪等起時不應依識。外人復救。我六識先。次復轉變故起貪等諸心所法能染污心。故后破之。前已破云色有轉變前后差別。有心因緣無差別故。基云。外救云。何許此貪與心俱。如緣可愛境時初念名識第二名貪。后貪染初念心何妨。今破云。差別因緣不可得故。緣一可愛境故。測述二解。一說。就彼宗破。若唯有心王無別心所。二心王不俱有故。是初貪等應不依識。一說。就自宗破。于一一識同類。二心不俱有故。又復經言與觸俱生受想思等者。違第二經。若心前后無心所者。云何經說觸與受等俱生。又余經說至是故不可離俱生說和合者。違第三經。初引法說。復引喻也。說燈明喻者。如燃眾燈甚明和合。諸心心所和合今亦爾。是故不可離彼俱生而說和合。會釋六界經中。初釋外難。后論主舉余不了義經返以難之。前中。外人后自引經難。若心王外別有心所者。何故經說四大空識六界成生不言心所。故今牒末無過失也。故云雖復經言如是六界說名士夫。然密說故無過失。下征密意。答欲顯色動心法最勝所依。謂六界中。四大是造色所依。空是動性來所依。識是心所心所依。唯說所依。論主返難中。景云。經中說三喻。豈立外更無喻耶。或有處處兼四大種以之為我。豈可四大之外無別造耶。或有處所有色意生。即依此經豈唯色及意二耶。或有處處無色想生。如是豈唯是想生耶。如是經說六處。豈可六外無余心所等也。備云。此喻云羯剌藍等初三位。泰云。乳喻破界四大為我。酪喻色界有色意生。生酥喻無色界空想生。轉增勝故所以三喻。然豈三外色界等無心等耶。故名所攝等已下結也。下以頌收。如本地記。泛頌有三。一者將知欲解義。是以一頌開業門。名總嗢拖喃。二者中間解釋隨一法竟。即以一頌收結前義。名中嗢拖喃。若總解釋諸義門竟。末后復以一頌總收者。名后嗢拖喃。今此所辨是中嗢拖喃。重結前義。五種姓不成者。此結初一過失。分位差過失因緣無別故者。總結第二。與圣教相違。此結第三。又解。此頌結四過失。分位差為第二。因緣無別為第三。故前長行文亦分四。上來出廣分別六善巧中蘊善巧竟。自下第三明界善巧。于中初結前生后。次正辨界義。后類結同有。就正辨中。初以八門略辨。后以十四門廣辨。前中初辨八門。復以頌結。前中一辨界相。若眼未斷惑斷已命根攝受者。三藏云。異生有學名眼未斷。無學眼名斷已。然為命根攝受得相續住。理實為賴耶之所攝受。命約隨轉理故。說命攝受。乃至法界一分有漏法亦皆爾。又解。未斷惑位眼。及已斷位眼。為命根體賴耶攝受。以假攝實。故名命根。若色根增上所生者。為受用色等五塵故五根生。五根生已增上勢力引生色等。若彼于此為增上者。彼業種子于所生色等為增上。又解。五塵以五根為增上緣方得生起。彼攝于此五根為增上緣。二明假實或十七或十二等者。景云。若十七為實。意界是假。離六識了別之外無別意界故。若十二為實。則六識是假。以離生后意界之外無別六識故。體但是一。今約世俗安立道理。故說六無一一為六等。基云。十七者除意界。下文云六一為一故。以六識無間滅為一意。十二者。下文云一為六故。謂意界開六識總為意界。謂初通小乘等世俗道理。若大乘自有十八。以為意界體并實有。今按攝論十一識中。受者識。身者識。名為意界。即是賴耶及末那識。身識即五根界。應受識即六塵界。正受識即六識界。是故十八界皆是實有。三約四句分別。景云。有眼非界謂羅漢最后眼者。此據臨入無余最后念眼不能生后非種子義不名為界。亦應言學人從下二界命終生無色界時最后舍眼不為界。又略不論同本識中為種子生彼最后眼根。以不若有種子則最后眼是眼亦有眼界。云何特言是眼非眼界。又云何言阿羅漢最后蘊名無種已生。若最后眼同時無有能生種子。云何攝論種子六義中此時種子有即此時果生名為俱有。解云。一釋。最后眼實從同時種子生而言非眼界者。據此種子更無生后念眼根功能故名非界。非謂后眼無同時種名非界。后蘊名無種已生亦爾。即依此義解十地最后金剛心生時。生現賴耶與能生種已住滅相。以因果法理必同時俱謝滅故。爾時即有圓鏡智相續生。故智論云。無礙道中行名為菩薩。解脫道中行名為佛。又釋。羅漢后眼。從前念種生。同時無種故言無種已生。又最后不生后。不名眼界。又無眼種名非眼界而生七心界。名彼同分。大乘七心界未來無體。不可辨同分彼同分。若起必有是用無不用者。故不就辨。色等唯所取非能取。亦不就辨。故法界中有緣者如意不辨同分彼同分。無緣者如色等亦不辨也。基云。同分彼同分。正取五根。兼取六識亦得。然大乘中第七識與意識亦應分別如五根。其法界中心所約一一自變塵如何名同分。今取共依一根。取本識塵為同分等。五明諸界取境不同。于中分三。初辨念離。景云。言六合能取者。鼻舌身三根及彼三識。四不合能取者。眼耳二根二識。五及一少分非能取者。色等五界及法界中少分無所緣法非能取。一界若合不合二俱能取者。此中應言二界。謂意界及意識界。以意界無別體故不說。若意識界與三識并起因緣。名合能取。若與眼耳二識俱起同緣獨頭意識。名不合能取以說六識即說意義。若別說意根界者。六識生后皆名意界。如鼻舌身識及同緣意識生后名意界。則合能取。眼耳二識及同緣意識及獨頭意識生后名意界。則不合能取。對法第三。說彼六根三不至能取謂眼耳意。三至能取所謂余根。此據意識雖與五識俱起。不依五根。是故不同二識合取三塵。故名不至能取。應說意識說非離非合。以不依五根。是故不同二識合取三塵故名不至能取應說意識說非離非合以不依五根。故望五塵及法塵非離非合。若依薩婆多。若取境名到。六根俱到。若無間取境。則三到三不到。基云。對法意唯不合能取者。以自塵為門故。此中以五根為門故通合不合。無相違也。法界應言一分合不合能取。此法界一分故略不論。大乘七八非合不合取。次明能所取。五及一少分唯所取者。五色界及法界中無緣法唯所取。十二及一少分亦是能取者。謂六根六識及有緣法界后明助伴。能取境意識。意識心所不依五根。名獨能取。理實亦假末那為根助伴方取。六明界系。問幾唯欲色系答十一者。即五根三識三塵也。以香味及二識唯欲界故。七明執受及非執受。景云。五執受者。五根。五執受非執受者。五塵。不離根者為識執。離根則非執受。對法云。眼等五全四一分。謂不離根色香味觸。此中云五通受非受者。以聲起時不離根故說為執受。對法即據聲不恒有故不說受。所余非執受等者。余七心界及以法界一向非執受。若離彼五根及不離根五塵余之八界。別有能執心執受。于彼不可得故。基云。若大乘真理。唯第八名能執受。若隨順理門通六識。今者下文勢云色以離于彼余能執受不可得故。即隨順理門。其聲界不離根常有故。名為執受。聲處有不恒故。所以不論。今取其界。有云第八不緣聲等者。如余處分別。測云。以離于彼五根五外境余心法為能執受。執受于彼根境可得。故彼根境是所執受。然離于彼心心所法外。余非心法為能執受。執受于彼心心所法不可得。故八界非執受。問。何故不說過未根塵非執受耶。答。以無體故。不同小論。八明界差別。意明十八界。體類不同。彼性相異。名種種界。有情是假。界體是實。假依實住。名非一界。即總前三謂種種界。及一界名無量界下。引說誠證。成泰云。惡叉是果核之名。其形似此方磨石子。為聚無量。故未為喻。此方無故存本名。頌結之中。何等一。實有性二。四句三。同分四。取五。界六。執受非七。種種等非一八。自下第二以十四門廣辨界。初辨界義。景云。此中六種并據阿賴耶中十八界種因緣門中以釋于界。下釋立界為顯除三緣故。立界為顯因緣故。言因義種子義等。或就現行眼等前生后義故是因義。乃至任持義等。如說羅漢最后眼不能牽后故非界者。將知余時前能生后。并復名界。因義者。是因緣義。種子義者。如世間說親能生芽名為種子。本性義者。因緣是果本性。種姓義者。果從生處名為種姓。微細義者。因緣理深名為微細。由因果住。名任持義。亦可此就現行十八界體。前能生后名為因緣。此就增上緣以說因緣。以次文說十八界為顯因緣。十二處猶除三緣。問。若前生后是界義者。如十處亦言無間生后是其處義。羅漢后眼亦不名處。處之與界有何別耶。解云。體雖不殊而義恒異。如前眼生后眼。有種子義邊。是其界義。令后生長邊。是其處義。說據同時根塵生識邊有二義。如眼根色塵唯生眼識不生余識。是則眼色望彼眼識有種子義。就增上緣說名種子。如前眼生后眼亦據增上緣中以說種子。若同時根塵生長識邊即是處義。故下論云處是何義。諸心心所生長門義。二辨涅槃虛空名界所以。由證涅槃眾苦皆滅。故云持苦不生。是故涅槃立在法界。虛空無礙。持身往來。運動作用。又空為勝緣。持眼見用。故云持身眼等運動用義。三釋立界意。為顯因緣義立十八界。界名為正取十八界種。及顯根境受用義者。根即六根。境即六境。受用即六識違順苦樂等。四略辨界有六種。廣則無量。問十八界由誰分別者。約誰分別有幾種界。答略說由六種等者。約其六義分別諸界。眼等十八。體性是法。故名法界。有三乘性人所有無漏種子法界少分名為凈界。亦可約有無漏種性人所有法界。以皆勝妙并名凈界。即如所說十八界種無始本有名本性界。及住三乘種姓不住種姓亦成本有。涅槃種亦名本性界。以始熏成染凈界種于生死中得勝劣生者新熏生種。新熏無漏種名涅槃因性故名熏習界。已生界種滅入過去。名已與果。未生果種恒相續流。或滅過去。或流現在。名未與果界。其本性界熏習界中。勝軍護月護法分別三義。應思。五樂有色無色等。乃至無斷。十九門分別諸界。依前蘊中隨相建立。六明見聞等體。景云。約勝義道理。六根六識從緣生。念念不注滅。無有作用。云何能見乃至能知。約諸有為相續理中說有作用則眼等根于見聞等勝于可于彼立見等者。何以故。若有根識定生。或有識而根不定。根闕不闕俱可得故云根是勝立見者等。實義唯于見等說見者等。見聞等外無別見聞等之者。基云。言諸法自性眾緣生故剎那滅故無作用故者。初非自然生故見。次非常故得見。無作用法。作用法破吠世師等作用故。不能實見。言或有識流非眼等根若缺不缺俱可得者。謂根種彼損不能生現行識種。不被損其識種一切時流。而根或缺不缺。故知若有根種必生現有識種。生識自有識種。根種未必生根。又云。流者類如識具三種成就。根若缺者唯有種子成熟。其識流類。根缺不缺俱可得。故知有根識生。不由識有根有。測云。五識有三種。一種子成熟。二現行成熟。三自在成熟。故說無五根識流可得。若無現根。根唯有種。無余。二種中所依即是六根。根有次第。謂眼為先等。境界即六境。云有次第。謂色聲等。俱依是識。識俱依彼根境而生。隨根彼境。立有次第。于十八界中。依六根緣六境六識得生。故生六根次說六境后說六識。故云三種。所以者何下釋俱依義。六種中。先長行辨。后以頌攝。前中先約六因辨五根次第。后總明意根在后所以。前中一約所緣多少辨先后。謂眼所見多故先說。耳于所聞聲狹故次說等。二隨世俗事轉說彼次第。三約喜樂差別以辨次第。景云。謂隨諸佛菩薩喜樂。先說眼等。如經說云。耶謂眼耳鼻舌身及意。基云。情所喜樂立此次第。又情多喜樂眼見諸色等故。四約嚴飾辨。安繕那。是西國樂石名。其石作青黑色。其末堪莊眉眼。此方無此石。故存本也。五依作業習欲次第。謂先見身業。次聞語業。受段食時先嗅香氣。次嘗味。后覺觸等。六約業廣狹以辨。按俱舍有二次第。一取境次第。二依處次第。故彼頌云。前五境唯現。四境唯所造。余用遠速明。或隨處次第。廣釋如彼。下總明意根。在后如文。頌攝云二作果即第五六可。八明十八界能攝經中異名說義。謂或說六或六十二等。皆此中攝。六十二界如多界經。九問答辨。色界猶有鼻舌兩界則有二因。一為嚴身。二于此二仍未離欲。準藏論更有一因。謂起言說。十明上地得起下地尋伺。言答由有尋伺諸識種子隨逐無尋伺定故出定已現前者。景云。五識實不與彼尋伺相應。然與五識同緣意識必與尋伺相應。非彼三識有尋伺也。是故上地欲起下地三藏時必起下地意識同取色等。故解深密經云。一塵唯一識生。爾時有分別意識與彼五識共緣境生。故知五識同時意識必與尋伺相應。名有分別故。又上辨尋伺唯與憂喜相應。不言苦樂相應。將知五識定無尋伺。基云。此中有意識俱尋伺心為能引引生五識。非如小乘五識亦自有尋伺方生。由彼以對治道。或厭離已。除尋伺欲故。名性離欲。名無尋伺。有種由行故。亦無有失。此中應難。尋伺初禪系。二禪離欲由得生。苦根離欲說二禪。二禪之中由起苦。苦根逼迫不善果。二禪無苦根。尋伺發三識。所以上地有尋伺。十一明眼耳鼻各生二分。余但生一。準小論有二義。一為身端嚴。二為識明了。此中略一。十二明眼耳鼻識雖依二生而識體唯一。意謂若患一眼識即不明。故知一識依于二眼。又識非色。無方所引不成三分。此簡犢子上座等計二眼前后得生一識。十三明因果義。景云。此問即同經部師難。知如牛二角俱時而有。相望非因果。眼根眼識俱有亦爾。此中答意。識依眼生。非如種滅芽生。何以故。眼與眼識非正生因。是故俱時因果猶如燈光。問。大乘種子六義俱有。生法皆是同時。何以不引此理。而答乃言識依眼生非如種滅芽生等耶。答云。彌勒且順經部宗義。因前果后。如種滅芽辨生因果義。故云眼與眼識非正生因唯建立故。作此說。勝軍引此處文說眼與眼識同時非正生因。即立現在有二時用。如現種子在異相時生彼生相。現行諸法以現在法生即名為住。故住與生時節不別。法將欲滅衰故名異。是故一切因果相生皆約現在異相時為因。生相時果。而攝論云俱有者。因果同在現在故言俱有非同生相。西方不用此義。故彼破云。汝立異相時法與生相時法為一異。若一則無異相時。若異應有別法體。基云。此中言建立因。是增上緣。非正生因緣。增上緣因果何妨同時生。故下文云雖有自種無此依故識不應生。其正生因即不定。種生種異時故。前本地分五若同類異念生。非即此剎那。生現異類。又同時生。十四明生三界眼等諸界有無定不定義。先約欲界。雖聲有間斷。而約一期定有起義。次約上界。如文。下類結頌同有。景云。言界事善巧至嗢拖喃頌者。依此結文。前辨蘊善巧竟。合有一頌總結可知。文中何為無總結文。但頌五段中第五破執之文。謂五種姓不成等。言如界善巧至當知亦爾者。類釋大乘。文便故預類后說處善巧后總結文。基云。善巧末后。頌攝上文。界亦爾。備云。處善巧。初應作頌文而略不說。今準前文蘊善巧初嗢拖南曰。自性義差別。次第攝依止。后長行釋此六門等如蘊善巧。當知處善巧初亦應宣說嗢拖南頌。而略不說。云何眼處下。第三辨處善巧。于中有六。一出處體。景云。胎內第五時已去。名已得眼。未被損失未生無色。名為不舍。除羅漢眼。此已前于無間體非斷滅法。是眼處體。問。何故要取無間生后方是處。斷滅之眼及羅漢后眼斷滅之法不名處體。解云。如次文說生長門義是處義。前能生后無間相續。方順生長義。為此義故。羅漢后眼不名為處。余十一處準知。測云。眼有三義。一眼。二眼處。三眼觸處。一切現眼總名為眼。能生后眼方名眼處。是故羅漢后眼及欲色界命終生于無色界時最后眼等皆不名處。論云于無間體非斷滅法。意在于此。二總辨處觸處差別。答處如前說者。已得不舍于無間體非斷滅法。言觸處者謂與觸俱者。同時為根生長彼觸。或能無間引發諸觸等者。前念五根雖不與觸俱而能無間引后念觸。以隨順后觸亦名觸處。三引將眼對分別四句。景云。羅漢后眼。是斷滅之法。學人生無色時。亦是無間斷滅之法。又學現身當得涅槃。身在欲界被他打破眼根。爾時最后念眼。亦是無間斷滅之法。是眼非處。耳鼻等無間牽后。是處非眼。其眼相續。又異生生下二界命終生無色時。復有欲界異生被他打壞眼。及有學人身在欲界余生未盡亦打壞眼。如是等諸人最后所舍眼不名無間斷滅之法。有能生彼后時眼故并是俱句。準知界處二門攝法不盡。最后眼等非界故。基云。所以界中眼與非界但取羅漢最后念眼。今此處中眼而非處亦取生無色后念眼者。以界中取界種子故但說羅漢。今此處中據中現行故通說眼根滅盡后念。四辨處及觸處相對作句。即是順后句。問與前第二辨處觸處差別何異。解云。前者泛爾總辨。此中作句別分別之。然非無間斷滅之法者。簡阿羅漢最后眼等。彼第四句非觸處復非處故。若于色界乃至必定非處者。三藏云。此應是處非觸處。而名非處者。約生色界鼻舌二根。生無想天。眼等五根于一期中必定不能生心心所。故不名處。故次文說諸心心所生長門名為處義。測云。此文錯略。應言非觸處。五釋處義。初問答辨處。后廣分別及次第指同于界。前中。問二。一問處義。二問立處。答即有二。一答前問。六義名為處。略為三例。同時處義即居住處。二者前時。即生長門方便處。三通二時。即和合性所依止。言生長門義者。舊云輸門義是處義者非也。何以得知。若梵本云阿耶(名生長)特活羅(名門)此云生長門義。若說輸門義者。梵本應名波羅特活羅。二答后問。為欲三義故立處義。謂十二處中意是無間緣。五根是增上緣。六境是所緣故。六辨攝略名處。于中先辨攝異名處。后余門指界。前中。八勝處等。十二處中意法處攝。當時心王是意處。同時心處共起之法是法處。唯除無想處彼十處攝除香味。下云又處依上如界者。前界門中明攝異名界竟。即問答辨色界鼻界令所依端嚴故。又于此二未離欲故。又辨三根各生二為令依此端嚴故。今此處中應辨此義。指如界說。自下第四解緣起善巧。于中先略辨九門。后指前本地已說今不復現。前中。一辨緣生相唯法無人。景云。謂無主宰無有作者受者。受此破數論師執我為受者。亦破勝論師執我為作者及為受者。今明唯因能作唯果能受。無自作用者。破勝論師立有業句諸法起時有實業用。今明諸法無實作用。不得自在從因而生托眾緣轉者。此破自然計外道。一切諸法自然而有不從因生。今明從因記緣不得自在。知非自然。本無而有有已散滅者。此破計常。今明由此故無常。唯法所顯者。結初無主宰等。唯法能潤所潤者。結前。第二無自作用。唯由無明有行有。無實業用。墮在相續者。結前第三變。第四。基云。言無用作用者。謂自在天。或此法從緣生無自作用。余可解。二釋。于中。初辨名不同。因體為緣能起于果。故云因名緣起。由彼緣力果體得生。故云果名緣生。次就相生以辨緣起緣生之相。此無明隨眠不斷有故者。此釋因名緣起。彼無明纏有者。此名果名緣生。此無明纏生故彼諸行轉者。此就無明緣行以釋因名緣起果名緣生。如是諸行種子不斷諸行得生者。此就行種生行以釋緣起緣生。諸行生故得有識轉者。由行生已熏識故種。引彼識種令其增長。此文就行緣識釋緣起緣生。如是所余等者。例知如上。三辨假實。景云。有生死是假者。以無生法。即前行支由愛取潤建立名有。生老死但于來報分位法上假立生死。故立是假。泰測同云。生及老死是四相中三相之名。是分位假故。亦非實也。四明五相立緣起。先總舉征列。后次第別釋。前中。一者觀起六處是前除苦果。由迷此苦起無明等七。二者現起受支。由貪此受生愛取有三種生因故。是生因依處。三謂前七支。四謂愛取有。五謂未來二。如是十二相因而生展轉不絕。此中即說十二支為三分。一前七為引因。二次三為生因。三未來二支是前二引生二因之果。對法為四。如前七中即分能引所引。后五即分能生所生。別釋中云。謂于現法中名色為緣六入處生起者。于依處體。不斷不知至是名無明者。迷于六處故起無明。無明為緣起行乃至觸處。此解依處義也。此中已下結依處也。基測等云。此通舉一身名色六處為無明等引因依處。非時分也。無明觸受為眾苦生因依處。即約時分。觸受為愛取等生因依處也。眾苦生因依處。亦出體解義結之。眾苦引因者乃至老死苦者。由彼福等三業行支所熏。引彼行有五支種子而得增長。能引未來余身識等五支生老死果。是故下結。眾苦生因者謂受緣愛愛緣取取緣有等。出生因體即先所作下釋。有義。謂先造行支及識等種為煩惱潤。合果將現。故名為自。眾苦生起者謂有緣生生緣老死者。出眾苦之體。即識名色等乃至復得苦名者。五支種子昔在識中曾名引因。今時生果名生老死。然此種子同生死體異熟。亦受苦名。五料簡無明。于中先出正義。次破邪執。后結正義。執破執中。先總破二執。后別破二執。前中。非謂明無亦非邪智者。有說明無即是無明。便更別有無明之體。后說云邪智乖正即是無明。何處別有無明之體。故云也。就別破中。何以故者。外人問意。我立明無及以邪智為無明體正是道理。何以非我并言邪。下論主破之。先破明無。后破邪智。前中即顯六種過失。一三品不成失。景云。若彼明無是無明者。明無即是無性。無性之法無有三品。而佛結無明有上中下。故知無明非無明也。應立量云。汝立無明應無有體。無三品故。猶如兔角。備云。此量不順文義故今更立。汝執無明應無三品。無明性故。如兔角等。二現種無別失。謂若明無。明無即無有性。云何得有種及現行二種差別。由無性法于一切時其相相似。無有現行及種隨縛故。三諸心皆染失。謂答離無漏慧明是無明者。凡夫身中三性心皆至離慧明。是則三性心法皆應成染。以彼無明是染法故。四義不攝失。謂明無即無性。無性之法非有為非無為不能為染不能為凈。五慧明不起失。謂異生三性心法并是無明。無明相續無漏慧明必不得起。六圣者虛言失。謂不應說無明滅故明得生起。以無生法非起滅故。下破邪智。先征三門。后次第別破。先亦約俗智以破彼計。若除無漏明外凡夫所有三性智慧又是邪智。則無善惡無記性異。皆邪智故。故不應理。次約邪執性智以破彼計。自三難。一與見無別難。謂若唯染邪執智名邪智者。唯應五見名染性故。佛法道理。由無明力起五邪見。行相名異名執。五見即是無明不應道理。然彼五見不離無明。無明與見行相各別。故就染智名為無明違理。二圣教相違難。謂若無明與相無別者。世尊不應七隨眠中。于無明外別立見隨眠。七隨眠者。如俱舍說。一欲貪隨眠．二嗔．三貪．四慢．五無明．六見．七疑．三曾無說處難。知如文可知。下約煩惱相應邪智以破即有四失。一與見不俱失。二非為導首失。三性染不成失。謂亦可得說性染慧由相應染。不可得說非無明體成無明性。四倒非煩惱失。謂如諸余煩惱相應受想思等非煩惱性。不可得說由相應故今成煩惱。無明亦爾。不可得說非無明性今成云明。六釋其行。景云。此中辨行支業。明兩種三行。初明身行有二者。出入息風名為身行。息風有二義。一與報身為行。三定已下由有息風身注不死。二與身業為行。由風力故發動身業。故知身行若彼身業體是行支故名身行。二者身所作業亦名身行。由愚癡者行殺等時。先起隨身業風已。然后方起染污身業。次明語意。尋伺是發語思。名為語行。所發語業體是行支亦名為行。合彼二種總名語行。想行受及思。俱是心王之因。名為意行。意思正是行支體性。故名為行。基云。此中息風名為身行。眾身色由風故得相續。如狹死者出入息風不轉通所以名死。又有風為首令身業等轉此中二義。又解此但一緣。解云。入出息風名為行者。總舉風為導首。下釋所以。要由有風身業方轉故。七明界地。景云。如生欲界現所受身是生老死。即約此身受生者死收前十支并欲界攝。乃至生在悲想受生老死。約果收故。因并悲想攝。既爾無明下界者不發上界業其異生未離欲起未至定業。但由當地無明種子而發之。今準唯識論。下地無明能起上地行。故知彼釋違于論也。備云此有支望當生處判。即可當生處系。此唯有支一支。非十二緣起支起。八以三事攝十二支。云復次乃至皆事所攝者。此中行有二支是業心。行支中種及現行并是行支。識支自取識中本有名言識種為識支體。對法即說行支種子名識支者。以行支種住在識中同彼所依亦名為識。識支自性入名色中隨論者意取舍不定。又二業中乃至謂有者。初是引因中業。后是生因中業也。三煩惱中至謂愛取者。景備同云。乍見此文。似如同舊現在愛取發業。應有落謝過去名無明行。道理不然。無明發業名行。今被愛取潤故轉名為有。此即說潤名發。基又云。起之言生。能生有故。愛取亦名發起。非發業煩惱。余事所攝事中至觸緣愛者。此據五支名言種子望未來苦一向是因。又即五支觸受者。現在五支若取現行五果。即是過去十支為因感此生老死果于此現在生死中開為識差別。又現在果所攝五支乃至因所攝緣起者。景云。現在五支名果者。即是過去十因生老死果離為五支。未來二支名果者。即是現在十因之名果。測云。前識名色六處觸受先種子性曾得眾苦引因之名。故知非現在五支約種子說。今言現在果所攝五支及未來二支總名果所攝。故知現在五支亦現起異熟果攝總。二支說五支。即通現行種子。余亦如是。西方諸師云。現在五支正辨種子兼于現行。未來二支正辨現行兼說種子。九辨無能明生五法成五過患。于中初明生于五法。后明五種過患。前中舉數列名次第解釋。初出三際無知生疑。言若于內疑惑此誰所有者。此殺現在內身縱我所有。我為是誰。為是誰者。此疑現在內身為系屬誰。今此有情至當住何所者。疑現有情來往之處。當知此疑從現在中前后二際無知所生。二從內外等三愚生于四愛。初于現在內身生愛。次于未來內身生后有愛。次于現已得外境生喜貪俱行愛。于未來未得外境生彼彼喜樂愛。三業異熟俱愚能生非處住。魯達羅者。此翻暴惡。毗瑟笯舊云毗紐天。此翻約惑。能約作象馬等約惑世間。此一天皆是大自在天變化之身也。或云毗瑟。是婆籔仙人變化身也。世主天者。即大梵天。是諸眾生愚自業果之從彼天而生。故于彼天歸依敬信。四于三寶四諦不正通達愚達愚能竺諸見。五于因果及觸處愚能生增上慢。于中初明因及果愚生世間增上慢。此于非住天謂是正因名增上慢。次明觸處愚生于世增上慢。謂由道得沙門果時要達六觸處空必盡名色方得究竟。今彼外道不達謂達名增上慢。上來生五法。今有十九愚。即是前說合為七類。今總束生于五法即為五愚。如是已下明五過失。先牒結所生五種染。后明五得生五過失。一者自疑不決從他邪教投巖赴火現受多惱。中三文顯。第五由于自餓等非方便中起正方便增上慢故不得生天。乃至墮惡趣名為異果。由實無有通達。六處之智未得謂得生增上慢。故無無漏沙門之果也

瑜伽論記卷第十五(之下終)瑜伽論記卷第十六(之上)(論本第五十七)

　　　　釋遁倫集撰
論本第五十七

上來廣辨六種善巧中已說四訖。自下第五辨處非處善巧。文中有四。初結前生后。二開列四門。三依門辨釋。四指余不現。列四門中。一體者。了所知境因果相違不相違智。是處非處善巧之體。二辨顯現者。即是教起因緣。為欲顯示于染凈境正方便智無失壞故。說是處非處善巧。此二屬初。故云體顯現初。門是第三。差別第四。此二屬后。故云門差別后。就依門辨釋。即為四段。前二可解。第三解釋門中有三。初依成等四分別門義。次依四道理分別門義。第三合結。前中初開四門。后依門辨。于中初問答總說四門之意。為欲示現遍一切種差別門故者。為欲顯示遍于諸法是處非處差別門義故。今說此第三門義。后次第解釋四門。辨初門中云。謂依初成辨門彼所不攝余差別相者。景云。謂依初成辨門彼余三門所不攝義即說成辨名余差別。我今當說。且如眼根望彼聞聲嗅香等用不能成辨故名彼不攝。此返業也。除彼已外余見色事我今當說者。眼根能見成辨自事。在彼不能聞聲嗅香等外。故名余差別相。基云。謂唯初成辨門外所不攝者。今顯示令一切種差別皆攝盡也。即后三門是。言無處者。十方處或三界處。無位者。三世位。問曰。經說得自在位五根互用。云何此中說眼有四根用必無是處耶。有說此中約未自在位五根辨處非處。問。若爾得自在位四大互能作用。答。依如郭法師解自在位大亦互用。故知論主說大悲互用者此亦據未自在位而作是說。新羅興法師云。四大為色所依。色非明利。故雖至自在位而亦不互用。五根為心所依。心乃明利。若自在位五根承能依力。亦得互用。今尋諸說。基識樞要云。此根互用者有二異說。第一師云。實能緣諸境。第二師解云。一一根處遍有諸根。各自起用。非以一根得一切境。以諸根用各遍一切故名互用。不爾便成壞法相故。心王亦應有心所用而取別等。依第二說雖至自在位眼無四根用。地亦不作余三大用。善順此文。提然無妨。二辨合會門。有六復次。第二云粗分水火者。簡水中熱觸細火也。如火炭質粗火即不與水俱故也。第四五者。無處無位同一眼識種類二心王二受二相等俱時合會。又復無一眼識俱時有善不善苦樂合會。三辨證得門。有七復次。偏就四五第七標證得名。生半擇迦者。天生也。據實五種半擇迦皆不能生男女。然據勝者但舉天生半擇迦也。次辨現行門有七復次。并就現起法中辨處非處名現行門。不斷貪等至無有是處者。謂有漏時須伏貪故方起不凈觀等故。又成就念住無漏修也。次約四道理辨處非處。如文。第四辨差別門。將處非處善巧對緣起善巧辨其差別。以此二善巧義勢相涉。故對辨之。余則不爾。處非處善巧者境則寬。緣起狹之。下第六辨根善巧中。初結前生后。后開章解釋。于中。初有半頌開列四門。義者一辨根義。意者第二說根之意。建立者第三根廢立。廣分別為后者第四廣辨次第。二依門解釋。則為四段。第一解義增上義是根義者。婆沙亦云雖一切有為皆有增上。然勝者立根。如人主天主等。第二解說之意。為顯于彼彼事彼彼法最勝義者。即當說根教起因緣。如婆沙說。有一婆羅門名曰生名。先學根義。聞諸異說立根者多不能解了。往至佛所。問言瞿曇說根者多。汝今決定立有幾根。佛言生名。我雖有智不能于二十二根中增一減一。今釋佛經故作是說。為顯于彼彼事彼彼法最勝義。故說此二十二根。第三辨廢立中。初八復次正建立根。后以一頌結其八門。第一約六義建立根。如俱舍頌云。心所依此別。此住此雜染。此資糧此凈。由此量立根。心所依者。立眼等六根為六識所依故。此別者。此是第二立男女二根。由此二根故眾生別及以相別。此住者。是第三緣建立命根。于一期得住故。此雜染者。立五受根。此言受用。業果增上者。其憂非果。然得果已。亦于果位中起受用故。言受用果也。此資糧者。立信等五根。以是圣道資糧故。此凈者。立三無漏根相。此論與彼義亦相似。第二五義中。男女二根受隱淫境。故名受用隱境增上。第三五義中。六根多受用自身內。境男女二根受用他身名外門。五受通能受用外境內身。發生雜染對治雜染建立八根。第四六義中能令依止隨自在轉者。景云。今身自在立一意根故。今尋俱舍云自在隨行者。如經言心能導世間心能遍攝受如是心一法皆自在隨行。依止損害者。喜樂益身。憂苦損。舍通二。第五六義中。顯有情體立眼等六根。六根是有情。勝生方便立五根者。景云信等五根通漏無漏。有漏信等感人天勝生。無漏信等熏有漏業感五凈勝生。故今解但取有漏為感勝生。無漏信等互屬于三根。為趣證涅槃定勝方便。第六五義中。顯有情體立眼等六。同前顯諸有情資息增長立男女二根。前釋據生。此據增長。顯了有情壽漸損減立一命根。前據住歿于興盛時有喜樂。于衰損時有憂苦。舍通二時。前據受用境界。顯了有情功德過失義立八根者。景云。為顯信等是功德法。能治過失。故立八根。基云。謂三無漏信等五中是解脫分是功德。信等五是福分。有漏者是過失。又功德者謂八根。過失者謂八根所斷。第七二品中。依八施設句而建立也。依如是名為第一。謂中有體。種姓為第二。謂父母種姓即迦葉等種剎利等姓也。如是食苦樂為第三。謂依好飲食則受喜樂。依惡飲食則受憂苦等。如是壽為四。如是住為五。如是壽量為第六。以上依在家品施設。如是信乃至慧立信等五為第七。如是向果立后三無漏為第八施設。此依出家品。第八六義中。眼等六根能生諸過。起根防護。即由能防護立所防護六法為根。由是男女堪得出家證果。由有命故住世集善。由知五受起諸雜染正智而行。余文可知。次有一頌結八復次。隨境界轉等結初門。由顯者。結第二。及內門者。結第三。莊嚴結第四。二有情者。結第五第六。假說結第七。防護結第八。自下第四廣分別門。于中分二。初略以八門分別。后以六門復廣分別。前中先辨八門。后以頌結。前中第一作業門六番問答。最后三根趣證涅槃者。遠近通說。前二趣涅槃。后一正證涅槃為業。第二假實門。男女二根即于身根假立。命根于賴耶分位立。三無漏根以九根為體。故六假有

第三色心等分別門。文分為二。初約五法辨相攝。后舉假根以明所屬。前中眼等五根男女二根是色。意根及三無漏根中意是心。信等五并五受合有十全。及三無漏中除意。余是心所。命根是不相應行。皆是有為可知。第二文中。后三根是九根分位。謂意信等五三受者。如對法第九十根為未知當知根彼加憂根。此論以十五心見道為未知當知。此中無憂故九。彼以種解脫分善根以去即名初根。故十加憂。命根無所屬者。三藏云。故知命根不唯第八心王通同時五數上立。基云。今解不然。違顯揚文。又根本余勢分。如男女三無漏。皆取彼所依根一少分為體。似本色心。此依上假立不是所依相之分。故言無所屬。非謂通依五心所上立也。景師注云。命根即依賴耶意根建立而言無所屬者。此門通就果報色心分位假立。為此無所屬偏系屬。今尋唯識論。但依種子假立命根。不依現行。故知此文以非現行根所攝。故言無所屬。又解。命根非色心。故無所屬。第四善等三性門。初辨善性自有三義。一假實。總論有八。謂信等五及三無漏。二廢通談純。即信等五。三就通簡取。即六少分。謂意五受憂通善不善唯取善邊名少分。四受及意通三性唯取善邊名少分。次辨不善即六少分。同前后辨無記有二義。一廢雜談純。即七色命。二就通簡取。除憂四受及意。皆通三性。唯取無記名少分。第五有異熟等。七番問答。一辨有異熟。謂憂全及余四受信等五意少分。除無記無漏者故。三辨無異熟。謂七有色命及三無漏全。前八無記故后三無漏故。此約見道中為初根說信等五四受及意。除不善善有漏故。三辨有異熟助伴。人天勝報是圣道起時。令所依身漸漸增勝。由此相假故。熏種生凈居。及以無漏邊際定力延于業報。四辨異熟。一九少分者。謂命根全。七色意舍各取少分。七色取報除長養唯取本識。意舍除七識相應意舍名少分。如對法云。命根是自性無記。無相異熟是異熟無記。三藏云。此不相違。對法即約三性分別。命根于三性中自是其無記。故云自性無記。論體但是異熟無記。又解。對法就三性蘊法立眾同分。就眾同分住時分量立命根。故彼非唯異熟但名自性無記。今就三性五蘊立命根。中異熟法立命根強。故說命根唯是異熟。薩婆多宗立異熟色無有間斷。若異熟心許有間斷。今大乘宗無間色心但是異熟必須相續。是故意舍于異熟門唯取本識及相應舍。五辨有種子異熟一切皆有者。三藏云。謂在異熟識中持故。一切名異熟。又解。今據相續者名異熟。則一切種子皆相續故。皆名異熟。備景師云。以一切種子同阿賴耶名為異熟故。從異熟種生二十二根。皆名異熟生。此文則說無漏種子同所依識名為異熟。以無別體。故三無漏根名異熟生。今準唯識云。無漏種子功能轉增。假名異熟。六辨非異熟。謂十二全。則信等五三無漏及憂苦樂苦。九少分者。七色意舍如前所除者是。命根一向是異熟。七辨異熟生。一切種子皆名異熟。故所生諸根名異熟生。第六三界分別門中。欲界四者。謂男女憂苦。十五少分者。謂眼等五根通欲色界。命根通三界。信等五根及意舍通三界系及不系。喜樂二根通欲色界及不系。今唯取欲界者故言十五少分。色界十五少分者。前十五是。無色界八少分者。謂信等五意命根舍。不系。則三無漏根全。及信等五。喜樂舍意少分。其未知根亦通有漏。今據無漏者故總云三也。第七諸地多少門。文分有三。一約地。二無漏。三成熟多少。初云未至地十一者。景云謂信等五三無漏意喜舍。此乃總約欲界人作法。問準下問答亦有樂。何故不說。答。假故不說。泰云。除意取樂。順唯識論。問若未至有喜何故不立答可動故者。問意如初靜慮有喜則立五支。未至地中既有喜受。何故不立支耶。答意。未至有喜。猶為欲界亂風所動。故不立支。雖復立有。未知有何圣教。是故復問何故為證。答中引佛說也。言初門說未至地位者。謂離生喜樂滋潤其身是。周遍以下為后門是根本位。初唯潤其意俱。后方遍悅身等故。后勝前劣。既言喜樂明亦有樂。今取顯喜以隱顯相通舉唯取顯者。以理論之。此地亦有樂。以悅根故名樂也。初二靜慮有十八者。除男女憂苦。前言系法唯漏。此中說依地法通漏無漏。所以上下不同亦非有失。三四如次除喜樂。景云。初定未至同根本立喜。二定亦爾。三定未至立樂。四定未至立舍。下三無色十一者。謂信等五意命舍三無漏根。亦據多人作法。非想八者。謂信等五意命舍。此等但據現行。若據種子。凡圣通論。一切地中二十二根皆具可得。景云。問三無色地云何得有現行未知當知根耶。如下文說依四靜慮及初未至入于見道依九依定而盡諸漏。答曰此據見道已前依色界定起暖等善根。因此則入無色定心趣求見道。如是展轉入三空皆起此行名未知當知根。非謂三空能入根本見道名有未知根。問。若爾者。此人亦依非想起此觀行。是則非想應有未知根。何故不說。答。下三空地有余二無漏根故說有彼未知當知。非想無后二無漏根設有此行論家不說。又非想心闇昧故。不同下地能起此行。故不說有初無漏根。問。初無漏根通取前方便道有漏九根。于修位中亦許通取有漏方便道等九根為已知根不。于無學地立具知為問亦爾。解云。對法論云。從見道十六心已去。一切學道乃至金剛喻定。則前十根為已知根體。故知通取聞思修慧相應為已知根。故已知根通漏無漏。二乘無學有漏三慧亦立具知根。以對法說云何非學非無學。答未求解脫異生身中善染無記法。學人身中染無記法。無學身中無記法并無為法。并是非學非無學。故知無學身中有漏三慧及生得善并名無學是具知根。基云。非想約斷惑道故八。若游觀等通十一。然以空處十一證同對法。以解脫分善根皆名未知當知根。故十一與前違。此據遠方便。前文據見道十五心者。此根一文唯無漏一文通漏無漏。一文言色界系及不系。又文言唯不系。一文九根為性一文十根為性。有文言解脫分善根通非想故前文空處十一根性則是。其余文當會。今尋唯識第七云。前三無色有此根者。有勝見道傍修得故。或二乘位回趣大者。為證法空。地前亦起九地所攝生空無漏。彼皆并此根攝故。次約漏無漏等以辨諸根此總說七地通漏無漏非想地根中景云。非想諸根種類則無斷惑無漏。若約非想一身相續得有自地游觀無漏。則有二種言。又用煩惱解脫等者。此據羅漢離非想漏諸根解脫名為無漏。此義不遮。然依非想地心入于滅定。則彼九品厭心種子建立滅定。滅定是無漏。如六十二說。將知非想亦有游觀無漏。泰述二義。一云。若約種類自性解脫非想唯有漏。若約在解脫相續身中當言二種。一云。若約理觀種類非想則無故當言有漏。若約后智理觀相續當言二種。基師或云。種類謂當地無斷惑種類無漏也。又由煩惱解脫故名無漏者。謂后得智也。測引釋論二解。一云約正體種類非想唯有漏。約后得相續非想通無漏。一云。約出世種類正體后智。非想則無漏漏。約漏盡身相續中根。亦有無漏。下明成就多少。文分為三。初約欲界以辨成就多少。于中。初總辨欲界。次約五趣以辨。后就相續別辨。初云欲界一切者。此據多人或一人始終容可得有二十二根。備景師云。向下文勢。多約現行相續起者說名成就。次云那落迦乃至亦爾等者。此有四句。一者現種俱成句。八者景基同述二解。一云眼等五根命意及苦。此約六識為論。二云除苦取舍。此約第八作法。景云。三藏意存于初解。戒賢同此。基師亦言前解勝。舍受雖與第八俱。恒現行而為苦映奪。如五十一文故不取。又約六識作法故不取。今尋唯識第五說純苦處。意地戚受兩諍。一云當名為憂。二云唯名為苦。廣破前師引此文證余三定是一樂喜憂。前師若說彼文。唯說容受。即應不說定成意根。彼六客識有時無故。又如何說定成八根。若謂五識不相續故說憂為第八者。死生悶絕寧有憂根。有執苦根為第八者。亦同此破。設執一形為第八者。理亦不然。形不定故。彼惡業招容無形故。彼由惡業令五根門恒受苦故定成眼等。由斯第八定是七八識舍。如極樂意悅名樂。如是極苦處意迫名苦。依彼釋此舍為第八。二者種現定不定句。除二種三。一三無漏。二謂三受。此中泰師等云取喜樂舍。備云取憂喜樂。今同備師。順唯識論。所余則是信等五及男女苦。基云。此句是種現俱不定也。謂男女二根現行有無不定。若種子亦不定。如文無根。根種亦被損。故不在現行不成種。一向有中攝信五亦爾。如邪見者損伏善種。亦名不成種。此是約三種成熟中文。故不在現行不成種。決定有中于中不取苦者。已說在種現俱成中攝故。今則不然。信等五根及男女雖被損伏。而種體有故。名定成種。若在悶絕位。苦根間斷。故現不成而種定有。三者現定無種不定句。則三無漏根。泰云。以此證知初地已上所有菩薩不受地獄真實報身。以斷惡趣業無明故。唯化身往。勝軍解般涅槃者。無重障故。無漏種子有可生義所以成就。護月云。由有法爾無漏種子故。名為成熟戒賢等說約法爾種同第二解。據新熏同第一解。四者現定無種定有句。三則憂喜樂。景師等云。應言余二。謂喜樂二。地獄不起。種子成熟。詳勘梵本。今不依此說。若鬼畜雜受苦樂處。后三亦現成。成謂憂喜樂。準上下文。未見有說地獄雜受苦樂之處。下就相續別辨。則有六對十六問答。一缺根具根對。缺根除五者。謂除男女三無漏。若缺男女定缺三無漏。故此約現行不起名五種。二丈夫非丈夫對。半擇除五者。亦除男女三無漏。景云。自有半擇迦亦成男女根。以不恒起名半擇迦。今據全無男女二根者為論。故言除五。若二形及以無形不得入圣。不成無漏根故。泰云。前約無生男女故除三無漏及以二形。后約生已后無二形故與前有異。若得圣已后有失根。若先損失不得入圣。若已得決擇分然后失根者亦得入圣。義同小乘。基云。此中更無文。故知缺男女根不得入圣。又若作如小乘無妨。男女互相無。二形無三無漏。三斷善不斷對。善不起后八。四異生圣者對。異生不起無漏三根。一切圣人通名見諦。故有一切。五學無學對。有學除具知二十一。無學除初二無漏并憂。故十九。六四向四果對。預流向有二十。除后二無漏。預流果二十。除初后二無漏。一來向及果并不還向亦容有二十。若超越中二果向。除后二無漏。若次第向。則除初后二無漏。不還果有十九。又除憂羅漢向亦爾。羅漢果有十九。除前二無漏及憂。第二約色界辨有十八者。除男女憂苦。景云。色界圣人雖不成就無漏未知根。然有暖等有漏未知根色界系故。今解色界回心入大圣者。亦初起法空見道。故有無漏未知根。斯有何過。第三約無色辨有十一者。謂信等五意命者舍及三無漏。問曰。無色不入見道。云何得有未知根耶。備云。無色圣人起有漏心。重觀入圣方便。則是觀本所作義。當未知根言有十一道理。應非如阿羅漢觀苦集等所作義。泰云。若凡得決擇分未能入圣離欲生無色。后必起通達分。故成十一。第八死生得舍門。于中先明欲界死生得舍。后明上界得舍。泛論死生得舍。三界各有三種。合九也。今談四時。略不論余。就欲界中。初問后答。答中先約有漏根以辨得舍。后明不說無漏根之所以。前中先辨色根得舍。后辨無色根得舍。前中先總標說。后別辨得舍。于中初缺具以辨四句。后約勝劣以辨四句。前明缺根具根皆通善趣惡趣。后明勝劣。即當善趣根勝。惡趣根為劣。若善趣死。生惡趣。舍勝得劣等。又解。前約異熟根。后約長養根。次辨無色根得舍中。先辨異熟根意根命根。還約善趣是勝。惡趣是劣。以明得舍。若諸受根。人天有勝善喜樂。惡趣有劣憂苦。死此生彼。故有得舍劣取勝。隨所應。后辨等流根。謂曾習善法信等五者。雖復經生。但有增進。無有舍勝得劣。除起斷善耶方便時。方有舍勝得劣。下明不說無漏根之所以。與生死相違。無有命終受生得舍之義。故此不說。上辨欲界死生得舍竟。下明上界得舍。文分為二。初明有漏根死生得舍。后明無漏根。前中初辨色生。第二類解。上地更有何根不舍。上地復有何根不得。而言容舍下地一切容得上地一切耶。解云。凡舍舍有若在欲界先無男女眼耳等根。今生上則無所舍。故言容舍下地一切。凡得上地諸根。有者可得。無者不得。如生第三靜慮無喜可得生。第四定無樂可得故。言生上容得一切。下明無漏根。文二。初辨證果方便得不由死生。后辨得二果。一者等流轉盛。二者助感異熟。自下一頌結其八門。業是第一。實有第二。色等第三。善等第四。異熟第五。若男第六。若諸地第七。及死生得舍為第八。復有一釋。若男若地合頌六七兩門為第六節。此釋意言。前辨八門則為七段。其第六段名界地分別門。分之為二。初明界地后明成就。上來廣分別有二中。初以八門分別竟在于前次約六門復廣分別。先辨六門后以頌結。六門者何。一義。二依處。三證得。四攝。五食。六諸句。前中有十七門。一有境無境門。泰基同云。教理相對。教能詮理。理名為義。根境相對。根能取境。故境名義。二十一根各有義。除命根。二助伴門。景云。七色根。藉于色等非色為助伴方能取境。余有緣根具藉。道理意識相應心及心所是根性者。但依末那不依色根。此中總說故言余有義根。基云。七色獨。不能于義轉。與非色為伴方能取境。余十四根色非色為伴。今尋前明十八界中一及一少分是獨能取非助伴能取者則是意識。意識心所不依五根故。名獨能取。今此文中何故說余有義根色非色為助伴。解云。言總意別。又解。前文約同境義說為助伴。故意識名獨。今此文中約相藉義說助伴。故諸有以根通藉色非色為伴。問。七色根亦依扶根四塵。何故但說于非色助伴義轉耶。解云。今就二十二根內以辨其義扶根塵非根所攝。何相關類。三別辨所取義門。有十二句。男女根義因欲貪相應則觸所攝者。謂由身識欲貪相應故。則觸塵為義。五受根隨眼等六根起。則以塵為境。信根義應得應舍者。應得善應舍惡也。精進于二種者。則應得應舍也。定根義止觀者。則取定慧所緣為義。亦可則緣定慧為義。慧根義所知真實者。景注云。緣理真實計亦緣事。今附明緣理名知真實。未知根義乃至則五根義是此義者。此文則說發心種解脫分等一切方便。所有道分善根。總是未知根體。則緣信等五根之境。瑜伽第七亦同此說。基云。此中說未知根體通漏無漏。則三界系及不系。四有色無色門。有色為義。謂七色余除命根。十四根以色非色為義。問苦根云何緣色無色耶。景師等解。憂攝入苦。故云苦根。通緣無色。又解。苦根自證分緣自見分。說緣無色。泰同后說。今準唯識護法正義。純苦處意地有苦。何妨苦根亦緣無色。但微劣故。不緣過未。命根非有色非無色。非有色非無色為義者。有釋。命根非色非心。則以非色心為自根義。分位假故。又可以非色非心為他境義。非能緣故。景云。此命根是假法故。體非有色無色。亦不以色無色為境。五有見無見門。一切非有見者。景云。此當小乘可見不可見門。今言有見者。眼根是見色塵為境。能有他見。故名有見。又說塵言有顯。以諸色中色塵一種最是粗顯。故名有顯。亦名有現。色塵現影。故名有現。余不爾。不名有現。今就此義故言一切非有見。以二十二根并非有見法故云也。一有色以有見為義者。眼根有色則以有見色塵為義。及余非有色一分者。謂眼識及意識相應信等五五受根意及三無漏中亦有一分緣有見色。基又云。此言有見者。正梵本也。言可見者。非梵本。云亦可名有現。現者則可相示現。在此彼故。如能現影。如水鏡中影像。此唯色名有現。梵本有見現二釋。然以現字俗本無玉。命故為見字。六有對無對門。言及余無色無對一分者。謂五識相應根。意識一分相應諸根緣有對此中約障礙有對而作是說。七漏無漏門。七色是有漏。取有漏境。信等五意喜舍未知。此十通漏無漏。亦緣漏無漏境。苦根若住。其性從漏生。生漏故與漏相應故。性是有漏。據在無學離漏身起。亦名無漏。又為無漏導。故名無漏。苦根在五識唯緣五塵。故以有漏為義。憂根不在離漏身起。故唯有漏。通緣四諦。故以漏無漏為境。后二無漏根唯無漏。通以有漏無漏為義。未知當知根遠沙門果者。在見道已前。近者在見道十五心。問。前三界門中苦根唯欲界系。何故此中通無漏。解云。前約自性。今就相續。故無違。八有為無為門。七色及苦取有為境性。余十三根緣有為無為除命根。九有諍等門。十三世門。景云。若有色根及苦根在過去非過去為義者。此據根在現在緣于過去。今流過去名過去根。以過去為義。彼有色根及以苦根在現在時不緣過去。今入過去故。不得言過去以過去為義。余有義根能三世緣。當此所說過去現在為義。則如所說一分者。若意根等在現在時緣彼未來當起之事。根流過去境流至現。則名過去現在為義。當知此過去以來為義者。在現在時緣未來事。根流過去境在未來不起。則名過去以未來為義。言又則此在現在以過去為義者。又如現在一念意根緣過未境。根入過去當境不起。則名過去。緣過去緣未來。現在現在為義有色苦并前說一分者。謂七色苦余意根等。體在現在一分以現在為義。又此一分在未來以過未現為義者。又一分意根等在未來。當起緣于三世。若諸色根在未來非未為義苦根亦爾者。色根設起現在。不緣未來。故在未來不以未來為義。基云。苦根及有色七根在過去非過去為義者。三藏說此八根在未來過去。皆當世有義境。然言無者。且如八根現在緣境。此根在現在境入過去。此根第二念次境后亦入過去時名過去。非過去為義。然現在同緣者同入過去。過去亦緣過去。今解者。且如無色根在現在現在通緣三世。過未世義說各緣三世境。苦根等八現在中唯緣現在故。假說漏過去時。勢力羸故。在未來等。故不說緣當世。如前釋。何故根境同在現在。得緣根在現在境入過去耶。述曰。現在色塵先入過去。未來眼根入現在。現在眼根入過去已。不能緣過去。又現在無識之根與色俱入過去。不能緣過去境。十一三界系門。欲界系欲界系為義四者。男女憂苦。問前言苦通漏無漏。云何此言唯欲界系耶。解云。前約在離漏身起故名無漏。今從實義唯欲界系。問。前說憂根漏無緣。今云何言唯緣欲系法耶。景備同云。且據一分名緣欲境。理實通緣漏無漏境。泰基同云。從多為語。又以影像相分從見分是欲界故。余言通緣三界不系者。此據本質為論無相違也。二欲色欲為義者。鼻舌二根通二界系。以香味唯欲界故。三欲色界系義亦爾者。眼耳身三。二欲色界系及不系以三界系及不系為義者。謂喜樂。七三界系不系義亦爾者。謂信等五意舍。一色系不系一切為義者。謂未知根。景云。前言從善法故欲已去于一切方便道悉是未知根體者。通取遠近方便。今者近取順決擇已去。故言色系及不系。問曰若爾暖等唯色界系耶。泰述兩釋。一云四善根亦通無色。一云唯色界系。前言初根在無色界者。據遠善法欲色也。十二三性門。八唯善三性為義者。信等五三無漏。五通三性三性為義者。除憂取四受及意。一善不善緣三性者。是憂根。五無記無記為義者。男女鼻舌身。二無記緣三性者。眼耳。基云。此據表業假者。十三三學門。九通三學以三學為義者。謂信等五喜樂舍七俱非緣亦爾者。謂七色根。一通三種俱非緣者是苦根。前據本性故言唯欲系欲系緣。今就三位故通三種緣。彼俱非以空無漏觀所引故言通也。憂非空觀引生故不例。一學俱非以三為義者。是憂根。問。前說憂根唯欲系今言通耶。景師會云。學義則通漏與無漏但是善法進修并名為學。基云。前文意未知根是九根分故憂唯欲系。今此文意如對法。初二無漏根為體。取十根。故憂通。二緣三。初二無漏是學以三種為義。俱知是無學以三種為義。十四三斷門。十四一分見所斷一分修所斷者。除八善根。余十四根中七色及命。若惡趣根是見斷。善趣根是修斷。五受及意根。若是惡趣因或是惡趣果是見斷。若是善趣因或是善趣果是修斷。十二乃至謂十四中六者五受及意。及余六者信等五及未知根。前六中若惡趣苦根是見斷善趣苦根是修斷。無學身中苦是不斷。若不善憂根與見惑相應是見斷。與修惑相應及善憂根是修斷。喜樂舍及意根與見惑相應是見斷。與修惑相應是修斷。無漏是不斷。余六有漏修斷。無漏是不斷故。問云。何憂根通非斷耶。景云。憂根如對法說。即是未知當知根及已知根。已知根體從彼二根中無漏根生。亦名非斷。泰師等云。有學憂根是道分故。相從非斷。備云。五受根中四是非斷故。以小從多。說憂無斷。實非斷無斷。基云。前六者謂四受除憂。并意命。命根在無學身如苦根故。或如來無漏故。若爾。無學身五根如何通。余二非斷者。則后二無漏。景云。道理已知根既有憂根為體。應通修斷及不斷。以從多故總名不斷。基云。此中約取九根為體故唯言不斷。此文證三惡趣善法非見道斷。后六唯修及不斷故。無色諸根三種為義者。如何苦根緣無斷耶。泰基述兩解。一說。若別說者。苦根唯以修斷為境。總相說故。云緣三種。一說據自證分亦緣無斷。故無相違。新羅國法師云。如羅漢等。苦根相應眼識。緣佛化身般涅槃時相故。言緣無斷。十五染凈舍門。景云。除善性根無間染污及無記根。并于前境有所滯著。于境雜染是所舍故。言于義雜染舍所顯。善根于境而無滯著。則是清凈能舍對治故。言于義清凈舍所顯。基云。舍謂舍根。諸善性根外。余根能生雜染舍根。則除八善根外前五受善等一分。并是善一分則是清凈舍所顯。此約為所緣義能生雜染舍等也。十六倒無倒門。景云。顛倒義六根者。謂五受及意于境生染。名顛倒義。彼境界義是苦不凈。不應貪處生貪。不應嗔生嗔等。名顛倒義。七色根與顛倒為所依根。五受及意根若染是顛倒。得與無記非倒故。名六少分。七色根生煩惱強名顛倒。依五受及意根染者是顛倒。性凈者非倒。故言六少分。基云。六根是顛倒義。謂五受及意。何不言一分也。又言六根者。謂眼等六根。此據于境起顛倒周盡故也。倒自性六少分。則是五受及意。故知取眼根等六為顛倒義勝。信等八能治也。雖作是說。而說眼等色根為倒所依。故取意及五受為顛倒義者善。十七觀過門。先標三階。景師等云。或八者信等五三無漏。此就假實通論。或五者。信等五。或一者。是意根。就實出體為此別明。并于境界起厭離觀。備師等云。或五者。五受根亦于前境起厭。問。苦根五識一念一續。云何于境有厭離耶。解云。厭離段食作不凈觀者。以于意識觀行成。設人五識對境亦厭。是故五受亦能觀境過失。基又云。或一者。謂慧能正對治也。下對難釋通。先設難。四德者。謂常樂我凈。一堅住德者。外道妄計百年內常。若正將護身心。或過百年。二勢力德者。外道計內外法能生于樂體。觀現清凈。即計樂凈。三轉變德者。即計我自在。我能牽引我所受用物。于中修治。治已受用。用已棄舍。顯自在義。四可樂德者。于種境生樂著故。下答中言又于老病死等至離第三德者。汝計自在牽引我所修治受用所作未成。即為老病死等損害。不隨所欲現可得故。知汝說無轉變德。第二辨依處中有三。初明二十二根為業用依處。次引經解二十二根。后解依處之義。前中眼根與見色用以為依處余根各與取自境以為依處男女二根與習欲為依處命根乃至死有為前時有之所依處者。景疏云。欲明命根。與四有為依是其業用。業有四種。一者中有。受生方便。二者生有。初得諸起一念蘊生。三前時有。從初受生第二念后。除命終位。中間諸蘊。名前時有。在死有前故。亦名本有。本業所種故。長時相續故。四者死有。臨終一念同時五蘊。論本傍注云。文中從后向前說也。有釋。此中生有與本有為依處。本有與死有為依處。死有與中有為依處。以前時有即中有故。五受根中喜樂舍可意境愛等所依。苦憂于不可意境等所依。舍通二種。未知欲知根證第二第三果依處者。此據超越人。已知根乃至金剛喻定無學果證之依處者。與其修道為依及能牽無學果故。具知根至之所依處者。景云。與彼金剛無間道斷惑滅無為作證為依。及證現法樂住所依永斷之所依處。今解。此有三句。一句金剛定無間涅槃滅作證為依。二與現法樂住為依。三與能入無余滅為依。次第二引經解中。先引十種經以解十九根。后辨三無漏根更無別解。就初經中。有十二句辨色根景云。此身有色。是初句說色共相。粗滓所成者。是第二句說彼自相。次有三句說彼因相。謂四大所造者。是依因。父母不凈等者。是生因。種種飲食等。是增長因。次有三句說轉變相。由寒所作常假[雨/復]蔽。由勢所作常假沐浴。勞倦所作常假按摩。后有四句說變壞相。初二句活位逼損。謂斷截破壞。后二句死后所作。謂散滅。或由打碎故散滅。或由自然散滅。注云。初二句者斷截。后二句者破壞散滅。基云。初二者斷截破壞。后二即他故散滅自然散滅二也。又散為一。滅為二。第二辨意根中。據遍緣前際無始時事以釋遠行。以時遠故。境廣故。若薩婆多引此頌證現唯一意識無二并生。經部亦引此頌證一心王更無別數。今大乘中雖許八識同一時生。于一識中無二并起。則破大眾部師在胎有二意識。故言諸心相續一一轉故。又心義屬阿賴耶。在染唯一。在凈唯一。一類相續故。言諸心相續一一轉。故名獨行。又破吠世師義。我為主宰營御于心而行境界。故云無主宰。故云獨行。第三辨男女根中。一身舞。二語歌。三面門笑。四眼目舒悅睇。此四游戲時縛。五妍容美顏。六軟滑妙觸。七恭事只奉。八童分成禮。此四于受用時縛。第四辨命根中。有五句等。余有命者住。故名為住。由彼命根增上勢力蘊相續轉。故名為持。第五辨五受中。景云。喜樂平隱于身無損名平正受。此即自相共相。謂能領納依止相者。謂此受能攝益依止相故。依止即身也。基云。自相者。唯喜受。唯在意故。共相者。樂受。通在六識故。依止相者。是正能攝益依止身故。自相共相即出平正受體。依止相者。即顯受所攝也。今依前釋不平正。是憂苦自相等取余二相也。俱非是舍。第六辨信根中。舉經三句以問。凈信堅固是初句。根生建立第二句。一切世間至無有如法能引奪者是第三句。下彌勒釋經。答依信根說者。總標說意。此顯其信于聞思修者。謂屬前根生建立。謂凈信能與聞為根生其思。建立修慧。此釋第二句。勝解堅固義者。卻釋初句。又此堅固乃至何況凡流者。釋第三句。智者即上沙門。沙門多修學智。生者是婆羅門生上族。主者即上天魔為欲界主。凈謂梵。即梵王也。最后是總句。兼上諸句。謂堅固隨信解方便。顯示諸勝善法智生等不能動之。此謂約無漏信說故名不動。即不壞信也。又堅固義已下重釋也。謂其信深固由世間善等者此舉加行智相應凈信。與無分別智為根本。故凈信深固。又由出世等者。此信與無分別智相應。故名建立。總釋后二句。前釋后釋俱通漏無漏。然建立稍別。前根生建立屬聞思修。后釋根生建立謂有漏信生無漏信等。又解。凈信深固是聞慧相應信。根生建立是思相應建立修相應信。即以聞思修屬上諸句當知最初是標句。謂凈信堅固。后二是釋句者。謂根生建立一切世間等釋初句。第七辨精進根。頌中初句明被甲方便二精進。第二句明不下無動二。下之半頌。同顯無足。第八辨念根。有七種。一念二等念。三隨念。四別念。五不妄念。六心念記無失。七無妄念法。廣辨如第四分。第九辨定根差別。謂九種心住。第十辨慧根差別。謂四種慧行。下辨所余根差別義不復可得。謂后三無漏但是假名也。實體即是信等。故不別說。下第三解其依處之義。分之有五。初約四念住以辨依處。七色根處立身念住。此立境與智為依處住。五受根立受念住。意根立心念住。信等八及命根立法念住。二約四諦。辨景云。九根苦諦依者。即九根生死。依七色意與命。五受根為集諦依者。以受增煩惱故。一切根為滅諦依者。二十二中若是染者。是所斷故為滅所依。若是凈者。是能治故為滅所依。后八為道諦依。可解。基云。苦諦勝依九者。謂七色及命舍。集五。謂五受果雜染本故。滅諦一切染者斷得凈者證得。道八可知。又解。苦諦取舍根。苦集諦中除舍取意。若苦諦中不取舍受取意根者。即集諦取舍根。三約三業辨。此中善惡相對以辨。略不說無記。景云。善思所思九者。信等五三無漏根及意。亦可取信等五根意喜樂以通無漏能善思量故。善說所記十者。于前九上加憂根。以善憂根能起說故善作所作十六者。除五受根及命根余十六根。問。男女二根云何名善作所作。答以有男女根故。能斷惡修善。三無漏根雖在于定。然是出要法故亦名作所作。惡思所思者。唯取不善憂喜舍意。以在意地相續思量。故除苦樂。惡說所說亦爾。惡作所作有十三根。謂七色五受意根。除命根及八善根。泰云。惡思唯依憂苦意根。惡說通喜故依四根。四根惡作更加眼等五根及以命根故依十根。基云。善說十者。謂信等五三無漏及意舍。善作十六者。除男女憂苦命意。惡思所思六。謂五受意。取染分故。或五除舍。說亦同取。亦翻善來故。又解。善作十六者。謂眼等五意命信等五喜樂舍憂。或惡思者二唯依憂苦舍根。惡說謂加喜樂根。惡作加眼等五及命根故十也。或并取男女即十二。四約惑業辨故。景云。九根最勝惑業依者。謂七色根意根及命根。此九根是生死依故。由迷生死起諸惑業。五根起煩惱業者。五受根。基云。九者即七色及苦憂。依五受而起煩惱業。八斷煩惱。五約吉祥事辨。于中有二。初明依處。后別辨吉祥差別。景云。除二者。除苦樂二根。以欲界苦樂在于五識不能領納一切世出世間吉祥之事。亦可除男女二根。不能領受善吉祥故。敗壞十一者。謂眼等五根五受根及意根。基云。除二者謂憂苦。敗壞十一者。謂七色憂苦及意命。如世尊已下別辨吉祥差別。于中分三。初引圣教列其五種作吉祥法。次別釋五法。后總結五力生五吉祥。就別釋中。初解忍辱由三種行可知。分別有十。基等云。初三。緣三世。次二。謂愛我怨家故饒益。增我知識故損害。總前所說。為第六怨家欲起方便成害。亦忍彼方便。是怨害因。為第七。又解。一切怨害忍者。謂但逢怨即忍。一切因忍者。謂怨起因欲害起忍也。受教為第八。受他教忍故。自思擇能忍為第九。生修忍性自怨害忍為第十。或有人受教成害命忍。名受教怨害忍。或他善思擇來欲害我。名擇力忍。自性者本性能為害也。又一切怨因害忍者。謂以怨害為因。又有諸欲忍事中皆能忍。受教以下。三如次配聞思修慧相應忍也。二解柔和。此與忍何別。耐他違害。名為忍辱。不違損他。名作柔和。如文可知。三解觀人而舍。先辨觀人二時差別。后明舍。前中攝受時五可解。處置五者。一堪事業者。置營種等事。堪思者。令其學問。堪和業者。令和諍訟。堪護身財者。令守財物。堪處法業者。令行法施。就明舍中。隨宜舍者。隨四時宜而行慧舍。最勝舍者。謂法施也。舍相舍具名舍者。三藏云。相者體也。即無貪相應思。具者如上列者。基云。舍相即是第五最勝舍。舍己身故。具者上四資財故。又更有解。隨宜舍名舍相。余名舍具。四解賢善行。無顛倒違負者。謂詐取他物執為己有名為顛倒。今無此文也。五解不放逸。修諸善法有因有果。因果相屬俱名修善相。防護不善心亦有因果。因果相屬俱名防護不善心。俱應為彼因果相也。下結前五種。總有五力生五吉祥。前四種力總能生起四種吉祥。不別配屬。第五一力能生第五。基云別配亦得。感得第三辨證得中。分為十三段。初明為緣感得先煩惱業。感得八者。七色根及命根。名色為緣。答一者。謂意根。景云。意根是識與名色互為緣故。基云。六處第六故。觸為緣有五者。謂五受根。從觸生受故。策勵為緣八者。信等五三無漏根。二明防護。調上名防護。八者景云。七色及意根。以生過故。應防護之。基云。七色及命。應防。應調一者。謂意根。應寂止五者。五受根能增煩惱。故應寂止。自調調他八者。信等五及三無漏。三明舍棄斷退。舍謂同界地根當地死生。前滅后生。棄謂謂異地死生。余滅余生。斷謂斷除上煩惱系縛。退謂世間興盛若定退失若生退失。四明三乘根別。二乘俱學內明。余不善巧。故名一分任持。悲罥索者。罥不離生死。如馬被罥。五明依未至得果時起初定喜。景云。此非據超越證第三果故作是說。還同小論次第人取不還果。第九解脫道為論。問。何故不問答辨得起樂以不。解云。初二靜慮喜樂一但是一喜。令心悅邊名喜。令身悅邊義說為樂。然以喜是根本。論家偏說得起不起之相。泰云。克實應說樂。但為別地故不說樂。樂在第三定故。又云。以二因故得起喜根。一由利根。二由多善資。利根慧脫無多善本。故不能起。鈍根俱脫雖多善本。而根鈍故。初得果時不得起喜。得果已后。別修九定。六明入八定。景云。八根入初靜慮者。未至地中喜舍互起為二。又加意根信等五根名八根入。以上文說依未至定取第三果。第九解脫。利人得起根本地喜。鈍人不能。若要取根本地喜名八根者。鈍人第九解脫道時不起根本地喜。應許此人七根得入初定。文說下三靜慮皆八根入。無有進退。明知八根并取方便地根。初二靜慮方便地中有喜。第三方便地中有樂除喜。亦有八根入根本。第四已上根本方便唯有一舍。七根能入亦可下三定中明八根入。喜之與樂取根本地。第九解脫雖有鈍人不起根本地喜樂。約能起者為論故說八根。后解為勝。以下文說取預流果或一或八者。信等五意舍及未至知。若依未至地具取八根。即應取預流果亦用八根。何加未知根方有八耶。泰云。初定方便有舍。根本有喜。信等五意方便根本并有。故言八根入。雖有樂根。微故不說。后三無漏根。圣者能入凡夫不能入。故云一分能入一分不能也。備云。大乘道理初二禪有其喜樂受。然今為諸受別地。樂受在三禪。所以初二禪中不說樂受入也。言第三亦八然非即彼者。除喜樂取。樂余者如前。后之五地七根能入者。謂信等五根意舍。后三不定。準前可知。七明得四果。得預流果或一者。謂未知根。此據總也。或八者。即信等五意舍及未知根。總別合說也。或二或九得一來果者。若次第人依已知根得。若超越人依未知根得。故言或二。二上加行信等五根及意舍。是故成九。問。未離欲圣人常有憂根為道所依。何故不說憂根得初二果耶。論自釋云。雖道所依非道攝故不取。又問。未至定既有喜根。初二果體既依未至定得何以不取喜根得耶。故論釋云。非堅住故。若通取者當增其數者。預流八根加喜九。一來加喜十。得不還果或十一者。信等五善樂舍意并未知當知已知。此兼通超越次第論故。或二者。謂未知當知已知假根超越次第別也。合論故二。得羅漢果或一者。唯據總根。謂已知根。即金剛心最后學道。或十者總別合論。謂信等五喜樂舍意及已知根。此中得果據無間道。不同迦延通取解脫道。今此得果。但取無間。故知前說入定但取能入。不取所入。又解。得果但取能得。入定通取能所。各據一義。影略互顯。八釋經中憂根四義。先釋四義。后約圣人辨具不具。九明舍根義。先明舍于受根。后明舍無漏根。依一性舍舍種性舍者。依與定俱。舍散心舍。無所依舍為依止故舍。依一性舍者。依緣無想界之無漏舍。舍有漏定舍也。基云。無色界舍唯緣法塵。名一性舍。色界境多。名種種舍。緣無心。名無所依舍。緣有心。名一性舍。今緣空心舍。舍緣有心舍也。得初果時舍未知根有六義。亦滅者無常滅故。亦舍者得果舍向故。非起者更不現起故。而棄者永已舍故。非斷者非道所斷故。非退者已證擇滅故。已知根六義。準之可知。略不說。中二果舍。景云。此說依第十六心已知根得預流果時。舍前十五心未知根。據實得果即在真見道斷見惑盡爾時得果。以真見道無相難知。故在相見道第十六心判立初果。越證中二亦在此時。問。得初果時舍未知根。為舍現行為舍種子。答有二說。一云舍于種子。二云但舍現行種子猶在。若定性二乘入無余時。隨于本識一時俱舍。若不定性向大乘人劣無漏種。及十地中諸地界劣無漏種。金剛心時隨于本識一時俱舍。所有諸佛功德勝無漏種與圓鏡智一時俱生。十明練根證得。初明練根人。次明證得。后明轉根所以。前中通學無學。前五種姓皆為練根。除獨覺菩薩。以利根故。但顯揚云。堪逢唯進者。約度鈍根。故作是說。又對法說菩薩練根者。約自乘中三品轉增為語故。不違此文。次明證得。若預流練根亦證一來果者。泰師等云。初果欲轉根時。作意求利根。復求一來果者。能斷六品惑時。得一來果。堪達見至。亦無間道雙斷根果事性障故。若別斷時招果別。二障別斷。問。根障無知。為有九品為當無耶。若有九品者。性障六品根障六品無間斷其義可爾。根障后三品以何無間斷耶。若無九品者。無有有漏法唯是一品。三界九地有差別故。如何根障無九品耶。答。應作是說。根障軟品與第六惑一時頓斷。以作意力有堪能故。又解。一切有學練根時。一無間道斷諸根障故。前五無間唯斷果障。第六無間道一時頓斷。果障一品根障九品。若作此解。還同小論。此解為勝。大乘無文故。小論有證故。諸共法門皆應如此。不證不還者。泰景等云。初果練根。何故不得不還果者。即由二因。一離欲界時。是三障中障礙處難對治故。名治難得。二所得道果定等。功德廣大故。亦可無為果眾多故。論主不說一來轉根得不還者。以度欲界是難處故。必不得果。備云一來練根不證不還者。即有二因。不還練根。進離欲者。謂練根時作意求進斷色惑。不證應果者。出界難故。起作事多故。轉根已后一切皆證者。謂轉得利根已。若斷色惑及證羅漢一切皆得。或可預流等得轉根已。斷惑證果一切皆得。非獨不還。下明轉根所以。即有五因。初因于鈍不喜足。復四。于利欣求為引勝定。故求勝根轉得利根。尋攬三藏。多聞不妄。捷疾論議。觀智真如智。名甚深法忍。如從退種求思。而須練根。從聲聞求獨覺。或回心向大。亦須練根。十一明建立三根。問。未知當知根理通地前及以見道。今者何故偏言勝解行地立未知根耶。景述三藏言。此文總約初僧祇位未知根。是故但言勝解行地建立初根。據理合入初地及地前總立初根。泰述戒賢二解。一說地前十信等四位總名勝解行地。未知初地遍滿真如。欲知彼真。修習地前方便解行。故名未知欲知根。此則未單知欲單知。不同小論見道十五心未重知欲重知義。昔名凈心地。不順梵本。故今正語名凈增上意樂地。初地正知遍滿真如。故名知根。即例九地應知亦爾。十地已還障未盡故。知不明了。如來地中障既盡故。知得明了。所以名具知。舊云欲知根亦知已知根者。并遠梵語。一說地前解行。及初地未出真觀已來皆是未知根位。今此論文。舉前方便。故依地前立于初根。初地出觀已后屬第二根故。于凈增上意樂地等立第二根。今尋唯識論道理。初見道時亦屬初根。但以時促故略不說。十二明三滿。景師等云。學有三滿。與小論同。故彼論云。或有學果滿。或根或正受。或復三俱滿。無學二亦然。無有無學果不滿者。故不說果滿。以對未滿而說滿故。雖舉八解脫。意取第八滅盡解脫名定滿。問。果有學無學。學果三中別立不還為果滿。定有有心無心異。別立悲想。有心定中滿。根有六種別。應立第五于鈍根中滿。解云。得不還時永不退失故。立學果滿。悲想有心定中。雖復滿。無始雖得。還復退失不定。不說滿。第五種姓亦有退滿。本種有永失義。故并不立滿。基云。諸是學中為論。問中約學為問故也。此三并別有體性。如根滿初二果亦得。定滿要斷第三禪已下惑種盡故得滅定方得。果滿即唯斷欲九品上地一品未斷即得。無學亦有三別體。一根滿二定滿三果滿。即一切者是。此中果滿不可例言。定通有心無心。無心得已方得定滿。果通有學無學。無學得已成果滿。以定中無心定為熏故。果障見道障為熏故。十三釋經中根不調等五句。先問后答。答中有三。初解諸根不調。二明由根不調能引眾苦。三明善調伏者引諸快樂。前中由心四因緣名根不調伏者。此總標也。下別釋。先反解四調。謂乃至令不縱逸者。由聞思慧簡擇得失。于境制根。是一因緣。若應縱者乃至令不現起者。久防護根。多生勞倦。暫縱取境。而護煩惱不令現起。是第二因緣。斷對治力下至為性無著者。由彼修慧斷對治力。是等三緣。為性煩惱不復現行者。是第四緣。次順解不調。不調是總。不守等四。釋不調意。下通結調。又解。不守等四。如次配簡擇力等四因也。引苦引樂。文相可知。辨證得竟。第四辨相攝中分六。初明三界有情攝十四根非十四攝三。十四根者。除信等五三無漏八。余有十四。是生死依故。毗曇但說九根為生死依。謂七色意命。十四根不攝扶根五塵。色蘊總蘊全。行蘊中非根之法是三聚有情非根所攝。二俱不攝者。外五塵非情色法。二明五受更互相攝。三明覺品攝信等五根五根不攝覺品。中六謂八正中正語業命。七覺支中喜安舍。開或為三。謂正語業命。添喜安舍為一。足喜安舍即但有四。若爾。八正中正思惟。于信等五根何根中攝。而文不說。答。正思是尋。尋者是假。以慧為體。基云。以此文準正思惟。雖發語言加行。不同小乘是尋。今取所依慧為體。四明三無漏根攝信等五。五不攝三無漏中四。五明九遍知體與二十二根各不相攝。以遍知即是三界見修惑業盡擇滅無為之體。遍智者智也。無為從因為名。舊名斷智。斷是智果。故名斷智。小論云得無漏斷得。及闕第一有滅雙因越果故。立九遍知今此文中略舉二緣。一由通達諦理斷見惑故。立六遍知。二由斷修惑永度界故。立三遍知。此即總明廢立。次別辨二因。先辨初因以立遍知。略作二句。初云由相同分界不同分故立二遍知者。謂欲界苦集是一物故名相同分。不與上界合立故名界不同分。是初遍知也。以其上二界苦集一物名相同分。二界合立一斷知故名界同分。論主略語。故云及同分。是第二遍知也。問大乘道理。苦未必集。如羅漢后蘊是苦非集。何故苦集體相名同分耶。此有二解。一云。據隨轉理門作如是解。如備師說。二云相同分者有二義。一同有漏相。二同有為相。故云同分。滅道二諦雖同無漏。而無第二同。故不名同分。次云相不同分界不同分及同分故云四遍知者。謂欲界滅道其體有異。名相不同分。即于欲界滅道二諦惑盡各立遍知。名界不同分。及同分者。此言略也。具之而言相不同分及界同分。謂上二界滅道諦殊名相不同分。二界合立名界同分。即于滅道各立遍知。故云四。次辨后因。如其次第度三界故。立三遍智。基云。此中或二。謂預流者。超越取第四果者。或三。謂超越不還人。后離色無色欲故。或四。謂預流者次第取。后離三界欲故。大乘中見道唯一品。所以如此或五者。即預流四諦為四。大乘亦不須分。界地別時但一諦為一剎那故。或四超越取阿羅漢果故五。或六者。即見道二乘通有三心。修道有三故。或七今見道四諦修道三。故七。或九。如文。隨順理門或十。如十地諦。此中無一者八者。六明百四十不共佛法與二十二根相攝通塞。言諸相隨好舌根及四根依處攝等者。如來雖有三十二相八十隨好。與二十二根相攝。但是一根所謂舌根。謂說如來得上味相。目紺青色。約彼眼根取扶根塵。馬陰藏相。即約男根取扶根塵。出舌覆面遍大千界等。取彼舌根扶根之塵。如說頂上肉髻。眉間白毫。足下安平。臆如師子。垂手過膝。七處圓滿。足踉趺高如鹿王膞。身毛上靡。一孔一毛。有千輻輪。皮膚金色等。并舉身根取扶根塵。隨好依相。是故相好雖復眾多。但是舌根及以四根依處所攝。十力是慧根及具知根者。道理十力非唯是慧。亦取同時信等五根。以慧照境功能。故偏言慧。十力居無學位故。攝具知根。四無畏。五根及即此一具知根攝。如無畏。不護亦然。皆用信等及具知根為體。及不護無畏通約五根出體者。無強弱故。皆以為體。或影略門。三種念住非根所攝等者。如來畏中有聞佛說心生歡喜。佛心無貪。聞說生謗。佛心無嗔。或有一眾亦信亦謗。佛心二等俱無貪嗔。于此三眾平等無二故。以信等五根及具知根所引無貪無嗔二善為性。無癡或通或局唯于處中者生故。大悲及至非根所攝者。此文即證別境五中慧數之外。別有無癡無忘失法。如力。一切種妙智亦爾。永斷習氣非根所攝等者。即是擇滅無為永斷習氣。下問答辨煩惱粗重。羅漢永斷有何未斷斷名如來答異熟品粗重唯如來斷者。景疏云。煩惱雖斷。猶有煩惱余勢剛強粗重。住阿賴耶異熟識中。能令二乘三業有失。雙足擲撫。林中嗢嗼等。補闕云。諸種子異熟上有闇礦性名粗重也。基云。法執種子。四無記中異熟品攝。品言品類。是異熟種故。此佛地論解。今由有此粗重名異熟品粗重。如來永斷。第五辨四食中。文有九別。初辨食類數及解食義。將欲釋文。先辨其義。對治第五云。云何食。幾是食。為何義故觀食耶。謂變壞故有變壞者。境界故有境界者。希望故有希望者。取故有取者。是食義。初是段食。由變壞時長養根大二是觸食。由依可愛境觸攝益所依故。三是思食。由系意希望可愛事力攝益所依故。四是識食。由阿賴耶識執持力身得住故。所以者何。若離此識所依止身便爛壞故。三蘊十一界五處一分是食。解云。觸思通漏無漏。但取有漏。意界中通攝無漏。賴耶即是意界中有漏為識食。如大地獄中香味觸等皆非是食。鐵凡洋銅增苦。不能攝益。故非食。不同小論鐵丸洋銅雖復增苦。以壞饑渴。亦名為食。此論六十六云。若粗段食。五趣皆有。余四趣中香味觸三。若正死。食變壞。次云養得名為食。若其不為有情所食。念念謝滅并非段食。不同小論欲界一切香味觸皆是食者。故云一分。文中有二。初明頭數及義。后明分齊。前中舉經以發二門。云何食者。問食體數。云何長養諸根大種者。問其食義下答二問可知。下明分齊。段食入腹不資非食。即類苦觸。及以憂苦相應思。及無漏識等亦非食。二辨四食資養次第。段食作事先攝益識。識強盛故能資根大亦令強盛。言觸能攝受若喜若樂若舍一分等者。景云。文意唯取有漏喜樂舍觸為食。攝三受展轉資識。識復長養根大。名為觸食。除無漏觸及苦觸。故言一分。備云。準隨轉理。既取觸為觸貪。當知并取六識為識食體。依真實理門。六識名觸食。可引攝論。基云。觸取六識為體。此俱觸能攝受喜樂二受全及舍一分。攝益者。滋長義。憂苦違損非攝益。舍通善惡果。今取善果舍故。故言一分。或舍通欣戚未。今取喜樂未生者。故言一分。有云由此故知取觸數為觸食體。此不成解。違對法故。又此隨順理門。攝論云觸食屬六識。今準唯識論。義同景師。意思乃至諸根大種者。景云。起染不染希求之時不越世法。名正方便。基云。此攝益識者。此意俱受亦通喜樂舍三。然以喜相粗。所以偏說。或唯舉欲界多分語。然上界亦通有樂故。舍下雖有小而不論。如是三食攝益其識等者。觸食思食通緣現未境生。前言思食緣未來境者。據緣全未得境。故名緣未來。三辨識與意根為食。景云。前言三食益識識復長養根大。然則四食長養五色根及意根。故復問言云何識與意根為食。答意識食由段思觸三食資持所任持力。識體增盛能作意根。前前生后為增益因。即名識體與意為食。基云。此言為欲與三受俱觸食思食名攝益。不欲取受觸二心所。由前二攝益第八故。觸段緣現在。意思緣未來故。識后明利長養。識后明利長養。故名識食。亦通取六識中長養者為論。由段食等初三食資持識故。令意根轉明盛生。四辨三法不立食。補闕云。眠夢等法。于報根大無損害故。名長養。然不能攝受別生長養根大分。故不名食。天眼雖從等至所發。乃是定中觸思食生。故食能生。長養根大。非食不能也。五辨命根不立食。命雖能任持。而四食為先。故不說。六辨食粗細。諸天所食無有漸次成于變壞。故名細。七釋經中四句。已生有情者。謂生有本有不取死有。死有不由食住故。求有有情者。即是中有。已生有情由食安住如前說者。如前食事中說也。言由三門故至依識而有者。謂由段思觸三食門故增長業惑。業惑依識即增長識。由三門至攝受余生者。謂中有之身。由三食故增長業惑。業惑全發。五支種子牽生老死故。八辨段食作用時節。于變壞時者。墮在熟藏乃名為食。若受用時建立觸食等者。初得段食。口中咀嚼。乃至入腹未墮熟藏。未名段食。但發諸識相應觸數。建立觸食。是故段食三處所攝不立色處等。以含嚼無用。至于變壞位香等有力能損益故。或有段物已下。釋要至熟變方成食用之相。九明廢立。初約法廢立。后別辨五趣有無。前中景師注云。由先業故多年得住。惑由神通亦多時住。或由業及神通離邪和合方得久住。何不立食。答意。業為正行。食為緣助緣。助中多分用者立食。通力雖助。然四食用多。故但立四。食又四食用易覺知故。又身念住觀觸。觸生受故。法念觀思。心念觀識。又一日資養故。唯此四應顯為食辨趣有無中。子注云。此據正地獄無有段食。亦邊地獄亦有段食。故六十六云。若粗段食五趣可得。此于一分各別那落迦非大那落迦。基云。此中諸地獄有諸微細風名段食。前本地尋伺地云無者。彼據重地獄。又難知故。所以不說。此處為正。第六明諸句中。文別有四。一約依身境界分別色根。或有依身轉而不依境界等者。謂有色彼同分根。雖依大種身轉。而無識來托。不能取境等故。二約一多依分別諸根或一有一依者。謂彼同分根依四大也。二依者。謂同分根依四大自分識二依也。三依者。謂意根及無色心法根在有色界有三依。一依色二依意。三依心法根乃至賴耶。亦依色及種子意根。現行心法根。無色界唯依意及心法二根也。三約苦等分別。同意諸根皆是苦諦一切皆是苦受相耶。設苦受相皆是苦諦耶。四約善等分別。文相可知。上來六明廣辨。下以半頌結前六義。上來正辨二地中別決擇訖。自下第二總分別。于中分四。初辨義差別。具足攝持一切行義具足攝持一切行義是故名蘊者。總攝三諦攝義周盡。故云具足等。欲明數數攝義。故有重重言。又解。初言是體。后言是能詮。由體如此故所以立如此名。以下準知。常能增長諸業煩惱者。此據取蘊唯攝苦集增煩惱業。是故名蘊。常有所為及速滅壞者。有所為作速滅名蘊。此通三諦。發起諸法名界等者。十八界種牽引諸法。是故名界。能生能廣等者。是能生長心心所義。故名處。由眾緣故等者。由于四緣集起滅壞故。等起理趣等者。了知諸法平等理趣。于見等事自在相應者。如眼見等自在相應也。二辨建立。則以六因次第配六善巧。景子注云。因謂所以。一者積聚是身義。知有為積聚建立于蘊。二者知眼等種子建立于界。三者知根塵是生識身者立處。四者知無明等所托之緣名縛方便。立于緣起。五者知樂從善生名勝方便。樂從不善生名劣方便。立處非處。六者知彼眼等各有增上受用之義。故建立根。基云。以假者為。則十二處是假者所依也。三顯善巧離六邪執。子注云。一知蘊無常離于常執。二執冥性自性自在天不平等因。知由十八界種是諸法正因。故離此執。三外道執我持根了境生識。由處善巧知但有根境生識。離我邪執。四彼外道執前八萬劫生死有始。后八萬劫生死有終。由緣起善巧知彼生死無始無終。故除邪執。五處非處善巧。了正因果名凈。不正因果名不凈。能除邪執。六由根善巧。了知但有根受用境。則離外道執我受用愛非愛境所有邪執。四辨勝利。三藏自判。一知無我遣一合相二于有體法。現有自性諦實。名住自性故。便不誹謗。三自無疑惑。正法久住。四悟入緣起。即無作者性。五令慧增長了緣生故。六于善惡緣生差別當正住念。七有法隨法行故。八依正住念證善定故。九依善定故圣慧當生。十依圣慧故斷倒漏盡。景師子注。一薩迦耶見于聚執一。由六善巧分拆蘊等性相各異。便除身見一合之總。二由六善巧了知有法是諦是實。除謗有心。三由六善巧自除疑惑。乃至信增。四令圣教久住。五由有緣起善巧。悟入緣起。能了釋梵等非作者無實性計我為因名士夫等。六令慧增長如實了知。七于善不善等住念。由有法隨法行故。八以住念為依建立證定。九以定為依。圣慧當生。十依慧斷倒。基云。一除我執治一合之總等。二有法諦住故。便不誹謗。三自無疑惑。四善答他問。五令他信。六令教久住。下四即四又字。是故十也

瑜伽論記卷第十六(之上終)瑜伽論記卷第十六(之下)(論本五十八)

　　　　釋遁倫集撰
論本第五十八卷

上來攝決擇分有十二段中初有七卷。合決五識身地意地已訖。自下第二有四卷。合決有尋有伺等三地。于中初結前生后。次正決擇。后總結。就正決擇中初雜決擇。二正決擇煩惱業生三種雜染。前中先辨焰摩名法王所以。后辨海堿所以。前中焰摩即本地分曰靜息王。靜息諸非也。言令憶念故遂為現彼相似身者。若有眾生殺牛。將生地獄執到法王所。焰摩作彼所殺牛告彼人言。汝先殺我所作惡業今當受于此地獄苦。令彼追憶先世惡業生悔心。故問。執到王所為當中有為死有耶。此有兩解。一言中有。二云死有。準下文云三種人生那落迦不憶宿命。故令憶念。即知前解為勝。問獄卒為當有情為非情耶。答小乘中或許有情或非有情。正理論說通情非情。今依此文自有兩解。一云。一切獄卒皆非有情。以論云如化非眾生故。二云。獄卒有二。一者焰摩使者即有情數。二者眾生業力所生。同在地獄令受苦者是非有情。此文總相說。地獄有情不造新業。理實亦造三時惡業。以有惡語綺語及以嗔等故。問余處說惡趣不造往惡趣業。以不起分別煩惱故。今何故說為令憶念故等耶。答雖復不造新總報業。而由嗔等故擊發曾造總報之業。更受惡趣總報故。此法王便令憶念而不起嗔等。下辨海堿。由水堿故至不被采害者。謂由水堿陸居眾生不得入水采害。則水居蛇難。是水居者有福。又大海中至一分難得者。水堿難得即陸居一分非福。輪王出世主藏大臣以手攬海。寶隨手出。余眾生求寶難得。故曰一分難得。次正決擇煩惱業生。則為三段。解煩惱中有三。初解五門。次解七門。后總釋九門。就前五門中初舉章列五。次依門解釋。后結。依門中初解自性。可知。第二自性差別中間解結。中有四。初解根本煩惱。二解隨煩惱。三重解根本。四重解隨煩惱。初中有三。初舉數列名。次別解。后總分別。解薩迦耶見可知。解邊執見中心執增益者。景云。問執常可言增益。執斷從壞事生。云何名增益耶。解云。法實無斷。故名增益。此邊執見唯分別起無有俱生者。此據見斷為言。唯除即此先世已來串習隨逐邊執見等者。亦有俱生。多世串習是修所斷。對法文云。已見諦者于修位中從觀中出求我體相而不可得。便起斷見。今者我我為何所在。三藏云。俱生有二。一本來俱生。二雖非本俱生而由串習力故俱生。諸見趣中者。泰基同云。如五趣是有情歸倒處。六十二見諸見所歸到處。故云諸見趣。景云。諸見推求各有所趣。名諸見趣。邪見中泛就僻執。違理名邪見。通五。于中前四名增益執等者。問準本地分文。謗父母等名謗作用。無妙行等名為謗因。何故此中無妙惡行名為謗用。謗父母等名壞實事。解云。父母有二義。一有持殖用。二有可尊可尊之義。即真實事。善惡行有二義。一者因體。二者因用。化生有情亦有二義。一有縛識用。二因果實事。各據一義。所以不同。六十二見三見所攝。于此處文謂常見三十。斷見有七。邪見十五。廣釋諸見如本地分記。見取可知。戒禁取者謂所受持隨順見取。見取眷屬見取隨法者。景云。此文即說戒取依見取生。由先執見為解脫因。復后執戒為能得。若戒禁等于戒取境妄計。已下辨其行解。外道妄執從見取生身業語業。隨順見取見取眷屬。并是戒禁之體。是戒取境。此文即說見戒二取行解不別。但境有異。泰云。性名戒遮名禁。亦可亦內戒名戒。外道戒是禁。基云。此謂依見取故受持戒禁。戒禁隨彼見取眷屬見取隨法也。此緣戒禁生。貪有四。謂著三界諸見為一。著三界余法為三也。嗔恚四種者。謂損己他見為第一。損己他有情為第二。增我善友為第三。愛我怨家為第四。此舉四境取四恚也。慢中先標自性。后辨差別。差別中初舉二門慢境。次解依境生慢。于四境慢中略不解初見起慢。于有情處慢者。謂三慢類等者。謂下中上。于下謂下于等謂等。直名為慢。于等謂勝于勝謂等。名為過慢。婆沙等論但言于等謂勝。不言于勝謂等。諸師以此為妨。理必須有。于上謂勝。名過過慢。于多勝謂少劣于彼。名不如慢。于受用欲處慢者。謂由大財等者。恃大財族形財等。亦起三種慢類。于后有處慢者至心遂高舉者。計我當有。則于常起慢不有是于斷起慢。非想非非想等則于高舉者。計我當有則于常起慢。不有上于斷起慢。非想非非想等則于非有想非無想見而生于慢。還是恃常起慢。于常起慢計有樂世名動。于斷起慢未來不續。名為無動。身在人天愛趣起慢。故云諸愛趣中轉故心舉。或亂慢者余六者。謂過慢過過慢。我慢。邪慢。不如慢也。下二復次重解亂不亂慢。無明中貪等相應名相應無明者。依此文判。末那無明即相應攝。若無貪等諸煩惱纏。但于苦等諸諦境中。等名獨行攝。疑中猶預二分等者。謂于有無二分心不決了。略有五相等者此有兩判。一釋。初疑過未世。二疑因用。三疑因所生果。四疑四諦。五疑。泰基同云。一疑無他世體。二疑無業。三疑無因果。四疑無諦。五無疑寶。此上別解。下總分別有其五門。初明緣境差別。謂十煩惱皆與自地一切煩惱展轉相緣等者。此文即證見戒二取不唯緣見戒事生。與見戒俱諸貪等并緣以為境。故無妨。非上地惑能緣下地一切煩惱者。此隨順理。如下第五十九文云。上地緣下起慢也。二明三性門。初辨二性后明招果。景云。如對法第四云。謂欲界系煩惱不任運起者是不善。若任運起能起惡行者亦是不善。所余無覆無記。此卷下云。貪等一切皆能發業者。此文即說見修二斷分別俱生皆能發業。就彼修斷俱生不發業者。方是無記。問何者俱生不能發業。答俱生九品前六品粗能發身語。后三品細不能發業。問欲界惑分別俱生皆通九品。分別九品為皆能發。但六品耶。解云。分別起惑同類。雖有九品若望俱生并成上品。皆是不善。故九品皆能發業。問若分別九品俱生六皆發不善業者。何不善業能往惡趣。答唯分別起業能往惡趣非任運起。又就分別所起業中上中品發業能趣惡趣。非是下品六念而起。故下卷說。若諸煩惱猛利現行方能發起往惡趣業。非諸失念而現行者。又分別起能發此業非任運。言具三緣往惡趣者。此據上品煩惱熏成種子。具三因緣為生報業當生惡趣。更有過去曾造后報業。雖闕三因往惡趣故云除先所作等。基云。俱生身見唯無記數現行故等。如下九十四云。世間不伏此乃至金剛方斷。此卷下文云。世間若伏修不伏。見修中伏。若愛若恚及以鄰近憍慢。及此相應無明。不論我見邊見及此俱慢愛。故此論云有鄰近憍慢之言際。與貪恚鄰近之慢也。如下九十四說。然唯此無記性如何成九品。欲界何品攝。三藏云。此為后三品。若世間道伏九品時但伏前六品。以此后三能伏故。然者六品亦有九品。故言世間道伏九品。問前六品如何分成九品。若一品為九品即有五十四品過。若一品為三品即有十八品過。又那含不斷欲界我見等。即斷欲界九品不盡。以后三未斷故。此那含未斷唯伏惑得預流。不斷五品以下惑不障果證故。答不然。即亦那含隨離欲地斷。唯有第七俱生我見在。那含雖斷九品盡。則異生唯伏欲六品。今解。此亦九品隨與何煩惱俱起增上者說故。或第九品類異生伏九品亦盡。然第九品中有余類未盡即我見是。故世間道不能伏。以第九品中微細故。三約識分別。末那非共許。故略不論。四辨受相應。于欲界四見及慢喜舍相應者。此如對法第七卷同。此中從多粗說。深細如次下卷。五明境體有無分遍。景師等釋。又十煩惱見所斷者名無事等者。以見斷中身邊見我慢所緣境無所余惑緣身見境生。是故見斷一切煩惱皆名無事。所余煩惱有事無事等者。修斷惑中身邊見我慢緣無事生。余修斷貪等緣凈不凈有事而生。名有事無事。就于此義有三種釋。一就諸惑緣境有無判有事無事。若依此義唯身邊二見及以我慢是無事惑。余名有事。依此門判見修二斷皆通有事及以無事。二據諸惑起增減執不稱前境名為無事。若無增減稱前境者名有事。四見執有邪見謗無。此執增減不稱前事名為無事。余名有事。若依此門二斷煩惱皆通有事及以無事。三約迷事以辨有事無事。是則見斷名為無事。以迷理生不迷事故。修斷名有事。以迷事故。次明貪慢及恚緣境不遍。余七煩惱通取一切事名遍行。次第二解隨煩惱。先總標。先舉后別解釋。前中基云。言隨順者是總句。或尋伺睡眠等體非煩惱順。故名煩惱。或謂別境中數與煩惱煩惱俱行者。謂隨煩惱由四相俱行故。名隨煩惱。煩惱品類者即忿恨等。如下文是諸品類等也。有釋隨順如是煩惱者是總句。煩惱俱行者謂無漸無愧等二十二法。煩惱品類者謂尋伺悔眠。有釋中大二惑名煩惱俱行。小十名煩惱品類也。今解。隨順煩惱者總標。隨煩惱名通攝尋伺悔眠。煩惱俱行者此隨中大隨惑等。煩惱品類者此顯小十粗。言中大也。就別釋中文分有二。初明隨煩惱中有其四例。二約十二處分別起處。前中三藏云。依此文取三性尋伺通名隨惑。然取染者是隨惑體道理安穩。言若雜事中世尊所說諸隨煩惱等者。三藏云。依大眾部別有雜藏名為雜事。若依薩婆多及大乘。但于毗奈耶中有非雜事品名為雜事。彼中廣明隨惑差別。下約十二處更明起處。言此十二處以為依止至差別而轉者。此中所辨本惑及隨惑總名隨煩惱。以后依前相隨起故。又復此中所辨隨惑名字次第。皆難可識。如前論中指雜事說。愁嘆擾惱等相隨煩惱隨義施名。惑于本惑隨義施名。種種非一不可得定。但可隨文屬當起以。謂貪著嗔恚愚癡依初處轉者。此文即說本惑名隨義。對法忿等乃至諂依第二處轉者。上下說隨煩惱次第不定。未知舉忿至諂中間有幾。無慚無愧依犯戒處轉已下隨文依前配屬。第三重解本惑。中貪嗔慢疑互不相應等者。景云。問前說無明與一切煩惱相應。乃至貪嗔互不相應。而貪與見慢互得相應。如貪染時或構方高舉等。前后相違云何通耶。解云。貪慢見本地。若猛盛則不相應。若不猛盛相隨順起則得相應。各據一義。故不相違。泰云。此就隨轉理門故不相應。今準唯識論。前約內緣俱生貪慢。故說相應。此中約外緣分別貪慢。故說不相應。第四重解隨惑中景云。皆是煩惱品類者。是根本惑及是隨惑后流類名為品類。或是舉分名為品類。誑諂是邪見品類等流者。同小論說。所謂五邪見諂依由是生等。今者大乘尋伺不并。不同薩婆多同在一心。基云。前五十五云誑諂是癡等流者。次邪見者癡增上故。此約別行彼約通論。故是癡分。又彼約體說故癡分。此約行相起時增故言邪見等流。此審勘諸論。問前言慧自性不相應。此中如何邪見俱而發語尋伺與見并耶。述曰。此時依思尋伺非慧者。故無妨難。下第三解染凈差別中問解結。解中有二。初明所治染。后辨能治凈。前中先明現種。后明系事。前中云一由纏者莫問本隨。但是現起悉名為纏。二隨眠者本隨種子此名隨眠。現行已下有二復次解隨眠。二名差別。后之復次問于藏論中上座義也。若諸具縛補特伽羅至隨地亦爾者。此釋隨眠成熟之相。此文則說損伏種惑。不說損伏現行煩惱。又此文違前得成熟中。如對法同此文。如前會。次解纏相。乃至若在下地上纏成熟非在上地成就下纏者。景云。除命終時余時不起下地煩惱。身在上地將命終生下地時。在明了位得起下地俱生愛等。如對法論說九種命終心起俱生愛等。論主約多分說。今解此文約隨轉門說。故不成熟。下明系事。言但于現在由此種類煩惱隨眠說故名系等者。三藏云。謂中邊云。熏發種類現在故名系。景云。但于現在有彼過去隨眠種類名過去系。正起現前纏與隨眠二俱名系。未來今無故不名系。如此種類當知諸余煩惱亦爾者。三藏云。如一類爾。余煩惱亦爾。泰云。如系約現在非過未。當知余結縛隨眠等余煩惱義門亦爾。非過未。不具縛者所余煩惱說名為系。于九品中隨斷何品。余未斷者說名為系。即是差別。自下第二明能治凈。有三問答。初中云。一了知煩惱自性過患者發苦招生。別生現后二世苦惱。二思惟彼對治所緣境相者。學觀二空所顯真如名思境相。三以勝善品資心相續者。修施戒忍等勝善資心。此是永斷正見前行之道者。前二在資糧位。后一在加行。此皆是無漏斷道行遠近方便也。二解三種對治并通資糧加行位。次問答可知。第三問答中云。非斷去來今然說斷三世等者。此就依他因緣生法。猶如幻化速起速滅故不可斷。亦應說言。勝義諦中諸法皆如故無所斷。又大乘解或不俱。如明時無闇之時無明。若有說言唯能破闇無有是處。據如此故說非斷去來。今然就一身前后相續。唯圣道力令彼三時本識得離隨眠。故復說言然說斷三世故。十地云。非初非中后。前中后取故。又有隨眠離隨眠心二不和合。是故現在亦非所斷者。景云。凡和合有二。一方所和合如斧木。二實物和合諸法因如解惑二心。一非是方。二是因緣所生。如幻如化故無實物和合。由如此義不可說斷。然從已下明相續道中能治道生所治心滅。現無隨眠過未亦無。方說斷三世。第四解迷斷差別中初明迷斷。后明緣境。前中問解結。解中初列三界十五斷門起惑多少。二隨別解釋。今此文云。欲界迷苦有十。迷余三諦各有八除身邊見。上界除嗔余如后說。下文具明欲界四諦所斷各十。上二界除嗔。欲修斷有六。上二界除嗔各五。與對法同何故相違耶。三藏云。自有二門。一迷諦起惑門。是故諸諦皆十種。二諦行斷惑門。如苦諦下有空無我行為能治。即有身見為所治。既有無常行為能治。即有邊見執常為所治。是故苦下具十煩惱。余諦無此能治之道。故無所治身邊二見。泰云。真實理門四諦并十。如對法說。但為苦諦有空無我行。對治我見邊依我起隨我見說。故但說迷苦有十。三諦各八。如實道理一切煩惱皆見空斷。不可說言見四諦斷。但迷四諦起諸煩惱。隨迷起處總四諦斷。基述兩解。問如雜集諸諦并有身邊見者如何相貌。答計彼諦下惑為我。即名此諦下身邊戒取等亦爾。若爾總計四諦下惑為我。此何諦斷。答天此。不能總緣從別緣起故。問若爾即苦集下身邊不能遍緣五門也。以此理故明。緣五門者有力增勝。迷苦義增但見苦所斷。諸三諦下身邊力劣不能遍緣五門。但有別迷者故見苦所斷。問集諦下身邊何不爾也。答力微劣別迷集。即唯緣集諦名見集斷。故不同苦。今尋文處自有三說。一者苦下十。集滅名七。道有八。此如薩婆多說。龍樹菩薩隨此門故說九十八使。二者苦下有十三諦各八。此說如經部等。三者四諦各十。蓋是大乘真實道理。就別解中二十句我見。既迷苦生故唯見斷。修道即無。言又諸邪見謂無施等者。撥無施等等流果及異熟果。俱名謗。撥無父母等一分迷苦一分迷集者。景云。父母從因父母生邊名苦。生男女是集。以謗無中有。亦謗感中有業名謗苦集。泰云。若據父母及中陰體是苦諦。能成后身業故亦是集。喬答摩種舊云瞿曇不順梵語。今云喬答摩。此云日天。或言甘[這-言+蔗]。或云牛糞。或名泥土。又妄計自在世主等。乃至如是邪見亦迷苦諦。景云。若聞我見后起與我見同境。如是計常即有邊見。以無有計自在天等。一地之法為我。亦計彼常。但是違正道理名為邪見。基云。問此卷初云遍常論一分常論等。皆是邊見即計梵王為常。如何此中乃言邪見。答二說。若起我見計梵王為我后計為常。此常見我起后生故邊見收如前。又此中約非我見后生者。此非常見故邪見收。亦無違。問凡夫伏修不伏見。此是見惑。如何色界我見下界起耶。若是欲界我見等如何緣生色生。答此我見是欲界系。緣名為境故約緣彼生。名者名字。聞彼名故而緣。又名者四蘊也。即是此心之相。離心無別體故言緣名。問若爾與欲見何別。答至下緣境中更當知。廣釋差別二說。此遍常論皆名邪見。非我見后生。如前文言是邊見及梵網對法等邊見攝者。似常見體是邪見。夫言邊見必我見后生故。故此中次上文云。即用如是我見為依止。于五蘊見我斷常。斷常二見即唯我后起遍常論不緣為我故非邊見。亦無此地薩迦耶見。不同經部緣壞而生。不同薩婆多緣有而起。此中以依他性為依止計有遍計所執故。不死憍亂亦迷苦諦者。若有依苦諦問。彼憍亂答。此迷苦諦。妄取諸見以為第一等者。既許執見為勝名為迷苦。即迷等流果苦名迷苦諦。不迷異熟果故名迷苦諦。若有妄取隨順此見。乃至此戒禁是迷苦諦者。景云。身語二業是戒禁體。有從同類因等流果義名苦。今迷此苦執戒為勝。基云。隨順此見即見取根境。此見隨法即俱時心法等。又前為見取因。后為見取果也。若有外道至此及所余等者。此前外道起疑。及所余人于苦猶預迷苦疑。于自見起貪亦名迷苦。于他見起嗔亦名迷苦。基云。嗔中但有緣見之言。故知大乘見道之時。唯緣見起緣有情事者。是修道時。又此且約緣見而生非事中無。恃見起慢亦迷苦。當知據迷等流果苦。若有無智等者無智是無明通相應獨行。總名迷若無癡。迷集中云又有沙門至所有邪見者。景云。問非因計因何非戒取。答戒取或彼不取。或但以妄計自在等為眾生因。違彼正因名為邪見。又有邪見不死矯亂至一分者。若有依集諦問。彼矯亂答。此迷集諦。次明見戒二取并據迷彼見戒。前能生后集諦之義。迷滅八中計邊無邊不死矯亂諸見一分者。景云。如計欲界四禪為解脫涅槃。欲界人天為涅槃體。以量小故名有邊。計第四禪為解脫涅槃。欲界人天為涅槃體。以量小故名有邊。計第四禪為解脫。量大名無邊。計下三禪亦有邊無邊等。名迷滅諦邪見。不死矯亂。若依滅諦為問。彼矯亂答名迷滅邪見。故云一分。說現法涅槃所有邪見者。執欲人天五欲自恣為一涅槃。及執四禪為四涅槃。由執五處生死以為涅槃。不緣見戒而起迷滅邪見。又有橫計諸邪解脫等者。景云。謂外道隨何法以為解脫。即是迷滅邪見。泰云。計無想天等為解脫。薩婆多見取攝。故成下邪見。唯無漏緣論懷事生。今依此文。是滅下邪見增益見攝。今依此論。計有漏法同迷道。同滅名滅。若別緣四諦下諸見同于滅道。此見取隨所執見取說。基云。若總緣四諦為見取。即是苦諦下見取。余諦但能別緣。問小乘如此邪見別計有邪解脫。亦是迷有漏苦。如何見滅斷。答迷滅執別有滅。乃至道亦爾。義增故唯見滅斷。前苦諦下別無說此見故也。所余貪等如前應知。至迷于滅諦等者。景云。別執邪見法以為解脫究竟出離。于中貪著或特生慢皆迷滅諦。或聞釋種所說涅槃必生增嫉恚惱。不忍嗔迷滅諦。問滅下八種皆迷滅耶。答迷寬緣狹。由不了真滅故起邪見謗無。后執邪見以為出離。于中貪多者恃之生慢。聞說正滅不忍生嗔等。故八皆迷滅。若緣滅諦唯邪見疑無明嗔。基云。唯除嗔恚謂于滅諦等者。準此文。即是嗔是無漏緣便親緣滅諦起故。與小乘不同。又不言緣迷已欲見生嗔。此嗔何諦攝。答下言余如前說。即準前嗔亦緣見起。若準貪等者前已準。故如前應勘。迷道八中云。若行若道能盡諸苦者。計唯苦行邪見道為正。是迷正道所有邪見。謂欲嗔恚三界三種名修道斷等者。此說三界合十。除身邊者此隨小乘故。又修道中無別對治行。如見道有別行空無我故。據正道理身邊二見通俱生亦修所斷。如唯識說。又彼乃至難可解脫者。景云。修斷四惑通有分別及以俱生。今說俱生任運而起。堅固難脫。分別起者則易覺知故。離欲者但伏分別。任運起者難遮防故。基云。但有長時任運堅固。此形見道煩惱。故有此言。于修道中于境有分別起者。下明緣境。見修煩惱略有五種所緣等者。景云。一者謂于五法中名相分別體是有漏。苦集諦攝。名相皆從分別心起。亦名分別。今苦集下自界緣漏。是緣分別所起事境。二者滅道下有漏緣惑中見取。及相應無明。一向緣見為境。貪嗔慢及相應無明。通緣見非見為境。故云見取貪等見斷諸漏除疑是緣見境。應言除疑戒取邪見。余緣見為境。亦可見取貪等見斷。諸漏除疑是緣見境者。取四諦下見取定緣見故。余九煩惱中除疑戒取。余貪等七通緣見非見境。今取緣見者。以苦集邪見亦緣見起。謗道邪見亦緣無漏正見起故。三者戒取緣戒禁境。四者聞說滅道名字時。無漏緣煩惱但緣自心所變滅道名字為境。聞說上界法。則名他界緣煩惱。亦緣自心所變上界名字為境。以不能緣滅道上界本質。非不緣彼自心變境。五者修斷煩惱。多是任運堅固續生緣自事境。基云。其滅道下十煩惱除疑一法。并戒取下自別說故不言除八。是緣見境。疑一法唯緣諦生不緣見起。如邪見及無明有緣無漏者。亦有緣有漏者。前云。五種涅槃論見是迷滅邪見。別計有道諦邪見。即有非無漏緣。邪見無明以緣見生。疑之一法無緣見生。今但總言緣見為境。此中有見取不緣見生戒取不緣戒生。故知此文等多分為論。故知前云。十煩惱展轉相緣。其無漏緣及苦集下不同分界。是緣名境。但聞彼名而起煩惱故。若見彼體即不能起惑。彼非惑境故。問如下二界有名可緣。無色界中如何爾耶。答下二界緣名。生無色前方便緣名。故彼所起無漏緣等亦名緣名。串習方便故爾。未必正緣名起文。名者四蘊名名。但相分。是己之四蘊。緣此四蘊起惑非似本質。故云緣名。此為一釋。又解緣見境中。但是見道對修道。皆是緣見生滅除疑一。此緣名一門總分別。見惑余門分別故。此中云見斷諸惑。以簡修斷。若爾滅道下有漏緣何處門攝。亦是緣見門收。然是總門故。若如前說。何以言見斷等者。此簡修道貪。若但言貪等。恐濫修貪等。前苦集即于所緣諦名。此滅道有漏惑。但言見斷即知簡修。而是滅道下貪等。第五解對治差別中。先問后答。答中有二。初明四種對治后對人明治差別。前中景云。如聲聞地說。教悟瑜伽等十三種。即是三乘解脫分善根。望彼圣道為遠方便。名資糧道。偏約聲聞地說。似當聲聞資糧道。今者舉意。即通說三乘資糧。于行者身中成就對治。名相續成就對治。大乘位在四心中。其四善根鄰近見道斷。對大乘位在四十心后見道。唯斷見惑未除修惑。故名一分。修道并除修惑。二于惑盡。故名具分。今尋聲聞地辨世出世二道資糧有十四法。謂從自圓滿乃至沙門莊嚴。令云十三者以合聞思正法故也。次對人明治中分三。初圣人斷惑。次明異生伏惑。后舉二種粗重明三無學有斷不斷。初中復三。謂法喻合。法中三問以開三章。一問升見道圣者智行有何相者。問見道行相。二問由幾心故見道究竟。此問入見道時經幾心須見道究竟。三問當舍見道惑時為頓為漸。下答前二問即為三段答初問云。升見道所有智行遠離眾相等者。景補闕云。若依二乘觀人無我所顯真如。若依大乘觀二無我所顯真如。爾時平等不見能所境智等相名離眾相。且據聲聞觀四諦平等真如。故言于苦不起分別。亦可通據三乘見道遠方便中并觀四諦為諦學。觀真如無分別觀。是故舊經論中咸言三乘同觀四諦入圣道。如于苦諦觀。余二諦無分別觀亦復如是。此舉方便行相。先于見道前方便中。依世俗智觀于苦等種種想并名戲論。今入見道總相皆除名絕戲論。若二乘但于人無我義所顯真如離相而轉。若依大乘即于二無我所顯真如離相而轉。對法亦云于自相續苦諦中。現證彼真如出世慧生。永斷一切見苦所斷二十八隨眠。此文即說二乘觀如斷惑。泰云。既于先世俗智所觀諦中一切總相皆得解脫。故知入見道時總緣見道。前世俗智所觀四諦為詮證平等空。故入見道。后出空觀時重觀諦。為十六諦觀也。次答第二問。云建立見道由二道理等者。補闕云。答意有二。一謂真見道無想平等汲引學人。寄相而辨九心。二立有一心。正明真證見道。是則初依說時便有九心。后依行時。但有一心。言依初建立增上力故等者。謂一念證智總觀三界四諦真如。名法智品。有其四心。即彼無分別智自證分變緣自體。名四類智。證智相應定數奢摩他。是第九心故。亦可此就二念無分別智假立九心。初念立四法忍。第二念立四法智。若忍若智皆緣真如。故總合為四法智品。有四心。即前忍智各有自證分反照自體。總合名為類智。合品亦有四心。若開忍智有十六心。隨佛音聲如所施設。若法忍苦法智二心。剎那斷苦下惑。分別苦事畢竟說名一心。乃至施設道法忍道法智。斷道諦下惑。了別道諦究竟。經爾所時名道一心。三藏又云。此相見道十六心觀。依真見道四分而立。如真見道緣四諦真如名有相分。今相見道四法忍智緣三界四諦如緣相分。如真見道自證分別自返照。今相見道四類忍智緣法智。如自變照。如此九心中別開前八心為十六心。亦以諸類中各有忍智故。第三建立增上力故說有一心等者。謂唯一無間頓斷見惑見道究竟真如智起。同時亦有奢摩他道如相見道。對法第九亦云。又如上說十六心見道差別皆假建立。非真實爾。何以故。出世位中各別內證。絕戲論故。泰云。因定數令心生。故言所顯之心。八舍那別觀察故別說。八止奢摩他同寂靜住境令為一心。問依對法論相見道有十六心。此論前文亦云。上下諦一一有二心。亦是十六心。即是八忍八智。何故此文相見道但有九心。又前論云。見道名雙運道定慧并行。何故此文先說智后說八定。答理實而言。定慧常并。又依大乘忍亦名智。知八諦時忍者希望求觀察用增故忍名舍那。說為八智。八智即八忍也。智者希望同心寂靜定用增名奢摩他。即八智也。八智亦異十六心。但此文中八忍希望求觀察義強。名舍那說為八智。后起八智希望同心寂靜用強。說名奢摩他。寂靜義同。總說為一心。但為開合不同立名不等。論其體也。即八忍八智不異余文。西方師又一釋云。相見道實不斷惑。但隨機異說種種不同。或云十二緣觀斷。或云十六諦觀斷。或云九心斷。其真見道時相續證真如。名真見道究竟。亦有初智后定。如前相見道應知。既類前說智。后定之言亦得說。真見道中一法忍。二法智二心。基云。略有二說。一云法智品等者。品言品類。品類之言。即并攝忍。即四法忍。法智一品類合名四心。類智亦爾。此是智品有八能有斷惑之功。八定品能寂靜住心故。總名為一。故言九心。以定品無斷惑之功不為智故。但總名一心。雖智時有定定時有智。功能別故。智時隱定定時隱智。不論。二說所言法智品者。不取其法智。意取法忍即法智之品故。此法忍為四。類忍為四。故八心。此能斷惑是無間道。故得智名。四法智四類智合為一心。名純奢摩他道。以不能斷惑非無間道故。總名九心。三說即法忍智為四。類忍智為四心。名八心。見道雙運故。此八俱時有定品。以不能斷惑故。總得一心。智為八心。故合有九。初解前后別故。合三十二心令為一故。總言九心。此解但十六心定慧別故。名為九心。三說之中后解為勝。初解三十二心者。論云。即爾所時故知定慧同時但有十六。何得言三十二。第二解論云。法智品何得言取忍為四。其真見道定慧或前后或俱三同上。或無間解脫別故。或定慧思別故。或俱義說故。如前敘諸家見竟。下答第三問。云文立二分者。景云。三藏問。何故五根上種唯觀所斷。心心法上種唯止斷耶。解云。五根色法一一極微。皆有隨眠差別眾多觀心分別。是故依觀斷色隨眠。心上隨眠隨所依心小故止心能斷。故云第一觀所斷第二止所斷。當知此據安立道理。說止觀列斷真實理中無如是相。以諸惑種集在識中皆緣真如。證智頓斷故。下破經部逐引經證。謂經中既說信法二人。入見道時行無相行。故知汝說見斷隨眠隨逐。云何得名觀品。見道縛者行無相行故不應理。言第六者此從俱脫。慧脫身證見得信解及在見道逆數。第六人行無相。由彼第六人于真如滅諦。住寂靜想故名住無相。補闕云。此據未立阿賴耶教。前佛說見斷隨眠隨逐五根及六識心心所。若唯隨色。則無色界無所隨色。若唯隨心。即無想無二無心無定無所隨心。是故俱說隨逐色心。此言隨逐心心所者。心王即持一切色心法種。非修見斷隨眠心之上唯持自心所法三性種子及見斷隨眠。此雖總言見斷眠隨逐心心所。理實寬狹有異。具如五十一說。此是三藏釋。泰又云。以色有眾差別觀。遂空觀用增說觀身。修定者多緣一心。一心住境故說定意名一心定。能觀定所觀空故說第二隨逐心心法隨眠上所斷。若言依前第二建立真見道初智后定。即言觀品所攝諸智已斷逐色隨眠。然有見斷逐心隨眠未斷逐生者。此則唯色空未得心空。應不得無相道對治體性。仍引佛說。基云。清凈色中煩惱心之相分相分差別難知。微細故云觀斷。心中種子即當心之見分。一類易知。故言止斷。其實二俱觀斷止俱隨斷。下破經部說無賴耶故六識攝種。若起觀品惑種猶遂。若不遂觀者。即種子遂有漏心在過去。過去無體種遂何生。故言遂觀在現在。今破之應立量云。見道等觀品應非對治體性(宗)。煩惱種子隨遂生故(因)。如有漏心法(喻)。由此違量道理。故薄伽梵說乃至名住無相。此中第六住無相。與對法第九不同。如彼說見道十六心皆是隨信法行。入至果位名信解等。即第十六心是信解亦在見道中。何故此言無想者入見道即除信解。豈除第十六見道耶。對法無相住并在十六心中。答三說。一說。隨順理門。小乘見道十五心故。此信解等即有修道。今除之故。二說。如對法十六心皆無相住。然前十五心是無間道盡斷惑義增。此中且不言取第十六心。以是解脫道故。故除信解等。三說。彼約法作論。取十六心皆無相。名為第六。此約人為論。若取信解等即無六種故。故今除之。取十五心。又信解等非定位余果中皆有故。今取決定無相。故除信解等。次明喻。良醫拔箭等者。行者爾時將入見道。在方便中名為良醫。已伏見惑知種可斷。故名知癰熟已。利刃先剖者喻正入圣觀。膿雖漸出猶未頓盡者。見惑雖斷仍未頓盡。后更廣開至膿去粗盡者。此喻圣人上品見道即盡。未能甚凈乃至而帖塞者。此喻修道無相。下合喻可知。第二明異生伏惑中。景師等云。言若諸異生乃至鄰近憍慢者。修斷之慢。不依見斷煩惱。而但依修斷煩惱而生。故名鄰近憍慢。欲明凡作但由有漏修道伏于修惑。無有見道故不伏見惑。若諸煩惱乃至有時現行者。簡圣人斷。行者當入定時欲界見惑不起。出定還起以來伏故。言非生上者彼復現行起者。身生上地不起下見惑。如是異生至當亦爾者。異生伏于色界修惑但除嗔恚。伏余貪慢無明同前所說。自他所有至便現在前者。若依小乘異生六行見修雙斷。身在下地起上見惑。今大乘說異生六行世俗之道。但修斷。伏分別起惑。不伏俱生。以任運起難防護故。見惑微細迷理事生。亦不能伏故。異生人身在下地伏下修惑。上地修惑得起現行。下地見惑遇緣仍起。上地見惑不得現行。三藏云。身在下地伏下修惑。上地修惑得行。下地見惑遇緣便起。上地見惑亦得現行。與自地定互相入出。若起者從上地散心而起見惑。若生者據生上地。若遇生緣生上見惑亦可。今言異生離色界欲自地所有見斷諸漏。若定起生遇緣便現者。據生上地。下地見惑不現起故。得起自地所有見惑。言若定者從退分定起于見惑。見惑次第還入凈定。故言若定若非在定中得起見惑。其若在定聲聞起耳識時。但是率爾自性無記不起煩惱。若起者身在上地泛在余散心位。遇緣得起。若生是總生。在定地于一切時。若遇生緣便起彼界同地見惑。泰云。言若定者外道入定。過去八萬劫已前無因即起常見。與定相出入隨順定故名若定。不順定者名若起。身生彼起名若生。見惑斷諸漏。若分別不分別。二俱能起修斷諸漏唯起不分別。分別之者伏不起。基云。以修道惑障定事任運生故。但伏修惑。見道煩惱分別而生障于理故。不伏得定。伏修之中唯與貪嗔隨順憍慢。今能伏之。與我見等隨順憍慢。即不能伏。如六十九云。我見等不伏。有文簡彼俱慢故。問若爾貪恚亦爾。與見俱者即不伏。答以憍慢多隨順我生故論偏簡。第三舉二粗重。明三無無學人有斷不斷。景云。一漏粗重。即見修惑種。二有漏粗重。即是習氣。言漏粗重者生無堪能性者。凡夫學人名有隨眠者。有識身中所有見修惑種羅漢已斷。有漏粗重者至皆得微薄者。由隨眠故習氣增長。由斷隨眠習氣微薄。又此已下明此習氣二乘不斷如來斷。是故說永斷習氣不共佛法。泰云。言從漏所生者新起。漏所熏發者無始法爾。基云。如前本地第三云。善法不名粗重。亦非隨眠。如何此中言有漏粗重。及對法說二十四種粗重故。義曰。一性粗重。即煩惱種等。此中言漏粗者是。二心不調柔名粗重。即一切有漏善法等。此中言有漏粗重者是。第三卷約性粗重。論云善法等故非。此中約不調柔粗重。有漏善法亦爾。不相違也。謂此若有煩惱者身中善無記等法為漏。和雜不調柔故名習氣。羅漢有此善等在。雖得微薄法體仍存。諸漏永斷名斷習氣。此漏粗重氣分在身。與善法中和雜不一異。如毒在身中有氣分。此不一異隨眠斷得。此得漸薄。佛圓鏡智生故言永斷習氣。就煩惱雜染中解五門竟。自下第二解七門。于中初釋后次頌結。七門者何。一解貪欲。二解貪愛。為集諦相。三解離欲。四解計我等。五解事欲以為苦因。六解經說煩惱異名有其七句。七釋貪等名不善根。就初解欲中。初解經說煩惱之欲不說色等五塵事。次斷解八種分別能生欲貪。后解唯貪以為欲相。就解八分別中。初列八名。二引經解釋。既云于諸欲中發生作意名引發分別。故知虛妄分別作意為性。又云為令了知虛妄分別亦是欲已。尋復棄舍。故知是邪欲。就解唯貪以為欲相中。初解欲界諸煩惱中唯貪為欲相所以者。以唯貪愛為集諦故。次辨意識分別。但貪以為欲相。由意分別令貪現前。由意分別受用事欲。故取分別俱貪名為欲相。總相說為一妄分別貪。又有一分外道棄欲出家。仍于事欲起妄分別。為令知虛妄分別亦是欲已。尋復棄舍故。說分別亦是欲相。第二釋欲為集諦相。答由二因緣至遍生起故等者。景云。一由依貪愛期愿攝受現在身體。不愿唯善對治之法。由此愿不愿故生死不絕。二由遍起故遍起有三。一于五受位中遍起。言喜和合故喜不離故者。此因喜樂二受生受。喜不合喜乖離故者。此因憂苦而生于愛。常隨自身而藏愛者。此隨舍受而生于愛。二者時遍。愛能遍緣三世時故。三者境遍。緣現內身后身生愛。亦緣已得未得外塵生愛。新羅仿師云。言非愿界者是舉所治。即惡趣名為非愿。對治善中者。此顯能治善舉所治。而此中意取能治善。如是善中非為愿求。第三解離欲中云。于諸事中煩惱可避等者。謂煩惱藉緣可避非色等事次色等遍不可避故。第四解我等云。又此二業有二因緣等者。業是業用。前說六十二見起身語意邪不善行名邪行因緣。隨眠種子能生苦果名生苦因緣。此二因緣名為二業。此業復有因緣。故名因緣因緣。六十二見是邪行因緣。我我所見復與六十二見為因緣。故名邪行因緣因緣。初位中我慢故。初不聞正法。后位中增上慢故。彼不修正行。此之二種能生隨眠種子。故名苦生因緣因緣。復有差別謂善說法毗奈耶中有四法等者。景云。此中雖舉所障能障各四意取能障。一計我我所者。障前四中第二于已同梵行所修可樂法。二我慢者。障前第三于異論所不生增嫉。由有我慢于諸異論多生憎嫉。三妄執諦取者。障前第二于諦簡擇。四不斷隨眠者。障前第四于清凈品能不退失。泰云。三妄執諦取者。妄執已所立為諦實。余皆妄言。故障礙前第三。于異論所不生憎嫉。今解后四。如次配前四句。又有二執等者。景云。執內色根為我。名為根執。執外五塵為我所。名為境執。是名根境執。三品有情彼此相望。樂起勝慢。名展轉有情執。更無別體是我我所之行解也。以上復次。各各別解執著之言。尋之可解。第五重解于欲為眾苦因。以于有情有欲貪眤。彼若變異便生憂苦。故說彼欲以為苦因。第六解經中煩惱異名有七句。一五蓋名龜五支相似故者。泰云。五蓋有覆藏義。除尾一種。以無用故。基云。龜蓋有五用。名五支相似。二忿如母駝。母駝惡意爵草。忿亦爾為出惡意于他也。三慳嫉似凝血。以凝血虛薄無實。利養亦爾。四色等諸欲如屠機上肉。不定屬主于上起欲障修善法。五無明名狼嗜。景云。西國有蟲。形大如野干極癡鈍。婆沙舊名不正故云有蛇名慢只。自身既盲。生子亦盲。所嚇之處亦令他盲。泰云浪嗜名鼠狼。鼠狼尾多。蛇欲嚇時以尾障蛇口。蛇不得嚙。無明亦障于聞知。不得聞法。泰并存二釋。又言。西國云耳毛人。耳孔有毛。障聲不聞人聲。六疑如岐路。七我慢名輪圍。以我慢障彼求出世。如輪圍山難可越度。第七解貪嗔癡三。由能發業立不善根

瑜伽論記卷第十六(之下終)瑜伽論記卷第十七(之上)(論本第五十九至第六十二)

　　　　釋遁倫集撰
論本卷第五十九

上來解煩惱雜染有三之中初二門訖。自下第三釋九門之義。于中先別解九門后以頌收。前中初解九門。后結余句門此處不現。前中初明發業門。景云。若依小乘修惑發業彼云。外門煩惱能發業等。若依瑜伽對法等。并以苦下不共無明發業。如對法云。世俗愚故造不善業。依勝義愚故造福不動業。此文即說迷苦無明發業。所以者何。不善感苦受。即是苦苦。說此苦苦名苦諦。世俗若了名世俗苦。愚此世俗苦故。造不善業。善業感人天中樂舍受報。是行苦體依此行苦以立苦諦。唯圣了知名勝義苦。以不了樂舍等是勝義苦造福不動業。緣起經說。不共無明能發諸業。即通四諦。不共無明皆能發業以學見跡。曾不于后有起希愿纏。發生后有。問如修惑發業業是修斷。見惑發業業是見道斷以不。答如惡趣報尚說見斷。通業見斷亦有何過。今此文說一切根本十種皆發業者。或據苦下十惑。亦可通據四諦下十惑。亦可通據見修十根本惑。由見修一切皆發。故言一切能發。雖言見修皆發。未知何相煩惱發不善業能往惡趣。故次說言猛利能發業非諸失念而現行者。即說上品猛利發惡趣業。失念下中品煩惱發業不往惡趣。但于人天受別報苦。又分別起多是上品發業惡趣業。任運所發多是中下人天受。泰云。舊攝論云。若無若下無明諸行不生。若無修道無明諸行不熟。今云。一切能發若為會通解云。見惑若未斷修惑亦發業。斷見惑已修不得發。無助伴故。以此義故攝論主云。若無若下無明由見惑等修亦發業故。此論主云。一切發業又解。見道煩惱能發引滿業。攝論約此義。修惑唯得發圓滿業。如預流等加卷等。此論主約此義。若爾何故佛性論云由思惟故諸業得生。由見惑故諸行得熟。后更思之。備云。大乘道理多分見惑發業修惑潤業。同跋摩解。基云。此通見修作法。其見道欲界唯不善故。皆能發業。修道中如對法第四云。任運能發惡行者。是不善。即我見等有不能者。故見道名分別煩惱。如對法第四說準此發三惡趣業非修道。然此據全引滿果為論。其修道中何妨亦有發惡趣別報業者。故知今據引果不據滿果。第二解相門。于中初正辨相。后結前說意引生后門。前中初問答開列三相。后次第解。初解自相。各住己性故。次解共相。即不最靜名諸煩惱共相。前對凈法故說不寂靜名為自性。第三解差別。初問二門后解二門。門差別相指如本地。轉差別中初開列七門。后釋七門。分為四段。初解隨眠轉相。先辨隨眠相。后因論生論乘辨廣重。前中十八總為八對。一自他境對。二損不損對。三增不增對。四具不具對。五害不害對。六增等劣對。七覺不覺對。八生苦多少對。隨逐自境者。生自地自地隨眠縛也。隨逐他境者。如生上地下地隨眠所隨。又生下地上地隨眠所隨。被損者如依初禪伏欲界隨眠。不被損者。謂已離欲或未離欲初禪自地隨眠。隨增者。謂生自地自地隨眠數熏故增。不隨增者。謂生自地他界隨眠不數熏故不增。不具分者。大乘道理無間道時即無惑種。故無圣者具縛不同小論。覺悟隨眠者謂纏果與纏俱轉者。纏是能熏果。與能熏纏俱名覺悟。不覺悟者謂不與現行纏俱能生。多苦等者謂欲界具三苦。色界二苦。無色但一。八地已上名自在菩薩。次明粗重。初問答辨煩惱品粗重望現行五蘊當言異。以彼羅漢已斷粗重而諸行猶起。基云。此中約性粗重。說此粗重亦名隨眠。是煩惱性故。故言體名隨眠。非約不安穩名粗重。次問答辨十八粗重。前六粗重。西方三說。第一護法云。前三約法爾種。后三約新熏種。第二護月云。前三約種后三約現。第三勝軍云。前三無始已來熏成。后三現種。景云。初三即舉一切煩惱業報粗重。次三即唯舉三障粗重遍行粗重者。五遍行家粗重。顯揚第九中即明二十種粗重。加所知障粗重定障粗重。此十八粗重。如前本地。第二次四轉者。指前后說處。謂總牒第二第三轉。下第七第八門中如次分別之。故牒指后說。故言于其自處當廣宣說。第四品差別轉。當知如蘊巧說。第五煩惱有力無力亦如本地分說。第三解因果轉。景云。煩惱業生皆以煩惱為因者。從煩惱種生現煩惱。是生起因。從現起煩惱生現起煩惱。是引發因。從現起煩惱生現起業若因性者。亦是引發因。從不善煩惱種生報。是牽引因。亦有從業種生現起。是生起因。從善不善業種生報。是牽引因。從現行不善業生因性煩惱。亦是引發因。言果亦如是隨應當知者。從五支名言種。生未來生老死果。即從異熟生異熟是生起因。從異熟生煩惱及生于業。是攝受因。三緣生法疏故。基云。欲界一分不善煩惱有異熟果等者。謂凡夫見修不善煩惱。若入圣或圣者身中不善者。便非擇滅無異熟果者是。又無記煩惱欲界者不超果故。第四解迷行轉。如本地分七種已列者如第八卷。有名無解。景云。身邊邪見三。于境計我計斷及以撥無。有別行解。不稱正理。名邪解了。無明一種是闇惑性。無別行解。名不了行。疑起有無解時名了。起邪解時即名不了。見取執諸見為勝。戒取執順諸見所有禁戒。貪著自見。嗔嫌他見。故彼皆名執邪解了。邪解了者即諸見故。苦集即是一切。若生起因緣族姓依處。今迷此起一切煩惱。故言是迷彼因緣所依處行。滅道是違或法。或于中怖。亦迷此起。故言是迷彼怖畏生行。今解疑。疑諦為有是了為無是不了。基云。身邊邪三于境起邪行者。此唯是見道煩惱非修道。身邊不迷諦生故。此論云于四圣諦迷行轉故。但緣四諦生。余貪等緣此見生。前四門別出煩惱。不問無漏有為緣使等。第五第六門別解四諦六煩惱。苦集即煩惱緣。相應中增故名因緣。滅道斷煩惱。故名怖畏。第七一門唯修所斷。此任運生不迷諦起。故知前六門是見所斷。下結前說意引生后門。景云。謂如前說。迷四諦迷修斷障治差別者。但依化宜為令眾生易解故。此則結前。今當總辨等者。指下第六。八問答斷煩惱相中當細分別。今解如前所說顯示粗相。今當巨細分別有事無事等門。非直指于第六門中。第三解事門。此有三類。一五見及慢名無事。謂身見所緣我體無故名無事。余四見及慢依身見而生起故名無事。二貪與嗔緣少凈不凈起名有事。三無明疑。若見等俱名為無事。與貪等俱名有事。道理貪等亦通無事。故對法云。我見慢愛名無事境。今約多分故說三類。景云。七慢中除慢卑慢。所余五慢緣無事境。以不稱實故。所余二慢緣有事境。然從多分而說慢是無事。昉云。且約我慢說無事境。就實亦通有事。文言實無有我而分別轉故者。此言總釋上說。見與慢是無事義。據實我慢亦是緣有事境。然今偏說慢名為無事貪名有事者。以影略互顯故。二取等境雖復有體。而以我見為根本而起故。又增益行解故名無事。但明有事無事文處不同。如對法云。見慢無事余是有事。雜集一處云見慢愛無事。一處文云見及相應無事。見者薩迦耶見邊執見。此論五十八云見所斷無事。所余共有事無事。五十九云見慢無事。貪恚有事。疑及無明通二。此等諸文云何會釋。三藏云。準正理論文會釋。謂彼論云。如經曰見所斷惑無事所緣。修所斷惑有事所緣。釋此經文有其三說。一云。薩迦耶見名為無事無實我故。余見斷惑以彼我見為根本故亦說無事。若修所斷非以我見為根本。故說為有事。二云。四見無中增益。一見有中損減。然其正理無增減事故。言見惑名為無事。修所斷惑非增減執故言有事。三云。四諦理中無粗顯事。故迷彼惑名為無事。修所斷惑緣粗顯事。故言有事。大乘宗中且五十八云。見所斷惑名無事者。隨根本說。若修所斷薩婆多宗無見性故。唯說有實。我亦有見故。說亦無事。故言通二。余文準此解其理也。第四解根相應門。景云。若任運生皆于三受可得者。任運唯意地得與憂喜舍三根相應。通一切識身者與一切根相應者。謂貪嗔無明與受相應也。不任運生至我今當說者。此則總舉許說分別起惑根相應義。下別解相應。言貪于一時樂喜相應等者。泰云。此文總就六識貪說悉于一時憂喜相應等者。問任運起嗔與舍相應。何故分別起中不說舍相應耶。泰云。理實說略而不說。樂但行蘊者人天報中樂俱行蘊。苦俱行蘊者即三惡道舍通五趣。斷見與常相違者。于樂俱行蘊計我斷滅與憂相應。于苦俱蘊計我斷滅與喜樂相應。二取取彼見故隨應如彼相應者。見取如所取見諸根相應。戒取如所取戒隨順何根相應之見戒取亦爾。邪見理實亦與舍根相應。略故不說。慢中道理卑下亦有三種。略而不說以易了故。疑于有利養等決定事中他人語之言。此非有故猶豫生憂。于利養乃至惡趣他語言無猶豫故喜。問上來貪等與憂苦俱為欣為戚。未見正文。義有三解。一云。將根從惑。憂苦隨貪。故欣性攝。二云。將惑從根貪依憂苦故戚性攝。三云。隨辨體性。于一剎那有多用。是故憂苦緣違境生。戚性所攝。貪緣順境故名欣性。所余相應引事指斥文不復現者。謂余隨煩惱五根相應。文更不說。亦可此諸煩惱法識相應。別境相應等文不復現。先辨粗相今約巨細等者。謂問準前論文。欲界四見及慢喜舍相應。貪與樂喜舍相應悉與苦憂舍相應。邪見與喜憂舍相應。疑與憂舍相應。無明一切五根相應。與此不同耶。故為釋通。先辨根相應義。約粗道理引初行者。今細分別引久行者。第五解不善等門。于中先釋。后以頌收。前中初總約三界以辨二性及有異熟等。復問答辨多少。一于中略舉十對。一多性少性對。以欲界煩惱通不善隱沒。又有慳嫉等名多性。上界唯無記無慳嫉等。故名少性。又欲界煩惱緣于六塵。故名多性。上界煩惱緣于四塵及緣一塵。故名少性。余門準于多性少性說。其義可知。言非一種相生決定性等者。以欲界或有忻戚等非一種相。于緣定執上界所行。又解。欲界煩惱非定所伏。故非相決定。上界煩惱定所伏故。一相決定。下以頌收中。廢總取別。但頌十對。第六解斷煩惱門。先為八問。一問集何善根證入何地能斷煩惱。二問齊何位地名已斷惑。三問于相應縛及緣縛中從何說斷。四問斷之頓漸。五問斷障次第。六問所斷頭數。七問已斷惑竟所有行相。八斷惑所有勝利。答中有七。以初二問總答。余六問別答故。說初總答二問中。有六復次。初云善法資糧等。是解脫分。已得證入等。是決擇分。此二伏道。見道修道。此二斷道能斷煩惱。此答初問。當言已斷一切煩惱已斷位四瑜伽者。謂欲念精進方便。如前說。相續成就。仍是資糧道。得隨順教等。是四善根方便道也。對治道生等是見修二道。此答初問。修對治道已到究竟等答第二門。了知煩惱事者所知迷境。是故不凈等。了知煩惱自性者。知諸煩惱性是虛妄。知過患者知因煩惱生眾過患。生已不堅著者因知此等。設更起惑不多堅著是加行道。攝受對治下正證斷道。相縛者謂六塵名相。眾生于此執著名縛。緣相起縛名為相縛。粗重縛者謂煩惱種子。此二種縛已得解脫。當言已斷仍引證。其第六復次者了知煩惱所緣故舍而不觀。喜樂所緣者樂觀真如。能斷煩惱所依。已滅已得轉依故言已斷者。種是所依所依滅故名得轉依。上來答初二問竟。次答第三問中。言從相應所緣故可斷等者。明于相應及緣轉中二俱可斷。依小論說但斷緣縛。不系前境名為斷惑。煩惱與心于三世中伴性相隨不可相離。故不斷相應。今大乘中過未法無。現在系有。由圣道生煩惱相應心法不起。名斷相應。斷已不復緣境者。名緣縛斷。又昔曾起二縛之時熏成種子名為二縛。今斷種時名斷二縛。答第四問中。云見惑頓斷由智諦現觀三心頓斷迷苦諦等者。景云。于真見道辨雙觀二空所顯真如頓斷二障。約斷二障。義說三心。實唯一心。以智諦現觀壞緣四諦真如理故。言與壞緣作意相應。測云。以文證證非二說。一證。說三心是相應見道者非理說。說能斷故。二證。說菩薩見道三心斷惑。二乘見道作十六心者。非是正義。又準成實論說。聞思地觀苦無常斷假名。或四現忍中觀苦無常斷實法惑法。見道位中雙斷假實細品二惑。今此論文又順彼義。三心道中初心斷緣自他身中假名惑。第二心斷緣自他身中實法惑。然對法云。自相續者緣他身境所變影像是自心相。故名緣自。第三心即是解脫道。準唯識論義順前解。修斷漸次等者。測云。菩薩前十地中不斷煩惱修道障種。故知此文意說二乘見修二道斷惑。今解菩薩十地雖無斷種。而漸次斷粗重。及道有數數修。故知此文通約三乘而作是說。答第五問以辨斷障次第。景云。初斷異生在家障。已得出家。次欲修定。應離彼定障。即眷屬尋伺等。次離近障障。未得未至定中六種作意故。須臾斷得作意障身粗重等。上來已離圣道方便障。次明圣人斷障次第。先斷見惑次除修惑。見修惑盡即除無漏定家性障。次除事障。即屬五受不調柔性。障于勝定。此之定障是所知障一分。故下論云。八解脫除所知障。已除定障。求大乘人次應除斷所知障品所有諸障。所言次復有一補特伽羅等。基云言樂遠離品身諸粗重者。謂坐禪人身疲倦性。次復應斷若憂乃至諸舍定障品者。謂修道中不動無為等障。如應準配。初四是三乘通障。見道已前凡夫障。見道已去圣人障。亦通二乘。定障唯在聲聞。所知障。唯菩薩。此定障之生是異熟類所知障類攝。有釋此中但辨二乘斷惑次第。準智度論利根二乘亦斷法執。故云有一。此釋未盡。答第六問以明斷惑頭數中略為二斷。謂纏及隨眠。纏有九。一五鈍斷。二五利斷。三除五斷。四除三界。五除散亂。即除睡眠所起煩惱。六曉悟斷。即除悟時起猛利惑。七羸劣斷。即羸劣心起下品惑。今斷此惑名羸劣斷。八制伏斷即六行伏惑。九離系斷即是隨眠斷。答第七問以明已斷惑者相。又眼見諸色不喜不憂等者。此是六恒住法。又性少欲下。此是八大人覺。一少欲。二知足。三遠離。四猛進。五不忘念。六禪定。七智慧。八無戲論。與遺教經同。答第八問以明斷惑勝利中。云謂隨證得超越憂者。斷欲界修惑。超越苦者斷初定修惑。斷第二定修惑超喜。斷第三修超樂。斷第四修。超借眼識色想。又超借彼眼耳身識有對之想。又超第四禪遍緣于自地十處之想。及超緣下十二處想。由斷見惑超惡趣苦。及超女人身。第八有業。北洲無想天業。又超生等八苦。言又證安穩及清涼者。證彼滅法涅槃。又得第一現法樂住等者。證彼道諦菩提之樂。又得八定利通凡及圣。前之三果超惡趣苦。無學超八苦。安穩者謂有余滅。于中斷見惑故名安穩。斷修惑故名第一安穩。清涼者謂無余滅。息七苦故名清涼。息蘊苦故名第一清涼。又得第一現法樂住故。于四威儀無復退失所證之法。自利圓究更無希望。上辨聲聞勝利。或復已下明菩薩勝利。上來七段答其八間。辨第六問訖。第七解緣境門。略有十五總為七對。一具分一分對。即遍緣或名具分。不遍緣或名一分。二有事無事對。三內緣外緣對。謂內緣六處通定不定地。或外緣妙五欲。四現見不現見對。五自類他類對。謂如貪緣貪名自類緣。如貪緣嗔及緣五蘊名他類緣。如是等。六有無有緣對。謂后有愛俱名為有緣。無有愛俱名無有緣。七自境他境及無對。謂欲界于欲行煩惱等名為自境。色界為境。欲行煩惱上緣。無色為境。色行煩惱上緣。行是行列。如市廛行列而住。又復下地為境。上或下緣。所以者何已下釋下緣之相。景云。此文即說上地慢緣于下地。或邪見下撥余無下緣相。基云。即大乘中上地得緣下地起煩惱。問此是何惑。答有解此是見慢如余處。更有但言我此勝彼不如等。設起我慢非一切煩惱皆起。又解如是一切煩惱貪等并然。以常恒是常見清勝是取見等。故雖有是緣不似本質。緣名為境。余處言上不緣下者。此是隨順理文。問下地貪慢不得緣上。上界之慢如何緣下。答下地劣故不于彼起慢。上勝故可起。言無境謂緣分別所計滅道等者。滅道及真如非是取想。共心境故。緣滅道及真如共。皆名無境。但緣名而起。第八解現行門。先總標后別釋。釋中初解二十人。次解二十煩惱現行。后解二十煩惱現行緣。此三種二十。次第相屬。謂一在家人著樂緣故。隨所欲纏現行。二出家人勤煩惱緣故。不隨所欲纏現行也。三住惡說法者。不依佛法勤苦行。不依在家著五欲樂。以不苦不樂緣故。有無所了知煩惱現行。四住善說法人。以五欲緣故。起有所了知煩惱現行。五偏增煩惱人。以尋伺緣故。粗惑現行。六等分行人。以苦觸樂觸等緣故。等分煩惱現行。七薄塵行人。以隨眠緣故。微細煩惱現行。八世間離欲人。以宿習緣故。上界內門煩惱現行。九未離欲人。親近惡友惡緣故。欲界外門煩惱現行。十見圣跡人。聞不正法緣心生嫌故。遂起失念煩惱現行。十一未見圣跡人。不正作意緣故。猛利煩惱現行。十二執著人。不信緣故。分別所起煩惱現行。十三不執著人。懈怠緣故。任運煩惱而起現行。十四觀察人。失念緣故。尋思煩惱現行。十五睡眠人。散亂緣故。不自在煩惱現行。眠時起或羸劣。名不自在。十六覺悟人。惡慧緣故。自在強盛煩惱現行。十七幼少人。放逸緣故非所依位故共現行。嬰孩童子十五六來起或未成。故名非所依。十八行根成熟人。煩惱緣故。所依位煩惱現行。即二十以上煩惱猛利追求緣故。名所依位。十九般涅槃法人。未離欲故。起可救療煩惱現行。二十不般槃法人。異生性緣故。不可救療煩惱現行。第九解結生中。初明當地煩惱一切結生。后明結生相續或七或九。前中補闕云。泛說結生自有兩時。一潤中有。二潤生有。潤中有生。即在死前明了位中。未離欲人先起當地一切煩惱。皆助潤生。次唯起愛。是正潤生。故經云。唯愛能令諸有相續。下文及對法并云。九種命終心自體愛潤生。若未離欲將死位中現自體愛。即四愛。初愛名自體愛。以將死時多遍自體起此愛時。潤異趣業牽中有起。若已離欲當生上地。起上地愛則四愛中后有之愛。求后有亦自體愛。二潤生有。即在中有末心起愛。爾時若如前文起愛。謂將受用。若男于母起愛。即四愛中喜貪行愛。此潤同起已熟之業生有。令續諸趣中有性復不定。然舍前起后后起中有。望彼生有終定趣向。若其未至中有末心已前。具起當地一切煩惱。皆助潤生。言未離欲于自生處方得受生者。此據現纏潤生。諸煩惱品所有粗重隨縛自身亦能為彼異身生因者。此據種子潤生。基云。當言全非不全者。此約潤生已非發業。發業雖十煩惱道無記。上界煩惱貪等即不發業。故今據潤生。我愛為正潤余為助潤。如下自出。為破小乘唯貪潤生故也。對法據正潤故唯言我愛不相違也。次明結生略有七種。景疏云。大乘潤生中有末心起愛潤于生有。生有無染。初入胎時仍得中有。言中有末心起愛潤生。后時住胎及出胎時中有已滅。雖復起愛結生。若住出位生有已起。非結生時。云何論說入住出位皆言結生相續。解云。此文總說入住出位結生相續有倒無倒。若起愛能生唯中有心中有住停多在入住。在入住中攬父母遺體。生生有時中有即滅。故于入住結生相續。不在余時。今言凡夫入住出胎時顛倒者。通說中有生有本有皆起顛倒。若彼中有則于父母起會合顛倒。若生有本有。薄福德者即見風飄雨雨草室葉窟身依得住。若多福德者見殿堂園林樓觀。名為顛倒。是故在胎之時顛倒者。通說中有生有本有。補闕云。二唯隨眠結生相續謂見圣跡者。對法即云。初之二果纏及隨眠潤生。若不還果唯隨眠潤生。何故相違。三藏云。圣人潤生隨眠則定如此中說。一切諸學見跡。皆言隨眠潤生。纏起不定或有或無。對法據起故。言二果纏及隨眠二種皆潤。備云。不還果者從欲界死生色界時。唯以隨眠結生相續。以離欲道所依身中不起煩惱故。若從初定死。生彼異地時亦以現行結生相續。非離欲道所依身故。測云。異生具二。圣者唯種結生相續。此解應問。初二果既未離欲應以現潤。何故此中唯種潤耶。答應作是說。初二果人雖起現行而智所伏。勢用鈍故相從名種。理實通現。基云。此中言菩薩以智力受生者。謂同對法以愿力受生故。此果雖有漏亦有漏善業招。然隨愿生故。言或七或九者。測云。后無義等二種受生。不離前七故。合即有七。業智既別開即有九。今解。引無義利即是第六。能引義利即是第七。故云先辨七種。更說后二種。故或九。解九門訖。下結余句門此處不現。以狹問寬順前句答。以寬問狹順后句答。互有長短作四句答等。其義可知。上來釋共離染九門義訖。下以頌收。初句四門。次之二句各頌二門。后句一門。上下論文。或有先總標舉。次隨門釋。末后結之。或有總標次釋。而無結文。或有先解后結無總標文。或多舉門立解。無總標結。此現種種解義法門故作此法。上來決擇煩惱雜染訖。自下第二決擇業雜染中。初結前生后。二正決擇。于中初以九門隨義分別。后舉一頌總以結之。前中初釋九門。后結余不現。就初解自相門中。先總舉根本前后方便為業道相。言亦由五相建立差別等者。景云。即是下說五緣成殺等。名為五相。次簡取根本。故言如先所說不善業道名根本業道所攝不善三業。基云。五相者謂根本業道身語意業三。及方便四后起五。此等如前本地第八廣解。其貪嗔等小乘無有加行俱是根本。今大乘亦有加行。次明根本業道五緣而成。初列五緣。一染污心者。此簡菩薩悲心行殺。二起欲樂者。雖有染心若無欲樂亦不成業道。三即于是處明殺等境境差不成。四彼業現行運動身手。雖具前三若不動身手業道不成。五得究竟。前四但是方便。若無第五業道不成。以相殺事不究竟故。下別解釋中景云。言設有染心不起欲樂而得究竟非是圓滿者。既無欲樂。云何究竟成根本業。解云。如人殺時運手動足誤殺蟲。雖行殺非本意樂。不成業道。言設有染心起欲樂而倒心設于余彼業現行而得究竟等者。緣差。設殺不成業道。言設有染心起欲樂。即于是處業不現行而得究竟等者。此人發心欲殺彼人。人聞怖或自刑死。雖業不行而得究竟。故非業道。泰云。如遣使殺生自業不現行而得究竟。唯有無作。故非圓滿。測云。就非圓滿中。或解亦是業道而非圓滿。或解脫非圓滿故非業道。自下第二廣辨。于中初總舉互相為門。后將十業道歷五門辨。初云五相但加其想。余四即與前同。合彼方便究竟總為一故。事通情非情者。殺生邪行妄語離間語于有情處起。偷盜粗語綺語及意三行通情非情處起。想有四種。一于彼非彼相。謂于彼張人起王人想等。余三準知。欲樂或倒無倒想樂所作欲者。即于前四相中因前二想起倒欲樂。因后二想無倒欲生煩惱。即是七毒。問若貪嗔起時必與無明。但此中如何說或貪或嗔等耶。解云。對彼單癡故說或貪等。雖與癡俱而貪增故言或貪等。問貪嗔不俱云何言或貪嗔癡。解云。雖不俱起而前后蔽。故言或二。下歷五緣建立十種業道。即為十段。殺生中云。若害無間彼便命終等者。所死住死有時猶有氣。云何熏成根本業道。三藏云。小乘說要死已方成根本業。大乘無文。準依此義。死已能令方便業種轉成根本業道。測云。此文既若害生無間彼便命終。即此方便等如無礙道。正現在時共至于滅相。雖非一時而斷用成。殺生亦爾。雖已命終業道得成。當于此時方相動震。故有根本表業成就。言若于后時彼方舍命等者。如刃斫人當時未死。后經一日方死。既無現行根本業道。云何熏成根本業種。解云。由彼所殺命終增上勢力。涂染此人方便熏種。令其增上成根本業。盜中如遣人作方行盜。何時熏成根本業道。解云。前人行盜物離本處。增上勢力能令此人先方便種轉成增上根本業道。言離本處者依如首律師說離處。處有十例。一文書成。如下手疏。如善見畫地作字。一頭時輕盡兩頭時重。二言教立離處者。見云。若盜心唱定是我地。地主生疑蘭。決心失重。若來向僧各同者重。若共諍園田違理判與違理得判。乃至口斷多端。辨說偷夏唱大亦如是。三移標相者。見云。舉一標時蘭。舉二犯重。乃至一發一違犯重。地深無價故繩彈亦如是。四者取籌。隨籌以辨離處。如四分律部說。五異色辨離處。如十誦云。稱蓐氍氀樹枝葉花皆共名異色。六轉轉齒辨離處。如十云。樗蒲移旗子等。七離處辨不離。如殺盜他牛馬。主心未斷自心未作得想。八不離處辨離處。如善見空靜處盜。決得無疑。動即成重。九無離處辨離處。盜田宅政系村。燒埋壞色等。十泛明離處。除上九種所不攝者。即是空中吹物盜鳥。回材斷流水。注埋盛遺盛宅院等。眾多不可具論。欲邪行中事有七種。一女所不應行。如三種護等。如前說。二護所應行而非支。三非處。四非時。五量。并如后說。六界。七不界。想。有四種。今取第三句。準藏論說有二解。一云。欲行他婦作余他婦想。境雖有違而同他婦故成業道。如于彼張婦作彼王婦想等。二云。不成業道。境想誤故。今依此論亦有二解。測云。良恐前解不得正義。兩兩交會者準攝論有二解。一云才始形交。便成業道。二云。暢勢惱已方成業道。律宗評取前解。妄語。究竟謂時眾及對論者領解。準小論義。謂如有一欲誑他故。言城外見狼。前人若聞城外二字即領解者。聞第二字正成業道。若聞三字始領解者。至第三字始成業道。四具聞方領成業道。問若正聞時成業道者。了識未解義。如何業道生耶。答有二解。一云。能生決定領解意。故名領解。從果得名。二云領解有二。一者取詮用故名領解者。唯在意識。二者明解音聲故名領解者。耳識亦名領解。安順正理前解為勝。今依大乘既有同時意識。緣聲及詮用。耳識但取聲故無妨。又解。同緣意識不取名等。準彼小乘復作兩解。問對外國人行誑后方領解。若為熏成根本業道。解云。由彼領解增上力故涂染彼人。方便所熏令成增上妄語業道。離間語。事或和不和者。謂已和合處及當和合處。粗惡語。方便究竟者。謂訶罵彼。不言彼領解言者。何故爾耶。解云。粗語但欲暢心未必前人解。綺語。究竟謂才發言者。何故不結前人領解。如作綺語調哢前人等。解云。綺語有二。一相應綺語。即前三語非義非時。名為綺語。方便究竟時。如前三語。二獨頭綺語。若為他說外道邪論。若為調哢前人而作歌詠。亦便他解方成究竟。若私屏自有歌詠哭泣悲嘆。才發言詞即成業道。問即前三語名為綺語者。為即三語無表名為綺語。為別有耶。答準小乘說或云無別無表。或云有別無表。光云。后說為勝。貪嗔邪見文相可解。自下第三略辨。于中先解殺生三種。后解意三業道五相。前中一有罪增長具三緣故三根所起。二能生他苦。三殺歡喜悕望滿足。煩惱所起欲生他苦。故有罪。作己歡喜故令有罪增長。二有罪不增長者。但有二緣。作已能悔無悕望滿。三無罪者或誤殺或慈悲故殺。非煩惱起故無罪無罪。本殺心無悕望滿。前生斷命故生他苦。一緣其設殺者。后還愛苦。但無故殺之罪。故言無罪。次解意三業道。欲有五相。隨闕一種即非圓滿貪欲之相者。即依此文。不具五相非貪業道。增惡心謂于能損害相隨法分別者。于能損我或身或語。隨如是分別起嗔。三越漏行心者。如理分別是常漏心。不如理分別越常流而行。名越漏行心。第四解方便中。文勢雖復兼明根本。然意明方便。還辨十惡業道。方便殺中云尸半等者。泰云。有人欲殺他。咒令死身長。令殺怨家故名尸。咒無頭尸。不作語言令殺他人故名半尸。測云。有人欲殺他以咒咒鬼令鬼殺他尸將令尸殺眾生故名為尸。或將尸手足等殺有情故名半尸。有師云。案新翻薩婆多律。咒尸令乘只輪。一手執劍往殺彼人名為半尸。若乘兩輪兩手執劍。而往殺人名尸。更勘彼律。欲邪行中非時等。與前文復本地第八。對法等不同可知。言若自行欲若媒令他等者。薩婆多必由自身方成欲行。成實自作令他作并成邪行。今依此論同成實解。粗惡語中有十七句。總為八對。一對面不面對。二大眾幽處對。三實過不實對。四書表現相對。五自說他說對。六掉舉不靜對。七族身作業對。八自發他發對。貪欲中七攝受事十資身事如第二卷。景云。魯達羅世界者。大自在天住處。毗瑟笯世界者。毗紐天處。既是外道計執。不得依二十八天求其處所。測云。魯達羅者名暴惡恥化。毗瑟笯者名為幻惑。并他化已下諸天是也。邪見中先辨差別后明廢立卷第六十

九門業中第五解輕重門。于中初明殺生輕重。后明余九業道輕重。前中初總標列五種因緣。二別解釋。釋中初就意樂以辨輕重。后辨余四。于中初別明重。后總明輕。事猶是境。或有殺害人或人相者。泰基同云。謂羯剌藍等位墮胎亦名重殺生。此大乘亦犯波羅夷。諸部小乘除薩婆多。余皆不成波羅夷。以未人相故。基又云。人相謂非人變為人。意欲殺人。故殺此名重。次明余九業道輕重。分二。初總標當說九業由事輕重。余四重輕指同于殺。故不更說二次第別解。于中先別明重。后總翻顯其輕。言僧祇者僧伽言眾。今言僧祇即名眾物。聲囀如此。如言達磨名法。若言達彌即名有法。第六解增減門中。初明殺生增減四句。于中增長非作。亦作亦增長。二句名增。作不增長。不作不增長。二句名減。次類余九業增減四句。于意三業道中無有第二增長非作句者。以貪嗔邪見對緣增長時即是作故。于彼初句作不增長時無有不思而作者。以貪嗔等與思相應要思方作。亦無他逼方起貪嗔諦法邪見。第七解瑜伽門。因果相應是瑜伽義。一一業道皆引三果。于中初辨殺生三果不同。后就九業但辨增上果。余之二果類同殺生。問此三果為一業果為別業果乎。解云。若薩婆多以方便業資根本業招異熟果。正以根本業招人等流果。以后起業資根本業得增上果。雖復相資有果而同根本業。得此三果故一業果。若經部解。由方便時正苦有情故。還于地獄受苦受果。由根本業正斷他命故。得人中短命之果。由后起業壞他光澤故。得增上果。所以三業各得一果。但以前后業從根本業。故云一業得三種。今依大乘一業道種中各有三種用別生一果故。一業道能生三果。下辨九業可引對法。第八解引果生。即從三不善根引業道起名引果生。于中初問后答。答中有其八段。以合三語故。或有妄計以其父母等擲置火中等者。西有一國共制法。或父母眷屬老年將死將安火坑或置曠野。如是等類是癡所起。祠支者祠法取然。具者祠具。須即以為調度等。或憎彼故以彼妻妾令他毀辱等者。即名似欲行。不名身為究竟。亦發無作故。或復為牛或為祠具者。外道計劫初時眾生所食自然。至劫減時地味減。眾生餓饑。諸天憐哀。化作牛身。與眾生耕。眾生得活。天恩既重。為妄語無罪。今西方以牛屎尿為凈。以是天故。如此妄語。是故癡生。或為祠天求諸祠具故妄語無罪。亦從癡生。第九明決擇。文中有八。初明究竟。嗔恚業道嗔為究竟。及貪業貪為究竟者。若薩婆多一剎那貪有二種。一根二業。根能生業故由貪根貪業究竟。若成實思前貪非業。思后貪通根業故。由思前貪思后貪令究。今依大乘。景述兩解。一云。即一念中義說根道。能生是根暢思名道根究竟。義同薩婆多。二云。用后方便究竟。于前令究竟義似成實。測同初說。備同后說。二明所起之處。景云。殺生等六業有情處起者。從強處說。實粗語嗔恚通于非情處起。綺語名身處起者。通取情非情法名字而發綺語。此獨頭綺語依名身發。若取即前三語相應綺語。亦依情非情處起。基云。不與取貪欲資財處起者。謂縱盜他有情亦名資財。邪見諸行處起者。謂一解。云唯緣苦集諦者。通行五門。故增上者名諸行處。不取滅道。又解。唯立三諦除滅諦。以從多故。或可四諦并名諸行。心之相分變故。三明圓滿。先總舉征列后別解。別解中初解自性過。于中就思辨前七業道體故。后三業道暢同時思名業道。是不善名自性過。次解因緣過。即前果業道之體。由增上貪等所生名因緣過。下解涂染過。于中初立宗。二征釋所以。釋中有二。初約觸罪后明轉變。前中有二。一法二喻。法中意謂。如殺前生對究竟時。彼雖無念令他得罪。然由所殺受苦威力令彼能殺思果成其增上根本業道。故名涂染。喻中如有火珠待日光照即出火。故名為日珠。下明轉變義。先法后喻。法中意謂。如遣一使外國人殺殺究竟時。彼此雖不相知。然由彼處受苦究竟命終威力。令此能遣思成極重增上業道。更不增別法體。此義大好。大卻妨難。舊來漢僧斟酌有云。要得報知方熏成種名為得罪等。皆不稱理。喻中所說如四大種。由過去果威勢之力。令四大種堅濕暖動增上成。離地等外更不別增堅濕等事。如是離思無別殺等。即發業加行思種為他苦生故。此種轉變剎那剎那新生惡戒無表。由彼威力法爾發起名為涂染。娑梨藥迦者。景云。此處無名可翻故存梵音。泰基同云此翻族村。測云。梵語梨迦云族性。如是涂染不在小乘大乘始有。四明定不定。言如先所說作及增長業者。前第六門四句中。唯彼俱句作亦增長是其定業。余之三句是不定業。故今偏牒彼俱句來。若先所說至名定受業等者。牒前第五門。一由故意。二由方便。三由無治。四由邪執。五由其事。與此相違名不定受。復有四業等者。景云。此當譬喻師八業。不同薩婆多五業等。決定受業有二。一者報定就位不定。如是之業在凡時造。或在凡身圣或無學身。隨于何身緣合必受。二者受時位定報則不定。凡時造業。或二定時經。或時入圣有學身受。若得無學轉依之后畢不受。今言羅漢不善決定受業皆輕苦所逼名報熟者。即是報定位不定業。由此羅漢猶受別報苦受。言若已轉依等者。即是報不定位定之業。羅漢不受。基云。明大乘但說四業也。此中多說。一云。謂先生此生凡位作不善業。此是決定業故。得羅漢時受少輕苦。故名果報已熟。已得轉依有余涅槃故。一切不善決定業受。異熟果皆不受。唯受少輕便酬。此是前不善勢分粗重令報受起。非不善業現在故。問此是決定業何故羅漢轉輕受耶。答佛依未解脫身凡夫建立定業。非得解脫者身建立定業。此可轉輕受故。二云。轉依者謂入無余涅槃。種子無故。一切不受。依未入無余涅槃建立定業。入無余涅槃名解脫相續。然阿羅漢入有余涅槃亦名未解脫。故受輕業。又解。得有余涅槃已。今有勢分故。現在受小輕苦。其果報種子永斷故。于未來一切不受。此意如此。又解。勝業猶在凡。或有學位少報苦逼故。便名已熟。從果為名故言。羅漢以于今身得無學故。若得金剛道后一切不受報果種子無故。羅漢身中有蛇哳等者。此是施報與等流果非今異熟果。得第三果已去已盡故。圓滿處故言轉依。五明一時牽搦。當言二業。謂如人言盜牽取一雞。欲牽盜取是第一盜思。即于牽時更起一思我當搦殺。是第二思殺。若時起牽盜思。爾時不起搦思。若時起搦彼殺思。爾時不牽。以速疾轉故。生增上慢非一時。謂一時實有二時思別。當言二業道別。六明三時報業。于中初明三緣成現法受。后明業力有多少。前中先善后惡。前中景云。由廣大。謂慈無諍滅定見道無學。五因之外更加及佛為首大苾芻僧。此舉佛為首取其佛眾。前之四因據各別為因。第五佛眾總取為因。然外道眾有九十五種。各言我師第一眾最清凈。今舉佛取眾為簡余也。二思廣大。謂于前五種用凈心行施。三相續清凈。謂于前生三業清凈不障他施。今時行施無有施障。三因具足彼果定現受。即此現受之業。亦感生后二報。測云。具前三因。即成三時報業。下明翻前明不善現業。即于前由行不善。思障行施成就不善。為現報業。次明業力有多少。先法后喻。法中有唯得現。有得現生。有現生及后三時之報。有業雖得生報。有得生后有唯招后。文略不論。次舉三喻況之可解。然此所明不同小論。謂若薩婆多業唯受一眾同分。故作五逆人。于一劫中但受無間果。于中重業招于總報余得別報。正量部解具作五逆。于五劫中次第各受一劫。依成實論具五無間共招五劫。異熟非別別感。雖招五劫從初得名。故名生報。今大乘一剎那業具三功能。若起現報名現受業。若感生報名生受業。后業受亦爾。雖感三時從初熟位判三業不亂。七明感果多少。及以斷除惡趣業。預流已斷者。據實亦斷招善趣業。如北洲等。今約全斷故略不說。問若諸異生遣他行殺。未殺之時能遣之人望已后正殺。所殺成業道不。答準于藏論不成業道。今依大乘雖復入圣而有業種。故得業道。或可已入圣故。雖殺生已不成業道。三藏判云。后解為勝。言若已證入清意樂地菩薩一切不善業皆畢竟斷等者。初地已見斷惡業一切皆斷。若修所斷上中惡業。于見道時永伏不起。七地已來下品修惑相應思業。為利他故要知方起故。又解。七地已前以不系業往于惡趣利益有情。論主偏就系業。故云皆斷。八明業業道相。思是業非業道等者。備云。前云思上假說三業。然即思可亦業道。何故此中業非道耶解云。前約真實理。謂善不善能得可愛不可愛等道果。故彼業即道也。今約世俗門故說非業道。基云。游履名道思即非道。能得果故名為果。道思亦是道故前言。意表業。即體是思。思于此中如何非道。下結不現。上來決擇九門業訖。下以頌結。一自性相。二廣。三略。四方便。五輕重。六增減。七瑜伽。八引果生。九決擇。自下第三解生雜染。于中先結前生后。正決擇分之為四。初明十一種生。二舉經解釋。三約十二緣起明生雜染。四重舉經解釋。初段文云十一生者。景云。一一向樂者。謂下三禪。二一向苦者地獄。三雜苦樂者。謂六天人鬼畜生。四不苦樂者四禪已上。五者欲界異生。六者八地已上。七者謂上界異生。已離欲染名為清凈體。是凡夫名不清凈。八者生在欲界名不清凈。以有涅槃法有暇處生便名清凈。九者清凈不清凈處生。前第七就體。此第九約處以明以此為異。第十第十一可知。泰云。欲界有一分諸天及色無色界三地。名一向樂生。欲界一分天及人鬼畜生具受若樂報名雜生。基云。前七約生自體。后九約處為言。同景。又解。七者離染故名清凈。異生故名不清凈。約生對涅槃等為句故。第九者體離染故名清凈。此處不得見諦故名不清凈處生對有暇處為句故。第二舉經釋中有四。初明攝受苦集。增羯吒斯恒受血滴者。猶當攝論汝等長夜增益貪愛恒受血滴。若爾直言貪愛。自得何須言羯吒斯耶。解云。羯吒斯者是梵語。此間無名可翻。故存梵本。貪愛者此間名。梵語自別。今言羯吒斯謂貪愛者。據體同相即名異相。顯貪愛是此間名。梵語亦是羯吒斯。別有梵語。此言顯示攝受集諦者貪愛也。二明五種非狂似狂。解支節者西國欲燒死尸。要須雇人解其支節。以易燒故。下言補羯娑者此即人也。三明流轉。有十二頌。于中初有七頌明果流轉。次有一頌明流轉因。次有三頌半明流轉過患以嘆其惑。后有二句總結勸知。四明斗諍劫中有其四過八不相數。第三約十二緣起明生雜染。中有三。初約五相明十二支。次通經異說。后明緣起有四次第。初舉五相分別無明。余十一支總類不解。解相門中有八種相。并舉果以顯之。自性總相如前已說者。取說前際無智等十九無智。差別有九。一種子。二現行。三相應。四不共。五蔽伏心性。即前相應不共等四障蔽善心。六發業則不共無明。七不染則是法執無明。八離恥羞即前種子等離羞恥發起惡行。九堅固謂無性有情。就解業中有三。初約十一義辨無明業。次約十種人辨無明業。后辨無明于五處障礙。初中十一則為五對。一者不現見現見對。過未名不現見。現在名現見。二者劣中勝劣對。謂欲色無色界。三者利益不利益對。謂無罪有罪。四者真邪對。三寶名真。計自在天等名為邪。五者因果對。謂苦集是生死因果。滅道是涅槃因果。有釋此為十義。即下十癡所緣之境也。謂缺減者境名不現見。乃至第十現見者境名因果義。次約十人辨無明業。尋文可解。下辨無明于五處障礙以為其業。五處雖別略判為二。前三障圣后二障凡。一能障礙真實智喜者。障初見道。以二乘之人初證圣時雖有勝劣。同生歡喜故。二能障礙煩惱滅得者。此障斷德。三障圣道成滿者。謂障修道無學道二障于世間勝利。無明法中初約四義以辨。后約三界以辨。前中一墮無明趣無余三。謂無明種子。二有前二義。謂無明趣及所嬈。謂現在起無明。不發身語而生羞恥三能發業。于前二上如無明所垢。第四發業又不羞恥。即名所媚。由前三種墮無明趣不名癡人。由后一種說名癡人。因果中因如本地分已說。謂不正思惟。果謂一切后有支者。行等十支并是無明之果。又于真如及諸諦不能解了者。謂于真如及安立諦不能解了。正釋無明是其因體。下明生果。或復猶預者由無明不了生疑惑。即于此生耶。決定等老次從無明生見慢等。相應是果相。自輕蔑者根也。第二通經異說中。初舉經為難。經有三支。后釋通中。一熟俱有依攝引發因以釋。二就助伴因以釋通。第三明其次第有四。一牽引次第。謂無明行體是業惑性能招引。二生起次第。識生名色。名色生六處。直據現起前后相生。三受用境界次第。謂六處生觸。觸生受。現用境界。四受用苦次第。謂愛等五支。前三苦因。后二苦果。總明受用苦次第。如前第十本地云五支胎藏苦者是也卷第六十一

上來決擇生雜染。文有四段之中。前三已訖。自下第四重舉佛經解釋。于中有四。初解出愛王經。二解八苦經。三解三士經。四解十有情等雜之經文。就初經中先舉王問后佛為解。問中先敘問意。第二正問。出愛王者即舊言優填王也。正本音言嗢陀演那。此云出。伐蹉此云愛。褐賴阇此云王。優填者訛也。佛答之中初開六章次依章解。后結勸修學。解過失中先列十門。后次第解。言不相似子者。謂是下賤生與王不相似故也。若王真子與王相似。以形儀等與父相似。人皆愛之無詈害言。名相似子也。王功德翻前十過。衰損中初開五門次第解。后結彰其失。方便翻前衰損。可愛法中可愛是總也。可樂可欣可意者。如次配未過現也。亦可名異義同也。解能引可愛法中有三。初標列五名次第解法彰其利。解其第五勤修法行云。具足凈信戒聞舍慧此舉數也。后文次第解此五法。第二解八苦經中。初引經總標。后次第別解。云何眾苦所隨故苦謂生那落迦一向若餓鬼趣中乃至名眾苦所隨故苦者。此中應言傍生一分受苦亦是。上來數有此文。而此中據多分受苦者。謂傍生受苦少于鬼故。言云何粗重所隨故者。謂三界諸行為煩惱品粗重所隨等者。此門約行苦而說生苦相。余所處說前七是苦苦者。以就余門說。故無者妨此生老病死苦。勘前本地第十及緣起經廣解。五取蘊苦亦由五相謂生苦器故等者。景云。謂作所緣能生眾苦。名生苦器。作所依能生眾苦。名依生苦器。基云。謂依此故生苦得生。是生苦之器故。言生苦器故依生余六苦。謂老苦等總名生苦器故。依此器而生苦。言依生苦器。或此是生苦之器。余六苦依生苦器。余六依生苦器而有此即生苦為器。合而言之名生苦器故。或初是生苦。第二是生一切苦器。合而并名依生苦器故。第三解三士經中。有二十四種。三合為十一番。初約行以辨三品有二復次。二生之所重二事。四圓滿。五臣。六四語。七受欲。八食。九約施以辨。分之有三。一約物。二約田有二復次。三約心。十約戒辨。有七復次。言有唯能成就受具足支無余三等者。景等云。謂受戒已后不行四依等。名無受隨法諸學處支。不持譏謙戒名無隨護他心支。不待隨中諸學處戒名無隨護如先所受諸學處支。此即前三是受戒。第四句是隨戒。今勘前來聲聞地明六支尸羅。至五十三卷中明苾芻四支戒。與此同。即攝前六為四也。十一約修以辨。有四復次。初云唯得勵力運轉思惟等者。此約定方便以辨二種思惟。如作意中解。第四雜解經文。有八復次。十種有情眾于十種法愛樂喜悅者。次第配之可知。義顯易解。三發業中基云。一相應發剎那等起也。二親生發近因等起也。三增上發謂遠因等起。更引余煩惱而發業也。或前已攝盡第四增上。更多起煩惱方發。今勘論既標言三種。故前解為勝。亦可無明與業俱起名相應。前念無明引發后業。故名親生更引余助。或無明發故名增上也

瑜伽論記卷第十七(之上終)瑜伽論記卷第十七(之下)(論本第六十二六十三)

　　　　釋遁倫集撰
論本卷第六十二

上來攝決擇分有十二段之中。初二段訖。自下第三有一卷半文。決擇三摩呬多地。于中初結前生后。次正決擇。后余下復現。就正決中文分有五。初以十一門雜決擇。二引四經解釋。三以六門重決擇。四以九門解釋。五以六門還雜決擇。初中先明三摩呬多地障。于中有三。初列標隨煩惱有十八。次一一別釋后。辨其所依。景云。就此十八隨煩惱中。或就根本或上隨義假立。或別有體俱稟貪氣分而生。如前已說。基云。此中名隨煩惱者。隨惱于心名隨煩惱。亦隨煩惱而生名隨煩惱。此中兩釋。若染污心所隨他煩惱而生。如俱舍隨眠品說行蘊心所并此。是中準前。如離事中一切皆是。然據勝者。此論唯言二十二等。此中二十二外所有。不出二十二體。以相收攝尋之可知。就別釋中有十七段。合無慚愧故。言謂由諂誑增上力故者。景基等云。矯無別體。但于諂誑增上力施設矯。誑中略無此語。趣向前行者。謂受利養他請等時在前而行也。云何舍遠離軛謂于遠離邊際臥具等者。景云。阿蘭若處為遠離彼故。臥具最是下品。故名邊際。若住此處遠離眾惡。遠離人所習近。雖住空林似寂靜室。何者住此遠離之中。如牛被軛不得縱逸。今時遠棄舍之。不生欲樂故舍遠離軛。泰云。謂差善軛最勝臥具極處名邊際。惡人近靜室。謂可作淫處似定室。若能離邊際臥具及惡人靜室。即是善軛也。此舍名舍離善軛。基述兩釋。前解同景后解同泰。下辨依處中有二。初前十一隨惑違四處起。次明后七隨惑依前建立。言最初四隨煩惱者。所謂諂誑矯詐。依戒違犯無慚愧者。犯戒之人必無慚愧。依心及慧發起不信乃至惡慧者。明違定慧起不信等五。此文是總。下別分別如文可知。下明依前起后。文相可見。下次第二明三種人依三處引隨煩惱。一依正法出家。由放逸故起隨煩惱。二是在家。由耽欲處故起隨煩惱。三是外道。依邪行處引隨煩惱。有三。一者隨逐遠離。謂住行苦行顛倒遠離起隨煩惱。此復有三。一住染污。二住苦惱。三無有對治。二者隨逐憒鬧。謂各別執異見異欲相違言論者。或立我常或立我斷十六論等。三者隨逐學處此即有三。一毀戒。二恃定慢。三少有聽聞不能觀察。第三明修十遍處有五勝利。景云。一由修地水火風青黃赤白八種色觀。能廣能略得自在故。便能現化無而忽有。或復現變轉換物形質。二由假修空。初觀色法是空。后觀空處四蘊五空無邊。空處觀成已。后能于山石往還無礙。三由數觀識廣略自在。若細心故便能引發無諍等。四即由此識遍處成滿。便能成無所有處及非想解脫。五即由得非想解脫。能入彼滅盡解脫。又由識無遍處故無遍無量遍滿行轉。以無邊觀遍滿已。十遍觀成。是故已上更復不立遍處觀也。言遍處是諸解脫能清凈道者。解脫有二。一如量智中作入解脫觀。謂內有色外觀色等。二如理智中作解脫觀。觀前七種解脫所觀之境平等真如。若依如量智中作解脫觀。即解脫而為初。次修勝處后修遍處在上有文。毗曇取此次第說三功德。若依如理智中作解脫觀。即先修遍處。次修勝后修解脫。今依此義。故言勝處遍處是諸解能清凈道。不同成實遍處唯因。解脫唯果勝處通因果也。言又諸解脫至心得解脫者。若分三障各別。此八解脫障。即是定障所收。謂障禪定不得自在。即是事中無知異熟生心之類。若攝三為二。但立煩惱及所知障。此之定障但是所知障攝。以非染污故依此文即說。聲聞獨覺等于所知障心得解脫。問若爾何故說云所知障唯菩薩斷。解云。二乘分斷不得斷名。菩薩究竟故得斷名。備云。五事謂由前八遍所故。能引發三事。謂化事一。變事二。諸圣神通三。此有神通也。空一切處故引發往還無礙諸圣神通四。識一切處故引發無諍等諸勝功德為第五。以下文是解第五識一切處功能。基彈云。若準此文勢言。前八引發中言諸圣神通即別為一者。空引發中言往還無礙諸圣。諸圣神通通之言應別有體為一也。今解云。前八引發一事。化事變事但是一物本無本有為異。空一切處引發往還無礙神通為第二。識處引發中有三故五。謂無礙解等功德是一。成辨無所有解脫非想解脫滅盡解脫為二。無邊無量遍滿行轉為三。問何故滅盡解脫別有又字。合無所有等為一。答文勢如此故。唯識處有三。上中下皆言由此識無邊處故。言此滅盡解脫中即無。但言由此成滿因故即是由此成滿無所有等因。故知合為一。以是解脫類故。大義曰。識處有三。一引發無諍智等。二無所有非想地解脫。三滅盡解脫。言無邊無量邊滿行轉者。此總結前識處成辨。故得諸功德以下并大義。此諸功德顯揚第二十四說。問何以成前八遍處故引發化事變事耶。答以前遍處于境色中得自在故。故能引發化事變事。此處有礙神通未得空處定。但依第四禪得故。豈不得化事耶。約勝用語。諸凡夫不得前八遍。問何為得空遍處。故引發往還無礙神通。答以空定故。故能引往還無礙。故對法第十三言。以得無定伏除色想無能除故。若得往還無礙未得空處亦得。然障未盡。今約定障盡處語。要得空處能除此障。問何故修習識遍處故。引發無諍愿智等諸勝功德。答諸功德法皆依心識。功德皆是心所法故。由識處得自在故。即如識為境。得自在后依第四靜慮引發此無諍智等。前往還無礙神通亦依四禪。要依空處除礙色障故。卻入四靜慮往還無礙。雖有不得空遍處等而得往還無礙。非是增勝者語。以定色礙障未盡。故有處有礙。今據勝者一切處無礙。又無量遍滿行轉者。行此識處作無量無邊觀故。無量邊行此處究竟故。更不立遍處。勝處遍處是諸解脫能清凈道者。謂以解脫為果。以勝處為前方便。故對法第十三末云。依解脫故造修。勝處故起加行。遍處故成滿。成滿故即于解脫究竟。不同薩婆多。解脫唯自初修惡。先依解脫一分取斷障。遍處唯果末后修故。勝處通因果。在解脫遍處前修故。即如對法文。此中以解脫為果。勝處遍處為因。不同成實論。彼云遍處為因解脫為果。勝處通為因果。后修若已如是次第。故同此論。又對法云。解脫究竟道。薩婆多約初時。謂初修習時以解脫為初故。對法言依解脫故造修。依解脫斷障故。成實論約后。謂究竟時要成勝處遍處故。解脫方滿。以解脫為果故。此言勝處為解脫能清凈道。對法亦云。若遍處成滿解脫即究竟。此中據究竟時語此。如是和會大當道理。檢文亦盡。言又諸解脫由所知障解脫所顯等者。此是變易不變易異熟生受。即是白清無記法。障所知故是所知障類。又通染受但障所知。故得所知障名。二乘斷此名斷所知障。第四明愛味等至。于中先明味定三相。后明上下地法起通局。前中景云。言或證得等至出已計為清凈等者。此愛過去。或未證得者。此全未得。故于未來生愛。或已證得未來愛味者。已得定者于未起者生愛。亦緣未來生愛未來。言現行愛味者。此愛現在。下問答釋。問意正障治不并。云何于現在定而生現愛味耶。答意總言愛味三世定。非謂現愛愛現在定。故云愛味者謂于是中遍生貪著。基云。一者得定出已。方愛過去等住。二者或未證得未來愛味。愛味未來定。或已得近分。愛味未來根本。或已得下品。愛味上品者。由愛味增上力。追求未來定等而生愛味。三者已得近分及根本等。隨一與定心相入出。似定心不住散亂位而起愛味。下明上下法起通局。中景云。言生上下地諸法不現在前者除上地命終將生下時起下地愛。又生上地起下四識見聞觸等。未離欲者于上地愛或染不染。染者是貪。不染是欲界已有此愛不上緣。同小論說。然輕微愛亦得上緣。基云。言若生下地于上起愛未得離欲不定心者。當言此愛是欲界系者。謂前三相愛味中第一未得定愛味即欲界貪。緣上界生貪為他界緣。或不同小乘緣求上定。皆名善法欲。以彼心中染不染故。如文相狀。即同前五十九。上地下緣下等。互得相緣。此亦云我當得時如是愛味即是緣上。名自心之相分。第五明三種斷法。以大乘宗中無有諸共事是初斷滅者。色等事法但斷緣縛。名為斷滅也。若生上地棄下地諸行。入無余涅槃舍一切行。棄舍斷滅。第六明三退。未得退者未得法不能起得故名退。已得退者即已得法。退已起煩惱。習行退者現所得法不起名退。問后二退若為差別。解云。圣人已斷惑種。退起現前失諸功德。名已得退。若諸圣人所有功德不得并生。名習行退。以不起煩惱故。不同已得退也。第七明近分定四道。初明四道境。后明與七作意相攝。前中景云。復依世間諸近分定至觀上寂靜者。謂世間諸近分定方便道若無間道隨伏一品。或亦名無間。若解脫道或為伏。或為證得。定中神通等德而修習者。彼于所緣境觀下失觀上靜。此六行道伏修惑時亦有四道。言若勝進道至或無漏緣者。勝進道中通緣上下。通欣厭二心名遍滿所緣。圣人若起世俗六行。勝進道中通起無漏。此文退證。基云。謂依四禪近分方便無間解脫三道。觀下六地為過失觀上諸地為靜寂。唯第四勝進道。或依一切法無我遍滿所緣是有漏。或作諦現觀無漏緣于上地者。此游觀無漏。若欲斷惑觀。隨是何地無漏皆為之。下明與七作意攝。第三作意斷上三品。第六作意斷下三品。并是無間道。攝樂作意斷中三品。亦是無間道。故通四道。第七作意在根本地。故略不說之。第八明靜慮境不可思議。以久修習所作成辨。法爾難思。第九明三種修定互相障礙。景師但云。有二種修靜慮者。得定相似同于一事變水火異。一心相續所作事成。一心異緣便有障礙。泰云。有三種修定者。于一事中俱欲發轉變事。此二人勝解神通皆得自在。一欲作火。二欲作水。此二通非互相障礙。皆成此通。偏無勝者。故不相映奪。若有偏勝者相映奪者。即便一成一不成也。以無偏勝不相映奪。初皆不成。為作退不已。彼后無間。一于此事神通無礙如其所欲皆能轉變。第二神通便被障礙。何故初時二皆不成。后時一成一不成。此中所以云何應知。下釋。由彼二人神通勢力平等。然其所作不相似。故此一地事上水火神通互相障礙皆不得成。以威德相似不能相奪故也。彼后無間。爾時有一作是思。將無我定有退失耶。以起此余心故通不得成。第二定者即于此所緣變事如如專住心無散亂。故所發皆無礙。若二通威德不等。隨其勝者成辨。映奪劣者不得成。若二通威德相似。先作意者成。后作意者不成。若二通相似同時作意于一事中所變各別。互相妨礙共不成。第十明四種修靜慮者。一者依未至定修六作意。若修根本定六作意者。了相勝解。唯加行道是有漏。遠離作意加行究竟。唯無間道是其無漏。攝樂作意通于四道通漏無漏。觀察作意唯是有漏。二者由得愛上靜慮等。故名唯起上愛。三者依根本世間靜慮。能引現樂發神通等。四者依暖等善根修得見道。言決擇所攝受三解脫等者。決擇分是有漏。空等解脫門是見道無漏。由決擇分故得有空等。故言所攝受。決擇分中雖有空等不名解脫門。何以知者。如顯揚第二云。言解脫門唯是無漏之修。故知舉決擇分能引發。取所攝受無漏者也。即為依得彼故修決擇分也。依者求即為求彼。以所求為依也。乃至第一為得近分故修等。又即決擇分中空等作出世間解行。故言第四出世間空。從果行解為名。故言解脫門。此中初是大義。后為泛解。第十一分別二定。景云。言無想定有漏滅定無漏。由煩惱不相應。即于相應中生長諸漏。今既不與煩惱相應。即非生漏名為無漏。下展轉釋。以此滅定非相應法故。非所緣故。是故不與諸漏相應。生漏名漏。言非諸煩惱之所生故是出間者。前明不能生漏。今明不從漏生。故非有漏。略不釋言非漏住處故名無漏。一切異生能行故唯除已入遠地菩薩者。向下文說。六地入滅定。七地菩薩念念入滅盡定。道理初地以上皆得滅定。以得地相初二三地相同世間。四地預流五地一來。故前五地未得滅定。六地當不還。七地當阿羅漢。故論偏說得滅盡定。言菩薩雖能起出世法等乃至似涅槃故者。凡論學無學義自有三種。一就身說。如說學人身中所成憂苦亦名為學。無學身中所成苦根說無學。二就漏無漏辨。若彼學人所成無漏五蘊總名為學。無學亦爾。三者就無漏中。若有行解作意修學方名為學。學滿足時說名無學。今滅盡定以無行解作意修學。故不名學。由非是無學。若依第二門說體是無漏。不還人得得名為學。阿羅漢得得名無學。泰云。八地已上名入遠地。又釋。初地已上名入遠地。遠地菩薩能入此定。若漸悟菩薩地前亦入。若頓悟者地前是凡故不入。初地已上菩薩雖起出世無漏法令現在前。然由方便善巧化生力故。不舍修道煩惱。留惑助業受生故也。測述三藏言。三地菩薩得入滅定。基云。又大義曰。遠地者即入十解心人亦得滅定。滅定是相似無漏故體是有漏。今言非異生及有漏。非一切異生及凡爾有漏也。或是入位異生作涅槃相心方得故。若菩薩得伏定障亦得惑。是有漏或是無漏。二乘一向無漏。不能伏定障故。上來于五段中第一以十一門雜決擇三摩呬多地竟。自下第二引四經解釋。一解隨身念住經。于中初標所釋之經。次正釋經文。后就正釋經中文分有二。初舉所治四煩惱后明能治。能治中先釋后結。釋中即釋五句。初辨不定地清凈。于中兩番。初解者。謂為治初犯戒障修正知作意知犯為失。為除第二散亂三種過失修三作意。治緣過去不知無常令知無常。修攝順所緣作意。治于現五欲境不知是苦耶。尋思故生惡見聞掉舉流散。令了彼相故修了彼相。治彼尋思作意。治于前二種長時串習散亂難除。修彼所依心調練作意也。為除第三保著內身起積聚執。修分折積聚作意。為除第四保著外境是清凈修不凈作意。第二番解。又初作意能斷妄念者。謂正知作意治緣過去隨念散亂。第二作意。能斷保著內身外境二貪著者。謂積順彼所緣作意治隨煩惱中第三第四也。第三作意斷惡見等所有散亂者。謂了別彼相能對治彼尋思作意。能治依掉舉流散惡見。第四作意斷先串習所持散亂者。謂彼所依止調練作意所治可知。第五作意能斷于身清有情想者。謂應修分折積聚作意。第六作意能斷四貪者。謂不清作意。能斷色觸形及承事四食。依小乘解作青瘀觀能治色貪。貪紅白等色。骨鎖觀除去觸貪。作骨節分離觀除去形容貪。作死尸觀除去承事貪。此第二番中不論犯戒。將初正知作意。除彼第二于過去境隨念散亂。將第二隨順彼所緣作意。越治后保著內身保著外境貪。了知內身外境是無常法。不應保著此治于欲界身生著。第三了別彼相作意。還除向前惡見惡聞掉舉流散。第四調練作意。還除向前先所串習勢力住持所有散亂。第五應修分折積聚作意。別斷于身清有情想。此治于色界身生著。第六不清作意。能斷四貪去來威儀承事等貪。第二辨定地清凈。復有兩番。初云如是作意修習為依至根本勝定者。明作意所成。又能證得有喜離喜清凈安樂者。得下三定。又解。初二定名有喜。第三定名離喜。第四定名安樂清凈。又解。第三定名離喜安樂。四定已上乃至非想名為清凈。又解。四定已上乃至非想名安樂清凈。又解。第三定已上總名離喜。第二番云。又依如是正定心故至諸行無常性等者。得天眼通見諸眾生此死彼生。了知諸行二世流轉。謂過去十支復招未來生及老死名行無常。第三辨攝清凈。云依于三處等者。一依增上心。二依增上慧。三依慧增上初修業地。依增上心慧學處為斷余結。修念住等菩提分法之所依止故名攝清凈。第四辨不共清凈。由三因緣不與外道共者。即是次下三處故字也。第五辨不共果清凈中。文有三節。謂依前三緣不共故。四果五果及以九果清凈。四果清凈者。處聚落世法所生煩惱不染一。處練若生惱不染二。總合前二復為第三。于二處所不能堪忍淋漏等苦煩不染為第四果。言二處苦者聚落中舍破雨水淋漏等。若于空閑處蚊虻嚙血淋漏等。若以資糧圓滿故難忍能忍煩惱不染。五果清凈中景云。即指四空總為第五寂靜解脫。基云。謂四禪寂靜解脫得無色定入滅定。滅定是寂靜解脫。九果者即四沙門果中初三及六神通。不取第四果者即漏盡通故。已下結上所明有五清凈。如次屬當。初明六作意是欲界心故。名不定地清凈。余四可知。下釋經中隨身念名。又隨逐身轉故者。起隨逐身境界而轉。彼所攝受故者身念住是慧。為同時念助伴攝受方得作用。故復名念。是故彼得身念住名。二解摩訶俱瑟恥羅經。于中初標所釋之經。摩訶俱瑟恥羅者。即舊云摩訶俱稀羅也。摩訶云大。俱瑟恥此云肚羅。此云持。即大肚持也。大肚是大藏義。即是舍利弗舅長爪梵志也。次正釋經文。于中先標二種解脫名。一慧解脫。下文通取漏無漏慧學無學慧皆名慧解脫。道理應取彼慧相應勝解之數為總解脫體。文中直舉彼慧為慧解脫。二心解脫。正取滅定為心解脫。然下文中兼取出滅盡定時。漏無漏學心學無學心為心解脫。道理亦全取彼諸心相應解脫五數為心解脫體。大意如此。文相槃雜難可了知。此中已下別釋其義。于中有四。初辨解脫果。次辨解脫心住。第三辨果差別。第四辨住差別。初中先別辨漏無漏解脫果相。后明說為正見果相。前中先明有漏慧心解脫。次明無漏慧解脫。從此中依慧解脫下。乃至即慧心解脫增上力故以上來。明有漏慧心解脫。從即慧解脫增上力故。出世間慧之所得者下明無漏慧心解脫。就初明有漏中此中依慧解脫至下。又依心解脫以上明慧。又依心解脫下明心。就明慧中初明慧境。彼體性下明慧體。初云此中依慧解脫謂世間慧之所行者牒經。當知即是建立惡行善行并彼因緣者。景云。世間正見能了善惡趣體及彼因緣名為建立。泰云。謂善惡二行及起行因緣是世慧所行。次云彼體性者牒經。當知乃至如實正知者出能知體。能了善惡因緣體性差別如實正知。是慧解脫體。就明心解脫中復二。初明所染凈心。二明心解脫果。初云。又依心解脫謂心染凈之所依者牒經。當知至能取了別者。景云。謂彼心王是彼染凈所依止處。謂于色等能取了別。是彼心體。基又云。此明所染凈心。即是色等境界能所之心。次云彼世間慧心解脫果等者。景云。由世間慧了知心王是染凈依。斷除染法。后起心王不與染俱名心解脫。心解脫體由慧故成。故是慧果。故云彼世間慧心解脫果。下釋心解脫于何解脫。當知即是于彼相應相雜下類雜染出故者。凈心從相應雜染下類中出名心解脫。即由慧力心得雜染。如六十四云。煩惱障者謂由彼故說慧解脫心得解脫。定障者。謂由彼故說諸如來心得解脫者。即前定障是所知障。如來離此所知障故心得解脫。故云即慧解脫增上力故。基師又云。乃至即慧解脫增上力故明心解脫果。謂由前世間慧力故。其心于相應縛及緣縛中出。謂相應想想縛也。相雜者緣縛也。又相應者俱時起或。相雜前后雜生。此是世間心解脫果。唯能不染相應及間生。非離緣縛等。若離者即是無漏心解脫果也。今解。及至下類雜染出故明心解脫果。與前二師判文不同。然未見所釋經本不知何正。下明無漏慧心解脫中復二。一境二果相。初云。即慧解脫增上力故。出世間慧之所行者此牒經文。當知即是至一切境界者。景云。由世間慧及以心解脫故。能引起出世間慧了一切境。泰云。由前世間慧解脫增上力故及得出世無漏慧之所行者。即是前心慧二解脫增上力故。了知一切境皆空。次云即出世慧心解脫果等者。即出世慧斷染種盡。能令彼心究竟離染。故心解脫。又出世慧果故。言當知是一切種類雜染中出故。已下次第二明正見果相。于中有二。初明世間出世間慧。總略為一說名正見。二又出世間等已下別明出世正見果相。于中景云。當知即是前后常故無所對故者。明彼二空所顯真如。即是正見所了之果。即凡名前圣名后。雖經前后體常不變。不同學道待有所余煩惱故生。所除若無即滅不起。待所治或有生有滅。故名有對。此句立宗。下釋有二。先及后順。言若法所治若有生已無滅者。謂學道法故言若法。由有所治若無漏學道相續無滅。言所治若無滅已有生者。或種斷惡名所治。若學道隨漏故。滅已無學道起故言有生。彼法名有所對者。結彼道諦名為有對。下順結真如是無對法。雖復解或有無生不生異。而彼真如體常是有故名無對。又即此果乃至得清凈者牒經。當知乃至及令諸根順清凈故者。染心已滅凈心起時于境不染令報順清。基云。此明為是正見果故言為常。若法所治下簡有為非常。一解云。若法者即一切通名法也。所治若有生已無滅者。謂所治之惑若有。無間道生已與惑俱不滅。已所治若無滅已有生者。謂所治之惑若無。無間道與惑俱滅已有解脫道生。此所治能治有滅有生故。當知有所對故非常。又解。若法者道諦法也。所治若有者。謂金剛心前乃至見道已來或猶有故所治有。金剛心已前道等名生已無滅。數數起故現能起故。后金剛心時一切惑無。名所治若無。前所得道滅已。后圓滿果道生。故言滅已有生。此道諦有生滅故名非常。無為非此故常。此唯簡道諦。若不作金剛心已前解。大乘或得不俱。如何所治有生已無滅道惑俱。此后釋大義同景。第二辨住。云又解脫心住者至相屬而住者。心解脫人由壽暖識展轉相持。故得安住也。第三辨果差別中(景師補闕云)又此世間及出世間二種解脫果差別者牒經。當知乃至后有不生者。若出世解脫一向無后有。若世間解脫體是有漏。若學人猶有癡愛后有當生。無學無癡愛后有不生。又彼相雜而相應故等者。謂彼染心與諸煩惱相雜相應而不解脫。若染心斷凈心生時能依心所亦得清凈。故彼凈心不為現緣所染領受前境。基云。言于諸受中及因緣中者。觸是受因緣。緣之起愛取等故后有生。言又彼相雜而相應故等者。此解正見果無別義。第四辨住差別中(補闕云)言即二解脫住差別者。當知即是六寂靜等者。初離沉掉是一寂靜。言由清凈識沒平等故者。沒者是況于定不況不沒平等。言非由彼所依平等者。由依掉故心多浮動。今離彼掉名依平等。二明入定不由加行名入寂靜。三明出定不由加行名出寂靜。四在滅定三行不行名為寂靜。五于遠離出心寂靜等者。滅定名遠離出心恒寂靜。六于親近出心靜寂故等者。從滅定出入彼三心訖。彼三心名為親近。親近滅定故。一色界勝定。二無色勝定。三是出世無漏定。心從滅定出入色界定者。此據展轉初入無色定中后入色界定心。亦可此據諸佛菩薩從滅定出即入色界定中。若出滅定入無色定時近入非想。次入無處有所。遠入識處或入空處。若出滅定入無漏心。于下三空隨入一處。從滅定出先起無色定。次起色界定。或出滅定入無漏定。如此三心由出滅定方起。名于親近出心寂靜。言又此識諸定非唯滅定出已方得亦先已得亦起現前者。此據曾得種類故言先得。亦有未曾得心出定方起。故云亦先已得。言此中乃至后一不由次第定故等者。從滅定出有漏凈定。先入無色后入色界故。明次第無漏。但入無所有處。或入識處空處。無漏現行故言后一不由次第定入于此無漏之定。然由通達無相真如界時故起此定。言又有相定乃至當知出定者。又后得智之有相定。由分別有相作意入住出定。若無分別智無想定。由無想作意入住。當知出有相分別心中。基云。六寂靜故者即是下遠離出心三時。親近出心寂靜三時。由清凈識沒平等故非由彼所依平等故等者。此解滅定中勝用。謂滅定但無漏清凈識沒平等。不由前方便有心定。與滅定所依身平等故名滅定也。三行不行者若出定先起心行。次起身行后起語行。今定無此不同有心定中有身行等。三解法因緣經。于中初標所釋之經。次正解釋之。中初總牒經文。補闕云。謂于三藏中善巧苾芻或近事男欲依解了而請問者。依八相問。泰云。對法毗尼者未涉余二。次論主釋。先征列八相。后次第別釋。初明解了事即解了五蘊。二解了所治所治有二。一由諸在家愛染故。于后有滅不生欣。由諸外道見染故雖欣不證。三解了果者。即是愛見二雜染斷。四解了自性。言對治三種雜染故建立三蘊者。即戒定慧三名為三蘊。謂正語業命為戒蘊對治惡行。正念正定合名定蘊對治諸欲。正見正思惟正精三合名慧蘊對治諸見。五解了果差別者。謂諸惑斷滅無為所攝。前約增上以辨解了果。今約離系以辨果差別又解。前約自性后約差別。六解了所依此復四種者(景補闕云)一由種性者即定種子即是因緣。二由相者即是定體。三由所緣者定境界。四由成辨等者即次第緣及威勢緣。助前二緣方有成辨。基云。成辨因緣者即得定因緣也。余三同景。亦言定是成辨諸功德因緣故。測云。一因緣。二靜慮體相。三起定緣。四成辨無諍等勝功德。七解了功德。此復五種。一謂滅事故者即是定體。以不相應厭心種子功能為滅事體。二寂相似影像故者。基云。即知定是假有非實有體。但是相似影像故。又解。此定欲入緣涅槃。是真寂靜法。定與涅槃相似。寂靜之影像。此即滅定雖有為似涅槃故名影像。有釋亦可與影心相似故名相似影像。三四入出因緣者。有恐命難故入滅定。以彼定力無加害故。或為飲食大小便利眾病大等事故出定。五出定功德故者。謂出定時所起功德。即身心安適離諸粗重。若施之人即得報。八解了證得。補闕云。四諦名證得。上論已明。即婆沙中七種善法也。加重觀集謂業為受集。加此一種故成八也。觀察自性者觀受體苦。觀現法轉因緣者謂轉為受集集諦。觀現法轉滅因緣者此觀受滅。當來轉因緣者觀業為未來受集。轉之與業并能生受名轉因緣。觀彼二轉滅因緣者。道諦能滅前二種觀。轉因緣因緣者觀受愛味。復與轉業作其因緣。是故名轉因緣因緣。觀還因緣因緣者還是滅諦。前說道諦滅轉及業與滅為因。今重觀受以為過患。能滅愛味助道顯滅。名觀察因緣因緣。及觀察還者重觀滅諦。樂俱行下亦舉經釋。樂俱行對治者牒經也。謂于最勝根本靜慮者。釋依第三靜慮起對治名為樂道行。下依未至定修起觀。治定慧不均作用顯故。名為苦道者。第四靜慮所起對治名非苦樂。言為欲顯示至皆悉苦者。為欲令受愛味及業因緣得斷滅故。佛說諸受皆是苦言由彼三受約第一義皆是苦故者。皆是行苦。行苦是其理若名第一義。言相對者牒經也。謂有此故施設于彼名相對等者。待苦說樂待憂說喜施設五受。然由行苦一切皆苦。故云此中諸受展轉相對。由彼一切苦所攝故又由有此第一義苦施設無智者。行苦唯圣乃知。異生不了名為無智。由有此故施設治彼出世之慧者。由有如此行苦苦因。施設治彼出世之慧。故俱舍云。譬如一睫毛在掌人不覺。此若落眼中若損及不安。凡夫如手掌不覺行苦睫毛。圣人如眼精由此生厭怖。由有此故施設彼果寂靜涅槃者。由有苦集道諦。施設彼滅寂靜涅槃。其故彼彼諸法說與彼彼諸治相對者。然由相對立有諸受。據第一義皆是行苦。基云。八相觀即如本地第八末。亦如五十三末說。此中言相對者即對苦受言樂受。非樂受非是苦。此有三相對。如五十六說。相對勘之。曰解眠經。基云。謂明因眠入定故曰眠經。有釋。辨除眠得定故名眠經。五種對治相者。遠離闇相一。至加行道理二。害諸見三。諸見功用四。諸見所依功用五也。第一離闇相修光明。第二正發起舉加行。言于能隨順舉歡喜法者。闇相順沉歡喜順舉。故于歡喜法發舉加行。第三損諸見不起見取等。第四見功用。謂能生惡行能生六十二見等。今治之也。第五損諸見種子名損所依。五種任持定法者。基云。一者遠離也。是定遠離處也。二者遠離處謂修定處及順定言教。三順無染心資具。即邊際臥具。四從有智者下。五于諸世下。又解。諸遠離遠離處所為第一。順無染心下二種。從有智下三。于諸等持下四前第五中分為二。無漏行為第五故。今復解云。遠離一。處所二。順定言說三。順無染心資生眾具四。從有智者已下乃至如理作意為第五。自下第三以六門重決擇三摩呬多地。初明有三因緣遠離尋伺。一遠離所尋思事。二厭患尋伺自性。三由先起厭今正遠離故。名遠離自性。由三因緣離尋思根。一上根頓離。二中根漸離。三者下根于諸尋思深見過患。二明六順出離界。景云。謂三人有三緣定即名為六。若三人若三定皆順涅槃出離界體。一增上心修者。于四有情有眾生緣定。即是內法異生。二勤修習趣究竟者有法緣定。位在修道通于無學。三勤修習諦現觀者有法緣定。位在見道已前求諦現觀作意。欲令有情同我。同見安立非安立諦法名法緣定。基云。謂三人各修一行相。人法合說故有六。義同前釋。又解。三人行六行六行為出離。謂初人修四行余二各修一行。謂于怨行修慈。于惡行起悲。于凈行起喜。于恩行起舍。皆名眾生緣定。此即為四也。總合為一。眾生緣定同故。第二法緣定者是解脫分善根人。第三修諦觀者是決擇分善根人。以法為順涅槃界。故有六也。雖舉三人以法三行故緣境有六。別故有六順法。三明大性及遠離。言所緣大性者謂緣真如故也。二精進大性于多劫中恒策礪故。三方便大性。謂般若大悲不偏住故卷第六十三

上來第三重決擇有六門。前卷中釋三門竟。自下第四定相違法有五如文。第五有三遠離如文。第六明定障中初明五種后明八種。前中先標列能所障后別釋。初文即以忿等五失為能障。有其五種厚重等持相。由彼忿等五種。如其次第于此五種等持之相障礙而住。說名五種厚重過失。就別釋中初列解五失。后對定以配之。前中言不凈有三相等者。景云。糞穢相者觀在胎時住處不凈。謂在生藏之下熟藏之上。彼等流相者父母遺體是種子不凈。從彼而生彼等流相。能依所依差別相者。則是三十六物互相依托自體不凈。泰云。色身是糞穢資故見穢等流等。觀自身不凈是能依。觀山河大地不凈是所依。基云。第一則體是糞穢也。第二是糞穢等流。第三但有四大及造色所依能依也。解身見中有六復次。一由身為欣戚涂染。設欲棄舍欣戚涂染。便為身見相違而住。如廣論說。諸異生類世八法中遇得等四便為高欣。遇失等四便為下戚。如其次第生愛生恚。言恒常執著世法所依無常諸取等者。依蘊界處無常法。立身見。取彼世法所依無常諸法。見變壞時為憂悲等所逼惱。下明八種棄舍近住弟子因緣。測云。前約圣者辨不堪忍。此約異生辨不堪忍。今解不爾判文如初。言八種者泰師判。一于弟子有增惡心。二唯自身受恭敬利養。三以自身不如法故。便令弟子破戒行惡。四于眾弟子有受增上戒。教弟子時諸不堪忍勤苦。五于增上戒教授折伏不堪。六于定。七于慧。八于營眾務所有擾惱不能堪忍。基判憎惡弟子欲自身受恭敬一。利養二。毀戒須棄舍之三。有饒益師者須損減師者不須四。戒五。定六。慧七。于弟子大眾事毀僧事不能堪忍。雖善大眾為是弟子故不忍八。又解同泰。自下第四復以九門解釋。初舉一頌列其九門。后次第釋。釋初數門中答意。立四靜慮為超苦樂。初禪超憂。二禪離苦。三禪離喜。四禪離樂。若不至四離苦樂不盡。若其過四。是則無用。為是義故。但立于四不增不減。第二辨所對治中初定治五。一欲貪者謂五欲貪貪通三界以欲簡之故云欲貪。三憂苦者問。初禪除憂苦。何故二定復言除苦。初定斷苦自性及二縛。然其粗重不堪任性二定方斷。若依毗曇初禪三識是苦所依據斷所依說。言二禪斷苦。言踴躍者此有二釋。一解則是增上之喜也。前是體后是增上用。一解。與喜相應作意支動于喜故名踴躍。定下劣性者。泰云。第二定體。為不巧便慧粗重所隨。故性下劣障第三定。基云。定下劣性為此喜隨不巧便慧。第二禪有今無故言除定下劣性。初二禪中有此喜。不可言除下劣。然分分亦得除下劣性。測云。以此文知定障通善。第四定治入出息者。彼定細身毛孔合。故出入息斷。于樂支悟者。景云。一解則樂取境發動。故名發悟。二解。相應作意策支于樂。故云也。基云。則緣樂作意也。樂極故作意緣之名發悟。則雜心云于緣發悟也。顯揚云于樂作意也。第三辨支分。將欲釋文。先作三門分別。第一列名出體第二釋名第三廢立。初列名中禪支多小。說處不同。若廣論余師云四禪四空。根本近分各別立支。總有六十八。謂根本靜慮有十八支。初二等五。后二齊四故。四近分定亦有十八。數同根本。但近分定彼約舍受建立支分。四無色定根本近分各有四支。名同第四定。故總積數有六十八。若身子對法解四靜慮中。若根本定若近分定各有十八。中間定有四。一觀二喜三樂四一心。四無色定不立支分。上座正量二部并立十一支。初定有五。名同此論。二定有三除尋伺。三有二。一樂二定。四定有一則一心支。故有十一。大集經明十七支。本業經云有三十八支。四禪十八。同此論解。四無色中各有五支。一想二淡三念四止觀五一心。此中舍根名淡。慧名止觀。依止發慧。總約自體及所依定作支名故。有三十八支。薩婆多說唯有十八。初二等五。后二齊四。合依此論數同薩婆多。名既十八。體有幾種。若依薩婆多即十一。謂初禪有五支。名五體亦五。二禪加內凈。凈是信為六。三禪加四。念舍正智及樂足前為十。第四定中加不苦不樂。此為十一。若克性論唯有九法。以喜樂舍同是受故。尋伺是地外二法為體。初二定喜。三定樂。第四定中不苦不樂。總是通地受數為體。初二定樂。即用善地輕安數為體。內等凈是善地中信數為體。但雜心說用念正智舍為體者。是薩婆多不正義也。三四定中舍。亦是善地舍數為體。念定及正智。亦是通地中三數為體。于此九中四是通地。謂念定慧受。三是善地。謂輕安舍信。二是地外。所謂尋伺。今依大乘名有十八體有十種。謂初定名五。體但有四。喜樂一故。第二定中加內等凈為五。第三定中加四。謂念舍正智樂。第四定中加不苦不樂。如此十法克性唯七。以喜樂舍同是受故。彼內等凈無別有法。則念正智舍以為體故。但對法說內等凈為信者。是隨轉理門。體即初定尋伺為二。四定之中喜樂舍總是受。足前為三。四地一心總是定體。足前為四。第三定中加正智此為第五。三四地中加念及舍。足前為七。如此七種從何位來。尋伺二法是不定中來。受是遍行中來。念定正智三種別境中來。舍從善位中來。問初二定喜樂同體。云何分二。解云。此喜樂二種一體義說。若令意識心悅適邊名喜。若令賴耶及色身適悅邊名樂。此依對法文。若依瑜伽直言令所依賴耶適悅名樂。賴耶雖知恒是舍受。然在地獄等苦處亦令所依賴耶不多安適。若在人天樂處。則令賴耶悅適安穩。初二定中雖明喜樂。但喜受性以明功德及煩惱與受相應門。但言初二定與喜根相應。不言與樂相應。次釋其名。靜心思慮故名靜慮。支是分義。相隨順義。亦是因義。名靜慮支。薩婆多說。定是靜慮支。余是靜慮支攝非靜慮。如實義者如四支軍。各對治故。舍念正智三依于定位。因能除障名內等凈。凈諸障故。余名可解。下明廢立。略有七重。初約百法以明廢立。何故色法及不相應法不立禪支。答隨順義是禪支義也。不隨順故不立支。又相應緣境有勢用義則立禪支。不相應法不爾故不立支。問若相應緣境有其勢用立禪支者。心王何故不立禪支。答不隨順故佛不立支。有何義故而不隨順。答同為欲治障建立禪支。所治障中唯是心所。禪支能治不立心王。又復禪支是出要法。心王通與漏為依。不順出要。故不立支。問諸心所中遍行有五。別境有五。善中十一。不定中二所謂尋伺。如此二十三數。據善義邊并順出要。何故唯立七法為支。答隨順是支義。以是不隨順支不立禪支。問何故無為不立為支。答支是有為行。無為非行故不立支。第二直就七法廢立。問七法之中加彼定數。通四禪地皆立一心。是則無妨。受通四地。立喜立樂立不苦不樂。亦無有妨。尋伺唯至初定。上地不立亦無有妨。如念舍慧三。諸地皆有。何故初定不立為支。答初定念舍慧三。由彼尋伺之所擾亂。不得明顯故不立支。故下論云。由尋伺門之所引發雖有不說。第二靜慮雖離尋伺。猶有彼喜。隨煩惱之所纏縛。是故總立念舍慧三為內等凈。三定已離尋伺與喜。故并建立念舍正智。問何故三立智為支。四定不立。答三定自地于生死中有最勝樂。恐退沒故。立正智而防護之。四定但有他地留難。無自地難。是故不立正智為支。又正智如明。舍受如無明。明無明相違。故不立支。第三就于四定立支多少以明廢立。如婆沙八十。問何故初及第三定俱立五支。第二第四定俱立四支耶。答欲界諸惡難斷難破難可越度。故初定建立五支為牢強對治。第二定重地極喜難破難可越度。故第三立五為強對治。初及第三俱無如是難斷等法。是故二四唯立四支。復次為對治欲界增上五欲境貪故。及為治第二定五部重地愛故。初三各五。復次為欲隨順超定法故。其義云何。如從初禪超入第三。從五入第二禪超入第四。從四入四。是故初三立五。二四立四間若爾如從三禪超入空處處處亦應立有五支。從第四禪超入識處。識處亦應立有四支。答初超難故從五入五從四入四。后成時易無發亦人如造金時。用多方便始乃能成如穬麥許。即自念言我造金畢。從是已后若化金山不多功力。此亦如是。第四次就三定廢立。三藏云。除味定余二定中皆具立支。若有漏凈定中。尋伺二種與修慧俱。隨何功德時于前方便得有尋伺。若至根本即無尋伺。若在有漏八正道中。則立尋體為正思惟。就無漏八正支中。若后智俱則于尋數立正思惟。起言說故。無分別智同時八正。就一慧體義說為二。離邪見故名正見。離邪思惟故名正思惟。以正證智非言說故。不得就彼尋體立正思惟。云何得知后智起說與尋相應。十地經云何凈覺人等于染定中。俱舍二十八云。初染定無離生喜樂。非離煩惱而得生故。第二染中無內等凈。彼為煩惱所擾濁故。第三染中無無正念智。彼為勝樂所迷亂故。第四染中無舍念凈。彼為煩惱所染污故。此亦可然。第五諸邊無色廢立。問諸邊無色何故不立支耶。答支所攝禪是其樂道。諸邊無色是苦道。故不立支。小論云咸及難得故當知是說苦。又解。唯依根本定慧均故。對法論說。諸無色中不立支。此奢摩他一味性故。第六對治利益。彼二依止三種廢立。問何故初禪尋伺為對治。喜樂為利益。二禪但言內凈為對治。喜樂為利益。三禪即立念及行舍正智三支。為對治樂為利益。四禪即立凈念行舍。為對治不苦不樂為利益等。同是禪地。何故對治利益多少不同耶。答初禪治于欲界。欲界非法最多。故須尋伺二法為治。創離亂始故立喜樂二為利益。初禪過少故二禪中立內等凈一法為治。創離定地煩惱。故立喜樂二為利益。第三禪中有自地種種留難。故立三治。為防下喜立念行舍。防自地樂故立正智。于生死中此樂最勝。故立一支樂為利益。瑜伽有說念舍正智。唯防下喜。第四禪中但有他地留難。謂三禪樂故立念舍為治。既離苦樂變法畢竟。是故唯立不苦不樂以為利樂。第七禪支道品對辨通塞廢立。如此二法體相流入有其同異。是故對論中先定二法寬狹四句。后就四句以明廢立。禪支名有十八。體有其十。謂尋伺喜樂心一內等凈念舍正知不苦不樂。道品名有三十七。體但有十。謂信進念定慧喜安舍思戒。于中或有禪支非道支有其三法。謂伺與樂及不苦樂。或有道支非禪支有其四法。謂信精進輕安與戒。亦禪支亦道支者有其六法。所謂尋喜一心念舍正知。俱非除上說。既識四句是非。下辨廢立。問伺樂及不苦樂。何故但立禪支不立道支耶。解云。正見是道支體。隨順彼道即立道支。彼伺等三不隨順道。故不立道支。有何不順耶。解云。伺為尋勢所覆。樂為輕安所覆。不苦不樂為行舍所覆。故立禪支不立道支。問何故信進輕安戒等四不立禪支。答禪支據已入法。信是入法初方便門。故信在道品不立禪支。禪支順住。精進策發故不順住。故在道品不在禪支。又禪支是樂道精進策勤苦而非樂。故在道品不順禪支。輕安在道品。由離惡故身心止息故立輕安。禪有受樂覆彼輕安。不立輕安。問何故戒在道品不立禪支。解云。相應緣境有勢用義。故立禪支。戒體非緣不立禪支。但戒八正道中道輪為轂。故立道支。次下隨文解釋。言內等凈念正知舍為自性者。謂二定念正知舍不緣外境。于內門中離沉浮。三法平等令心清凈名內等凈。第四靜慮舍念皆言清凈者。以離尋伺四受及出入息八上煩惱。故名清凈。言第二靜慮由彼自性能有作業者。于第二定中有舍念正知。對除尋伺實有作業。然由當地踴躍心隨煩惱所亂總立內等凈名。第三靜慮已遠離故顯彼自性者。第三定離喜相應隨煩惱。顯彼念慧舍三有其自性。第四明建立。先問。問意于四靜慮建立如是四支五支有何意耶不論等意明一一定中為欲建立對治利益。彼二依三昧三種義故。是以便立四五支。于此文中有六復次。初云住所依等者。即是十地論說對治利益安樂也。住者以定住一境故名為住。由對治支能斷定障。令定生起與定為依。名住所依饒益者。是利益支。內有喜樂入定圓滿名饒益。自性者是其定體。即是彼二依止三昧。第二復次。云思惟所緣者。觀所治障而生厭離。是對治支。受用所緣者。喜樂對緣而有受用。是利益支。于緣不散。是心一支。第三復次。云饒益所依者。由對治障為所依故饒益于定。增上心所依者。謂喜樂等與增上定為依。增上慧所依者。定為慧所依。此則前為后依也。第四復次。為治三雜染住所對治。一染污住者。對治支所除。二苦惱住者。利益支所除。三愚癡住者。由定發慧斷彼愚癡。第五復次。約喻以辨。正求財者譬對治支。正受用者譬利益支。于彼自在譬一心支。第六復次。為治自苦行建立靜慮支者。謂苦行煩惱能令圣道缺減。名此煩惱為對治缺減。尋伺能治此故名對治缺減對治也。喜樂為身心逼惱對治。心一境性為于外境流散對治。第五解遠離中先問。何故經中于彼初禪說離欲已復說遠離惡不善法。答中有五復次。初離五欲自相說名離欲。離于惡行名離不善。第二斷煩惱欲。斷先業染以別于二。第三斷彼在家受用事欲。及斷出家三惡尋伺以別于二。第四斷欲尋思斷悉尋思以別于二第五復次中景云。亦同外道說名離彼退已行咒詛等。名離惡不善。泰云。外道初能離欲得五通相。及為顯示離彼退已行咒詛。名離惡不善法。第六解其苦門。先問。道理憂苦唯在欲界初禪已斷。云何得知初禪有苦二禪方斷。下答文之中景云。苦受雖無猶有苦粗重。粗重則是苦根不調柔性不安隱性。二禪方斷。如癰腫就斷膿血盡。于其身中猶有不安穩不調柔性名為粗重。次則反難。若于初禪苦根已斷。與二禪相應無差別。是故下結。泰云。于初定中喜未滿故苦根種子有。余定中等種子不調柔性名彼品粗重。是苦根所引粗重性未滅。故初禪不說苦根斷。入第二定時喜滿足故。一切種子并皆適悅。苦根所引不調柔性無。故說二定滅苦根。若據苦根種子。乃至無學亦不斷其苦根粗重。猶如黑鐵入火便成赤色出還生黑赤色滅。故其苦粗重亦爾。入二定時滅喜增成故。出二定入初定時還生成喜滅故。基云。粗重者則隨所依無堪任性。但以初禪三識尚有喜未滿。粗重未盡。三識苦根相隨順故。喜與苦根正相違故。此是斷者斷苦根上粗重漏依附性等。非謂斷種及識相應前已斷故。若不善種者。可言初禪已斷與識俱故。若善無記者。羅漢猶起。其若有漏二禪。伏苦粗重有漏故。無漏二禪斷若粗重無漏喜故。非不退者等有此。入初禪粗重生。第七解散動門。景云然者此文尋伺則在根本地中。故論問言若尋伺等于初禪慮等中皆能攝益勝三摩地又能攝受自地靜慮皆令清凈何故世尊說名為動。然西方相傳唯在方便地中有尋伺也。第八解上支分。問意何故二禪四支勝初禪五支。乃至第四四支勝第三五耶。答有三因。一所治能治。初禪尋伺為能治。欲惡為所治。第二定中內等凈為能治。尋伺為所治。第三定中以舍念正知為能治喜所治等。故知上勝。初禪尋伺為對治。望第二禪為所治。乃至三禪樂為利益。望第四禪即為所治。以此故知上勝下劣。證得勝利者。諸地利益亦上勝下劣。所證得者。明一心體亦下劣上勝。言五支所攝隨應者。舉多兼少故。但言五支也。第九解差別門中。說第二定體圓滿勝初定。第三則約利益支滿勝于第二。第四則約離染清凈故勝第三。上來正決擇三摩呬多地有五大段中。前四已訖。自下第五以六門還雜決釋。初明四種修定。先舉數列名。后約人建立。于中初明依人四立四修定。后隨難重辨。景師等云。此修定四諸論并明。然辨所修非無小異。今此文中復舉四種行人別四修。余所無文。唯瑜伽有。初苦速通已見諦者。此利根人更不求利根。但未得根本現樂。依未來禪得初二畢竟。但求根本禪現樂而修習定。若遲鈍根貪求勝根。以無求彼根本現法之樂。是故不說。二異生未得行跡已得有情緣無量已離欲者。此人雖復可求現法樂。而樂求未來生處。故修天眼見未來事。是故偏說。三樂遲通已得行跡已見諦者。鈍根羅漢諸事已滿。但求轉根故修第三分別慧者。即是世間聞思修證。四樂速通已得行跡已見諦者。此利根那含人。已得根本四禪更無所作。唯求漏盡羅漢果。隨下難重辨。于四人中初后易解。中二少難論家重辨。此中乃至智見清凈。此凡夫人已伏欲界修惑。得根本禪現法樂。修四無量修生死智通。遍觀察未來故。言若已證得生死智通是名知見。言若樂遲通行跡轉時乃至當起正智者。景云。此明羅漢欲求轉根修分別慧定。爾時尋伺受想起于愛見。愛見為本。發業招生。即觀苦集。欲求離出即觀于滅。如是數數起聞慧修修分別慧。轉得利根數觀四諦。修分別慧住當正念。是無間道。當起正知是解脫。無學轉根有九無礙九解脫。方轉成利。此準小乘故作此說。泰云。由軟根故。復于欲界起善根法欲受想尋思聞慧等。名利根分別慧。基云。此鈍根故。于欲界善法受想尋思。住正念正知分別慧也。即求利根而恐退法。受謂受數領納義。增受欲法樂等。謂取像諸法境界。尋思者即受想俱尋伺也。于此中起正念想變失念故。當起正知生分別慧。第二明靜慮離欲有六。如對法第六有十種。開合不同。第三解靜慮四種異名。何故名三摩地乃至任持心故者。泰云。梵音三摩地此云等持。于本識所現事前后相似名同分為同分。為定心本境所緣所知。定心相分有一切影像境起。緣此境時離沉浮住平等持。心住一境名等持。景云。定緣相分影像似彼本質。名為同分。第四明退緣有十。馬勝者則舊俱舍云黑齒比丘名阿輪。實應言阿濕縛。此云馬。伐多此云勝。與梵王論義比丘也。獲敬養故退如提婆達多者。天授利根何故退耶。泰云。見行未必利愛行未必鈍。是故不可以見愛行判利鈍。何以得知有此道理。準廣論云。若利根人依空三昧得入見道。若鈍根人依無愿三昧入于見道。而發慧論云。愛行人入見道中。或有成就過去空三昧。見行入見道中。于過去世或有成就無愿三昧。以此將證愛行見行有六種。測光等云。以約圣人說不動不退。若約異生。雖是利根而有退者。是故天授雖是利根而有退者。是故天授雖不動性而有退定。或有壽盡至退沒下生者。如生梵天。有不動業牽引本識名言種子。二十劫中功能增長假合命根。二十劫滿名為壽盡。能引業勢亦盡。名為業盡。又有感彼宮殿衣服等業名福。二十劫滿即名福盡。由三種盡退生欲界。第五明進退速遲。即有四人。初人以煩惱下品故多念艱辛方乃退定。善法下品故多念艱辛方乃入定。中二可知。第四人者如廣論說。天授速退速入。第六明定間雜不間雜。景云。言已離欲至而轉者。散心與定心間雜而轉。或于一時不間雜若遇聲緣從定而起者。初念耳識在定聞聲。當時意識仍未出定。言與定相應至能取此聲者。在定聞聲自是耳識。意識在定。若緣定境不取此聲。若不爾者已下反難外人。若言在定耳識不能聞聲。故言若不爾者。言于此音聲不領受故不應出定者。在定耳識若不領受于聲。不應由聲而出于定住。由聞聲故出于定。非彼耳識取聲之時則出于定。非彼耳識取聲之時則出于定。故言非取聲時則便出定。領受聲已若有希望后時方出者。在定耳識領受聲已。若有尋求此是何聲有此希望方名出定。若其在定。雖聞外聲意不出定。如佛菩薩。是則耳識一念聞聲則滅。但有率爾。無尋求及與決定。問意識相續雖聞聲而不出定。儻其外聲相續而至。在定耳識相續生耶。若相續者云何論云五識一念不相續耶。為有斯妨。直言法爾五識率爾之心。一念則滅。設有外聲相續而至。耳識不得相續而生。問在定聞聲。意識出定尋求彼聲。必是無記。何從定出。欲界但許方便善心及善得善心為出定心。答三藏云。大乘宗中許有此義。不可持小論以為妨難。泰云。有人已得九無礙九解脫道離欲。從定起已。住勝進道定中。或于一時彼定與散心作意而轉。或于一時唯定相續不與散心相雜起。則于定中遇聲緣故從定起。此總舉大宗。不言則出定在定時與定相應。意識同時余耳識生。獨一耳識緣于外聲。非則彼定相應意識能取此聲。以此文證意識不必與五識同取五塵。余部小乘云。定中耳識不生。由聲導故。即便出定起耳識聞聲。今破云。若不在定耳識聞聲。若爾者于音聲不領受故。不應為聲逼故出定。余部又言。耳意二識不并故。耳識聞聲時意識已出定。故今破云非取聲時則便出定。則于定中耳識領之。基云。謂通凡夫及圣者。得九無間解脫道已。住勝進道中。或于一時其勝進道心與散心相雜而起。此散心或色界系。聞慧等攝故。不然是欲界聞思慧等。或于一時以純定心住勝進道。非無間解脫道住勝進道中。若遇外強盛聲緣。從定起耳識緣之。與定心第六識俱時轉。此是唯耳識緣。無第六識與耳識同緣一境。故論云非即彼定相應意識能取此聲。此義意言。定中聞聲從定起耳緣。與意識俱轉。然意不與耳識同緣一境。故言非定相應意識能取此聲。問如解深密經云。若眼識等隨一識起時必與意識俱轉。此如何耳識獨起意不同緣。釋曰。彼經據散心中五識一起時恒常俱語必有意識故。問若爾。對法第七如何言以在定中五識無。故釋曰。彼論據無五識定語。又據若任運境定中五識則不起故。若增上新境現在前故。如此文定中有耳識。大義但有此一解。又言。定中一向無五識者非也。問如散心準定心二有五識者與意識同緣不。答不也。以取明了境必現量故。若有別緣者則違集量論等五識同時意識是現量過量過。以散心位識不堅。五識不起則已。若起必同時。不同定中聞強盛境故耳識能緣。意識堅住一境故不與同緣。備等述西方二解。一云。爾時耳識無同緣意識。意識不移前定境故。但由耳識聞聲引彼意識次念出定。一云。爾時意識正緣定境。兼亦緣聲。今謂五識亦與意識同緣一境

　　非三摩呬多地

決擇分有十二大段之中是第四段。于中初結前生后。次正決擇后余不復現。就正決擇中初明十二種名不定地。后明十二種修為能對除。初中景云。前六體是不定。后六隨義以明不定。或未圓滿故名不定地。謂未證得方便究竟作意者。已得未至定中前五作意未得第六。名不定。或雜染故名不定地至多生愛味者。謂根本地四分定中。退分凈定與愛相出入故名不定地。或不清凈故名不定地謂未永害煩惱隨眠者。凡夫伏結得定。以不清凈故名不定也。泰云。言或闕輕安名不定地謂欲心心法者。輕安唯與定心相應。欲界散善心無輕安。唯十善俱轉。色無色界散心亦應爾。今解以本決俱云在欲界諸心心法。故不可例言上界亦爾。下明十二種修以為能治。如次治前十二所治

　　有心地

是大段之第五也。初結上生下。次正決擇。后余不復現。就正決擇中先開五門。后依門解釋。于中分二。初辨世俗道理指如意地。謂未立賴耶已前。但五六識名依世俗。具立八識名依勝義。或依世俗門施設八識。名有體性。依勝義門八識一體。不相離故。二辨勝義理。于中初牒章許說。后征問別釋。別釋之中約勝義理以辨三門。初辨所依能依。先舉法喻以辨后總結之。前中泰云。七識次第者如第一末那意為第六依。依意起識名意識。識為第七為皆轉識者。以緣境起滅漏縛不定故也。今解亦可此據末那名意識。水浪喻者如楞伽及馬鳴論等。鏡像喻者如深密等。然此二喻如五十一說。以勝義諦故八識一體。如浪不離水。亦俗諦故八識各別。浪用殊故。如攝論師義以此文為證。次辨俱有門。于中初辨心意識。次辨俱有相。后釋已還結。初言此中諸識皆名心意識者。此就通門。八識皆有集起之義故得名心。思量名意了別名識。不解別名心意識。言不可知一類器境者。泰云。有二義。一理實而言。念念隨本識起滅。而一類相續相似。不同同內抑起滅可知。二眾人本識所現各別由如眾燈現明各別同在一處。一類差別難知。不同內報本識現前差別可知。末那名意執我我所等者。景云。末那但計于我。無別行解計于我所。但計我時謂此之我是我家我義。名為我我。所亦可末那總計賴耶心王數以之為我。計心王邊義說計我。計數法邊義說我所。識論曰解。第四護法正義。言我我所無別所執。就辨俱有相中。初明識俱轉。次問答辨末那名義。后明受俱轉相。初云如是三種至八識俱轉者。此正辨俱轉多少。又一意識至不可思議者。偏約意識。辨取境相。測云。不可定判五識俱起意識所緣必是六境。是故前云定中耳識緣聲。意識不緣聲。今準唯識此說非理。次辨末那名義。問若彼末那至云何建立者。問意。向前解意言與四惑相應思量我相是其意者。出世末那既無四惑。以無分別又不思量于我。云何名意。答名假施設不必如義者。景云。答意。諸法立名但假施設。未必如名則有其義。由是義故出世末那雖非思量而得名意。又染末那有染思量。清凈末那有清凈思量。泰云。以能生意識假施設名意。不必如義有思量名意也。又對治彼遠離顛倒正思量故等者。景云。此復重釋出世末那離顛倒故。正思量故亦得名意。言即此末那任持意識令分別轉是故說為意識所依者。此偏解染末那意義。泰云。對治起時對治彼末那遠離我見等顛倒故。與二十一法相應正思量為性。雖非思量我能思量無我。故亦得名意。任持無染意識今分別轉。若人空對治起遠離非理顛倒。既人空智未起時。人執末那常相續。故知初地法空對治未起時。法執末那常相續。以此證理。人無我無漏觀中遠離人執四惑。然與法執四惑相應。思量法我無人我染故亦名無染。然有法執所染。是有染。于二乘非染污無明。于菩薩是染無明。以與無明惑俱故。人空無漏。作人無我解故。是無漏。雖未證法空然不別思量諸法有定性。故非法執。下明受俱轉相。言又諸轉識至俱有而轉者。或有六轉識并同生樂受。以三受解義竟。地喜受亦名為樂。言所余三受思惟引發非是俱生者。六識三受多分待于作意引發。非任運生。下明染凈建立。景云。此中廣辨末那有眾多義。余處分別不及此中。顯揚錄此處文總作一頌。彼處分別。一明與四煩惱任運恒行。不共無明者。不與余識相應。故名不共。如十八不共法不與二乘共故名為不共。又以恒行不同余識所起無明。故名不共。二明末那四惑與余三性六識并起而不相違。三唯隱沒無記。四唯任運起。言當知諸余分別所起隨眾緣力差別而轉者。五識久習起不用功名為任運。若由意識方便引生名不任運。意識通二。若對末那皆名分別。以彼別根境作意方生起故。末那唯從自種子。不待別根別境作別意故。五明世間治道不能損伏。已離欲者猶現行故。六明末那隨自生處則此地系。已離欲者此地煩惱現行不絕。下釋所以。以末那共唯種子所引故任運恒生。言非所對治至差別轉故者。明末那識不同所治六識。要待根境作意緣力方生。亦不同彼能治圣道要待見真如境解力方起。由此道理世間治道若起不起此惑恒行。七明圣道起時相違不起。有學圣道起此惑不起。出圣道已此惑還起者。對法亦言末那三處不行。謂一起圣道。二入滅定。三在無學。問文中但說離非想欲一時頓斷。非如余惑漸漸而斷。云何定判與非想第九品惑一時頓斷。解云。彼設與非想初一品惑一時頓斷不至第九品者。余之八品則無染污根生之過。此人斷悲想初品惑竟便出圣道。爾時末那即不現行。何故但言無學不行。末那應有四處不行。上言末那若有心位若無識恒行者。則據法執末那為論。善通達故者。釋不行所以。良由圣道通無我真如。是故末那我執不起未來永斷者。釋還起義。由未斷種出圣道時此惑還起。無學不行已斷種故。八明斷處此惑微細。金剛治道一時頓斷。泰云。言不共無明者。護月釋云。六識緣外境明了故。見愛等明了便強。無明力弱隨見愛起。具相應無明。末那內緣不明了境。無明力強見愛慢弱。無明力用勝余三惑。名不共。理實而言。見愛慢等應名相應。但以小乘無明中立相應不共二無明。故無明中說不共。見愛慢中不說相應名。戒賢師解云。末那無明與三性心。六識則不爾。不與六識共故名不共。釋論中引十八不共法釋。不與二乘故名不共六識無明亦不與末那無明。應得不共名也。十八不共法不與二乘共。然與同類德俱行。末那無明亦爾。不與六識無明共名不共。然自類見愛使等俱行。不同小乘釋不與便共行名不共。依釋論引十八不共法釋。但可名不共無明。不應得獨行無明名。末那見愛慢等亦不與六識共。應名不共。亦不違。小乘中立相應不共二名故。今無明中說不共。見愛中不說。基云。言若諸無學此一切種皆不現行等者。此中人執法執二釋。護月云。末那唯有人執故。二乘無漏觀唯第八識。第七一向無。戒賢論師云。法執亦有。此據所障法則唯人執故言不行。非法執亦滅。如佛地論。此一類無粗細故一時頓斷。不障有學對治道故。所以金剛心斷

　　無心地

是段之第六也。初結前生后。次正決擇后結不現。就正決擇中。辨心不生因有七種。后明翻此七因諸心得生。前中先問答標列。后次第解釋。緣闕中問意根云何名壞。答如遭病者。意根羸劣不能生識。解由未得故心不生中。初以欲界對初定辨。次后七地相對以辨。后生死涅槃相對以辨。前二復次義通小論。后一復次局在大乘。余文可解也

瑜伽論記卷第十七(之下終)瑜伽論記卷第十八(之上)(論本第六十四至六十六)

　　　　釋遁倫集撰
論本第六十四

大段第七決擇聞慧地。文有一卷。于中初結前生后。次正辨后結釋不現。就正辨中文分有五。一解歸依。二解沙門婆羅門別。三解三求。四解內明。五雜決擇聞慧地義有十四句。初中有三。初明五處觀察所歸唯觀佛寶。二問答辨。三以六相差別三寶。初中意謂九十六種道各有所歸。故觀所歸。若具五義乃可歸依。佛有五義故應歸依。佛既如是。佛法及資亦應歸依。無上法者即是力無畏等。就問答中先作五問。一問所歸頭數。二問所歸何緣唯三不增不減。三問齊何誓愿說能歸依。四問能歸行。五問歸依得何功德。答初問可知。答第二問中性調善者。煩惱已盡習氣亦除。如巧練金極調善故。二于一切所調能調善方便者。善識機根故于所調有善方便。應病與藥故于能調有善方便。三具大悲長時為物而無疲惓。四財供養未將為善。起行供養方歡喜故。答第三問。能歸依體五蘊為性。婆沙亦說能歸依體有說語業。有說起語業心。評曰。歸依是五蘊性以歸依是受律儀門故。言四緣者。一知歸依生大功德。二知所歸邪正差別。三自誓愿今時未來時舍邪歸正。四離佛外更不說有余大師故。答第四問有二種四行如文。答第五問歸依功德。一由歸依能受律儀。二由持律儀故心歡喜。是故第二獲大歡喜。由歡喜故展轉得定。是故第三獲三摩地。由定發慧斷惑清凈。是故第四獲大清凈。復獲四德。一大護圓滿以受歸依。三寶覆護名護圓滿。二令自心邪信輕微。三入聰睿眾數。四令凈信諸天歡喜。三以六相辨差別中。應以余相隨念佛寶等者。景云。謂佛是醫王真善知識。險路良伴苦海導師等。法為良藥。又喻船憑度苦流登無畏岸僧如看病教出苦方。又喻良田人天應供。泰基等云。謂佛以別相念。即十力四無畏等一切功德相念佛寶也。以余滅盡離欲無為涅槃等相念法寶也。以無諍等功德相念僧寶也。余者即三寶互相望為余。謂法僧外余相為佛寶也。如是差別義念佛等名。余謂是世尊等者。此出佛寶等余相也。第二解沙門婆羅門別中。又婆羅門所有戒法隨受何戒。隨何支分。隨其差別開許害等。故是下劣。余文可知。第三解三求中。欲求者五欲境也。有五。一攝受求乃至五名聲求者。如妻子為攝受故求。如財米為受用故求。如樂具為戲樂故求。此三可解。四乏解了求者。乏解了故求知解也。名聲求者求名聞也。有來亦五等者。景云。一法爾求。即任運求上有身。亦可劫末法爾離欲求上有身。二祈愿求。作意愿求。亦可除劫末時祈愿離欲生上。三愚癡求。不了上地是無常法。求上有身。四厭患求。厭下求上。五思擇求。思擇上地離下穢染。故求上地。基云。有求者即求三有身。不同小乘也。法爾求者謂劫末眾生法爾求生上界。大義曰。即法爾一切眾生求后有身。二祈愿求謂祈愿生彼等。三愚癡求者。謂外道等計上界為涅槃故求也。大義曰。愚癡故求生上界也。四厭患求厭患下界故也。大義曰。厭患此身求后身也。思擇求者。謂有智慧求生于上界也。不計為涅槃。大義曰。思擇可生處而求生也。梵行求五等者。景云。一唯求求。即唯起求涅槃心不修梵行。二趣得求者。趣向涅槃粗修梵行。三現得求。求現涅槃而修梵行。四后得求。求當涅槃修于梵行。五思擇求。種種思擇而修梵行。此通邪正。復有差別者。差別義從梵行求。謂假名求者外道。第一義求者佛法弟子。無方便求者擇假名求。有方便求者釋第一義求。基云。唯求求者。謂欲修梵行者。大義曰。謂總相求梵行也。又唯有求心未能發趣。以梵行難求故未能修行。趣得求者謂起修行由名趣得。大義曰。別求一事名趣得求為趣得故求也。現得求者修梵行求現得果也。后得求求后得果也。思擇求。謂有智者求得涅槃而修行等。求梵行為以道因故。復有差別中假名第一義求。大義曰。假名求為一即外道等。第一義求為一。又假名第一義求為一者。謂邪梵行假若第一義求也。正非梵行故。觀察求謂真梵行觀察可舍可欣法故求。無方便求謂邪求解脫。有方便求謂求真解脫也。第四解內明中文分有二。初總標前說略標內明為勝。后廣辨釋經由六理門應隨決了。前中謂。由四義故于諸明處內明為勝。一攝四諦故。二即四諦義非外道所伏故。三即四諦義暖等易曉故。四既入諦理八正不壞故。或四不壞信清凈故。第二廣辨理門中文分有二。初略標后廣釋。前中初總標。次開列后辨名義。開列中初列理門有六。后辨前三由后三應隨決了。就廣釋中文分有三。初次第別釋六種理門。次釋前三由后三門應隨決了。后問答料簡。初中分六。一解真義理門。泰云。言證得世俗者。所謂安立預流果等彼所依處者。四果是人所證。四諦是證得世俗也。言又復安立乃至是故假立者。說為勝義諦者。今是假安立。由此諦義不可安立勝與不勝也。但為隨順眾生發生此勝義證智。是故假立勝義諦名也。基云。大義曰。或三重俗諦。或四重俗諦。或四重俗諦者。此是二諦門。謂俗諦有四勝義亦爾。世俗中一是假名無實諦。二隨事差別諦。三證得安立諦。四假名無作諦。謂假安立名勝義諦。而無法體。法體準可說故。此文但有俗諦四重無勝義諦。前立三重者有法擬宜故。后立四者假名安立故。西方有立四重勝義。亦爾相對。一世俗勝義諦。即體是前道理世俗。是勝世俗世俗諦。故名勝義。立法差別因果依他性等。故名世俗。二道理勝義諦。即體是前證得世俗。有得果斷惑義故名道理。過前道理世俗故名勝義。十地行位等是三證得勝義。即體是前世俗勝義。安立為名名勝義。可有證得義名證得。過前證得世俗故名勝義。四是勝義勝義。即是非安立諦真如體。是不可安立法故名勝義。過前勝義世俗勝義。故名勝義。二解證得理門。泰云。言證智得者。謂九智者他心智是游觀。別修功德故非證智。言獨覺乘證得有二者。一先已得聲聞決擇分善根。得果時無師獨悟。二先已得見道名證得證得。先時因佛為說四諦。得入見道成預流。后得第四果時無師獨覺。此前二人先是聲聞。后無師獨悟名為獨勝。是眾出辟支。最后喻如麟角獨出也。基云。獨覺三人中前二人成眾出。以先得聲聞暖等。入果時促不能多時修行故成眾出。若決擇分中未定生少時即入見道。在決擇分位回心成獨覺。及未得決擇分善人回心亦爾。以更長時修習練根利故。此中并名未證得證得。此中言證得者即決擇分善名證得。已能證得真無漏故。見道等即證得證得。如未得果人名未證得復言未得果也。第三一向在解脫分位。故與前二別也。三解教導理門中。初略辨三處。后廣辨十二。前中言摩呾理迦者此翻為本母。此教中出生諸義。是諸法根本相名本母也。十七地者是本地分。及四種攝者即后四分。佛說摩呾哩迦藏。略諸十七地及四種攝為教導門。后彌勒重為無著廣說也。又西方諸師更釋云。彌勒即佛。故彌勒為無著。說十七地及四種攝。即是佛說摩呾理迦也。二所攝者總合前二。有此十種也。即藏及本母也。十種者一諦相教即說四諦二諦相也。知苦斷集證滅修道。四合上五也。四諦品類差別為第六。所依能依為第七。此有兩解。一解所依謂因即集道諦。能依謂果即苦滅二諦。有解四諦理是所依。依此理說教教是能依。即能詮所詮相稱教也。遍知等障法教第八者。即說苦諦集諦障法也。順法教為第九者。即是說道滅二諦之教也。不遍知等遍知等過失功德教第十者。說前遍知等障名不遍知。即是過失。知苦等忍智名遍知。即是功德。下辨十二教導中。言不了義教者。謂契經應誦記等者。此約法廣言略門辨了不了。世俗諦教者謂相名分別。勝諦義教者。謂四圣諦及真如者。基云。此中不論正智。以是有為故可為世俗。是無漏如境故名勝義。故不論之。今解正智即是道諦中攝。故不更說。亦可等字通攝正智。升攝波者樹名也。即舊曰戒林者訛也。是此方胡相樹。佛在胡相樹林說法取一葉為喻。若阿難我所說法如一葉。所知之法如余樹葉。四解遠離二邊中。言增益損減者。增益遍計所執。損減依他圓成也。五解不可思議中。言或依見思議或不依見思議等者。泰云。或起我見者依我見議我。或即起我見又不依我見思議我也。有釋或起我見者依我見思議前三。或不起我見者不依我見思議前三故也。六解意趣理門中。泰基等云。意趣以欲及勝解為體。由佛欲及勝解故。令意識有所趣向。故自欲及勝解為意趣也。略有十六。一示現意趣者。同此諸經中示也。二令厭生死名乖離。三未發心勸導令發心是教也。四以種解脫分者。贊勵令不退是利也五已得決擇分者慶喜即是喜也。六令入見道。七正入見道斷疑也。八得學果成熟也。九得果已令修諸定也。十令得無學果也。十一如攝大乘論別義意令眾漸入故也。十二令諸能證別義道理者。發生功德歡喜意趣也。十三令能聽別義等者。于說所發生尊重心也。十四教法能引導眾生名法眼。恒轉教法名法眼恒轉也。十五勤修諸善也。十六說無相大乘教也。自下第二釋前三門由后三門應隨決了。于中先辨真義理門。由遠離二邊理門應隨決了。后類證得教導由后二種。前中初問次釋后結。釋中初約安立真辨離二邊。后約非安立辨離二邊。前中有二。一約四諦正辨離二邊。廣辨四諦義門差別。前中言為治四例說四念住者。修身念住治凈增。受念住治樂增。心念住治常增。法念住治我增。四定智者三藏云苦下四行相應智慧名決定智。以苦行治樂凈倒。無常行治常倒。空無我治我倒。言生故者離蘊別有生法或我生。相故者我體相相狀及業用等可知。言六不凈如聲聞地者。謂污穢不凈。苦惱不凈。下劣不凈。觀待不凈。煩惱不凈。速壞不凈也。執為無性顯為無性。顯為無性者。謂于諸諦心執為無口說為無也。云何苦諦已下。第二廣辨四諦義門差別。中先辨諦相后約諦辨人。前中言八相如前者。此總舉指前斷滅無欲等是。此中已下隨難重釋也。言資糧方便清凈道總略名道諦者。同對法第八也。又諸菩薩方便道者等者。以資糧道同聲聞行。故不別說。復次已下第二約諦辨人。中分三。初明依諦立人差別。次明人有造作等十三法。后約法辨人句義差別。初中言諸諦為據為依為建立處立十三人者。泰云。約苦諦為據集諦為依道諦為建立。約此三諦立十三人。基又云。此等通語據依建立即一物也。不須別配。即三諦皆是。或四諦以證得無為等方建立差別故。欲界菩薩色界菩薩不可思議如來者。此中菩薩不生無色界也。如來身一向無漏。出三界在三界。故名不可思識也。次明造作等十三法有其十段。十二種造作中前四可解。彼勝流造作者。謂彼出家者修勝進行。入圣道作防護是。或生者求勝生故造作。圣人離欲造作。修八解脫造作。練根造作。凡圣引發神通造作。發起無量他利造作。言十一種障隨一現前者。十二障中總前后十一種障隨一現前為第六障礙障。更無別體也。業有二謂思及思已者。意業名思。身語名思已。言此中差別者至意樂是果性者。泰云。修成果性是根。修未成時因性是界。如次現種信解與意樂。俱以欲勝解為性。然初起因時名信解。后起果時名欲樂。基云。根界二種若染若凈隨應通用信等五根及五受根意根為體。但現行名根種子名界。大義曰。或初修未滿名界是增義。已成滿名根根是增上義。故名界故言果因也而體無別信解意樂如諸論。并以欲及勝解二法為體。若染若凈皆同亦無差別。但是信解是因意樂是果。即種子名信解果名意樂也。此即諸論證文大義曰。即初起信等時名信解。所以是因。后時起信等名意樂所以是果。非約種子等解。此義如是隨眠有二可害非可害者。有種姓者所有隨眠名為可害。無姓人名不可害。生略有二謂無暇生及有暇者。問無暇生與八難處寬狹云何。三藏云。受八難身不能修起入圣方便。并名無暇生。習氣有二謂無間生習氣及前生習氣者。景補闕云。現在世熏三性習氣。名無間生習氣。過去世熏三性習氣。名無間生習氣。過去世熏三性習氣。藏法師云。煩惱種子名前生習氣。斷惑種已所有氣類名無間生。有釋次前身所生習氣名無間生。第三身以去名前生習氣。聚者有三種乃至方便不定者。補闕云。邪定有二。一本性邪定。無三乘性人成無間業。二方便邪者。有涅槃性人遇得在凡位。于三乘中緣起五逆業。正定亦二。一本性正性定成一乘種性。二方便正性定。謂入見道已去。不定亦二。本性不定者此人在凡總成三乘種姓。二方便不定者。遇緣或作邪定或作正定。正定中或作聲聞乃至作佛。基云。邪定有二。謂本性方便。初是無種姓人。次是斷善根人。通有性無性。大義曰。斷善根人通有性。大義曰。斷善還續未必邪見聚。造五逆業者決定邪定故。大義曰。正性定有二。本性方便。初者即三乘本有各別決定性。次者即此人已入圣道以去是。大義不定亦有二種一本性二方便。初是本有三乘種姓人。一人身中有三乘種性故。二方便不定者解已入圣道已。然始回向大等入方便。故方不定名方便不定也。前人是凡夫時有三乘種子。或即回心或總定不定人不定其位。次定亦爾。此不定姓人或具三乘種子。或唯具二種子等。有釋三聚各有法爾新熏二種子。名本性方便也。下辨句義差別。云復次乃至如其所應者。前解十三種法竟。亦應依彼立十三人。結勸應知。十三人之于十三法中隨應有無。故云如其所應。兩番四句其義可知。下次第二約非安立辨離二邊。中初標非安立真實為圣智境此即中道。次明增益邊。言由三因永不應理等者。一若名言有義性者。如名有多義。體亦應多故。二若離長短等多名言。彼長短等義覺不生故。所取義定非實有。此之二因以名遣義。三若如義取名者。見色等時應生名覺。何者既能詮名義依而轉。名義相稱故知義時應知名也。此之一因以義遣名。可引攝論文問如前說。已下第三問答料簡。于中有三。初問如前十六意趣中說別義相應意趣者。此有何義故了第三教導理門耶。答非如言教義相應意趣。但是除遣如言劣義。其余勝義名別義意趣。故意趣能了教導理門。可作此文不與別時意教義相應意趣。與別時意教義相應意趣。與別時義意相變。故名別義意趣。以余勝義除遣別時義意以辨教導。此中隨難別解。故余十五更不料簡。次解前三理門。由后三門應隨決了義。于中初明真義決了為根本故所余理門亦隨決了。二明于真義理門隨決了者能入五種離生。泰基等云。見道煩惱猶如身中宿食不消。西國呼宿食名為生食。生食在身能作死患。見道煩惱在能作重患。若斷見惑如離生食。故由離生。即是心親云超升離生。即其色入見道。離生人有五種。一是初果。二是超越一來。三是超越不還。四是獨覺。五是菩薩也。下辨建立安立非安立二諦所以。有三問答。初問答中道理二縛一時頓斷。論主約義說前后斷。有師以此將證二乘后智即非斷道。以有想故如加行智等。唯識二解而無取惟第二問答中加行有二。一遠加行即名資糧道。二近加行即名方便道。欲令二加行道得清凈引正斷道故。更說安立。第三問答中問意。若如小乘解觀于四諦。斷二種縛有何過失。更說非安立耶。答中二義。一者若有超越證不還者。依第四定起暖等時。作十六行觀安立諦故。應如圣道斷二縛極清凈。然不許爾。故有相心不斷縛。二者若彼有相道能斷二縛者。即應與出世道無有差別。然有差別故不應理。上來正辨有五之中前四已訖。自下第五雜決擇聞慧地義。有十四句。一辨粗重無有堪能。今此粗重無堪能性即是依附五蘊相續。氣類有其五相。一身心沉重。二剛強不調順。三障礙善作。四怯劣無所堪任。五不隨所欲而轉。二辨長養根大之法。昔來長養有四。今加避不平等為五。此略有二。一任持長養即是四食。二不損害長養即是后四。謂夢避不平等梵行等至。任持長養有四。一變壞任持是數食。喜悅任持是觸食。希望是思。攝受執取是識。三辨五行。身行謂入出息。語行是尋伺意行謂想受等。四業行者業體之行。五壽行者由邊際定力轉壽令長名壽行。或云即命根體四辨五種不放逸。五辨名色。各有五種名。五種者。一心二心所。此二出體。后三義別。色有五種。一諸大。二大種所造者據體。后三義別。六辨煩惱分之為三。先辨五愚次明五種有愛。基云。一法性愛者。即劫末時法爾愛生上界故。如法爾等。二誓愿愛者。而非此時外余誓愿生彼。三愚癡愛。即外道等計彼為涅槃。四厭離愛。即泛爾厭下愛上也五思擇愛。謂圣者生彼定慧上流人等。大義曰。今言有愛。未必緣上二界。但緣內有身即是。法性愛者即任運愛。如第七識俱體。誓愿愛如發愿是我。定愿當得如是如是等。愚癡愛者即無明增愛若生死。亦如外道求生天等。厭離愛者如論云舍法受無羞恥者。即舍受戒法無羞恥也。即今舍人是即厭此事受彼事。思擇愛者如思擇言人天是勝我法劣也。又熱愛種。下明由五種立無慚愧。先辨無慚愧相。后翻顯慚愧亦有五相。言三于舍法受無有羞恥者。泰云。此于舍受戒法無羞恥也。七辨惡說法者及惡友相。先明惡說惡友。后翻顯善說友。八辨止觀。泰云。盡所有性者。知一切法自性也。如所有性者知一切法差別也。真諦師釋為如理智如量智者。不順梵本也。九辨三漏。景云。欲漏五相。緣欲界外五欲煩惱名欲漏。有漏五相者。初三謂緣內三。謂緣內三有身生漏俱名有漏。有漏通。小論據漏增故但說上二界惑名有漏。四能生無欲樂有諸煩惱者。還是中界妙界煩惱。能生有欲樂有諸煩惱者。還是劣界煩惱界。略五相立邪解脫欲無明漏謂有想論等者。此因末劫末見中五論所生無明名無明漏。亦通三界。泰云。內根遍三界為前三。通五欲為后二。惡趣能生死欲樂有諸煩惱。人天能生欲樂有諸煩惱也。基云。大義上二界名無欲樂煩惱。此中無明漏唯取六十二見相應無明唯在欲界。此六十二見名障解脫等故。如八十九以無明為主。此云無明。其實見亦是。如八十九說。然此中唯舉后際分別見不舉前際見者。以論云欲無明漏。欲者希欲義緣于后際起希欲勝。非緣前際見不名無明漏。即如八十九。十辨諸法差別。景云。一由相者謂十八界各有相狀。所依是根相。行者是識相。所住是塵相。亦可所依是諸法因緣。行是有為住是無為。二由體者諸法因有色心等體。即依自相差別以明法體。三由業者諸法各有業用。謂各作用及邪行正行各有相違作用。四由法者即是染凈二諦等法。五由因果者近遠是因三時業別故。及愛非愛是果。泰云。言相者謂由所依故及行住故者。如眼識以由所依眼根為相。及識相分諸義行相為相。及住自了別即為相也。十一明三種三論。言聽聞究竟論者謂諸惡咒術者。泛是咒詞不欲求義。但得聽聞即為究竟。諍訟究竟論者謂諸外道因明者。景云。無出離意但求過非。新羅皛法師云。因明之興本始外道。理實通內。論主約本為語。故云外道因明論。陳那等論師欲伏外道。故造因明論。名為內論。今解。邪義因明名外因明。正義因明本是佛說寔以一切外論皆從教而流出也。十二明造論儀式有四。一先歸禮。二師。論本大師者即是諸佛。開闡義師者謂諸菩薩。二具六因方可造論。三具四德方可造論。四明造論名莊嚴經。十三明七種通達。景云。言字通達者通達為常者。如哀阿等音字義恒定。故名為常。楷定義是字義。通達字義者達為無常者。于一法體義明不定故名無常。又達所詮無決定性不同遍計故名無常。若爾字無定性云何說常。由此道理不及前釋。法性通達者謂能通達法性安住者。此通達果。法界安住者此通達因。因果之理有佛無佛其義必然故名法性。法界不同真如常住之法。故名法性法界。基云。字義通達達為無常者。即字所詮之義可轉變隨方處義即立故名無常。如眼名眼亦名照了導等即字所因義是無常也。故知即名句等亦是無常可改轉故。又此字因等諸行無常義。故名字義無常也。十四明由十相故具足多聞。前五說德后五聽德第六十五卷

大段第八決擇思慧地有兩卷文。初結前生后。次正決擇后結釋下現就正決擇中。初以五門雜決擇。次以二十九門分別。前中初明四種思議有非有思議者如本地分已說者。有為無為名為有。無我我所名非有也。因果思如尋伺地者思量十因五果。二明二種思議。惡思思議者如本分說者。非理作意惡思量事。若依黑品至而起思議者。不應思議我有情等。三明有非有。于中先舉經為問。后對問以辨。分之為三。初正辨有非有相。次破我后結示正義。初中先辨有相后明假實。初云一若生已生現在故應知是有者。景云。簡過未無有釋。若生者生相也。已生者即住異相也。此約現在以辨三相。故是有。二若實物故事故義故等者。景云。言若實物故者。總明依他圓成二性實有。言事故者此明色等從緣生事。言義故者此明圓成有。基云。有解。第一因證依他在此。第二因證圓成有。以此等名真如之別義名。更無別目也。又解。此三故字亦證依他。實物故簡似法事故體事也。義故差別義皆依他起。次明實有。謂若諸法不待所余是實有相等者。景云。如色香等實體之法。更不待余方始施設色香等名。此是實有。若有諸法待于所余依于所余施設自相應知假有者。如瓶盆等待余色等依余色等施設瓶名。故是假有。如于色等乃至如是即于色等想事假立色等者。如獨頭意識尋色等名而取色等。如此色等此名為實假從因緣生名為實法。由藉色名方生色覺又名為假。基云。待不待余名假實等。如對法第三。初如即于色等為依為待我等是假。亦待依色等蘊名色等蘊者亦是假有。待別色等成于蘊故。問于因成道理中下。次破計我。先略后廣。略中問答難通。言若內外中間若離諸蘊不可得者。汝所計我于內根外塵中間六識十八界中。處處推尋我不可得。又解。自相續名內。他相續及外器名外。非內非外名中間。應立量云。汝所立我決定是無以不可得如空華等。謂如眼等至都不可見者。如眼等實有各有業用可見。計我業用都不可見。立量云。汝所計我體用俱無以不可見猶如兔角。云何知我已下廣破。中先問后答。答中初舉四種計我總以非之。何以故已下別破四計。初中言遠極彼岸不過四種等者。泰云。至于極處彼岸不過唯有此四也。一者即蘊計我。二者異蘊計我我住蘊中。三者俱非前二。非即諸蘊而異諸蘊者不同初執。非即諸蘊者正非初執也。而異諸蘊者立宗也。非住蘊中者非第二執也。而住異蘊離蘊法中者立宗也。謂住無為中是離蘊法也。依成實解。彼假者非實五蘊名離蘊法。如彼諸論羅地經所。第四計我不同前三。初明不同前三執也。次云而無有蘊一切蘊法都不相應者立宗也。問于四計中初一是即蘊。后三是異蘊。唯是初二句。第三亦一亦異。第四非一非異。何攝耶。答第三亦一亦異雙前二。第四非一即是前異。非異即是前一故。不異前后。測云。后三計我。并是異蘊執。是故唯識論三計我中是第二離蘊計所攝故。此論四計狹唯攝外道故。彼論三計寬亦攝小乘故。又解。彼論第三計攝在此論第二計故。兩論無廣狹。基云。謂計極遠離不過此四中。后非于前。一一別堪非前可解。四句分別盡故。就別破中即為四段。初一破其即蘊計我。文顯可知。但立量云。汝所執我非一非常。以不離蘊猶如于蘊。次破第二。言若無常者即所計我剎那剎異起異滅者。離蘊之我若是無常。即念念滅。此處異死余處異生者。我若無常人中我死天上我生。異作異受者此所計我若念念無常。即此身我能作業而不受報。余身之我受其果報而不作業。應立量云。汝所計我異作異受。以無常故。如提波延若別作別受。又異諸蘊別有一我有生有滅都不可得者。以理直責應立量云。汝計蘊外別有一我定不有體。不可得故。如彼空華。若我常者至皆不應理者。總舉二因訶其不變。下出二因非于當來亦非現法。若于當來我無變者。應無生老病死及五道輪轉。何故汝等外道宗中每自說。言我于未來當受生死五道輪回。于現法中我若不變。便應于彼愛非愛等種種境界。應無苦樂及貪嗔等種種煩惱。云何現在逢違順等緣。言我受苦或時受樂生貪嗔等。既為緣變云何是常。應立量云。汝所立我定非是常。為二緣變故。如乳成酪。如是我于當來現法已下。雙牒二緣明我有變。下破第三。云彼所計法至何況為我之所安住者。離諸蘊法尚無。云何執我安住法。如言石女兒頂系空華鬘者。重虛累假。應立量云。汝立離蘊之我決定是無。以無所住離蘊法故。如空華鬘系石女兒頂。下破第四云。若無有蘊便無有色非身相應者。汝所計我蘊不相應為我受身。便應不我。亦非苦樂等者便應無受。亦非眾多等亦應無想。亦非善等便應無行。亦非受用色等境界分別意者。便應無識。若如是者此我應無所依受相思識。此若無者此所計我不由功用自然解脫。下次第三結示正義也。復次乃至非實物有者。總結我非實也。下示正義。由我非有唯有蘊故一切染凈道理皆成者。此開染凈二門。得成下別解二門。先染后凈。四明假立有情。于中分二。初以三緣立九有情。文相可知。后破外計分三。先敘外執次破后結。西有外道。裸形無衣。以示離縛故名離系也。彼計草木有命以增長故。破中分三。初約增長因以破有命。次約說因有無以破。后約似不似以破。初中問增長為以命為因為別有因。若命為因未舍命來。何故有時而不增長如天旱等。將知無命。命若有者常應增長。若更有余增長因者。自在別因故得增長何須立命。第二約說因中景云。外道復立。諸是樹木但有命時必定增長。后無命時即不增長。故復破云。諸無命物無有增長為有說因為無說因者。為有比量因緣說無命物無增長耶。為無說因耶。若有說因此說因緣不可得故者。無同法喻。如說一切外物諸無命者皆不增長。以無彼命為生因故。無同法喻。故言此說因緣不可得故。若無說因無因而必爾者不應道理者。立比量不成。而說無命之物不增定等爾者。不應道理。基云。說因者說因言所以。即謂外人曰。即說有所以故不增長。無所以故不增。即是成宗之因所以也。此中為比量。思之可解。第三約似不似中先定后難。文相可知。下牒結中次第牒上三段結其無理。五明色等假實。于中先辨四塵飲食等物假實之相。后辨假有品類差別。前中虛以是實法無改變故通。是實假法有改變故不相通也。次云。依諸有法立假相物等者。色等四塵實法能成瓶等假法名為有法。依此有法立假相物。非一眾多。略說有二。一依止一聚二依止非一聚者。開二門。言各別飲食至名依止一聚者。如餅飯等。但是一米面。物車乘但是一林木。物衣是一麻布物名依一聚。言諸采畫業至名依止非一聚者采畫雜用青黃紫緣等。乃至四兵名軍。華果雜樹竹木等聚名林。名依非一聚。自下第二以二十九門決擇諸義。先別解后總結。前中有二十七段。一解有色無色法。先正辨有色無色后隨難重釋。前中先辨有色五相差別。后翻顯無色亦由五相差別建立。前中先問后解。解中有二。初總標有色列其五相。后別解五相。前中言由彼諸色具色自相即以此事還說此事等者。謂色還有色相故名有色。對法論主有色性。故名有色法。今云自相有何所以。解云。相即體相。體亦名性。故無相違。就別解五相中初事門可知。二色自相有三。一清凈色者五根。二所取色者五塵。三意所取色者法處中色。廢假論實但言定境。三解共相有三。所謂五根五塵是有對故。據方所故名初共相。即對解色亦名據相處義解色也。又即前十處體是對礙耳。有增減故解色名色共相為第二。又即此一切色若觸所觸即便變壞或手足等壞或寒熱等壞者。此是第三變壞解色名色共相。四解界門。言又前所說至除欲界天遍余一切者。直就欲界中除六天遍余諸趣。言欲界天中但有手足等所觸變壞無有寒熱等觸之所變壞等者。彼中但有為阿素洛手足刀杖所觸變壞。色界諸色無有手足等損害等者。色界即無變壞。解色但有據方所義有增減義。第五解業可知。隨難重解中景補闕云。言不共大種聚者。謂于此中唯有一類大種可得者。如山林處唯一地大。諸河海處唯一水大。如日光熱唯一火大。如空中風唯一風大。更無余大名為不共。隨有一大與所造色體遍相入。非不共大種聚者。至或多大種種類可得者。隨世間物具大多少與所造色同一處所體遍相入而無增減。唯同類中二體相礙不得相入。如二地大。二色香等亦爾。又于不共大種聚中至無有一處不相離諸大種色者。此中須知不共大種及非不共大種者。唯辨大種不論造色。不共大種聚中。且如木石聚中唯一地大。實無此事。設當唯有一微起。即非三種不相離攝。若有二微已上多微雜住。即是相離不相離。以二地大不相容受故。無同處不相離義。二微地大并時微密難分。不同谷豆等聚。故非和合不相離攝。于非不共大種極微如所造色與余大種當知亦有同一處所不相離者。且如人手具有四大。堅硬是地。而潤是水。溫暖是火。搖動是風。此四大種共造一手。所作事同體相容受處所不殊。故是同處不相離攝。其相未明更舉喻顯。四大相遍如似何等。故云如所造色與余大種體遍相受。四大相遍其義亦爾。當知亦有同處不相離者。次通伏難。難云。大造體相遍有。即有能造及所造。亦四大體相遍應有能造及所造。為釋此疑故。言然彼大種非所造色互不相依而得轉故各有功能據別處故者。通云。若是造色要依大種方始得起。無別功能起據所處。與大種相容所故是所造。四大不爾。互不相依而能自轉。各有功能起據所處。雖體相容彼此相望非能造所造。又一處不相離者下。重辨三種不相離相。泰云。如一不共地大種聚中極微已上諸地大種相連和合。當知。方有相雜不相離諸地大種色。然地大不自容地大。故無有一處不相離諸地大種色。以地大不因地大而造諸色。以無用故不自容。于非不共大種聚中。大種極微如所造色量。更相攝入同一處所。如地大種與余水火等大種同造一色。當知亦有同一處所不相離者。若大相望別造色者。即相離也。彼大種同一處所不相離者。異大相望非所造色。互不相依而得轉故。假設而言各有功能據別處所別得轉故。故知同處互不相依也。言又一處不相離者。至互不相離者。如青黃赤白珠光明。種種光明體各別。然更相涉入遍篋量互不相離。諸大種及所造色體別同量更相涉入亦復如是。余大同造亦復如是。言又若有聚乃至當知所余是一聚相者。麻豆等為諸膠等攝為一聚。此非相涉入一處不離法。亦非同體相連相雜不相離法。但是別體不相涉入。然為膠等持攝和合不相離。是多聚集非一聚相也。當知所余一處不相離及相離不相離者是聚相也。此文中有三種不相離。一一處不相離。如能造望所造。及異大同所造也。或異造同四大。或同造同四大無有異大異所造為一處不離。二相雜不相離。如一聚中自類法也。三和合不相離。麻豆等為膠等所攝持。言又相雜不相離依止一處不相離不爾不應道理者。以理而言。亦有一處不相離依止相雜不相離。如異造同大也。今文中略據一相說。亦有相雜不相離。不依一處不相離。如定境界色不依大種及無香味也。三藏釋云。相離不相離唯約假極微已上眾多極。然不可以事分折者。方說相雜不相離。中二極微皆異類同處。故相雜不相離必依同處不相離。假設一二極微。各別時得有。異類眾微同處自類唯一微。故同處不依相雜。若自類或大小一色非相雜。測云。此三差別者。第一同處。亦一大造。第二相雜。雖非同處而一大造義分諸方。如一大所造諸色聚中。擬覺分折有多極微。東西南北住處各異。而近雜住故名相雜。第三和合處異大亦異。又解。同處七法類既各別。雖在同處而不相離。然此三種不相離義者。有釋隨經部義非大乘義。有釋是大乘義。三藏判云。是大乘義者為勝。二合解有見無見法及有對無對法。于中有三。初解有見無見門。次解有對無對門。后解無見無對門。景云。謂具威德三摩地俱諸色勝解是名因緣者。下文中說根本定名威德。彼既生已處所可得者。此解據處所無見無對。實非方所。但由行者心所觀色期于一房青色顯現。愿已入觀觀青色時。所現青色遍滿一房為增上緣。令他眼識于一房處見于青色。故云處所可得。言雖不與彼至然得似彼自性顯現者。此解顯現。此文即說定心所現眼等五根色等五塵影像時名定自在色。于十色中隨觀何色影像現時。雖非本質然似彼現。于余色聚容受往來等業。非障礙住已下解無變異也。行者爾時觀一室內青皆遍滿。然不廢人往來名無變異。又非一切清凈之色等者。釋無見等名。手足等已下解無變異義。又根本定名具威德三摩地此色是彼所緣者。此解所緣。即根本定勝方便故名具威德。譬如非一切心皆能變化已下。舉根本定心方能起作。況根本定心方能現彼無見之色。泰云。如神通所現似十色入等色。要根本定起。神通能生。此無見無對諸色。方便定及散心。唯想心似有。然觀行未成。不如根本定起此色也。基云。言又非一切清凈之色等者。謂此定色微細故非五識等所得。然若應受用亦得見之。如前五十五解。此有兩解。一解云。由自第六定心引自第八有漏色現。令他人托之而受用。故是有漏。不爾者自第六是無漏故。如何令他受用。二解云。即以自第六為增上緣。他托亦變為有漏。不藉自第八變及凈土等。此解為勝。以不同余唯散心緣故。唯定心境故名無見無對。非他人不見也。三解有漏無漏法。先辨有漏。于中初標列五相。次別解后結之。就別解中一解有漏事。謂清凈內色者內五根也。及彼相依不相依外色者。扶根五塵名相依。外山河等名為不相依。若諸染心已下明三性心法。此即總舉五根五塵及三性心心所為有漏事。隨其所應由隨眠等四種因緣。故名有漏。二解隨眠。言若于清凈色乃至由隨眠故名有漏者。此依隨轉理門。煩惱種子熏在五根及諸心內。未斷已來常有惑種。名由隨眠說名有漏。三解相應。若諸染心心法由相應名有漏者。此明前三性心內染污心。非直由隨眠漏。亦由與漏相應說名有漏。四解所緣。言若諸有事若現量所行增上所起如是一切漏所緣故名為有漏者。此中總取五塵。下釋有事。現在有體名為有事非過未者。過未是無不名有事也。若依清凈色識所行名現量所行者。正取五識相應煩惱。緣彼五塵名漏所行故名有漏。此中但五識名現量。其實與五俱緣亦是。但簡通也。現量所行簡法塵及三性心等。如下文亦取所行即五塵。是故不舉意根。若余所行名非現量所行者。意識構畫設緣五塵不名現量行。此解現量行。若內諸處至當知有漏者。由五根增上之力引起五塵。五塵為境起諸煩惱。此由漏所緣故名為有漏。若現在事非現量所行乃至非彼諸法為此分明所行境故者。欲明意識煩惱。設緣現在五根及八識時。意識自變似五根相。似彼八識相當心而起。意識煩惱于彼五根八識心等不親緣著。故五根等不由漏所緣故。說名有漏。以緣此煩惱但由自分別所起相煩惱也。此善等法即是復由生起成有漏也。問五識煩惱亦緣賴耶相分五塵不著。但緣自心變異影像五塵。云何于彼賴耶相分五塵。得名煩惱所緣說為有漏。解云。雖不緣著然彼五識五分別故。所變五塵稱彼本質。得名分明所行境界。為漏所緣名為有漏。若此意識緣現五根八識等時。構畫顛倒不稱本質。于彼本質非分明緣也。故云非彼五根諸法為此分明。若爾五識七識云何名有漏。解云。或由隨眠隨逐。或與漏相應。說名有漏所行境也。五解生起。言謂諸隨眠至由生起故說名有漏者。此明六識煩惱。三因生起說名有漏。又從一切不善煩惱諸異熟果者。內根五蘊由不善煩惱漏所生。故名為有漏。及異熟果增上所引外事生起者。由內根故外塵生起遠從漏生。故名有漏。又由無記色無色系一切煩惱于彼結生等者。由上二界無記煩惱發業招上界生。亦名從漏所生名為有漏。此五門有漏中。第一是總門。第二煩惱種子。第三是染污心心所。第四是五塵。第五是一切內五根。善無記心及身語業及別解脫或及外器世界。皆是煩惱所引。或是此中正生已生當生等故。故名有漏。色無色一切法亦是。有善異熟果亦是。此中文略唯言不善異熟果。次解無漏。景云。一有諸法離纏故名無漏謂一切善無記心心所所依所緣諸色者。若是染心心所所依所緣諸色。即是生漏故名有漏。漏住處故名有漏。即不得言由離纏故名為無漏。為此但舉善無記心所依緣。諸色及善無記心聚。由離纏故名為無漏。二隨眠斷故名無漏至若世間善諸心心法者。此等并據羅漢身中善身語業。故言諸善造色。復有威儀工巧身語業體。不攝凡夫學人善無記業。故言一分無記造色。若語五根五塵無記色蘊。若無記四蘊。若世間三慧加行善及生得善心及心所。如是等法并由隨眠斷故說名無漏。三取漏盡涅槃。四所見道。五取修道及無覺道以為無漏。五中前二隨義說無漏。后三就體以說無漏。基云。解無漏五種中。據五義未必攝盡。即別解脫戒等無漏攝故。第二言隨眠斷故名無漏等中諸善者。即學身語善業及戒也。一分無記者。即無學無記身語業。由無漏身中及無漏引力生故名無漏也。不取余故名一分。諸無記者四無記心也。諸人于此亦即五根者。不然非無漏力引故。舊種類故不同身語業也。四解有諍無諍法。五取蘊名有諍法事者。即所諍事體上無常苦義違于常樂。名諍自性。五取蘊是有法。能有無常苦等諍法。故言有諍法。由愛染自身耽著外境。感苦無常名諍因緣。若無常苦等是諍自性。無明恒與諍因果俱名諍助判。等起有五種黑品。如文。于中初明五種黑品。二明黑品能有五種不安住果。無諍翻有諍可解。五解有染無染法。有染事即五有取蘊。因緣者謂此中正取貪心相應喜樂二受。名有染體由彼喜樂生貪染故。愛味是貪是彼助伴因緣。即是余相應法及順境界。自性者即取喜樂二受。助伴者即是喜樂相應貪愛。等起者謂五黑品。無染翻前。六解依耽嗜依出離法。不如理作意相應邪愿者。一解。染思為邪。何故小論云相應者。謂思斷等。亦可染慧數為邪斷。正智為正斷。亦可即取不如理作意為邪斷。正智為正斷。亦可即取不如理作意為邪斷。七解世間出世間法。景云。四一切善心心法當斷已斷者。若凡夫學人當斷。若學人已斷世間者簡無漏心。是故須言當斷已斷。五一切世間三摩地所行無見無對色世間者。若二乘人后智定心所現之色體是有漏。名世間。若在十地及佛后智所現定色實是無漏。以對證智名為世間。五因之出世中一見道。二修道。并取無分別智。三由想解脫之所解脫等。想者是名。謂三乘人已證真如無戲論理。故于后智相應心法于彼名相而無取著。四彼所緣無見無對色者。十地及佛后得智現色體。是無漏名出世間。二乘后智體雖有漏然由證智資導。分現此色。是故此色名出世間。五一分者見斷惑滅擇滅為體。一切者見修惑滅擇滅為體。泰云。未斷隨眠說當斷。若已斷隨眠說已斷。善心既然無記亦然。三乘空有二觀無漏斷染污想。名想解脫無戲論。慧以通有漏無漏故。有彼所緣無見無對出世間色。八解隨非隨法可解。九解有為無為法。文分有三。初辨有為次辨無為。后辨涅槃滅以已四句。初中由五相故建立有為。三際為三。四因緣相續者種子。五果相續者阿賴耶識。自余色心果體有無不定。次由五相立無為法。翻上可知。第三辨涅槃已四句。言若謂涅槃為有異者。當知此為不如理問等者。即彼有為理滅名為涅槃不得言異。若謂為無異者。若執涅槃有為不異不然。染凈既殊常無常別故。有無異者第三句執亦有異亦無異也。非有非無異者執第四句非有異非無異。當知皆是不如理問答者。此總非。何以故下釋其四句。由彼涅槃唯有為滅所顯者。此明不異。與有為法其相異者。明非不異。依此二義為本。明離四執。唯有為滅之所顯謂有異者。乃至便為戲論非所戲論者。涅槃與彼有為不定其相異故。說涅槃非所戲論。今說定異便為戲論非戲論法。與有為法其相異故謂為無異便為戲論非所戲論者。可知。總如前說二種因故亦異不異不應理者。非第三執。由有為滅證涅槃故至不應道理者。非第四執。汝執涅槃都無所有故說非有異非無異者。即是謗無不應道理。下解涅槃義。涅槃義者謂一切白法所顯發故者。即由道諦白法顯發是涅槃義。涅槃相者至內所證相者。內證寂滅無戲論相是涅槃相。十解所緣法。于中先總舉征到五相。后次第別解。別解有二。初解前四后解第五。前中后二。先正辨所緣。后因論生論解釋契詮。前中言欲界系善染無記作意能緣三界一切法等者。景云。無記即取賴耶緣三界種子無記緣三界法。謂屬行者所緣。色界系善作意亦緣一切三界法。略不言色界。阿賴耶識無記作意緣三界種子。基云。此中善心可解。染污者即兼言有覆無記。問何有覆緣三界。答欲界有覆唯俱生身邊唯在第六意識。如論文觀三界為同一類等。為我故余無此能。更無有覆心緣也。無記緣三界者。即異熟生心獨頭起者。及緣威儀工巧心后等流引生異熟生心。亦名威儀心工巧心緣也。泛爾緣不求不染者是。又第八識亦是緣三界也。種子法故。言色界善作意緣三界法者。此中應言染心。無記心染心。如何五十九云。色界于欲行煩惱。謂上緣煩惱及緣下慢。及如前第六我見色以微細故。及異熟生無記心略而不說也。無色界中已下文者。景云。無色凡夫外道定善及生得心但緣自地。若初發心菩薩偏修智慧。名毗缽舍那菩薩。又有廣學多聞聲聞名為廣慧。通學無學。此等離下二界欲得生無色。無色作意能緣下地一切法。此文分明說無色界善緣下一切法。泰云。大地已還菩薩。未能廣利眾生故有生無色界者。然于中偏修慧者緣下一切法。偏修定者不緣下法。若廣修慧聲聞通學無學。生無色界者亦緣下地。若下廣修慧者。同凡夫不緣下地也。初地以上菩薩名得自在不生無色。基云。此中毗缽舍那菩薩謂地前。亦緣下者說善心不計極。故得緣下地。不言上緣者以生上界。如有學但以諦觀。不以六行欣上。故略而不論菩薩。從多聲聞為論。亦不說其處得緣下地。此等染心亦應研問。又彼處異生亦不說之。及蒸不言緣無漏者以界為法故。下因論生論釋經義中。初引頌而問。后對問以釋。言因思所緣者。謂因思惟善等作意所緣可釋此頌故。又解。因思惟人法二執所緣。故說此頌。名映于一切等者。景云。名有二種。一四蘊名。由四蘊心執有人法遍計所執。能映一切二無我理故。云名映于一切。二言說名眾生無智。尋言說名執有人法集成生死。故言名映于一切。無有過名者由此名一法皆隨自在行者。能由一名眾生封執。令雜染法自在隨行。若悟此名集起之過即出要凈法。亦自在隨行。基云。一四蘊名之即下言由觀知故除人執。二名字名。即下言知此名故除法執。言四蘊名能遍緣一切遍生起一切法故。言名映一切。名言能遍因一切名映一切故。就對問釋中分二。初正釋經頌。后引說重證。前中云。謂若略說清凈因故等者。景云。若了二名起諸過患。即便證入二空道理。名清凈因。觀察二名善知自相。謂以四蘊及以音聲為性。名觀自相。迷執二名廣興煩惱。發業得報。名雜染因。由觀此故名觀雜染因。基云觀察清凈因故者。即下言緣此名能知諸人無我故。顯彼理故名清因。觀自相者。即下言緣二種名故我相不可得。即是二執相分也。今知其事。觀察染因者。即下言不善了知。此名即染污生起故也。即是彼見分生起故一切法生也。又解。言二種名有三義故名映一切。一者觀此名者得清凈為彼凈因。二知二名緣目一切法。三知二名為染法。因此三義具名映一切也。言此中顯示補特伽羅無我者等者。泰云。多計四蘊為我故。偏說量云。謂能了知由四蘊名。妄執神我本無有性。但于色等境中妄起計度。故言能斷一切自境界相。是故說名能映一切。又因言說名執諸法。令悟此名但假施設。無別實法入法無我。此釋初句。言若過如是至亦不可得者。釋第二句。若于此二至生起隨轉者總釋。若不善了知此二名者。于境起執人法二塵。生死雜染生起隨轉。一切境相及諸雜染皆彼增上力所生者。人法二塵境界及與生死雜染。皆因二名增上力為起。此是釋后二句。下引說重證。言依此密意說如是言者。謂依上頌密意故說此后頌也。執法自性故執我性而轉者。由計法有我執方生。覺此故覺彼者。覺此法空故覺彼人空。亦由覺此人法二塵無。還滅二執種。上來解前四相訖。自下解第五系屬瑜伽作意所緣。于中初總舉列名。指如聲聞地辨。二隨難重解。分之為二。初總標凈惑所緣后別辨。前中謂。四圣諦及真如首以廣故四諦略故真如也第六十六卷

隨難解中總標凈惑所緣。在前卷末。自下別辨。先別解四諦后總辨立。前中初釋苦論即是三苦有法喻合。然此三苦。且依瑜伽及對法一處文中約彼三受及順三受諸法。辨三苦相。廣說如彼。今此文中。云何行苦性謂后有業煩惱所生諸行者。于感三時業煩惱中且舉后有業。及煩惱所生諸行是行苦體類。如現生業惑所生諸行皆是行苦。或可此據因前果后名后。三時業惑所生諸行皆名后有。故云謂后有業煩惱所生諸行。具足而言能生業惑所生諸行。皆是行苦自體。是行由帶粗重不調柔故行體不安。于起盡位不得自在。故名行苦。何以得知通就業惑以明行苦。如下文說。但是集諦皆是苦諦。自是有苦諦而非集論謂阿羅漢所成善有漏法及無記法及異生身所成異熟諸無記法等。言于彼彼自體中能生煩惱及與眾苦者。三性行體順生惑苦。言所有安立一切遍行粗重所攝亦名粗重是行苦性者。謂于彼彼三性諸行。遍與煩惱及與眾苦為所依處。即有煩惱不調柔性。遍三性行隨逐不舍令行不安成行苦性。又彼諸行生彼苦苦壞苦之時。復有二苦不調柔性隨逐彼行令行不安。亦名行。言又此行苦遍行一切三受中者。三受行時為彼粗重所。皆是行苦。若爾云何一偏說舍受是其行苦。為釋此疑故。云然于舍受此粗重性分明顯現。但說舍受行苦故。言于余二受愛恚擾亂此粗重苦非易可了者。樂受由愛擾亂說為壞苦。苦受由恚擾亂說為苦苦雖是行苦其相難知。次下喻說今喻如文。問如于自樂生受他樂生恚。自他二樂俱生無明。如于苦受非唯生恚亦于愛。謂欲得離愛二愛。舍愛始終亦生三惑。云何偏說樂受為愛擾亂。苦受為恚擾亂耶。下文有二復次。為釋此難。初云雖一一受皆生三惑。然樂順情多生貪愛。苦受情多生嗔恚。于舍以受行苦中多生無明起四顛倒。又諸愚夫已下第二復次。明多因樂受生愛行三惡行生那落。又多因樂生愛生遍于諸越受于八苦。多因苦受生恚。行三惡行生諸惡趣。于舍受中多生如上無明顛倒。言于二種苦。謂依樂受二貪生壞苦。及依苦受嗔生苦苦。亦由無明生不舍思。生于壞苦者。由無明起貪不能厭舍。生于壞苦起不舍行。起于苦苦者。亦由無明起嗔生不舍行起于苦苦。是故已下結佛世尊但立三種根本煩惱。言依此密意已下會釋注說觀三受相。若能如是實觀無常性下。觀觀諸行無常漸斷顛倒。如是諸行是第一義苦圣諦事者。結彼行苦是第一義苦圣諦事。一切圣賢已下舉上況下。于苦諦中不起欣樂。次辨集諦。道理集道理集諦即是真如。但由詮相安立業惑名集圣諦。故云由相道理。或可集起通相名道理。于中據勝者名勝道理。下辨滅道如文。次辨建立四諦之意。欲令行者知苦斷集證滅修道。故略建立諸圣諦相。廣即無邊。又令了知至后方顯示五取蘊苦者。八苦中生苦最粗次老病次死。乃至五取蘊苦行。以前五苦是其苦苦。次二壞苦。后一行苦最細。自下第十一解住持法。于中分四。初辨五相立住持。二辨廢立。三辨段食之相。四辨四食四句分別。初中先標列。二約趣辨有無。四食體者段食下文云。當言香味觸處所攝。成唯識云。謂欲界系香味觸三。此言意顯唯欲界系香味觸三。于變壞時有資養者說名為食非余。觸食者九十四云。諸有漏觸能與喜樂為食。唯識亦云。謂有漏才取境時攝受喜樂及順益舍能為食事。此言意顯三界有漏八識俱觸攝受喜樂及順益舍攝益于身者。是觸食體。若引苦憂非益舍觸體非食。非資益故。故成唯識云。此觸雖與諸識相應屬六識者食義偏勝。即彰觸食通八識俱。密會天親攝論第三云。此中觸食屬六識身觸粗顯境資養勝故。不聚余觸。有義唯取六識俱觸以為食體。此師說意以能引自俱生喜愛等方名為食非七八故。然準諸文第二解勝。思食者成唯識言。謂有漏思與欲俱轉。又言此思雖與諸識相應。屬意識者食義偏勝。此意正顯三界有漏八識俱思希可愛境攝益身者。皆思食體。密會五十七及天親攝論云。緣未來境攝益于識。名為思食意思于境希望勝故。由此九十四云。若在意地能會境思名意會思。能與一切于所愛境專注希望為食。復有義者六識俱思。諸有漏者希境益身皆思食體。七八不然。無行相故。諸處但說俱意者。遍緣未來彼最勝故。亦有希望現境思。故許通五識。有義思食唯第六俱。諸處但說緣未來故。此雖三解第二解勝。識食者成唯識云。謂有漏識。此識雖通諸識自體而第八識食義偏勝。此顯識食取通三界有漏八識。次約趣辨有無。云若粗段食乃至非大那落者。景云。謂于山間在曠一野獨小地獄有粗食。前言地獄無段食者。據大地獄中受苦極故無有段食。泰云。段有粗細粗者遍五趣。如此文唯除大那落。大那落中亦有細段食。如本地第五云。于地獄中有微細段食。謂微細風故段食遍諸地獄也。第一二辨廢立中初問答辨四食廢立。問中四由心自在通等者。由神境智通勢力。引感壽業勢力令增命得久住。或可心自在通即是邊際定力。延彼殘業令功能勝牽命久住。六由善不善無記作意等者。景云。由三性作意引發六識數起不滅。取外內共不共業所感五塵。基云。謂器世界業如本地第三。或感一劫等。造此業時。由三性作意為方便引此業生起。能牽器世間諸法令住不絕。如山河等名共生。田宅等不共業生。即泰師有二種共不共。共二種者一共中共如山河等。二共中不共如宅舍等。不共二者一不共中不共。如自眼根他不用緣故。二不共中共如身中扶根塵為他緣似故。此中即共中二。文答雖由如是七種因緣諸行得住至令行相續而住者。此即總答。且如段食。或有食根藥華果泥石火鐵等。由種種門令行得住。由段食故識食悅。識食悅故增喜樂。喜樂相應觸為觸食。思為思食。是故四食皆由種種門令諸行住。又此四食如次攝受別義。一氣力。二喜樂。三于可愛境專注希望。四即三所依諸根大種及壽并暖安住不壞。下別有五。即釋由種種門令住所以。一此諸食令有情住易取入愚智同知。故偏立食。二令羸損根大增益。謂蘇膏等益。三令疾病得愈謂藥草等。四有長壽有情不食中夭。亦可服仙藥。有情長壽于長時中須數進藥助前勢。藥是段食。若不更服非時中夭。五此諸食令易入道修四念住。謂由段食故能修身念住。由觸食故能修受念住。由識食故能修心念住。由思食故能修法念住。次辨命根廢立。謂有是處乃至壽量而住者。謂色天等不由飲食如其所感壽量而住。此約善趣唯由命根。或有惡趣唯由命根勢力而住。如餓鬼等。第三別辨段食之相。中先總標后別釋所以。于中有三。初以四塵相對辨食非食。次約段物吞時生悅辨食非食。后約段物吞不生悅辨食非食。初云香味觸正消變便胎長養等。景云。問色等四塵體遍相入即是同處不相離法。至消變位四皆消變。舊白今黃。舊香今臭。舊甜今苦。舊堅今暖云何色獨非食。又墮熟藏正消變時。色等四塵眼等四識俱不了別。云何獨取香等而不取色耶。解云。正熟變時雖復三識不得三塵。將前驗后。知唯香等是其段食。所以者何。如將飯來。未入口時眼見飯色不止饑渴。故色非食。后飯入口咀嚼吞咽。鼻舌身識得香味觸。雖未渴變長根大以于爾時能止渴。即以吞咽之時彼三塵止渴故。驗知于后至消變位。唯香味觸長養根大成其食用。非彼色塵。基云。三塵細有增損義。色塵體不能粗增。次云。若諸段物至但名觸食者。景云。三識得三塵時。各彼三識為觸食體。亦可取彼三識相應數為觸食體。爾時三塵未能資養不名段食。基云。此取令心歡悅故。即心觸數為觸食體。不取塵為觸食體。余文可知。第四辨四句。中觸乃至識隨應作四句者。或有是觸而非是食。謂順苦憂一分舍觸。或有是食而非是食而非是觸。一謂段思識三能長諸根大種者是。或有是觸而亦見食。謂觸攝益。喜樂二受及一分舍益根大等。或非是觸而亦非食。謂段思識三非食者是。或有是思而非食。謂緣過去及現未世不能攝益諸根大者。或是食非是思。謂余三食。有是思亦是食。謂思與欲俱緣未來世益根大者。第四句者。謂余三非食。或有識而非食。三所資識不能長大者。或食是而非識謂余三食。第三句者。所資識能益根大者是。第四句者謂前三非食者是。十二解有異熟無異熟法。于中初辨有異熟等。次約受辨異熟法。后對業辨異熟。初中有二。一總標三句二別解三句。于中初辨有異熟法分二。一辨有異熟法。二辨無異熟法。前中景云。言略說有異熟法。二辨無異熟法。前中景云。言略說有異熟法。謂漏及有漏者此出法體。要具三義方有異熟。一要有力。二不被損害。三受用未盡。下解三義。有漏中余名無力者有覆無記中非煩惱謂受想等。及無覆無記法。皆名無力。泰云。不善法以斷體故無異熟。有漏善以斷漏故無異熟。不由斷體應言漏已斷。亦可漏亦名有漏。故云有漏斷。第二辨異熟法。中景云。言又臨終時最后念心是異熟法者。謂死有心唯是賴耶異熟無記。言結生無間心者此有兩時。一中有初心。是初結生后報方便故。二生有心。是第二結生后報根本故。問命終受生有意識不。西方兩諍。一云無。若爾何故無心地中但云六位耶。答以命終受生。極苦逼迫心想微細故。在無心悶絕中收故不別說。二云命終受生皆有意識。終然此處說命終受生唯是異熟者。以此位中意識微細從阿賴耶說名異熟。初說為好與對法相符。又瑜伽論第八十云。一切羅漢將入無余。先入滅定滅于轉識。后住異熟無記心中。方取滅度。言及除加行無記之心者。四種無記心皆作意引趣。并名加行無記。泰云。依最勝子釋論及戒賢師等云。臨終時最后一念心是賴耶異熟。中陰末心起結生相續。從中有命終結生相續之心。次第無間生中陰后心名結生相續無間之心。亦是賴耶異熟。以生分時悶絕故六識不行。命終受生唯賴耶也。死有命終心不欲求報一又任運滅故但是異熟。中陰末心是受生方便求受生有。非任運滅故染污心也。若中陰涅槃命終不求生有。又斷惑盡故亦本識命終也。又戒賢師云。第六意識或依五識。或依五識故緣。第五十云。或依或教故緣過未等。初受生時無五識及不緣教。故無意識也。無色界余時雖不依五識及教。以先在欲界時數習依名力故。無色界余時意識獨生。受報之初必起報心。本識報心任運起故得生。六識報心藉余緣起。初生時無余緣故六識報心不生。從此初受生。已后所有一切任運起自性住心。皆是本識異熟心。除六識善染污及余六識加行四無記之心。六識報生心由余緣起非任運常生。亦是加行無記之心。七識染污亦在其中。除此以外所余皆名本識自性住心也。若心離欲本識自性住心猶故隨轉。除下地善及與加行四無記心。當知此本識心亦是異熟。離欲時異熟同前未欲時異熟。故言亦勝友釋論云。本識常行不須分別。第六意識報無記心名異熟心。命終受生及自性住三時常行。命終受生不明了故。是異熟心。本地中六識六位不行中不說命終受生時不行。故知命終受生時有意識報心。從受生后生后一切自性任運起心。皆是六識異熟。余三無記及善染污加行所起非自性任運起故。故須除之。第三辨異熟生法。云若從一切種子異熟至名異熟生法者。三性種子從所依識。皆名異熟。從此種子生三性法。皆名異熟法。中景云。復次一切處最后沒心及隨初第二相續心等者。死有名最后沒心。死有沒已中有初起續彼死有名初續心。生有起續彼中有名第二續心。并唯舍受。言除初相續心至異熟所攝者。除彼中有初相續心及生有心。以此心中受于一切處是異熟所攝。言余苦樂受應知皆是異熟所生者。除彼中有初心。第二念心已去中有心即通苦樂。是異熟生。除生有心。第二念已去即屬本有。于中更互得起三受是異熟生。下釋異熟生義。言如其種子異熟所攝至從異熟生者。三性種子同所依識說為異熟。從此種子生現行時名異熟生。言生那落迦至有異熟生苦憂相續者。地獄生有定無意識唯阿賴耶舍受。從無間第二念已去有異熟生苦憂相續。唯前于二十二根中明地獄苦。極憂亦名苦。據本有說。今言異熟無間苦憂相續者。據從生有入于本有一分。言如生那落迦至亦爾者。初生苦樂離受鬼傍生中亦從舍無間苦憂相續。言若生人中至無有決定下出無決定想。異熟無間。或時苦憂等者。有欲界人天初受生時。從舍受后或入憂苦。或入喜樂或還入舍。言若生第四定已上唯有異熟不苦不樂受者。此語是總。下別分出。言是生當知至所攝受故者。實唯是舍通名喜樂。以此舍受能益身心。言彼諸善業至亦名可愛異熟者。第四禪慮已上善意思業。唯舍相應。感報現前亦名可愛異熟。是故前名廣大喜樂。泰云。第二相續心隨初相續起。故言及隨初第二相續心。若如最勝子等釋論。唯本識是異熟。六識三性皆是異熟生。若依勝友釋論解。六識報心亦是異熟復是異熟生。言生第四已上乃至亦名可愛異熟者熟釋云。以下禪喜樂為方便。攝受第四定舍受故。彼諸第四定善業不苦不樂受現前時亦名可愛異熟也。又釋。第四定中說猗樂。為廣大喜樂也。備云唯論上文又地獄中無憂喜樂。何故此中苦憂生耶。解云。準段食文先約大那落迦故無憂等。今約邊地獄故說有憂。約之既別有何相違。三藏云。純苦之處意地有苦之名憂根。如第三定樂在意地故無理違。下對業辨異熟。言白白異熟業所得無覆無記異熟果者。此句是總。言一向可愛受種子所攝受者。此明且白。言當知一向可愛一向可意者此明果白。此難雖不別指三界善業出白業體。意即通取三界善業為體。準下所明黑白雜業通取善惡二業。為黑白雜業。即知欲界未離欲時所起善業根本方便無惡相雜。及離欲時所起善業。并是白白業體。對法依此處文通說三界善業為白白業體。瑜伽一處文中但說色無色界善業為白白業。言黑黑業與此相違者。謂取不善根本方便純不善業。取感惡趣總別二報。亦取人天別報苦受業為體。瑜伽別處文說取感惡趣不善業。為黑黑業。言黑白俱異熟業亦有二種。異熟生受者。如造善業以不善為方便。如造不善業以善為方便。總收此二以為雜業。后得果時苦樂雜受。對法取此文意。彼處說云。或有方便時黑意樂故白。或有方便時白意樂故黑。總攝以為黑白雜業。瑜伽一處文中。唯取未離欲時所起福業為黑白業體。有不善業為怨對故。即依彼文已離欲境欲界善業非四業攝。下三復次以釋雜業。言又黑白業至總立黑白者。三藏云。剎那剎那前后相生名為生類。謂前剎那生于善心。即于后念起不善心為眷屬者。于此前善心業處不善為伴黑白俱有。故名雜業。景云。謂于一眾生類中先為煩惱后為利益成先為利益后為煩惱。總收為一第三雜業。備云。遠因等起時有二故意。故剎那等起時雖有一業義說雜業。又由事差別建立等者。猶如有一教化他人共造經像于經像。物復行侵損。或奪他財而行惠施。此等皆因事差別立言。又由自性建立等者。善惡性異合立一果。隨于一所許作利益。即由余事作不利益。自下指事。謂如于一作惡人所。嫌故嗔墮黑分中。不喜彼惡生厭是善。墮白分中。十三解有因果法。先辨有因有果法。后翻顯非有因法及非有果法。前中先辨有因法。后辨有果法。前中云。又染污住生邪精進無果劬勞等名有因法者。即說外道依彼邪師及邪教等名染污住。以此為因起邪精進無果劬勞憂苦住等。即說邪精進等名有因法。佛法弟子依佛正法名依不染污住。有正精進有果劬勞生喜樂住。即說正精進等名有因法。又世間道趣離欲及能引發禪慮無色等者。此即義說世俗道。伏下地欲為引發因。得彼擇滅離系之果。又由離欲引得根本靜慮無色。此等即說擇滅靜慮無色有因法。次辨有果法。中言二種三法者。如前有因中說善惡各有三法。一支。二聞法。三思惟勝解也。十四解緣生法。指如意地。十五解內法。言若由此法增上力故外色聲等處差別生等者。即若由五根增上力故外五塵生也。言若能攝受種子故若內法者。此隨轉理門。種在六根識名內。言若五種清凈色等至說名內法者。謂眼等五根及心意識體性是內。又有假名建立余法為內可得等者扶根五塵在自身故名內。十六解名色所攝法。景云。由彼彼處增長可得者。以可增長解其色義。偏據有見之色以釋色義。手塊等觸即便變壞者。以可變壞解其色義。其余四蘊乃至四蘊說之為名者。以于諸法施種種名。四蘊依名趣向諸法。從彼所依言說名故。四蘊攝名。依上文中有其二說。如依言說名故求得諸法。依彼四蘊取得諸法。是故四蘊從喻名名。二說四蘊依言說名以取諸法。從彼所依言說名。故四蘊名名。今此義中當彼后說。泰云。由種種名味句說施設勢力。由種種名味句為四蘊所依。故除五識多分意識于其彼彼所緣境界流轉趣向。多依名味句勢力方能緣境。故說四蘊為名。從所依受稱。五識四蘊雖不依名緣境。從多意識說。皆說之為名也。十七解執受非執受法。中略由五相建立執受。前三可解。從由四因緣之所變異乃至邪正審慮所緣境等為第四。又為損害或為饒益名變異者。是等第五相。由可損益名為變異。故名執受。如是已下諸其五相。若色結初。若內第二。若心心所等是第三。若如是下結第四第五。十八解大造法。中先決擇大造。后結余不現。前中有八復次。初總標有色法。二明大造之義。言若諸大種所有種子能生果時造色種子亦生自果等者。雖復一俱生。要由四大種子生果造色種子方生果故。說四大造于色也。言隨逐色根大種種子名有方所者。雖無別體隨所依根說名方所。三明種現差別。現行大種能造論諸色非種子大。四明大造互不相離。由彼大種種類因所成造色故。不同廣論相離而住不得相涉。五約聚辨業有差別無言又于一向堅色聚中乃至如其所應次第亦爾者。景云。以所造觸離大種外無別有體故不別論。言水火等更待余緣方能作業者。如得火鐵漏為水。或遇勢即如于水等泰云。唯堅色聚唯有此界能作業用造色。若于欲界堅色聚中。亦有色香味三處所造色。同一地大造也。于色界堅色聚中。但有色界能依業用無香味也。于堅色聚中除水火風及與聲界唯有種子之所隨逐。若依經部解。即堅色聚有生水火風及聲。與巧能為種子。今依大乘約相同經部釋。若據實義堅色聚不離本識。本識有生水火風等種子。故亦說堅色聚有種子也。于水火風名想假聚中。如其所應欲色界次第亦同堅色地大聚說。欲界火水聚有色香味。色界但有色風大聚。欲界或唯有香。色界風一向色香也。言內色聚中至廣說如經者。非謂一鄰虛具有四大。于一身內血是水。動是風。熱是火。堅是地。藏論辨無明決中所引經文與此同也。六明造觸并是段有。七釋經密意。世尊又言觸謂外處若四大種若所造色有相違。何密意也。答此諸大種乃至說澀滑等種種差別者。如說地風增故澀等。但就四大勢用時假名澀等等名造自類。生異類者謂眼等五根除觸余除觸余之四塵者。此四大外別有九處及法處一分。異類相造以對異類造色故。說自類能造所造。又若佛陀又若佛陀提婆立一切造色皆攬大成皆觸相。今此經既言觸謂外處大種及所造。不言觸外別有余九實色。云何論主大乘宗說十一色中唯觸是攬四大成。余九色實不攬成耶。今為釋通。此經但說同觸處中自類。若觸處造是假。就彼大種而假建立。余九造色不就大種假建立者。何故佛言觸謂外處若四大種所造。不言觸外別有余色。此是佛陀提婆問。彼立四大外無不別一切所造色。皆是觸處所攝故。八相定境色。問上論已說定自在色何四大造。答隨依何定心起即彼定地四大所造。今此論中即言隨彼所緣本質四大造影像色。上論又言此影像色從定心起非四大造。三處相違若為和會。解云。前說非四大造。是盡理言。以定所生色從心所起非是對礙之法。故非大造。今言從所緣色本質大造顯一影像色者。約遠緣說。由觀彼質故影像生。故作是說。前文說從能觀定心同地大造者。從彼近緣而說。謂由定心起當地四大。與影像色同時同處義說為造。理實不造。雖有三說而不相違。十九解有法。中言問如世尊言至說如是言者。佛說凡夫人學人有漏三界未斷應斷世間之法。說名有漏。第二十解有上無上法。五義解彼是涅槃是無上法。如此五因。于余法中多小俱無不名無上。于五因中初二如次有余。次二通二彼一無余也。二十一應修法。言四修者多就一體義說。三藏云。除去如觀二十人為不凈相分現前。本質影像凈相不現名除去修。又由觀力除力。除去身心粗重得彼輕安。名除去修。文中但就已生不善作意除斷。名除去修者。此第對治修中有四對治。向下約七作意配之。當知此中從了相乃至勝解名厭患對治修者。了相觀察勝解三也。從遠離乃至方便究竟名斷對治修者。其中有三作意。謂遠離攝樂方便究竟也。果作意名持對治修。從此已上即此一切七種作意隨于勝地上地所攝者。前明七作意在方便地。今明七作意進修盡隨根本地中。當知一切名遠分對治修者。七種作意望先所斷遠有遮防。并是遠分望先所斷遠有遮防。并是遠分對治。自下束四種修總為二種。謂防護受持修及作意思惟修。自下開二為四。謂此中修身名防護修者。觀身不凈名修身。即是前第三除去修。修戒名受持修者。防護六根名修根本。是前第四對治修。若靜慮地作意修名為修心。是前第一得修。若諦現觀知修名為修慧者。是前第二習修。二十二解三世法。解過去中初總辨過去法。后別顯其事。前中有六句。一因已受盡。二果體已滅。三緣生后法除最后蘊。四因用不失令果當熟。五為境生念。六唯滅所顯更無別物。解未來云得。謂種子也。余文可知。二十三解三界系法。解欲界云心不在定一者。謂入定時亦有根塵及本識等非定地法。而非全故略而不說。或可定心名在定。此位余法不名在定。解色界中言或從定起者。謂如化心等。二十四解三性法。中先辨名義后立差別。前中若有漏善伏諸顛倒往于人天。若無漏善斷諸顛倒證于涅槃。故并名安隱。建立差別中。言清凈住者。應是四無量也。言又諸善法若施所成乃至自性皆勝者。三成相望后二。一向劣在下故。或在中故。于施是勝于修是劣。修最勝故于前二一向勝。言此中自性無記謂諸色根等者。景云。長養五根非情五塵。扶根五塵并是自性無記所攝。言非異熟等所攝者。等取威儀工巧變化五塵。并非自性無記故除之。泰云。自性無記中但指其色。故知心唯四種無記攝。更無第五無記。基云。六七識中法執亦名自性無記。故通五蘊也。二十五解三學法。道理見道已前七方便善亦是學攝。今此總判異生所成三性之法。并是俱非。二十六解三斷法。言及法往惡趣業等者。即取女人身業。第八有業郁單越業。無想天業。并是見斷中云一切無覆者。問上論已說見道時一切惡趣蘊界處。云何此中復云無覆無記皆修斷耶。解云。前據因亡思喪。故說一切惡趣蘊界處皆見道斷。今據部體有其緣縛。緣縛斷時要由修道故不相違。二十七解甚深難見法。意謂諸法自相不可言說故是甚深。如色自相唯眼識證。乃至觸相唯身識所證。如飲冷水。證者乃知不可言說。說其相貌皆不稱實。欲為引接方便。說諸法時但說共相。如說色時如此色名。即標一切諸色故是共相。聲等亦爾。故自相法不可言說。上來別決擇竟。自下牒結勸思

瑜伽論記卷第十八(之上終)瑜伽論記卷第十八(之下)(論本六十七至六十九)

　　　　釋遁倫集撰
論本第六十七

大段第九決擇修慧地。于中初結前生后。次正決擇后余不現。就正決擇中初列十六種名。后次第解。聲聞乘修中景云。言由安立諦作意門內觀真如者。總觀四諦作人無我為方便門。入證真如。此緣勝義諦。緣有量有分別法為境者。此緣俗諦。知境有邊名有量。未離法執名有分別。今解此有五句。一住種姓。二辨行位。言未入正性者七方便。已入正性者見道已去。三辨意業唯求自利。四辨觀門。雖正證時緣非安立。而初修方便必觀四諦。故云由安立門。正智親證無相空理。故云內觀真如。后智緣俗差別有分齊。故云緣有量分別。五辨所作為盡貪愛已下也。大乘修中及由趣向無上足跡者。菩提涅槃先圣行處名為足跡。今時趣向即是。舊云無上道。道足所履游也。影像修景云。智性推求名有分別。與定同緣名三摩地所行。定心寂靜名無分別。泰云。定境界色影像似定外色名影像也。定本青黃等色名所知事。定青黃等色與定外色相似故名同分。以相似故同類也。定慧皆云三摩地。事邊際者。依此文盡俗而知名盡所有性。稱如而照名如所有性。舊云如理如量知知理境也。得修者依毗曇有法前得。得未來法屬于自已。增明義說修說名得修。今大乘中如十想中。隨一想現行引發彼所有余不現前想。種子令其增盛自在成熟。故名得修。或自地行隨一現行。熏發自地下地行種子皆令增長。亦是得修。或世間行現起。通能引發世出世行種子令增。此據圣人。或出世法現起通。能引發世出世種令其增勝。謂入見道修彼七方便種令增。名見道眷屬。修修位中起不名解脫分等。習修者即于無常等想道一現前。或余善法現起修習亦名習修。除去修者由觀身不凈。不凈影像現前除遣凈相等。言如楔出楔方便者。謂修定作意有多品類故。所緣相亦有粗細。以后作意舍前粗漸漸除棄故也。言以輕安身除粗重身者。色界輕安而在身故。令行者身輕安除去欲界種子。種子粗重粗重令身粗重故須除也。對治修中。厭患治者謂一切世間善道除四無量及五神通。以非厭患對治所以除之。持對治者謂此后得世出世道若解脫道者。此有兩解。一云。此文即許無分別智為無礙斷惑。后智為解脫黑外證除名持對治。二云。謂此后得世出世道者。此取后智為解脫道者。此取無分別智為解脫果。用一智為解脫道。雖有二解為勝。復有差別。謂聞思修道名厭患者。三慧行通欣厭。今取厭行名厭患治。此果轉依名持對治者。此有兩解。一云此無礙道果是解脫道。是解脫道是能證得轉依。故名此果轉依名持對治。二云。即取無為轉依能持或不起。名持對治。此中四修為前卷四修。或同或別應勘知也。小分修者觀無常等一相起修故也。遍行修者以觀諸法如故。有加行修者即于彼無想修方便觀時。未得任運修故

　　聲聞地

上來決擇分有十二段中前九段說訖。自下第十令決聲聞地及獨覺有四卷半文。于中唯決聲聞不決獨覺地。就中分三。初結前生后。次正決擇后結不現。然正決擇中初以七門分別。次以一頌十三門分別。后廣以六十四門雜決擇。初中一解無性有情五番難。答言種種界性者謂種種自性。無量界性者差別無量也。言無有無根有情者。無有無二十二根眾生也。言為一切界耶為獨有一界耶等者。若剎利中有余三性地獄中有余四處四趣界者喻不相似。以所喻法中無涅槃性者。無有涅槃界者無有涅槃界故也。若地獄中獨中有一趣種子界。如無涅槃法獨有無涅槃界。故知地獄后時不應乃至作戍陀羅。言若不相違即此補特伽羅是無般涅槃法亦是有般涅槃法者不應道理者。一切眾生略有二種。一者畢竟能斷二障。二求不能斷二障。初人是有涅槃性。第二人是無般涅槃法人。若汝言二人不相違者不應道理。言若言爾者順解脫分善根應無有果等者。景云。若爾先種解脫分應空無果。還作無性故。又若爾不定。即決定性者不應道理。泰云。如成實論云。得世間正見法。來百子世終不墮惡道。即是種解脫分人必得涅槃。若無有涅槃性者。解脫分菩提有涅槃后。若作無涅槃法者。解脫分善即空無果不得涅槃也。言彼遇佛法僧已于現法中能起順解脫分善根而言無般涅槃者不應道理者。既遇三寶已能起順解脫分善根。故知阿賴耶中無始本有。能生順解脫分善根種子。若言雖有能生順解脫分善根種子。而言無般涅槃法者不應道理。然此有性無性道理經論不同。若依佛性論破執分中以立有無性者為所破。彼云。佛為小乘人說有眾生。不住于性永不般涅槃故。于此生疑起不信心。下征難之曰。汝信有眾生種種粗妙等界即令信有無性眾生者。亦應信有無根耶。何以故眾生由有根無根。故有種種粗妙等處。汝若不信有無根眾生者。云何有粗妙界。若謂有粗妙等界不開有根無根者。我亦信有粗妙界不開有性無性之義。有義有何過失。若汝言無有無根眾生乃至廣破愚夫立教分齊。非管兩視之所量。二辨聲聞差別于中分二。先辨十種后辨二類。前中言已入法者是名第二者。謂已種解脫分善根聲聞也。言清凈界聲聞聲門者生于凈土。亦可世界興盛時生。如彌勒出現時等。言處慳家慳等者。若依成實論明其五慳。謂住處慳。家慳。施慳。稱贊慳。法慳也。此中辨六開令有異。言邊際臥具有三品。此是下品故名邊際也。言無余二篇重罪者。初篇一是無余。第二篇是有余。言僧祇者此云眾也。賢善時者此有兩解。言正像法時名賢善時。一云正法時名賢善時。言悉由未生時者。謂如來初出世時未有破戒破見。后時須提那子初破具戒。阿利吒最初破見說欲不障中道。此中破見名為自完。言或有一類般涅槃后如是多分身壞命終還得善趣等者。諸或有一類最后生。值佛般涅槃后賢善人故多分命終還生善趣。后作惡業少分生惡趣。皆是賢善時人。下明遲速二類。一有勤道而無修力故不入圣道。二有放逸故雖有修力未入圣道。三解月喻經具戒等四法。言四種凈者謂信佛法僧戒也。四解聲聞欲往他家先應除遣三隨煩惱。言由六種相應斷結親友家隨煩惱者。謂往不應數法往為第一。于可愛事下為第二。不以兇暴下為第三。善自守護下為第四。又以隨順遠離心下為第五。猶如山岳下為第六。又由六相應斷家慳者。一于有情事不染著。二不著利養。三不著恭敬。四于無利不生憂苦。五于不敬不生憂苦。六于自他利養其心平等于己不贊于他不毀。又由六相應斷染心法施者。一不希望他于己凈信。二于出離法如實了知。三引發樂故。四除遣苦故。五聞法修行得勝利故。六令脫苦持法。五解伐地迦經。三藏云人名。伐地迦國人也。從人立經名。景云。伐地迦者此云語論。此人能語論故從語言為名。文中有二。初開三章牒以解釋。第二重辨。前中。言云何雜染清凈所依乃至清凈所依者。明凡夫學人隨眠未斷所依止身皆有粗重。此中但取所依止身不取能依。能依染凈為后二門。云何清凈乃至皆得離系者。景云。此中意辨凡夫雜染學人無漏皆依有漏粗重色身故。清凈中但明二學。第一學者謂真如智以為依止能有所作者。依于證智起后得智。造修諸行進習名學。此據前三學果及在十地。第二學者謂為煩惱皆得離系者。謂為斷諸煩惱證修無分別智。無分別智為第二學。還通學及在十地。新羅玄法師云。第一學者謂菩薩。第二學者是二乘也。自下重辨。先解清凈及與雜染后解依止。前中云。即此清凈略由五因之所顯示等者五。因并是清凈。此五因中第四心學所斷煩惱。第五慧學所斷煩惱此為雜染。言五順舍所學分別貪愛者。舍戒人名舍所學。舍所學時順于己情分別貪愛此事中也。解依止云。諸聲聞眾略由三相應遍了知一由自性者。謂此人身所有自性由二種相之所顯示。一由有色故顯余一切身之共相者。與諸有情同有色故名為共相。二由粗重故顯其各別身之自相者。于自五蘊各各別有煩惱粗重不調柔性名身自相。三由不清凈故顯與天身不同分相。天身清凈猶如燈明。二由因緣亦有三種。一一切身共相因緣即四大種各別自相中人身因緣開二。足前為三。由過患有二。如文。第六重明聞慧地決擇名映于一切頌文。文中牒頌為問下答。答中初總舉四因以釋顯義。后引經為證。前中景云。謂若略說觀清凈因故。由智觀察二名本故悟入二空名清凈因。觀自相觀四蘊名及音聲名故。觀雜染因者觀智由迷二種名故集成生死。及為顯示二無我故遍了知人無我等至名映一切者。迷四蘊名于中執我。此四蘊名通有能執。若知唯有四蘊本非是我。能除所執自我境相。了四蘊名映于一切言我境界相。若遍了知法無我等至名映一切者。由隨言說名執有諸法。若知唯有言名隨名執法。畢竟體了言說名映于一切橫計法我。由先執法方始計我。故說法執是所依相。無名映一切。若迷二名起于二執。映二空理亦名名映于一切。今悟二名知二無我。映弊一切二執顛倒。上來釋初句竟。若過四無色蘊下釋第二句無有過名者。若于二種俱不了知已下釋下半頌由此名一法皆隨自在行。泰云。映者奪也。以四蘊名能斷一切四蘊自境界人我。名證人無我理。以無我四蘊名映奪人我相故。言名映一切我文。又釋。眾生多于四蘊中計我。觀但有四蘊不見人我。故以蘊名映奪一切我也。因言說名計一切皆有自性。若觀但有言說名不見有諸法體詮法無我理。言說名映奪法我也。前明四蘊名映人我。二名既殊映屬亦別。下引經證。執法自性故執我性而轉者。由迷言名執法自性。方迷四蘊執我性而轉。覺此故覺彼者。覺法無性覺彼我無。由覺故還滅者。覺二我無還滅二見。第七解四諦。先總標舉。指前已說。謂入真如觀斷煩惱時先緣四諦為凈或方便故說所緣。如聲聞地說。下別分別四種四圣諦。于中分三。初總辨諦相。次別辨四諦后諸門料簡。初文。意說若不顛倒是諦相者。外道諦見并是顛倒。云何諦攝此是一貴。若不攝者彼諸倒見應非苦因。答行解雖倒然體是依他。有酬有感故苦集諦攝。就別辨中即為四段。初解苦諦中。言由二相故顯無常義等者。景云。一依大乘明遍計所執體常無有名為無常。二諸行滅壞義名為無常。大乘具有二義。小乘唯有后一無常之義。玄云。一非有義者此是大乘所說無常。如中邊分別論說。無初無常。二滅壞義。是小乘所說無常。二相顯苦者。一由遍知計所執于非有中執有人法。故有習氣粗重在諸行中不得自在顯示行苦。二由三受所隨生八種苦相轉義。空無我義者由染依他苦果自性。遠離遍計所執定性人法名顯空義。大乘顯二無我。小乘顯人無我。然此空無我義。若依薩婆多但說人空人無我。若成實論具說人法二空及二無我。言無常教無始教。景云。顯果從因生故是無常。顯因在果前法爾本有。名無教。泰云。詮念念生滅事名無常教。詮無始常相續事名無始教。有釋說有為法名無常教。說無為法名無始教。言一由攝受者謂無常行帶于粗重。或于行苦故無常即苦。言一離苦諸行我不可得故者反顯。若順釋八苦諸行性是無我。五展轉相依故者不為能獨住。苦即無我也。言有無常非苦謂道諦等者。道非苦受故非苦苦。道非愛別離變壞。亦非求不得境變壞。又變壞有二。一樂受變壞生苦。二愛壞生苦。道非愛壞生苦故非壞苦。此文即證緣生苦名為壞苦。其若依成實一道諦無常是苦諦。若依薩婆多。道諦生順圣人意故非苦也。集具四道三滅二者。此文即證苦集同體。以皆具有苦等一四義故。言損惱性故者是苦苦也。苦所揉故者是行苦也。次解集諦。先對苦門取惑業為集諦。后釋經中愛為集諦。前中有二問答。初中若依薩婆多苦集一物因果為二。若依成實業煩惱為集諦。果報五蘊為苦諦。故苦集別體。今大乘義有同有別。其羅漢身善無記法。雖斷煩惱種子而有習氣粗重。故亦名苦。第二問答中據解脫決分善根為論。問前第五十一文對法顯揚說。解脫決擇是道諦。今云是集如何會通。答泰云。由此等文故知。大乘義三諦同體。能感可愛果義邊是集諦。粗重所隨義邊是苦諦。能引出無漏圣道邊是道諦。僧玄師云。三藏不許前義決。更作釋言。解脫釋各有二種。一者無始本有漏種子。在二言相位故。假名為二善相根。二者加行智行智所攝有漏二種善根。今云集諦。據有漏說。余處云道諦。約無漏說。故不相違。下釋經中愛為集諦。中初問次答。答中初總舉四因標愛為集。一愛支取故中攝諸惑故也。二助無明支諸業故。后當釋下次別釋但解后二。言遍諸事者乃至亦爾者。如一愛遂三種故類愛。緣一切法名遍諸事。故言當知亦爾。言謂于上解脫希求欲證者。此是善法欲名為愛故。是愛而非后有愛。言或成就色界系非欲界系謂生色界者。若依薩婆多身生上界。亦成就四禪欲界化心相應愛。然今大乘四禪欲界化心是四禪系非欲界系。是故身生色界不成欲界不成欲界受。此約現自在兩成熟而作是說。若約種子成熟亦有成義。若爾九種命終時云何身在上界。起欲界煩惱相應受耶。解云。從多為論故言不成熟。亦可此中但約自在成熟說。故言不成熟。言又生欲色界所作已辨住出世道及滅定者。初果已上名為所作已辨。此圣人入無漏觀時及入滅心定時。欲色界系受非現行成熟。及在成熟故不成。問若身生欲色界圣人入無漏觀。及入滅定時有欲色界阿賴耶識相應受現行。如何說俱不成熟耶。解云。此中且約六識受而作是說。言普能發起十五無義者。若依小乘藏論十用。正理十六并如彼中。十五文相可解第六十八卷

次解滅諦。滅諦有三種。謂擇滅。非擇滅。無常滅。滅諦但是擇滅所攝。文中初頗設問答。后明滅諦遠離四過。前中言煩惱滅故得有余依滅諦依滅故得無余依滅諦者。若薩婆多義但以煩惱滅為滅諦。為有余無余二種涅槃體。正量部摩訶僧祇部亦同薩婆多。彼云。無漏智斷煩惱。不斷果報果報之滅是非擇滅。若依經部師云。由無漏道力故未來惑苦不生。惑苦不生皆是擇滅。是故煩惱滅是有解涅槃。力果報滅是無余涅槃。今大乘中雖后說惑苦滅名為擇滅。然斷煩惱所得涅槃以真如為體。故與經部所說少異。下明滅諦遠離四過。滅盡與行不定有異。增其定異名增益過。即異執散動翻此執一。應名損減。以彼執滅與行同一自相。故名自相耶分別過。即一執動。亦有異亦無異者是相雜亂過者是相違過也。俱非是損減過者舊名戲論謗。今云損減過者。以執諸行與滅非異非不異不存法體故名損減。下解道諦有其三段。初明見道次修道。后無學道。初中有三。初熟蘊廢立由為學三學者但說八支。次釋經中束彼八正為三蘊所以。言正語正業戒為根本戒為所依方能受用一切正法者。依正語正業戒為根本便能發定。因定得慧及余一切功德。言又于是處世尊說為增上清凈意現行性者。引說證成正語業命。不同小論別有無漏身語業體。但就現起意思離邪語等。故言清凈意現行等。言依止貪等起犯戒思者。若依小論依嗔癡所起身語名邪語業。若依貪起身語名為邪命。今依大乘說。若依貪嗔癡起犯戒思名邪語業。若依矯詐等起邪追求衣食等思名為邪命。若離前三邪應知。即是正語業命意現行性。言通達諸法真義是初業者。此是正見業。為他宣說等是第二業者。是正思惟業。此據散心尋說言教。若在漏無漏定無此業也。為斷余結法隨法行是第三業者。為斷所余修所斷故。發勤精進是精進業。問正思惟是尋是假法。用慧及意思為體。與正見何異。解云。正思惟正見但就別境數建立。即就一慧對治邪見及邪思惟。義立于二。亦可就慧立正見就思立正思惟。所依有異能依亦異。問若就思數立正思惟。正語業命亦就思立。云何一思于一念間立四道。解云。現行意思離四邪道支立四正道支。亦有何過。言于四念住系攝其心者。舊行經論四念住唯慧為性。今時通取念慧為性。文中偏說念體為定所依。言謂各別至能斷諸蓋者。貪蓋取凈即以不凈觀治。嗔蓋以違害為性。以慈悲觀為治等。下明正見差別有十一種。于中初明十一正見配屬四諦。次舉經中次第為問答。三舉十一正見攝三解脫門。初中前八見是緣苦諦正見。后三見如其次第緣集滅道。言空見無我見者。觀蘊離彼我及我所說為空見。觀彼諸行體性非我及我所相名無我見。不同薩婆多說觀我所空名為空行。觀我空名為無我行。次舉經中次第為問答。問意經說次第先說無常等四見。后說如病等見。何故向前先說如病等耶。答意有二次第。一者見道已前入圣次第。即先觀彼無常行等。后觀有漏等如病如癰。后出見道于修道中即先觀如病等行。后時為滅修惑方起無常等行。下重凈前義。云略有二種。一是如病等見所依不清凈見等者。即此見道已前異生位中作是無常等行能有引道。名為所依不凈清見。二是如病等見能依清凈見等者。已出見道。于修位中重起如病等見。在圣身起故是清凈。如此之見由彼見道已前如病等見因力而起。即是能依故道能依清凈也。亦可于修位中說無常等行為能依。如病等行為所依。下舉十一正見攝三解脫門。言空無我行見名空行者。以同緣無我我所故。余行見名無愿行者八見名余。一行見名無相行者。謂第十一見緣滅諦故。此同小論。二行是空。十行無愿。四行無相。然此三門與行相攝八文不同。如前本地第十二卷論記。第二明修道中有二復次。次前中景云。于修位中緣四諦境。為方便入真如觀斷修惑。言已見跡者至現觀已者牒相見道故。法智下緣名現。類智上緣名不現。三藏準對法消此文云。法智品證如名現。類智品證法智品名不現。得初果竟。總觀三界苦三界集。乃至總三界道為遠加行。次復總觀三界四諦為空無我。從此即證人空所現真如。總斷九地修斷煩惱。越證羅漢。不同對法法智緣如類智緣前法智也。言后于修道乃至能總對治下地上地一切煩惱者。此文即說從初果總斷修惑越證羅漢也。泰云。此據總以三界九地修惑為九品。亦總以三界有染法為苦集。總以三界法類分無染法為滅道。總觀三界四諦為方便入無相觀。故九地惑總為九品。九無間九解脫斷。自有圣人別斷三界九地惑者。別為法類。玄述兩解。一云。此文據菩薩金剛一無礙道頓斷三界修道所斷九品煩惱為論。一云。此據超越阿羅漢為論。次云。復次彼諸圣者乃至斷煩惱故者。無相作意即無分別智。相應作意于修位中多人此觀。第三明無學道。中言五神通等者。意取圣人者。五通雖是有漏以從無漏后所得。其性清凈入道諦攝。即同上說資糧道方便道類皆道諦攝。外道五通不入此類。非道諦攝。自下第三諸門料簡。于中六門。初明遍智永斷諦名廢立。苦諦偏得遍知名者。以二種相應遍知故。苦行智苦是自相遍知。以無常行觀苦。是三諦共相遍知。以空無我行知苦。即以一切法行遍知于苦。故名共相。余諦但有自相行知無共相行。是故不得遍知名也。二明見四諦時有二現觀。于相見道別相智生名智現觀。即此別相智為依止。證諸諦下惑滅無為名斷現觀。現觀因非斷因。現觀證斷名斷現觀。亦可寄相見道說無相見道辨二現觀。以相見道不能斷惑證煩惱滅。若就后證名得斷者義亦無傷。三明五種支精進緣。一者聞他宣說正法。二者與修行者同共止住。三者察勤怠德失德。四者由文思擇故發正勤。五者知前所證理。闇能證智劣知后所證理明知勝。由知所證前后差別故精進熾然。四明二種證斷。一于種子伏斷作證者。此文即說伏種令不生惑名伏煩惱。不伏現行此通凡圣。二于種子永斷作證者此唯圣人。離系亦二。一于煩惱品別離系者。斷煩惱體品品別斷。二于煩惱事相屬離系者。由斷煩惱所緣事。煩惱發業煩惱果報相屬之法并得離系。以此將證于大乘義九品惑斷別得無為。五明未見諦者諂誑過失。初明諂誑過失。初明諂曲者十二過患。次明八行七事。七事是八行所依止事。謂言說事。即是迷惑諂行所依上。詰問事即是覆藏諂行顯示諂行所依止也。其余五事即于后五行如其次第。是所依止也。六明未見諦者有九種粗語名粗語聲聞。教誡教授者是識觀方便也。真諦現觀者見道。或復清凈者修道等也。言以不美言假合而答者。以粗惡語假合事而答也。或不相應者其所答事不與問不相應也。或不圓滿者答事不盡也。言共共所尊重者是德行具足人。非共尊重者是余僧也。上來七門總是第一雜決擇竟。自下第二。以頌舉十三門復別決擇。于中先舉頌列十三門。后以長行解釋即為十三段。第一解攝中初開七句。言毗奈耶及別解脫者。泛說調伏身心滅惡生善之行名毗奈耶。正辨戒本名別解脫。下次第解。八軌則壞者大判五篇。初二篇名戒后三名軌則。軌則者威儀也。通而言之戒及軌則通于五篇也。十隨護他心者。隨順彼意而犯禁戒。十一護他損惱者。為護彼人自損惱故。故行犯事。性罪遮罪者大判五篇。初篇為性罪后四為遮罪。就中子細分別。于初篇中亦有遮義。余四篇中亦有性義。大義聲聞五篇起于身口不在意業。尋教本末通制三業故云隨應。言余犯處于五犯聚如應知相者。謂三業及戒壞見壞等配于五篇。隨應當知。委細分別勘準律疏。解有犯中。二發起故者發起身語。無有無學犯者于染污罪故俱不犯。若于不染污罪雖不故犯亦有誤犯。明了論云。無學人犯罪者以誤犯不染污罪故。今此論據故犯故說無學人無有犯罪。又舊攝論云。見四諦者更不故犯小隨小罪者。約染污罪故說不犯。于不染污罪中故誤俱犯。言小隨及小者準明了論戒有三種。一小戒。謂僧伽胝等。二隨小或者。是彼不具分罪。三非小戒。謂四波羅夷。真諦釋云。有罪非極重故名小。五部宗云。方便于根本悉是不具分。并隨一而轉故名隨小。夷罪極重故名非小。又論云。復次小戒者諸戒中自性戒。隨小戒者諸戒中所有制戒。非小戒者四重戒。真諦又釋云。不論方便及根本有殘罪中。若是性罪者悉名為小。若是制罪者皆名隨小。有殘性罪常謹。是罪不名隨小。而非極重故名小。制罪體性非由制。由后隨制成熟故名隨。亦非極重故名小。重如前解。問既有隨小何不立有隨非小。答云。若依前解方便隨根戒故名隨。但是隨其必小。自有小而非隨故立隨小也。非小必根本重罪。若是隨必是小故無隨非小。若依后解制罪隨教故名隨。非小故名小。大罪中無有制戒。故無隨非小。無犯四者如戒本說。無犯者最初未制戒。癡狂心亂痛惱所纏是也。由五相出罪中。由自故者謂應自靜息者。謂突吉羅責心即感。由他故者謂見諦者有所違犯不染污罪者。如善心拔佛前草。須對一人懺。此中泰云。以無染心故不須自責。玄云。圣人多慚愧故對他懺愧。由自他者謂諸異生染不染罪者。如犯僧殘等便在二十僧中出罪等名由他。若以不染心違犯小罪責心以除。依轉故者謂轉舍苾芻依尼依等者。二眾轉根各出不共罪。言或轉余形。等者。三藏云沙彌沙彌尼等余人轉形也。泰云。二根生名為轉余形。二根俱失名轉無形。依舍故者謂命終已者。此同小論。命終還生。惡業種子不增長。故名為出罪。第二解制立。中景云。一道理清凈者。諸佛制戒有深所以。二果清凈者依戒修行得沙門果。三攝受清凈者攝受行人。四外清凈者不招議謗。五內清凈者調伏諸根。六具分清凈者性戒遮戒皆悉具足。后四可解。復有差別下復有十種清凈如文。泰云。有因緣如來制立學處。故有因緣是初道理清凈。受五欲果時離過分欲樂邊故是果清凈。離苦行邊故攝受清凈。具身口業勝行。于外事中離惡故名外清凈。離邪命故內命凈也。同內道法共住故具分離。一切惡言無違諍故愛敬凈。伏煩惱纏故伏對治修凈。永離系故隨眠斷凈。任持正法故令正法相續不斷凈也。第三解尸羅。中德失相翻各有十種。謂眾僧和合。展轉相教故離毀所學。無間修故離不樂凈戒。無惡怨對故離伴相違。志求菩提無損道分故離期愿。三有堅固精進護尸羅故離放逸。出離染心故離增上慢。能制所治故離隨眠不凈。永不退轉故離下劣意意。不與外道共故能出離三界。于諸律中最為上故邪禁不能及。第四解無放逸。中初總舉十時征列。后次第別解。五支不放逸指如聲聞本地。言黑說大說者。謬言我從諸天圣弟子及大德等邊聞法故說名黑說。若實從圣弟子等邊聞法而說者清凈故名白說。白說故名大說。第五解障。中言若蘭所得者。他所棄況執取養育人也。若有辨答者被禁辨未了人也。第六解學。中言謂于學處而制立故者。于五犯聚中立在初聚者是重。謂雖同是波逸底迦等者。舊云波逸提亦名波夜提此云墮。雖同率然故斷生命。性罪所攝由事故重。第七解觀察。中言此中一向雜染所犯謂諸性罪者此解初句。應當一向教令不犯至令速悔除者。此解第二一向不行。應是九十中犯性罪者。令速悔除令不復行。又佛世尊至制立遮罪學處者。此解第三因有犯人制立學處故。若有所余至應為顯示對治之者。此解第四現彼過失生不生故。若在余方余時余人同犯此罪名生。示前佛制遮罪學處而對除之名為不生。若有不犯至亦不應顯對治之法者。此解第五非一向現行。第八解依止。中景云。七處中前三是能教授人。后四修行緣。六處中初一法者。是佛大師所說戒經依之修學。第二學者所修三慧。第三教授教誡者。即前七中親教軌范授善令修誡惡令斷。第四等時即九次第定。第五供養即財法供養。財供養謂由一種可愛樂法法供養謂由所余者。勘聲聞地。泰云。法供養者謂由所余者。如余品中明。眾多供養事于中一種是財供養。所余事是法供養也。六善巧中根善巧攝法最狹。故不說也。玄云。依止大師者謂如來。親教師者和上。軌范者戒師也。別解脫經者謂戒也。及廣分別者律本也。第九解攝受。中言屬已受者不可回轉持。作屬己想知是攝受。承受受者可回轉持。或以手或以缽等承受取也。委寄受者凈施受也。舍施受者受他布施物。或言受法供養者行施法名舍施受。亦可自受得施福名舍施受。為他受者為他請食。非處受故者。謂在佛塔及行道處承受飲食。非量非法受者。過分及不如法名非量非法處。不觀察人而委寄者。受寄附不觀前人是賊非賊等。于不凈物心系著者。如或酒肉等系心染著。一于鄙惡田而舍施二非無希望而舍施者。此據能舍施人。舍受施二緣不凈。或言他人無所少。無希望想而施與。故二不凈也。一非宿交又不告白及性不識故者。若為他受彼人宿交。又彼人不相告白及不識彼人。二有染心故者。于為他所受持能生自染心也。第十解受用。中言如世尊言便利等器不應受用者。補闕云。問若爾何者是陳棄藥耶。解云。或是病人不能眼藥。或是病無所有殘藥。或他藥長余殘滓乳名陳棄藥。非是屎尿為陳棄藥。今解。便利等所染器名不任用。非謂大小便等體是陳棄藥名為不任用。言非攝屬者謂或僧祇物等者。大眾財物名為僧祇物。雖是眾數若其被差即得法食。如施無厭為彼根本造與檀越。口別恒營。四十供種種微妙厚重飲食。依僧次食。若四十人趣若不被差。名非攝屬。設后被差不以缽受名不墮缽中。當己前須敷凈荷葉。葉上散食或小碗盞。雖不在缽屬缽。若不屬缽遠取他分。如此盡名非攝屬物。上來辨屬眾物。次辨屬別人物。他人不與暫與亦不究竟。舍亦不損棄。又己身于他非處委信而輒取用。或雖他與而過量而受用之。言受得凈者謂飲食等。損壞凈者生果等。委寄凈者請施主等。時法凈者七日藥等。舍分別凈者于水中不作有蟲想而飲等也第六十九

下次第十一解甚深。于中先辨真后辨偽。真中初開五門。二依門辨。初辨學制立。中復有五句列名解釋。一學行自在不為惑礙。二不自在為惑所礙。三現尸羅若懷性罪制不應行。四現樂行遮罪障業制立學處。五觀自在過失不行故無制立。不自在者有過現行制立學處。二辨犯制立。文分有三。初約障辨犯不犯。次約意樂辨犯不犯。后明由十處思求所犯。初中先總標犯制立為甚深。二別解釋。于中初明障后翻顯無障。前中初解五障。后明五障相生次第。言所知障者即是定障。由犯故悔乃至心不得定。是所知障中一分。次舉意樂毀壞具足顯犯無犯相。如文。下明于十處思求所犯。一者由別解脫法故者。于一卷戒本思求犯處。二于廣律五犯聚中思求犯相。三由六種差別成重相故。等者如前卷釋。四由無羞恥者除波羅阇已迦所余有殘相者。波羅阇已迦此云他勝。僧迦婆尸沙此云眾余。雖犯此戒猶有眾僧余分。不同犯重罪全無眾分。波逸底迦此云為墮。尸叉迦羅尼此名應學。今此文中除初四重十三已后總名有殘相。雖犯此戒仍有僧眾余殘之相。五由初業者初犯四重。非初業者后犯。六由逼惱出離者。如由病逼慳不受食食及立大小便等。亦名無犯即名出離。七由障難出離者有遇命難。七過人樹開許不犯。即名出離等。此二出離下文當說。八由白于佛。九白已集眾以佛制戒必在于眾。十由僧眾集已先制后開。令得究竟無惱害故。三辨出離。中言無染出離者。如有善心拔佛前草木大乘中許。若自增善減惡此即無犯。即名出離。言小隨者如前卷記釋。無計出離者。景云。曠野之中蟲狼等難。持刀執杖自防聽許。泰云。險處如法受用事不可得故。于教生敬于罪生畏。更無余計。故作此事而不犯。名無計出離也。玄云。若無人可對受者自受用無犯。四辨止息。中言為遮防難存活者。如律中說儉開八事。謂內宿。內煮。自煮。自手取食。受早起食。從食處持余。食米胡桃果等。食水中可食物諸如是等例。五辨羯磨中言十羯磨者。一受具足戒時作羯磨。二結大小界。三長者景云。如大臣小子或復王子。心愿出家于佛法中多有利益。然不能斷非時食等。大眾為粥長養其心。羯磨推聽和雜諸藥。作粥與之勿令根現。泰云。布薩羯磨此翻為長養。長養功德也。四同意者景云。如有初果于諸衣食無愛惜。諸比丘等競往乞求遂致貧苦。爾時大眾同意共斷而作羯磨。泰云。所為作事羯磨和僧使意同也。五趣向者景云。如尼欲向大僧眾中受具。先于尼眾作法羯磨。方趣大僧之處名趣向羯磨。泰云趣向安居處作羯磨也。六恣舉者夏末自恣舉罪也。七治罰有罪如七羯磨等。八攝受者大眾先調惡人令其出眾。已經多時彼既調伏悔先所作。眾還羯磨聽其依眾名為攝受。上八隨事下二辨法。言五種補特迦羅者。一良慧喻。依義判文。二鸚鵡喻。依文判義。三炬燭喻人。謂少聞多解。如一燈燭展轉傳燃等。四電光喻人。于前十種羯磨。或時暫解或時不見。如彼電光。五書畫喻人。案文行事。不增不減。上來辨真。自下辨偽。言不入契經者不順修多羅。不現于律者不順毗尼。違背法性者違阿毗達磨也。第十二解說。中言除十種事乃至當知此言非清凈說者。若如下言十種事壞戒見等得向余異人說。然是清凈說除十事。外若有比丘于異人處說余比丘壞戒見等非清凈說。言十事應向余人說者。一欲害佛。二于法。三于僧。以損三寶故乃至向王說。然是清凈說。四見由彼壞戒見等者。故更令余比丘破戒見等。其惡眾漸壞增長或聞或疑。向他人說令惡眾息。五見彼自顯示壞戒見軌命等不正法。或聞或疑。六欲令彼出壞戒見等欲安置善處。故向人說。七諸比丘等悉壞戒見等。為護他俗人故。更相[雨/復]護眾惡日增。亦須向他人說便息惡。八或有施主乃至造寺主等白僧言。在此住諸比丘等若見壞戒見等者當告我知。若諸僧眾同聞此言。亦須向施主等說。亦是清凈說。九若有見他由此僧眾壞戒見等因緣故。諸王等內懷嫌恨欲起無義利事。或聞或疑。亦須向他人說。是清凈說。十僧眾于壞戒見等污他家行惡行。無有力能治罰唯一因緣謂向他說者是清凈說。言污他家行惡行者。如律污家擯謗違諫戒中說。言若因嫉妒等者。除上十事因緣嫉妒等欲毀損故說者。名不凈說。第十三解喻事。中言本生事者。謂說前生菩薩行事為喻。本事事者。謂說菩薩前生身諸外相應事為喻。影像事者。謂說乳酪乃至醍醐等喻佛性。影像相似舉其勝人故也。又以世間七種河中等者。謂涅槃經中前生死河中七種眾生。后明涅槃河中亦有七人。顯正法中七種人也。一常沒。二暫出還沒。三世已即住。四出已遍觀四方。五遍觀已行。六行已復住。七水陸俱行。廣釋如彼。假合事者謂大王喻或良醫喻者。景云。如世尊說第六王為最。如說羅漢除煩惱病。如彼良醫能除諸毒。泰云。或以大王或以良醫等眾多事假合喻佛等。言復有現見世間譬喻至少分相應等者。如說煩惱種子及無漏種同依賴耶。猶如糞穢及真金等同在一處。譬喻事者謂廣長眾多譬喻等者。如說一譬無量因緣。名長譬喻。如火宅喻等是也。上來決擇此地有三段中前二段訖。自下第三廣以六十四門雜決擇。初明所知法。于中初明由五相立所知差別。后辨諸智差別。前中標列五相次第解釋。言若世俗能知假立所知乃至一分應修習者。問云何了知善惡有罪無罪緣生等法名知假立耶。解云。此等諸法若望瓶盆等應名實法。今望苦等諦理名為勝義。故說緣生罪福等名為假立。一分不善等應離善等一分應修。言又能了知至而起眾行者。知世俗言說于世間法起名游世間。隨此名言以起眾行。言知他意樂界及隨眠者隨轉理門。種在六識。意樂是欲。隨眠是種子。由知他六識人心。故心上所有隨逐隨眠亦名知也。亦可初地已上他心智。知賴耶心及種子。言知依處有二一自利行二利他行者。即于前五作業之智。前之三種于境無疑。名依自利行依處。后之二智知所度生根業等事。名依利他行依處。言世俗智通三性通漏無漏唯是世間者。此當毗曇等智。等智通三性唯有漏今通無漏者。據在無學離漏身起。故名無漏。言此及所余總名俗智者。謂此無學身中及余凡夫學人身中有漏三性智慧并名俗智。當知余法類等取四締智盡無生智。唯于漏盡中生至唯出世間者。如理智故唯無漏。若作如是分別者至俗智攝等者。即是后智以分別名世間。是未曾得是羅漢身中生故亦名出世。他心智唯是世間等者。問學人他心智既是有漏。云何能知無漏心耶。解云。同是學人之類。以有漏他心智知他無漏心。亦有何過。如他心智在色界能知色界心。不同小論有漏他心智唯知他人有漏心不知無漏。不知無色界心等。言盡無生智如前應知者。若不分別是出世。若分別是世間俱是無漏等是即漏盡通通世出世唯無漏言空解脫門八智所攝等者。除世俗及他心智。此空門智欲入真如觀時。先觀諸法空及無我義。當八智如觀。四諦空無我即義當苦等四智觀。下欲界空義當法智觀。上二界空義當此智。在無學身即是盡無生二智。是知八智相應定數為空解脫門。下辨智差別。中文分有七。初舉解脫門及不共法無礙解等。指前已說。一明諸通智。于中分三。初明六通智之名義。次明具神通人。后通明對辨。初中云何神境者問所轉變。云何神境智者問能轉變。云何神境智作證者。問修證得神境智之因緣。謂從一種變作多種明所轉變。乃至梵世身自在轉者。明所運轉。由神境智至是故說。此名為神境者釋神境名。此答初問。言若智乃至故說名神境智者答第二問。簡生處得智等故名修果。言即此智種子乃至名神境智作證者。答第三作證。問神通種子一切眾生無始已來數得神通皆有種子。由有性障事障不能起神用。今時行者由離二障修習勢力。令舊種子增長相續。爾時緣具得起通故。言即此種子由生緣所攝受等。如是一切總攝為一名神通智作證通者謂神境智及作證總名為神境智證通。言謂諸他心由有貪等者。明他心通境。謂有貪無貪等十對心。若具大威德等者明他心通體。言此智作證如前應知者。謂此種子由生緣所攝受故相續增長等。言若修果眼所攝清凈色以為依止等者。天眼通即以眼識相應慧為體。然余文說緣未來等者。據余意識相應眷屬通為論。言盡無生智名漏盡智。若依薩婆多有二義。一從所緣境名六智性。二在身出體。是十智性通漏無漏。今大乘唯世間盡世間盡無生智為體也。次明具神通者景云。若遇其時便能示現者是神境通。或復安住者天耳聞聲。他心通知他心行差別。但了所知自安而未能廣作引他事業。言或行他利或于是中能善問記者即后三通。宿命知他過去曾所經生。天眼見諸眾生此死彼生。漏盡證彼無為。如是三通知他曾當等事稱機說法。故言能善問記。泰云。或復安住者自為游戲。或行利他者為利故現也。下通明對辨路不論示現。言后三通令遠斷常等者。宿命知他過去因緣。說示彼人令離常見。天眼知他未來當受生死。示其令離斷見。漏盡通者宣說中道。三明無諍愿智。文分有三。初明無諍次明愿智。后明佛不數入無諍定。初中有三。初明三種因緣修無諍定。次釋無諍名。后明修無諍時事中將護。初言俱分解脫利根羅漢住無諍者。毗曇但言利根不動者得。不言俱脫今言俱脫。以要得滅定方修無諍。于自所起下釋名也。如是已下明修時將護。次明愿智要先發愿。已入邊際定。修已方知。三乘愿智各隨所知境界通達。下明佛不數入無諍定。謂若應以興諍而調伏者。即便諍論故不數數入。四明依定引發諸智差別。如第四定為依引發無諍愿智。當知如來不共法妙智亦爾者。依此文證如來諸德皆依第四定。復以此證四無礙礙并通依四定。不同小論。五明唯依五地最初入圣。以初近分定已前未有根本定故。彼諸圣人依未至定入于見道。二禪未至定前已有初根本定能發無漏故。上七地前方便不未至不發無漏。六明世出世智三際差別。先總標起然后正辨。正辨中二。初明世智后明出世智。世智中初明二乘三際世智。后明菩薩三際世智。前中先明初際所起世俗智。言為欲生起彼對治故。后起世間信所攝受無倒者生得智也。以此為依次起聞思等者五停觀也。以此為依次于順決擇方便道中至有漏世俗智攝者總別念處。以此為依次起見道方便決擇慧等者暖等三善根。又即已下次明中際世俗智。言升見道時至亦名為修者簡染污五見等故。言善世俗智即是由見道無染熏習力故。令有漏三慧種令其增長清凈也。出見道已生起此智證見所斷諸法解脫者。出見道后生起此智而作是言。我已永斷見斷煩惱。已永盡一切惡趣。名證見斷諸法解脫。又隨所欲應可為他所記別者當為建立等者。又由此智為他立教。又由此智能觀察凈非凈法為他記別。又能于諸圣諦現觀為他立教。言復于此上乃至以世間道能離彼欲等者。補闕云。此文即說圣人同彼異生。以六行世智伏無所有處已還修斷煩惱。泰云。準此文。似初果人亦能以世俗道離欲。然有初果生上地。之過及起滅定之過。故未可為定。更須勘余經論也。別有轉法輪經。初果亦生上也。有師釋云。此文總解世俗智能伏煩惱得定。爾時得初果。是故說言復于此上隨其所應。不應說言初果伏惑得入定也。郭云。預流之人伏斷修惑得初靜慮。乃至亦伏無所有惑得非想定。中際后際如文可知。下明菩薩三際世智。言又諸菩薩于諸地中起二種行等者。補闕云。后智觀機設教等名有戲論想差別行。無分別智名離戲論想現行行。言似出世間善修此故得后所得世俗智攝等者。釋前有戲論想。即后得智名世俗智。若據此門即十地佛地皆有世俗智。故上云諸佛十力是世俗智攝。帶戲論故。又解。順世俗智有二。一體是有漏緣于世俗。二性是無漏世俗說名世俗智。今約三際辨世俗智者。據彼有漏世俗說故。不言如來為后得智有漏世俗智也。玄云。此中到究竟地但取第十地。次明出世三際故。言若法品見道對治欲見所斷惑等者。此乃就假而說非實斷道。要無想修真如觀時方能斷惑。問一切類智現前皆了色無色界耶等者。補闕云。此問類智乃至眾多。謂方便道乃至勝進。未知見道已前觀上界智通名類智。亦能分明了別色無色界耶。答意相見道中所有類智。曾善聞思故能了別。余即不能。亦可見道已前所有類智。初觀不能。若久聞思即能了別。泰云。若于色界當得曾思當起修慧善取相者。類智諦觀總了知已后別知。若不爾者但了總觀不能了知也。玄云。問意但緣眾生為當緣眾生世間及器世等耶。答中有二義可知。言所余諸智至二品所攝者。補闕云。謂四諦智通于法比體是毗缽舍那即定慧。以寂靜故名奢摩他。玄云。八忍有求故名為在毗缽舍那品。八智息求故名為在奢摩他品。此八忍八智所攝諸智。以法類二品所攝言。又于見道至次第現前者。見道種子從本有之未遇勝緣不能增長。今無相見道初念現前。遍能熏發諸見道種頓得增長名為得。此后漸漸次第現前。言為于諸諦以有相想善取相故者釋有戲論。為如先時所見知修妙智故者釋離戲論。為以世間諸善厭行令心厭故者重釋戲論。為受種種妙法樂重釋離戲論行出世之智。七明得通差別。言如曼馱多王等者曼此云我。馱多此云育。或云持或。云養。是頂生王也。其父本在膞上生。其膞生王頂上有一胞。后時在臀。胞開有一童。非常端正。膞生王抱內宮。王有一百夫人。王云誰能持養此兒。皆胡跪云我能持養育。王乃附第一夫人持養。故有此名。此方云頂生者是從生立名。非本正名也。如作幻惑厭禱起尸等者三藏云。西方有人其以咒力或以幻力。令彼死尸往其他方語言問答。還本處名令起尸。若但令起坐報答于人不能行往他。名半起尸。泰云。又釋。但能吐舌名半起尸。如傳說西方咒法。若咒死尸吐舌。得其舌者能得雨劍。得此劍者身升虛空得往諸仙處。其尸作上全也。今更引新根本薩婆多部律釋之。如前第五十九卷記。第二明所識法。中初開五門次依門釋。解第五門中初辨障治。次辨諸心相差別后總結。解生差別中。言若先未起靜慮無色初欲生時要從欲善無間初定善心得生者。準小論說唯從欲界舍俱思慧生色界心。今大乘中未見成文。以義言之喜舍俱心并得生定心。亦可準從舍俱心生于定心。以喜粗動妨于定故。準本地分文后解為勝。又欲善心無間生未至定心。后入根本以同一系。故云初定心。言又從欲界無記心無間色界善心生至非自性故者。此變化心是禪果。故與禪同地非欲界系。今言欲界身緣欲界身緣欲界變化四塵影像之識名為欲界。所以者何。如色界化心。作于欲界化事之時。緣化欲界塵不差。但緣自心相分四塵。是欲界四塵影像。似欲界四塵名緣欲界。即說化心從彼所緣名欲界系非自性也。不同小論四禪欲界化心即是欲界攝也。言又欲界沒生上地時欲界善心無記心無間上地染污心生等者。從欲界沒將生上地臨命終時。欲界善心無記心無間隨所生處。上地染污心將命終起潤上地生。從上地染污心沒。還起欲界報無記心命終也。其所起上地心決定于自地所行方生起也。不同小論三性心命終。言又從上地沒生下地時從一切上地善染無記心無間唯有下地染心生等者。若依隨轉理門。從上地沒生下地時。身在上地不起下地染污心。今依真實理門。故身在上地。臨命終時起下地染污心潤生。其染污心決定于自地所生境生差別也

瑜伽論記卷第十八(之下終)瑜伽論記卷第十九(之上)(論本第七十至七十二)

　　　　釋遁倫集撰
論本第七十

次第三明智光明勝利。初辨智光有五勝利。復辨智光有十五德。前中言與第一樂與第一趣者。玄云。菩提名第一樂。涅槃名第一趣也。今解。現得法樂后趣菩提涅槃也。下辨智德勝外。中言有闇相違者外光起時。仍有微闇相違法并。智光起時無有相違無明闇并。言不能隱覆已所開顯能隱覆已所開顯者。此有兩釋。初釋云。外光不能隱覆已所開顯法。如火已照所開顯物。日光雖勝不能隱覆便所照物不現。智光即不爾。上智隱覆下智已所開顯法。便闇昧不起。第二釋云。俗智所知已所開顯法。真智觀之俗相下顯名隱覆已所開顯。外光不爾也。言違害于見不違害見者。如日光違害眼見。智光唯增慧及增眼見也。第四明六種三法。中三調善者。一除遣惡業。二制伏纏。三斷種子隨眠。三梵志者。一趣向梵者即是四向。二住果即前三學果。二到究竟即無學果。梵者西國言此翻為寂靜。謂涅槃也。志是此方語。志求于梵故云梵志。言沙門者此翻為勤勞。如無礙道勤勞周力斷諸惑故名勤勞也。亦名息惡。一假名婆羅門者。如雪山北胡自稱婆羅門等。二種姓婆羅門者。五印度中四姓中上族婆羅門種。三正行婆羅門。即四姓出家修世出世正行。婆羅門此翻凈志也。第五明尸羅壞具。初明由四緣令尸羅壞。一于無余罪起毀犯者犯初聚也。二于有余罪不悔者后四聚也。后二可知。次明具足。言助伴凈謂見軌命凈者。即前加行得。或因緣名為助伴。正見心受戒名見凈。運動身語離邪見語名軌凈。但為涅槃而求受戒名命凈。言自性凈謂泰敬隨學具分隨學者即是受持戒令戒凈。尊重珍敬婆羅提木叉。如佛住世名泰敬隨學。于所受中多小皆獲故名具分隨學。言五種不應行處者。即屠兒家淫女家等。第六明密護根門了知過失。如文可解。第七明于食知量斷除八處。言命根壞滅者。非量多食命根壞滅。饑劣者如不食外道。由食知量即能除斷。第八明覺悟瑜伽。言虛棄而覺者起染覺故。虛棄而眠者謂復于時染心為緣而睡眠故。第九明六出離。但解初二后四易可解。言一趣不隨順者惡趣身等。二生不隨順者卵濕生等。三精進不隨順者多懈怠故。四障不隨順者多障難故。五愛樂不隨順者染愛樂等。言若教若證者教是阿含。證是證智。隱設此二隱設闕。第十明由四力生善法欲。如文。十一明出家圓滿。中言住處圓滿者冢間樹下等。十二明尸羅圓滿。此即當前不圓滿出離也。十三明二力四根律儀。言思擇修習力者。思慧是思擇力。修慧是修習力。四種護者景云。境界護者對前境自護令心不散。煩惱護者即于前境不起貪憂。煩惱是總。纏及隨眠上心種子樂二為別護。煩惱不起即名護纏。纏不起故不熏成種名護隨眠。亦可煩惱護者。謂等位行而游行時于境離貪憂等者。謂于正定位起加行時。離貪憂等守護眼根。是名纏護證根護是隨眠護者。于散心位由護眼根纏不起故。即令惑種緣闕不生故。方證眼根護是隨眠。泰云。謂等位行等者。等分煩惱人煩惱可護也。增上者不可護。薄塵者不須護也。今解。言等位行者與善無記性相應時。有念防護名平等位也。十四明于食知量圓滿。中一依止對治者依正思擇故。二遠離所治者不為倡蕩憍逸等故。三依白作業者令身安住也。四依處故者為暫支持而修道故。五分別故者分別有罪無罪等也。此中已下諸句者。景述三藏言。報受覺于饑渴故云舊受者饑所起。除報受外治余受數通于三性。隨得食時有領受苦用故。苦受者由食所起者。除報受外諸余受數通于三性。隨得食時有領受苦用故。言苦受者由食所起。撫育者已下消釋經文。言于第一第二第四蓋中宜坐時者。謂貪嗔掉悔宜坐時對治。第三蓋中宜行時者睡眠蓋宜行時治。第五蓋中宜俱時。疑蓋一種行坐二時皆得思量以為對治。為離師子相似長時極重失念無間睡者故。師子無畏晝夜多眠故言離波。泰云。未食之時因饑觸所起身受。名舊受者是饑觸所起也。飽食過分起苦受者食所起也。依量而食存養者能增梵行故也。其食力者能害所治饑所起受等。如量食者現法樂住也。食已無罪行故者即是施凈福田也。將欲睡眠時先思惟于后夜分早起想也。十五明正智不住。中言為令二種所依調適者。一是前隨受所依身故除遣睡眠。二是前修故教論議決擇所依身故除遣勞倦。亦善知量。亦可睡眠及勞倦為二所依身。十六明四支攝八斷行。言由正念故防護未生止觀隨惑者。定名止慧名觀。沉掉障定慧名止觀隨惑也。十七明四法于所得定為增上緣。如文可解。十八明七法。為欲證得三摩地者應正了知。景云。一內定退因謂懈怠者。由內心懈怠故起惛沉睡眠。故懈怠為因。二外定退因謂掉舉者。由于外境掉舉為因。取于五欲散亂。三內定退謂惛沉睡眠者。從懈怠生惛沈等正是其退。是未得退或是已得退。內緣為障名內。四外定退謂于五欲妙散亂者。由外掉舉取于五欲亦通二退。外緣為障名外。五內定退及因對治謂善取相而正觀察者。由善取境界相。能離懈怠惛沉睡眠。六外定退及因對治謂即于身觀察不凈者。觀自他身以為不凈能除掉舉五欲。七彼二對治依持謂光明想者。初觀境相及不凈觀依光明想。泰云。初二隨惑緣內緣外起為定退因。次二隨惑亦緣內外是退定體。第五善取定止舉舍三相對治第一第二。第六不凈觀對治第二第四。以第二第四緣外五欲起于舉及散亂故。所以不凈觀治。第七光明想為方便能起第五第六對治。故為彼二對治依持也。二釋大同。十九釋經修念住觀九句。言于有身者。謂于此身善住其念于真如身者。觀身真如名善住念。或唯出世間智者。謂由于內奢摩他道者。智凝靜緣即當于止。或唯出世間見者。謂由毗缽舍那道者。見當推求故與毗缽舍那道者名。二十明依上施設立五種人。隨順世間說此五種。并名上行。依此上行建立五人故。言依上設立五種等。若依理者第二第五是圣得名為上。第一是凡。第三第四是其外道。所行顛倒不得名上。初人有三。謂欣樂欲生喜樂樂欲界。此為一釋也。欣樂有尋有伺欣樂無尋唯伺合為第二。欣樂無尋無伺此為第三。欣樂煩惱障斷人于現法樂住未得已得者。于四根本禪未得已得。除煩惱障方始得之。名現法樂住。于一切種有想等至未得已得者。下三空等至。亦由斷下煩惱障已。方得無色諸等至也。于依止者是四禪。是一切功德所依止處也。于觀察者四無色無邊空想等多觀察也。欣樂定障斷人。于一切勝處未得已得。及于一切遍處未得已得者。此是障定之亂名為定障。亦名所知障。到究竟見趣行人。謂于非想非非想處未得已得者。執悲想以為究竟涅槃。到究竟見跡謂于六觸處無余永斷究竟證受者。既舉六內入永斷六外入亦已永斷。二十一明近事三德。言能引發同法不同法者智者。有漏智名同法。無漏智名不同法。又解。同學鄔波索迦名為同法。余不同學在家人及出家五眾名不同法也。二十二明聞法等三法。先總標三法。后對邪顯正。又外道法是倒說者即邪聞法也。所有禁戒非可現見等者。外道苦行持戒有因無果可現見故。是邪行法也。所有等至有熱惱非究竟等者是邪證法也。翻此名正。二十三明染凈得舍。先辨五欲得舍次第。后辨凈法決宗無退。初中先由施戒生在天上受用五欲名得。后由過患舍于二欲。謂由出離遠離功德者。出離色等五欲塵欲名舍事欲。以遠離煩惱故名舍煩惱欲。二十四明由三緣擯犯戒。如文。二十五明由四因緣令尸羅深生受樂。一由師教離苦樂二邊。二煩惱微薄。三得好同住。四不懈怠。二十六明四種觀察尸羅。一由共住信知是有者。要與共住知有尸羅。二于厄難信知堅牢者。于厄難或心堅牢也。三由世務信知無缺者。雖履世務正信正智而無缺減。四由言論決擇信知無顧戀見不壞故者。信知于一切法無所戀顧正見不壞成前戒也。二十七釋三心趣有其兩番。初番中景云。一者厭憒鬧人心趣遠離。二者厭游聚落心趣出離。二者但居寂靜處有止觀想者心趣涅槃。言奢摩他等者等取毗缽舍那。此中第一趣阿練若。第二心趣出家。第二番中第一為離煩惱故趣練若。第二欲出生死。故出家受別解脫戒。第三出生死已入涅槃宮名趣涅槃。涅槃之名略有五趣。一者受是觸影。一切受滅名為無影。二者相續是身。身滅名為寂滅。后之三名如文可解。二十八明由三過不能無倒聽聞。文相可解。二十九明有五相為聞修器。舉始括終故言聞修。若具應言聞思修器。三十明五種師德言善建立法者善說化教也。立所學者立制教也。三十一明無我見能得出離。三十二明四善引四樂。如文可解。三十三明佛法名為善說。有八雙句。以后釋前。言窣堵波者翻名高勝。亦翻供養處也。由二因緣故遺形立窣堵波。一由所證堅住故。二有可依處故也。三十四明四種能障斷法。應知慧眼于惡作者說名為盲者。于作惡者無慧眼故名盲。于作福者說名有垢者。若無慧眼作福不離相故名有垢。于諸外道說名有翳者。無真慧眼故名有翳。三十五明修法念住。知十一染即是俱舍有貪無貪等十一對之法也。四聚五散者即彼論略廣心也。三十六明出世道用世道為助。厭患朽壞者令種子朽不能招報。三十七明如來天眼遍行一切境。四現見無中有死生有情者。景云。欲色二界定有中有。無色界中各無有中有。云何天眼能見無色界耶。如來天眼見下二界死有滅處。無中有起。知生無色。泰云。于欲色界中疾利業者。亦無中有佛悉見之。又釋無色界眾生無中有眷屬死生起亦知也。三十八明七漸次證達諸法。言發勤精進故至障得清凈者。法是內施財為外施。此內外施不平等心。不能與定體起處方便。由精進故離此定。起處方便障得清凈也。三十九為治九種所治修四念住。初三身念對治。次二受念為治。次二心念所除。后二法念所除。四十明出家在家各有五失。言不喜樂過失者。不喜樂自所學處也。言習近能障諸欲過失者。諸欲障道名為能障。四十一明愚夫之相有五復次。言非處歡喜者。不應喜處而生歡喜故也。言決定艱辛者。惡業招苦決定無爽也。四十二明生死似海不可飲相似者。如世海堿陸人不飲。如是生死大海賢圣不飲。大寶所依者如世間海多有貴珍。如是生死大海有佛性法爾無漏種子大寶。四十三明于諸財施法施為勝有五。四十四應令五心隨己而轉不隨心轉。四十五明諸惑魅甚于鬼魅。四十六明立我過失并如文。四十七約三行辨能所治。欲行者受五欲也。福行即受世福。同居行即同離住也。依此三行故有六種愛恚。四種依處五種對治。初六者。一境界貪。二怨增嗔。三順邪教貪。四增上嗔于他所受增上安樂不令他得。第五于有德人起貪欲施與拘。第六于過失人起嗔不欲施與。由此于憎心不平等。雖行施福而常伺求前田所住。內壞憂苦不安隱住。四依處。初境界為依處者。即是第一于境界貪。言余有情為依處者。余之五種于有情處起。又初二依處各起一分雜染者。第一于境唯貪。第二于怨唯嗔。言所余依處各起俱分雜染者。第三順教生貪后生余惑。第四雖于增上安樂眾生起嗔。欲令自得亦生貪等。第五于有功德生貪。后時亦生余惑。第六雖于過失生嗔后時亦生貪等。故言所余各起俱分。五種對治者不凈等四倒治前四。第五舍心想治第五第六。后有異門六種愛恚五種對治。一事貪。二事嗔。三于三毒生貪。四于三善根生嗔。五于三善根生貪。六于三毒生嗔。五種對治不凈與慈各治前二。于三作意中初治第三。第二治第四。第三作意合治第五第六。文顯可知。四十八明出家五德。一自依人。由出家故棄舍共財依不共戒德。二依他不自在人。由出家故獲得自在德。三已熟解脫分善根人。由出家故若無余結得羅漢德。四已熟人出家已后。若有修斷結得預流果。勉惡趣德。五未熟善根人。由出家故現脫居家迫迮。后必成熟德。四十九明三苦九相。前三苦苦相。中三行苦。后三壞苦也。第五十明眾生四支。初標次釋后結。釋中四段。各有問解結也。言常為余四慳所漂溺復起法慳者。上文中說劫末時。有處慳家慳利慳敬慳譽慳法慳無不具足。準成實論有其五慳。謂住處慳家慳施慳講贊慳法慳。今云余四及法為五慳者。敬舉二慳合為一種。當于成實講贊慳也。言依初離染相續通達八圣支道立第一智等者。此是異生離邪信圣道智。即生得善也。以此為依修余三智即加行善也。下結云。如是四支別分十一十一與四平等平等者。初支中開五。第二有四。后二各一。總有十一。然別十一與總四支體無廣狹句言平等第七十一卷

下次第五十一明七義及七喜。七支義者景云。一者欲于蘊等善巧應推求義。二者或自性攝法。或以財法攝門徒等名應攝義。三者惡友惡緣。應須避之應應避義。四者定中功德。應作意引之名應引義。五者應遮諸惡故名應遮義。六者凈戒等名應持義。七者五通應依定發。又具戒等應藉敬發名應發義。泰云。七義中初一是教法。次二是理法。正理應攝邪理應避。次二是行法。善行應引惡行應遮。次二是果法。自利早應持利他果應支。今依后解。言七喜者即是能緣前七義智所引之喜也。一聞所引喜者。聞慧緣前應推義由此生喜。二者思慧。緣應攝應避。三者修慧。緣應引義。初第四第五離蓋議。后即緣應遮義以內離五蓋。外伏他論并名遮惡也。六念自功德智緣應持義。七于諸下劣不生知足知緣應發義。五十二明五種法。中景云。攝受者攝受財法。受用法者受用財法等法。證法者證理事法。泰云。一教法。二行法。三理法。應攝受。次二是果法。有為果是受用法。無為果是所證法。五十三明弓箭喻。此說三學。弓喻戒德依能發定故。箭況定德專注一境故。中的喻慧。的喻所緣依定發慧。稱境而知事。若中的也。弓有二德一其性堅牢者此喻于戒。外緣難毀故名性堅。二善作究竟者喻戒功能望至菩提。箭有一德善作究竟者。喻定功能望至菩提。中路無廢也。中的有三德。一究竟工巧者喻無學智。二串習工巧者喻修道智。三師學工巧者喻見道智也。勘本地分。五十四明佛教差別及理趣。一長時教者如小乘教漸次化導也。二無間教者謂大乘頓教。如華嚴等成道初說也。三不重說教者。謂如涅槃了義之教也。五十五明涉道五治喻。及尸羅二相能往善趣。言涉道者喻行者涉生死至于涅槃也。炎光對治者憂熱炎光傘蓋為治。喻邪慧起時圣教為治。二艱險治者艱險多賊須兵扙為治。喻惡趣多難戒行為嚴。三江河治者渡江河者。船筏為依喻愛水滉[潫-糸+貝]般若為船。四枯竭治者枯竭之人漿為治。喻散亂渴焦以定為闊五身勞治者身勞疲者案乘按摩等為治。喻皮喜重輕安為治也。言尸羅有二相能往善趣者。此中舉初唯說尸羅。不說定慧能生往之相也。以近往人遠至菩提。故言能生善趣也。一攝受尸羅者受具足戒等是。不缺尸羅者護持禁戒是。五十六明受欲及變壞。言一粗變壞者一期死也。二細變壞者念念死也。變壞分位亦二。一粗二細者。還是前二約位義說。五十七明智有二德。一正行德有三句。一速疾者謂諸智相應心心法揵疾回轉故。二決定者謂諸智斷疑故。三微細者謂諸智能入微細理故。二自性德有七句。一是定地者此簡聞慧。二不可退轉者簡前五根姓也。三出世間者簡世間修慧。四已善修習者簡初習乘。五于自所行無有掛礙者。此顯于境無滯也。六勝余一切自類善根者。勝于自乘所有余善根也。七勝于一切他類善根者。勝于外道善根也。又解。無漏智勝有漏智。名勝自類。復勝有漏智外余有漏法名勝他類。五十八有三顧戀念住為治。顧戀助伴者顧戀色身力為命助伴。觀身不凈為治。亦可愛著妻妾見為清凈。名顧戀助伴之。觀身不凈為治。二顧戀利養者觀受是苦為治。三顧戀后有者觀心無常觀法無我為治。五十九釋加行等三句。景云。開三句為本。兩番釋盡是經文。欲貪無明對治是加行者。是異生人起此伏惑加行。現見安立非安立諦是現觀者。圣人起此現觀。已離欲未離欲是相續者。通就一身離欲不離欲名為相續。此通凡圣也。又依故地故品故未修定故已修未得得故者。重解相續也。所依清凈障者重解現觀也。作意清凈障故彼障對治故者。重釋向前加行故也。泰云。加行是見道支。現觀是見道。相續是修道。初果相續身未離欲。余果相續身是已離欲。又依故乃至彼障對治故者。初六種重明前加行。加行所依欲界身。欲界地九品收。以未得定故。已學修定方便未成未得定。若成便得定此重辨前加行也。根障名所依清凈障。煩惱業名作意清凈障。見修對治是名彼障對治。玄云。依故者謂閻浮提身是加行所依也。地者欲界地品故。加行道所伏貪等九品。亦可對治加行道九品。未修定故者加行道未修根本定故。已修未得得故加行道已修近分定。故言已修。然未得根本定故言未得。已得近分定故言得。上來品故釋上加行故。言所依清凈障故者。八難等名為所依障。即是報障此是見道障。此釋上現觀故。言作意清凈故者。此是業障即是報障此是見道障。此釋上現觀故。言作意清凈故者。此是業障即是。修道障。此釋上相續故。彼障對治故者。彼業障報障能對治道。第十六釋六現觀。初牒前略標六種現觀。一思現觀乃至第六究竟現觀釋其名者。六種舉頭數也。六是數名種者類義。決定觀察是現觀義。依五十五釋。后三是現觀體也。思是現觀因即從當體及果為名。凈信是現觀因名亦爾。無漏信與現觀相應共有。或與現觀共有。即說相應共有為名。又是體現觀是同時慧。即從當體共有為名。第四云現觀智諦現觀。即從所緣體義為名。諦是所緣。智者是體。現觀是義。第五從義。謂出真觀后邊而得名邊現觀。究竟現觀從位得名。于究竟位而趣此觀。故必究竟現觀。次問答廣釋有二十三門。初辨共相。思現觀住異生位者。初起在凡位見道已前。后于修道亦起究竟現觀。終不犯于五處者。不往屠兒家淫女家酤酒家等。二辨體性。中思現觀者用欲界思慧為體。信信現觀者通取聞思修慧。通漏無漏相應信數為體。戒現觀即取無漏道共七支戒為性。現觀智諦現觀。即取無分別智真見道體。邊現觀即取出觀后智。重緣安立非安立諦智為自性。即相見道究竟現觀。若依五十五通二智。今此文中即取世俗盡無生智為性。謂作是念我生已愚等。此就克性出體。若據相應共有。即是四蘊五蘊為性。三明系不系。一唯欲界系者是思。一種一分或三界系者是信即。此一分及余三此四是不系者。即此信一分及戒智現觀邊現觀三。此四是不系。一通系不系者。究竟現觀以盡無生智通世間出世間。世間是系若出世間是不系。四明依他。景云補闕云。一依非依可得余依一切依可得者。思現觀唯依欲界散地。非依靜慮無色。即許余五通余六禪三空而起。信通有漏無漏。通九地起可知。或通九地起者。六禪地中有道共戒易知。三空地中云何得有道共戒。以彼無漏意思遠有遮訪欲界破戒身語。亦假建立無漏戒。既說第四第五現觀亦通九地。又次文說。唯一現觀得九遍知果。又云。一得一切四果即知。第四現觀通見道修道。第五邊現觀通于修道。中起唯是相見道。泛從真如觀后邊所起十六行觀。皆名邊現觀故。以許九地中皆得起故。無學身起六現觀皆名究竟現觀。通九地可知。若不許第四第五現觀通于三道唯別見道者。即許三空地中亦得入見道。以論中說余五現觀一切依中皆可得故。又上文說三空地中有未知當知根故。問下文說唯依四禪慮及初未至入見道者。據增強處說。言又三依五依生一種一分亦爾者。第二重釋第三四五現觀。即判唯是見道故。唯依彼四根本禪慮及初未至五地中起。即三現觀同時信亦唯五地故。言一種一分亦爾。余信現觀及究竟現觀通九地。思唯欲界不異前說。泰云。圣道所依諸部不同。若依薩婆多有九地依。謂根本四禪。未至中間。及三無色除悲想地。若依成實有七依定。謂根本四禪及三無色定。今大乘有八依。謂初近分定。根本四禪慮。三無色定。是故不同毗曇成實。若依第一百卷大乘亦有九依。故彼云。復有九依能盡諸漏。何等為九。謂未至定。若初禪。禪慮中間。余三禪慮。及三無色除第一有。然今此文八依是真實。第一百卷是隨轉理門故不相違。又若薩婆多欲界唯有聞思。色界有聞修。無色界唯修。成實聞思通二界。修慧通三界。今大乘同薩婆多。思現觀以增上思慧為體。故唯在欲界。是故說言依非依可得也。余五現觀對思。總言依一切依。不必一一現觀皆依八依。下別釋云。或智諦邊智諦三依五依生者。據初依說后依通依八依。言一種一分亦爾者。信現觀一分初依五依生。究竟現觀無色得初起。故不說初五依生。下問答者。西方諸師有二釋。初釋云。達分善根遠方便欲入真如觀時。思惟初定尋伺等五支全分靜慮真如而入初定。后正入無相見道真如觀時而證三界一切法如是故。如加行方便時。雖有尋伺禪慮可得。以加行中尋求伺察真如理故。具有五支。然證真如無相時。離相無有分別。故正智俱時無有尋求伺察二支。但有喜樂心一境性三支。第二釋云。依初靜慮即入真如觀。三界一切法皆是初靜慮尋伺等相分。故加行中依初定相見等全分靜慮真如而入于初定。是故加行中雖依有尋有伺靜慮五支可得。然正智證真如時。離相無有分別正智。但與喜樂心一境性三支俱也。有漏初靜慮西方亦有二釋。初釋云。未至定中初有尋后有伺。至根本定中但有喜樂心一境性。始終而言故初定具五支。戒賢師等云。根本定中若觀一事未究竟。即初尋后伺。若至究竟時無尋無伺。五明緣諦。中補闕云。一緣世俗諦及一種一分者。思唯緣俗諦同時信亦爾。一無所緣故。或二緣安立勝義諦及一種一分者。邊及究竟唯緣苦等安立諦。同時信亦爾。依此文判。究竟現觀不觀真如道。無學人不得入真如觀。謂無學道與修道有真如觀緣非安立諦。總名第四現觀智諦現觀收。今此文中判意如此。已前論中復說第四現觀唯是見道。準此類智及究竟現觀中通有緣非安立諦。又前說盡無生智通有分別無分別。故無分別者即無分別智緣非安立。一緣非安立勝義諦及一種一分者。第四現觀唯緣真如。同時信亦爾。備云。盡無生智有三種。一緣俗諦。二緣四諦安立諦。三緣真如非安立諦。皆名究竟現觀。亦可緣俗諦者屬信。緣四諦者屬究竟。緣真如屬諦現觀。六明有相無相。補闕云。四有相者思戒邊究竟。皆是有想相。此文還說究竟現觀不緣非安立諦。以唯取安立有相境故。戒是色法七支差別名有相。不據取相名為有相。一無相者是第四。一亦有相亦無相者是信。泰云。西方有二釋。初釋云。思諦邊究竟四是慧分別性故。即慧有行相。戒非慧分別性故名無相。信與慧同緣義。亦有分別體非慧分別性義亦無相。第二釋云。思現觀邊現觀究竟現觀。是分別心。有境界相當心故名有相。戒現觀在修道。無學道等正命等相用顯。可分別知名有相。故此四想名有相。智諦現觀正證真如名無相。信與三現俱亦有相。若與智諦俱名無相也。七有分別無分別例同有相無相說。戒體是色支差別名分別。非心執取名分別。八辨受俱。中思唯喜俱行。余五與喜樂舍俱行故。以欲界舍劣故。不與增上思慧俱行。欲界樂不在意地。故亦不俱。此中俱行必未相應。故通于戒。亦可既言受俱非戒者成。故言余者四也。九約四對治相攝。二唯壞對治者謂思及邊現觀。亦有持遠對治義。以斷惑故未盡。又有惑可厭壞治義。強故說壞對治。一通斷持遠分對治者謂諦現觀。以不緣惑故無壞對治。一通持遠分對治者謂究竟現觀也。無可惑厭故無壞對治。以惑盡故非斷對治。二非對治者以信戒二現觀。非慧性故非四對治也。十約二對治相攝。此有兩釋。初釋三是諸纏制伏對治者。謂思邊究竟三現觀。一俱對治者謂諦現觀。二俱非對治者信及戒也。第二釋信思邊三是制伏治。戒及非究竟非二對治。以無所緣故無惑可斷故。十一約三品戒辨攝對治者。智諦現觀能斷三品九地煩惱。故名斷對治。余五隨順智諦為智諦助伴。不名斷治。以此將證無漏后得非斷對治。十二明得遍知果。案婆沙六十二明九遍知。以欲界見滅所斷盡為第三。色無色界見滅所斷盡為第四。欲界見道所斷結盡為第五。色無色見道所斷結盡為第六者。此約諦次第而作是說。今此論中以欲界系見滅所斷煩惱斷故立第二。見道所斷煩惱斷故立第四。色無色見滅斷故立第五。見道斷故立第六者。此約界次第而作是說。彼論約法類漸次斷證而說次第。今大乘中約實真見道一時頓斷。于相見中假施說故隨宜說次第。言一得九遍知果者謂智諦現觀。以此文及后得果云一得一切四果故。故知智諦現觀通見修無學道。十三明斷惑時分。言煩惱斷時對治生時平等平等者。昔來大乘諸師說斷惑法種種不同。一近前十地師依十地文非初非中后。前中后取故。即言圣道一運相續。前后相資惑不生名為斷惑。非是別以一念無礙正斷解脫證深。二近代攝論師依攝論文集想修剎那剎那能滅諸惑聚。即言義同小乘。無礙與所斷惑種同時俱入過去。名為斷惑。此由未見瑜伽廣大圣教。隨情安立真好道理故。瑜伽文有二意說。一者總就三世相續明斷不斷。故上論云非斷去來今。然說斷三世。所以者何。過去惑種已滅無法不斷。未來未有亦不可說斷。現在一念自然滅壞亦不可斷。此就三世惑性以求皆不可斷。即當十地非初非中后。然三世惑種因果相生恒縛行人不得解脫。由圣道起無起惑種。為因不成名斷過去。未來應生不生斷未來。圣道既生既惑種滅名斷現在。據如此理然說斷三世。即同十地前中后取故。此即總就三世明斷不斷。第二直就斷中明斷法用。若彼圣道生至現在。隨所應斷惑品粗細滅入過去。更不相續名為斷惑。解惑相違如明破暗不同時斷。依此分別有圣教故明可依據。十四明得得四果。一得一切四果者謂智諦現觀。一得圓滿沙門果時。謂初念盡智是解脫道。證第四果即究竟現觀也。余是得一助伴是得前行者。補闕云。思及有漏信是得四果時。一一皆是遠方便道名作前行。無漏信戒邊取四果時。若在向中是得前行。若得果時是得助伴。泰云。余四現觀從初是得一初果加行。是助彼無相道得初果前行方便道也。又釋。余四是得一切助伴。思現觀最初起故。是得果之前行方便道也。又釋。余四是得四果一者之助伴。是得圓滿四果者之前行。十五轉根。言除一余一切者。謂除戒余五皆能轉根。以此文證凡圣漏無漏定散。皆能轉根。十六明引神通等勝德。除一余一切者此有兩釋。一云除戒余五。一云除思現觀余五能引。十七明作業。言信現觀一念能往善趣為業者。此簡無漏信作異熟因。故言一分也。十八明差別。智諦現觀差別有三十七菩提分法等。后二現觀亦必以此文證四神足通正后智也。十九明約名言安立以辨自性。如文。二十明因果。中思現觀即以預流四支為因。以六業為果。余文可知。二十一與七作意相攝。二現觀非作意攝者。謂思及戒戒是色法故非作意。思在欲界作意在定地故也。一現觀攝樂作意攝者。信現觀約共有慧攝樂作意攝。以三寶中生信樂故。一現觀攝樂觀察作意攝者謂邊現觀。一現觀遠離攝樂方便究竟作意攝者謂智諦現觀。以地地九品惑中斷初三品名遠離作意。斷中三品名攝樂作意。斷后三品名方便究竟作意。一現觀方便究竟果作意攝者謂究竟現觀。余作意是現觀等流非現觀攝謂了相勝解作意者。了相勝解非六現觀攝。所以者何。思是欲界。此二是定地故不相攝。信解三寶欣觀此二作意厭行不緣三寶故信不攝。二作意與戒色心異故亦不相攝。謗現觀是無分別智。邊現觀是相見道。究竟現觀在無學。此二作意與此二別亦不相攝。但因現觀之后智厭行。起此二種作意。故是現觀等流攝。二十二無邊際智及順決擇分何現觀攝答非現觀攝是等流者。補闕有多解。一解。見道前方便中總觀無邊際法空及無我。名無邊際智。第二解。依第四禪慮九品次第。從下生中從中生于上上之智名邊際智。此智具上更無加過名無邊際智。此智無部分緣。現觀是部分緣故不相攝。決擇分善根是入圣方便體。是修慧非是思信。是有漏故非是戒。亦非后三觀攝。可知云云。一切法無我諸行無常涅槃寂靜等智名為無邊際智。問暖等四善根何現觀攝耶。答成唯識論第九卷云。暖等善根不能廣分別性。又未證理故非現觀攝。二十三作一行對辨相攝初將思對信作四句。有思非信。除緣三寶思諸余緣思。有信非思謂緣三寶聞修相應信。俱者謂緣三寶思者。此攝共有出體。思相應信。信亦名思。思亦名信。故言緣三寶思。亦思亦信。俱非除上說。由此道理應知所余亦作四句者。將思對戒及對后三皆不相攝。將信對戒色心異故亦不相攝。將信對第四。若據相應出體得成二句。但第四觀即信觀攝。有信非第四。謂與余觀相應信。將信對邊對究竟觀。據相應出體皆成二句。次將戒對后三亦不相攝。次將第四對后二論。亦不相攝。第五第六亦不相攝。后有無量一行順前句等者。準婆沙論一行有兩解。一解。以一行道通理為問名一行。又解。問不相似法法不以世定名一行。今此論文遂同前解。以一向一名一行故。將狹問寬順前句答。如問輕安起時即有無貪等十以不。答若有輕安亦有余十。順后句者將寬問狹順后句答。如問無貪等十起時即有輕安以否。答但有輕安即有余十。自有余十而無輕安。謂散地善心。四句者若彼法體互有寬狹即成四句。如思現觀對信觀得成四句。如思現觀唯在欲界即狹。通緣諸法緣境即彼寬。信現觀體通九地漏無漏位即寬。唯緣三寶其境界狹。故成四句。泛爾論信實緣萬法。而論文相唯據緣三寶信故成四句。若無寬狹作無事句答。如暖所緣境即頂所緣耶。答如是。謂頂所緣處即暖所緣耶。答如是。六十一明慳與垢合名慳垢。景云。一于慧施先不串習等者。即就受愛重財食心義說為慳。二于身命極重顧戀等者。應知顧現身命還是貪愛義說為慳。三與慳者恒共止住又隨順彼者。染心無記心隨順慳者皆名為慳。四見所施田無勝功德。此從邪見為慳。及簡擇福田者。見有持戒破戒即說戒取。以之為慳。五不串習慈悲者。就嗔義說為慳。及于彼處不見勝德者。求過惡心以之為慳。六以諸財寶難可積集數習彼相者。以于財寶智難得相。生懶墮懈怠者。即懶墮懈怠義說為慳。七執取于見及謂慧舍有彼雜染者。即說見取為慳。八希求財寶而行慧施及回向于彼者。求財是貪。行施回向凡得多財。亦是貪。泰云。于八種中多貪名垢。第七執取于見是見取。及謂惠施舍財。但有彼生死離染果故慳不慧施。此是通方便。謂為非是方便故邪見攝。余文可解。六十二明調善。先明調善有五。后明五相。五善因如次可配。六十三釋經。中七善。一知法。二知義。三知時。四知量。五知眾。六知高卑。七自知。知法中。言云何了知攝受謂能了知名句文身由此宣說差別法門者。由名句文身宣說蘊界等差別法門。知義中。一知緣起謂能了知一分所化應示現義及至一分所化應受喜義者。此是示教利喜也。二知句差別謂了異門異相訓釋言詞品類差別者。如攝異門攝釋分中說。三了次第謂能了知解釋次第者。如解四諦先苦圣道。解五蘊中先色后識。解十二支中先解先明后解老死等。成立次第者。先立宗次因后喻等也。圓滿次第者。謂先行因后方得果。就行中十信始終十地終。因乃圓滿等也。知時五相中景云。前二知起染時。一知正起染生厭。二知生起染須訪后。三知起凈時。于中還知正起將起兩時凈法作意勤修。四等起對治作意者。知如是煩惱起如是對治。謂多貪者教觀不凈等。五對治作意者正起觀行時。泰云。一知惑正起時。二知惑將起時。三知惑不起時。四知因等起對治。五知剎那等起對治時。知量中云。略說二種斷隨順性者。二種順無為斷。一任持隨順性謂于所食等善知其量。名為隨順無為斷。二精進隨順謂于行住等善知其量。故順無為斷。此略釋二種。下廣辨二種。如文可知。高卑一處總釋。謂從善知剎帝利眾生乃至如是瑜伽師等是也。解自知中文分有三。初明善知往詣乃至應默。如文可解。次明信不信等相。于中分二。初明自知有信。乃至是善男子。泰云。此中同成實及婆沙等十種慰喻。須地源支。如文可解。今案此文有其十支。一信為入道之初名趣入支。二由戒生定戒是止支。三因聞得慧聞是觀支。四舍益定慧名資糧支。五內思所成慧。六他隨順教授教誡。依止此二故證止觀。七由止觀故證圣果。八于自所證。若有疑惑為斷彼疑故為宣說。及有辨才能伏他論。九忍辱。十柔和。此即于他身語邪行起時。須有此二所攝善男子性。第二明不信等相。于中分二。初舉十種三緣以辨黑品。后翻顯白品。前中云。[雨/復]慧勝慧者猶如[雨/復]缽不受物。鈍慧亦爾不受法故。言[雨/復]慧猶膝上著草子等時。坐時著起時即落散。鈍慧亦爾。坐時聽法起即忘失。故言膝慧。下明游觀尋文可解。六十四明六種相欲色名粗。一眾多故粗者。如男女根香味二塵。唯在欲界眾多故粗。二沉重者色界諸色輕妙猶如光明。欲界色重又如據量。四大四王天衣量六兩。乃至色界天衣不牽稱兩。四堅強者不柔軟也。五變壞者欲界人天斷其手足等變壞。色界不爾。下結余不現。上來四卷半文決擇聲聞地竟。自下應次決擇獨覺地文。以本地分文義已顯故不決擇。故云又獨覺地諸決擇亦不復現也第七十二卷

　　菩薩地

自下第十一決擇菩薩地。有八卷半文。于中先結上生下。次決擇后正廣決擇。就正決擇中。若依菩薩本地有四種瑜伽處。今于此中決擇前三略不決擇次第瑜伽。以三持外無別第四法體可得故。就決擇三持中文分有二。先次第決擇三持。后引寶積經釋十六法門。就決擇前三即為三段。先決擇初持瑜伽。次從如是已說功德品決擇已下。決擇持隨法瑜伽。后從問如先所說百四十不共佛法已下。決擇持究竟瑜伽。就決擇初持瑜伽中。但決十六品。不決四攝品供養親近無量品。以文義顯故更不決擇。就決十六品中分為十一段。一決擇種姓品。二復次十種發心下決發心品。三復次菩薩有九正行下決擇自利利他品。四復次若欲了知下決真實義品。五亦如是已說真實義分下決威力品。六復次于大乘中下決成就品。七復次如聞所成地下決菩提品。八云何能贊嘆下決力種姓品。九復次如諸菩薩所行慧施下決擇施等六品。十復次住修身觀下決菩提分品。十一復次于大乘下決功德品。初云。謂如成立聲聞種姓當知菩薩亦復如是者此明菩薩種姓有無之義。略類如聲聞地說。第二辨發心持中。初辨十種發心。后明四常護心。前中發心有十即為五對也。景云。舊判三持有其多種。有說十解是種姓持。十行名發心持。十回向已去名行方便持。有說十信是種姓。十解是發心。十行已上行方便。依今論判。若先成種姓未起現行名種姓位。如前論說是即十信已前名種姓持。十信即名發心。十解已上名菩提分法。若據姓習二種俱名種姓。即是十信及十信已前俱名種姓持。十解有發心住。即是發心持。十行已去名菩提分法。或就地前初僧祇中未起現行無漏。總名種姓持。第二僧祇名發心。以初地已去真證發心故。第三僧祇無功用道名菩提分法。于中地前菩薩未入見道。但依有漏定言。要期攝受名為世俗受發心。得入初地上證二空所顯真如。即名真證發心。及回向聲聞四果上已證人空所顯真如。亦名法性發心。此之一對攝發心盡。余之四對門別故來。其無性人過緣暫發而不決定。設菩薩種姓十信已前雖有大乘種子未久修習。仍有退轉名不定也。翻此即名決定發心。此意攝發心義盡。次不凈凈對可知。乃至云已成果發心者。謂如來地所有發心。問在因未滿可有發心。佛地果滿云何名發心。下引經答。如世尊言乃至亦令于他趣證菩提者。答意明佛自正愿滿位。但佛令于他趣證菩提名佛發心。此十發心。染不染等有眾多義。不能廣舉故云更不復現。泰云。已果發心者謂如來地所有發心。佛果心起故名發心。非有所求也。基云。不善清凈發心者。但由外緣發心非自能發起名不清凈。清凈者反前可知。羸劣發心者謂。如有一已發心菩薩貪嗔癡纏所求弊伏故舍于正行處邪行者。問信。下明四種護心。仍屬發心所攝。謂與四種相應發心也。言資糧者。如聲聞地所說十三資糧等。第三辨加行持中。自利利他品于中有三。初明九正行次明邪行。后明不堪任性。初中云于生死中行正行者。謂如病者于所有病于辛苦藥者。于生死中行難行行。如為治病服辛苦藥言于自體上行于正行者。謂如善巧家長于未成熟幼童者。自察是非舍非從是。如彼家長教彼幼童。家長喻菩薩行者。未成就幼童喻諸德行未成。于諸欲中行正行者。謂如商主行于商路于諸賄貨者。菩薩于五欲境守護諸行。如諸商侶過儉護財。于身語意行于正行如浣衣者于衣服者。菩薩修治三乘如浣染衣。于內心奢摩他中行正行如其主于能致財可委附者。依定起行行不傾動。如人置財可委附者。于增上慧法毗缽舍那中行于正行如善巧者于諸巧事者。依善巧慧集起諸行。如善巧師集起巧中。次明邪行。于中初舉五種有性可解。二明起于邪行。景云。此中邪行者謂于是中或作加行者。作邪加行。或不作加行者。無邪加行者無救濟心。或不饒益加行者欲奪等。或中庸加行者對此五境雖起身語。不能為損不能為益并是無哀無愍。云云。或作加行者。于乞求者應惠財物而反押罵故云作加行。又不作加行者。謂于危厄者不作救濟加行。或不饒益加行者。謂有恩者不能供養也。中庸加行者。謂于后二人中應作上品加行說法教。而作中庸加行不能損益。下明不堪任性諸佛不救。決擇本地自他利品中五種無堪任性。先辨不堪任。后翻顯堪任。前中言于加行無堪任性者至修正方便者。此人同余眾生有教涅槃法。已于多時修地前行名相續已熟。然由造作障正行乘。于現法中無有堪能修正行。亦可此據聲聞種姓。已于多生種解脫分。于此生中修成就行。由遇惡緣造諸惡業。無有堪任修正加行。言于彼果成辨無堪任性者至成辨彼果者。此人修地前行雖無惡業障正加行然由修時未變。不能成辨入初地果。亦可此據聲聞性人雖無惡業障正加行。然由修時未久不能成辨彼圣道果。言于加行及彼果成辨無堪任性者至俱無堪任者。此在地前修時未久。不能成辨初地圣果。又造惡業妨修正行。言于攝受饒益無堪任性者至無有堪能令彼巨富無匱安樂者。貧窮業定。諸佛不救。第四決擇真實義品。中文分有二。初約五事以辨真實義。后約三性以辨。前中有二。初略標五事以顯實義。二正釋五事。初云。若欲了知真實義者。即是本地分中二種真實及四種真實。二種者謂如所有性盡所有性。四種者謂世間極成真實等也。就正釋中有其二頌。初頌有十門。總舉者第一。別分別者第二。有者有無門是第三。實者假實門第四。世俗者世俗勝身諦分別是第五。若生第六。若異第七。相是第八。行等第九。色等第十。下長行依門次第解釋。云何五事乃至五正智者。此釋第一總舉門。何等為相下。釋第二別分別門。先辨體名后隨文。釋體者初相有五種出體。一若據有體名相。則五法并名為相。二若據名言安立足之處名相。即唯除真如余四名相。以對無為離相之法故。說四法有為名之為相。又后四法自相亦不可說。今據共相可宣說故說彼四法名之為相。近由共相可說遠由自相不可說也。三若據三界心及心所所緣名相。則取前三說之為相。以相名分別皆為三界心心數法之所緣故。如是三法道理亦為出世后智所緣。以從多故作如此判。四若據有漏所緣相分名相。即唯取相名二種為相。以不取見分故除分別。五若據四法所不攝者皆名為相。謂五根五塵全。法處處所攝色除名句味余二十一不相應等。第二名。第四真如。更無進退。唯一種也。第三分別。第五正智。進退不定。若其唯取三界系心名為分別。即正智中通取如理如量二智為體。若正智中唯取無分別智。則分別中通取三界系心及后得智如量智心為分別也。次釋其名。五是數名。事者體義。從數就義為名。釋別名者體狀表彰名為相。詮召曰名。心及心所有所思慮名為分別。并從義為正智。翻邪為正。決斷名智。離妄稱真。不異名如從義受稱。已定體名當隨文釋。云何等為相謂若略說言談安足處事者。此文即說四法為相。于此相中分出余之名者。謂即于相所有增語者。即說此名為增語。諸法無名強施于名。故名增語。真如謂法無我所顯等者。據勝為論但云法無我也。解正智中有二。初開章問答分別。第二引說證成屬當其義。言又由此故彼諸菩薩于五明處善修方便等者。景云。緣五明處是如量智。知菩薩修五明時。要以無分別智斷二空智方能達彼五明事法。是故修五明亦是出世行真如智。泰云。菩薩意求一切智斷所知障故。多學五明。伏所知障學五明時。多住一切遍滿真如故。斷所知障種子。意不求斷惑障。故不多住四諦觀等。二乘不求斷所知障。故不學五明及不住遍真如智。備云。此辨真如遍諸事法。故達真如義。即遍解五明法。言何等名為世間出世間正智謂聲聞獨覺等者。此中從多影顯故不言菩薩。下次第三辨有空門。中景補闕云。問為如自性差別假立如是當言有耶答如是言無者。問意。如假立自性差別時名為如。名下即有自性差別定體性耶。解云。尋名執定是其遍計所執無有體性。問為如分別所行境如是當言有耶答當言有者。是因緣有也。如是菩薩乃至善記為非有非無者。有據因緣有。無據定性無。亦有亦無總前二為第三。非有定性非無因緣假有為第四句。彼由如是善記別故至善說法界者。離定性增離無因緣損滅也。言若如語言安立足處如是以言說義當言是有者。諸法共相是言說安足處。故說是有也。若如自性差別假立不成就義至當言是有者。如名執有自性差別決定之體此不成就。然有離于言說諸法自性是有。真如正智。當言有者亦是離名言有。泰師章云。相是依他性故當言是有。計有自性差別。是遍計所執假立。五法所不攝故當言是無。相是第三分別所行境界。所緣緣攝故。當言是有。遍計所執非所緣緣攝故。當言是無。初地已上諸菩薩等起后得智。于智所現相分得善巧。故云無執。心中四句假說皆空無有過。遠離決定增益損減等四諦二邊行于中道。善說依他俗諦法界依他起性假有眾相。諸菩薩等假說眾相時。依他起相是言語安足處。如是言說義當言是有。若如遍計所執自性差別假立不成就義。如是依他起相以離遍計所執言說義當言是有。類釋第二名第二分別亦爾。真如正智是圓成依他攝故當言是有。遍計所執當言是無。備云。如是菩薩乃至善說法界者。菩薩于有無得善巧故。善記五相為有。善記遍計相為空。善記亦依他有亦遍計無。第四句中與前二文異故非義。若約遍計非依他有故言非有。若約依他非遍計無故云非無。問若爾相通遍計性耶。解云。此中說依他非遍計性。不說遍計第四辨假實門中。補闕云。實有行中當言實有假有行中當言假有者。六識所緣相分不托彼賴耶本質相分而起。若托賴耶實有相分而影像是實有。若托賴耶長短澀滑等假有塵起影像是假。故云也。有相諸行亦有二種者。此明本質相分能有影像。故言有相。有相自有假實。如青黃等是實。長短及瓶盆等是假。故言有相諸行亦有二種。亦可言實有行中當言實有假有行中當言假有者。此據相分以明假實。言有相諸行亦有二種者。能分別有前相故言有相。有相心法自有假實。如不放逸者舍不害等依二善根而假立。余是實有。隨煩惱中亦假實。如前所明。名當言假有唯于相中假施設者。相通諸法唯于相中聲上假立于名。分別通于假實。故言二種俱有。如向所明。正智通二智是實有。智相應法亦名為智故是假有。泰云。假實有二種。一五蘊青黃等是實有。眾生及長短等是假有。二本性相是實有。影像相是假有。若實有行體見分中現。當言實有。若假有行解見分中現當言假有。緣有相諸行從境亦有二種。名唯相分中假施設故是假有。以依他性實離言說故也。分別二種俱有。以緣假實二相故。真如當言實有勝義攝故。正智當言俱有。此出世心心數法中智是實有。若智眷屬諸心心法亦名為智說之為假。故有二。備云。此中言真如實勝義攝故。若爾何故對法云一切皆是假有耶。此有兩解。一云一切有二。彼論約少分。不約一切一切。故無相違。二云真如二義。今約實義。彼談假義門所以無違。第五二諦分別。補闕云。相是世俗有由二因緣故一雜染起者。本由遍計執心熏成雜染成相種。今起彼相。故云雜染起也。二施設器者施設是名。如此相體為彼名言安足之處。名施設器。由此二因相是俗有。名由三緣故言是俗有。一雜染起。二施設器。三言說所依。初二因如前。言說所依者。由有名故起于言說。或由言說以起于名。此中所明偏從一義。分別是世俗有由四因緣。一雜染起二施設器。解釋如前。三言說隨眠者。賴耶是分別體有言說種子也。四言說隨覺者。六識亦是別隨于言說而起覺境也。第二正智當言俱有者。后智若返緣真如如是勝義有。若緣世事名世俗有。亦可菩薩后得有二。是勝義諦是空漏故。二是世俗是有漏故。章云。相當言世俗有。一相持起雜染故。二相與施設名作依處故名器。名當言世俗有。一能起雜染故。二施設器故。二名與言說聲作依止故。分別當言世俗有。一能起雜染故。二施設器故。三由言說隨眠起分別故。如牛羊等。四言說隨覺起分別故。如解名言眾生等。真如當言勝義有。是清凈正體智所緣境性故。初正智唯緣勝義故當言勝義有。第二正智真俗俱緣故當言俱有。玄云。相是俗有由二緣故等者。若三界心心法所緣相。從業煩惱生起故。言雜染起故。此說三界心心法所緣相是世俗有。若后得智所緣相。是心言說別施設故。言施設器相故。是俗有。由三緣故名是俗有。第三言說所緣故者據實論之。名與言說更互相依。然今此中欲顯名世俗有故。是言說所依故。簡真如理是清凈所緣境性故。非言說所依故。是勝義有故。云言說所依故也。由四緣故分別是俗有中第三言說隨眠故第四言說隨覺故者。阿賴耶識中心心法種子無現行言說名及思惟名。故云言說隨眠故。現行心心法能起現行言說名及思惟名。故云言說隨覺故。第六能生所生門補闕云。相當言誰所生及先分別所生者。六識影像之相從彼賴耶本質相所生。賴耶相分從先分別業煩惱種子所生。亦可相所生者。即是賴耶之相。后從前起及從同時四大所生名相所生。及前分別所生者如前解釋。分別從分別所生及相所生者。后分別心從前分別心次第緣生。亦可從先分別名言種生及從境界相生。章云。相分相從相種子因緣生。相分熏時不離見分故起時不離見分增上緣生。名假無體故。不別從種子生。但由人欲心所起。義同婆沙欲為項本等。分別還從分別見分種子因緣生。見分不離相分故亦從相分增上緣及所緣緣生。真如常故當言無生。正智由聽聞正法聞慧種子及如理作意思修種子等聞熏習生。備云。準此論文。以初生正智無因緣生。今解略不論種未為必證也。第七明異不異門。補闕云。于中五法將前望后作一行門對辨一異。于相中初將相對后四。次將名對后三。次將分別對后二。真如對正智正智即無所對。相與名異有何過名應云有者。名于相中聲上假立。若異相有名之應實有。不異有何過若取相時應亦耶名者。如眼見色亦應見名余法例名。相與分別異有何過分別應非相為性者。道理分別及他心法所緣亦是相攝。若相異分別者。分別應非所緣相也。不異有何過離分別外所有諸相應以分別為性者。據有體邊五法皆相。若相與分別定不異者。正智真如皆應以彼分別體。相與真如若異不異俱不可說。于中初將相對真。后類名與分別對真如亦爾。前中有三。法喻引說。法中異有三過。一相之勝義應非真如。二應舍相別求真如。三覺如時應不覺相。不異亦有三過。一相亦同如無差別過。二凡夫得相應證真如。三真如同相不清凈過。喻中有四。一以諸行上有無常苦等不可說異不異為喻。二以身心有粗重輕安異不異喻。三據隨轉理門。三性法有諸法種子與法不定一異。亦可以現行三性之法望所熏種。種生現行種望賴耶若異不異皆不可說。四以虛空望色若異不異皆不可說。異有何過色與空異。是別色處無空。空不遍過。又色處無空。除色方始有空。空應無常。不異有何過。離色之外應無有定。雖知大乘不立有虛空體。然假小乘所立實有虛空以之為喻。此中道理乃至當知亦爾者合喻。下引經說。聲聞乘中乃至取非即蘊。亦不離蘊欲貪為取。若言欲貪與蘊不異。是即但有染蘊。應無善無記蘊。故言誹謗蘊中善無記法不清凈過。異有何過于諸取中增益常性不清凈過者。若取與蘊異蘊是無常。取若非蘊即體應常。即于蘊外增益常體。是不凈過也。豈有常法不清凈耶。相與正智異不異如與分別俱不可說者。此文即說正智等四法并名為相。是故得說相與正智不可得說亦異不異等。名與差別當言有異者相見二分別故。名與正智亦異。一漏無漏異。二相見分異。以其后智得緣彼。名相見有異。分別與正智當言有異。世出世異也。備云。辨相有二。一列相通相。若約外相但取根本影像二相。及余四事中影像相。若論通相能分別心亦名為相。以后得智能顯諸相故亦名相。即將此文為證。若不爾者以相對相故不應成問答。是故辨過云。分別應非為相為性準此所論真如亦名相無失。今詳論文雖有此解義亦未盡。故撮往往文聊制數門以述論文。辨夫五事各有異門。異門者何。相有十門。名六門。分別有六門。正智有四門。真如有三門。是名異門。此中何等相事十門。一簡無取有門。但以依他中除名等四。安立相事如分別有門中已解。二有無想論門。非唯依他起。亦取遍計性名為相事。如辨菩薩善巧說。三能緣屬境門。諸心心法若分別若正智能顯諸相故亦名相。正智雖有不及顯相。而就世間智故略而不說。即是異不異門義也。四簡凈辨染門。理實名等四事并有相義。以體相故但后二事非雜染事。雜染事者即名相分別。故初三事并名為相。如辨四依中說。五約體辨相門。相等五事并有體相。故并名相事。約總體相隨其別義安立名等。故不應難言事成一種。如下相門及后復次。以相對名四句中說。六以性歸相門。真如雖無相而是相性故。隨相名相如下相四句中說。七本影別論門。名等四事約本安立當心而現并名相事。以相分故此義共許不以引證。八攝影屬本門。名等影像還屬名等。如真四句中說后得智亦觀真如故。若依此門唯本性相及其影像名為相事。九對真辨相門。于五事中前四名相是言依故。如前分別中說。十對別辨相中。想即是相余四所不攝。落在于相故。是名相十門。何等名為名事六門。一簡無取有二門。有無想論門。此二門如辨有中說。三本影別論門。唯以本法名句文身。名為名事。以名影像名相事故。又解。名事唯有本法。更無影像以假無影故。四攝影歸本門。若本若影并名名事。真事影像亦名真如。亦有何妨。名事影像亦名名事故。分別等亦爾。不以別述。五攝假從實門。即以音聲為名事體。義之可解。六總論二名門。即以表義顯境二種名為名。三界系中解。是名名事六門。何等名為分別六門。一簡無取有門。二有無總論門。三本影別論門。四攝影歸本門。此之四門準名可解。五流轉還滅門。唯取善法欲已還所有心法名分別事。善法欲已去所有善心。從證等流法所生故名正智事。如系不系中說。可引對法六漏無漏門一切有漏心心所法皆名分別。如前分別門中說三界行中所有心心法。然對法論主就勝辨心。故聞思慧聚不名外門。是名分別六門。何等名正智四門。一本影別論門。唯以本質名為正智。如念住門中說。二攝影歸本門。準真可解。三簡漏辨正智門。唯以無漏心心所法名正智。如前分別中說。四對轉取還門。非唯無漏智。亦取解脫分等有漏心法。亦正智系不系門中說。是謂正智四門。何等名真如事三門。一本影別論門。二攝影屬本門。此之二門準上可解。三廢疏取親門。雖真影像想名真事。而影有二。一非安立相。二安立諦相。初與本真極相似故屬于真事。后與本真不相似故名為相事。引真四句為證。是名真事三門。詳夫五事名之與體有目來矣。聊作異門未曾得有。可謂先前映后乘妙于千古。粗論綱要略述如之。細不可具不須多論。第八明五事相狀。補闕云。問相有何相答分別所行相者。與本能分別顯所分別。相名有何相答言說所依相者。因名起說故。分別有何相答相為所行相者。舉境辨心相。真如有何相答正智所行相者。時智顯境相。正智有何相答真如為所行相者。舉境顯智相。章云。言說是實名是聲上假。假依實聲故。名以言說為所依是名相。余文可解。第九明行等門。于中初明行相。二明五法眾多差別。前中補闕云。問相有何行相乃至由分別行相種種無量故者。能分別心無量故。所緣相亦無量。謂色心心所有心不相應無為者。一解。此五攝法周盡。第二解云。此五智是隨心相分不攝本質。言行跡者即是苦遲等四行跡。注跡相者如對法說。無貪無嗔念之與定。彼為三學所依法跡。無貪無嗔為戒所依。念與定為依。定與慧為依。至何有相相謂解了事名分別所有相者。識于事名尋名分別。于事分別解了。名有相相。云何無相相謂不解了事名分別所有相者。不了事名。雖后分別于境不明名無相相。狹小相謂欲界事分別所有相廣大相謂色界事等者。據欲色界正報內義故有狹小廣大差別。若據外器大少相攝。云何本性相謂先分別所生者。本識相分根塵由先遍計所執業煩惱熏習種生。及相所生者。長養根塵由四大相所生。及前后并是名相所生。共所成者眾人同許名共相所成。云何影像相乃至非住本性相者。六識隨心影像相也。名有何行相答由相勢力亦有種種無量行相者。從所詮亦有無量。假說名者說瓶盆等名。實事名者說色等名。種類相應名者剎帝利等名各別名者就剎帝利中自張王名。隨德名者謂經師等。假立名者如短人名長等。所知名者蘇迷盧山大海等名。非共所知名者隨分別名當處自解。顯了名者一名目一義。不顯了名者一名目多義。總名者蘊界處等。別名者名色受等眼耳等。分別行相有七。如本地第二卷說。若依對法第二云。于六識中有幾差別。答唯一意識由三分別故有分別。次列三分別。后言復有七種分別。列名解釋廣如彼論。章云。相是其總行相是別。故相狀外別論行相。如四諦相是總。十六諦相是別。故十六諦理名行相。良由依總法中行相種種別不同。故別相是。行相為緣行所緣相故名行相。色相有十一。心相有八。心所有相五十一。心不相應行有二十四。無為相有六十一色。本性影像相。俱是相所攝。八心王五十一心數本性相是分別正智攝。影像相相所攝。二十四不相應行中除名味句余二十一不相應行本性影像相相攝。名味句三本性相名所攝。影像相相攝。六無為中除真如余五無為本性影像相相所攝。真如無為本性相真如攝。影像相相所攝。言復有余五相者。有二釋。初解云。五法中初相是通五法故。皆是相故。相有五種。就初相中分出余四相。如初力中初無畏中攝十力四無畏。然初就力中分出九力。初無畏中分出三無畏也。第二釋云。五事本性相各是自事攝。今明五事影像相皆初相所攝。故相家影像相名相乃至正智影像名正智相也。復有余二相一本性相二影像相等者言先分別所生者。先見分熏習。及相所生者先相分熏習。由二熏不相離。故說共生相分名共成相。理實而言。相分種子自生相分見分種子自生見分。此相從本識心起常相續名本性依本性相。六七識遍計不起。及六七勝外所現隨心故起滅不常不相續。非是本性相影像似本性名影像相也。既言及相所生。故知相分根塵等影像相亦熏成種子。此明證。備師云何影像相謂遍計所起等者。即依此文西國二解。初釋云。既說遍計所起。故知一切起影像者皆是法執。若作此解法執通七識及三性。未論二乘無漏及以本識之也。第二釋云。論主文詞兩例不同。若言遍計者即是分別異名。故下文云。若分別若思惟若遍計乃至如是等分別差別。若言遍計所執者即是法執。以相遍計處執法有體故。今此文意通辨變影非論法執。故云遍計不云所執。若依此解即當佛地論如實之義。玄師述三藏云。從賴耶識中名言種子生本質相。名為先分別所生。于眼識等上顯現影像相。從本性現故言及相所生。此二種相與尋求意識上顯現影像相。作本故云本性相。此名本性相者眾人共許故云共所成相。影像相者謂遍計所起勝解所現非住本性相者。此約尋求意識上顯現影像相為論。下明五法眾名差別。若相者本質也。若本若影現前時各顯現也。若想者以名從想起故也。若無顛倒若不顛倒等者。無邪分別所取相故名無倒。唯正智所證故名不倒。或可以真如故名無倒。以實性故名不倒。以諦性故名無戲論也。第十明明色等門。于中初開有五十一門。如泰師章。或有分別為四十五門。如備師抄。今以義頻相從。分有二十八門分別。總舉色門。等取余門。一五位分別。相通五種者此據有體名相。即五法皆相故。于相中通有色心乃至無為。二七善巧攝門。補闕云。三蘊所攝者名是行蘊。分別正智皆通四蘊。相攝不攝者相中通五。前四是蘊真如非蘊也。言三緣起攝者。名與分別正智三藉緣而起。故是緣起。如緣起攝處非處及與根攝亦爾者。處非處攝與緣起等。根須分別。相通諸法謂于二十二根中有漏不攝。名非根攝。分別正智通于四蘊亦通根非根攝。真如非根故。三是安立諦攝。謂名分別正智。相亦攝亦不攝者相中通五法。四是安立。真如不攝安立之諦故云不攝。章云。有為從因生皆名緣起。非唯十二緣起。故名分別正智三是緣起攝也。又釋。八緣起中正智是清凈緣起故。三是緣起攝。八緣起門如瑜伽對法說。因果中處非處義。因緣起故例緣起攝。同明蘊界處緣起處非處義。故類相攝。然根不同緣起義。隨其所應說一段教門相隨而類也。諦有二種等者。四諦安立因果名安立諦。真如非安立因果。名非安立諦。以此文證。真如無為非滅諦攝。擇滅無為滅受相無為不動無為是滅諦攝。此五法中名及分別苦集諦攝。正智慧道諦攝。故言三是安立諦攝。相中虛空非擇滅無為非四諦攝。余相是四諦攝。故通安立諦攝不攝。真如非因果。故非安立諦所攝。備云。據實處非處通有為無為。今此文中從多說故。但取有為。三四緣相攝門。補闕云。相一切緣攝者。相有種子在賴耶中。即攝因緣。余三緣易可知。名等無間緣不攝者名有種子。即是因緣。境界增上緣。但除等無間緣。以非心故。分別正智四緣真如唯所緣緣攝者。略不辨增上緣攝。章相中等無間緣者。分別正智影像相等無間緣。名非心心法等無間緣所不攝。余三緣攝。名望四相共有法有親增上緣。分別正智一向本性相四緣攝。故與四緣。若說真如唯是正智所緣緣攝。非六根性。又無共有法故無親增上故不說。備云。心法有二種。一者影像。即是相事。二者本法。若有漏即是分別事。然此論文據通相。故有等無間緣。即以五事名通相故。何故真如非增上緣。自有二解。一解。如論上云增上緣者。能與涅槃作增上緣。與增上法能作緣故從果得名。今此真如望于諸法皆非增上。故非增上緣。一解。增上緣有二義。一有力緣。如眼于識等。二但有緣以不障故。今且約勝者為論。是故不說。四四依相攝門。補闕云。意取所依為四依。相三依所攝者。相中具有依法依了義經及以依義。若據相中有智亦有依智即具攝四依。此中意取所依謂依法等。名唯法依者何故名中不攝依了義經。解云。兼取所了之義方是了義經。名是教法但是依法。如相分別亦爾者。以分別心是前三依之體故具三依。以是世間心法故無智依。若爾云何得法依。解云。法是教法是心相分攝。相從見故以分別以為法依。真如智所行故是義依。正智唯是智依。雖復是了義經。了義經是所了以無能了故。正智體非了義經依。章云。相三依所攝除智依。智依唯本性相智也。依法不依人中相亦是法者。影像相聽法徒眾識心上聚集顯現教法也。又名唯法依所攝。故知了義經教所詮。取了義不取能詮教。又名唯法依者。本性相教與相中法依影像相別。如相分別亦爾。二依所攝除智依。分別既是法依所攝。故知不依智。依人非唯教法也。真如唯識依所攝正智唯智依所攝。言依法依人者。約相隨轉門有漏成人法為依法不依人。真如正智無漏不成人。故非法依攝。之言詮所及故非義依攝。相名分別皆為證量所證故皆是義依攝。正智雖亦為證量所證。然立為能證故不立為所證。義依分別中有非證量能證故立所證義依。備基師云。相除智依以正智相非正智故。教體即名故名屬法依。分別染法依三依攝同相。所以類解。真如是所緣門故義依所攝。智是能緣義故依所攝。然即義依但約等緣境門。智依但約能緣義邊。新羅昉師自述三解。一法依者名及所依總名法依。如法詞二無礙境總說為法。法即依故持業釋也。義依者謂諸法義如義無礙境。名之為義。此即持業。了義經依是了義教所詮之義。此是依主亦多財釋。智依先謂。二正智及加行智總名為智。此即持業。言相三依所攝者。謂除智依相非智故。雖亦非名而名之所依故亦是法依。名唯法依者唯能詮名為名事故。義及經依理亦非無。然法相顯故但說法。如相分別亦爾者。謂除法依然三數等。故之亦爾。真如智所行故義依攝者。此非智故非能詮故非言教所及故。唯義依攝。正智唯智依攝者義及經依理亦非無然智顯勝。故但說智。一一法依者。能詮所詮總名法義。依者所緣之義。了義經依者。謂了義教所詮之義。然與法依不同。彼通不了義此唯了義故。智依者謂二正智。相名真如及正智依與前無異。廢立會釋如理應知。言如相分別亦爾者。謂染智依非二智故。故云亦爾。一云法依者。謂名句文及所依聲為體。此約一方。若依諸方通色心等。義依者謂所取境義為體。了義經依者謂經所詮義為體。智依者謂正智為體。相三依者除智可知。如相分別亦爾者以有漏故除智。若依余方以分別能作佛事。是名句依故法依攝。又解。分別是思惟名能顯法。故名為法依。正智唯智依者。據實或有佛大智作佛事及思惟名故法依所攝。是所取故教所證故義及經依。今且初相顯唯智依攝。五有色無色等三對門。章云。名與真如俱非二種。以名是假有于色。非色假立故不可偏判色非色。真如不可說色非色。若據假名門真如是非色也。有見無見有對無對門。類同有色無色說。此中若云如來有無漏五根五塵等者。具十一色。知梁攝論云。受用身中十八為色身。四陰為行身。自性身色行不可得。受用身非自性身。此佛果色即正智攝。若云諸佛無色身。但以大智大定大悲為體者。正智即無色。故下四念住分別中。正智但為三念住境除身念住。據諸佛無色身說也。備云。何故生死中相以分別為體。而分別外更立相事。佛果色即正智攝。不別立為相耶。解云。以其妄計心外有相故。隨其計情別立相門。佛達唯識道理。不計心外有色故。即正智攝。更有一解。佛果色等相中所攝。然下文說相是三界系者。以對分別但說有漏相。實通不系。六漏無漏門。相通二種者。如無學身根塵等相離隨眠故。亦名無漏。又解。虛空非擇滅是相攝。故通二種。二準有漏者名及分別唯有漏也。下論云。分別三諦攝除滅諦者。依瑜伽論云有三種道諦。順決擇分等亦是道諦攝。真如為對治道。漏盡所緣義名無漏。非對治智能盡漏義故無漏也。又釋。真如非擇滅盡相義。擇滅盡相義是相攝。七有為苦無為門。中真如唯為對治令諸行寂靜相所緣義。故是無為。然真如非對治智今諸行寂靜相義。又釋。真如是諸行寂靜相釋滅義。諸行寂靜相釋滅是相所攝。八有諍無諍等三對門。例曰前漏無漏。九世間出世間等二對門。中真如為對治道。能令一切言說戲論世間寂靜智所緣義。名出世間真如體。非超過言說戲論相對治義故名出世間。十內外等四對分別門。補闕云。名唯是外者法入攝故。分別正智通內外者。心王是內意入攝故。余數是外法處處攝故。真如非二者不同余四是內是外故言非二。法相道理真如是外法處攝故。言非相漸減極略義故者。不同相中色法漸減至一極微微略名細。但以難識義故名為細也。章云。分別是緣境生所攝。通緣內外故通二種。后得正智亦爾。真如唯細難識義。非同色相從粗至細漸減極微義。故通粗細。正智唯細行真如細境義。近遠相攝者雜心云。遠處者如天竺震旦。時遠者如前眼識望后眼識時間遠故。相由處時近遠故。俱通二種近遠故。天竺震旦四塵是相攝故有處近遠。有為諸相有時近遠。名分別正智三是有為故。皆通時近遠。二種真如由近遠二種故俱非二種。以無為不可說近遠故。若依雜心現在及無為說近。以無為隨彼方證得故與此文異。備云。相名二事約處以辨內外。分別正智同是有情法故。且約所緣境判其內外。內外者名之為內緣。外身者名之為外。問何故不說名唯是生耶。答闕。十一有執受無執受門。十二同分彼同分門。可解。十三因非因等六對門。章云。此中明因緣因果故。真如非因緣因果。此中有四門。一體是因非因門。二體是果非果門。三果能有因故名有因。非果名非有因。四因能有果故因名有果。非因名非有果。報非報者相中報。五根塵是異熟余非異熟。聲非報故名亦非異熟。分別中第八識及報六識是異熟余非異熟。故通二種。正智既非異熟。此方諸師云變易報是無漏者不然。有報無報者。相及分別中善不善有漏是有報。無記無漏無報故通二種。名是無記故非有報。然假無體以聲為體。約體而言亦得說有報。故不云定非報。正智是無漏決定非有異熟。此方諸師云。無漏業為變易生死因亦有報者不然。無漏但能得資有漏業得變易報。故云無漏業為因。然無漏非報因故非有報也。備云。何故真如非能作因耶。解云。準上四緣門應作二解。分別通異熟非異熟者。賴耶分別是異熟。六七識分別。西方有二解。一解。善惡所招是異熟。自余便非。一解。六識一向非異熟。十四有所緣無所緣等四對門。心心所名有所緣。名相應名有行名有所依根。故倒說也。十五有上無上門。章云。百法中九十九皆有上。真如法有故。故唯真如名無上。余法不過故。無為簡異九十四有為法。清凈無分別智所緣義簡異擇滅等必無為也。十六三世非世門。四通三世真如非三世者。補闕云。前據相似于本質故是無為。今攝相從無唯是有為三世攝也。備云。前蘊攝門中相通二種者通約二相說。此但據相相故無相違。十七三界系門。補闕云。欲色界系三者相名分別也。無色界系亦爾者。亦有相名分別三也。問若爾即應言三通三界系。何故別論無色耶。解云。欲色二界名有二種。謂言說名及思惟名。無色但有思惟名故謂別辨。章云。問何故前漏無漏分別門真如及正智唯無漏。今明系不系正智通二種。豈可正智唯無漏而說系耶。答前約定心二種真實正智故唯無漏。今通說地上散心正智是有漏故通系也。備云。此辨如來后得智唯是不系。八地已上正智亦爾。七地已還義即不定。若從正體智后相續生者是名不系。若非續生者是三界系。或可初地已上后智不系地前是系。又可二乘后智是系菩薩智非系。亦可二乘有學后智名系無學智非系。十八三性分別門。名唯無記者。約粗相說實通于善。以佛果及八地已上所發名等是善性故。真如唯善。以為清凈善巧無分別智所緣義故是勝義善。非能為因攝生可愛果相義故名善。十九三慧境行門。補闕云。問意如此五法。幾由聞等所生。或由聞等增長。或由聞等顯了。皆名所成。幾為三慧境耶。答相及分別通是三慧所成是三慧境者。相由三慧顯了。后現影像之相名三慧成。又由有漏三慧了文義已增長分別。亦是三慧所成。名是聞思所成是三種境者。由聞思故相分名起。故云名是聞思所成。是三慧境。真如唯修所成境者。由修故現即為修境。正智是修所成者。正智因定故起。名修所成為三慧境。據緣本質本質是三慧境。景云。依此文正智唯修慧。就前論云。若世間出世間通系不系者。七地已還后得智二通起有漏修慧。后得就前言真如正智唯無漏者。據正體智說。亦可系界正智性是有有漏。為粗重所隨故系屬界也。備云。相通分別故。相與分別善通三慧乃三慧境。聞思二慧亦發語業。故依語業聲得有名等。二十三三昧行境門。中補闕云。相中后有有漏。空無愿無相故是三種。亦為三境名非無為。故不為無相所緣。分別通三種。是二種境如相名。說真如非三種。是空無相所緣。正智通三種是空境。上下文中或緣道諦為無愿。或說為無相或說空等。今說正智唯空所行者。偏舉一門為論。若差別下三復次。辨其差別。初若體無別。總說名空無愿無相。其體即寬通三慧。唯是有漏。若名空三摩地乃至無相三摩地者。唯修所成為性。通漏無漏。若唯心解脫門說。唯說無漏修慧為性。薩婆多說但有二也。若說三三昧即通漏無漏。若言三解脫門。體唯無漏修慧為性。景云。依此文空三昧通緣有漏無漏有為無為境。無愿三昧不緣有為無漏境。正智非無愿所緣故。二十一戒定慧三學伴境門。補闕云。相是增上戒增上戒眷屬等者。相中有根本身語七支善是戒自性。余前后方便等是戒眷屬。相中后有有漏心慧。亦為修慧所行。名是戒眷屬心慧所行者。名非身語七支戒體。但依戒中語業聲上假立戒名。是故此名是戒眷屬亦為心慧所行。分別是心慧亦為心慧所行是戒眷屬者。由分別故受持于戒。故是戒眷屬。正智是戒眷屬者。由是慧力起于同時道定等戒。故是眷屬也。章云。相是身語二業增上戒體發業。四蘊是眷屬。名是語業戒眷屬。二十二學等三門。相及分別通三學者。備云。相通三學。三學通有漏故。章解脫分善瑜伽論說為未知欲知根說為學。有漏善心在無學人身所起故說無學。然分別學無學。唯是有漏故前說名及分別二唯有漏也。二十三三斷分別門。章云。名是不隱沒無記。故唯修斷。備云。諸名有漏故修所斷。若爾羅漢所有名云何解多分判。二十四四念住境門。補闕云。又思惟身相真如。亦修壞緣法念住者。前緣色身是身念處。今觀身如即是壞緣法念住也。受心法相當知亦爾者。亦觀受等真如即是總觀身受心法。所有真如名壞緣法念住也。章云。緣真如體是不壞緣法念住。又思惟身相入真如時。真俗不異義亦修壞緣法念住。受心法三念住相亦爾。緣正智為境修三念住除身念住者。說佛共知無漏色等不異識故。正智之中不說修身念住境。亦不說有無漏名。以有漏分別心心法見有名故。名唯有漏。無漏心心法不見心外別有名及諸色等故。名及色等唯有漏也。二十五為境舍戒門。補闕云。若緣真如正智即永害隨眠者。于一念中見分緣真如時。自證分緣于見分斷故。云緣如及正智永害隨眠。章云。西方所說正智反自照故。緣真如正智為境能永害隨眠。若單緣正智非無相觀故。不能斷惑。今解。思惟真智入真如故。說緣真如正智為境。永害隨眠。如前身相真如亦修壞緣法念住。若言語如反照故說緣正智者。應緣真如時反照受心法。緣真如時修三念住也。以約智辨空故。經云。第一義空名為知慧。二十六入境定門。于中先辨入有漏定境。復辨入無漏定境。前中補闕云。緣欲三為苦粗障。緣初禪三為正妙。于如是伏欲界修惑得入初禪。乃至思惟非想及無所有處三得入非想。備云。以欣厭系地法。故除真正智。若爾羅漢等所有系法亦是正智。后起非他所厭耶。解云。羅漢等世間智有二門。一分別所攝。二正智所攝。此文且就分別門為論。次辨入無漏定境中先約七定辨入。何故不說正智耶。心能入所入故略不論。后辨有頂無出世定云云。二十七根力覺等門。補闕云。道理信等亦緣分別。亦將分別為信等自性。所以不言緣彼分別云。章以五事分別五根五力乃至止觀。依中邊論五根在暖頂。五力在忍及第一。共在見道前故分為性。緣名緣相作四尋伺觀在暖頂位。名五根故名相為所緣。望于初地上真如正智為增上故。而得五根名。如五根五力亦爾。分別為自性。名相為所緣。作四如實智觀。在忍及第一位。望初真如正智為增上而得力名。如見道前根及力如是。見道前七覺支若能得初地菩提支故名為覺支。此是地前世間覺支。故以分別為自性。若依初地無分別智菩提支故名為覺支。此是出世無漏覺支以正智為自性。真如為所緣。望于相見道覺悟安立諦為增上。又正見等八道支。若是地前世間道支如前應知分別為自性。若出世無漏道支以正智為自性。除戒三支以無緣故。余五支以安立四諦非安立真如所緣。以八正在修道出真如觀。得緣安立四諦。見道修七覺支。唯作真如觀故唯緣真如也。望于學所證得一切漏盡功德。現法樂住為增上。如諸道支或以分別為自性。或以正智為自性安立。真如為所緣。望于漏盡現法樂住為增上。類釋四行遮四法跡止觀亦爾。此中四行跡依鈍根說為遲。依利根說為速。現法樂住四根本定。已得說為樂。未得說為苦。如是差別建立。若諸四法跡依能任持世俗戒勝義定慧正法差別建立。謂由任持增上戒世俗正法故。建立初二無貪無嗔。由任持所余增上心慧勝義正法故。建立后二正念正定。對法論第十卷云。四正行者。謂苦遲通行。苦速通行。樂遲通行。樂速通行。初謂鈍根未得根本禪慮。第二謂利根未得根本靜慮。第三謂鈍根已得根本靜慮。第四謂利根已得根本靜慮。四法跡者。謂無貪無嗔正念正定。無貪無嗔能令增上戒學清凈。不同貪恚門毀犯戒學處故。正念能令增上心學清凈。由于所緣無有妄失。正定能令增上慧學清凈。由定心為能如實遍知故。二十八解脫勝處遍處門。補闕云。問依能解脫二縛故立八解脫者。建立八解脫意也。于五事中用誰為性一問也。以誰事為所緣二問也。于誰事為增上三問也。答中。初明解脫通用如理如量二智為性。前七解脫是后得智故。基等師云。八解脫中初三解脫依五地謂四及欲界。后五解脫通九地。初及第二解青黃赤白顯色。后即觀此顯色真如。是故通以二智為性。此文即說初二非唯作不凈觀也。第三凈解脫中觀凈不凈色。展轉相待待不凈得有凈色。又待凈故得有不凈色。故凈不凈其性不定。既了相待。次觀相隨但有凈色。即有不凈色隨。有不凈色即有凈隨。既了相隨觀心自在。是故第三總觀一味為清凈相。據此觀行故。言即諸色中以攝受相及即觀彼凈色真如。如次四空解脫各以自地四蘊及彼真如為所緣。滅盡解脫無所緣也。又修觀者下重明修解脫意。前三解脫除于色不自在障。后解脫除斷無色不自在障。次明勝處。前四如初二后四如第三。以開前三解脫為八勝處故。以勝處緣色緣如通有二。二者一如前三解脫說也。無始已來取色凈相。為境所牽境勝于心心不自在。今時觀色以為不凈或時觀凈。轉換棄皆得自在。若于色事能勝伏時亦于四蘊無色得勝自在。故不更說觀心勝處。通觀色心者以不欲辨勝德辨無邊故。凡夫雖作八勝處觀但緣于色不觀真如。今諸圣者觀色及如名勝智見。異生但由三總故名勝處。非由緣如名勝也。圣者復由緣如故勝。下明遍處。從彼青黃赤白四勝處觀。轉為青黃赤白四遍滿觀。故云由勝處所緣力也。非唯觀彼四色遍滿。亦觀能造地水火風及緣四色四大真如故。言此中差別者。亦以大種相為所緣及彼真如相為所緣皆云相者。據五法初第一相中色及真如為所緣相也。又觀空識無邊處相及彼真如相。若不緣彼空識所緣真如遍滿之境。能依空識不成遍滿。由彼所緣真如之遍滿得名遍滿。之由勝處遍滿勢力令諸解脫亦得清凈者。此文即說勝處為初遍處第二解脫最后。泰法師解攝論中。三科功德最明為妨。彼云遍處唯因一向有漏。解脫唯果一向無漏。勝處在中義通因果。辨勝處中但是究竟即是果名。但是無漏即通因果。是無漏非究竟者。八勝處已得空觀名為無漏。望八解脫是因非果故非究竟。是究竟非無漏者。八勝處中初修起時是彼遍入之果名為究竟。未得空觀名為無漏。備云。舊攝論云。是無漏非究竟等者。是成實論義勘梵本釋論無此文也。修三科法有二次第。一初學次第。先得解脫。次得勝處。后得遍處。二空觀次第。遍處次勝處后解脫。今此文意據后為論。若爾何故此中先說勝處。次說遍處解脫耶。解云。此約說之前后非觀行前后

瑜伽論記卷第十九(之上終)瑜伽論記卷第十九(之下)(論本第七十三)

　　　　釋遁倫集撰
論本第七十三

上來釋五事中有其二頌。初頌已作十門分別訖。自下第二頌后以十二門分別。于中初舉一頌列其十一門。后依門次第解。釋頌中門數開合不同。景師判云。有其十門。即言思擇自性者是第一也。備兩釋。一解。能思擇取等諸門故云思擇自性。若依此解思擇自性是總標。取薩迦下正列九門。二解。思擇為第一門。自性為第二門。是故長行中問彼一切法。當言已下釋第二門。若依此解有十一門。今則九十一門。同備后解。思擇者是第一。自性第二。取是第三。薩迦第四。有是第五。世間第六。真是第七。尋伺第八。實知第九。密意第十。次第第十一。依門釋中略作九段。以薩迦耶有及世間一處合釋故也。就解初門明四諦相攝。后依句數分別。前中景云。相四安立諦攝者。向前論論相通安立非安立諦攝與此相違者。相有寬狹二義。分別三諦攝除滅諦者。此文即說分別收于道諦者。以分別中有解脫分及決擇分善。是方便道及資糧道通名道諦攝。其分別是其苦集。真如四非安諦攝者。四諦平等真如是非安立諦攝故言也。泰師章云。如前有漏無漏門。分別唯有漏。今言分別三諦攝。以論說道諦有五。即通有漏也。真如四非安立諦攝者。是諦真如故名四。不可安立為因果。故言非安立。下辨句數有五問答。初問答相及名等。諸名皆是相有相而非名者。以寬問狹故順后句答。此文即是五法皆名為相。余隨所應等者。以相對分別等三。又以名對后三乃至真如對正智通塞亦爾。第二問答相及相相。五事有體通名為相。五中初相通列五名。故名相相。答諸相相皆是相。或有相非初相相謂余名等四相。亦是順后句答。第三問答。相名四句問答。若以分別初相相時。一切皆第二名相與相相更相和合相依而起分別心耶。設以分別第二名相時。一切皆初相相與第二名相更相和合相依而起分別耶。答有分別初相相。非以第二名相更相和合相依而起分別。謂如牛羊及嬰兒等分別心。不可了其名所有初相相。又初地已上諸菩薩等。于諸相中已拔名下有決定義名言熏習法執隨眠故。諸菩薩等緣諸相相時不依其名言取相相也。二有分別第二名相。非以初相相更互相合相依而起分別。謂外國人初至他國。分別名相不了其相相事。三與上相違解名言。凡依名取相依相取名是俱句。四無分分別智名相俱遣。除上爾所相是俱非句。第四問答約真如思觀四句。景云。若思惟真如乃至不見實真如者。即加行及后得智推求真如之時。即有似真如相當心顯現。不見實如。下出其位。謂未通達及通達后思惟安立真如。有觀真如至思惟其相者。無分別智正證名觀。非是分別取相思惟真如。然有作意相應苦起。即說作意名為思惟。故言由勝義故思惟其相。俱句謂通達后相續思惟非安立真如者。初出現后云相續。真智起返緣觀中所見真如。由證智導故猶自明了。俱非者謂離如理作意思惟諸相。泰云。思惟真如非觀見真如。謂地前以第二分別所攝如理作意乃至忍位思惟思塵無相空理。世第一法思惟識無生空理。謂是平等真如。但見真如影像相是初相相攝。不見本性相第四實真如。從初發心乃至世第一法。未至初地正通達真如位。及初地已上正體智通達真如。后起后得智思惟真如。從后得智出觀。后重更作意思惟安立真如影像相。亦是初相相攝。皆作意思惟第四真如故。名思惟真如。然觀但觀見初相相。不見第四實真如也。第二句有觀真如非思惟真如者。謂初地已上正體智通達真如時由勝義道理故。加行智中思惟其初相相。不可得即入正體智觀見實真如。以初相相俗諦謂有勝義謂無故也。第三句者諸正體智通達真如后。相續即起后得智重思惟非安立諦真如理。西方有二釋。初釋云。相續后得智思惟真如。無影像相真如觀故。名觀真如。第二釋云。后得智雖有影像相真如觀是初相相攝。然與本性相真如相似。故名觀非安立真如。前第一句別更作意思惟安立真如。與本性相實真如不相似。故名不觀真如也。第四句者。謂離如理所引作意思惟別諸相。不思惟真如相。備云。思惟以分別作意為體。以分別故定非正體智。相應作意觀以慧為體。以證真如慧及緣似真相事并名為觀。觀思既不同。故作四句。第一句地前加行智及緣安立后得智。第二句即正體智。第三句緣非安立后得智。問何故第一句中后得智緣真如名安立。第三句中所緣真如者名非安立耶。解云。第三句中所明后智由正體智次第所生故。非安立真如。第一句中所緣真如不似本質故名安立。問如來后智何法體耶。解云。西國二說。一說如來后智一向不緣真如。何以故。若欲緣真即證真如故。即名正體智。一說后得智亦緣真俗。然其后得智有其二種。一者于一剎那正體智中境判二智。若如是者一向緣理。二者自有后得智緣俗諦及緣真如相。第四句除緣理作意。余諸作意。如此四句真如為宗。故名真四句。基云。初句。地前加行智有分別故。所緣真如相不似本質真如。故不名為觀真如。第二句。正體智非分別故。證真如故問答。若爾何故言思惟。解云。不同前思惟。如無漏末那名為意。非染思故不名思。無漏故亦名為思。第三句初地已上正體智次第所引緣真如。后得智所緣似真如相。極似真如故名之為觀。以分別故名為思惟。實論所緣名非安立。第四句除緣理作意余作意。余義料簡與備師同。景云。思惟有二義。一重觀故。二非真觀故。觀即通達觀照義。然即第三句亦觀思惟真如者。謂修道正智。以重觀故名思惟。以觀照故名觀。如義當古人修道名思惟。今尋諸釋泰釋為勝。然若依難陀論師。因中正體智不修本質真。變余影像。不合此文。準相四句義還有順。第五問答約相相思觀四句。景云。翻前四句。有思惟相不觀其相謂前第二句者。是離相思惟真如之相。不是取相觀真如相。即是向前觀不思惟。有觀其相不思惟相。前加行智思求真如未能正證。及后得智還緣真如取相觀也。有思惟相觀其相謂前第四句者。謂離如理所引作意思惟諸相。即是不思惟真如亦不觀真如也。有非思惟相亦非觀其相謂前第三句者。謂初出觀后得智心中思惟非安立諦真如。而諸不思不觀諸法相也。景云。第二句但思惟其相。據勝義畢竟不可得故。名思惟相。于時無相但見真如不見相故。名不觀其相也。前初句觀見真如相。是中初相。然當時思惟真如。不思惟真如相也。前第四句思惟初相亦觀初相。可解。前第三句思惟實真如慧觀實真如著。故非思惟。五事等相亦非觀初相也。以此第四句證。故知。前第三句后得智分別心亦觀實真如著也。以影像真如稱前觀中本性相真如。故名觀真如。地前未通達真如故無相。無生觀中雖有似真如相。現不稱實真如。故不觀真如也。備云。此中思惟通與正體后得智相應。作意加行后智及諸分別慧名為觀。亦不取緣理。后得智既有此別故有四句。四句。中雖有真如以相為宗故。名相四句翻前可知。基師意與備同。初云有思惟相不觀其相謂前第二句者。此明正體智思惟真如體相。不觀真如外諸相。第二句有觀其相不思惟相謂前初句者。此明觀諸相而不思惟真如體相。第三有思惟相亦觀其相者。此明思惟諸相及觀諸相也。第四非思相非觀相謂前第三句者。此明緣似真如相而不思惟以外諸相及不觀也。第二解自性門。于中初有三問答。即是立宗。后破外執。初中第一問答辨五事攝法。景云。理實合答。言攝一切法。耶答言如是者。梵本文故作是答。章云。一切法皆五事攝。故五事攝一切法。遍計所執是無法如兔角故。非五法攝。第二問答正辨自性。景云共相可說。自性離言故不可言說。章中。復云言說之道但說諸法通相。自性離言不可說如此如言青色雖簡黃赤白。然青名通目法界一切青竹根莖枝葉皆青故。又更言青葉雖簡根莖枝。然青葉名通自法界界。葉葉自相各不相似。然一青葉名通自法界不相似。故一通名不能別自法界葉葉自相。以法界葉自相各各不相似。各各不相似猶如人面。就一青葉中有眾多極微。眾多極微皆非青葉。故青葉名亦不稱法。又眾多極微自相各各不相似。猶如人面故。乃至一極微自相亦不可說。色法既爾。心及心法非色非心法無為法亦爾。故言諸法自性不可言說。但假說共相是其無法。若執為有遍計所執攝也。第三問答觀五事相。景云。問意諸法既不可說。約何等事觀知諸法。下答中有二。謂喻況合喻。答如幻事相非全無有者。能造幻性無象馬等性相非全無有。譬如幻事有幻事性無象馬等性。下合有二。先總后別。如是諸法唯有名相無自性差別顯現可得者。此是總也。唯名字假立諸法。離名字外無有決定隨言說法。自性差別顯現可得。相下別合。相由相名相之自性定不可得者。五法中相實不可得。但由名字謂之為有。如相如是名名自性等當知亦爾者。類中間三也。隨此三名執取三性定不可得。正智由正智名正智自性實不可得者。問五法之事初辨相訖。即應總類余四。何故類釋中二別解正智耶。解云。須知新譯經論體或例然。且如辨說十種法門。辨初一竟。次釋余八。后至第十還更分別令義分明。故作此法。何故于一切種隨言自性不成就故者。結遍計所執不成就也。章云。如幻事相非全有亦非全無。是故凈名經言。諸法非有亦非無。譬如幻事。但有幻事性非全無。然無象馬等性故非全有。如是諸法體性唯有名所目因緣假有依他起相。可得非全無。然無邊計所執自性差別施設顯現可得相。故非全有。由依他起上邊計所執名所目相自性定不可得故。如初相幻事。如是觀余四事。若爾遍計所執不可得也。下破外執中。先破外計后通外難。前中補闕云。若謂諸相乃至如已立名者。外人執意。一切諸法名之與體常在一處。本自在故故言諸法自性安立。然此舊名要待容名顯發方能詮法。故言即稱共量假立名等。下正破之。凡言名者必能顯法。既有舊名。先應詮名何待容名。是即未立假名之前于法應立量。未立名前于法應覺。有舊名故如立客名。亦可破言。汝執諸法自性安立由先了法自性安立。后稱其重假立名言。是即未立名前于法應覺。已了法故如已立名。自下重破。又于一相所立名言有眾多故有差別故應有多體者。且如彼一法有其多名。汝立依體施名。名既有多體應非一。應立量云。一法多名體亦應多。以稱其法立假名故。如于一體建立一名。是故名言依相而立不應道理。基師等云。言有差別故者此明如一名目多義。義既非一名應有多。如俱舍論說瞿名目五義偈云。方獸地光言金剛眼天水由此九種法智者謂瞿名目。下第二破法隨名起。此進退廣破。未必有此計也。下第三破法隨合起未必有此計。但進退廣破。下破第四執名能顯。言若取相已假立名言便不成顯者。為欲知法假立名詮。未立名前已取得法何煩名顯。應立量云。一切名言不能了法。未立名前已取法故。猶如名言不能生法。若不取相假立名言無事名言不應道理者。凡立名言要先依法然后施名。既不取事即無所依于何施名。應立量云。一切名言皆不得有。以無所依事如兔角等。章云。此文同攝論牒義因名計名前生智破等。依梵本無計名義為一執。但計名義相稱。如夫妻相稱互為主非客。是遍計所執。今破彼計。名義不相稱。相望名互為客非主。名義但依他。今牒計云。若謂諸相由分別心安立自性。青等色相即稱其青等量假立名言。此假立青相名言依青相而立。若爾是即于青相假立名前未立青名時見青。應有彼青覺解。覺解名青以名稱相故。聞名知相。以稱名故見相知名也。今既見相不知名。故知名不稱相。又于一眼根所立名言有眾多。故此一義有多名也。有差別故此第二一名目多義差別。如一眼上立一瞿名乃目九義差別。若名義相稱者。一眼隨多名應有眾多體。又一眼隨瞿名。應有九差別體性。理既不爾。是故名言相稱依相而立不應道理。上來破薩婆多部計相。自下二破一說部計。彼部一切法唯有其一名言言說。言說名外更無別法。由言說名故諸法顯現。今牒計破云。若謂諸相如名言說故安立由名勢力諸相自性起者。是即彼相假立名前未立名時應無自性。是一過也。又彼相既先無有。相無故名無。后假立言亦應無有。是第二過。是故二種俱成無之過。又假名言有眾多故。此一義有多名也。有差別故此一名目九義差別也。應有眾多差別性。意同前釋。又相但依他名起過。由彼諸相但依于他假建立故。下初法。次喻。后合總結。可解。自下第三破衛世師計。離相及名外然由名相二種和合句義故別生有句義。和合能令名相和合。有句義能令名相有。今破云。若謂離彼相及名言外然由名相二種和合。有句義自性生者。彼有句義自性于諸相中。或于名言中。或相名二中間應現量可得。然不可得。是故此計不應道理。由此因緣隨言立一切法有自性。于一切種別法中皆無所有。自下第四破僧伽。以苦示癡三德與二十二諦為自性。故說諸法有三德自性。然其自性是常由名故顯。今破云。若謂名言能顯自性亦不應理。若取不取方立名言俱有過故。若心取自性相已后方假立名言其名便不成。顯自性先已解故。若心未取自性相。先假立名言未有所顯事。而立名言不應道理。此亦皆是名前生故。以一義有了名。及一名目九義破。類如前說。外人以名定目法。如燈照色。今破云。照了喻不相似故立。不應道理喻。不相似者。照了因緣于一切瓶等事差別無有差別。如燈照瓶時亦照一切物無有差別。名即不爾。一名目心時。則不目色等也。種種亦爾。燈照既然。種種日月寶星藥草等照亦爾。能取因緣。因緣于一照見差別諸法能取因緣。依名不爾。因于色名。但能取色能取心。故知喻不相似法。次通外難有三問答。初問答中章云。此有二問。一問不可言法性中有言說。云不可言。是故法性不可言說言不應道理。二問前幻化形喻一切法。彼雖所化類。非是實有。然有種種能造事是實。如以手巾化兔。所造兔雖非實能造手巾是實。所喻法中皆非是實故。譬喻亦爾不相似。答中乃至方便施設來答初問也。正立宗說一切不可言時。不可言言亦已遮遣。其言在一切法內故也。為令覺知如是不可言義故。方便施設不可言言。然不可言言既不可得。故一切法不可言也。譬喻等故已下答第二問。以喻喻法非不相似以喻所喻法中有真有俗。俗法無性。雖假名言非如彼性同于幻化無實性也。實諦之理不可言義。非不實有同于幻等。是故法喻亦相似。備云。答中有二。一答前問。云不可言名亦即入不可言中。故云已遮。二答后問。為令覺知不可言義故設喻言。欲辨假名諸法雖非遍計性有。然離言說性依他真實非不是有。故非不相似。第二問答中章云。此釋喻相似。問意諸世俗法若由名言故即有離名言即無。若如是可同初幻化等喻化作即有不化作即無。明時無可言故不可計應道理。今世俗事法即不如是。言說亦有不言說亦無。不同變化或有或無。既常是有即常可言。不可言計即為唐捐。答意由八分別生三種事。如菩薩本地分說。彼由三種事更起分別諸雜染法。展轉相續由如幻化。起有所因其喻相似后由證不可言理分別心滅時諸雜染法皆可隨滅。故不可言計亦不唐捐。故一切法起有所因及有斷滅時故。與幻化喻相似也。備云。此破分別說部計。第三問答中釋染不盡滅。外人乘前所說。若心滅時諸雜染法皆可滅故。不可言計。即設難云。若爾即應一人成圣。一切皆成。一雜染滅。一切皆滅耶。論主答。相等諸物若由名言之熏習不共分別所起自身內報佛無分別智起時。分段變易彼亦隨滅。若器世界共分別名言熏習之所起者。得佛時共分別自識所現有漏報土亦無。然從凡夫二乘諸菩薩等果報識所現報土。由他分別所任持故而不永滅。若不爾者他之共分別因。應無其報土果。彼眾生報土雖不滅。諸佛得清凈者。我彼報染土正見法清凈真凈土。故仁王經云。三賢十圣居報土。唯佛一人居凈土。第三解取門。中先總判五事能取所取。后別辨三取所行。前中章云。初相中雖有分別正智影像相。非實能緣故但是所取。前四緣門中據似能緣故。相中得有等無間緣。備師又云。約別相故不名能取。通相亦通分別正智能有所緣名為能取。與他為境故云所取。就辨相三取所行中。初正辨三取所行義。后重問答分別。初云。問如是五事乃至不依言說故者。章云。一云了知名言眾生依言取相。是有言有相取所行義依。二不了名言眾生由成就待名言取相種子隨眠故難不了別名言。然由執名言隨眠力故二取諸相。是言說隨眠者無言有相取所行義。三初地已上菩薩斷待名言隨眠種子故。正體智不依名言不見事相。是無言無相取所行義。初二地前三乘世俗諦取。最后初地證智勝義諦取。復有遠離名言隨眠者后所得智。通取世諦勝義所攝。雖知勝義真如。然有真如相從心現故名安立。前四句中據稱實真如故名非安立也。既以安立真如為所行。故此二種取由二因緣得世出世智。一緣曾得俗境未曾得。俗境未曾得真境。故名世出世。二緣可言說俗境不可言說俗境不可言說真境起。故名世出世智。備云。前據正體次第所引故。第三句云非安立諦。今通據次第故云安立。或可有二義相望不同故。問后得智緣名。何故論云無言相取耶。答設緣俗諦離言說故。維摩經云。彼說法者無言無說。彼聽法者無聞無得。又持地論云。隨事取隨事如取。不作是念此事此如。是故諸菩薩設緣名言。名為無言無相取也。次重問答分別。中分四。初明取因緣。同有相取境心世人皆有世間共成就。無相取心非世人所共成就。何因何緣得無相心。答世俗名言熏習成種子后時上心取境。取境之心名取果。是有相取心世人所共成就。此有相取心能令生死離染。若見道前作似無相觀學。離名言所因諸相。勝義相見分。熏習成聞熏習種子。從此聞熏習因入見道時證見無相理。此證取無相見。是前無相聞熏習果。此無相取非世人共所成。能令行者證得涅槃清凈。是故有相無相二取皆有因緣。下約喻顯。約本有無漏見種子在障出障以釋。或約新聞熏習有漏見轉成無漏見以釋。或約新舊和合以釋。二明無明無相取名義有六問答。如文可解。三明熏辨取因果。有三問答。初問答明有相為無相因。補闕云。問意無始已來未曾修習知無相智。后時彼智是即無因。云何后生。答有相亦得為無相因乃至亦如是者。加汝宗中世間智為緣生出世智等。義亦如是。有相為因生于無相。有何過也。勝軍論師見此處文。即言定無本有無漏種子。若其有。此中應言從無始無漏種子為因緣生。何故此處但言從其有相生無相耶。若依護法等即引上論云。有種姓者在那落迦中。據種子故成就三無漏根。故知本有無漏種子。若爾。此中何故不說本有種子為因。但言有相為無相因耶。答為欲反詰外人。汝宗許彼世間為緣能生出世義。亦許彼有相為緣能生無相有何過耶。為此義故雖種子有而不宣說以為因緣。章中復云。地前有相亦得為地上無相因。以學似無相觀隨順彼無相故。如小乘見道前世間有漏智為緣。生見道出世無漏智等。第二問答通經。外人之問來論主以種種道理能通義難。自下復更舉經。如苦等智世尊說為清凈因者。此牒經也。若苦等智于苦等諦分別苦等即是有相。有相之智不斷煩惱是論主宗。云何斷為清凈因。若不分別是苦是集。苦等諸智便不是有。云何得有苦等諸智畢竟清凈果耶。答由無相智增上力故乃至名已斷所斷煩惱者。答意。若二乘人由無相智觀人無我所顯真如正智斷煩惱。大乘即觀二空所顯真如斷煩惱。故言于諸諦中極善清凈。從出觀方起苦等分別之智。分別之智實不斷惑。約彼真觀明苦等智能斷煩惱為清凈因。因更果名名苦等智也。次文云。其無相智是苦等智因乃至是故無過。第三問答中可解。四明行者除遣有相轉得無相。于中有七問答。初問答明得定現影除遣轉滅。問意。若法界所知俗境念念無常積集相續無量。修觀行者多不現見。云何修行者得緣彼為境及令轉滅不現耶。答于彼聞思二慧增上力故得三摩地。由彼定心見分因緣。令定心相分法界五種事境影像現前。即緣此法界影像相五事以為境界。除遣此法界影像得轉滅時。證法界五事無相真理。第二問答明除遣之相。言非滅無義者如成實論師等說。擇滅涅槃無別體性名為滅無。故今遮云非滅無義也。第三問答以喻顯彼涅槃。非無法界清凈。先舉三喻顯其有余無余涅槃非滅無義。后法喻以顯除相法界清凈。第四問答法喻以明斷遣時等。舊來相傳自有兩解。一遠法師云。斷煩惱法先斷煩惱。后得入地。如開門已方得入室。于初地前斷煩惱已后入初地。如金剛心為無礙道。后入佛地為解脫道。二融法師云。斷煩惱時即入初地。非是斷已后入地也。如杖打地。打時即凹。凹時即打。如是斷時即入入時即斷。今解。斷煩惱無礙道。在生相時即是或法滅相。與彼二解并不同也。今此文中唯約種子。與諸相法辨斷前后。不論外惑時時前后。第五問答明轉得無相有其五位。問修觀行云何除遣所緣境相。答由正定心于法界所知境影像相。先四尋思審觀察。后起四如實智。由勝義諦作意力故。轉舍有影像轉得無相。此無相轉復有五位。果分位在地前。故忍位中名真義一分三摩地。二遍滿位在初地。三有動位。七地已來有功用動故。四有加行位。八地已上以是因勝進。故名加行。五成滿位。或十或佛地。第六問答明成滿位相離三成三。所離三者。一煩惱。二苦。三粗重。離此三故如次成三。謂真義所行。現量所行。自在所行。第七問答明隨根立乘。于中初明立乘頭數證得時量。補闕云。言證得時量亦不決定者。明彼二乘滿時不定。聲聞之人極少三生。多六十劫。中間多少義不決定。獨覺極少四生。極多百劫。中間多少時亦不定。大乘要經三無數劫方可證得。問云何大乘定立三僧祇方可證得。下答依斷三粗重故立三僧祇。一者地前。經一僧祇修行。入見道時方能小斷在皮粗重。二者入見道時伏于修惑上中煩惱下品猶行。七地滿心下品亦伏畢竟不行。三者第三僧祇滿時。斷所知障及煩惱障盡。于境自在。此中所說皮肉心三。約煩惱障中開為皮肉二僧祇斷。所知障總束為心。此說二障三處過亦據三祇滿位從一分。應說道理初僧祇滿入初地時。斷一切迷理煩惱障及所知障。非唯斷彼惡趣煩惱粗重。從初地至七地。入觀即斷所知障。以除所知理事境故。入觀即斷煩惱障。于生有力故。時故七地已來為眾生故猶起。入八地已去永伏不行。所有隨眠金剛方斷。于所受身有力滋潤前未來斷。從八地已去于念念中斷所知障。非本地分明。二障出體諸處不定。有說煩惱障中修惑名皮。外迷事故。見惑名肉。內迷理故。智障名心。以最微細譬心在內。或約三祇所斷二障皆分三種。謂皮肉心。如攝論說。或于地地中三心所斷為皮肉心。為斷皮煩惱入初地。乃至為除心煩惱故出初地等。亦如攝論。今此文中初僧祇所斷惡道煩惱名皮。第二僧祇所斷煩惱障中上中二品名肉。第三僧祇所斷智障名心。章中復初地已上不往惡趣受實報生。瑜伽云。初地菩薩斷惡道業無明。地前一僧祇修初地方便時。以伏惡趣業種子故。亦不生惡趣。不為三惡趣不樂之法間雜故。攝論云。得世上正見。往來百千世修不墮惡道。次明立乘因緣。補闕云。立聲聞乘有三因緣。一者變化。佛隨所化。化作聲聞。二者誓愿。謂有眾生于聲聞乘已發誓愿彼即建立以為聲聞者。此是不定性人遇緣發聲聞愿。彼依此立。三法性聲聞。謂從本來慈悲薄弱于苦怖畏不樂利他。依此法性立為聲聞。又覺法性謂于安立諦中多分修習怖畏行轉由此因緣證得圓滿者。謂于苦等諦中多緣苦集。修怖畏行證得圓滿聲聞乘。獨覺亦爾等。先亦有三種變化誓愿及法性。慈悲薄弱怖畏眾苦不樂利他。但出無佛世此為差別。即上相違三因緣故應知菩薩者。亦有變化誓愿法性三種菩薩。而從本來慈悲純厚不怖眾苦常樂利他。備云。聲聞三者。一如身子等。二住不定性故愿成聲聞。三住聲聞種姓。下明失壞經律。先明聲聞失壞。謂有聲聞計無煩惱身即隨滅。生大怖畏我寧不脫如是煩惱。為有此計故不斷煩惱。不取涅槃及不持戒。故云失壞正法及毗奈耶。如人患于熱病。謂病愈時體舉皆滅。便生怖畏寧不脫病。次明菩薩失壞大乘。謂有菩薩聞說諸法甚深無性。即執一切煩惱自性本無謂自己身無生死等者。此是空見不能修行。何故不明獨覺失壞。以彼無別了教故。或同聲聞。故不別說。第四解薩迦耶有及世間。薩迦耶者。小乘名有身。大乘即名像身。此不定故。存梵本名薩迦耶。相通二種者。有為有漏是身。無為無漏非身。故言通二。二是薩迦耶者。名與分別。一非薩迦耶者正智。正智能壞薩迦耶故。非薩迦耶。真如俱不可說。有及世間亦爾者。有是三有。相通二種。名與分別。一向是有。正智非有真如俱非。第五解真實攝門。世間道理所成真實三事攝者。謂相名分別三事是世間所知及學所知故二真實攝。二障清凈智所行真實二事攝者。謂二乘證人無我所顯真如斷煩惱障。故人無我真如正智后二事所攝。菩薩證得無我斷所智障。故法無我真如正智亦后二事攝。據本地分。后二真實但是斷結無為。理應后二真實但與真如相攝。而言亦攝正智理即難解。三藏解云。當證煩惱障凈之時亦證智慧。故斷與智并是煩惱障凈智之所行。如見分證證自證分分證智。依如是義。后二真實通攝真如及正智也。第六解尋思攝門。景云。四尋思唯是地前。但是如理分別所攝。景云。尋思推求分別見而非正智。故無性菩薩釋論云。推求行見名為尋思也。未能尋思正證故。乃至七地已來所有四尋思皆是三界有漏心心法。故唯分別攝。八地已上依佛地論及無性菩薩攝大乘釋無加行智故。四尋思四尋思亦通名加行智攝。第七解實智攝門。景云。四如實遍智在于地上皆是正智所攝。道理四如實智亦在地前。地前亦有世俗正智作如實觀故。景云。無性菩薩攝大乘釋云。決定行智如實智。依攝大乘忍及第一得。四如實亦正智攝故。前系界門正智通系不系故。地前四如實是系。地上四如實智是不系。然漏無漏門。正智唯無漏如前會釋。第八解密意門。于中會釋十四種密經。釋初經中景云。若如名言執有五事說無自性。離彼名言任其五法。各有別體說有自性。即是無有言所詮法體。唯有離言法體。故言無二。景云。問世尊何故說一切法無性有性無二。答即依如是所說五事。世俗道理有。實無說無自性。真如無俗自性故。亦說世俗無自性。如勝義無自性。余四法是世俗有故。無自然性。然五事由別別相不覺自性事。故說此五事有自性。五事有自性亦有五事無自性。故說一切法無二也。第二經中景云。一相無自性性謂一切世俗言說自性者。即遍計所執隨言說法。本來無相。二生無自性性謂一切行眾緣所生緣力故有非自然有者。即依他性藉眾緣生。無自然生名生無性。三勝義無性謂真實義相所遠離法此由勝義說無自性者。此勝義無性亦是依他。由是因緣無常法體。非彼真實勝義之法。故言真實義相所離法。由此依他無彼勝義。故說依他名為勝義無自性性。依下解深密經解勝義無性有其二義。一就依他以解勝義無性。如向所論。二就圓成實體以明勝義無自性性。后有二義。一圓成實性。性離名言。無彼取執勝義義相。名勝義無性。二此圓成體是勝義。如此勝義由彼無相無生二門所顯。故名勝義無自性性。今此文唯約依他辨勝義無性。問相無自性無遍計所執相之自性名相無性。依他無彼橫計自然之生名生無性。此亦遣無于遍計所執。即此依他無彼勝義常住之性名勝義無性。此亦先于遍計所執。是即三無并無遍計。總是一無。但應說彼相無自性其義即是。何須復辨此依他無生無勝義等耶。解云。據理實然并約無其遍計所執。然今論宗或約二性如辨三無或約三性辨三無者。總別分別故有其三。相無自性。即是總收其遍計所執皆盡。復言依他無生無勝義等。是別分別。次明依他因緣法體無自然生無其勝義。故于總中開出此二。非謂遣于遍計相無性。外遣依他及遣勝義辨生無性勝義無性。故下解深密經中說云。唯遣遍計所執辨三無性。未遣三性辨三無性。問若爾。云何攝論即云先證根塵相無自性。后時見識無生。識以根塵為因緣。因緣既無識云何生。約彼論文亦遣依他。云何得言但遣遍計所執性耶。解云。根塵及識有其二種。一是依他因緣生法。設入初地此亦不遣心。是俗諦后得境。無分別智自觀真如。后得智自緣因緣生法。理事并行不相妨礙。若入真觀即遣俗諦。根塵識等真俗并行。俗智緣何境耶。故知因緣有法。入觀不遣。二是遍計所執根塵識等。倒情執有。畢竟無體。論中約識先遣根塵。若悟能生根塵無體。即悟所生之識。云何得生。此即還遣遍計執識。不遣依他。依他性中通有八識。入真觀時有漏意識及以末那雖暫不起。出觀還生。賴耶恒行。五識遇緣觀中亦起。故不得言入觀遣彼依他之識。若同遍計所執。入觀俱遣遍計故悟本相無后智不緣。遣依他故亦應后智畢竟不緣。下約喻顯。觀行比丘乃至恒無間轉者。如觀骨時若未廣觀先觀髑髏。乃至觀足親所依繩床是骨。一房一僧伽藍一村一聚落一國乃至大地骨皆充滿。后欲界緣除所見骨。以久習觀骨境現前不能除滅。遂作是念如是骨聚雖遍大地。但是我心假想安立。推審本心骨相除滅。況前遍計執有定性境時。但有自心。心外無法。問行者入觀觀于骨聚。骨聚后時際遣。為由定心執有實骨故須除遣。為不執實而須除遣。若執實者定心即有法執。有法執故即有無明。有無明故不應名定。若不執實所觀骨聚。是依他性。今遣骨聚即遣依他。云何復言不遣依他。解云。定心觀骨無有執實。為調心故初假觀骨。后復尋本舍骨觀心。將此轉觀舍于骨聚。況前三無性觀。除遣遍計所執實相生及勝義等。言此中五事至勝義無自性性故者。五事非遍計所執故非相無自性也。但有余二無自性性。此句是總。下別分別故。言隨其所應乃至說無自性者。義意如前。是故下結。乃至我說一諦更無第二者。彼說真如非三無性故。唯是不變真實說為一諦。章中又釋。相無自性性。唯無橫計人法二境遍計性。生無自性性者。依他從眾緣生無自然生故。說依他生無性性。謂無自然生性性體性也。勝義無自性者有二種。一依他無有勝義故。說依他俗法為勝義無性性。此是俗諦勝義無自性性。如苦諦無真我說無我也。二真如勝義無依他故。名勝義無性性。今此文中是初義也。真實義相所遠離俗法依他性。此由無勝義真如。故說勝義無性性。如觀行比丘。于大骨聚作假想觀。其觀既成欲舍不能得。乃至解云。于此假想觀骨聚作事非真實勝義。骨聚無性總恒無間轉。如是應知真觀依他性。非真實勝觀故。名勝義無性觀。然是俗觀非真也。遍計所執性非五事攝。五事非由自性性故說無自性。五事中謂相名分別正智皆由二種無自性性。一四種要眾緣生自然生。說無生自性為其性。二四種是俗非真無勝義性。故說勝義無性性。真如一種有其實體。由勝義無俗性故說勝義無性性。不由無自真性性說無自性。是故世尊依此密意說言。我說一真諦更無第二真諦。舊梁攝論等名真實無性性。今名勝義無性性。以真實性是勝義諦攝。故名勝義諦攝。舊經名第一義諦。今經論名勝義諦也。今依此論會舊經論。真實無性者。一依他非真實性。故說依他為真實性性以依他無真實為其性故。二真實性非依他性為其性。故說真實無性性。依梁攝論乃說遣真實性得無真實性故名真實無性性者。錄文人誤也。又依佛性論及瑜伽論。以三性與五法相攝中。真實性與五法中真如相攝。若遣真實性得無真實名真實無性性者。真實無性性者五法中何法攝耶。若云真如攝者。與真實性不異。若言五法不攝者。五法攝法不盡。若言五法攝不盡者。何故瑜伽論云問如是五事為攝一切法為不如是答如是。又遣真實性故說真實無性性。何故瑜伽論云真如不由無自性性。說無自性。是故世尊依此密意于伽他中說如是言。我說一諦更無第二。又古漢師云。依他無性者無眾緣生俗諦性故名依他無性者不然。瑜伽論云。云何無自性性。謂一切行眾緣生。緣力有非自然有。是故說生無自性性。此意說言。眾緣生法無自然性故說生無自性為其性。非謂無因緣生性。故說生自性性。若言無眾緣生性故說無自性性者。便是惡取空也。故瑜伽第七十五卷云。復次于大乘中或有一類惡取空作如是言。由世俗故一切皆有。由勝義故一切皆無。應告彼言言。長老何者世俗何者勝義。如是問已。彼若答云。若一切法皆無自性是名勝義。若于諸法無自性中自性可得是名世俗。何以故無所有中建立世俗。假設名言而起言說。應告彼曰。汝何所欲。名言世俗為從因有自性可得。為唯名言世俗說有。若名言世俗從因有者。名言世俗從因而生。而非是有不應道理。若唯名言世俗說有名言世俗無事而有。不應道理。又應告言。長老何緣諸可得者此無自性。如是問已。彼若答言顛倒事故。復應告言。汝何所欲。此顛倒事為有為無。若言有者說一切法由勝義故彼無自性。不應道理。解云。于大乘部中或有清辨菩薩等一類惡取空故。作如是言。由世俗故一切依他皆有。由第一義諦故一切依他皆無。慈氏菩薩云。應告彼言。何者世俗何者勝義。如是問已。彼清辨等答曰。一切依他法皆無自性是名勝義。若無自性中因緣自性可得是名世俗。何以故。實無所有中建立世俗有法。假設名言而起言說。故名為世俗。慈氏菩薩應告彼曰。汝何所欲。名言世俗法。從因有自性可得。為唯名言世俗說有。實無因緣生耶。若名言所說世俗法從因有者。名言世俗從因而生。因緣道不可破故。經云不壞世諦而入第一義諦。汝言從因而生俗諦依第一義諦故而非有。不應道理。若言唯名言世俗說有實無從因生法者。名言世俗無所詮因緣生事。而說為有不應道理。慈氏菩薩又應告曰。何故諸因緣法可得者此無因緣自性耶。如是問已。彼清辨等若答云。顛倒因緣事故。勝義諦理無顛倒事。慈氏菩薩復應告云。汝何所欲。此顛倒因緣事。為有此因緣法為無因緣法。若言有此顛倒因緣法。說一切因緣法由勝義故皆無因緣自性。與邪見說無因緣法。不應道理。若言無此顛倒因緣法顛倒事故無事得因者。而說汝無因緣自性。不應道理。無著菩薩造攝大乘正述此宗。故論云若依他性圓成實性亦無。即恒無二品及染凈法。清凈言染污者是顛倒事依他也。自古攝大乘師謬解本宗。故說遣依他因緣法得無生性。乃至是清辨菩薩學徒惡取空宗。非慈氏菩薩及無著菩薩所學宗也。善戒經第二卷云。有二種人。遠離佛法非佛弟子永失佛法。一者說色乃至涅槃有真實性。二者不信世流布性。如是二人不信受持菩薩禁戒謗一切法者。即是外道福蘭那等真實弟子之福蘭那。謂諸法性無。而佛法中亦有亦無。設生我見不至三惡。不解空義為人廣說。當知是人必到阿毗。不解空者謗一切法。不解實性不解法性。妨于解脫。與多眾生作惡知識。自不持戒教人毀戒。常樂宣說無作無受。令多眾生增長地獄。云何名為不解空義。說一切法本性自空無因緣空。說一切法亦無處所。若無處所何名為空。是不解空。云何名為真實解空義。說一切法中無有法故。是名為空。法亦不空。是名解空。無錯謬解云。云何名為不解空義。說一切因緣法本性自空無因緣法故空。說一切遍計所執法亦無依他性處所。若無依他性處所約何說空。是名不解空。云何名為真解空義。次答說一切依他法無有遍計所執法故。是名為空。依依他性法亦不空。是名解空。第三經云。無生無滅等依相無自性性者。此依五事之外遍計所執之相辨無生無滅等。依下解深密經亦就圓成實性。以辨無生無滅等四義。第四經云。于虛空依遍計所執說也。第五經云。諸法如幻依彼依他。說無生及勝義無性。第六經云。等隨觀色乃至識有無常耶等者。定心平等。隨境觀色乃至識有無常。無常言是隱密故。論主釋云。所計常性色遍計等說。無常故依相無性說。何者論主欲釋經語。經語顛倒可言常無有故。以于依他色等上遍計常。故云常無。然即彼經欲說等隨觀五蘊常無有故。第七經云。五蘊皆有苦者。亦依依他說生無性及勝義無性。第八經云。等隨觀即彼皆空者。即依生無自性性等乃至說如是言者。前即明遍計性空說等虛空。虛空無體喻遍計所執性空。今言隨觀即彼皆空者。明依他諸法空自然生及無勝義。不同前說遍計所執空相無自性。故言遠離相無自性。亦不可須對前辨別名為遠離。慧。解經等隨觀即彼皆空者。明依他空無自然生及無勝義故說為空。不辨相無自性故。言遠離相無自性。言如依遠離性說彼為空至亦爾者。前明依他是因緣。因緣法外離自然生及離勝義故說為空。今明依他即體無我異說空義。故云依異相性為無我。亦可明此依他法體無我。異于遍計所執我無。故云依異相性說為無我。第九經云。如理觀彼五蘊非有顯現答依相無性說者。以彼橫計五蘊。如理觀察實非有。而隨妄情顯現故。依相無性說非有顯現。第十經云。說彼虛偽不實顯現者。依生無性及勝義無性說者。以依他起性虛妄無實從緣顯現。無自然生故名生無自性。非唯無自體亦非真如勝義。故云勝義無自性。第十一經中景云。此明真如法中遠離十二處。總都不依彼三無性說。問設依真如法中遠離十二處相。依三性說有何過耶。如彼真如法中。遍計所執眼永寂滅遠離遍計所執色想。乃至言永寂滅遠離想。亦離遍計所執。解云。三無性觀在方便道。真如觀諸法永寂。不作無相無生等觀。若就義說真如法中離遍計所執十二處。總亦得說為相無自性。然依經中有無性言。方得依經說為無性。經中但言眼等寂滅遠離諸想。竟不說有無性性言。故論主云。都不依三無性說。即知三無性觀在加行道。根本觀中不作無性性之解。泰云。于真如中眼等永寂滅。遠離色想乃至法想真如。實有體性。故都不依于無自性說如是言。備云。此約圓成實性說。不約三無性說。第十二經遣一切想者。亦依真如說故。不依三無性性說。詳此論上下說無性性者。唯依橫計性性。不依依他及圓成二性。故凈名經云。但除其病而不除法。法是依他圓成真俗二諦。病是遍計橫執諸法。是故彼經意還同此論。此人如是作真如觀無不能知。故上論云。諸天得他心智尋彼比丘所入之定竟不能知。故說頌云。南無最勝士。南無士中尊。今我不知汝依何修靜慮。第十三經中景云。言隨順喜憂舍處眼所識色乃至意所識法中無諦無實者。依相無性說。無無顛倒者。外道執法自然而生名無顛倒。今明依他無自然生故。無無顛倒。無不顛倒者。外道復執人天報身是勝義涅槃不顛倒法。今明人天報身是其生死非勝義煩惱故。云不顛倒。言復說有圣世間諦者。所謂真如。即是出世非安立諦。不依一切無性性說之。答文依此解釋。可知。今解。前卷說真如差別名實性諦性無顛倒性不顛倒性等。解云。無邪分別所取故名無倒。唯正智所證故名不倒。今此文意。世間色等法中無諦實等相。橫計為實等。依三無性說無諦實等。說有真如出世圣諦為諦為實無倒不倒者。不依三無性說。第十四經者有釋。知遍計是無。知依他起有。是故依一切。若證真如即不依一切。以真如非無性故。今解。亦可定境非有非無名不可思議。諸佛境界亦爾。非有非無名不可思議。但以因中定境除執。依無性說。諸佛境界已永寂滅不依無性。第九解次第門。中約雜染品辨前三事次第。復約清凈品辨后二事次第。道理五事皆通清凈。論主從多說故爾也。上來兩頌辨五事訖。自下第二解釋三性。初結上生下。二舉頌解釋。有其三頌。即分為三。初中先頌列七門。后依門釋。七門者。總舉是第一。別分別第二。緣是第三。差別第四。依止第五。微細執著六。如名等執性七。景云。此七門內初三門通分別三性。后四門唯分別遍計所執性。三性之義古來大德種種解釋。乃有多涂。且如奘法師出三性義章。最明為好。彼立三性以三門分別。一情事理門。二塵識理門。三染凈通門。執有人法定性之境。名遍計所執。因緣之事名依他。無相等理名圓成實。是故論云。迷藤執蛇。名遍計所執。四塵藤體。是依他。藤蛇空理。名圓成實。第二門中境名遍計所執。識為依他。無相無生是圓成實。是故論主不取識為遍計所執。取識變異為無我等。塵名遍計所執。第三門中染為遍計所執。凈為圓成實。依他性者。即通染凈。故論云。若緣遍計所執此識應成染。若緣圓成實此識應成凈。是故染為遍計所執。凈為圓成實。能染依他即通染凈。既有三門。依瑜伽文。但初門是余二即非。以新譯經論上下但有情事門問答。爾者依后二門所引。攝大乘中世親釋論云何會釋。解云。新譯世親釋論文未必有。設有此文并是情有名遍計所執。因緣事法為依他。言不取識為分別識性識所變異無我等塵無而似有為分別性者。雖有色等事法據唯識門并名為識。故云不取識為分別也取識所變無我等塵無而似有為分別者。即是無我計我。無定實法執有定法。還是情有名為遍計。言染境名遍計所執者。所執無體能生染心。故名為染。非謂有其染法為所依體。既知如此。次依新譯經論出三性體。一就五法。二就五相。言五法者。即是相名分別如如正智。于此五中初自性五法不攝。第二自性攝于四法。第三自性唯攝如如。此如七十四卷初說。與舊經論同異會釋。至彼當釋。次依五相出三性體。言五相者如下攝釋分說。一所言相。二能言相。三能言所言相應相。四執著相。五不執著。所言相中通有五法。即攝依他及圓成實。能言相中據橫執名無體。義同攝第一性。能言所言相應相。定執名義攝屬攝第一性。執著相攝依他者。是分別心故屬依他。不執著相攝圓成實。通有如如正智為體。備云。凡辨三性經論不同。且略分別作九門解。一名義凈門。如中邊論說。諸法名者是分別性。唯由義執名為實所目法者是依他性。四種清凈是真實性。二義名凈門。如攝論說所目義是分別性。謂依名執名下義為實能目名是依他性。故論云。顯名是依他顯義是分別。四種清凈是真實性。三塵識門。如楞伽經說。五法藏中相名二種名分別性。妄想一種名依他性。正智如如名真實性。四情事理門。如佛性論說。分別性者于五事中不攝。以情計有而無事體故。相名分別正智四法名依他。真如一法名真實性。五末本凈門。如攝論說。一切染法是分別性。阿賴耶識是依他性。四種清凈是真實性。六情染凈門。如攝論中引毗佛略經說。如偈云。幻等頌依他。說無頌分別。說四種凈。當知是真實。七染通凈門。如攝論中引阿毗達磨經。如金藏立等喻。八諦理通門。如中邊論及涅槃經說四諦皆通三性。九通別相門。如三無性論及顯揚論說。能言所言相名通三性。能言所言攝屬性是遍計所執性。執著相是依他起性。無執著相是真實。今依此論。就第四情事理門將五事攝于三性。成唯識論亦存此門。顯無雜亂。依門釋中總舉如文。別分別中。言圓成實性謂真如者。此遍舉不變異義出圓成體。智所行境界所緣者。此之三句義無差別。但欲鄭重舉彼能行無分別智。顯彼所行真如為圓成實。以彼真如甚深難信。故舉能行顯所行也。下有三句。明證真如有多利益。乃至能令證得清凈者。由證真如得清凈智名得清凈。次由證真如解脫二縛。次由見真如引發一切有為功德。下解第三緣門。景云。遍計所執緣于相名相屬應知者。執彼名相定相屬著。情所計度。是遍計所執。依他起緣遍計所執自性執應知者。由取情有境故依他心起。圓成實乃至畢竟不實應知者。由緣依他起遍計所執。若了所執畢竟無實。即顯圓成故云也。下通違經。世尊于余經中說緣不執著遍計所執自性。此牒經文。論主前圓成緣遍計所執自性。何故余經說彼圓成緣不執著遍計所執。言應知此性者。今至此義中當知依相說者。論主為通。應知。余經說圓成實緣下執著遍計所執。依已證得清凈圓成實說。依不執著相說。今此中說圓成實性遍計所執者。依未證得清凈圓成執著相說。泰云。緣者緣藉也。因相名相屬著故又相屬。當知。橫計有遍計所執性起分別。是能執心中但辨境有因起。故不說心。備云。隨遍計所執處。即得依他起自性。今解。世尊乃至應知此性者。牒經。依得已下論主為通也。第四解差別門。中唯辨遍所執其五種。初問答舉列。后征問別解。就初計義自性中復有四種。先舉列后列解。前三易解。于能取中自有二句。一者計眼根是色塵家能取。及計耳等四根是聲香味觸家能取。此即計色蘊所攝。眼等五根能取五塵也。二者計受等四蘊是色塵家能取。又此四蘊是聲香味觸法家能取。第二計名自性中。言一切法所有名者。謂此中總說一切法名是無差別。重言一切。有釋。前一切者。如言一切諸法即有法也。后一切者。如言無我即是其法。如因明說法與有法和合名宗也。又解。前言一切即是總名。后言一切即是總法。故再言也。第三第四染凈自性文相可解。第五計非染凈中景云。遍計此色是所取能等者。直爾遍計色心等法是能取所取不作此染此凈之解。故言非雜染清凈。又于一切無記法中遍計所有無記諸法者。此第二解。計度無記諸法名非染凈。泰云。初但計五根為能取。五塵為所取。不約障治。故云計非染凈。后無記計非善惡。故無染凈。第五解依止門。中先辨五依后明二執。前中依義遍計義自性者。忽見一物。由不了其名分別其事。不同攝論依鋀遍計金等。依二遍計二自性者。直爾分別色體及分別色名。即依自色體分別色體。及依自色名分別色名。故言依二分別。二自性者。依色名體執色名體。由四蘊名體執四蘊名體。下明二執。重釋依止。加行有五。一貪。二嗔。三合會加行者。由貪故起合會加行。四別離加行者。由嗔故起別離加行行。五舍隨與加行者。隨與中容境欲起舍加行。名施設加行有二。一非文字所作謂執此為何物云何此物此物是何此物云何者。三藏云。初二從內向外。此自性為何相物云何相差別。后二從外向內。此相物是何自性。此相物云何差別。有釋。一者此何自性。二者此何差別。三者此自性是何名。四者此差別云何名。景云。不言此物是色。此物是受。直言此為何物此物是何等。故言非文字所作。問既云。名施有二。復言非文字所作。此中意趣云何。解云。以不依法相文字說言此物是色是受想等。言非文字所作。然總說言此為何物此物是何。故言名施設也。泰云。共執法有體。然未執名故說非文字所作。然思度立名故是名施設。推求自性差別之名。而未設其名故。亦是非文字所作。二文字所作者。謂執此為此物者。謂執自性名。此物如是已下者。謂執差別名也。第六解微細執著門。有五種。前四是四倒是人執。第五者是法執。并是迷理。起時難知。故云微細。第七解如名等執性門。于中初總標舉由五因緣如名起執。即舉小乘外道通名愚夫。所以者何已下第二微細門別解。于中先舉前四因即舉外執。以后辨第五因直舉理教。明諸愚夫為名言所縛。前中先舉四因。后結成所說道理成就前中因。問此事用何為自性。答此事是色自性非色名。計名義異。此是初因。次處空閑觀察尋思。證名義異。是第二因。次計度云。如求色不得生于不樂。非于求名不得之時有此不樂。明知名義決定有異。是第三因。有師釋云。前第二是入定者所起遍計。此第三是不入定及未得定者計名義有體。復次語于名轉等已下此第四因。明彼計度名隨所詮各各定別。于中有二。初外人立宗次論主破之。外立宗云。世間言說以語說名詮于義。詮自相時不詮共相。此自相名乃至不詮能取所取。言若即彼名乃至應不可得者。外人通解。若其一法之名能詮多法。如隨別名起別行解。應不可得隨別名起別行解。當知。一法之名不詮多法。論主總非。作此執者不應道理。自下別破。如是乃至為于無義轉耶者。此兩問定。于有義轉且不應理如前觀五事中已辨者。前于相名五事已破外人。若名定于有義中轉。如世一法有眾多名。若名義相至有決定者名多義。即有一法有多體過。言若于無義轉者至其理便至者。若名于彼無義處轉。汝不應云別別諸名各別行解隨義而轉。言若于無相義轉乃至即是執著者。此名若于無義而轉。是即言教有所宣說但是增益。若取增益即是執著。下結成道理。自下辨其第五因。初總標愚夫于相名言所縛。故知如名妄執自性。二別解釋。于中先舉理教。證知于相名言是縛。后引喻例之。前中先總問答顯。由理教下別釋。先釋其理有三。若離名言于諸事中不生喜樂。若名言俱于事方生喜樂。若生喜樂是即于事名言所縛。是一道理。又復名義展轉相依。如先依事起名分別。即是依事名言得生。如靜慮者乃至事可得生者。由彼意識思惟名故作青黃等觀。遂有青黃影像事起。是即依名事得生起。是第二理。又于名言乃至便為諸相漂轉其心者。安心真如無相界中相皆不現。若不爾者。便為相標。是第三理。下引三頌辨其由教。初頌引。后二隨來。初頌上半凡為言縛。下半明佛解脫言縛。下引喻例。又如異生于蘊了知皆無有我。非不于彼我執隨轉。良由來斷我隨眠故。此舉喻也。雖復了知名言假立。而于相中為名言縛。亦由未斷名隨眠故也

瑜伽論記卷第十九(之下終)瑜伽論記卷第二十(之上)(論本第七十四至七十五)

　　　　釋遁倫集撰
論本第七十四

解三性中有其三頌。前卷已釋初頌七門訖。今此卷初解第二頌有九門。攝是第一。無性第二。知等是第三。密意等第四。所行第五。通達第六。隨入第七。差別第八。依止第九義。次第釋解。初門中初正辨攝。二問答辨正智是依他所以。景云。今此論云。初自性五法不攝。第二自性攝于四法。第三自性唯攝真如。舊行佛性論第二亦云。第一性五法并不攝。以無體故。第二性攝四法。第三性唯攝如如。又三無性論第一卷亦云。第一性無有體相。非五藏所攝。若法是有不出五藏。問若爾何故楞伽云。相名是第一性。分別是第二性。正智如如是第三性。又中邊論第一性攝名。第二性攝相及分別。第三性攝真如及正智。如此等文云何會釋。解云。文雖有異義。不相違。所以者何。楞伽經說第一性攝名相者。據執定性名相畢竟無體。與第一性無體義同。故得相攝。因緣名相從心而生。不離心故。總名分別。故云分別攝依他性。中邊論中相及分別據因緣法攝依他性。名據橫計無體義同。攝第一性。正智一種依此論及佛性論等。即依他。以是有為依因緣故。以體變異非圓成實。楞伽及中邊論如如正智俱攝第三性者。同據不顛倒義。屬圓成實。又依下攝擇分。正智亦屬圓成實性。若解向來所辨通塞。世人不應輒起難詞。云瑜伽論正智一種唯屬依他。遍計所執無體為過。又復新譯無性世親所解攝論皆言。如如正智屬圓成實。彼邪見者破云。新譯經論說彼正智一向屬依他者。即有可壞虛妄過者。豈猛浪疏失者哉。又云。依五法不攝第一性者。即五法攝法不盡。此義不然。遍計所執但是倒情構畫畢竟無法。為此說五法不攝。云何得言如此五法攝法不盡過耶。是故說云。如世美果多繩附。智深妙義多招誹謗。泰云。此中問答辨正智是依他所以中。西方二師別解。第一師云。此文唯所執性所顯相分境依他性。緣遍計所執自性。第二師云。不盡理說。其有漏善心非是遍計所執故也。第二解無性門中約彼三性辨三無性。一由相無性故遍計所執說無自性。二由生無性及勝義無性故依他性說無自性。下釋所以。言非自然有故者。辨無生意。依他從因緣生即名有生。無自然生故名無生。言非清凈所顯性故者。釋無勝義性意。外道執人天等身為勝義涅槃是常樂法。今明依他苦集染法無勝義性。以非證智清凈所緣故。說依他名勝義無性。三唯由勝義無性性故圓成實性說無自性。此有二義一彼圓成離言說相。非是情取定性之法。而初學者依教封執有是勝義圓成實性。今明圓成無。彼所取執勝義之性名勝義無性。問下有文。二者。圓成體是勝義。由無相等無性所顯名勝義無性。何以故下正釋此義門。前卷何故即言圓成非三無性耶。解云。據后門。體是勝義。而非無性。為無相等。無性所顯名為無性。論體實非是三無性。以無分別智證圓成時離有無故。前據此門故云圓成。非三無性。第三解知等門。如攝論云。應知者三性也。三種自性有無之理一切學者皆應遍知。若爾何故下問遍計所執何智所行為凡智耶。為圣智耶。答非智所行。以無相故。解云。彼據遍計所執無有體相不成緣緣故。言所執都非凡圣智之所行。體性離無。故是學者所推求處。是故前說是所遍知。依他是染。有不實體。故應永斷。圓成應證。第四解密意門有二。初總標舉不了義經。皆由三性應隨決了之相。二略解二門。初舉經說三種無生忍。不了義經約三自而隨決了。次舉三解脫不了義經。以三自性應隨決了。備云。三忍在初地已上。故言無退轉。第五解所行門。泰述戒賢言。此中意辨。有法是緣。緣體性能生故。名智所行。遍計執性既是無法。四緣不攝故。非智所行。以無相故。前約智體是無法故。云一切應知。備師等云。如攝論說。分別性凡夫境界。真實性圣人境界。依他起性凡圣境界者。約遍計情故說所行。論及攝論又說三性皆名應知者。智遍計無故名為知。依他起性凡圣二智所行但非正智境。圓成實唯正智所緣非后智境。如論真如相分是依他性故。準此文。賴耶所緣諸識非緣緣。第六解通達門。世智思惟所執空時。即有空相當心而起。不能親證真如。名行有相。出世間智通達所執真如。名行無相。達余二性當知亦爾。第七解悟入門。悟入所執本來無有。即悟入圓成。隨入圓成除遣依他者。證斷染故。第八解差別門有三問答。初中景云。依他性是因緣生法。通情非情。遍滿十方過于數量。依彼依他執有人法二異。數量同彼依他。問亦于圓成起于所執。執有圓成實所執亦爾。解云。圓成離彼執著不當執圓成實時即有相不似圓成實。依他相起于上所執。為此論家明所執數量。但如依他不言如圓成實也。又于依他有二遍計。隨彼覺心現執情有。一者隨覺二者串習習氣隨眠者。遍計所執故熏成種子。泰云。如有人等隨言說覺知計有諸法名隨覺。遍計所執自性執。如牛羊等。過去無始來曾為人等。串習名言。隨覺分別熏習種子。名串習習氣。隨眠力故。牛羊等雖不覺知名言。然與覺知名言者執諸法不異。備云。此辨由有二種執故有所執遍計性。西方一解。以所執自性為遍計性。若能緣心一向依他。是故此文中重舉能計依他顯所執性。此中地前解名言有情所執。故云隨覺。不能語言眾生所執起雖無現行緣名言心。而由隨眠解青等法。故名串習氣。次辨依他差別中景云。如相品類差別者。如五法中相品類差別是依他起也。復有二種等者。一者由八分別執者熏習而生三事。是染依他。二者從聞熏習起。泰云。一雜染依他隨遍計執起。此有二義。一執心相分從執見分起。若非相分者。如無明生三性行。二凈分依他從無執所起。亦有二義。類前可解。下辨圓成一味無多品數。第九解依止門。遍計所執依三法。執有人法定性。二真分別是能執。相名是所執。由依能執所執虛妄構畫所執性成。攝論依此處意取明。彼用何者能遍計何者所遍計遍計所執性成。答意識是能遍計。依他相名是所遍計。由此能所遍計所執性成。問此依止中即言依止三法。何故前說緣門遍計所執緣何應知。答中即言緣彼相名相屬除分別耶。解云。前說緣門。但取所緣。緣彼相名定相屬著。故成所執。不取能執。故除分別。今依止門通取心境依能執分別之心。及取所執相名二法。方成所執。故依止門通依三法。依他當言即依遍計所執及自等流。前緣門中即言依他緣遍計所執自性者。依止門中要依執彼定性人法能執心故。此能執心復依自類名言種子。及彼現行后依前起。故言及自等流。前緣門中但言依他緣遍計所執自性者。直據緣彼定性二塵熏成種子依他及生現起依他。是故但言緣遍計所執自性。應知圓成實性無為常住無所依詑。故無依止。即是經說無住。即無義。前說緣門即言緣遍計所執于依他中畢竟不實者。據加行智緣彼遍計所執都無自性。但于依他因緣法中虛妄構畫。由加行推求審察了知所執二塵。非因此悟入圓成性。故言圓成緣彼遍計所執。不實應知。下解第三頌有十一門。若無有第一。作業第二。微細等第三。無體第四。生是第五。執等第六。了知第七。染八。苦九。喻十。分別十一。長行解釋有其十故。染苦二門一處釋故。解初門中。若無遍計所執當有何過。答于依他起性中應無名言執等者。從昔已來皆于依他名言起執。由執構畫。起彼依他生死染法。斷染得凈。若無此性無名言執。此若無者。應不可知雜染清凈。無后二性過可知。第二解作業門。景云。初性有五業。一能生依他由執二塵相見二分依他得起。此業是總后四別明。總望生彼依他以明五業。二起言說。三生人執。四生法執。五能攝受彼二種執習氣粗重者。由執二塵熏成二執習氣粗重。余二性各有五業。如文可知。泰云。初性五業。一遍計執性雖非所緣緣生。能執心而內妄謂有所執相有能執心故說能生。依性實非四緣生。二由人法二我相能生二我言說。由二我言說故復緣二我起。第三第四隨覺分別執。串習第三第四隨覺執。熏成習氣。隨眠粗重便起隨眠二執。此隨眠二執亦因遍計所執生故。遍計所執能攝受彼二種習氣粗重執。依他五者。第一略明依他能生雜染有二種生。類前可解。略不辨能生清凈也。第二依依他計有遍計所執性故。能為遍計所執自性所依。又因俗入真故。及與圓成實自性作所依。約世俗與勝義諦作依處。故遍計所執性中不說也。第三第四人法二執以依他性為所緣緣故。與彼二執作所依處。第五賴耶識與彼二執種作所依。備云。初性五者。一由人法二塵故能生依他能分別心。二若論依他離言說性故不可說。而言說者由遍計故。三四如論。五由遍計故起人法執。由二執故攝彼二種。又解。由無種子故。于諸有漏皆有粗重性。依他五業中其第五者自有二門。若隨轉理門心王及五根等皆能持種。若論能與粗重依者。通明一切有漏諸法。若真實門但是賴耶能持種子。其圓成實即五種業是。二五對治所緣緣故。第三解微細等門。泰云。遍計所執難悟入。故微細依他八識所緣。依他境常現前。故名粗。圓成圣方見故云極微細。備云。色心等諸法有體。故言粗。遍計所執無體。故名細。第四解無體門。一無體能轉有體者。由執無體依他體起。問無體法不成緣緣。云何得言緣彼無體有體生耶。景師解云。此是總無體自屬所執。能轉有體。自是相分依他有法能作緣緣生于見分。如緣十八界。法執定有時。即有諸界相分。當見分心起為所緣緣。執彼相分定有義邊自無體自屬所執。能轉有體。即據相分。文中總說。故言一性無體能轉有體。有釋。依他起法由妄情起。故說遍計執。能轉依他非親因緣及緣緣等。一是有體能起有無者。依他起性能生自類及起人法二塵也。一是有體而非能轉。即圓成實絕戲論故。第五解生不生門。遍計所執本來無生故言不生。而能生依他故云生生。依他起性是生法。能生依他及遍計所執也。問若言遍計本來不生者。何故言依他所生耶。解云。據無體義故名不生。隨計性故亦名為生。圓成實性以止息義故不論能生。問與前門何異而須重來。景師云。前據有體無體辨能相生。今據生不生法辨能相生。景師云。轉通生滅。迷時能生依他。若悟所執即滅依他故。今解。轉者轉變之義。生者生起之義也。第六解執無執門。先明遍計所執性執無執相。景云。一覺悟有執無執。即小年已去解名言人起覺悟執。若名了知不起彼執。次解隨眠有執無執。即是嬰兒禽畜等雖不解名言。以隨眠力而有所執。若就大人拔隨眠者。當知無執。泰云。此中約我執辨遍計性。執與無執分別我見由外道等言教計有我。故名覺悟執。俱生我見不由言教。以習氣力任運起故名隨眠執。于中有二。若凡夫學人未拔彼俱生我執習氣種子。當知于彼有隨眠執。若羅漢等乃至未舍習氣粗重。雖斷染污俱生我執隨眠種子盡。然善無記種子上有我執習氣粗重。由此習氣粗重力故。善無記心計有人我。皆名有執。唯佛一人拔除習氣故名無執。備云。于四種中。初二約分別起辨執不執。后二約俱生辨執不執。前中即地前有分別起執故名為有執。初地已上無分別我故名不執。后二中即從地前乃至十地已來有俱生二執故名有執。金剛已后永斷二執故名無執。大判如之。若隨分說。初地已上亦有無執。次明依他有執無執。景云。此中亦二。初由遍計所執自性覺悟執等者。舉所執性辨能執依他。善了已下于人法塵不起倒執。第二若于相縛至第二執者。于諸境界有所得時名有相縛。次明無執。無執有二。初明證智。無相界已拔相縛名為無執。或于后時下明后得智。如有當知無執。泰云。此中約法我辨依他性上有執無執。此亦有二種。一若由隨名言覺悟分別執有遍計所執法我故。復由隨名言覺悟分別遍計彼所成法執自性。如小乘言教執法有性等。是名初執。但以文中舉人執覺悟遍計。類釋法執覺悟遍計。非正辨人執覺悟。前已說故。二若于相縛種子未拔者。由種子力故于諸相中有所得時。名第二隨眠。法執二種無執等尋文可解。備引三藏解。此亦四種。如遍計中解。有差別者。依他性法離言說作用故。無有執著依處故名為執。又此四中。初二約分別無辨執不執。后二約相縛無辨執無執。三藏又云。依他二執即是遍計二執。更無別體。如五蘊上執有神我邊名人執。不了蘊義邊名法執。此中亦爾。橫計有分別性義邊名遍計執。不了依他性義邊名依他執我。下明圓成無執。此界非執安足處故。若于此界未得觸證中起得增上慢者。當知即是遍計所執構畫依他性而起。雖緣真如而起執著。還執心變。以如相分依他起執。第七解了知門有三問答。初明了知遍計所執有十一相。一唯有名執。二無相性。三無生滅。四無染凈。五本來涅槃。舊來大德解釋此言。舉能治顯所治分別性。今解不爾。即是畢竟無故。即是自性無。非遣故無等如前文說。本來寂靜等依相無生說也。六非三世。七非三界系不系。八非縛解。九非三受。十唯是一味。十一如虛空。以虛空無體故舉為喻。前九列相。后二通相。次明了知依他名字所詮一切有為事攝。此即總標。下別釋之。初約法相有五十八。一六善巧。二業無事。三趣生事。四生類事。泰師云。通說諸法相生事名產生事。諸法流類名色類事。非根塵等色也。今解。此是父母產生種種色類事也。五二十八天。六入圣方便事。七見修道事。八二乘圣果事。九滅定事。十到彼岸事。景云。無也。有釋。是六度也。十一三十七品事。十二靜慮事。十三四無量事。十四無色定事。十五修十想事。十六修隨念事。泰云。念住事也。今解。六隨念事。十七三科功德事。十八力無畏等諸功德事。次舉喻相有其三類。一約夢等喻。如攝論等明有五種。三如狂等七可引涅槃經等。釋飲尿友者。景備同云。有人被打。悶絕在地。有人惡心尿其口中。其人遂活。活已告言。汝飲我尿。是故得活。其人聞已即入恒河。經六月浸方得入村。以西國人諱觸屎尿。何況肯服。昔來相傳陳棄藥者是糞。遂取廁清服之。大是非理。言陳棄藥者。謂取他人所棄藥滓煎煮服之名陳棄藥。泰云。如二朋友。共度沙路無水之處。一人得小水。即便飲盡。以自之尿將與彼人。故名飲尿友。假子者。如世間養子非親生也。外現親善。內懷謟曲。空費家財。更須勘問。下當體辨相其六句。一空無自然生故。二無愿以可厭故。三遠離不應樂著故。四無取無能所取故。五虛偽無實體故。六不堅速磨滅故。第三明了知圓成實。初當體辨相。如先所說真如實際等。后約所無。即十種等。第八解染苦門。先辨其染。后類于苦。遍計所執無體故非染。但令依他染。依他唯自染。圓成白凈。令他亦凈。第九解喻門。所執如虛空無體同故。依他如怨害違損善法命故。圓成如無盡大伏寶藏。若證得時利益無窮故。然此寶藏喻實性者。舊來諸師取解不同。若南道諸師引楞伽等云。如來藏性具足一切恒沙功德。本自有之非適今也。又即彼經云。三十二相八十種好結伽趺坐而為無量無覆隱而不顯現。又涅槃經云。大般涅槃本自有之。具足一切恒沙功德。又華嚴經云。佛子一切眾生皆有佛如來藏性具諸功德。又地持論云。性種姓者六入殊勝展轉相續無始法爾。如是經論皆證本來具諸功德。若如北道說。無有本來一切功德者。便同外道斷見過失。北道諸師云。立本有一切功德不從因生先來自有者。全同僧伽自體之過。何以得知無本有功德者。如楞伽經大慧白佛言。若如來藏性具諸功德者。何故世尊復說一切諸法皆悉空無生無滅。佛告大慧。我為斷見眾生故說本來具諸功德。即將此文通釋一切經意。今時泰法師云。依此論證圓成實理成于萬德之本。故說伏藏。不言真如具足萬德。如護月等。雖立三乘無漏法爾種子。而是有為體非真如。故不同南道解。然本有無漏種故不同北道解。備法師述具足本諸德文云。本有真如。即其恒生一切諸德性。言本有恒性也。有解。于真如上無無明故名為智慧。無散亂名為定者。此即不然。若如是者。無情諸法亦無無明故應有智定。又解。不離有為修生功德名具功德者。理亦不然。若如是者。不離無應名無。第十解分別門。于中有二。初解三性各有所由。二因言長辨無分別智。前中遍計所執由依他者。依依他故而有遍計所執。依他由因緣者。由依因緣果法得生故名依他。圓成由一切煩惱眾苦所不雜染故者。即以無顛倒故名為真實。又由常故者。即由不變異名為真實。就后段中義當攝論中無分別智五相。文中先難后通。難中先以五義成定。次設五難。一者。若由無作意故者。經說無分別智與如理作意相應。而言無作意故不應道理。又若無作意故名無分別智者。熟眠狂醉成此智過。二者。若由超過彼尋伺分別故名無分別智者。二禪已上諸心心法應是無分別智。彼若是者。即違教說三界心法皆是分別。三者。若由無所有故者。云何此慧不成非心耶。四者。若由是彼愚鈍性者。云何此慧不成色性及非貫達相耶。五者。若由于境作微細加行者。便謗此智離加行相。下會通中景云。于所緣境離加行故者。此智正證離彼尋求加行之心。即解智無分別。言此所緣境至離分別者。此辨境無分別。舉境明智是無分別。言等持相應妙慧生時于所緣相能現照取等者。即定妙慧能現照如離于五相名無分別。備云。依中邊論初文意。地前先除相分。次除見分。入于初地。唯有自體。此論亦爾。故論云此所緣境離有無相者。欲辨離相分義。離諸分別者。欲辨離見分義。等持妙慧能現照取者。欲辨于地前無見相慧所引故。初地已上唯有自體。由無見相二障故。得證真如。準昔攝論。忍位作無相觀。第一法作無生觀。由無相觀故。離于相分。由離見分故。作無生觀。是故初地已上唯有自體分。是故西國作況。而云猶如牛兩角。先打脫一角。后第二角。唯有其頭。以打破故。然辨此智西方兩解。一云。正體智緣于真如。無有相分。自內證故。二云。無有諸心緣境而不分別者。是故此智緣真如時亦作影像。今準唯識論。前解為勝。上來決擇初持瑜伽有十二段中。前四段訖。自下第五決擇威力品。已說真實義分者。結前也。由五因緣當知威德不可思議者。舉數生后也。與不定心一向不同。又云。一向系屬定地心者。八地已上亦有此事。然多分據佛。佛無不定心故。下次第六決擇成就品。十法行者一。書持經法。二供養。三慧施于他。四聽聞。五玩讀。六領受。七諷。八為他廣說。九獨處思量。十隨入修相。如是十行皆有資義名福。第九是加行道是思。第十是凈障道者是修。尋此文相。第九方名加行。故可謂前八唯生得善也。第七決擇菩提品。于中先舉略標許今當釋。后次第解釋菩提五相。第一解自性中。初標自性。謂勝轉依。后辨轉依有四種相。先舉數列名。后別解釋。初釋生轉所依相文有三節。初順釋意欲辨佛身一切。一切有為無漏出世間道。初起名生。生便相續流轉故名轉。真如與此有為功德作所依止故名所依。又解。自受用身相續是出世道生轉之所依止也。二約果反釋。若出世道不以轉依為所依者。佛果既不得此轉依。此佛果道應當不初生不后轉。以無所依故。三約因反難。若遠離彼轉依而有此佛果出世間道生轉事者。在于因位未轉依時。先應有此佛果道生轉事。以因位得轉依故。二釋不生轉所依相文有二節。初順釋。金剛所斷修道正使一切煩惱及初地所斷見惑習氣初起名生。后相續名轉。斷彼得擇滅。故說擇滅。解脫身所依真如名不生轉所依。二反釋。若解脫身不以法身轉依為所依者。謂佛既不得此身轉依故。一切煩惱及以習氣后有種子等眾緣合故。煩惱及習氣生轉可得。不生不轉應不可得。二釋善觀察所知果相亦有二節。初順釋。由究竟真智為因。得所證真如果。故云善觀察所知果相。二反難釋。論解云。應同取蘊有諸過患可觀察。更有諸漏。更諸漏外有所余有漏法。備師云。若不說真如擇滅為轉依者。應更觀察佛自體。應更觀察有所斷所滅。四釋法界清凈相中有二。初略辨相。二別廣分別不可思議。前中有其三節。初順釋。論解以能拔除一切相種子故。一切相不復現前。泰師云。遣相究竟名法界清凈。二反釋。若言出纏真如不離眾相者。應非常住應可思議。有諸相故。第三順結可知。就廣分別不思議中。初約無二辨不思議。后約二因辨不思議。前中先總標舉列其五種。后次第別釋。解住中云色類者。是法門色自流類。故曰色類。非是障礙之色。樂住者。即現法樂住也。余文可解。第二解功能。即十自在。如本地分及對法等。第三解方便。如文。第四解轉中有二種轉。戒賢論師解。權時轉者。謂諸有情乃至十地未解脫已來。諸佛世尊為地前眾現化身。為地上菩薩現他受用。青黃等光粗細等相似受用身。隨機變化改轉起滅非恒時有。名權時轉。畢竟轉者。即自受用身。如欲界人善業劣故但得八尺身。諸天業漸勝故次第增長。乃至色究竟身長萬六千由旬。佛果善極故。諸色根皆遍法界。出過數量。備云。畢竟轉名實受用身。究竟圓滿遍滿法界。眼等諸根一一即遍法界。光明亦遍。是故且據光明說。何故說名利他者。是由此身等得成義。第五解還中亦有二種。一者化相入滅。二者實行成覺。第八決力種姓品中文分有八。初明贊嘆如來生大福聚。于中有三。初明能贊嘆者能作饒益。言猶如造瓶者。如世間瓶由人功成。如來不爾。不由他贊而有所作。然便贊者得行自利。何以故如來圓德更無所加。以隱己善極少欲故。聞贊不喜。次明贊嘆如來有二種奇法。一令贊者生于自利。二既生自利稱可佛心即名供養攝受如來。下因言長辨佛有二事。若但布施時不可佛意。若因施財斷惡修善。便可佛意。二明由六種相略攝佛德。先舉數列名。后次第釋。言如來成就三界德者。謂量智變似三界故也。余文可解。三明由五因緣天非所歸。舉教征列。次第別解。初形相中分二。先舉五因辨天非歸。后對顯佛是真歸依處。前中言由形暴惡有怖畏者。如天神等形像可怖畏故。就后文中。先翻前天相舉佛五因后列舉五相辨佛是依。次辨自性。先天后佛。第三作業亦爾。第四法爾者。意謂世間吉祥皆依自功。若敬事天未名用功。如其敬佛即名功。第五因果中三。開征問對之。顯非前二。可解。第三約供顯非。復以三門征問對之難破。若唯供養為因即天無用。若但天供養徒設。若言俱由汝等所說七種果遂不決定。故不應理。泰師云。外道法中說。由供養天有此七種所思果。遂此事決定。論主破云。此事不定。一以諸天為供養緣。然于所攝受諸信解天者不決定。或有為天攝受擁護無災。或不攝受擁護。故攝受不決定。二于信解不決定。諸天所作或令生信或不生信故。三于信解事不決定。或有證驗或無證驗故。四由供養故生天不定。五得富樂不決定。六壞滅怨敵不決定。七于死沒不決定。或有勉死及不勉故。梵本說死為從從報故。備師云。一雖求他人供養而緣不定成遂不遂。故云供養緣。二于所攝信解不定。或天教或有不從故。三于信解緣亦不決定。于天有信及不信故。四于信解事不決定。眾生愿事或與不與故。五天有勝劣。求勝天身不能果遂故。六有貧天。求勝富樂亦不能遂。七于非天怨不能壞滅。亦不能令從沒故。四明四清凈。文相可解。五明三性假實。云何當知至非實物有者。問意云何當知隨色等名所目之事遍計所執非實物有。答中先略答后廣答。前中謂諸名言乃至非勝義有者。由執名義熏成種子。復生名義色等諸法。后緣執彼計為實有。但是構畫非實物有非勝義。是故下結所執假有。若遣名言熏習之想所建立識者。約能遍計識遣其所執。其色等想事至是實物有是勝義有者。圓成實依他共相之法雖可言說。自相之法即離名言。圓成自共皆離言說。下次廣答。此中道理言論成立如菩薩地應知者。總舉言論指本地分。言若諸名言熏習之想所建立識者。能構畫識緣遍計所執自性為境者是所執性。即說此性乃至自性涅槃者。以所執性畢竟無法。但是無中執有故。非當生及當滅等。若能體知所執二塵非起滅法。即同真如本來寂靜自性涅槃。何以故下重釋有所執。但有假名非勝義有。由不了知故隨名言執有定性。言若離名言諸法自性當知此性凡夫所生邪執為緣已生及已滅等者。若離隨名言性。所有諸法即是依他有生有滅。言若未永斷乃至乃成清凈者。依他染法即是苦集。若未永斷集未遍知苦便成生死。若知若斷乃成滅道清凈之法。六明四法能令攝正多聞。有二四法后四以釋前四謂由菩提愿任持多聞。由事善友證多聞。即得聞慧也。由得思慧思擇力故名多聞果。由住空閑故名多聞凈。即是修慧也。七明菩薩意樂等七法。景云。自下二章是決擇意樂品。今且不依。以越次第故。于七法中分之為二。初三約信辨意樂。后四明慧智差別。前中意謂地前菩薩有三種信。一信解有彼真如理性可有修證。二信佛法有無窮功德所顯。三信有為無為功德皆可得義。攝論亦說此三。次第小異。彼云。一信實有。二信可得。三者信有無窮功德。次釋愍等四句經文可知。八明三種思惟過患。謂不究竟思惟者。思惟苦行等為涅槃因。不能究竟得至涅槃。非處思惟者。思惟于我有邊無邊等。不應思處而起思惟名為非處。顛倒思惟者。于苦無常不凈等中思惟常樂凈等名顛倒思惟。自下第九決擇施等六品有釋下。明施戒二障。猶是決擇力種姓品。從復次先已廣說施等已下乃是決擇施等六品。然今且依前判。分之為二。先別決擇施戒二品。后總決擇施等六品。前中先施后戒。施中初開七種。二依。次辨初施物凈有十相中。三應時施謂當彼所樂與彼。第七隨樂施謂隨求者所愛樂施。此二何別。解云。第三知有饑渴之者。當彼饑時施食。饑時施漿。不言饑渴者來求方施。第七即言隨樂施者謂隨求者所樂施與。是來求施。又第七施不限其時。隨其所樂后方施與亦名隨樂。六如法施謂無罪相應者。不離希求三時俱凈。第二戒凈可知。第三見凈十中。五不觀施全無有果而行慧施者。非邪見心中行施。六不觀施不相似果而行慧施者。道理舍好色香等物行施。還招好色香等。名觀相似果。若見舍好色等感惡色等。名觀不相似果。七不觀施有顛倒果者。若見由舍財物令他安樂自招窮苦。名觀顛倒。八不觀殺害為伴侶善而行慧施者。有為行施為求伴侶遂殺羊等。會諸行伴而共行施。不見此益。九者不觀見現神足者所有奇變吉祥之相而方行施。第四心凈。第五語凈。文相可解。第六智凈中征列十相。次第別解。施體相者。即是三業等起思及以五蘊也。言或由善根后謂于前生或現法受等者。善根是總。下別分別。或由前生善根感財行施。或現起善根感財行施名現法受。或發神通者。由現神力雨寶行施。或由法受所致財物而用慧施者。或前生行施今感財行施亦名為法受。或他積集所有財物而用慧施者。是標。下釋。用他積集財物所以如勸導他者。由勸他故教用施。或任彼務者。如主藏臣王遣行施。言貧乏中財大財者。即是三品。貧乏為下品也。二門生福者。景云。一欲令彼于三寶田興造善事。二舍財與令其行施。由此二門生無量福。泰云。佛法合為一門。及僧田等為第二門。有釋。自行教他名為二門。或領彼恩令行慧施者。他不旨施。菩薩語言。我領汝恩后時報汝。如此善事汝但用我語努行施。或由生故者。有釋。欲菩薩自生天故。能自在施。或可觀他勝生故行慧施。今解。由生剎利等勝生故令行慧施。言五種過患六種七種八種者。基師等云。須勘慧遠法師地持記。有師云。或了六種。謂此諸欲是怖增語等者。增語有二。一為喜樂而起增語。二為憂怖而起增語。因憂喜事增多言語名為增語。菩薩能知五欲惡法是怖增語。由知過患以五欲財急行慧施。此五六七八種須勘阿含。又更有解。此等并準思所成地文數可知也。謂五種過患者。即色聲香味觸過患也。六種患者。須勘余處。或可即是六種前欲過患。如第十八卷。七種者。所謂諸欲無常(一)。虛偽(二)。空無有實(三)。敗壞之法(四)。猶如幻事誑惑愚夫(五)。甚少愛味(六)。多諸過患(七)。八種者。謂諸欲如枯骨。亦如暖肉段。如草炬相似。猶如大火坑。譬如蟒毒蛇。亦如夢所見。如借莊嚴具。如樹端熟果。十四垢業善惡四友隱覆六方者。并出阿含善生經中。如前第四十四卷記釋。第七垢凈中。耽湎者。著財物也。觀果者。觀施所得果也。謂貧乏者于自仆從等者。謂若菩薩貧者唯施自仆從等。若中財者施仆從及前貧者。若大財者施于仆從貧苦及余來者。言遠離滅小垢者。泰師云。應是咸字也。施居處事者。施床座等。又解。施園林等。一于因中無倒意樂者。了行施因定能招樂。二于果中無著者。受施果中心不耽著。觀察田者有五。一于是處乞求可得者。觀彼乞者若行財施。他來從乞乞求可得我今施之。二于是處已有乞求復加貧匱者。觀知乞者曾被乞求。今加貧匱故慧施之。三者貧匱無怙。四者有無依怙為貧苦逼復行惡行。是名為田者。并可行施。五于是處雖無此等而有修行善行可得。亦復施與。七相非田中。一乞求者極大暴惡曾為怨害者。曾于施主已行怨害害心未除。歸依怨害而有所求者。雖先非怨而歸依我。怨有所求覓今來乞者亦不得施。此中方便乃至生及神力者。景師云。此中方便者謂串習施。不顧身命悲愍有情真實義故者。亦是方便。無上菩提勝解教導強力逼迫者。由菩提勝解逼迫自心令行慧施亦名方便。處任恩報生及神力者。或處職住既有力勢能行恩慧及以報恩皆名具方便德。或生剎利婆羅門等勝生之中。或因神力廣現財寶而行慧施。亦是具方便德而行慧施。今解。用具智悲無上菩提勝解。教導他人令行慧施。或強力逼人。或領他恩處任恩報。或生貴家。或由神力令他行施名具方便第七十五卷

上來辨施。下辨戒品。初總標。毗奈耶者。此云調伏。調伏三業也。次別解有四。初正辨戒相。次明護非護。第三明轉舍因緣。第四略解犯之相。初中分別三聚即為三段。初辨律儀戒。景云。菩薩律儀戒即是聲聞七眾所受。如出家菩薩即與聲聞大僧所判多分是同。在家菩薩即與五戒所判多同。故云是七眾所受。理實要期時節有異。即心非心戒體亦異。備云。又解。聲聞七眾若受菩薩戒時。轉前七眾戒令成菩薩戒。故言即七眾。次辨攝善戒。略解六心應善觀察。辨相如文。于前三心不應生起。設起應舍。忍受有罪。第四有罪無罪不定。可解。第五病纏身心不得自在修于善。此忍受無罪。第六障隨行心。或愚世俗無義談說眾中觀有義利。忍受無罪。余即有罪。如是前三一向有罪。第五一向無罪。第四第六已生忍受或有罪或無罪不定。下辨攝眾生戒。當觀六處。一自。二他。三財衰。四財盛。五法衰。六法盛。財盛如文可解。法衰者。謂越所受者不得三學。于先未聞乃至不得聽聞于先未思不得思惟于未修證不得修證者。失三慧也。是即失于三學。失于三慧名為法衰。與此相違即名法盛。令他財盛不應為者。菩薩為他經營財物給施眾生自失三慧及失三學。此不應為。如令財盛法盛亦爾者。菩薩為他說法令他法盛。自失三學令自法衰。此不應為。乃至又諸菩薩作自財盛令他財盛此即應為者。不廢三學營事財物自足與人。亦即應為。如令財盛法盛亦爾者。菩薩自令法盛令他法盛不失。作本此亦應為。又諸菩薩作自法盛令他財盛。已下可解。第二明護非護中。初業前所說令修學。次正辨護不護相。于中先辨闕一不護。若護初戒能護余二。后辨假實防護。以三因故名假。謂為令他知故非實防。隨順他故非實修。由他導故不得勝利。又此名實。第三明轉舍緣。若有不舍如是律儀至非彼舍者。此戒一受乃至菩提。又舍因緣略有四種乃至當知棄舍菩薩律儀者。景述三藏言。問云。前本地分中明舍菩薩戒但有二緣。一者退菩提心。二起增上品。今此何故明舍有其四緣。解云。開合為異。此中前二總是退菩提心。于中有其三品。若起上品退菩提心。所謂佛果難祈。眾生難度。長時苦行無力能行。從今已往不復能行求菩提道。起此心不待發言即便舍戒。即當此中第一緣也。所謂決定發起受相違心。若起中下品心。如前退屈。即復發言。我今舍所學處。爾時便舍。即當此中第二緣也。謂于有識大丈夫前發棄舍言。此中后二總是起增上煩惱犯而舍于戒。于中有二。犯根本四重。二犯隨順四重。前后方便。即當此中后二緣也。言他勝者。由犯四重為破戒所勝名他勝法。泰云。受戒之心名受心。發起相違本受戒心名不同分心。即便舍戒。一心雖未決。于有識別人前發言舍戒。此亦舍戒。三起輕征煩惱。或總犯四重。或別犯一二。亦得舍。四起增上總別犯四重煩惱雖未犯四重。而已舍戒。有釋。十重戒中后四名四種他勝法。前六名隨順他勝法。言若有還得清凈受心復應還受者。不同聲聞犯如析石不可還合。第四略解持犯之相中。先解后結。前中有二。初施物通塞。后攝眾通塞。前中言若有葉紙已書正法有嬰兒慧眾生來乞等者。愚癡眾生來乞經卷。或賣或著。施者有罪。欲誡彼人。施者無罪。就攝眾通塞中。初約親怨中人以辨。后約出家依止以辨。結文可知。上來別辨施戒二品決擇之義。自下總釋六品。于中初牒前廣說。許今略說。后正辨之。于中有二。初約五德通辨六度。后別約清凈施即六度。前中言無著者。除六弊故。無戀者。于三有因果中無系著故。無罪者。遠離六度九門隨惑故。無分別者。不觀三輪故。回向者。回趣菩提故。如是菩薩由此五德至乃至名艱難慧等者。前本地分中明六度內。二皆有一頌頌于九門。云自性一切門。一切門善士。一切種逐求。二世樂清凈。今此文言菩薩施等即自性門。一切施等即第三門。廣說一切嗢拖南頌皆隨決了者。辨攝余六門。廣隨應決了。就第二散釋六度清凈中。初釋施中言由增一次第者。如施門初自性施中唯一。第二一切施中有二。第三難行施即有三。乃至第九清凈施中有十。四辨戒品已訖。十凈者。即第九門中清凈戒有十。于中初一是意樂清凈。余九是加行清凈。本地四十二云。云何菩薩清凈戒。當知此戒略有十種。一者初善受戒。唯為沙門三菩提故非為命故。二者不太沉戒。于違犯時遠離微薄生悔愧故。及不應舉戒遠離非處生悔愧故。三者離懈怠心戒。于睡眠樂倚樂臥樂不耽著故。晝夜勤修諸善品故。四者離諸放逸所攝受戒。修習如前所說五支不放逸。五者正愿戒。遠離利養恭敬貪故。不愿生天而自要期修梵行故。六者軌則具足所攝受戒。七者正命具足所攝受戒。八者除于苦樂二邊戒故。九者永出離戒。遠離一切外道見故。十者于先所受無損失戒。于先所受無缺減故。當知初善受唯為沙門三菩提非為命者是意樂清凈。余九是加行清凈。加行有五與九清凈相攝者。即第二不沉掉第三離懈怠是初無間缺加行。第四遠離放逸所攝受或是第二遍修治加行。第五正愿戒是第三回向加行。第六軌則具足。第七正命。第八遠離二邊。第九永出離。總是第四助伴加行。第十于先所受無損無缺是第五守護加行。第三辨忍。忍有十凈中前九名思擇力清凈其第十名修習力凈者。如四十二云。菩薩清凈忍略有十種。一遇不饒益事終不返報。二不意憤。三恒現前欲作饒益。四先后無異非一益已舍而不益。五于有怨自往悔謝。六終不令他生疲厭然受謝。七成增上猛利慚愧。八于大師成上愛敬。九于有情增上哀愍。十一切不忍并助伴法皆得斷故。故言前九思擇力凈。第十名修習力凈。言思擇力凈復有四種。如文。一種二種者。初一攝一清凈。故言一種。謂初遠離罪生清凈攝初第一遇不饒益終不返報。第二彼不現行清凈攝二清凈故言二種。謂第二意不憤第三恒作饒益。后二各攝三種故言三三種。種謂第三無罪生清凈攝彼第四先后無異。第五于有怨自往悔謝。第六終不令他生疲然后受謝。第四遠離彼因清凈攝于第七成上慚愧第八于大師成上愛敬第九于有情增上哀愍。以前九清凈名思擇力清凈。思擇力清凈中廣即有九。略但有四。故得相攝。第十清凈名修習力故。與思擇力中四種清凈性別不相攝受。不忍因緣有三者。此則所治也。第四辨精進有十清凈。一安處。本地分中名相攝。二純熟。彼名串習。三策發。彼名無緩。四方便。彼名善攝。五不虛時住。彼名應時修習。六艱辛住。彼名通達眾相。七出離。彼名不退弱。八攝受助伴。彼名不舍軛。九速疾神通。彼名平等。十無盡性。彼名回向大菩提。第五辨靜慮有十清凈。十清凈。本地分名世間清凈。二無漏清凈。彼名出世清凈。三根本方便。彼名加行。四證得根本凈。與彼名同。五自在方便。彼名由根本勝進凈。六住自在凈。彼名入住出自在凈。七引發神通自在。彼名舍靜慮已復證入自在凈。八成就有情自在凈者。彼名神通變現自在凈。九降伏外道自在凈。彼名達離一切見趣凈。十無上離系凈。彼名離二障凈。第六慧有五清凈。依本地分四十二云。云何菩薩清凈慧略有十種。于真實義有二種。謂由盡所有性及如有性。取真實義故。此二與第一通達諸相同。于流轉義有二種慧。謂取正因果故。此二與第二通達緣起同。于執受義有二種慧。謂顛倒不顛倒如實了故故。與第三通達教道同。于方便義慧。謂一切所作所不應作如實了知故。與第四通達士用同。于究竟義有二種慧。謂雜染如實知雜染故。清凈如實知清凈故。與第五通達證得同。有釋。進定各十慧。五清凈是九門外更別立之。不及前解。自下第十決擇菩提分法品。于中分三。初辨三十七品能治。次辨所治十四種縛。后辨依定修觀解脫想縛。初中有二。一隨難別解。后辨次第。前中初明四念住。初以如量智別觀身受心法。次以如理智通觀身等真如。次明四正斷。云何菩薩為令未生惡不善法得不生故生欲乃至生思生舍者。修四正勤一一有八斷行。如前廣說。謂于真如境系心令住者。四四正勤行還觀真如。為令一切至乃至廣說者。為令二縛得不生故。生欲等八斷行。如令已下類后三正勤行也。下辨次第。景云。此中更不論余行相。于念住位者最初系心置所緣境者。在十信位。次于所緣令心安住勤修正斷者。在十解。次得定者四意足。在十行十回向。五根在暖頂。五力在忍及世第一。七覺在初地見道。八正在二地已去修道位中。有釋。四念住在解脫分善位。四正斷在暖法。四如意足在頂。五根在忍五力在第一法。七覺在初地見道。八正在二地已去修道位。今準唯識論等。七覺在初地入心。八正在初地住心已去諸地。次辨所治十四種縛。景云。言相縛粗重縛者。有二處說。一瑜伽上文說末那為相縛。由執取我相不解脫故。六識煩惱名粗重縛。六識粗心起煩惱縛障解脫。二顯揚說所執相分名為相縛。以于彼相不厭舍故。能執見分名粗重縛。以能執取縛過粗重。名粗重縛。又粗重縛即是煩惱隨眠余勢習氣。如阿羅漢斷惑種盡。仍有習氣不調柔性令身語意于緣有失。名粗重縛。如此等義論皆有文。言根縛者。因六根生煩惱縛故名根縛。亦可執著諸根不能厭舍名為根縛。如此由根被系縛時。即有煩惱粗重不調柔性遍在身心不得安穩名粗重縛。二境縛者。于違順境生彼貪嗔。此有二義。一為境縛心不能舍離。二為貪嗔系縛前境。皆名境縛。三有情展轉受相受縛者。仍是經說男為女色女為男色更相愛縛。四建立縛至故名建立者。眼等五根從業生時必取五塵。由五根起增上勢力引起五塵于中取執名建立縛。五于所知境無智縛者。不了所知即名為縛。六于能知智無智縛者。不悟能知之智亦名為縛。七后有愛縛者。為貪后有愛之所縛。八無有愛縛者。為執斷愛之所系縛。九執著不平等因及無因縛者。如執自在為因或執我等為因。違正因理名不平等。或執諸法自然而有無有因緣。由依邪教執著不平等因及執無因所縛不悟正因。十證得增上慢縛者。于未證謂證增上慢縛。十一執著遍計所執自性縛者。此縛義總以一切執皆執遍計所執自性故。十二執著數取趣自性縛。即取執心為縛。十三補特伽羅遍知增上慢縛者。實未遍知諸數取趣而謂遍知為增上慢縛。十四法遍知增上慢縛者。實未遍知諸法而謂遍知為增上慢縛。有師判云。于十四中。前四約相辨縛。后十約粗重辨縛。下辨依空修觀解脫想縛。于中有二。一辨解脫想縛。二辨解脫十一后后想縛。前中景云。唯觀自身身受心法取于內想名初想縛。唯觀他身身受心法取著外想。是第二縛。總觀自他身受心法起內外想。是第三縛。見有眾生可度愿令解脫。是第四縛。由愿令他得解脫故執身等修觀住者。是第五想縛。見有修觀住人。是第六想縛。備云。此中辨離道品障所得勝利也。且約想數隨境說六。下辨解脫十一后后想縛。即于此中循環觀故復有十一后后想縛者。從始得念住后轉轉修時所起想縛。故云后后。謂于身等至是名初轉者。于彼四諦染凈法中起第一義想。是名初縛。即于苦集雜染第一義中起造作想。第二。即于滅道清凈第一義中起無造作想。第三。于滅諦起于常想。第四。于苦集造作起流轉想。第五。于滅諦道中起無變異想。第六。于流轉起苦想。第七。于苦中由生滅住異自相起有變異想。第八。于前滅諦無變苦集有變第一義中起能攝染污清凈一切法想。第九。即于前染凈中起于無我無染凈想為第十。小乘即就染凈非諦法辨于無我。無我之法不離染凈。以大乘辨二種無我是其六法故非染凈。故菩薩地云。有為無為名有。無我我所名非有。若起此想便稱法想。云何名縛。解云。雖順經教起如此想。然心帶取執故名為縛也。即于染凈諸法起無自性相想。是第十一。唯知諸法無決定性。亦由情帶取執說名為縛。由諸菩薩乃至皆得解脫者。正明依空修習脫縛。自下第一一決擇功德品。若依景師釋。此下乃至八殊勝來猶是決擇是菩提分法品。其深密經文全是決擇功德品。雖有此判。今還依前判。玄師親承三藏有此傳也。于中分二。初隨義難彼。后引深密經以辨七義。前中有四。初破初學大乘惡取空者。次成立大乘教起因緣。第三明自共相觀能證佛法。第四明由八殊勝諸地轉。初中先舉邪執。二正征破。景云。言于大乘中乃至一切皆無者。彼初學者作如是言。依他圓成依世俗門一切皆有。依勝義諦一切皆無。以依他無生圓成無性故。次下論主重征定之。應告彼言乃至而起說故者。外人答言。依他圓成皆無自性。是勝義諦。于無性法假名建立為起言說更相教示。名為世俗。下論主征。名言世俗為從因有自性所得為唯名言世俗說有者。且據依他色心等法世俗說有。為從因生自性可得。為無因生唯名言中世俗說有。此兩問定。自下正破。若名言世俗從因有者至不應理者。要是有法方從因生。若立世俗從因而生即是有法。而言非有。不應道理。若言佛說因緣所生我說即是空。雖從因生何廢空者。即應返問。為從因生空。為從因生有。生空。龜毛兔角應從因生。以俱無故。若生有者。即是有法。云何名空。應知經意因緣生法者。即是依他。依他法上無決定無自然生性。故云我說即是空。若唯名言世俗有。名言世俗無事而有不應道理者。若言世俗不從因生。即無因果。無因果法無。就何施設名言世俗。故云名言世俗無事而有。不應道理。又應告言。長老何緣諸可得者此無自性者。此重征問現可得法何緣無性。彼若得言顛倒事故者。外人答曰。雖現可得以顛倒故皆無自性。復應告言此顛倒事為有為無者。重二問定。若言有者說一切法由勝義故皆無自性不應道理者。汝若許有彼顛倒事。即有苦集因果法性。而言諸法由勝義故皆無自性。不應道理。若言無者顛倒事故諸可得者此無自性不應道理者。若顛倒事畢竟無者。應不可得猶如兔角。今現可得而言無者。不應道理。泰云。此是清辨等計。被慈氏所破。牒釋文義。如前第七十三卷記述。備師復云。清辨論師作如是計。依他起性以世俗故有。以勝義故無。遂違中道。解。放勒弁依他圓成有無即義。又解。中百論等宗名惡取空。前解為勝。以護法菩薩釋百論等所辨中道之義。護法宗承論伽。彼瑜若違瑜伽。何用造釋。次成立大乘教起因緣。景云。由彼西國諸部小乘皆不信有大乘理教。見學大乘者名為空華。汝立真如本來是有不生不滅。與彼外道立我本有不生不滅有何異耶。又汝所依大乘教門佛于何處而說。為何人請誰請佛說有何略何廣說。故汝所立大乘教門不可依信。我寧依彼涂灰外道。由如此事故立大乘教起。由五相故思擇大乘經起因緣說謂為于說者生恭敬故起第一說者。諸經中說世尊住在某方某林說處之言。為攝眾生故起第二說者。即諸經中引同聞眾與大苾芻眾千二百五十人俱菩薩三萬二千人等言。為于正法生尊重故起第三說者。即經中說解脫月等請說經人。不請而說聞法之徒不生難遭之想。為生尊重待請而說。為敘事故起第四說者。即諸經中佛為時眾略標章也。為欲宣說真實義故及多所說作故起第五說者。即諸經中廣說之言。達云。一者如是我聞等是。二者列眾。三者如梵王請故等說發起序也。四者謂于正宗分中略說所說事。五請為欲宣說真實故者廣分別義也。及多所作故者時眾得益依教奉行也。第三明十二處自共二觀有十無顛倒道能證所有不共佛法。六是自相觀。四是共相觀。一者了知隨眠等名遍計構畫唯有名言即顯眼等自性不可言說。二者了知于處遍計所執攝受虛妄即顯外處之自相。三者了知依他從因轉生。四者了知依他自然而滅名壞轉相。五了知清凈轉相乃至當知此依二業。一生起清凈是道。二寂滅清凈是滅。六者了知有為可為名言安足處此上自相下是共相。七者了知無常空及無我。八者了知所證無分別起所行之理。九者了知所證但是出世智所行法。十者了知圣道為涅槃因。第四明由八殊勝于諸住地后后轉勝。此是通諸地之德也。自下第二引深密經以辨七義即為七段。初如理請問菩薩等問勝義。第二廣慧菩薩問心意識義。第三德本菩薩問三性之義。第四勝義生菩薩請問三無性義。第五慈氏菩薩請問奢摩他毗缽舍那義。第六觀自在菩薩問諸地義。第七曼殊室利菩薩請問三身義。就初問勝義諦相中。先開五門。第二依門解釋有其四段。初解二離言二門。于中初總牒指經。后別引其文。前中言解深密經者。此經有四翻。一流支翻名深密解脫經。二求那跋陀羅翻名相續解脫經。三真諦翻名解節經。四玄奘翻名解深密經。梵本一音具含三義。一兩物相續義。二骨節相連義。三深密義。歷代三藏各取一義故譯名不同。就別引經文中。先長行廣辨。后以頌敘。就長行中有三問答。初問答中言最勝子者佛是最勝。明彼菩薩是最勝之子名最勝子。舊云佛子。答意佛為眾生假說有為無為。而無隨名。有為無為真實法體。故言無二。答言一切法有二。一者有為二者無為者。開二門也。是中有為非有為非無為無為亦非無為非有為。此初答也。第二問答言有為者乃是本師假施設句者。諸法本離名言。佛為眾生假說有為。名假施設。又解。劫初梵王等立諸法名。名為本師。問若如后說者。何故深密解說云如來名字。解云。外道稱自師名如來。故無有過。若解說經云大師。言若是本師假施設句即是遍計所集言辭所說等者。但以眾生隨名起執。于佛假施設句執有定法。故言是遍計所集乃至不成實故。非是有為。言無為者亦墮言辭者。佛為眾生假立無為。亦墮言辭假施設句。墮名起執非無為也。設離有為無為小有所說其相亦爾者。設如犢子部立第五法藏名不可說。不可說是有為無為。亦是假立言說施設。上來未就遍計所執以答前問。然非無事而有所說等者。由有幻等依他因緣之法緣之起說也。言無為者亦是本師假施設句乃至其相亦爾者。亦破犢子部說不可言法藏亦但有名言。然非無事而有所說等者。由證離言法性為他假說。謂之無為。第三問答如何此事彼諸圣者證離名法為他假說。或謂有為或謂無為。答中先喻后合。喻中先舉愚者執幻事為實。以未悟故。初后更思。次明智者了幻事非實。后不復思。合中亦二。初合凡愚。后合圣智。頌中彼或不定或邪定者。即是不定聚及邪定聚人妄起執著。第二解超尋思所行相中。初總牒指經。后別引其文。法涌菩薩請問。次如來答。菩薩問中言殑伽河沙者。即舊云恒河沙。種種意解者。深淺粗細非一也。別異意解者。兩人共諍不得水乳也。變異意解者。取舍向背前后變異。如來答中先長行后頌。長行中法喻合也。法中先標后釋。釋中有五復次。喻中有五番如次喻前五法。或通喻也。合但總合。言不能尋思等者。一解。以現量不能思。比量不能度。圣言量不能令信故也。又解。種種意解故言不能尋思。別異意解故言不能比度。變異意解故言不能信解也。頌中初有三句別頌五法。后一句結其義名。第三解超過諸法一異性相中。初牒指經說。次正引其文。先善清凈慧菩薩問。第二佛答。前中言有眾菩薩等是勝解行也。同一會坐等者。地前菩薩未正證如。但作意言分別觀行。故名勝行地菩薩。下佛答中先長行中法喻合也。法中先述成總說。后別釋其義。于中有三復次。初言非于初行如是行時名能通達等者。非觀諸行與彼勝義定一定異觀行之時名能通達。何以故。若勝義諦與諸行一。一切異生現見諸行應證勝義。皆已見諦皆應已得無上方便安穩涅槃乃至菩提。若勝義諦與行異者。已見真如見諦之人于諸行相應不除遣。以彼諸行與其勝義一向異故。所以者何。若即行辨勝義諦者。由證勝義即遣諸行。今既體異。雖見勝義不遣諸行。諸行不遣故不脫相縛。乃至不得菩提。此返難。由于今時已下順釋。第二復次若勝義與行十應同雜染。若與行異應非諸行共相。第三復次若行與勝義一者應同勝義。無有差別。若爾已見諸行即為最竟。不后更求勝義。勝義與行而不異故。若一向異者。不應就行明無我性是勝義也。又應俱時別相成立謂雜染相及清凈相者。勝義與行超然有異。是即見勝義時應不除染。見染行時應不障凈。順說可說。次辨喻中。舉十四喻教示。如文。下合喻中。先合后結歸本宗。言微細極微細等者。此有兩解。一云。凡夫不能見故云微細。二乘不能窮底故云甚深極甚深。解了地無不能通達故云難通達極通達。二云。世間聞思修慧如次配釋也。頌中言行界者。有為諸行性類差別故名行界也。余文可解。第四解其第五遍一切一味相。于中初牒指經說。次正引其文。先長行后頌。長行中文分有三。初佛問善現知幾有情有慢。二善現舉其所見仰咨。二明總中小大無量。三明中小大無量。三明齊何名得。四明通達及得。初中景備同云。經說別法止觀復說緣總法止觀者。于十二部經別緣一一部經隨順真如等修于止觀名緣別法。若總十二部經思惟此法隨順真如等名緣總法。今解。于一一部內但緣小分名緣別法。若緣全部乃至具緣十二部名緣總法。言隨順趣向修入者。如次配聞思修慧也。若約位說。隨順是回向已下。趣向是暖頂忍。修入是世第一法。修入初故也。次明小大無量。謂緣一部教法入真如總觀名緣小總法。若緣一分齊中十二部經名緣大總法。以十二部有眾多義。即如法華經自說一種十二部法。涅槃經中后說一種十二部界。華嚴經復說一種十二部事。故云若緣無量如來法教等隨順真如觀名緣無量總法止觀。第三明齊何名得緣總法止觀。問意齊何名得緣彼真如總法止觀。下答由五緣故當知名得者。即舉十地中五修所得五果以為五緣。由具此緣名得緣總真如法也。無著菩薩取此處文。攝論中說。何等五修。云何五果。一集總修。二無相修。三無功用修。四修熾盛修。五無喜足修。如此五修論體不異。于一念中隨義說五。謂集一切總為一聚簡要修習唯觀真如。即集總修為簡骨瑣事境總觀世尊。三佛現本宗。初云善現者。舊云善吉。即須菩提也。次善現仰咨世尊中。景師云。言由得蘊故者。得蘊觀行也。此句是總。得蘊相觀能得蘊因。即集觀。次二句觀蘊起盡。即是生滅。即觀行苦。得蘊滅者。觀數滅也。得蘊滅作證者。觀蘊能治道也。由得諦故者。得諦觀行也。此句是總。次有二句觀苦。得諦永斷是集。作諦是滅。得諦修習是道。由得界故者。得界觀行也。此句是總。得界相者。觀能得界因。即集觀。次二句即觀界是苦。種種性者。界有十八等。非一性者。于一一界中有眾多差別。下二句即滅道觀也。由得念住者。總得念住。得念住相者。觀念住因。能治所治者。念住為能治。四倒名所治也。景師云。由得蘊故者。存蘊簡界處等。得蘊相故者。積聚義分段義等是蘊義。得蘊起者。苦諦從因起故。得蘊盡者。集諦果法生時因即盡也。下二句即滅道可知。由得諦者。簡余善巧。得諦相者。謂四諦十六行相等也。下四句如次是四諦也。由得界者。存界簡蘊等。得界相者。種族義性別義是界義等。得念住修者。初乘時。未生合生者。已習行。生已堅住等者。超作意也。余文可解。下佛現本宗中法喻合也。法中先標后釋。釋中有三復次。初復次中明勝義諦。即是蘊界處。緣生諦食三十七品家一味真如相。無別異相。第二復次中。通達一蘊真如勝義無我性已。更不尋求別余蘊。乃至八圣道支勝義無我性也。第三復次明蘊界處。乃至道支展轉異相一切法真勝義亦異相者。即勝義亦有因緣從因所生等可知。下喻及合。如虛空遍諸色類。喻彼真如遍諸法類。頌文可解

瑜伽論記卷第二十(之上終)瑜伽論記卷第二十(之下)(論本第七十六至七十七)

　　　　釋遁倫集撰
論本第七十六

于七段中自下第二廣慧菩薩請問心意識。于中先問后答。初問意云。佛說于心意識秘密善巧菩薩。能于心意識中善巧菩薩一問也。如來齊何設彼為于心意識秘密善巧菩薩。此第二問也。此二問中前約地前菩薩。后約地上菩薩。心意識義自有通別。別名心意識者。賴耶是心。以能集起三界生死色心法故。末耶名意。以與六識為同時根生六識故。六識名識。以對六境分別強故。二通名心意識。謂八識中一一皆有集起名心。能生名意。了別名識故。答中初長行。第二重頌。長行復二。初釋后結。前中先贊其問敕聽許說。二正解釋。釋中有四。初就賴耶解心意識。二解眾名。三明阿陀那識為依建立六識。四辨菩薩于心意識有巧不巧。初中言于六趣生死乃至最初一切種子識成熟等者。種子識成熟牽生有起。[怡-臺+賢]羯羅藍展轉和合胎分增長。依二執受下明彼賴耶有二執持。約界辨持可解。賴耶雖緣外器而不攝彼為內執受故今不說。次辨眾名。景云。此識亦名阿陀那。此云執持。執持色根及諸種。亦名賴耶。此云愛藏。執受于身。復于身隱藏同安危。故亦名為心。何以故。由此識色聲香味觸等積集滋長者此有二義。一能集色等能集滋長。泰云。集是心義。欲心能積集滋長色等六塵。六根六識是通相。法塵攝。但舉六塵。備云。從于六趣至安危義故總有三名以釋識義。亦為心已下方始釋心義。略不解意。三明建立六識。初法次喻后合。法中泰云。此長行中雖通舉三名而宗辨阿陀那。故但標陀那為依止轉識而轉。后頌中但頌陀那名意在于此。備色。心義已竟。欲辨意義。故以所依義總顯起識義。此中有識乃至有分別意識轉者。泰云。有眼識同分眼根。故云眼及色等。有能受陀那識。次云有識。喻中略引二喻。有何差別。有古德說。鏡面譬譬心真如門。水浪喻喻心生滅門。今奘法師云。西方諸師釋二喻所說同。但欲令明了本義故須二喻。合喻如文。四辨菩薩于心意識有巧不巧。由法住智者。若依小論明法住智。知三界上中下果在因中住智。今依大乘或依經教了知心意識義故云由法住智。或依世俗因果道理知心意識名法住智。雖有二解并依如量智知心意識。位在地前。然諸如來不聞于此施設為善巧也。下明地上菩薩立為善巧。若諸菩薩于內各別如實不見阿陀那者不見用也。不見阿陀那識者不見體也。余句例然。即證真如時不見諸法是名勝義巧菩薩。如來建立結之如文。頌中俱生我見不依教起。說與不說皆能現行。今欲簡俱生故。便言分別。余句如常。無著論主引此頌釋攝大乘論。世親引長行釋此頌義。具廣如彼。自下大段第三明德本菩薩請問三性之義。故言于諸法相善巧。先為二問準前。答中先長行后重頌。長行有二。初釋后結。前中先贊問許說。二正解釋。釋中有六復次。初云諸法相者有三。一遍計二依他三圓成。言遍計所執乃至為令隨起言說者明其說意。眾生愚癡隨名執實即是遍計所。依他謂染生法。圓成即是諸法真如。諸菩薩眾精進為因乃能通達。于諸地中漸漸證見。至佛方滿。一番釋竟。第二復次約眩翳喻以明之。中景云。如眩翳過患所執亦爾者。問。眩翳是因緣法。云何譬遍計所執耶。解云。不取眩翳。意明由眩翳故妄見毛輪譬遍計所執也。故云眩翳過患。言如眩翳人見毛輪等依他亦爾者。毛輪等正是遍計所執。不欲取此以譬依他。欲明因此執毛輪故熏識成種生后時依他。如凈眼人見法本性。譬根本智證圓成實。泰云。眩翳過患者執為定實發毛等名通患。喻遍計所執定有性法。若翳眼識變為發毛等。從因緣生無有定性。喻依他性。以此將證見第二月者亦從亂眼識現相似月。是因緣法。能生眼識。然思塵論據執有定性第二月無體。不能生識。故非緣緣。又解彼論就小乘宗破彼邪計。小乘宗許第二月無體。故眼識不得緣。備云。翳眩過患喻人法二執。遍計之塵發毛輪等。等取第二月等。即是依他性。是故對法論云。遍計所執色者謂影像色。問。若許依他色何故亦為遍計耶。答。必由遍計起故。隨所緣名為遍計。據實依他。如似依鏡見面。面自有四。一本識相分。二眼識變作。三同緣意識所起之面。四獨頭意識所變面緣。此四面中初是本質。第二第三似本質故名依他起。后之一種于鏡中現離本質處。但由遍計所起故云遍計。就實言之其中有二。一依他相分。二遍計所執。有師釋云。眼識一見有二相分。謂本質月及第二月。此釋不然。不應名現量故。又智論云。五識不可誑故。今解。依本月起眼識。但是意識心中作二月解。第三復次中先舉頗胝迦喻次況法。前中言頗胝迦者。三藏云。此處無名可翻。似水精白珠。無定色。與四色合。即似四色影像惑亂有情。邪心執實。言帝青大青末尼寶像者。梵云因陀羅。此云帝釋也。此即帝釋青摩尼珠。西方有青珠。色似帝釋青珠。故遂以名也。此是青中殘青色。梵云摩訶尼羅此云青。即是紺青色。末尼者梵語。珠之通名。末羅羯多者。景云。此間無名可翻。泰云。是此方殺色寶。其色綠也。景云。此名車渠。況法中言如彼清凈頗胝迦上所有綠染色相應至習比亦爾者。意明能執執所執者是舊習氣。言如彼清凈頗胝迦上所有帝青大青等邪執依起相上所執相執亦爾者。此合能執。舉此執取所執。故此二句并合遍計所執。言如彼清凈頗胝迦寶依他起相常知亦爾者。頗胝迦寶本身合依他性。言如彼清凈乃至圓成定相亦爾者可知。問。頗胝迦寶譬依他性此義可知。頗胝寶與四色合即有四色影像而起譬依他。依他及圓成實上執實即有遍計所執。遍計所執之境無性顯圓成實。此亦可知。論中何以不合四色影像因緣之法。解云。道理頗胝迦寶譬賴耶相分本質依他。四色影像因頗胝迦現。譬六識相分即是賴耶相分影像。亦是依。若細分別。法喻不齊。故略不說。第四復次言由執名相定相屬著為緣所執相可知。由執遍計熏種能生后起依他。故言所執為緣依他可了。遍計所執相無為緣。圓成可知。準顯揚論自有五相。一所取相。二能取相。三名相相屬著相。四執著相。五不執著相。初二通三性。第三即遍計執。第四是依他相。第五即圓成實。今論主解。由第三相所執相可了知等。第五復次明知三性勝利。了知圓成即知一切清凈者。以凈分依他屬圓成故也。第六復次明斷證勝利。若能于依他上了知無相故。能斷染及證于凈。如是德本已下牒后三復次。結答前二問。略不牒前三復次也。兩頌中末后二句難解。三藏解云。懈怠者不修定之本。住法者是定。動法中是散亂也。無有失壞不憐愍者由懈怠故。無上住法名無。有上動法名有。由彼無定有散亂故。于彼身中失于正法。名為失壞。故可憐愍。泰云。住法是定。動法是亂。失壞有二。一無住法故失壞。二有動法故失壞。失壞之時皆由懈怠故爾也。為此故可憐愍。景云。真實性不生不滅。故名住法。遍計依他有生滅。故名動法。懈怠住法動法中者失無壞有。故云無有失壞也。無即真實性空理。有乃依他遍計所執妄有法也。此人失壞三性理。故可憐愍。又解。此是長牽之言。謂懈怠住法動法中無有失壞者可憐愍。大段第四勝義生菩薩請問三無性義。文中有四。初問答辨三無性之義。第二領解贊嘆。第三辨教優劣持經功德。第四請立經名時眾得益。前中有二。先菩薩發問。第二佛答。前中問意。世尊處處經說蘊界處等種種諸法生滅染凈知斷證修。后時復說一切諸法皆無自性無生無滅本來寂靜自性涅槃。前后二說豈不相違。自下將答。先贊為問是善敕聽許說。然后正答。答中先長行后重頌。長行次有五段。一解諸法皆無自性無生滅等。二解建立三種無性因緣。三解觀機說三無性。四就秘密說一乘意。五明四種有情于佛密說有了不了。初中有二。初辨無自性。后辨無生滅等。前中言我依三種無自性性密意說言一切諸法皆無自性者總申說意。謂相無自性下列三無性名。問答解釋。于中先法說后喻況。法說中。遍計所執。相無性性。依他具二可解。謂生無自性。勝義無自性。泰云。以依他性無真如勝義性故。故名勝義無自性。備作兩解。一云于依他上無圓成實義。故云勝義無性。即是互無義。一云若將勝義道理釋依他。但是緣假有故有。非有實自性。故云勝義無性。非謂依他中無勝圓成實義故名勝義無自性。雖作后解。不及前解。圓成但由勝義無自性性何以故一切諸法無我性名為勝義等者。景云。不以無我即為圓成實體。圓成實體乃是真如。然由無我門入故。從入門說云無我名為勝義。真如是諸法勝義諦體由無相性門之所顯故。故說勝義名為無性。備云。欲辨真如之體法無我性亦名勝義。由前所辨三種種種無性之所顯故。名無自性性。喻況可知。善男子已下。結答前問也。次辨無生滅等。初約遍計所執解。二就圓成實解。前中。景泰等云。以其遍計都無有體故無有生。若無性即無滅。由無生滅即本來寂靜。寂靜之義即與涅槃相似名為涅槃。非滅諦涅槃。備云。昔德等解。欲辨遍計對治真實涅槃。故云本性涅槃。今解。即是遍計所執涅槃非真實涅槃。下就圓成辨無生滅等。前據遍計體性無故名無生滅。今據圓成體常故名無生滅。依他因緣幻有生滅。是故不得就辨無生滅等。此約三性類作此分別。前約三性辨無性者。道理唯是遍計無相即收無性義盡。如次下文說。然后更約彼所迷執處為言。故言后立依他生無自性。勝義無自性。圓成實是勝義無自性性。二明立三無性因緣。言非由有情界中乃至我立三無性等者。景云。道理三無性并是遍計所執相無自性。但為辨遍計所執計度處故。約依他及圓成實辨生無性勝義無性。若約所計處辨生無性勝義無性。亦攝無自性盡。若應言一遍計所執相無自性。亦攝無性盡。若約依他圓成實性辨生無自性勝義無自性。亦攝無自性盡。一二合數。即有三無性。故此文云非因別觀三性我立三無性。然由有情于依他性及圓成實隨言執著我立三無性。泰云。若于依他起上觀無遍計所增益性。即是遍計無相性。亦是依他無生性。亦于圓成實性上觀亦無遍計所執性亦爾。是遍計所執無相性。亦是圓成實無性性。依此文觀依他性圓成實性上無遍計所執性。故三無性遍計所執無自體。故說無性。依他圓成無他遍計所執體。故說無性。言或由言說隨覺者。即是了別名言眾生。起遍計執。或由言說隨眠故者。即是嬰兒及牛羊等不了名言眾生。雖不了名言起于分別。然由言說種子隨眠力故。總相計度。三解觀機說于三無性。于中先約四十心辨三無性。次約四善根位以辨。后約地上以辨。初云諸有情乃至由此因緣多修勝解亦多積集二種資糧者。景云。初為未種善根乃至未集資糧者說法從緣生非自然起名生無性。彼聞說已隨分解了諸法無常乃至積集資糧。泰云。十信已前名種善根。凈障等四是四十心。備云。第一位即十信已前聞有教種解脫分善根故第二位即十信能凈障故。第三位即十解能成熟故。第四位即十行修勝解故。第五位即十回向亦多積集資糧故。次約四善根位辨三無性。云彼雖如是乃至于依他起中能不執著所執性者。雖于此位已積善根乃至積集二種資糧隨分解了從緣生。然于生無自性中未能如實了知相無自性及二種勝義無自性性。于一切行未能正厭者是加行道。未正離欲者是無間道。未正解脫者是解脫道。未遍解脫此三雜染者是勝進道。如來為彼更說法要。彼聞法已能正信解。言簡擇思惟者是四尋思。位在暖頂也。如實通達者是四如實智位。在忍第一法。下約地上以辨三無性。云由言說不熏習智故者。由不執著名言故無名言熏習智也。由言說不隨覺智故者。不隨名起分別覺智也。由言說離隨眠智者。由斷言說隨眠故。智不執著能滅依他相等。四就秘密說一乘意。先說一乘意。后辨根性差別非無。前中景備等云。此明三乘人同依無性之道證得涅槃。二乘之人悟于人執遍計所執無性。知有為法從因緣起無自然生。生無性性亦知依他無彼勝義自性性也。亦可二乘即由人空所顯。真如無性門顯。名達勝義無自性性。菩薩即由遣于二執知相無性。乃至由二空所顯真如由無性門顯勝義無自性性。故云一切聲聞獨覺菩薩皆共此一妙清凈道更無第二我。依此故密意說言唯有一乘。下辨根姓差別。泰云。非于一切有情界中無有種種下中上根三乘差別。備云。非于有情無五種差別。言若一向趣寂乃至終不能令當坐道場證得無上菩提者。又同昔解節經。古人文旨不許定性。吉藏師亦釋此文。若聲聞人將入無余時。蒙佛說法回向發大心。無有是處。故云終不能得。與今三藏所說不同。于此義中。由來多諍。引證辨義如常解釋。言若回向菩提聲聞種姓補特伽羅我亦異門說為菩薩等者如舍利弗等。五明四種有情于佛密教可了義經有迷有悟。于中有三。一總標二別釋三釋已結。前中言如是于我乃至善教法中者。泰云。牒四諦教及以般若深密等。備云。牒般若等無相之教。善男子乃至自性涅槃者。景云。道理一切法中依他圓成是有。唯遍計所執是無佛為初向大乘諸菩薩眾破其有執。密意總說一切諸法皆無自性無生滅等。名不了義經。泰云。問此密教說三無性不若言說者。般若教意亦說真實無性性耶。解云。教顯了但云無一切而不分別。若取教下意。通顯三無性性之道理。是故深密等顯其密意正顯三無自性。備云。般若教意但顯遍計無相。何以得知。如上論云。一切諸法皆無自性無生無滅本來寂靜自性涅槃等教相無自性密意說。故知但顯相無性性。于此經中已下別釋有四種人。景云。前二不迷。第一人者謂諸有情已種上品善根。聞如是法如實解了乃至現等正覺。第二人者諸有情已種上品善根乃至未能積集上品資糧其性質直。雖無力思擇而不安住自見取中。乃至唯是微細詳審明智所知。我何能解。自輕而住。第三人者謂諸有情乃至未能積集上品資糧非質直性。雖有力能思擇廢立而住見取中。彼若聽聞如是法已。于我甚深密意言說無力解了。雖生信解隨言執著。謂一切法決定無性不生不滅。由此獲得無見無相見。撥一切相是無相。撥遍計所執依他圓成實相。依彼二性施設遍計所執。既撥無二性故亦撥無遍計所執等者。此如三論學者著于空見名惡取空。雖于我法起于法想者。亦信無性之教法也。而非義中起于義想者。俱遣遍計所執不空余之二性。而于余之二性不空義中起于空想。乃至雖于教生信故福德增長。然于非義起執著故退失智慧。次明其人有二弟子。初其一同師見。第二弟子過其師見。于其教法亦撥不信。謂聞諸法皆無自性無生滅等便生恐怖。言非佛語是魔所說。作此解已。于諸姓典誹謗毀罵等。第四又若諸眾生未種善根乃至性非質直住自見取。彼聞是法不生信解起非法想起非義想。乃至撥為虛偽。備云。一辨信解人。二辨有信無解人。三辨思擇力人。四辨邪執人。有釋初辨四善根人。二辨四十心人。三辨撥無人。四辨誹撥人。此后二人并是十信已前。景云。此中有六種根性人。一五利三慧疾證究竟生凈信者。二四利闕慧其性質直不安見者。三四利闕慧性非質直安見者。四從他聞法得法失義同見退失善根者。五從他聞法不隨其見便生恐怖誹謗者。六無利闕慧輪轉生死起誹謗者。雖聞此釋今還依景。下結如文。重頌前義有其五頌。景云。初頌頌初復次諸法無性無生滅等。第二頌頌三復次謂第二立無性因緣。第三觀機說三無性。第五于佛密教有迷有悟。下有三頌。頌彼第四密說一乘。誰有智言無密意者。謂是智人皆信佛說諸法無生滅等等是其密意。雖說諸法無性。意明遍計所執諸法無性。不辨依他圓成無性。微妙難思無漏界于中解脫等等無差者。無相之理非凡能了。名為難思無漏界也。三乘圣人同悟此理。故云于中解脫等無差別。一切義成離惑苦者。由證圓成實故名一切義成。斷彼依他名離惑苦。二種異說謂常樂者。此圓成實即是有余無余二種涅槃之體。由離惑故常。由離苦故樂。常樂二名名二異說。今解初頌頌第一段。次有二句頌第二段。次有二句頌第三段。次有兩頌半頌第四段。后有二句頌第五段。上來問答辨三無性義竟。自下第二領解贊嘆。先菩薩領解。后如來贊嘆。前中先贊世尊然后領解。領解中先法說后喻況。法中但總領解世尊所說三無性義。于中歷法辨解。初舉色蘊解三無性。類四蘊及諸余法。次舉苦諦三無性。類余三諦。乃至八正道中。越就第八正定。辨解三種無性。喻況中有四。初舉毗濕縛藥。一切散藥仙藥方中皆應安處者。此藥平隱。調和諸藥一切丸散皆安一味。如是世尊乃至皆應安處者。前為初學大乘菩薩總說諸法皆無自性未辨依他圓成是有。名不了義。今領解唯遍計所執是無余二性有。是真了義。將此有無了義道理解釋前說不了義經。即知佛說無自性義。即非一切諸法皆無。故云遍于一切不了義經皆應安處。毗濕縛者此間無當此名故存梵語。又解梵言毗濕縛。唐云有功能。二舉書喻。如欲畫時。先必粉地遍諸彩色。由此粉地復能顯發彩書事業相貌分明。以諸法中空不空理了義言教。顯不了義經說于諸法皆無性者唯據遍計所執。三舉熟蘇喻。可解。四譬虛空者具說三性空不空義。帶有說空名了義。遍于一切不了義經唯明空處分別解釋。不障一切中道作業。如空遍滿一切色處。不障一切所作別業。下佛贊嘆。第三辨教優劣持經功德中。先定三時教體優劣。后明持經福利。前中景云。初于一時在婆羅[序-予+尼]斯仙人墮處等者。舊名仙人住處者非。以昔在王將諸婇女在園游。有五百仙空中欲度。見已墮落。故名仙人墮處。為趣二乘偏說四諦安立諦有。是諸教執諍安立處。此即隱密為說依他圓成二性是有。恐增空見。而不為說遍計所執性空。名不了義。第二時中。為初發趣大乘諸菩薩眾破其有執。說大般若諸法空。即是隱密為說遍計所執自性本無。恐增有見。未為說依他圓成二性是有。名未了義。于今第三時中。為久學菩薩說解深密經。具辨遍計所執無。余二性有。有無義是說二性有。即是義當為發趣二乘者說。說遍計所執空。即是義當為初發趣大乘者說。具說三性空有義。是即當彼為久學菩薩轉正法輪了義說也。故言普為發趣一切乘者說真了義。泰云。初轉聲聞四諦法輪。第二時為發趣唯一性空大乘者說諸法無自性性。然不約三性三無性分別。故名隱密相轉。但言一切皆空。不說依他圓成為有。如大品等是其教也。于今第三時為發趣一切大乘者。以普明了說三性三無性轉正法輪。更無有上。如華嚴等是其教也。以說橫計法無因緣及圓成法為有故。第二教中不明三乘成佛。故但說大乘。第三教中辨不定性三乘成佛。故名一切大乘。下明持經福利。鄔波尼殺曇分者是數之最極處。第四請立經名。時眾得益中。先請立名。請后辨時益。三藏云。辨得利有三乘利。遂引釋論兩家解。一解一音演說隨類各解如維摩經說。一解所見雖異所聞義同。此明同聞一教說人異。故大小三乘各得其果。如佛地持云。所見雖異所聞義同。此亦如是。雖聞一教而聲聞解人空理。菩薩解二空。故經云三百千聲聞遠塵離垢等。意在于此。其遠塵等。如論當說第七十七卷

上來引經辨七義中前四段訖。自下第五慈氏菩薩請問止觀義。于中先標宗指經。次正引其文。前中法謂教法。依彼教法施設假立十二部經。分別解說止觀相應之義。或復解釋止觀得菩提果。即是因果相應之義。故言分別解說瑜伽所攝奢摩他毗缽舍那道。就正引經文中。先問答正辨止觀之義。后請立經名時得益。前中有二。一長行二重頌。長行之中先問答廣辨。后述贊勸學。前中又分為二十六門。初辨止觀依住門。問。以何為依。住何等住。而修止觀。下答以教為依。不舍大菩提愿為住。第二所緣門。景云。一有分別影像所緣境界者。是地前觀智依教修時。即緣自變似法似義影像相分以觀心推求。名有分別。有分別所變影像法義。名有分別影像所緣。二是無分別所緣影像者。亦是地前止心所變似法義境。止心名無分別心。無分別心所現影像故。名無分別影像。三事邊際所緣境事者。即是十地中止觀所緣真如。真如遍滿一切事法。故名事邊際境。亦可法物事有諸法。通名真如體。遍名事邊際。四所作成辨所緣境者。謂在佛地。佛地所作一切成辨。是故佛地止觀所緣名成辨境。泰云。第四以轉依有為無為功德為境故云成辨。景云。一說于一切地具四所緣。止名無分別。觀名有分別。止觀雙運名事邊際。地行滿足名所作成辨。言二是俱所緣境事謂事邊際所作成辨者。備云。觀此文勢后二所緣俱以無分別有分別影像為緣。亦可后二所緣俱不以前二種影像為所緣境。西國一徒作如此解。無分別智緣真如相故。亦名無分別影像。引對法證。雖有此解。今以分別智證真如時無相為為善。第三求善止觀門。景云。道理依此四境求止亦求于觀。文家換句。故云求止能善于觀。言為諸菩薩安立十二部經彼聞善受等。是聞慧。即于如所思惟法獨處空閑等是思慧。此聞思慧緣彼教法時修方便時。即緣自心所變相分。言復即于此能思惟心內心相續。見分以之為境。如是正行多安住故起身輕安及心輕安是名奢摩他者。方便成故得其定也。如是下結。彼由獲得身心輕安為所依故至舍離心相者。由獲得彼內三摩地觀察自變影像相時。舍緣聞思相續見分。故言舍離心相。言即于如是三摩地影像所知義中者。牒前止心所知義也。能正思擇等者正釋能善毗缽舍那。余處以四義釋毗缽舍那。今此文中以九義釋。前四如聲聞地說。后之五種見之異名。泰云。入初地故舍離心相影像境界。第四止觀方便門。初問答辨求止方便。緣聞思心相續見分。爾時非止是隨順止相應作意。次問答辨求觀方便。聞思二慧思惟諸法影像相時。但隨順觀而非觀體。以所辨求觀方是修慧故。第五一異門。于中分二。初明止觀一異。后明見相一異。前中景師云。此問答意。據緣本質境同。故言非異。以止觀恒俱同緣聞思相分見分本質為所緣故。據緣隨心影像。止觀即異。以止但緣無分別影像。觀緣分別影。故止觀體非無有異。泰師云。以觀即為止所緣故。約彼緣心同。故非有異。觀分別影像相分境。而非止境。境既不同。故非無異。下明見相一異。中景師云。離識量外無別影像。故言無異。心外無法故不見余。還猶自心現于影像見影像時名見自心。如依凈鏡自面為緣。眼識還見自本質面。意識計度別變影像。當自心現。謂在鏡中。鏡喻定體。本質喻定相應心王。影像喻心相分。由定潤滑澄清。令心能現心之相分。即將彼定相應心王為鏡。定為本質。定所顯境是其影像。如是同時。余數展轉相望皆得為境本質影像。散心云何。答曰。散心中皆有定數。準前作法皆得可知。世尊若諸有情自性而住下。明諸愚夫散心所取影像。亦無有異。但顛倒解。執有別物。泰師云。此中無有少法能觀少法者。依大乘道理諸法無作用。心觀境時。不知鉗取物。故無法取少法。即此心依境生時。即有如是境之影像于心上顯現。故假說心能觀境。理實當言無有多法能觀多法。經云少者舉少破多。如依凈鏡面以本質為緣。及謂離質別有所知影像在鏡面得顯現。備基師云。攝論言無有余法能取余法。此識如此及生顯現。由此舊解能緣心外無余能取。及境外無余所取。今此論意欲辨大乘見相諸法既無作用我是能緣我是所緣但心清凈故。一切諸相于心顯。故名取境。廣如佛地論。又此文意無有小法能有作用。何況諸心及相得有作用。是故諸法生時但是唯識無作用生。由此道理不同昔解。郭師云。理實像色當鏡而現。而此中云還見本質者。無有實體所見像故作是解。第六單雙門。景云。一向修觀者。若相續作意唯思惟心之相分是也。一向修止者。若相續作意唯思惟前滅無間心之見分是也。止觀和合俱轉者。若正思惟心一境性者。止觀俱時通達等時影像唯是其識。或通此已復思惟如性。向下次第解前三境可知。泰云。心相分眾多。見分唯一。毗缽舍那此云觀察。故得思惟心相分。偏修觀也。偏修止。可知。雙者若作唯識觀時。相見合緣。故定慧和合俱轉。備云。定慧同行。思惟心一境性。第七幾種門。略有三種。一者有相。謂純思惟分別影像。二者尋求偏于彼彼未善解了一切法中。為善了故作意思惟一切諸法。三者伺察謂善解了諸法。為欲證得解脫故作意思惟。如是三觀漸增長故有勝劣辨。止中即由隨前無間三觀心故如次有三也。或八或四如文。第八隨信法行門。如說依法止觀復說不依法止觀。此義云何。佛答。自依教法思量修于止觀。名依法行利根。若不依經法。直信禪師等教授修止觀者名不依法。是隨信行鈍根。此中若薩婆多云。聲聞見道十五心位。利名法行。鈍名信行。菩薩一向法行。獨覺亦是法行。跋摩云。聞思位名信行。四現忍位名法行。見道已去名無相行。今依大乘。二乘信法行。義同后家。若準對法亦通。故亦不違前家之說。菩薩位中回向以下名信行。四善根名法行。初地已上名無相行。地前亦有利鈍差別。登地以上。根姓一等。第九緣法總別門。于中有四。初明緣總別。說無相修出離眾相。真法界中遣界差別而修習故。無相修中通有功用及無功用。今顯此修是無功用。無功用中勝劣不定。今欲明勝。說熾盛修。惑雖熾盛于小所得便生喜足。故最后說無喜足修。言五果者即是此中所辨五緣是。五修果者于思惟時剎那剎那融消一切粗重所依者。是總修果。由總修故念念斷除除粗重所依。粗重所依即是阿賴耶識。二者離種種想得樂法樂者。是無相修果。離我離法佛等相想證于法界。于中喜悅名為法樂。攝論中說得法園樂。三者解了十方無差別相無量光者。是無功用修果。由正證得無功用修出觀后智。如先照了十方世界無差別相。名法光明。四者所作成滿相應凈分無分別相恒現在前者。是熾盛修果。當來佛果名為成滿相應凈分。此熾盛修為引彼故。無分別相恒現在前。五者為令法身得成滿故攝受后后轉勝妙因者。是無喜足修果。第十地名成。在佛名滿。感此之因。名為勝妙。前前諸因所招集故。名攝受后后轉勝妙因。第四明通達。及從初極喜地名為通達從第三發光地乃名為得者。此緣總法所修止觀。由證理盡故。言從初地已去名為通達。約相而說三地得定故。言從第三地已去乃名為得。初業菩薩至不應懈怠者。地前菩薩亦學觀真如學觀唯識三無性等。雖未可嘆不應懈廢觀勤修。第十三地門二復次釋。景初釋止觀。于如所取尋伺法相行有粗細。為前二種。若即于彼一切法相都無作意領受觀察名無尋無伺者。此學觀真如無分別觀。名無尋伺。此三并在地前。就行分三。不約欲界初禪等地辨也。第二解中以四尋思為初句。四如實知為第二句。無分別智為第三。亦不約地辨也。但就行論三。泰云。前之復次約行分別。故通三界。后之復次約地分別。還同本地分中義。第十一三相門。景云。言若心掉舉至是名止相者。若心掉舉或對掉境起時。緣所厭法作意思惟。及緣厭心自類相續作意思惟。是名止相。言若心沉沒至是名舉相者。若心沉沒或對沈境恐沉沒時。緣可欣法作意思惟。或緣彼心自類相續。是名舉相。言若于一向止道至是名舍相者。若一向止一向觀及雙運道。二隨煩惱等并是舍障。今離彼障。而有無功用作意。及心任運轉中所有作意。名為舍相。泰云。定名止相。緣彼前滅及無間。無不樂觀相分境故得止掉舉。第十二知法義門。先問后答。答中先辨知法。后辨知義知。法中景云。名詮自相。故上論云自性增言。句詮諸法無常等差別之義。故上論云句者差別增言。字能能戀和名之與句。名所依止。謂由各別所緣作意者。即起名心。謂由總合所緣作意者。起句之心。后之二種發教法心。文名為法。泰云。所詮染凈義。依名句故能詮義立。故云依持建立。文即是俗語。今將俗字顯彼教字。故即彼名句二所依字。知義中初由十種相了知于義。二知五種。三知四種。四知三種。知十種中。一知盡所有性。即染凈法品別邊際。二知如所有性。即諸法如。下辨七種真如。基師等云。中邊分別論亦明此七。舊人說云。中邊論中七真如者。正真如隨其能詮說為苦說苦諦等。今解此論意以苦諦等名為真如故。名真如體非真如也。若依此論皆是真如。約詮以辨有七種。有釋。七種與法安立理趣屬當道理。即名真如。此復七種。一流轉如謂一切行無先后性者。諸行流轉無始無終。故云諸行無先后性。辨此道理即名真如。二相真如。人法二種無我是相。相體真如名相真如。故下云八者了知相真如義故。有補特伽羅無我相等。由畢竟空等為治。三了別如謂一切行唯是識性者。識體了別。了別識是諸法體相。名了別真如。四安立如謂苦諦者實苦。不可令樂即名真如。余三諦亦爾。四諦并是安立。苦最在初得安立名。后三更施別號可知。下辨通局。于此七中流轉安立邪行三如。眾生等有。二無我如。唯識如。諸法等有。通諸法故。清凈如。三乘等有。以三乘斷惑同證擇滅。擇滅真如三乘同有。由正行真如。止觀平等。此即顯示四種平等。五建立義者謂器世界于中可得建立一切有情界等者。因器世界成受眾生名為建立。即眾生界是所建立。此中意取能建立器。故文說言謂一村田若百村田等。余文可知五義中遍知事者。知諸法體。遍知義者即知差別之義。緣故者四緣。世故者三世。言遍知因者。當知即是能取前二菩提分法等者。泰云。四念住為一。四正斷及神足力覺道總作一。此二能取得菩提故言二。又解。三十七品緣前二境故言二。景云。前說無上菩提及二乘菩提。故云前二菩提也。得遍知果者謂貪恚癡斷毗奈耶者。貪等永調伏義。又貪等永斷諸沙門果者。擇滅斷德。及聲聞如來若共不共世出世德者。即有為道諦中道品名共。十力等名不共。于此覺了者。謂即于此滅道作證法中。諸解脫智既自覺了。為他開示覺了于他。名為覺了。知四義中。景云。一心執受義者。謂知自心于境所執取。如下文說。二領納義者。知彼三受領納之義。三知了別義者。知識了別義。泰云。即四念住境。如次為四義。知三義中。一文義者教。二義義者所詮。即有十種。一真實相者。即諸法真如。次四即四諦。六即彼真實相等品差別相者。即前五義一一各有品類差別。七所依能依相屬相者。義是所依名是能依相屬相。八者即遍知等障礙法相者。即四諦下惑。九即彼隨順法相者。即隨順彼四諦下惑諸行之相。十不遍知等及遍知等德。三界義者謂五種界。一器世界。即所住之處。二有情界。即能住有情。法界即是所說法門。謂蘊界處等。四調伏界。即滅諦涅槃。五調伏方便界者。即是道諦。又調伏界是圣道。調伏方便界是見道前方便。依此后釋。涅槃即入法界中收。第十三三慧門。中景云。聞所成慧依文比度。但如其說。未善文下意趣。未現證知。即非現量。但比量。但遠隨順涅槃解脫。未現領受解脫義利。思所成慧。亦依于文。不唯如說。亦善意趣。未現證知。勝前聞慧。名為轉順。雖勝聞慧。亦未現受解脫義利。修所成慧。亦依于文亦不依文。亦如其說亦不如說。據有漏修慧及后得智。緣理及事影像相起現前。故云能善意趣所知事同分三摩地所行影像。三慧中勝。名極順解脫。又能領受解脫義利。不同毗曇。聞慧依教。思慧或依教或離教。修慧一向離教。如三人學浮。一者近岸。二者或近或離。三者一向離岸。俱舍破云。思若依教不異聞慧。思若離教不異修慧。應云聞慧依教而不能思。思依教而能簡擇。備云。今此文中三慧能緣于教。然修慧緣發。據遠非近。第十四智見差別門。若緣理總法妙慧名智。若緣事別法妙慧名見。以隨事推求故得見名。第十五遣相方執門。于中有三。初明作意除相。次明真如無相。故無所遣。后釋通經文。初云。修止觀菩薩由何作意者。是第一問。由何作意而修止觀。言何等者。是第二問。二問彼所除何等法耶。云何除遣者。第三問。問能除遣作何觀行。下答。由緣真如作意。是答初問。由緣真如作意而修止觀言除遣法相及與義相者。第二問除遣何等。今答緣如修止觀時除遣法相及與義相。即除相分。此文即說正證知時不變影像似真如相。言若于其名等已下者。答第三問云何觀行除遣諸相。今答。先于地前。尋思如實種種推求。知名等假。今入見道證真如時。境智平等無分別行。不得名性不得名所依。唯識門中名依于識識是所依。故曰若于其名及名自性無所得時亦不彼所依之相如是除遣。言如于其名至亦爾者。此即就前五相知法謂知名知句知文等及十相知義。故今類況如于其名于句于文于一切義當知亦爾。言乃至于界至如是除遣者。于上文中初以五相知法。十種知義。復知五義。復知四義。復知三義。三義者。一是文義二是義義三是界義。界義即是器世界等五界故。地前菩薩作此五種界觀亦唯是識識為所依。故云乃至于界及界自性無所得時亦不觀彼所依之相如是除遣。次辨證如無相故無所遣。問意。無分別智正證真如此真如相可除遣不。答意。若正證時見有如相有所得者。即有所遣。而于所了真如義中都無有相亦無所得。當何所遣。此文即說證智無有相分。相分無故亦無見分。又解。有見無相。言我說了知至非此了達余所能伏者。未證已前。取法義相。正證如時。伏前所取法義之相。非此正證了達如時。更有諸相為余能伏。故言非此了達余所能伏。下釋通經文。世尊乃至此說何等能觀察心者。問能觀體。依何真如而作是說者。問所觀如。下答。三慧是能觀察。依了別真如作如是說者。喻中既說清水凈鏡不撓泉池堪觀面像時。知合中若善修心堪觀真如者知是唯識了別真如。以唯識門一切境界皆是心影。初觀境唯識。后觀識如。名了別如。故云依了別真如作如是說。第十六依空遣相門。于中有二。初明十相空觀除遣后。辨總空性相。前中有三。初明十七空除遣十相。次明空所得果。后明空觀除相道理。初中先問后答。問中有幾種相難可除遣。是第一問。誰能除遣。是第二問。善男子有十種相者。答初問。空能除遣。答第二問。須知十相并是遍計所執。皆觀空除遣。一者執諸行義決定是有。即觀一切法空除遣。以所執法義收一切法故。觀一切法空除遣。二者苦等四諦并是安立。苦諦在初故標安立。此中舉如取安立苦。此有二執。一執苦有生滅住異性。此觀相空除遣。二執苦有相續隨轉。觀無先后空能正除遣。遍計所執本無。故無先后遣。三者由了知六根能取。即有顧戀執著內身。觀內空除遣。由執我有故起我慢。觀無所得空能正除遣。無我可得。云何起慢。四者如文可知。六者執有內安樂相。由內空遣。執外塵凈。由外空遣。執有男女承事資具相應。由本性空遣。亦可由性空。通遣內樂外凈等執。六者了知外器世界建立有情。即便執有十方無量之相。由大空遣。七者執彼四空以為解脫。以有為空遣。八者若執二無我相。以畢竟空除。若執唯識相。無性空治。若執依他為勝義相。由無性自性因性空治。若執圓成實為異勝義。此由勝義空治。執者如文。十者執有前九能治空性。即觀空空為治。謂觀能除空性亦空。次明空所得果。問意。除遣上說十種遍計所執相時。更除何等。復從何相而得解脫。答意。觀空除遣遍計所執十種相時。空觀心中仍有依他似空影像隨空心現。從此空觀入于證智。即除似空影像相分。相分既除。即從一切雜染相縛種子解脫。執解脫心亦皆遠離。故言被亦除遣。下明空觀除相道理。一一空觀皆除十相。而說初空治初相等者。就勝而說。此即相當近對治說。非不一一觀治一切相。喻況可知。自下辨總空性相。先問后答。答中先贊問許說。后上答問。景云。將迷依他圓成起遍計執。若悟依他及圓成實非所執法。知所執空。名總空性。泰云。別而言之。有十七空。總而言之。唯于依他及圓成實性相中畢竟遠離遍計所執相。及此都無所得。攝大乘中一切空盡。故名總空。若了此空已即有二利。一無失正行。二離增上慢。十七攝幾門。可知。第十八因果門。學地止觀。以凈尸羅及聞思正見以為其因。此是緣因。若止觀種子。以為正因。止觀果者。即以佛地善凈心慧以為其果。又無學聲聞及佛所有出世善法。皆是學在止觀之果。第十九作業門。謂能解脫相縛及粗重縛。粗重縛者。是諸煩惱見分種子。相縛即是煩惱相分種子。又現起相見。亦是二縛。第二十止觀障門。先辨五系。后辨五蓋。前中顧戀身。顧戀財。是止障。于圣法不得隨欲。果觀障。樂相雜住。及小欲喜足。不樂多修。俱障止觀。由第一故不能造修者。樂相雜住。由第二故所修加行不到究竟者。小欲喜足。蓋障如文。第二十二圓滿清凈門。前辨惛沉睡眠障觀。今言除遣惛沉睡眠心道滿者。因止發觀。止是因觀是果。舉離果障顯因圓滿。乃至所有掉舉惡作正善除遣名觀道滿者。此亦舉離因障顯果道滿。第二十三散動門。止觀現前。有五散動心法。一作意散動。謂諸菩薩舍于大乘。隨在二乘作意。二外散動。于外五欲所有尋思隨煩惱中者取尋思為體。及于外境縱心流散取散心王。三內心散動。謂已離欲人。由惛沈等乃至于定起愛味等。名內散動。四相散動。謂于內定中所現影像。作意思惟執內定外所取色相。名相散動。五粗重散動。謂計定中喜樂以為我所。計粗重身為我起慢。名粗重散動。第二十三治障門。初地除惡趣煩惱業生雜染障者。下七十八中辨二十三愚癡。一人法執。二惡趣雜染者。通煩惱業生。此中但有第二。地論云。凡夫我相障。但當初一。第二地治微細誤執現行障。下明二地有二愚癡。一微細誤執愚。二種種業趣愚癡者。此見三業三行差別愚。此中但有初一。地論云。邪行于眾身等障。即當第二。三地治欲貪障。下說三地有二愚癡。一欲貪障定。二圓滿聞持陀羅尼愚癡。此中但有初一。地論云。闇相。當欲貪。聞思修等法忌障。即當第二。四地治定愛及法一愛障者。三地求法投火坑等。故有法愛。總當下說二種。故下論云四地有二愚。一等持愛。二者法愛。地論云。解法慢障。總不當二。愛慢異故。又可由得勝定及解法故生慢。定是行法及持教法生慢。總名解脫法慢障。五地治生死涅槃一向背趣障。與下二同。此中合一。下開背趣為二。地論云。身凈我慢障。以心道品凈身持之生慢故。于生死背于涅槃向。與此大同。六地治相多現行障。五地中斷背趣二愚。今六地斷多厭背心。以觀十二緣相多現行。故斷相多現行障。下云六地有二愚。現前觀察諸行流轉愚癡者。五地不能現觀緣起名愚。二相多現行愚癡。五地雖斷背趣。而厭背相心多現行。此中當第二。地論云。微煩惱習障者。總當二種。形前名微。七地治細相現行障者。七地所斷仍見微細生滅。名細相現行障。下論七地有二愚者。一微細相現行。即當此說。二無相作功用愚癡。七地于無相雖有功用。而長入真觀。六地不能障于七地。故七地中斷無相作功用愚。地論云。細相習障。亦當初一。八地治于無相功用及于有相不得自在障。下云八地有二愚癡。八地于無相無功用。于俗相中利他有功自利無功。七地不同障八地。八地中斷一于無相作功用。二于相自在愚。彼與此中開合為異。地論云。于無相有行障。但當初一。九地治于一切種善巧言詞不得自在障。下云九地有二愚癡。一于無量說法無量法句文字后后慧辨陀羅尼自在愚。二辨才自在愚。彼與此中開合為異。地論云。不能善利益眾生障。十地治不得圓滿法身證得障。下論云。十地有二愚癡。一大神通愚癡。二悟入微細秘密愚癡。彼與此中亦開合為異。地論云。十于諸法中不得自在障。亦與此同。于如來地對治微細最極微細煩惱及所知障者。此二并是非想下下品斷二障之法故。欲知著是煩惱障。礙是所知障。此文明證。由能永害如是障故究竟證得無著無礙一切知見等者。下論云如來地有二愚癡。一于一切所知境極微細著愚癡。亦是非想煩惱下品。二極微細礙愚癡。亦是非想所知下品。故與彼同。開合為異。地論雖不說有第十一障。然于第十于諸法中不得自在障。即收佛微細著及微細礙。以于第十障中就最細者義說障佛。論實還是金剛心斷。然于此義有其兩解。一云依舊攝論于斷初地障入于初。余地例爾。又若本業經云。過第十地有等覺地住。于一萬三千劫中學此。即住等覺住斷佛地障始入妙覺。一云依此十一障文等說智亦斷自障。第二十四修證菩提門。言若諸菩薩已得止觀依七真如乃至內正思惟等者。地前加行位中。隨詮觀察七種真如。善審善思安立七種真如。如性中內正思惟。由思惟故。一切細相皆能棄舍。謂隨諸心影像相分。既息諸心亦即棄舍隨心諸相。泰云。此中七如。非圓成實。又解。舊人依中邊論云。七種真如皆是真如。而言苦諦真如。苦諦者從能詮得名。言心所執受領納了別染凈相者。即四念住也。苦有變異無變異相者。苦苦壞苦名領有變異。行苦名無變異。又解變異是苦相。無變異是苦。無實性也。有為異相者。色心等異故。同相者苦無常等同故。或知一切是一切已有一切相者。知一切法既是一切即有一切相也。彼既多住如是行故。善修治心。于七真如有七各別自內所證通達智生名為見道者。由于七如各別自證為方便。故后入想觀。觀諸如通達智生名為見道。即入初地也。由得此故名入菩薩正性離生。是入位過。生如來家者。此明家過。又能受用此地勝德。是余六過。彼于先無時由得止觀故已得二種所緣謂有分別影像所緣及無分別影像所緣者。此文自判二種影像是彼地前止觀所緣。彼于今時得見道故更證得事邊際所緣者。此相明見修證第三所緣。今時且說見道所緣。即說真如名事邊。以彼真如遍諸諦法名諦邊際。此文即說證智緣如不變影像。若變似彼真如影像。即是無分別影像所收。云何判二影像所緣是地前耶。又見道所緣云何但名事邊際耶。復于后后一切地中進修修道即于如是三種所緣作意思惟者。此明修道智緣事邊際。后智緣變二種影像。故言修道于三所緣作意思惟。自下喻說。以其細楔出于粗楔。以勝道舍于劣道。漸漸除遣相及粗重。乃至證得阿耨菩提。此名證得無上等正覺。又得所作成滿所緣者。即判此境在于佛地。佛地所作皆悉成滿智境故。名所作成滿所緣。所緣何法。不離前三。如來證理所有止觀緣諦邊際境。如來緣諦所有止觀是二影像。此三為佛止觀所緣。總名所作成滿所緣。第二十五引發威德門。菩薩善知六處。便能引發廣大威德。一善知心生者。謂如實知十六種漏無漏心生起差別。一者不可覺知者。賴耶行相難知。堅住相續。名堅住。器識生生者。能變能緣外器世界。謂阿陀那識者。此云執持。執持根大及諸法種子。二者種種行相所緣識生謂頓取一切色等境界分別意識者。即是第六意識隨作一種行解。頓取諸法。故言種種行相。頓取色等及頓取內外境界覺受者。自識頓取內外觸境而生覺受。或頓一念現入多定見多佛土見多如來分別意識者。此據大地菩薩后智在定見多佛等。非正證智故名分別。三四小大相所緣識生謂欲色系識者。據緣二界內身。故有小大。次三心緣四無色。八者無相識生謂出世識者。謂無漏識無七種相。名無相識及緣滅識者。通漏無漏心。緣無相境。名無相識。又解及緣滅定識也。有本作減字。應是錯書。次有五心據三受俱行識。后有三心明染凈無記識。余文可解。第二十六涅槃受門。如文說無余依中二受永滅。一者所依粗重受者。內六根生受名所依。體是有漏。由有煩惱粗重不調柔性之所隨逐名粗重故。名所依粗重受。二者彼果境界受者。謂外五粗由內五根勢力引生即是內根之果。是故說名彼境界受。依彼生故名彼果境界受。道理此二受體未必有別。但約根境以分二受。所依粗重受中有四。一有色所依。即五識受。二無色所依。即意識受。即是身心二受。三者果已成滿粗重受。謂現在受。四者果未成滿受。謂未來因受。即是業煩惱是未來受因。名為因受。彼果境界受亦有四種。一者依持受。謂器世界是依持法。緣之生受名依持受。二者資具受可知。三者受用受。即二受受用器世界及以資具。名受用受。四顧戀受。顧戀財物之受。下約有余無余涅槃界中滅受多小。景云。謂于有余依涅槃界中果未成滿受一切已滅者。業煩惱體金剛心時已斷除訖。方得有余。領彼對治明觸生受者。領受盡無生智相應受。是明觸生受。領受共有者。領受共有器世界受。即依持受。略不言領資具受用受。唯除顧戀。與貪相應故。或復彼果已成滿受者。由已成滿受中通有有粗重無粗重。今無學身中但有無粗重受。故言或也。略不言領有色所依受無色所依受。以無學猶起故。第二文解。又二種受一切已滅。謂所依粗重受報。彼果境界受。皆已除斷。唯現領受明觸生受。此據漏盡所有諸受皆名明觸所生之受。于無余依涅槃界中般涅槃時此亦未滅者。隨前二說有余依中所有諸受。今入無余多小皆滅如前應知。泰云。于有余依中。未來報不受。未來因亦舍。如圣人生無色界已不成就眼根種子。又如無學將命終時不成就十八界種子。唯彼人領彼能治無漏明觸。自余六受通凡及圣。故云共有。無學人亦領受余六共有受。如根惡業所受。或時唯無學人受。故云或。于此文中西方二釋。第一釋。前滅定前。但滅一受。余七不滅。今據將入無余時。于滅定中命終。故在滅定時六識八受皆滅。第二釋。前據粗重所隨故名共有。但滅其一。后據無學而無漏。故唯有明受。八受滅。釋名為無漏。前八種受一向有漏。故云一切已滅。然廢未就本。故云一種。一釋入無余滅時。滅余八受。而言有無漏受者。是入定近方便故。且不論滅。上來二十六門問答廣辨訖。自下世尊述贊勸學。如文可知。頌中有五。初一頌。明有違順即招得失。第二頌中。教修無相自利之行。第三頌中。教修無相利他之行。第四頌中。明染心說法唐捐其功。第五頌中。勸舍戲論修學瑜伽。下明請立經名。時眾獲益。就聲聞益中釋論二解。或一音各得解。或聞此教中人無我理故得解脫

瑜伽論記卷第二十(之下終)瑜伽論記卷第二十一(之上)(論本第七十八至七十九)

　　　　釋遁倫集撰
論本七十八

自下第六。觀自在菩薩請問諸地之義。于中先標宗指經。次正引其文。前中言復次依乘假立分別解說如實大乘等者。依大乘中約修行位假立十地等。就正引經文中。先問答正辨諸地之義。后請立經名及時眾得益。前中有二。一長行二重頌。長行有四。一辨地義。二辨地中所應學法。三辨地中所有煩惱。四辨說一乘意。初辨地中有六。初辨攝義。二釋地名。三辨地中所對除法。四辨諸地清凈通德。五明四緣故菩薩生勝。六辨菩薩行諸大愿。初中先問后答。問中觀自在菩薩者。舊云觀世音。此譯家錯。又舊翻藥師經中名為觀世音自在。但乘世音字。今準梵語翻名觀自在。其問有二。一問清凈。二問分攝。答中先總答。后征問別解。于中初釋四種清凈可知。次釋十一分攝。謂十一地名十一分。一一地中。初明自分滿。二明勝進分未圓滿。先于勝解行地依十法行極善修習等者。景云。十法行則是書持供養自讀施他等。亦可雖在地前仰學十地之行。名十法行極善修等。泰云。先于地前依書持等十種行修勝解忍故。入初地分。又解。十度名十法。三地菩薩心未能舍諸等至愛及學法愛者。障于四地。未得名已圓滿。地論名解法障。乃至此分圓滿者。四地圓滿。而未能于諸諦道理如實觀察者。未得五地諦觀。又未能舍背趣之心未能修方便等者。五地通達生死苦而能恒入。通達涅槃樂。而不速求。是二方便四地未得。為令已下。五地圓滿。而未能于生死流轉如實觀察者。六地能觀緣起流轉。五地不得。又由于彼多生厭故未能多住無相作意者。七地長入真如無相作意。六地雖不長入而能多住無相作意。五地菩薩于生死苦多生厭故。不能多住無相作意也。而不能令無相作意無缺無間多修習住者。未得七地長入真觀。而未能于無相住中舍離功用者。七地未得八地無相無功用。又未能得于相自在者。八地菩薩于俗諦相雖有功用。而隨分自在七地未得也。未能于異名眾相訓詞差別下。明未得九地無礙解德。異名者法無礙。眾相者義無礙。訓詞差別者無礙一切品類宣說法中得大自在者。樂說無礙。八地未得。名為未能也。而未能得圓滿法身現前證受者。十地菩薩離粗惱盡法身圓滿。九地未得也。未能得遍于一切所知境界無著無礙妙智妙見者。未得佛果。佛果離煩惱障。故名無著妙智。離所知障。故名無礙妙見。十地未得。為令已下。明得佛滿。問。準本業經第十一地名等覺地。此中何故說如來地名第十一地耶。解云。自有二義。一者別論因果。唯有妙覺名妙來地。如此中說。二者攝因屬果。妙覺等覺并名佛地。如彼經說。既有二義。故無相違。第二釋地名義。成就大義者。即是成就自利利他。名成大義。得未曾得出世間心者。初得無分別智生歡喜也。世親取此中意釋初地云。成就無上自利利他。初證圣處多生歡喜。故名歡喜地。從義得名。遠離一切微細犯戒名離垢地者。故犯名粗。誤犯名細。初離故犯。二地離誤。故云遠離微細犯戒。地論亦取此意。彼處釋云。離能起誤心犯戒煩惱垢。清凈戒具足。故名離垢也。亦從義得名。由彼所乃至發光地者。三地得定及聞持。聞持還是定中差別。依此諸定能發智光。名發光地。發是因義。光是果義。因果為名。地論云。隨聞思修等照法顯現名明地者。三慧照明故名明地。此直從彼所發慧果為名。由彼所得菩提分法至名焰慧地者。煩惱如薪。智如火焰。四地道火燒煩惱薪。法喻雙標。名為焰慧地。論亦取此意直名焰地。由即于彼至名極難勝地者。第五地中真俗勝智相違不遂。由多艱難方得并起。名難勝地。從義得名。地論釋云。得出世間智方便善巧能度難度。名難勝地。現前觀察諸行流轉者。后智現前觀于緣起。又于無相多修作意方現在前者。無分別智多修功用方現在前。二智現前。是故第六名現前地。從義得名。地論釋云。般若波羅蜜行有間大智現前。名現前地。無分別智不恒相續。名般若有間。作意方起。故名大智現前。能遠證入至名遠行地者。始從初地訖至第七。經一僧祇修無相行。方得無間證入無相。與彼第八清凈地鄰。名遠行地。八地離功用過名清凈地。地論釋云。善修無相行功用究竟。能過世間二乘出世間道。故名遠行。前之六地亦修無相行不能相續。不得名善。七地無間。故名善修。前之七地所起眾行。并有功用。今第七地于功用行最在后邊。是故名為功用究竟。前之三地修施戒定。相同世間。四地道品。五地諦觀。六地緣起。相同二乘出世間道。今得七地能過前二。故云能過世間二乘出世間道。故名遠行地。此亦從義為名。由于無相至名不動地者。真智得無功用所動。俗智雖有功用而不為現行煩惱所動。名為不動亦從義用為名。地論釋云。地行能純熟無相無間故名不動者。直就真智以釋不動。于一切種至名善慧地者。于一切種機說法自在。解善。獲得無罪廣大智慧。解慧。慧是體善是義。體義得名。地論釋名。無礙力說法。成就利他行。名善慧地。直釋善義。不解慧義。粗重之義至名法云地者。無邊煩惱所知障體所有隨眠不調柔性。名粗重身。譬彼虛空。十地所證法身圓滿。譬如大云。皆能遍覆如空粗重。故名法云。法目法身。法身譬云。法喻雙舉。故名法云。舊世親釋。法目于智。以云譬智。亦是法喻雙舉。故名法云。地論釋云。謂大法身具足自在。名法云地。永斷已下。解佛地可知。第三辨地中所對除法。則二十二愚癡十一粗重粗重。是二十二愚癡隨眠粗重不調柔性。真諦三藏譯攝論云。二十二無明粗重報四種生死。大乘攝論不明四種無明。但從南地所得無上依經中辨四生死。今三藏勘于梵本無報字及四生死。故云二十二愚癡十一粗重也。二十二愚。前卷于十障中相對料簡。今略釋相。文有四段。初問次答三結四領。答中初地二愚。一執補特伽羅及法愚。即是人法二執。二惡趣雜染愚者。即滅惡趣煩惱業生三種雜染。二地有二。一微細犯。是失念誤犯。二種種業趣。謂見三業三行差別。三地二愚者。一者欲貪障。則障等持。二圓滿聞持陀羅尼愚者。三地已得聞持等德。二地未得。從所障為名。四地有二。一等持愛。則三地中起愛禪定心障于四地。二者法愛。三地菩薩以愛法故求法行忍。如經廣說。五地二者。一者一向作意棄背生死。二者一向作意趣于涅槃。并四地中起障于五。六地二者。一現前觀察諸行流轉者。六地現前觀十二緣諸行流轉。五地未得障于六地。從所障為名。二相多現行者。五地菩薩雖俱厭樂。而厭生死相多現前行。障于六地。七地有二。一者微細相現行愚者。七地長入無相真觀。六地雖觀無相未能無間。時時猶見細相現行。此生能障名愚。二一向無相作意方便愚者。七地作意方便一向無相真觀相續。六地猶見細相現前。障于七地作意方便一向無相。此就所障功德復立一愚。八地有二。一于無相作意功用愚者。當體為名。七地真觀雖復相續而有功用。障于八地無相無功用。二于相行自在愚者。八地菩薩于俗相行中利他有功用未得自在。自利無功用已得自在。七地未能。從所障為名。名于相行自在。九地有二。一于無量說法者是義無礙。無量法句文字等者是法無礙。二辨才自在愚者。謂詞無礙及樂說無礙。九地已得。八地未得。并從所障為名。十地有二。一大神通愚。二悟入微細秘密愚者。大神通則是五分法身。微細秘密則是真如法身。九地不得圓滿此二法身。如來地有二。一于一切所智境極微細著者。則是悲想最下下品煩惱隨眠。二者最極微細礙者。則是悲想最下下品所知障體。第四辨諸地清凈通德。初明八種清凈。舊名八果。廣如住品說。此中一意樂清凈者。則是作意為體。二心清凈者。即以定為體。余六可解。諸攝報果。名生清凈。故佛地無也。次明有上無上。第五明四緣故菩薩生勝。第六辨菩薩行諸大愿。言廣大妙勝愿者。此有兩釋。一釋廣化諸有情故。名廣大愿。修一切善故。名妙愿。斷一切惡故。名勝愿。一釋廣大愿者。即廣大心。妙愿即是第一心。勝愿即無顛倒心也。四因緣故者。能善了知涅槃樂住。堪能速證證為第一。而復棄舍速證樂住為第二。無緣無待發大愿心為第三。為欲利他處長時苦為第四。雖有六段。總是第一辨地義竟。自下第二辨彼地中所應學法。有二十三句。攝論因果殊勝從此起也。一舉六度為所學事。二以三學攝六度。當知初三是增上二學者。施忍是戒眷屬助成于戒。亦名為戒。三以三種資糧攝六度。增四辨五相修于施等。十種法行。則書持等。五釋成六數。六明立后四度意。于菩薩藏不能聞緣善修習者。聞是聽聞。緣是緣慮。七辨次第。八辨品類。九釋到彼岸義。十明所治六弊。十一明得果。十二明與施等間雜染法。十三辨非方便。十四解釋總別清凈。上五相者。即無染著等五相。通六度故。依此辨清凈戒有七。一了知制立。二了知出離。三具常尸羅者。常守尸羅也。四堅固尸羅者。堅守尸羅也。五常住尸羅者。一云作戒。二云受戒。六常轉尸羅者。一云無作戒。一云隨戒也。七受學一切。忍凈土者。一釋一深信因果乃至不弄。二不反加害。三不懷怨結。四諫時不恚。五不待來諫。六不由恐怖染心而行忍辱。七不以作意而便放舍。二釋一信業果。二于不饒益不生嗔弄。三不反報。四不怨結。五諫時不恚亦不待諫。六不由恐染行心。七不以作思放舍。精進七者。一通達平等不自舉陵他。二具大勢力即是被甲精進也。三具大精進者則有勢也。四有所堪能者。是有力也。五堅固。六勇猛。此二即是有勤也。七于諸善法終不舍軛者即不舍軛也。一釋一達處中行。二不自舉。三陵他。四具大勢。五具大勤。六有堪能。七不舍軛。今解。一達平等性。二不自舉陵他。三具大勢力。四具大精進。五有所堪能。六堅固勇猛。七不舍軛。靜慮七者。有善通達相者。一云通達真如也。一云通達三相也。二圓滿者住分定也。三俱分者雙運道也。四運轉者后后勝進分也。五無所依者空慧相應定也。六善修治者斷惑證滅也。七于菩薩藏聞緣修習無量者。依大乘教修不可量諸三摩地故。又解修四無量故。慧凈七者。一釋一遠離。二邊知三解脫。二知二自性。三知三無性。四知世俗五明外明內明聲明因明醫方明也。五知勝義。六無分別多所住。七無量總法乃至法隨法行。泰云。又無分已下有二。前是止慧。后是觀慧。加行五慧名七種慧者。即同此判。一釋若諸菩薩至是名為慧者。是總釋慧名。自下釋七相。下判亦同。今依前釋。十五釋前五緣總有五業。十六約五義分別施等。前五相中。三名最廣大。二名無染污。修六度時思釋為先。故最明盛。八地已上名不可動。圓滿及果名最清凈。十七辨因果無盡。十八明深愛樂施等。不深樂彼果。十九明施等威德。六度名有四種威德。初治六障。后三如文。第二十明因果義利。二十一明菩薩具財眾生貪意。二十二明般若能取諸法無性。有二問答。初一問答。明般若取真如時無橫執性。名取諸法無性。第二問意。真如離有離無。取真如時名取無性。能取何故不許取真如時名所有性。答意。言無性者是遮詮非表。謂彼真如無橫執說名無性。我終不說般若作無性解取彼無性。以內證法不知以何名即假名無性。二十三明三祇中所修施等三名差別。初僧祇中修行施等煩惱猶行未能制伏。然為彼伏者然為煩惱伏弊施等謂于勝解行地等者。出其位地。暖中勝解轉時是名波羅蜜多者。地前所修未成上品。但是暖品中品。但名波羅蜜多。復于無量時乃至謂從初地已上者。出其位地。是名近波羅蜜多者。去菩提近故名也。復于乃至八地已上者。出其位地。是名大波羅蜜多者。八地已上無功用修。一一行中起無量行。故得大名。真諦三藏云。此之三名屬于地前。一者黑白相雜。名波羅蜜多。以十解中煩惱間雜故。二者一向白法。名近波羅蜜多。以十行中一向白法煩惱不現行故。三者非黑白有報。名大波羅蜜多。以十回向中越前三位故。雖有此說。而違此文。自下第三辨地中所有煩惱。于中有四。一明頭數。略有三種隨眠等者。景云。一害伴隨眠。謂見斷現行不俱生惑。是彼修斷俱生惑伴。由見惑伴修惑熾然。是故但說不俱生惑是俱生助伴。前五地中所有俱生修惑。已離見惑不俱生伴。故名害伴。今舉前五地中害伴修惑。亦取所熏種。名害伴隨眠。此最為粗。二者羸劣隨眠謂六七地中微細現行若修所伏不現行故者。前害伴修惑。若在六七二地中起。但是微細現行及種。通名羸劣隨眠。問。如攝論說七地長入真觀不起煩惱。云何今說起細惑耶。七地有三。謂入住出。出心地滿。真觀相續。不起煩惱。故攝論云不起惑。入住心中有時起惑故。故此中說微細現行。故佛地論第二卷云。有說四地第七識中俱生煩惱一切遠離。有說四地第六識中俱生我見一切遠離非第七識。以七地來猶有微細煩惱。若無第七應無染凈依。應不似五。第七識惑若已遠離。五六七地六識粗惑應不現行。即違瑜伽解深密說者。即違此中所說六七二地有羸劣隨眠微細現行。三者微細隨眠八地已上從此已上一切煩惱不復現行唯有所知障為依止故者。即前二種隨眠流至八地已上。雖復未斷為圣道察伏。功能微細。名微細隨眠。八地已上。意識或時唯觀法空或雙證二空所顯真如。末那識中平等智起。意識或唯入人空觀。末那即起法執。故云一切煩惱不復現行唯有所知障為所依止。泰云見道煩惱分別作意生。非生便任運起。名不俱生現行煩惱。修道煩惱任運而起。如生得善。是俱生煩惱。是則釋名。義同景師。六地得無相觀。般若起故。漸微細故。轉名羸劣隨眠所起。若修道所伏方不現行。八地已上。一切煩惱不復現行。即有第七法執所知障為所依止。六識法執現行。唯為法執微細隨眠所起。又解。見道斷煩惱。初地中盡。意識中俱生見惑。第四地伏。余俱生惑。及以末那俱生我見。八地中伏。故八地已上雖有有漏五識現行。而意識唯是無漏。若人空觀時。猶有法執末那。其法空觀時。唯有有漏末那。然即經云唯有所知障者。據末那法執而說。西方諸師多作此解。基云。害伴隨伴者。第六識俱生身見等攝。說名俱生。故所余煩惱名非俱生。然體稍粗。因彼而起。由彼斷故。此亦隨無。故名害伴。羸劣隨眠者謂第六七地微細現行若修所伏不現行故。非俱生身見斷。此亦隨眠滅。稍難斷故。不違楞伽經。俱生身見斷故貪即不生。彼約二乘斷煩惱說。不依菩薩所知障無故煩惱不生說。或依二隨眠究竟斷位。彼經此經。亦不相違。微細隨眠者。謂于第八地已上。如彼唯識章釋。二辨皮膚骨粗重。景云。此中問意。上三隨眠圣斷時。為是斷皮。為斷膚骨。但由二種謂由在皮粗重斷故顯彼初二者。前之七地所有害伴隨眠羸劣隨眠二種斷時。是則名斷在皮粗重。言復由膚粗重斷故顯彼第三者。后之三時微細隨眠時是則名斷在膚粗重。若在于骨粗重斷者我說永離一切隨眠位在佛地者。前三隨眠所有習細故名骨。據解脫道類外證。除住在佛地煩惱障中。辨三隨眠有皮膚骨。所知障中分別類爾。泰云。約斷皮膚骨三煩惱故。立三僧祇劫。初在皮粗重。從初僧祇至初地斷盡故。方顯初二害伴及羸劣隨眠能起現行。由從初地至于七地斷在膚粗重故。八地已上。顯彼第三微細法執隨眠。能起現行法執。在于骨粗重斷盡者住在佛地。故永離一切隨眠。三辨能斷劫數。若據大劫。唯經三不可數劫斷粗重盡。若依小劫。則經無量。四辨地中生煩惱相。先為三問。次答后領。答中景云。于初地通達法界。由此因緣菩薩要知方起煩惱。名無染相。雖起煩惱。于自身中不能生苦。故無過失。起如此惑斷他苦因。有無量德。泰云。既云于初地中要知方起煩惱。故知二地中云離能起誤心。犯戒煩惱者。是地前所起。至于二地伏彼種子。非初地中現起。基又云。以此文證初地已上不故犯罪也。下第四辨說一乘意。如佛所說乃至我不說乘差別性者。于小乘中宣說蘊界處種種法性。于大乘中說此等諸法同一真如界理趣。據同真如故。佛不說乘差別性。言于中乃至一類損減者。聞說三乘同一如性。或執二乘同彼大乘名為增益。或執大乘同彼二乘名損減。言又于諸乘至此中密意者。又謂三乘既有差別。云何同一真如法界。法界既同。乘應無別。而不能知三乘圣道。事法差別有上中下。如理則通同一法界而不相違。謂有相違。而興諍論。自下重頌。諸地攝者。頌初攝義。總頌地名所對治二十二愚癡十一粗重。殊勝頌八清凈諸地通德。生頌菩薩勝生。愿頌廣大愿等。及諸學者頌六度。由依佛說是大乘于此善修成大覺者觀依止菩薩。佛說大乘。若修成佛。或可此二句頌依大乘位三劫修成。下有二頌。頌彼最后密說一乘。下請立經名時眾獲益。可知。自下大段第七。曼殊室利菩薩請問三身義。先標宗指經。次正引經文。于中先問答正辨。后立名時益。前中有十四門。初問答辨法身之相。曼殊室利者。舊云文殊師利。舊翻妙德。今譯妙吉祥。此中意謂。于諸地中修出離以為了因。顯凈真如轉依成滿是法身相。第二明二乘轉依不名法身。以其未斷所知障故。由斷惑障所顯真如名解脫身。由解脫身三乘平等。由法身故有其差別。無量功德最勝差別算數難知者。此文則證本有真如有恒沙功德。第三明諸如來化身作業備景師云。化身作業如世界起者。此文意辨他受用身及變化身生起之相。略不辨自受用身。如世界起者。同諸世界所化眾生形類生起。故言如世界起。泰師云。如三千世界起時。一切眾生種類共感所起。化身業亦復如是。如來一切功德所起為相。第四明化身身方便善巧。則是八相成道相。然此文中略辨。第五明如來言音差別。初問答總標。如來言音不過三藏。一者契經。二者調伏。舊名為滅。三者本母。舊名摩德勒伽。今云摩呾履迦。此云本母。由此藏中廣辨諸義。出生種種道理。故名本母。亦可由辨多種種道理。是則出生種種義理。故名本母。下別釋三藏。先別作三問。次第解。初解契經。若于是處至名契經者。依毗婆沙解三藏差別中。或詮于定名修多羅。或云種種雜說名修多羅等。今則當種種雜說名為契經。謂依四事九事二十九事者。開列二門。云何四事。一聽聞事。聞思二慧。二歸趣事。則三歸依。三修學事者。則是三學。四菩提事者。則是三十七品。四種行跡。奢摩他毗缽舍那等。能得大菩提事故。顯揚中亦明此四。故彼頌云。聞依學菩提。九事中。一施設有情事。則是五蘊。二彼所受用。則十二處六根六塵互相受用。三彼生起。則十二有支。四彼生已住者。則是四食。五染凈事者。則是四諦。苦集是染。滅道是凈。六彼差別事。則五種界。謂有情界。器世界。法界。調伏有情界。調伏方便界。七能說事。則是諸佛。八所說事。則是諸法。九眾會事。有其八眾。人中有四眾。謂剎利沙門婆羅門長者。天有四眾。一四天王天。二三十三天。三炎魔天。四梵眾天。二十九事中。前四是染。謂依雜染品有攝諸行事。則是五蘊。彼次第隨轉者。則是緣生。三是人執。四是法執。由此二執。為未來世流轉之因。下有二十五事是凈。于中四是世間善法。謂依清凈品有系念于所緣事者。則是欲界聞慧。系心為四念處境。勤精進事者。則是思慧。心安住事。則是得未至禪。觀法樂住事者。則是得根本禪。下有二十一事是出世凈。于中一是解脫分。四是順決擇分。四是見道。六是修道。四是無學道。后二校量顯勝。超一切苦緣方便事者起則順解脫分善。涅槃與彼眾生。為離苦緣。故名超一切苦緣。解脫分善是彼方便。次明順決擇。則是知苦斷集證滅修道。知苦有三。一顛倒依處。能知欲界苦。二邪行依處。知色界苦。三內離增上慢所依處者。知無色苦。修依處事者。此斷集也。作證修習事者。則是證滅修道。下明見道中。今彼堅固事者。一向見道永不退轉為凡故名堅固。彼行相事者。是相見道。彼所緣事者。則相見道所緣之事。已斷未斷觀察善巧事者。于相見道中。觀察見惑已斷。修惑未斷。修位六者。彼散亂事者。已出見道未入修道。中間漸起散亂心也。不散亂事不散亂依處事者。此二總是定事。是斷欲界修惑方便道也。不散亂所依。則唯取定體。不散亂事者。除一定數。余同時法不棄。修習劬勞加行事者。則斷欲界修惑無礙道也。修習勝利事者。離色無色無礙道也。彼彼堅牢事者。則金剛心也。無學四者。攝圣行事者。則如理智盡無生智。攝圣行眷屬事者。如量智盡無生智也。通達真實事者。欲入無余應觀真實事也。證得涅槃事者。欲入無余先入滅定。則于滅定賴耶心中而般涅槃。于善說法毗奈耶中至見頂事者。意明修前下品解脫分善。超升外道上品正見頂也。及則于此乃至故名為退者。明彼外道不修解脫分善則名退失。非現起邪見過失名為退也。縱起向前聞思未至定根本定。世間福善亦名為退。此是應得不得。是未得退。次解調伏。若于是處至名調伏者。若說別解脫戒前后方便隨順根本。名相應法。又說發戒心。名別解脫相應之法。如是言教。皆名調伏。言七相者。景云。一者說受遮戒。二者說受性戒。三者說犯戒緣。四者說犯性罪也。五者說持戒事。六者說犯已能出離事。七者說對有識人舍律儀事。今解。一者說受戒儀式。二說根本重罪。三者說犯戒緣。四者說凡夫有犯自性。五者說圣者無犯自性。六者說悔過事。七者說舍戒也。下解本母。初總標列十一種相。二次第解。初辨俗相有三。一說數取趣。二說有見遍計所執。三說依他作用事業。二勝義相。謂說七真如。三菩提分法所緣相。則說一切所知之事。四明行相。謂說八行。一諦實。謂諸法如。二安住。乃至或復安立穩密顯了記別差別者。隱密說者。謂有問我與世間常無常等。但語彼云我說此不可說。名隱密說。顯了說者。有如法問。還如法記等。三過失。四功德如文。五理趣當知六種。第六意趣理趣。則時意等四意。六流轉。言三有為相者。以住異合說故。七道理。有四道理。一觀待道理謂若因若緣能生諸行等者。諸行若欲生觀待因緣。及欲說亦待說因。二作用道理諸若因緣能得諸法者。如六根證得六塵各有作用。或能成辨者。如四大種各能成辨自所作用。或復生已作諸業用者。隨是何法因生已作諸業用。三證成道理。謂若因緣能合所立所說所標義得成立令正覺悟者。謂由三支令所詮義得成立。令敵論者生正覺悟。又解。舉其因喻。令所立宗義得成立。此則略辨。次當廣釋。又證成道理略有二種。一清凈二不清凈。由五種相名為清凈。一現行見所得相謂一切行皆無常性等此為世間現量所得名現所得相者。據粗一期死生無常。逼迫等苦。有所為作不得自在無我等性。名為世間現量所得。一依止現見所得相。謂一切行皆剎那性。是一門。他世有性是第二。凈不凈業無失壞性是第三。此舉能依所比知法。由彼能依粗重無常性現可得故者。一斯死生粗無常性。必依微細剎那無常。既有能依粗無常性。將知必有剎那細無常也。由諸有情種種差別依種種業現可得故者。現見有情種種苦樂依于善惡諸業而得。今諸有情復造善惡。比知他世有苦樂性。由諸有情若樂若苦凈不凈業以為依止現可得故者。現見有情所受苦樂依善惡業。比知凈不凈業必當牽果無有失壞。三自類譬喻所引相謂于內外諸行聚中引世共知所得生死以為譬喻者。重成以粗無常喻細無常。名為自類。引世共知所得生等種種苦相以為譬喻者。重成以粗苦苦喻細行苦。名為自類。引世共知不自在相以為譬喻者。重成世間共知不自在相。喻細無我。又復于外至以為譬喻者。重舉粗相盛衰喻細無常。四圓成實相謂即如是乃至名圓成實相者。依前三理立義決定。名圓成實。五善清凈言教相。如文可知。一切智相當有幾下。因問答辨一切智相略有五種。初辨后結。言如是生故者結初。若有出現世間一切智聲無不普聞。結余四句可知。善男子如是證成道理由現量故者。結上現見所得相。由比量故者。結次三相。謂依止現見所得相。自類譬喻所引相。圓成實相。由圣教量故者。結彼第五善清凈言教相。如是三重由五種相名為清凈。次辨不清凈由七種相。須知因明。以因中說不成不定。及舉相違不成。相違各四。不定有六。一一別釋。如彼商羯羅王所造小因因明論。此中所說七相當彼何過耶。景云。今此文中當其六不定中五。除相違決定。一者此余同類可得相者。此當同品一分轉異品遍轉。如言聲非勤勇無間所發因言無常性故。非勤勇無間所發宗以電空為同品。無常性因于電即有于空則無。以瓶等為異品。無常性因于彼遍有。今此文中。但明同品一分轉。故云此余同類可得。此宗之外同品之中有此無常性因可得。故云此余。二者此余異類可得相者。即是異品一分轉同品遍轉。如言聲是勤勇無間所發因云無常性故。此宗以瓶等為同品。無常性因于彼遍轉。以電空為異品。彼無常性因于電是有。于空即無。此宗之外異品一分得有無常性義。故云此余異類可得。略不言同品遍有。三者一切同類可得相者。即是共不定。如說聲常所量性故。此因于同品異品皆有。今此文中且明同品可得。四者一切異類可得相者。則是不共。如說聲常是所聞故。無同法喻但有異喻。以除聲外并非所聞。故云一切異類可得。五者異類譬喻所得者。則是俱品一分轉。如說聲常無質礙故等。以同品一分轉異品亦有一分轉。故言異類譬喻所得相。六者非圓成實相者。支因不具。名非圓成。七者非善清凈言教相者。如立聲常所作性故。此因但于異品中有。故能立言教非善清凈。上來列名。下解釋中先解第三。言若一切法意識所識性是名一切同類可得相者。如立聲常是意識識故。若爾意識則識一切諸法。為如虛空是意識識故聲是其常。為如瓶等是意識識故聲是無常。言若一切法相性業法因果異相至是名一切異類可得相者。此解第五俱品一分轉。聲論師如立聲是常無質礙性故。常宗以虛空極微為同品。此無質礙因。于虛空有于極微即無。以瓶樂等為異品。此無質礙因。于樂等有于瓶等無。故言由隨如是一分展轉同異品相。是名此余同異類可得相。言若決定展轉各各異相是名一切異類可得相者。此解第四一切異類可得。則是不共不定。如說聲常所聞性等。善男子乃至是名非圓成實相者。此解第一。此余同類可得相。則是同品一分轉異品遍轉。言又于此余異類可得相至亦名非圓成實者。此解第二。此余異類可解相及譬喻中一切同類相。則解異品一分轉同品遍轉。言非圓成實故非善觀察清凈道理不清凈故不應修習者。此釋第六非圓成實相。支因不具理不清凈。不應修習。言若異類譬喻所引相至體性皆不清凈者。此解第七非善清凈言教相。如立聲常所作性故。以虛空為同品電瓶為異品。此因但于異品中有。故言異類譬喻所引相。泰法師云。第一句立因不成。如立宗云總蘊是無常。因言意識所識故。然無為同是意所識法非無常故。第二句。如立宗云聲是無常。因云耳識所聞故。然色香等異類法非耳識所聞。然是無常故。立因不成。若立宗云聲是常。因云從因生故。然更無有異類不取因生法是無常故。異類不可得。備云。初釋第三相。二釋第四相。即共不定。三釋第一相。即是同品一分轉異品譬喻遍轉故。于所立宗非決定故。名非圓滿。四釋第二相。即是異品一分轉同品譬喻遍轉故。于所成宗亦不決定。五釋第六相。六釋第五及第七相。如其次第異類所引故。非善言教。體性皆不清凈。景云。此七相中。初四句攝五不定。謂第一句。攝同品一分轉異品遍轉及俱品一分轉。第二句。攝異品一分轉同品遍轉。第三句。攝共不定。第四句。攝不共不定。第五異類譬喻所得相者。攝法自相相違。第六非圓成實相者。攝四不成。圓第七非善清凈言教相。即攝余諸過。四法爾道理。如來出世至名法爾道理者。地常堅性乃至風常動性。善招樂報惡招苦果。故言有佛無佛法性安住法住法界。就行相中已辨第七。次解第八總別。謂總標一句。后后諸句廣釋明了。其義可知。就解本母十一相中總釋第四行相門訖。次釋第五自性相。謂我所說至名自性相者。本母中說有行有緣等。則說念住等自性相也。六解彼果相。謂世出世謂煩惱斷者。世道伏斷煩惱。出世道永斷煩惱。此辨斷德。及所引發出世諸果功德者。此明智德。七彼領受開示。相謂則于彼至宣說開示者。以解脫智領受所得智斷功德。為他宣說。八明彼障礙法相。可知。九彼隨順法相謂則于彼多所作法者。于涅槃修隨順法。多有所作。名彼隨順。十彼過患相。則前障法能為過患。十一彼勝利相。即前能隨順法所有功德。第六明不共陀羅尼義。于中先請后答。答中長行及頌。長行中先敕聽許說。次正為解。第三略結。就正解中有其三句。初言染凈法皆無作用等者。即破吠世師等立實作用。及破實性計實有我非無假用。及假設數數趣者。又于佛法中初修學者執苦集雜染于先定有。執滅道法后得。如彼構畫。是遍計所執畢竟無體有何先后。若就依他因緣染凈。非無先后。次言凡夫異生乃至邪加行轉者。異生五蘊帶于煩惱不調柔。名粗重身。于粗重身執著人法自性差別。由彼宿習隨眠種子及妄見為緣故計我我所能見聞等。若有如實已下者。次明若知妄計。即能永斷粗重之身。獲得一切煩惱不住等者。涅槃名為煩惱不住。頌中有其三頌。如次頌前長行正解三句。第七明受用身心生起相。有二問答。初問答總辨佛心生起。次問答辨諸佛雖無加行。然遠由內地方便般若加行力故有心生起。有法喻合。第八明化心有心無心義。心不可化。故佛化身無自依心。然依受用佛心。對緣利物。故云有依他心。第九明如來所行如來境界二差別相。此中據緣諸佛凈土。名如來所行。據緣五無量境利益有情事。名如來境界。第十明八相中成正覺轉法輪大涅槃三種皆無二相。意謂如來法身無此三相。對緣變動。名究竟凈。如來化身對緣變動。常示現故。有此三相。第十一明佛變德遠生他福。問意如來法身及自受用身眾生不能見聞奉事。于諸有情有何因緣。答中景云。如來是彼增上所緣之因緣。故遠生他福。又彼化身是如來力所住持者。近由受用身起于他身。遠由法身住持化身。故彼二身亦生他福。泰云。如來者是受用身智慧。由智慧故。化為色聲。以如來色聲為增上緣故。眾生心識有似如來色聲相起。正是所緣如來色聲。但是增上所緣。非親所緣。如來智慧是彼增上所緣之因緣也。以親能變現為色聲故。第十二明如來法身對彼二乘解脫之身辨其差別。景備等云。言如來法身為諸有情故大智光及無量化身影像者。并據增上遠緣中說。從受用身出化身等。則親緣起。言謂大威德有情所住持故者。日月天子所住持力故放大光明。此況諸佛大威德者所證法身故。能現彼化身影像。諸有情業增上力故者。是第二緣。由諸有情為黑闇修光明業增上力故。感彼日月頗胝迦寶。故放大光。則譬諸眾生有見佛業緣。彼法身放大光明。非余水火頗胝迦寶能放光者。譬彼二乘證解脫身。無前二用故也。第十三明佛菩薩威德住持若道若行今諸有情于三界中身財圓滿。道謂十善業。行謂身語意妙行等。如來了知此道此行。是身財因。為彼豈說于此道行。順教修者。于一切處獲得身財無不圓滿。據如是義。名威德住持。問曰。欲色可爾。無色何有財寶。解云。于無色界中正報名身。定力所變名財。又解。身通三界。財唯欲色。總名三界身財也。第十四明穢土八事易得。二事難得。凈土翻此。二事易得。八事難得。如文可解。下立名時益。可知第七十九卷

上來決擇初持瑜伽竟。自下第二決擇持隨法瑜伽處。此處有四品。中但決住品。前三易故。不決擇也。基師等云。此初一章復重決擇功德品中五無量義。依四種住已下。乃是決隨法瑜伽。雖有此說。今依景師。判之如前。于中初牒前已訖。次正決擇。文分有九。初明世界差別。景云。言于清凈世界中無那落迦傍生鬼亦無三界亦無苦受者。不言無人天。是則凈土許有菩薩作人天形而非三界系也。已入三地菩薩由愿力故于彼受生者。有文初地已上皆得往生此中云何第三地者。約相三地得定依定修觀方得往生故作是說。無有異生及非異生二乘若異生菩薩得生彼者。此據實報凈土為論。下通異經。問若無異生菩薩及非異生二乘得生彼者何故菩薩教中說菩薩等意愿于彼皆當往生。答為化懈怠眾生令集善根故密意說。泰云。理實而言。初地二地菩薩亦得生彼。今據凈土無欲三地已上離欲菩薩生于彼故。但說三地生于凈土。無有凡夫及二乘圣人凡夫菩薩得生于彼。若住寂二乘即入無余。若發菩提心二乘即屬菩薩。故住寂二乘圣人一向不生。地前異生菩薩一向不生。下通經意。余處說若菩薩等及二乘意愿于彼皆當往生。是如來別時意作如是說。基云。此文正是深密解脫經說凈土中無異生二乘等如文。舊來真諦等十解已上斷于人執。名為圣人。此義不爾。依此論等名為異生。亦未斷惑。若無異生已下。問答分別引經為問。經云。十念念阿彌陀佛得生彼國。何故今云第三地方生耶。答。文意明別時意故說生凈土。異生不能即生。是故攝論及顯揚論對法論等皆判諸經異生生凈土者皆據別時意說。非實即生也。論其凈土有其三種。一自受用土。二他土。謂無量壽等。第三系化凈土。謂穢土中暫化凈相。如維摩經說足指案地顯凈土相也。由來諸德多興諍論。有說反化凈土有別處所。如極樂國九品往生。有說無別處所。如凈名經說足按變土。又如大乘同性經云。穢土成道名為化身等。如此兩解。任情取舍。第二明菩薩依四住能成四事。景云。四住中歡喜住戒住心住配前三地。慧住即在四五六地。獲得菩提分法在第四地。諸諦五地。緣起六地。不共法安立智善巧出過二乘所共證智者。四五六地相同二乘。七地已上出過于彼。故言出過二乘共所證智。即于此中不共法安立智者至及安立諦智者。七地已上遍觀安立及非安立二諦智也。此中共所得智者謂依緣起所得證智者。據其終處但言緣起。道理第四地道品智第五地四諦智并是共智。此辨所超共證智也。依初地行施。二地持戒。戒得自身。施得財寶。故云運運增上。為利有情轉諸靜慮以大愿力還生欲界者。還以欲界故業為因愿及靜慮為緣。還生欲界。泰云。第二住中。離一切犯戒具性尸羅。故名圓滿。戒離一切慳吝。故名舍圓滿。又解。則戒能離慳吝犯戒。故名戒舍。第三明菩薩苦樂作意及住。如量智名作意。如理智名為住。第四明四上品障。及除此障法。四上品障起在地前。若不凈除不得入地者。不入根本地。及地漸次者。地方便道。又解。初地名菩薩地。二地已上名地漸次。一起染污犯者。犯輕戒也。二毀大乘法。四重中一。三未集善根者。地前行未圓滿。四有染愛心者。地前修善貪求染果。下明四種凈除障法。如次除前四障。第五明大地菩薩斷除四種微細隨惑。一者法愛。即法執中愛。執教法有于中起愛。粗者雖斷。細者仍行。即四地障。二者二乘作意。謂厭生死樂般涅槃。即五地障。三者味著等至。即三地中起。障于四地。四眾魔事業者。攀緣世事心流散等。障修觀行。并是魔事。問。上云大地菩薩所有煩惱要知方起自長功德利益他等。云何此言難可遍知。解云。前據粗惑要知方起。今據細惑難可遍知。又前據煩惱障今據所知。故不相違。第六釋十一地相。初地菩薩超過怖畏得無上法者。超五怖畏得圣法故。二地菩薩于調伏中法爾獲得者。調伏是戒法爾獲得無誤犯等。止息一切二乘所學者。所持戒體過彼二乘所學戒行。由此證得爾焰光明者。爾焰此言所知。由此定力于所知境發智光明。由此能于如其所證一切所有菩提分法安立善巧者。自成道品為他立教。五地超過前之三地世間智故。又超四地二乘道品智故。六地于緣起行住厭背想。于無相界多住趣向作意者。六地菩薩雖俱緣真俗。然于無相多偏趣入。八地于一切相得自在者。攝論云。如所欲求相。隨意自在。名相自在。又相傳解。八地能知內身外器若干微塵成皆得隨意。名相自在。自在者。直為眾生現種種土。定自在者即含前二。又依定中起諸功德皆得自在。名定自在。又十地論云。八地菩薩除色塵無智等。名相自在。九地于名句文得自在者。是法無礙。又得無罪者。義無礙。智義不著。故名無罪。無量廣大者。是祠無礙。知于十方一切言智。故云廣大。又得廣大無礙解故能悅一切眾生心者。樂說無礙。十地已得一切如來同灑者。舊名灌頂。如輪王太子受父職時。取四海水用作香湯灑太子頂。名為灌頂剎利大王。十地亦爾。學行既圓。十方諸佛放頂髻光。皆入其頂。受佛智職。乃至諸佛放足下光皆入其足。故言已得如來同灑。已得如云大法身故者。真如法身及五分法身。以能覆歿如空粗重生死身故。已得一切大神通故亦名如來者。十地雖未是佛。得大神通住等覺地。粗同于佛。亦號如來。入第十一地。名為妙覺。第七明諸地修得等流成滿。言住勝解行地依于十地修十行者。住在地前。仰學十地十種法行。即書持等名為造修。亦可仰學十地所修十度法行。又解仰學信等十行。言又復證得清凈意樂爾時頓得一切諸地者。景備同云。諸地種子皆悉本有。得初地時。一時熏發諸地種子皆令增長。名為頓得初地。又解。初地仰修十地之行雖未圓滿。分得十地。名為頓得。西國諸師取解不同。一解。則依此文。十地及佛地功德各別不同。是故能生種子亦復不同。此中初地頓得一切地者。約法爾種子說。道理法爾種子無始有之非今適得。而言得者。引發生果之用。故名為得。得有三種。今約種子及以自在。故名為得。一解。能得諸地種子。故名頓得。非謂諸地功德種子名別。故名為得。等流者證得已后一切地中所有威德者。景備師云。諸地滿心是入住加行等流。又前地滿心仰學后地諸加行道。則是當地滿心等流。泰云。一切十地中入住二分。名為證得。地果滿心。名證得已后。如地論說。所有神通威德發趣果等諸加行道。是入住二分證得等流果也。諸地成滿者。于一一地中經多大劫。隨諸經中所有稱贊諸地功德能任運證。是成滿相。第八明聲聞菩薩證法界別。景云。言五種入正性離生者。聲聞有三。一者具縛。得入見道。二者倍離欲盡故。得入見道。三者離欲界乃至離無所有處欲。得入見道。及獨覺菩薩名為五人。問。如聲聞有三入圣。謂具縛等。未知獨覺亦有具縛等三人入圣同聲聞不。三藏云。若麟角喻。一切皆伏無所有處已來修惑。依第四靜慮入正決定證后二果者是部行。同彼聲聞。基又云。五種者謂預流果斯陀含阿那含獨覺菩薩。其中預流一人是次第人。余皆超越也。此中總說五人為二。謂前四為聲聞。菩薩為菩薩。故有二種。言常住相者。謂本來無生無盡法性者。即由人空所顯真如。如體是常。無生無盡。寂靜相者。謂煩惱苦離系法性者。即斷惑障煩惱苦等離系擇滅。二乘在方便中求彼常住寂靜無為。作涅槃相。求后證真如故。速趣滅度。自相即是相名分別真如正法中由遍計所執自性不成實法無我性者。菩薩在方便中。但心推求相等五五法隨言自性空無所有。由此悟入真如自相。都無求證。常住寂靜涅槃意樂。故不速求自身滅度。故云此中聲聞由差別相通達法界正性離生。由無沒想者。由于涅槃起常住想。及安穩想者。即于涅槃起寂靜想。故于諸行起厭背想。成復因他為其宣說法界自相聞已一分回向菩提聲聞等者。不定種姓人也。一分一向趣寂聲聞極大艱辛小能悟入而不精勤。泰云。聲聞證人無我所顯真如。未證得真如自體。但證得真如上差別無我相。故云差別相。菩薩證得法無我所顯真如自體相。故名自相也。不定聲聞。或復因他諸佛為其宣說。聞已回向菩提然后悟入。以久信人無我故。入法無我極大艱辛。趣寂聲聞亦有二人。一分雖聞說法無我。一向不信不能悟入。一分少信少悟。極大艱辛而不得入已精勤修習無上菩提。備云。聲聞有二。一不愚法聲聞。聞說自相已。回小向大精勤修習。二愚法聲聞。雖悟自相而不精勤。第九明三世輪清凈。謂于過去無顧戀。于未來無希望。于現在無染著。即說三世無顧戀等名三輪清凈。上來次第決擇三持中前二段訖。自下第三決擇持究竟瑜伽處。此處有五品。中但決建立品。前四顯故。不決擇也。于中先作二問答。二問二問者何。一問安立。二問相攝。答中先辨安立以答前問。后明相攝以答后問。前中先釋后結。釋中雖有十八不共而合有九段。初明身無失。二明語無失。三明意無失。四明無異想。五明無不定心。六明無不擇舍。七明無減。一欲二進三念四定五慧六解脫解脫知見也。而云七種者。于第六解脫中開為二種。故有七也。八明三業隨智慧行。如來三業智為前道者因等起也。智隨轉者剎那等起。故無無記。九明三無礙智。下辨相攝以答后問。云此中初四是無忘失法者。三業無失。及無異想。總是無忘失法及是拔除習氣。次一是大悲攝者。謂無不在定心大悲也。所余十三當知是一切種妙智所攝。次又余經中所說隨好為令所化生凈信故顯示于彼然不立相者。好微相顯。故好不立相。安立諸相如建立品已廣顯示者。可解。言從此隨好當知分出彼諸隨好者。景備師云。從解深密經相門中分出余經諸好義。泰師云。從此建立品中所說隨好。當知分出彼諸經中所說差別隨好。上來次第決擇三持竟。已下經一卷又是釋寶積經文。此寶積經。舊此間已翻有三四卷也。今不見得。寶積經論四卷釋十六種相。學者應勘準之。于中初列十六法門。第二依門解釋。第一解邪行。中初列八種前能引后。故云后后引發也。二別解八種即為八段。初解退智資糧。中先總后別。別中有三。初明四種退法。二因退法復生四種智相違法。三出四種退法體相。初中不令他聞者。據得自在有力人說。為聽法障者。據無力人當時不能令他不聽。后時為作聽法障礙。次明因退法后生四相違法。中先總舉征。后屬當前四法。如文可知。下出四種退法體相。中先別釋四法體相。后屬當三慧以辨退失。前中景云。依自惡通達領解宣說執著善通達領解宣說等者。初句依自邪謬惡慧通達所聽聞言教領解宣說執著自謂為善通達領解宣說。后句依他善慧通達領解宣說法。執著謂他惡通達領解宣說。領解宣說者。聽聞之時領解所宣說法故。次解第二忘失正念。中景備師云。于四人處起于迷亂。一于舉罪人乃至第四于有德人于同梵行所迷亂自過者。他舉其罪別作異言迷亂自過。于學現前迷亂學處者。于教導師處不正領受故為迷亂妨修三學。于彼大乘至發起迷亂勝解正行者。有人欲學大乘行。向彼談說三乘無別。言若分別三乘別者大損過失。于能說法人迷亂顯彼所有密處者。于彼有德說法人所。自不聽說。彼有犯不令他聽。泰師釋后二云。于彼有大乘行又欲樂勝利者欲樂正行者總說彼人惡。故云顯無差別標舉分別彼人諸過失。故發起迷亂他勝解及正行也。于能說法人所自迷亂故。顯發彼人所有覆藏密處過失。第三解壞白法。中景師云。言謂與他競增上力故起諸白法非處加行者。起斗諍事壞鮮白法。言雖起白法處所加行然有三種邪行過失者。總為第二。別相則為三。足前為四。下開三句各釋二緣。二緣染著一邪受用二多雜處者。如得施時因以財物行恩布德名邪受用。舉處大眾而相招誘名多雜處。由此因緣雖起白法處所加行由邪行故有染著過。二緣應知惡見過失一者誹撥正法人二于不正法執為正法者則上初人雖復行施由有惡見。二緣起過由二緣故受持過失。如文可知。泰師云。如二人俱諍造佛盆起諸白法善。不合理故。名非處加行。非法受用。名邪受用。處在憒鬧名多雜處。第四解惡意中。言由三相應知于大師所生不信順謂于有體尊勝得智者。尊勝是德。得智是能。謂于有體有德有能生不信順。由二種相至及欣樂彼故者。一受大智大福有情利養恭敬。由愛著故退失善法勤精進等。二由欣樂大智福人數追隨故。退出善法。略不釋第四也。第五解難調伏。如文。第六解行于非道。非道是過。一者于成立信人不為說法發彼信心。二者有人回小向大。不順其心嘆所為善。三者見不定性有情退大求小。不能呵諫贊大乘德毀小乘失。四者好體住禁戒者贊。不住禁者呵。而由親愛朋黨心故應贊不贊應毀不毀。名不平等說。第七解親近不賢良。如文。第八解不如其義。言不如義非如其義者。但是重言無有別義。亦可不如俗諦非真如事。上來解第一邪行門竟。自下第二辨正行門。于中初總標。翻前八邪引八種行名正行相。言引離者。遠離前過失意說能對治。翻前過失后后相乘引發說八對治。亦后后相乘八種對治八正也。次別辨八種正行。文中次第重辨八種邪行。此則舉邪顯于正行。初解退失則有四句。一由自不聞令智退失者。若于正法人若無恭敬不自往聽此雖無犯。然由不聽無勝解故名有退失。二由不令他聞智退失者。他往余處聽。不信伏已由此毀犯。設無此心。直爾不令他聞。回彼聽人向已邪法。是故退失。三由為聞障令智退失者。由自不欲不聞不持。故化他人聽聞障礙。由此毀犯。誤無此意。直由自身懈怠懶墮障他聽法。是故退失。四由邪執著而有聽聞。由于修不見德。但聞言說以為究竟。由此毀犯。設不執聞以為究竟。而但聞不修智不成實。是名退失。第二解忘失正念亦有四句。初句中言由業障故等者。直由業障于舉罪有所忘失。復無忘語毀犯。然有根本犯罪忘失迷亂。二說由迷亂學處令念忘失等者。于教導師不正領受。故為迷亂妨修三學。故云由非自性隨轉妄見曲所顯故。言業障故等者。次更釋亦由業障不正領受。雖無曲見故為迷亂。而有妨修三學忘失。三說由于大乘迷亂勝解正行令念忘失等者。有人發菩提心學大乘法行大乘行。或向彼說或向余人說言三乘無別等。由于菩薩不生恭敬隱其實德故由此毀犯。言由業障故等者。雖無不敬覆菩薩德而有毀犯。然由業障失念心說三乘無別。由起此障而有忘失。四說由迷亂顯隱密處令念忘失等者。前云于能說法補特伽羅迷亂顯彼有隱密處。此由不欲令他于說法師學大乘等。故說彼過由此毀犯。言由業障故等者。雖無故心說他過失所有毀犯。直由業障忘失心中于說法人說有過失而有忘失心中毀犯。第三解令壞白法四句。初言由樂己利狹少不轉下乘聽聞等由此毀犯者則是上言謂與他競增上力。故起諸白法非加行也。言由不能得等者。此釋毀犯所由。由未獲得勝善白法故樂著己利興他共諍。于所聽受生于奢緩于先所得下中白法今皆退失名已得退。二由染愛過失壞鮮白法。可知。三由惡見過失乃至由此毀犯者。此含二種一謗正二執邪故。論上云惡見有二。一謗持正法人二執邪為正。言由不正行獲得衰損者。此由謗正得衰損果。言由誑惑他獲得衰損者。此由執邪為正得衰損果。四由受持過失壞鮮白法等者。前云一受持不了義經。二于未解諸了義經懸誹撥故。今云由受持過失壞鮮白法者。總明二義名受持過失。由于如來智意趣中起等覺慢者。于不了義經執是起慢。言由謗正法獲得衰損者撥了義經。由于如來智意趣中邪稱量故獲得衰損者執不了義經為是不信了義獲得衰損。第四解惡意現行四句。一由于所學不甚恭敬惡意現行等者。上云于大師生不信順學相違意也。二由不如實顯已過故惡意現行等者。上云于同梵行舉罪者如實發露相違意也。三于精進懈怠惡意現行等者。上云于大智福善法中精進相違意也。四由障凈因緣惡意現行等者。上云于廣大甚深勝解中能令自障清凈相違也。第五解難調伏四句。一由唯聽聞究竟修障等者。執聽聞為究竟障于修行名為修障。由唯觀見勉脫難論勝利等者。釋執聽聞為究竟意。矯誑顯示持法善友者。以執聽聞以為究竟。矯誑我是持法善友。二于教授左解修等者。錯領解故名為左解。不肯聽法乃至誑他我是住阿練若善友。三由于尸羅不堅安住惡作修等者。由破戒故追悔障修乃至誑他我是勤修福業善友。四于自見安住見取修障等者。由自見取乃至矯誑顯示自御眾善友。第六解行于非道四句。一于未信而不為說令其生信。二于下乘希求大乘不隨所宜而為說法贊所行善。三于大乘希求下乘不順其宜而有所說。若不定姓人應呵退大求小之過。若是二乘定姓人雖暫發大心后還求小應順彼性贊修小乘。故上論云無種姓人雖復發心勤行精進終不能得無上菩提。不能如是順機宜說名行非道。四于住禁戒不能能贊。住不禁戒不能呵。訶名不平等說。下云由善根不圓滿故等四句。如次結上四句也。第七解近不賢良四句。一由慳吝。即是上云退失大乘。二少聞者。上云退失利益有情加行。三不善入圣教者。上云退失圣教。四于佛語言不聽聞者。上云退失無間修諸善法。亦可四種退事總由慳吝等之所顯也。下云不修善根故等五句者。不修善根是總句。下有四句如次配上四句而結也。亦可五句通結上四句也。第八解不如其義四句。一任持正法。二住練若。三勤修福業。四管御大眾。依此四句事起于四求求信伏等如其次第。下云由與我愛俱于微細罪不見怖畏者。釋任持正法欲求信伏。與其無我非勝解俱下。釋住練若求于聲譽偏修人無我名非勝解。于現法中樂相雜住。釋御大眾求供養等。于當來世下。釋勤修福業求染白等也。亦可由與我愛俱等釋住持正法求信伏。與其無我非勝解俱不顧他利釋住練若求聲聞譽。于生死涅槃一向觀見過失功德釋勤修福業求染果。于現法中下釋管御求供養等福。矯現自身能正持法乃至御眾者牒結也。十六門中前二門訖。自下第三解正行勝利。初標四句。前后相生利有情故生多福故合為第四。亦可正行能成四種勝利。又能生長無量福也。第二次第解釋。初句四法中。前一能令集福資糧。后三能令集智資糧。第三四法。一者修修所成者。因修慧故成余白法。二者成就有情即彼所成者因成就他成自白法。三者堪忍難事即彼所成者。因忍難事成余白法四聞思無厭即彼所成者因于聞思無厭足故成余白法。又解。一者修修慧。二者即彼修慧所成成就有情。三者即彼修慧所成堪忍難事。謂入惡趣他有情等。四者即彼修慧所成聞思無厭也。大門第四。解具法行等。初總標列四句。一具法行。二具平等行。三具善行。四具法住行。含此四行。名正法行。上一具字。遍通下三故。下牒解中。皆有具字。第二次第別解。云何菩薩具于法行。問名。此何行相。問頭數也。具平等行有八行相中。景云。二于有情以無染污無差別身者。攝他為同自己體。無差別世者。不成現生后世差別。無差別求者。不成身財差別。親愛之心平等慰喻。泰云。其第二四中所作善事及利益有情事。名為善軛。亦名善擔。菩薩于己作利生等重擔事平等能運。未作者平等能取故。具善行中言無所依止者。心無執著故不求人天果等也。具法住行中。景云。于十二行中前八自利。后四利他。余文可解。泰云。言及與所余共止住者。與余資具等共住故也。大門第五。解生凈信譬喻。喻有十九。言非如日輪怖羅怙捉即便旋轉者。日輪非情不能生怖。由日天子怖羅怙手捉。故旋轉日輪。羅怙即是舊云羅護。阿修羅也。非如師子怯于大擔者。備景師云。西國深山多師子。師子行處即有野干隨逐覓殘血肉。師子后時殺一大鹿令野干擔負。野干心念死鹿既大我不能勝。若不許擔復當殺我。則便設計語師子言。我為是擔兔。隨我后呻喚而行。須助我力。師子念言。我寧自擔不能在后呻喚隨汝。于是野干免擔。師子疲乏。怯于大擔。泰師但云師子怯怖大物所鎮。言非如龍象者。三藏云。說象名龍象也。非如輪王無有第二大丈夫眾者。更無第二輪王同世界。言迦理沙槃拏者。泰師等云。槃拏是貝珠名。迦理沙樂與二乘相似。又解。此是數法。八十名迦理。十六迦理名沙槃拏。諸菩薩身價無量也

瑜伽論記卷第二十一(之上終)瑜伽論記卷第二十一(之下)(論本八十至八十一)

　　　　釋遁倫集撰
論本第八十

上來解寶積經十六門中前五門訖。自下第六解正行中安立所學。于中有二。初總問答標列十三中道行。后征問別解。前中菩薩先于聲聞乘經世俗道理不了義說已作依持已善通達者。唯依人空未見法空。知非究竟。而超度彼。復于大乘二空相應二諦道理了義經典正勤修學。名中道行。所以者何者。所以小乘經典是不了義大乘經典是了義者。此舉問竟。下答意明。大乘中貫穿十三中道之行故是了義。即列十三名也。就別解中。初解人空。景備師云。言謂由一種相不可得者。橫計實我卻不可得。下明于內根外塵中間六識三事中求。都無實我。故不可得有情事者。即六情根也。差別事者。即外六塵差別之事。彼受用事者。則是六識于根塵中受用苦樂。泰師云。此約實我體無菩薩人無我理。一眾生事。三眾生中蘊界處差別事。三六根六識受用六塵事。若內六根若外六塵中間異生橫計實我三事之外都不可得。二解。人無我言由唯一相可得者。則人無我所顯真如道理是有。故云可得。謂于根塵識三事愚夫遍計常住實我不可得我異性相道理可得者。無我真如性異妄我道理可得。問曰。空與無我差別云何。解云。蘊中無我名空。蘊體非我名為無我。三解法空中。備景云。則彼依他圓成法中。無彼遍計常無常等隨言法性。故名法空。泰云。遍計所取生滅無常性。五事不攝。故都不得。此欲辨遍計所執法我體性空無都不可得。然不明法無我真如是實有不可得。四解法無我。言謂由一相乃至圣智所行者。因法無我所顯真如圣智所行。是故可得。問法。空與法無我有何差別。解云。依他圓成無彼橫計決定性法名法空。即彼二性非情執有名法無我。又解。依他因緣之法。猶如幻化無決定性。名為法空。圓成實性妙離有無。名為法空。此二性非是執性有體有用名法無我。故攝論云若執諸法有體有用名為法我。明法無彼定性體用名法無我。下明由六相故無我所顯真如內證離言。異于愚夫隨言說性。是故可得。六相如文。五解增益中。景云。差別有八者。一執常。二執有定性無常亦是增益。三因執常執我增益。四因執有無常執有無我。五因執無我執實心增益。六因執我執不真實心增益。此復二種已下。重釋第五第六。一者決定者。于境定執。二者尋求者。尋求向前取實不實二境之心。于中先總遍計所依者所尋求。及遍計相應者明能尋求。自下別明。先明取不實心尋求。雜染所治障法有五過失。謂顛倒者。無我計我。戲論者。謂理外妄游。發起惡行者。因此發業。粗重者。由惑業起。粗重增多。無常性者。惑業招生增無常苦。下明取實有心執實有道能除清凈亦成遍計所執。故云及于彼能對治清凈法中。七者執真實心增益為依復執善等乃至執清凈增益。八者執不真實心增益為依復執不善等乃至執雜染增益。菩薩于增益都不執著。已辨差別。次明自性增益。即是執有諸法體性。泰云。二乘所證人無我理。但是真如相非是實真如。依前三性中地前及二乘所證人無我理五事中是相事攝。若執為真如者。亦是增益邊也。是故彼第四增益。第五執二無我理增益為所依止。執二無我無漏觀心以為真實。無漏觀心是因緣假有。法執為實有定性。故名增益。即第四執境增益。第五執心增益。第六執二我增益為所依止。計有定性我見不真實心。故名增益邊。然即知執我心妄執名不真實。然有妄執自性名增益。此執有二。一決定執有不真實心。二方便尋求。尋求者。決定所依不正思惟及決定相應作意等。下出尋求道理。于所對治不真實心雜染法中尋求五失。有自性可治故。有能對治清凈法可得。此舉對治以顯障有自性故。總是不真實心增益也。第七因前第五執無漏觀真實心為所依此故起第七執真實無漏心所生諸無漏善等法有體性。乃至執清凈涅槃有體性也。第八因前第六執我見有定性為依止故。起第八執我見所生諸不善等法有體性。乃至執我見所潤生死雜染法有體性。問。前明人無我中一相可得所顯。何故第五執無我乃為增益邊耶。答。前據無我所顯真如是是實有。故云可得。若無我義但是無法。故前決擇第二卷中辨我見緣無生心。若執無是有故成增益也。達云。謂遍計所依者。能計度之所依根。及遍計相應者。能計度心之相應心所有法也。執善等者。等取無覆無起執不善等者。等取有覆無起也。六解損減言。謂則于彼邪法無我性起于勝解等者。聞說遍計所執自性本無。則執依他圓成皆悉不有。此惡取空。名耶法無我。七解法現觀中。景云。由三種相。一安立諸法自性不可得。言則于彼事者。則增益中第一事也。及第四生事者。前增益中第四執無我增益也。二者彼差別事不可得。三者則彼串習故如實通達。言此中自性不可得者。則自性計有生滅二分不可得。由串習此二不可得故。于無相所顯真如任運通達故。言謂則彼自性相不作意不思擇加行自行自內所證智通達。泰云。則彼安立計法及第八現觀中第四生身事自性不可得作第一相。下現觀回向中。辨四種治。一能治。二所治。三后有業治。四生身治故。八解回向大菩提性中。景云。先總明法現觀能治所治。謂由一種相思擇所得能治不斷故。下別解能治所治。有三復次。第一云此中能治所治者謂空是煩惱對治者。若斷煩惱要從空解脫門入證真如方能斷惑。無愿是有愿治者。無愿是生死耶愿對治。無相解脫門是諸十相對治也。如是一切名無造作者。三解脫門對治生死。于生死分名無造作。第二復次。此后有業對治者。是空。亦是生身流轉者。是無愿。剎那生死流轉對治等者。是無相。自下第三復次。由前空等顯滅涅槃翻前生死為對治故。言名滅涅槃行無自性。此復以生死流轉為所對治等者。悲愍眾生。故留煩惱受生化物。行得增長趣大菩提。備云。前空解脫門。非直能斷煩惱。亦能斷業及以異熟。論云。此復已下文意在此。一切身生總名生身流轉。其念念生故。云剎那生流轉。總結三解脫門。故名涅槃行無自性。則以生死流轉為所治。九解。如是行者煩惱眾苦不纏繞心難不永斷所治。由法無我觀彼自性。不染無苦。十解二無我勝解差別。謂由四種相。一者見差別。謂住人無我及涅槃于當來身起斷滅增上慢者。是人在見道已前作人無我觀。緣此觀智生慢。謂得涅槃來身不起。言又于所取乃至名不善觀察所知境界者。凡夫于境界執我及與能計我心是有。二乘之人但于所取橫計神我觀察是無。不觀能計我心隨言說性亦是空性。故名不善觀所知境界也。由執著諸法故求煩惱斷者。執有諸法求斷煩惱不悟法空。名見差別。而諸菩薩則不如是。二者則此極遠損減差別謂住補特迦羅無我乃至前后二種執著失壞故等者。景云。有一種人聞說遍計所執我空。則執我見所緣蘊體亦空故。于我見異生下中更下。我見名下。空見名下中下。由二因緣釋其下義。一苦不解脫。以著空見不修苦之因。二安住于苦前后二種執著壞失者。前依教執起無我見。與我見同執因緣法無。名前后二種執著失壞。三者于斷迷失差別者。謂住人無我乃至追求斷滅等者。二乘已住人無我者。聞隨言說法自性皆空便生驚怖謂法斷滅涅槃。不能了知遍計隨言說法畢竟皆空余二性在。四者于心迷失差別謂如是于斷迷失乃至為想顛倒等之所顛倒等者。雖不執人。仍為法執心想見等三倒所倒。十一解因性。言此中觀察能取者至剎那故者。謂則觀察依他因緣生法。有剎那生滅。離于遍計所執隨言自性。此中彼如實通達者至決定智生者。通達橫執定性能所不可得故。內證圓成決定智生。十二解到邊際空性。言此中如實顯現者至有剎那故者。謂由無我智不取遍計所執能故。后時緣業煩惱隨心相分。似業煩惱稱境而知更無構畫。于彼相分及本質業惑離言自性皆不執著。如是影像及與本質。皆是剎那生滅之法。不同遍計所執非剎那性無生無滅。十三解空性威德。言此中斷者至諸業煩惱者。如彼經言如千年闇室。以燈燭等一念光明悉能除遣。喻無始惑業。若起智光。一念則斷。大門第七。解彼聲聞菩薩所學殊勝差別。初略舉數。有四種聲聞聲聞菩薩所學差別有十三種。二正解釋。先解四種聲聞。次解差別。解四種聲聞中。初征列四名。二牒名解釋。云增上慢聲聞者至計為清凈者。若依小教。聲聞是究竟。今依大教。聲聞亦非究竟。于聲聞乘位得人無我智滿足仰學法無我未成。故名執著邪見法無我智。然實未清凈計有清凈。則是未得謂得增上慢也。云如二王子者。聲聞及菩薩也。相似處生者。同斷煩惱證得解脫也。受王快樂者。涅槃也。一于王政討論工巧處等皆悉善知者。佛名法王。三藏教法名政討論。利他事業名工巧處。菩薩善知此也。聲聞不爾。就解差別中。先舉差別列有十三。次別解釋。雖舉十三。釋中十二以種姓持種二門合釋。故云又彼聲聞乃而是佛子者。聲聞雖緣涅槃作意集成而非佛子。菩薩雖緣下劣生死有情諸境作意集成而是佛子。又彼聲聞雖勤精進乃至與彼相違者。聲聞雖勤精進。于四諦觀心得住定。而不成就佛種姓相。故名無種姓。諸佛不長攝受。故名不持種。又于聲聞至彼由于此所集成故者。義同婆沙世界第一法都勝也。如來一切時中望聲聞最勝。菩薩望佛彌復勝佛。彼佛由于此菩薩所集成故。如世第一法開生圣道故都勝。又由二緣乃至能令解脫者。此釋菩薩勝佛所以。一由此菩薩修六度因緣感菩提果故。二得菩提已成熟有情故。亦可一成熟有情二成熟佛法。由此二緣。故招菩提成熟有情。故勝于如來。又解。上對佛果辨勝。此對小辨勝。彼菩薩由二緣故勝于聲聞。譬如有人已下。喻況也。能辨者。喻修因。能熟者。喻得果也。修行善巧。故名覺慧希奇。自行既滿能利群生。不同聲聞得果已后寂然受用。故云彼端然而食用者。大門第八。解菩薩善學世出世智利益他事。于中。初總后別。別中。先明世間智。后明出世間智。前中。世間智止息制伏上中雜染。則是見道已前。言諸出家者至于非解脫執為解脫依止性者。此有四句。一惡見依止性。二及彼惡見所依于定學中不作意依止性。三愿后有依止性。四或總由四倒或別由一二倒故妄計涅槃依止性。言于積聚中乃至皆得決定者。于色等聚中。由一念執中品惑起便能制伏。從此為斷世出智所斷惑故。依止對治則令堅住。由此對治能伏十二緣起愚。人法無我性愚。于內外道此邪此正皆得決定也。次明出世間智。初明能治微細隨眠名出世智者。此明見道斷于三界見斷隨眠。此復云何謂則依彼制伏對治三界。善巧等者。此牒見道已前。由作三種善巧為加行故得入見道。次明修道。為欲超度至于內精勤觀察自心者。此則總標。四種無智則是修斷無明不能了知四相起故。下別解釋。初列四名。二次第解。第一由三種相應知心共相。一于四緣生者未生已滅無作用故。二現在剎那速滅無作用故。三貪等心所從緣令生非心作故。第二由三種相應知自相。一者如前言說自性不可得故者。遍計所執隨言說性不可得故。二者如前由六種相如實可得故者。如前貫穿法無我性中說由六相。于諸凡愚遍計所執言說自性異相相可得。三者無差別智之所得故者。則正體智之所證也。第三由三種相應知心雜染相。一者則于五趣中種種識自體生故名生。二者則于此五趣中自然生滅有流轉故。于諸境界難調伏心故。貪力所起故名轉。三者若于彼行若如是行名雜染行者。此標二章也。下別釋二章。初釋于彼行則有五句。次釋如是行則有六句。上明法說。下舉喻說。于此義中示現假合所設譬喻其事應知者。如舍如軍林等。譬喻是也。第四由三種相應知心清凈相。一者不得得相。謂若別異如理勤修求心清凈不能證得。二者無為相。謂不觀見言說自性見真如相。此由九相當觀無為。一者不行三世故。二者非如在滅盡定心心法滅。然是無為。言說自性不可得故。真如相可得故。非有無。是平等無二相。三者非生身果報相故。四者超過業惑因相故。五者超過后有生故。六者超過老死故。七者超過剎那展轉相續不遠離故。八者超過五趣轉易故。九者超過造作業煩惱故。三者種姓相。文分有二。初約一位辨種姓現后超過合有十一相。后約四種九相以辨種姓相。前中言此中種姓相當知是無學界相者。界是因義。謂生無學果之因相也。于現法中超過五事等者。善法名所作。惡無記名非所作。精進名為所作加行。懈怠名所作非加行。惡無記中加行名非所作加行。于現法中超過如是五事名種姓相也。于后法中超過六事等者。一釋現在所感后有業名后有行。后身中所造業名為彼所行。業所感果生名彼果生。依彼發后有業衰盛故名依彼衰盛。于彼業所感五趣果動搖法中修學期愿受用苦樂等名于彼所依乃至期愿受用。彼五趣身差別彼所依自體差別。一釋發后有業無明名能發起后有行。所發三業名彼行。余同前釋。于后法中超過如是六事。亦名種姓相也。次約四位九位九相以辨種姓相。一不清凈位者姓種姓。二清凈位者勝解行。三通達位者見修。四究竟位者無學果也。下釋九相。于不清凈位有一相。謂等隨行相。遍于一切色相等隨行。猶如虛空無不在故。于清凈位有二相。一平等一味相。二身心遠離相。于通達位有其二相。一隨順趣究竟。二超過諸惡見趣。于究竟位有其四相。一安樂成滿位。后三則是超過三變壞色也。言顛倒處變壞者。一云四倒處變壞也。一云中有末心也。大門第九解于菩薩教授中聲聞所學。言補特迦羅無我性故或法無我性故等者。此中既辨聲聞所學何故復云法無我耶。解云。利根聲聞亦修法空觀故。又解。此中我空名人無我。我所空故名法無我。又如正不除遣等者。雖復由境及他力所起妄計。然未為他所集而起貪嗔等。名正不除遣。若既為他之所引奪已起貪嗔等。名已不除遣。若由隨一貪等不除遣。當知隨一嗔等亦不除遣。正除已除翻此可解。八種違逆學法者。一者耽著五欲唐捐其功。二者耽著于境故不得自在也。三者既不自在故障修三學。四者既能障礙故。令成點垢。不避譏謙。五者盡有點垢故。損失三學。如電損苗也。六者既損于學故。能起不凈三業之瘡皰。七者既有瘡皰故。心生悔惱。不得安穩修三學也。八者既熱惱故。諸煩惱病堅牢難斷色也。自下大門第十及第十一門。于中初解不善學。次解善學。后相對辨異。初解不善學沙門中。初征別三種。言形相同分者。外似沙門內無正行。次別釋同分不同分相。于中有二。一約資具以辨同分不同分。謂若求資具修于三學外相似修故名三學同分。以不求正解脫故名意樂不同分。二約聲譽以辨同不同分。謂若望聲譽學于止觀。身帶外相似修故名止觀。若單相若雙修及止觀資糧同分以不順三相故名意樂不同分。次解善學沙門由四種相者。于現法中由厭患加行于前生中由相續成熟加行故加行圓滿者。如余處說由現在勝欲及過去善根方能修道。此亦準知。二者由法無我勝解意樂故若所應得者所證義也。若能應得者能證道。于二法隨言自性無執著故于四意趣義中正尋求故不但隨言而義故。意樂圓滿。三者于法空真如以不由他教智通達自性無雜染故。又于世俗三寶及世俗生死系縛涅槃解脫中通達自性無所得故。通達圓滿四者已善修習二障對治故。又于真如無斷壞見故。及能勝伏斷壞見故。趣究竟滿。下相對辨異。復次不善學沙門由三種相名不如義。言意樂衰損加行具足者。謂能聽說證。名加行具足。而無勝進故名。意樂衰損。余文可知。大門第十二。解住世俗戒有四種相。一者雖有六支尸羅而為二損損尸羅。一由我見現行。二于犯悔不了知故。尸羅六支如本地說。二者雖遠離此二損過失。而未得世間定共戒。不能制伏身見。問。既離二失。何故復云不伏身見耶。解云。雖暫不起而未依定伏故。三者雖得世間定戒已伏身見。而怖法空損壞尸羅。四者雖離前三過失。而為邪解法空。乃未得謂得故損壞尸羅。此并在地前位也。大門第十三。解住勝義戒。于中初總標無漏戒相。次對世俗以辨勝義。后判釋伽他義。初中圣所成熟無漏律儀與對治道俱。攝假從實亦名對治。次對俗辨真中。先總舉世俗戲論若能寂彼名無漏戒。次別辨四種戲論。后結成無漏。別辨中。言于第二位中身見品粗重隨行若名可得若色可得者。以粗重所隨五蘊現可得故。若當來生相今時無相等者。以有粗重故雖當可生身而今未生。約纏不起名寂靜。猶有隨眠名不寂靜。若補特迦羅無我執。若補特迦羅執棄舍者。雖棄我執而執無我。若則于彼至若非所執性者。謂于彼人無我執中執為無我名所執性。不執為我名非所執性。若由此故至能假設心語假設贊善執者。此有兩解。一云由此執非執性故于色等五蘊中有情執轉。若彼有情假設贊善若能假贊心語法。此即贊者及贊法也。一云若由此身見粗重隨行故。于色等中有情趣中于彼有情住尸羅者假設贊善執。若能假設贊善者心語復假設贊善執。言若生上生故世間若舍下故非世間者。雖舍欲界名非世間。而生上界故亦名世間。下釋伽他義。言又即與此義相應至伽他者。此即總標即與此戲論寂靜義相應。依無漏戒定慧應知經中所說伽陀義。次正釋其義。大意有二。一辨福糧則是戒定塵垢微薄攝受善士無失壞故。二辨智糧則是慧學于甚深文義處起勝解故。此由二緣入如來教。一由法住智深了別。即是緣三界因果智。二由真實智善決定。則是無漏智也。大門第十四。解如來調伏方便。初明二同分。二明四教導。初中言此有二種謂自體同分故者。與彼所化自體同故也。及勝解同分故者。令彼所化同已勝解故。又現同分為令安住受教心故者。謂為令安住受教心故現自體同分。及依教授而出離故者。令彼所化同已勝解而修道也。第二釋教導中。先總標列名。后隨難重解。解中有二。初釋第二教導。此有二種。一由自性分別故。二內差別分別故。次釋第三教導分亦有二。初約道辨。后約涅槃。約道有二。一由于前后道雜染分別故。二由雜染遠離分別故。約涅槃二由隨言說自性執故。二于涅槃名想中作心所有想故。第三釋第四教導亦有二句。一于寂靜心所有想及增語想遍了知故。二于彼二想因緣俱遠離故。又解。于彼清凈導驚怖因緣及于涅槃清凈驚怖因緣俱遠離故。當知是第一現法樂住方便教導。大門第十五。解密意語言。先釋密意語言。后辨三圓滿。前中。言謂諸名言安足處事至名為清凈者。此約依他辨無二相也。言又非一切名言安足處事至名為清凈者。此約圓成辨無二相也。于其一事亦有亦無非有非無。故名無二也。下辨三圓滿。言由五相名論圓滿等者。一說之因緣。二是宣之言。三所說之法。四說之儀式。五能說者。言若勝內怨者。勝煩惱怨也。若勝外怨者。勝伏天魔也。言由五相名果勝利滿等者。一供如來。二報施主恩。三越生死苦。四于福田性無有退轉。五從佛教法化生名為佛子依止佛家也。大門第十六。解于菩薩藏教授中勝解勝利。于中初標章列名。次別解釋。后結成無量。就別解中即有五段。初解第一相謂由五相映蔽感大富貴增上之因。一者能引有量善趣果及引無量世出果故。亦可富貴之因引有量果故。勝解能引無量果故后釋為勝。二者富貴因有盡法故。勝解因無盡法故。二者富貴因感非廣大樂故。勝解因感廣大樂故。四者富貴因是智眷屬故。勝解因是智自性故。五者由此勝解能引彼智故。次釋第二相。據身行離六過失。以釋轉依身是所依故也。言三者由二種相威儀過失者。此有兩釋。一云威儀有四。合則為二。一行。二住生及臥。故云二相。一云大疾大遲為二相威儀過失。四者由三種相怖畏相過失者。老病死也。五者由二種相遏履瑟吒過失者。遏履瑟吒者雜染義也。煩惱業名為二相。又解違順二境染。名為二相也。次釋第三相。于相慶慰時遠離五失。作說法處故云作說器。次釋第四相。又于記別所解了時遠離五失。作說法人故作說者器。下釋第五相。謂臨命終時遠離五失故。得見業清凈。于五失中初之三種名業不凈。第四名為見不清凈。后之一種通見業失也

　　有余依及無余依二地

自下第十二合決擇有余無余二地。有半卷。分之為二。初正決擇二地。后通結諸地決擇勸之應思。前中初結前生后。二開章解釋。于中復二。初立章門。則有十四。頌中等云攝三門故。次依門解釋。初釋離系門。有二問答。如文可知。第二釋壽行門。泛論羅漢有其二種。一者利根。二者鈍根。利中有二。一俱解脫。二慧解脫。鈍中亦爾。此中何人能舍增壽。此有五釋。一云唯有利根俱解脫者舍壽增壽。余三不能。故云功能差別。二云若利根人慧解脫皆得增舍。唯除鈍根不能增舍。三云初之二果不得延命。不還果者亦得延命。則引涅槃三十三卷而證此義。更勘彼文。四云初二果人亦得延命。不還者亦得延命。俱由福力不由定力。未得邊際自在定故。五云初之二果亦得自在定而延壽命。以伏惑得根本定故。第三釋轉依。先問答。答中有三。初正答前問。次引說證成。后舉喻以辨非離非合。初中。意謂轉依出纏真如之所顯故與彼六處非異非不異也。真如種姓者。以真如為體故。真如種子者。緣真如為境而熏成種子故。真如集成者。依真如而集成萬德故。如為體故不可說異。據義不一故不可說不異。故云異不異性俱不可說。然此不可說義如前已說也。世尊依此已下。第二引說證成。尋文可解。如屠牛師已下。第三舉喻以辨。于中先舉喻以況其法。后因言長辨已轉依者取相差別。謂彼所取眾相。既離言性。如真如境不可言說也。第四釋住門中。言漸入滅定者。若慧解脫人欲入無余時未必入滅定。今約俱解脫故說先入滅定。亦可羅漢將入無余時要入滅定。不須出定遂入無余。此則住于第八識入般涅槃。不同小論住第六異熟心等而般涅槃。言一切生一切生類者。此有兩釋。一云一切生者四生也。生類者變易報也。二云一切生者四生也。生類者。于四生中一一各有種類不同也。言唯成辨者內自證故者。有師釋云既言辨者自證。故知雖非六趣而有其人。然下文云不可施設此是如來聲聞等者。此顯無差別義非無其人。然今三藏門人釋言對修道說為辨者辨者內證于真法界更無證者。第五釋差別門有二問答。第二問答中。此界非是苦故非所遍知。非是集故非所應斷。故不可滅。亦名為住。第六釋有門。有三問答。初辨是有。次辨其相。后明有之所以。兩番釋。第七釋常門。問答征釋。第八釋樂門。亦問答征釋。第九釋殊異門。有三問答。第十釋異性門。并文相可知。第十一釋自在門。有三問答也。問曰。二乘入無余既無身智。何故復言得自在耶。解云。雖無身智而真法界遠離系縛。故云自在。第十二釋發趣門。有二問答。初問答中。言唯住有余可有此事者。問曰。若爾。何故楞伽經云。大慧菩薩白佛言。世尊如何聲聞佛說得成阿耨菩提。佛告大慧菩薩為無余涅槃者說。答曰。有師說言無有二乘修不成佛。故住無余亦得回心。經中約此說為入無余涅槃者說。論約久遠離可得知故。說唯住有余可有此事非住無余也。遂引三文證成此義。一者涅槃經二十一云。聲聞獨覺八萬六萬四二一萬劫住處名為涅槃。若住有余依時。無有二乘八萬劫等住故。二者楞伽經云。味著三昧樂。安住無漏界。無有究竟趣。亦復不退還。得諸三昧身。乃至劫不覺。譬如昏醉人。酒消然后覺。彼覺法亦然。得佛無上身三者大智論云。斷三界業煩惱入無余涅槃而生凈土聞法華經。三藏門人說云。有決定二乘修不成佛。彼經說意為欲入無余涅槃者回趣大乘故說聲聞得成大覺。非謂已入無余者還趣大覺。是故無違。又解如是論下說方便示現入無余依界等。假說此人為入無余涅槃者實回向菩提聲聞住有余涅槃。三昧酒醉是不定姓人住于寂定后出定已趣大乘為變易身。涅槃經云八萬劫住者。彼約消練住八萬劫等。然后乃到十信初心故作是說。其智論文舊來兩解。一云。約法性凈土即是無余體故。云生凈土入無余界。一云受變易報往反化土聞法華經。以往為生非是受生也。第二問答中言增諸壽行方能成辨者。此有兩解。一云雖無余生。而依自在定燒練分段增變易壽故。成辨大覺。一云延分段命得住多劫修大乘行故。經云。須陀洹八萬劫到等。皆延命而住也。雖有兩解。前解為勝。言物類善男子等者。凡一物類。指回向菩提聲聞也。又解。非如定性二乘永入無余不在情數。故云物類也。言同法者。前方便示現等者。問。有何所以故同法者前示入無余耶。泰師等解云。恐彼同法發無見故。作化身樂入無余。第十三釋種姓門。文有四番。初辨羅漢種姓有差別故。有發大心。有入無余。二明根緣有差別故。回心時位不同。于中初辨聲聞回心時節位不同。后別辨菩薩容趣下乘。為佛所護定不趣入下乘。三明回向菩提聲聞。歸同如來入于無余。四明回向菩提聲聞。從本已來當言不定種姓。第十四釋秘密門。初約無余依辨如來秘密。后總約無余及余諸差別辨佛秘密。前中有三。初明不定姓及諸如來住無余時無三種畏等。次明不定姓人及菩薩姓人住無余時利益他事。于中。初正辨利他。后引經喻況。幻師喻者。顯其變化。商主喻者。顯多利益。船師喻者。顯能濟度也。第三釋已總結下。總約佛辨密意。中意謂于此無余利他事。及余種種自利利他福德智慧等諸秘密中諸位菩薩。應正隨轉。理實地前具有三忍。今但言下忍者。約初為語。廣如本地分。問于法決擇總義云何已下。第二通結諸地決擇勸之應思。此中問意。于十七地決擇總義云何。答。由品類差殊等者。謂由境行果品類差殊。立十七地諸法。即于彼十七地中。釋難分別諸門一行等諸句。廣如處處往往已說。如是應知此中總義者。此即牒結也。于此地中余決擇文更不復現者。于此有余無余地中余決擇文更不復現。又解。此十七地中余決擇文更不復現。前為勝也。當知乃至余類應思者。顯說難盡勸人應思也第八十一

攝釋分之上者。上來已于本地義中不盡之處廣決擇訖。于造論法用。猶未分明。今略攝釋經論法用。以為一分。名攝釋分。于此分中。論有二卷。此卷在前。故言之上。文中有三。初結前問后。第二正解。第三釋已總結。正解釋中。復開為兩。初廣明七義。第二略明六義。前有一頌。略列七門。隨別解釋。就此頌中義有三勢。若隨義列數則有十四。若義類相從則但有七。若據具五德故方能說法令生勝利義但有五分。文為六。以勝利為第六故也。言隨義列數有十四者。一者是體。謂十二部經能詮所詮總是其體故名為體。二者是釋。依五種法門解釋經論。故名為釋。三者是文。所謂名句字身是其文也。四義者。則是所詮教下諸義有其十種。所謂地義乃至廣義。第五是法。則是十二部經教法。故名為法。第六是起。謂是等起。明十二部經起之因緣。故名為起。第七是義。則是法體上差別之義。所謂總別自相共相等義。不同第四文義之義。第八是難。則是頗設問答。次是第九。明法次第。師是第十。明成就十法。名說法師。說眾是第十一。明處在五眾說法。故名說眾。聽是十二。明彼說者說正法時。應安立他合住恭敬。無倒聽聞。贊佛略廣是第十三。依西國法。凡欲說法。或欲堅論。皆贊三寶。名贊略廣。學勝利者是第十四。若具修學五分說法。猶如五分音樂。能令自他生喜樂。又能引發自他利益。名學勝利。又具五義說法。能令自他具三學勝利。第二相從為七義者。于前十四門中。前之九門攝之為二。所謂體釋。體中有三。體及文義。文義二種重出前體。總則別為三故為一。釋中有六。釋一是總。法起義難次此之五種重解前釋。故屬于釋。余五如前。故但有七。第三成七以之為五。初之體釋。總為其一。師是第二。說眾第三。聽是第四。贊佛略廣。是其第五。由具學前五為他說法。能令自他生諸勝利。依下文中。具此三理。依之釋頌。三番方盡。今釋長行。文有七段。初釋四義。次釋五義。第三師。第四說眾。第五聽。第六贊佛略廣。第七學勝利。就初釋四義中。第一釋體。言經體有二一文二義者。舉后文義以釋前體。言文是所依義是能依者。由文顯義以明能所。或有由義起說則義是所依文是能依。今依前義以明能所。若文若義并是所知。故云二種總是名所知境界。此中文通本顯并詮義故。是義所依。義唯取顯。顯義能顯本法十義。生物解故依文而顯。故是能依。能依與所依和合生物解。是故文義作教自性。又解。理實但取文為體。然無義之文不得生解。故兼義而已。第二釋釋。舉法等五解于前體廣如下解。第三釋文。于中初總列六種。第二別解。第三釋已總結。就別解中。文分有二。初解六義。后總相分別。前中有四。初釋名句字。次釋語。第三釋行。第四釋機請。初中有二。初別解。后總釋。將欲釋文。先作六門分別名句字身。初辨體及釋名。二明隨身隨語系地長短。三約三性分別。四明名等詮法盡不。五明八識緣名不緣名別。六明想欲尋伺轉依以通違妨。初辨體性者。若約五法出體。名句字三謂于聲上有詮召用假立名等。若推假入實。但以聲為體。若其假實殊途合用異本。即用五法中不相應法為名句字體。謂依字有名。依名有句。句必有名。名必有字。然依聲立字。是單假。依字立名。依名立句。是其重假。然有孤字無詮表者。有別字體。若依字成名。名中更無字體。依名成句。句中亦無名體。若釋名者。何故名名。能令種種共所了知。故名為名。又能令意作種種相。故名為名。又由語言之所呼召。故名為名。句者。攝受諸名竟竟。顯了不現見義。故名為句。文者。是顯了義。由文令彼名句呼召諸法分明顯了。以是名句所依處故。亦名為字。不可改轉義名字。可改轉者是名。以隨所詮種種轉變故。第二明隨身語系者。依彼小乘。名句文三隨身五地。隨語二地。依大乘宗解。有漏者謂地前菩薩二乘凡夫所起名等一向隨語系屬二地。以依聲上假建立故。不同小乘音聲之外別有名等實體。故不得言隨身五地系。若是大地菩薩諸佛如來所起名等。但是不系。第三約三性分別者。若依對法文說。名句味三。但是無記。釋有三義。一據隨轉理門。二據從多論門。三據顯現似彼相說。初隨轉者。道理教法名句文等通于三性。以隨三性心心發于語業。語業既通三性。依三性聲建立名等。當知名等理通三性。今依隨轉理門。同小乘相。說為無記。二從多者。眾生所起名等。少分是其善惡。多分是其無記。故對法從多判為無記。故彼論云相屬無記者謂名句文。辨善惡中不言相屬善惡是名句等。故知從多判為無記。三者似彼顯現故名無記。謂大菩薩及佛后智體是世間。似世間起名為世間。無記亦爾。諸佛菩薩所起名等體實是善。似無記故說名無記。第四明名等詮法盡不盡者。于五法中。名句但詮前四相名分別與及正智。前決擇云前四是其名言安足處故。真如一種名所不詮故。又決擇云。真如一種名言不及。以非名言安足處故。又此五法自相名言不及。唯現量所知故。五法共相隨心起。是比量境故。名言所及。第五明識緣不緣者。在染八中唯一意識得緣名等。余七不緣。思之可解。在凈八識轉名四智。別相而言。唯意識中妙觀察智名斷疑智得緣于名。余三不緣。若通相論之。四智并有世出世智。皆得緣名。以成所作智成相作身說法度人。故知四智就通皆緣名也。第六約彼想欲尋伺轉依明違妨者。依論云一切諸法由想故立名故呼此名為想。又此論云。此中欲為名首名為句首等。是則依欲起名。又十地云。何故凈覺人。念智功德具。于諸上妙地。有力不解說。下釋中覺者。是從因故舉請說。依此三文。是則想欲與尋皆起名等伺故。攝論但云由轉想蘊依得言說自在。欲之與尋并在行蘊。何故不言由轉行蘊依得言說自在耶。答。雖皆是因。親疏有異。欲是遠緣。由有希望欲起言說。次則生相取法儀須安立名字。后起于尋發諸言說。于起說中相功最強驗役于言說。論據此緣。故云由轉想陰依得言說自在。已辨其義。次當釋文。就別解中。初解名身。先總標其相。言名身者謂共知增語者。名從增語而生。亦能增于言語。故說此名以為增語。由名了法眾所共知。故云共知增語。此有十二已下舉數列名次第解釋有其六對。初一假實從所詮為名。詮于假法名假。詮于實事名實。尋文可見。同類異類。則是總別一對。同類謂說有情之名。則說一切有情皆盡。若說色受大種其義亦然。異類謂說佛授德友青黃等名。此別詮人名青等法名。故是別名。隨德名者謂變礙故名色領納故名受等者。是隨義名。假說名者謂呼貪名富等。此不依義但假施。不同初對詮假名假。是故第三與初兩對別。第四對云同所了名者謂共所解想者。想猶是名。與此相違是非同所了名者。如當國名。同國人皆共所解。若聞異國名。非同所解。與前第二對同類異類有何異耶。解云。前同類異類。就同國名中曲辨同異。總說有情是人同名。別說佛授德友是人別名。總說色受及以大種是法同名。別說青黃苦樂舍受地水風等是法別名。今言同所了者。望同國名。非同所了。望異國名。是故不雜。第五對云。顯名其義易了。不顯名者其義難了。如達羅弭茶明咒等者。則是長年生處。昔有仙人名達羅弭茶。國從其名。名達羅弭茶國。今明彼仙所說明咒。其義難解。凡是咒文悉皆難解。且舉此一。故云達羅弭茶明咒。此明同國咒名難了。不望異國。故與第四對異。第六對云略廣名者。彼名體攬字多少名為略廣。略謂略名是一字名。廣名謂多字名。不同第二對同類異類望彼所詮總別異也。第二解句身中。總標列名。次第解釋。不圓滿句者。至方得圓滿者。此玄談也。次引頌證。如說諸惡者莫作者。依婆沙云此不長不短八字為句。此間舊譯但有四字。矩師云梵本實有八字。漢語但四字今問三藏。亦云梵本八字為句。依梵本中又有者字。故依此間語合有五字。加其者字。所以須安者字。義勢若同不須隔別。義勢若別則須隔之。如說諸惡者直牒惡法。今牒諸惡欲何所為。欲令莫作。由有二義故須安立者隔之。諸善者奉行。雖引一頌。意取上半為證。下半相隨向來。下指事以釋。若唯言諸惡則文不究竟。若言諸惡者文雖究竟義不究竟。更加莫作方得圓滿。則圓滿句。所成句者。乃至如說諸行無常有起盡法等可解。標句者如言善性。出所修善。釋句者謂正趣善士者。舉能修行人釋所引善法。不同所成能成。望同一法中隨義相成。第三解字身中。景師等云。言字身者乃至四十九字者。如多字名說未滿時名不究竟。說若滿時名為究竟。句中亦爾。皆以彼字為依。以攬字成名。攬名成句。故一切字體自無究竟不究竟別。以無詮表故。三十九字者。三藏云。西方自有三釋。一家音有十四。依西國十四音次第云。(悉談)哀阿一伊鄔烏紇呂訖閭。呂[月*馬]咽藹(此四當魯流盧樓)污隩闇惡。闇惡二音。多是助句之辭。后家取之。添為十六字。招聲八者超聲有八。毗聲有二十五。加彼悉譚二字為四十九。第二家云。悉譚二字但是總標。非是字數。別加濫(時鮔)意。超聲毗聲頭數多少如前。第三家云。音有十六。加闇惡(去聲)超聲有八。毗聲有二十五。今準涅槃經文字品三十五字。名為字體。更有十四字。名呼字音。今此文中總牒彼諸字故云四十九也。上來別解名句字三。次總分別有五復次。初本末相生。此中乃至名必有字者。此文不具。若具應言欲為字首。字為名首。名為句首。句必有名。名必有字。字必有欲。欲想與尋并發起名。今且舉欲。又若有字名所不攝唯字無名者。但有名必帶于字。自有字名所不攝。謂無詮表。第二立三之意問何緣施設三耶。答意立名句文三欲令眾生依名領受名所目法謂色聲等增語是名。名能增生言語。或名從彼增語觸生。故說此名為增語觸。第三辨名等義。名有三義。一令他共所了知故名為名。二能令意依名取相。三出語言呼召稱名。言攝受諸名究竟顯了不現見義故名為句者。攝名成句能顯不現見義是其句義。隨顯名句故名為文者。文是章字。能顯成名句作用。是故名文。或名為字不可改轉故。第四釋經文。如世尊說增語增語路乃至廣說者。下明詞與施設名為廣說。增語者諸一切眾同類相應名者。如有一名眾人同解增其言說。語路者并眾同類欲能起彼故者。則以欲心希須立名起說開生名等。名增語路。詞者謂彼相應語者。則聲明論體名詞。由習彼論引生名等稱路故。言謂彼相應語。又則此語至名為彼路者。通取彼論能詮皆能生名名之為路。施設者至名為彼路者。由想等心于諸法體一一分別施設建立名句文等。說施設心等為名等路。欲即是詞至施設之路者。前明欲是心法。今明欲是音聲。依聲立名即說聲為名路。第五約六依處分別名等。名等依彼六處而得建立。指聞慧地。上來初釋名句字竟。自下第二釋語。于中初總標八語一一具七德故能說正法。次別解釋。于中初解八語。后解七德。前中初明八語。次明八具三德。初一趣向德趣向涅槃故。二者自體德。謂美妙顯了。三者加行德。謂易解樂聞無依不違無邊等五。是其功能名為加行。下明八語一一具七德者。一相應謂語與名等次第等相應又依四種道理相應故。二助伴能成次第故。三隨順謂解釋次第。四清徹。五清凈資助。六相稱。七常委分資糧。依此文中總牒一處似是第七。次文解中似分為二即成八也。審悉所作者釋委義。恒常所作故者解常義。此即別解常委。彼分者謂正見等者。是三十七道分。此是彼資糧者。明八種語是彼道分資糧。第三釋行相。明名句文詮蘊界處等差別不同。名為行相。亦可名句文等是佛菩薩等說者。見分所緣。名為行相。則是相分。第四釋機請。有二十七種。約其七位。有二十七。一由根利純為二攝人亦盡。二由行別有七。謂三毒則為三。四著我。第五思覺。第六三毒等分。第七蘊塵行。余文可解。上來解六義竟。自下總相分別。如是六文總有四相說名為文者。雖列六門不過四相也。一所說相。謂名身等行相為后者。以語說名等。故名等四種是所說。謂名句文正是文體。行相是由名句文當彼說者見分心起。生于見分故名行相。亦是文體所攝。二所為相謂機請等攝二十七種補特伽羅者。則是教所被機。由機故說。今說教之因緣亦為文也。三能說相謂語者。以依聲屈曲表彰詮召諸法假立名等故語是所依。四說者相謂聲聞菩薩及如來者。論夫說法者亦通諸天及以化人。今略故說三人也。如是六種至是故名文者總結也。名等正是文體。語是文依。亦名為文。由機起說。機亦名文。說者起說。亦名為文。下次第四釋義。于中初辨十義。后結勸依教尋義說法。前中有三。初開十種。次次第別解。后以頌收。就別解中。文有九段。初解地義有其二番。初明五地。后明十七地。文相可知。第二解相義有其三番。初明自相等五指思慧地。次明異門等五。有釋約一體法隨義廣解。故名異門相。信等四法。名瑜伽相。隨緣異增異轉。名轉異相。染凈可知。今解總一標名。別開多門。如說補特伽羅異門有六等。名異門相。于一一門復開多種。名轉異相。此等法門。如聲聞地等。下明所詮相等五。于中前二攝三性。后三亦攝三性。初所詮相者謂相等五法如五事中說者。如決擇分五事中文。五法但攝二性。前四是依他。如如是圓成實。執著此五為遍計所執。此同決擇中文及佛性論三無性論等。明五法不攝遍計所執性。第二能詮相者謂則于彼至是遍計所執自性相者。執有能詮定性名者是遍計所執性。此同中邊分別論名是分別性。若依顯揚論中所詮相中有三性因緣。相名分別正智是依他如如是圓成實。于彼二性執有定性名遍計所執。能詮亦具三性。因緣之名。是依他。十二部經從法界所流。是道生境界。清凈真實。于中執定。是遍計所執。次明遍計所執眾名差別。上明前二相攝三性。下明后三相亦攝三性。言此二相應相者乃至執所依止者。執有能詮所詮定相屬著。是遍計所執性。言則是遍計所執自性執者。是能執心。則是六七二識。所依止者。正出遍計所執性。雖無有體。然能生彼能執之心名所依止。依顯揚論但令作解釋。則當楞伽名相是妄想自性。言執著相者謂諸愚夫至遍計所執自性執者。現行能執心是依他性。別而言之唯六七二識名執。今三界有漏心皆名執著相者。相從得名。及彼隨眠者。由執遍計熏成八種種子。亦是依他性攝。別當楞伽分別是緣起自性。言不執著相者謂已見諦者如實了知遍計所執相者。無相真如。及彼習氣解脫者。擇滅無為。能了知心。是正智。此二是圓成。則當楞伽正智如如不壞是成自性。第三解作意等義。于中有其五門。今舉作意。等取余四。故言等也。須知新譯經論但著等字則是向外等。不同舊譯經論或向外等或向內等。一明七作意。二明十智。三明六識。四明九遍知。五明三解脫門。言此中乃至應觀諸法者。則當毗曇識智及諸使。當以三門通。若問識識者當以八門通。若問智知者。當以諦門通。若問遍遍者。當以種門通。第四解依處義。正明依此三事佛教方起。故云依處也。初列三門。次依門辨。第三釋已總結。依門辨中。初解事依處復分為三。初開諸門。次依門釋。后結成次第。開諸門中。初總開三門。一根本事依處。即是生死涅槃果體。二得方便事依處。即是前果之因。此二自利。三悲愍他事依處。是利他行。次別開二十三門。依門釋中。初次第別釋。后重分別。前中言退墮有二。一不方他者。謂自然壽命色力等退減后劣于前故。二方他者。如我一期壽命短色力等弱不及于他名退墮。翻前名為升進。十種受欲者。如本地第二卷記釋。施戒修善有漏行者。多說四無量為修也。三種惡行者。此有兩釋。一云則是不施不持戒及修四無量也。一云是身語意惡行也。流轉雜染有二句謂無明及有愛者。諸見不了名為無明。出家之人多由見故流轉生死。在家之人多由愛故流轉生死。此之二種是生死之根本。故偏說之。謂無明是前際緣起之本。有愛是后際緣起之本也。清凈行者略有三學五地等者。謂資糧地即解脫分。加行地通達分。見修究竟。即為五地。當知學等有九根本句謂增上戒學等至及加行地者。戒定有無貪等三在二地故。二三為六。增上慧學乃至及究竟地者。慧學在見道名四無倒。在修名明。在無學名解脫。復為三句足前為九。言令離欲者謂訶責六種黑品諸行等者。如第三十卷說。云何名為尋思彼品。謂作是思若我于彼諸凈色相不凈法性不如實知。于內于外諸凈色相發起貪欲。便為顛倒黑品所攝。是有諍法有苦有害有諸災患有遍燒惱。由是因緣發起當來生老病死愁嘆憂苦種種擾惱。若我于彼諸凈色相不凈法性如實隨觀。便無顛倒白品所攝。是無諍法無苦無害。廣說乃至由此因緣能滅當來生老病死乃至擾惱。解云。一有靜法。二有苦。三有害。四有諸害患。五有遍燒惱。六由是因緣發起當來乃至種種擾惱。是為六種黑品也。下重分別中。先別分別悲愍中五。次合分別根本事處中六得方便事中十二。前中先將離欲示現行對論作其三句。于初句中亦有三番。一或令離欲而不示現。如教導他令其離欲而謂彼曰如其所言不應作者。汝今亦不應作。此勸同他不作諸惡。而不示現分別善因得樂惡因得苦等。二或怖彼言。汝不離惡我打汝等。三或求云。若汝是我親愛必不應作。如是三番教不起惱。唯是令離欲。第二句或有示現不令離欲。如處中者但示現行善功德及行惡過失。而未堪遮令離過失。俱句可知。不辨俱非句。次合牒教導贊勵二句。后釋慶喜有五勝利。下令分別根本處事中六得。方便得中十二事因果相生。對論可知。言順退分行順進分行隨其所應者。皆通染凈。或感善趣或感惡趣也。如是三事已下。結成次第。可知。上來初解事依處訖。自下第二解時依處有三。言事等者。以三世法可為言說所安足處。決擇五法。亦云前四可名所及。如如一種名所不及。第三解補特伽羅依處。如前說也。即依是處已下。總結顯其依處義也。次有四義。如文可知。第九解略義及廣義。文有三番。初番云略義者宣說諸法同類相應者。如說色等更不說余。廣義者宣說諸法異類相應者。且如說色因即說心等。第二番不了義經名略。了義經名廣也。第三番中。初明名義略廣。次引說證成。下釋所引經意。于契經中文廣義略等者。長行散說廣文義略。頌中文略攝多義。下以一頌攝前十門。德是勝利。非德過患。頌與長行次第不同。以乘言便故也。下復次結勸也。長行有七段中。初釋四義竟。自下第二釋五義。于中初結前生后。后次第別釋。前中言如是建立諸經文義體已者。結前所明文義解前體門總名為體。則攝文義三為一門。諸說法者乃至后應辨次第者。此以法等起義釋難次第解彼釋門。總名為釋。前解偈中攝彼十四為七門者。依此處文故。依此解于前偈。若不作此解。于此處文不可消釋。就別釋中文有五段。初解法中。先總標舉。問曰。何故說十二分不增不減耶。答。為欲治十二支故也。次次第別解。言契經者謂貫穿義者。圣人言教貫穿諸相。如綖貫華。此釋契經義即是素怛纜義也。長行直說者。此辨契經之相簡于伽他。故云長行直說。多分攝受意趣體性者。明此初教所詮之義。多分明說所詮意趣及所詮體性。應頌者謂長行后宣說伽陀者。重宣前義。又略標所說不了義經者。長行雖說義猶未了。故今重頌令義顯了。記別者。謂廣分別略所標義者。泛于諸法前略標舉后重廣說分別指示。皆名記別。又記命過弟子生處者。此記因果名為記別。緣起者至宣說法要者。如彼經初說云有一黑鹿未至我所等。如是經文名緣起經。又依別解脫因起之道毗奈耶攝所有言說者。如律文中。時跋陀摩子犯于某罪。佛因此事等言。亦是緣起經。本事者謂除本生宣說前際諸所有事者。除說菩薩本生。說于菩薩過去身外之事及說他人生本生外本事。盡名本事。言七地四菩薩行者。如前第四十九卷說。何等為七地。一種姓地。二勝解行地。三凈勝意樂地。四行正行地。五決定地。六決定行地。七到究竟地。又云于一切菩薩地中有四菩薩行。一者波羅蜜多行。二者菩提分法行。三者神通行。四者成就有情行。廣釋如彼文。又如諸字若無摩呾理迦即不明了者。依西國記說。劫初時梵王造百萬偈聲明論。后時天帝釋略之說十萬偈。更于后時有迦單設羅仙造一萬二千偈。次有波膩尼仙又造八千偈。護法論師又造三千偈。名雜寶聲明。當今盛行。又于此乃至亦名論義者。非直分別諸法體相名論議。若解義用。若解名相。但令循環研竅并名論議。第二解等起即依三種而起言教也。第三解義。初結前生后。二開章解釋略有二種。一總義。二別義者。開章門也。釋中先釋總義。后釋別義。前中先辨四相。后重解后二。釋別義中。先辨四相。后重辨后二。訓釋言詞復由五種。一由相故立名二。由自性故立名。三由業用故立名。四由法爾故立名。五由因果故立名。義門差別亦由五相。言行自性有三行差別者。景師云。身口意上生等行別在行蘊中。亦可三善根為三行。亦可三不善根為三。或三學為三行。今解即身口意三業也。位差別中。五種三門。五種二門。尋文可知。第四解釋難。初總標。二別釋。別釋中。先設難。后解釋。于中先正釋五難。后辨四記。前中謂于不了義難。方便顯了令其得解。于語相違難。示其意趣隨順會通。次類釋第四第五難。次卻通第三道理相違難。或以黑教而決判之者。若與四道理違。推入外道黑說。非我法也。若是佛法之義。或復示現四種道理或因果相應。所謂此言或為增果。或為增因。故佛作此說。下辨四記為通。一者一向記。謂為如理請問。二分別記。或為如理或不如理來請問者。如小乘說如有問言為我說陰。應語彼云陰有五種為說何等。三反問記為令彼戲論問者自收己過者。亦如小乘如有問言為我說法。應反問言法有眾多為說何等。不為分別色受等別。四者置記由四因緣。指思慧地。又知有問如來滅后為有無等等者。九十六道皆說自所事師為如來。如問佛如來身滅后為有無等。此于二諦所有道理皆不應記。如來約勝義諦非有性故不可記別為有。以勝義諦畢竟無人故。約世俗諦所依能依道相違故者。約世俗諦中非無假人。以依道諦假建立故。道是所依人是能依。不同約勝義諦中二向是無。故言相違。于世諦中有斷惑盡不成實故。建立如來。故非無也。又就滅道法體亦不可得言有無。道是有為念念生滅。前念所依已滅不可言有。后念能依道有不可名無。是故相違。次就滅果亦非有無。斷惑得擇滅。不可言無。而擇滅但于真如假以建立無有實體。不可言有。第五解次第。言如世尊言此言顯示盛美圓滿次第者。初是出家美。次成道美。后轉法輪美。故云盛美圓滿中三次第也。又復說言我曾處父凈飯王宮顏容端正者。釋前出家盛美。乃至廣說者。是解釋后二盛美。又復說言為何義故乃至能成次第者。成前出家故。是能成盛美。又復經中略說諸法。如言三受復言樂受苦受不苦不樂受等言但圓滿此受。故名圓滿次第。如說四諦又云苦集滅道等言。但圓滿次第也。七段之中第三釋師。言六法十義者。謂名身等六法。地義等十義。如上說。四者言詞善巧謂語工圓滿八支成就等者。謂相應等七聲。先首等八語。并如前說。二十種善巧方便者。如因明文。第四釋說眾。先總標列八言五眾。后牒名別解。言離五種難者。如前釋難中說。三法者蘊界處也。或三學也。言處凈信等眾乃至令生凈信故者。謂處凈信眾。令倍增長。處邪怨眾。令入處中信。處處中眾。令生凈信故也

瑜伽論記卷第二十一(之下終)瑜伽論記卷第二十二(之上)(論本第八十二至八十五)

　　　　釋遁倫集撰
論本第八十二

上來于七段中已釋前四。今釋第五安他令聽。是則初說教體。二辨解釋方軌。三明說法師之德既成。次明處五眾中而說諸法。既處眾說法。安其人令住恭敬無倒聽聞。初增一至十。明其聽因。或有利益非安樂等四句如菩薩地說者。利非安樂者。如于現在苦行持戒。安非利益者。今現得染樂名為安樂。體非是善。不招后世利益故利非。利益俱者。樂受相應修行善等。俱非者。苦受相應行殺生等。二因者。一善建立法二有勝果也。速能證解廣大甚深者。即真如也。相似甚深者。即是二空。二空是證真如門。故名相似。諸緣起法者。真如及二空。皆由因緣法顯。故論說云因緣所生法我說即是空也。能斷五法能修七法者。斷五蓋修七覺也。所有集法皆成滅法者。煩惱業等名為集法。由聽法故皆除滅之。七段之中第六釋贊佛略廣。于中初總標立章。二別解釋。先略后廣。略中有二。初約五相以明贊佛。后約六相以明之。離垢染者。離纏垢也。無濁穢者。離使隨眠也。又初離煩惱后離于業。略廣贊中有十四段。一贊六德。二贊四德。三贊五德。四贊六德。五贊七德。六贊八德。七贊八德。言三寂靜者。身語意寂靜也。八贊十號。九贊二十二德。十贊總別五德。謂羅漢是總。四智是別也。十一贊六德。于中景師云。永斷五支者。斷五上分結。成就六支者。成六常住法。念慧與舍于六識門恒常起故。基師云。斷五支者。斷五上分并五下分。成就六支者。成就六念。又成就則所行等六支。如前第三十四卷記釋。今準阿含經說羅漢果摧五蓋。護六住。獲一身念。降四魔等。然則此中贊其六德。一斷五蓋。二成六恒住。三獲四念住。四降伏四魔。五純善積集。六最上丈夫。十二贊七法十三贊九德。十四贊八德。上來贊德。或有廣前略贊德。或有別嘆略中所不說德。尋文可解。七段之中第七解學勝利。于中文二。初依體釋明為大眾五分說法。第二舉學勝利經文次第解釋。前云諸說法師至若文若義者。先當推尋文中六。義中十。令善通達。則是達前法體。次復乃至宣說正法者。牒釋中法起義難次五種解釋道理。故名為他轉五種釋。此牒前體及釋總為一也。又應如是安立自身至十種圓滿者。此是第二辨其師德。謂前卷云。師者謂成就十法等乃至廣說。如是自安立已立為眾說法者。次明第三說眾。又安處他令住恭敬無倒聽聞者。是第四必于聽眾。又應先贊大師功德者。此是第五略廣贊德。如是五分說正法者如五分音樂生自他喜又能引發自他利益者。此是第六明學勝利。前卷之初第三釋偈以為六分。依此處文故作此判。言若能如是善修學已當知具足五種勝利者。則前五分說一一分中皆具五利。亦可五分別得一利。一由通達體釋故。于佛言義解了不難。二由師德能善圓滿說諸法相。三由處眾說法故。能善起發自他廣大歡喜。四能安眾聽故。能引善出離。乃至天上人中稱譽遍滿。五由略廣贊佛。能生無量功德。自下第二舉學勝利廣解釋之。經中有四句。一汝等比丘應當安住修學勝利。此是戒學。二慧為上首。三解脫堅固。四念為增上。如此四句。文中具歷解釋二門次第解釋。初依體門。次依釋門。前中先總后別。復次如經中說住學勝利當知此經文義為體。此文總也。下別分別。先文后義。言文者。謂此經言汝等苾芻應當安住修學勝利者。此明戒學等。言此中有十二字者汝等字數有十二字。四名一句者。汝等比丘者是一名。應當安住是第二名。修學是第三名即三學也。勝利是第四名。四名雖別。同明一戒學名為一句。如是則攝名句字身者。明彼經文說此戒學十二字四名一句之時。則攝文六之內前三名句字身。言此中言說是學處相則攝行相者。此中言說相應名句字。是所學處是當心相。即攝行相。言如來言說本為比丘請問則攝機請者。彼經既云汝等比丘等。言則是本為比丘說此戒學。則是機請。如來所說言音則攝于語。是故此經一句具攝六文可知。如是慧為上首等諸句中皆隨相應知者。如彼經說慧為上首則攝四名。一名一句。亦有行相機請及語。若言解脫堅固念為增上亦攝六文。隨相應知。自下將經四句歷義門辨。義有十門。此中文有八段。初約地辨。謂地義中但說聲聞地者。前辨十七地今言地義中但說聲聞地者。以彼經言告諸比丘。明此句故知唯是聲聞地。或具五地者。若約五地辨此四句。此具五地。經言學勝利者是資糧地者。牒戒學是資糧地。慧為上首是加行地者。慧作十六行在暖等位中。解脫堅固念為增上是見地修地究竟地者。見修二道斷惑皆得解脫。念者見道有念覺支。修道有正念。究竟地十無學支亦有念亦有解脫不失。是名地義者結之。第二約相以辨。于相義中學勝利者是戒自相等者。彼明相義有三種五。初自等五。次異門等五。度所詮等五。今此文中但就初門自相共相分別四句故。言學勝利者。是戒自相。戒是色法無有相應共有。故但自相。慧為上首者具二種相謂于慧自相者。慧體是自相也。所依助伴所緣名為共相者。所依是根。助伴是同時余心數法。所緣是境。相從并名為慧故是共相。解脫堅固者至是解脫自相者。解脫是擇滅。擇滅是其惑滅唯是自相。念為增上念是自相者。念是相應心數。亦唯攝于自相。次約第三作意等。言學勝利者非諸作意唯顯作意建立處所者。此明戒學非七作意。唯是作意所依處所。以依戒故而修作意。慧為上首者應知了相勝解作意者。了相勝解二作意唯方便道。慧為上首前約地中位在加行地。即是遠分。是故唯則了相勝解二作意也。解脫堅固者顯示乃至果作意者。對法等說遠離是斷上品無礙。攝樂斷中品無礙。方便究竟是斷下品無礙。方便究竟果作意是解脫道。今明解脫堅固是擇滅無為。由無礙解脫道得。故言顯示也。了相勝解是方便道觀察作意是勝進道。于彼解脫堅固無有功能不言顯示。念為增上者當知此顯觀察作意者。念體但憶已斷未斷惑事。與觀察作意所緣事同。故同相顯。由此道理于智等中應隨建立者。學勝利結四句所詮。于十智等中應隨建立。等者。等取六識九遍知三解脫門也。于十智中。慧為上首當來其等智。以位在加行地故也。或與解脫念為增上并非十智。對六識。戒學及解脫非六識攝。慧念二種意識相應。以對九遍知。解脫堅固遍知是九遍知。戒慧念非九遍知。對三解脫義準可知。第四句依處辨。依處有三。一事依處。二時依處。三補特迦羅依處。事依處中復有三種。一根本事依處。二得方便事依處。三悲愍他事依處。根本事中有六。得方便事中有十二。悲愍他事中有五。如前卷說。今言依處義中依涅槃學處所攝者。學勝利等四句結于根本六事中但是第六涅槃也。言清凈行者。學勝利等四句于得方便十二行中但是清凈行。于悲愍他事依處五句中隨其所應但是后三。所謂教導贊勵慶喜。故云隨其所應起教導所謂教導乃至慶喜。問曰。學勝利等四句于根本事中何故不說勝進。得方便十二行中何故不說離行善行勝進分行自義行。悲愍他事五中何故不說離欲等耶。今釋通之。故云當知此中亦通有善等行。隨其最勝但說清凈行。上來但歷事依處中三辨學勝利等四句文竟。自下總對第三補特迦羅依處辨學勝利等四句經文。前明補特迦羅依處有二十七。學勝利但當出家補特迦羅。故云出家補特迦羅是補特迦羅依處。又依軟根等一切補特迦羅當知慶喜者。于二十七種人中有出家眾義者四句皆備。出家于中有根利鈍。亦有行中七。亦有由愿故有三。唯取聲聞非所余圣人。唯取可救。亦有由行中九。如后文中說但除在家及不可救有障礙人非無縛人唯人非天皆為四句所攝。故言又依軟根等一切補特迦羅應當知慶喜。以歷時依處。言又于過去現在時應當慶喜。已證得故正證得故者。諸比丘等于過現二世已證正證三學及果應當慶喜。言于現在時起于示現于未來時起教導及贊勵者。于現在丘起于示現。于未來比丘起于教導。第五約勝利辨。言勝利義中謂修三學速得圓滿是勝利義者。此于十義第六今在第五。總解釋之。諸謂比丘于三學速得圓滿是勝利。彼云勝利者。以要言之于應稱贊義而起稱贊。或法或人。第六約過患辨。言過患義中謂出家者不應行于異行不應儲余財物。此合第五今在第六。彼云過患義者。以要言之于應毀厭義而起毀厭或法或人。第七約所治及能治以辨。有其兩番。第二番云。又一切雜染行皆所治三學等行皆是能治者。彼云所治者。以要言之一切雜染行。能治義者。以要言之一切清凈行。第八約略及廣義以辨。可知。上來依體文義二門分別學利等四句經竟。自下第二依教釋中五門分別四句經文。所謂法義難次。則為五依。初約法故故名為學。由忍戒凈故舉忍辱等。言又為寂靜至故名為學者。為靜破戒得戒清涼。除滅業垢。故名為學。言又應知前說相故至及因果故者。重解訓詞。依訓詞門曲有此五以釋得名。戒由相得名乃至從因果故得名。義門差別中已下。是第四解義門差別也。曲有五門。一自性。二界。三時。四位。五人。言自性差別者至或過三百五十學處者。此明七聚尸羅為戒自性。于中從四重乃至七滅諍是二百五十。余有眾學戒。總為一。謂眾學戒。或分為二。惡作惡說。或開為一百乃至于于。今據威儀眾多并是。故云或過一百五十。界差別者至非界所系者。范師云。無色名靜慮。名有通有局。伽論約通。故兼無色。如靜慮波羅蜜亦通無色。若依顯揚十三云。靜慮尸羅等至尸羅。則無色不名靜慮。對法論主說無色界中無異熟色。故略不說。建立色界律儀者。無粗異熟色故。克實曰空方便。亦遠分對治。治欲界破戒身語故。于定俱思上亦得假立身語遠離性。時差別者。可知。位差別者。依前卷位差別有二十五。今此文中但論五種三門。略不約論五種二門。言已入正法未成就者是下位者。已入佛法未成解脫分名下位。亦可解脫分名下位。次約二十七種補特迦羅分別。初在家出家二人唯說出家有四。一引了義經。二分別事究竟。三者行。四者果。行復有二。一邪行。二正行果。亦有二。一邪行果。二正行果。今此經中。但說正行及正行果。言如是戒等三學當知是名學之邊際者。三學若滿。眾行悉圓。果行雖多。不過三學。故云邊際也。又云如是經者此顯正方便四種瑜伽所攝者。即是信欲精進慧名瑜伽。此即行體也。如是住三學者此顯正行果者。三學是前四瑜伽果。此中信欲為先至方便者。是修三慧方便次約別義以辨。別義有四。一分別差別名。二分別自體相。三訓釋言詞。四義門差別。訓釋言詞有五。一由相。二由自性。三由業。四由法。五由因果。義門差別亦有五種。一自性差別。二界差別。三時差別。四位差別。五人差別。今約別義四門分別學勝利等經文四句。于中有七。初舉四門分別修學。次約四門分別勝利。第三分別苾芻。四明安住。此四句總是戒學。五明慧為上首。六明解脫堅固。七解念為增上。初云于別義中乃至名之差別者。此是第一分別差別名也。初戒學者名為修學亦名為習亦得名修。言清凈身語正命現行是學自性者。此是第二分別戒體相以正語等為體。言由此正行尸羅忍辱等修顯發故名為學者。此是第三解訓詞也。云何名學正行尸羅。辨言復次。于解釋中法者謂于十二分教當知此是契經所攝者。明學勝利四句經文于十二部中是契經所攝。又是記莂由了義故者。如彼經說汝等比丘乃至念為增上等者。則記莂戒等得解脫果。當其記莂。第二約等記以辨。有四復次。初云謂應當說依止處所為欲自顯遍行智力故發起此經者。前明等起有三。一依事二依時三依人而說經法。故名等記。今明如來有遍行智力。須知依事依人。故說此教。第二云又為顯示精勤修習清凈行者。為顯清凈行人說此四句。言及為顯示重財利者至速得圓滿三學勝利者。為化耽著財利諸比丘等令修三學。故說此四句。第三云又為顯示四種比丘體故。此句是總。此中經云學勝利者為令遠離種姓形相苾芻體故者。比丘不應持于種姓身形端正。要須持戒學學勝利者。方名比丘。及令遠離至苾芻體故者。有諸比丘外相詐現威儀者。內恒違犯。今遠離彼故。說持戒學勝利體。慧為上首者為令遠離計著虛妄聲譽稱贊苾芻體故。明求真智勿著聲譽。解脫堅固念為增上者勸令修習真實正行苾芻體故者。既離虛妄便修真實也。所以者何已下。釋成上說也。第四復次。文可知也。第三約義以辨。先就總義分別。后約別義。前中若依上卷總義通利鈍二人。約行有七。謂多貪多嗔多癡著我思覺等分薄塵。或亦通備。約愿有三。謂三乘唯是聲聞。以彼經說告諸比丘。比丘近佛。唯聲聞眾故非獨覺。獨覺出無佛世故云獨覺別覺悟故。亦非菩薩以各各別調己眷屬故。不說共住修戒勝利。于有般涅槃無般涅槃中但說般涅槃人。已入佛法正法者非未入。除有障礙無三乘性人。取無有障礙者。亦具縛者不具縛非無縛者。以經中勸云應當安住修學勝利故知非無縛人。唯人非天。無出家法。故非比丘。故除天也也。言如于學勝利乃至五種差別者。如此義門差別中五修分別修學戒體。如是于慧為上首乃至念為增上等。亦應以自性界以時以位人分別亦爾。上來以四門分別修學竟。自下第二約四門分別勝利。言此中勝利者是功德增進圓滿名差別者。則是勝利名差別門。亦名勝利亦名功德亦名增進亦名圓滿。名之差別。如說當觀十種勝利是其自性者。此解體性。十種勝利如下當釋。言此法能有饒益應可稱贊故名勝利者。此解訓詞。又復此至名勝利者。明其戒學熏識成種。隨所生處應隨逐。故名勝利。又復此法稱贊所隨故名勝利者。但能持戒心有稱贊。此三復次總解總贊也。門差別者至乃至廣說者。即是十句義門差別。可知也。第三約四門分別苾芻中。言具足別解脫律儀眾同分是其自性者。于別解脫上假立眾同分。眾同分是比丘自性。以薩婆多和合為僧自性。言于其形色至名為苾芻者。此訓詞也。剃除須發著袈裟等故言其形色等。言門差別者。謂剎帝利等差別故者。明苾芻中有四姓出家不同也。第四約四門明其安住。言此中住者至名之差別者。此釋住名差別。住者亦俯就于時亦名精勤亦名修習。此住自性離所說學無有別性者。解自性也。第五約四門解慧為上首。言門差別者隨其所應如前安立者。如前第一解修學中門差別義有五。一自性差別。二界差別。三時差別。四位差別。五人差別。今解慧為上首中。亦應同彼。故言如前安立。第六約四門明解脫堅固。言牟尼者。舊翻名滿足。今三藏云此云寂靜也。第七約四門解念為增上。言又復如前隨其所應當知差別者。如前所明自性界時位人等五門差別。上來多門總是釋五門中第三約義辨竟。自下第四約其釋難以辨。依前難門有五。一者為未了義得顯了故。二者語相違故。三者與四道相違。四者不定顯示。五者究竟非現見故。于此五難之中但釋二難。一為未了義得顯了難。二語相違難。于中初有一段釋未了難。次有二段釋語相違難。第三有二問答重釋未了義難。第四散釋經文。云初云。問住學勝利者義何謂耶答此增語至見勝功德住者。增語是名。名能增上語言故名增語。直道應云此名顯示戒學見勝功德住。乃至念為增上者至不生喜足者。由念籌量所得滿不滿等。故于少下劣不生喜足。次有二段釋語相違難。初門于余經中至非增上心者。余經中說戒定慧三前后次第。此中戒后則說于慧不明心學耶。答乃至則是顯示增上心學者。答意文雖不說。已在所說中故。如此中顯示住學勝利之言。即顯聞等攝受無悔等得三摩地。是故已在說中也。下引說證成。如世尊說至所謂慧根者。明慧根力勝也。由諸比丘乃至俱時而說者。引經證定由慧所引。故但說慧。則影說所引之定。然定慧同時。次問答可解。第三有二問答重釋未了義難。初問答可解。第二問答中。言又于解脫乃至最為堅固者。于無常法中慧為上極。解脫常故最為堅固。故別名堅固。第四散釋經文于中有二。初約常守尸羅等釋經四句。后引佛說戒等有名以釋經文。前中初釋住學勝利。二釋后三句義。前中初總標舉觀十勝利常守戒等。名住學勝利。次列釋其義。于中有二。初釋十句義。后釋常守戒等五句。前中有二。初釋句義次明攝十為三開三為十。一者令僧無染污。二者令僧得安樂住者。此二各攝前九。三者令佛圣教長時隨轉者。獨攝第十。言此中由七種隨護顯示無染污住及安樂住者。七攝二中前二。則是攝前九也。于中初一攝總句。次一攝第二第三。次一攝第四第五。次四各攝一。最后一句顯示圣教長時隨轉。是前七外。按四分律云。自今已去與諸比丘結戒集十句義。一攝取于僧。二令僧歡喜。三令僧安樂。四令未信者令住。五已信者令增長。六難調者令調順。七慚愧者得安樂。八斷現在有漏。九斷未來有漏。十正法得久住。首律師疏釋云。此明結戒之益。就中初三利戒法體。出生眾法功德。第二次有六利。明別行功德生善滅惡利。第三次有一利。正明興建正法行。攝取于僧者。此經廣教縷纏任持。行者離于身口七支等過。如縷貫華便不分散。故曰攝取。身口既離行令柔和。名之為僧。既制此戒。令諸比丘半月一說。相與同遵絕于違諍。故曰令僧歡喜。依教奉修。來世必克極大果報。以自通神。故曰令僧安樂。自下六利是別行利法。就中有二。初有二利明生善。次有四利明調伏滅惡行也。下釋常守尸羅等五句。如文可解。上釋住學勝利。下釋后三句義。言如是行者常守尸羅堅守尸羅者。牒上持戒也。下正釋三句之義。文相可解。上來約常守尸羅等釋經四句竟。自下第二引說戒等有多種以釋經文。事善戒者。近事。比丘戒者。出家五眾戒。近住戒者。一日一夜戒。靜慮戒等至戒者。定共戒。圣所愛戒者。道共戒也。言依苾芻戒由最勝故者。比丘戒能生禪無漏戒。故名最勝。世間解脫者是假名。以世俗道不能斷結不得無為故。自下第五約次第以辨。于次第中先應住比丘尸羅。次應聽受如來正法。是聞慧。應如理作意思惟。是思慧。如是行者乃至漸圓滿故者。前卷說次第有三。一者圓滿次第。二者解釋次第。三者能成次第。此即第一圓滿次第也。能成次第可知。解釋次第者。謂善教誡聲聞弟子一切應作不應作事故名。大師者。泛舉大師等經文解釋。上來正解有二段中初廣明七義竟。自下第二略依六相解釋佛經。一遍知事謂蘊界處等。二舍離惡行及諸煩惱惑也。三受學善行。四由如病等行智遍通達故者。即如病癰等十一正見行行也。五由彼果者。解脫之果。六由自及他領受彼果者。謂我生已盡等。此列六相也。由此六相及由如前所建立相應善釋經者。雙牒前后二門釋佛經也。下逐難重解。彼果者謂厭患離欲者。伏離也。解脫及遍解脫者。無漏道斷得解脫也。亦可厭患離欲解脫者伏離也及遍解脫者永斷離也第八十三卷

攝異門分之上者。前決擇分決擇向前本地分中余不盡義。攝釋分中廣辨經法用即決擇其文。今攝異門分中。文義俱辨名有種種不同。義有眾多差別。一門攝多門。一義攝多義。今并決擇。名攝異門。若說攝異名但攝于文。若說攝異義但攝于義。今號異門則文義俱攝。于此分中論有二卷。此卷在前。故言之上。文中有二。初結前問后。二正解釋。第三已總結。正解釋中。初有一頌總開二門。第二依二章門次第解釋。言白品異門等宣說者。是善。通漏無漏總名為白。欲以諸門次第宣說。黑品異門等宣說者。不善名為黑品。示欲以異門分別解釋。下半頌解脫二品意為開悟他令覺義故。故說略頌應知也。依章解釋中。先解白品。后解黑品。解白品中有其四番。初解師等八門。二智等十五門。三如來等十門。四欲等九門。初中有二。先頌列八門。一是師。二是第一。三是二慧。四是四種善說等。五是亦有因緣等。六施。七戒。八道。次以長行解釋還有八段。第一釋師中分二。初明三師。次釋名義差別。前中言軌范師者。秉法者。親教師者。和上也。若同法者能開悟者令憶念者。則是同學先有解者。言開許制止一切應作不應作者。是大師故。時時教授教誡故者。是后三師。言當知則是能說傳說及隨說者。結前三師也。次釋名義差別中。初釋師之名義。后釋弟子之行。前中。師之名義。略有十六句。景師云。能獎勝獎至獎三義者。文通于三師。能導勝導至導三義。亦通三師。泰師云。根本和上阇梨名第一伴。若說菩薩等誓法更為一切眾生作和上阇梨故名第二伴。經中有此別名故通之。下釋弟子所修之行有二十九句。廢易解難。言于一切事現正隨從故名信順等者。諸有情等于師所說因果等一切事中信名精進故也。緣人起信。故名開信。緣法起信。故名凈信。言梵行者至習淫欲法者。謂涅槃離染名梵。八支圣道與梵為行。又煩惱名非梵。八支圣道離彼故名梵行。又此八支從彼如來梵音而生。故名梵行。又言安住余梵行者乃至由修身念者。三十七品解位。三四二五在方便道。七覺在見道。八正在修道。見道雖具七覺。但見道一入不起于定則得究竟。是故余之六覺從定覺支總名奢摩他。八正在修。以數觀察慧聞強故。余七從慧總名毗缽舍那。七方便中從四念處乃至五力總名修身念。不同小乘但觀色身名為身念。言如其所應彼自性故彼品類故等者。問見道七覺有定非定。何故總名為定。解云。見道中定覺支是自性。余六是彼品類。相從名定。修道正見是自性。余七是彼品類相從名慧。見道已前有五法。四念處乃至五力。于中舉初舉后故名信念。此四念處依大乘中以念慧為性。故于初四念住中但舉念后五力中舉其信力。皆通定慧。故言此中信念俱通二品。舉此欲明修身念體通于定慧。下次第二釋第十一中分三。初約自義行等五義以辨第一等名。次約世間善等五義以辨。后約欲行等五義以辨。于中復三。初正釋五名。言所言上者超過一切三界世間善圓滿故者。此據后智體是出世。以行世間故名世間。次釋經中九句下結成第一義。言由蠢動故者。則前無足乃至多足。由依止故者。謂有色無色為其依止。由心故者。謂有想無想非有想非無想。如來于彼三種類中最為第一故。第三釋二慧中。三藏云。以二復次釋大師慧。故云二慧。又大慧者已下。第二義釋故。景云。雖有諸慧之名總名二慧。則是異門名也。泰師又云。師為第一。慧為第二故。應云第二慧。但去第字。故頌云二慧也。文中有五十一句。廢易解難。俱生慧者。即生得慧。加行慧者。是方便慧。言慧垣墻者乃至非一界智者。景云。垣墻是后得智遍利眾生。但于大悲心之所轉。堂殿是正體智內證真如。名到究竟云云。泰云界智如垣墻周繞遍于一切。垣有一門。界亦如是。界是因緣遍一切法。菩薩初學要觀諸法因緣。次能了知十八界差別。名非一界智。是趣二果加行道。故云階陛。于十八界中子細分別。一一皆有品類。故名種種界智。如堂殿究竟住處故。即界智等。約初中后以辨三智。第四釋善說等。先別釋八句。后攝之為四。前中言具足四依者。人四依。法四依。亦可有行四依。故云有依也。第五釋有因緣等五句。言四依者。謂樹下等四依也。三神變者。謂神足他心漏盡。教誡中略無他心。第六釋施中。初釋經中六句。次以六施配屬前文。后結成。所說六句雖別不過三種。一施品類。即前二句。二施時分。次之二句。三施處所。后之二句。第七釋戒中。先舉半頌列其四門。后以長行次第別解。即為四段。初解尸羅即有十五句。第二解說法即有六句。第三四段指如前說。可知。第八釋道中。先舉一頌列其八門。道品七門為七。廣說為第八。故云無量為后。次以長行解釋。文分有六。初解念住有十三句。然此文中無身受心法等文。但明欲精進等為四念住方便。住熱光者能修懈怠對治法故者。如日之光能除昏闇。如是正勤者能治懈怠。此中顯示至四種對治者。但結于后四句也。第二解正斷神足。第三解根力。并指前說。第四解見道七覺。偏解擇法覺分。言簡擇者總取一切苦法種類為苦圣諦故者。總緣于苦。最極簡擇者至老苦等者。別取諸苦也。極簡擇法者至先修所作者。簡擇契經能詮之教。依止此故先修所作也。言審定等解了者。于一切法平等解了。故云審定。近解了者。證近前法得決定故。云近解了。前是尋求道者。前三尋思。今是決定道者。后三是如實智。此明二復次別也。解了仍是擇法覺分也。第五解八圣道有三十句。黠了等者是正見。但解正見正語業命等。言了知分別體者。知能緣心也。又黠了者知自相通達者知共相者。后智知自相正智知共相也。問曰。此與因明相違。彼云比量知共相現量知自相。答。不相違。因明現量知自相者。如五識定心意識。各各知于諸法理事自相。今言共者。據所知理相似故名共相。厭離已下。明正語業。由厭離心而起名厭離。所言念下。次解正念。略不辨正精進正定思惟三也。自下第六解廣說。有其二頌。合有三十四門。初頌十五門。次頌有十門。后頌有九門。釋初頌中。先解智有十三句。智者謂聞言說為先慧乃至智者謂知言說為先慧者。景云。依毗曇六根建立見聞等。成實立六識。今依大乘對法云。若眼所識名見。若耳所識名聞。若自構畫名覺。現量所證名知。此文即說鼻舌身三根三識及互識同時意識在定意識等以為知也。若依經部。若自所證名見。即是現量。從他所得名聞。勝鬘經云而說偈言我聞佛音聲等。不自親聞佛說。傳聞便書名聞慧。是圣言量。若自思構名覺。即是比量。泰云。經中說智見覺知四種。故論主解云智者謂先同聞。故起言說云我聞。因此起智見覺知。類此可解。次解宣說即有八句。如文可知。第三解善有十二句。景云。即是七善處。初明時善。于中亦三。謂初中后。即是教之功能。能令行人初生歡喜是聞慧。行中道是思。后是修慧。后令離障證。即是智證。智中。初離現行垢及一切究竟離欲者。斷隨眠也。第二義善。第三文善。此出教體。能詮所詮并為教體。第四純一。即是獨善。不與外道共故。第五圓滿者謂無限量最尊勝故者。所度無邊。能度之中最尊勝故。第六清凈者謂自性解脫者。謂在學位。無漏名自性脫。第七鮮白者謂相續解脫者。在無學位。第八梵行者謂八支道者。三種解梵如前所明。當知此道由純一等四種妙相之所顯說者。此文則說梵行。是總純一等四次第釋之前三義別不釋梵行。此文分分不同。昔來恒說梵行是總。余七是別。泰云。雖舉八正道等。而此舉所詮。顯能詮教明總嘆勝故。第四解欲有其四句。欲亦名愛。亦名為樂。亦名為信。第五解熾然亦有四句。第六猶有其五句。第七解遠塵等。有十四句。景云。垢謂彼品者。即見斷慢同時心所。及見斷品所有粗重永無者。通取見斷一切隨眠名垢。言法眼者謂如實現證唯有法慧者。能證唯法無人之慧名為法眼。言見法者謂于苦等如實見故。謂相見道。言得法者。下明得沙門果。言知法者。下明出觀。不可以他心智等而知。故云不自知。得沙門果。而以觀行道理。知自得果。復自知我預流果等也。獲得證凈下。明四不壞凈。越渡惑者謂于自證越渡疑者謂于他所證者。若有未自證多疑惑。由自內證故渡疑惑。泰云。初句二番解釋。初番。決擇分智已生。未得究竟無漏智。于此位中我慢能障見道現觀。惑有間起惑無間起。名度我慢種子及見斷種。并名垢。后番度是修惑我慢及見惑現起。垢謂見修二品種子。最后句亦二番解。初番可知。后番逆世俗生死趣向勝義涅槃。故云建立二諦法。第八解如病等。初總標。后問答別釋。問意。何故經中說如病等不宣說言猶如重病耶。答中先總答其義。后別釋四行。前中然修行者至觀察彼果者。謂行者先觀苦諦作無常行。次于彼事如實訶毀猶如病等甚可厭逆。次復更觀無常觀察苦果。以彼行者初后二時觀于無常。中間觀病。故經說言彼如病等。若直說彼猶如重病。即不同觀彼無常也。次別釋四行中。初釋無常。言無常者至皆展轉故者。謂觀一身無常名生身觀。念念無常名剎那。剎那展轉者由彼彼觸起盡故彼彼受起盡者。觸受雖復同時而得說言從觸生受。文相似說前念受相應觸生后念觸相應受。此相續見者。明觀觸生受。但是相續非一剎那。故云此相續見。由非不現見非緣他智者。現見于苦。故云非不現見智。觀自身故。云非緣他智。第二釋苦中。先標舉二種。后別釋之。于中初釋生等諸苦。言由見生身展轉有故悟入苦性者。念念生滅名為性苦。即是行苦。次釋三受皆苦。有三番重釋。第一番云。樂受變壞故苦一切苦受生住故苦者。此文分明說苦受生時苦住苦。故苦苦。非苦樂受舍受。念念滅壞釋行。行帶粗重不得自在名苦苦。體是無常滅壞法故說之為苦。此中已下第二番解。已滅壞者由無常故說之為苦。此過去也。已生起者滅壞法故亦說為苦。此說現在。此滅壞法至亦名為苦等。賴耶舍受體是滅壞之法。或時苦苦所隨。或時樂受壞苦隨逐。與此二苦隨一并生。名相應故。此舍受亦名為苦。云何當觀已下。第三番解。謂由此受貪所隨眠。由隨眠故受當來苦。于現法中能生失樂受緣則生憂惱故生壞苦。如是當觀樂受為苦。云何當觀如箭至常惱壞故。此觀苦受也。非苦樂受乃至苦樂二種者。此觀舍受苦苦壞苦名苦樂二種。第三第四釋空無我。文相可解。第九解十中。有十二句。亦名顯示。亦名開示。亦名顯了等。則是攝異名義門。觸者謂能觸證。第十解義有其八句。我有情等。或是外道神我。或明佛法假我。梵云薩埵。唐云有情。賢圣了知唯有情識。更無我等。故名有情。梵云波羅拏此云眾生。古人以眾生譯薩埵者謬也。梵云摩兔遮。此云意生。從意生故是意之種類身也。摩納縛迦者。此云儒童。或多云年少。此等是神之異名。盛年自在意高下故。昔云摩納略也。養育者。造業招報。子果相生。是滋潤義。名為義育。第十一解斷。文相可解。第十二解盡生等。有二復次。初解我生已盡通于四果。余三唯在無學。后解如文。言記別四種解了行相者。即生盡等名四解了。為他說故。云記別。第十三解天世間。初解頌文。后散釋經文。前中言并天世間者。是總句。此有二種者。此解頌中并天世眾生。此有三種。二謂依攝事分中有其三種。一并魔梵二。魔于欲中自在。梵于凈定自在。二并沙門婆羅門眾生二。謂生在人中希魔梵而修行者。三并諸天人眾生二。謂于天中除魔及梵取余天。于人中除沙門婆羅門取余人。言如是總結解脫三縛出離欲貪者。如是等人不解脫貪嗔癡三縛等分。明羅漢不同于彼。故脫三縛等。下散釋經文中十句。毗奈耶者。是調伏。伏斷現行故。云由了相勝解二作意也。斷者。由遠離攝樂加行究竟。超越者。由方便究竟果作意。余文可知。第十四解依等五句。依謂五取蘊者。眾生自依五蘊。及七種所攝受事則父母等者。復外依父母等。所言取者謂諸欲貪亦名為取者。貪是四取之體。此據能取名取。故言是貪。若據所取名取。一取取諸見。二取烏雞等戒。三取我見及所計我。四取五欲。若據所取名取。則說四境名為四取。此如下文攝事分說。由不安立及安立故說有四取者。景師云。在家人但起欲取不安立見惑二取。出家外道起見取戒取。名為安立。我語取不安立及與安立。通在家出家皆起。故有四也。此如攝事分說。泰師云。欲取是本名故不別安立。余三取名是別安立故。由不安立及安立。故有四取。言執著者。謂諸煩惱能趣于依。即名為纏等。現行煩惱能趣向彼五蘊及父母。即名為纏。彼品粗重。說名隨眠。如是名依。一名取。二名心依處。三名執著隨眠。四此次第結前四門。于此有識身及外一切相中者至境界相中者。明有識身中有本識種子。能與我慢等為因緣及為境界緣。前種子望后種子為同類因緣。是故識身亦與隨眠為因緣。外一切相器世界等但與我見慢等為境界緣。又由緣彼外器世界等熏成種子故。外器等望彼隨眠亦遠為境界緣。第十五解我我所等。我慢執著。多是外道起。我慢種子。通內外道。次有一頌列其十門。辨前廣說。長行中。初次第廣釋。初解如來等。先牒指經說。次釋其義。后總料簡。就釋中。但解八號。不辨正遍知如來二號。應者應供養故者。有釋梵音但名應。是故以應供養釋其應名。今解有多義。且舉一義以釋之。遮行行行皆悉圓滿者。如彼根或防護根門。名為遮行。三業造修。名為行行。又復四種至皆悉圓滿者。謂四禪增上心現樂滿也。前是行行者。前說遮行行行。總名行行。后是住行者。四禪凝住。故名住行。此中清凈身等現行正命是圓滿密嚴根門是遮滿者。可知。由此二種至無忘失法者。由行行故顯三不護。四遮行故顯無忘失。由不造過世間靜慮遮自苦行者。世間靜慮是樂道。外道造作苦行名過靜慮。今明如來由不造過世間靜慮遮苦行故。名遮自苦行。又解由不造過出世定故名遮自苦行。言又于世間諸法自性者從緣生法。因緣者。能生。因緣愛味過患者。由愛味故起諸過失。出離者。離欲行者。由見過患故能離欲。能趣行等者。由見生死中向前諸法自性因緣愛味過患等心便厭背。趣三菩提等行。名為趣行。如來于此趣行皆善知之。名世間解。下總料簡。言此中如來乃至是不共德者。二障無處無為理同。名為共德。自余明行圓滿等句。是不共德。有為功德諸佛各成就。別屬佛人。名為不共。有釋二障無為。三乘同得。故名共德。其三明等二乘隨分成就。不及如來。故名不共。不及前解。第二解無常想。先聞四門。一修。二修果。三修差別。四修方便。言于無常想素呾纜中修謂若修若習者。依素呾纜障修無常想。修果謂一切貪欲廣說者。由修無常想故。能入空觀斷一切貪。名為修果。此即舉所離貪欲明義擇滅。是其修果。修差別謂譬喻差別者。因修無常想故。更作余觀。名修差別。修方便謂住阿練若處等。可知。次別解四門。解初門中。初解若修若習若多修習。有其二番。后散釋經中為處為事等六句。于中先次第釋六句。后重釋五六二句有其三番。隨順欲貪故說于掉下。次解第二門。將欲明果。先舉其障。隨順欲貪說掉等者。欲界散動名掉。色界持定起慢。無色貪順無明。即是色染無色染掉慢無明五上分結。舉欲貪取五下分結。此過所除。言拔除根本者害隨眠故者。斷種子。摧折枝條者至不增長故者。下地煩惱。為求有報修福分善。由斷煩惱。福分善法不增。以無常想所緣至觀無常故者。想止觀境。顯示無常。臺閣者。解第三門。解脫俱行等者。謂在無學果。棟梁者謂彼依因者。是前因也。象跡謂于諸跡中象跡為最。于諸想中無常想為最。第一無學無常想境寬通。如轉輪王。學人無常想陜。如小城王。亦可除無常想。余諸想等如城王也。又或居阿練若下。解第四門。言唯有色無常性等者。四蘊無常。諸部共說。色蘊一種有說劫初時生劫壞時滅中間恒住。為破此計。故言唯有色無常等。第三解底沙。底沙者是星名。有比丘從星立名名底沙。佛為底沙說四種往趣道障二種道等。又云。婆沙三十卷有底沙梵天。景師云。言四障者。一疑。二邪尋思。三邪分尋思。四邪分見行。二道者。謂正道邪道。余處是邪道。下散釋經文。忿與苦惱同是忿類為一。不樂者雜嗔事此為第二。此之二種猶如坑澗。乃言猛利者處深稠林者。煩惱猛利各處稠林。雖舍父母妻子七種所攝受事。而由煩惱總貪戀故不能舍。此有釋。言四障者。一疑。二邪尋思。三邪分尋思。四邪分見行。二道者。一苦惱。二不樂。此二如坑澗。下釋等言。雖入山林修道。舍七攝受事。而不能舍利養恭敬故。由此二義故苦惱不樂。不及前解。第四解怖。可知。第五解無為。無為無動異名分別。名攝異門。第六解不有。我何當不有我所何當不有者。牒經文。或是佛法假我。或是外道計有實我。我所當不有等謂約未來世至希求不生故者。于未來自蘊云我何當不有名希求不生。于未來外器世等我所何當不有名希求不生。又復顯示希求依止不生故者。色是希求依止故。于未來所依色蘊之上言我何當不有。言及希求依彼受不生故者。于未來受蘊上言我所何當不有故言希求不生。我當不有我所當如有者謂約現在世說者。前云我何。當不有我所何當不有。今不言何直云我當不有我所當不有。但言約現在世為異。如前所依我法還作兩番如前所引。言此觀無常滅前觀舍擇滅者。明二觀別。文前但有希望故后于現在因觀無常性者。重明二觀別也。第七解不相續。如文。第八解空。所言滅者謂余煩惱斷故者。是有余涅槃。言涅槃者。謂無余涅槃也。第九解無常。有盡法者謂一分盡故者。過去也。有沒法者謂全分沒故者。墮在三世。三世俱沒。又有盡法者謂全分滅故者。謂三世法已盡當盡今盡故。有沒法者。謂相續變壞。兩解有異。有離欲法謂過患相應者。別有離義。有滅法者。謂一切有為法皆有出離故也。第十解無余。無余斷總句。更有六別句還是三世染法。可知第八十四卷

下有一頌。列其九門辨前廣說。長行中。次第廣釋。初解欲三種。景師云。此中以三種門訶責于欲。初約四倒訶諸欲過。次舉八喻重訶其欲。后約不凈等重訶其欲。初中。言諸欲無常虛偽不實者。牒經文也。謂于諸欲宣說顛倒等者。明佛說意。下約四倒消釋經文。次舉妄法幻事誑惑愚夫等。成前四例。次舉八喻中。喻枯骨者令無飽故者。如狗嚙骨但啖口面。無所飽滿。諸欲似彼。下約不凈等重訶臭穢。諸受用飲食變壞成故者。段食在腹變壞方資。泰師云。欲三種者。一無常。二虛偽。三不實。第二解延請謂徼延施設供養。請謂啟請。欲聞說法斷除貪等。求圣果等。第三解法。有四十五句。于中通有理教行果四種之法。文義巧妙。即是教法。現見是理。無熱是果。無時亦是。如理諸有智。了知四諦等行法寶。第四解僧。有其五段。一釋正行等五句。六堅法者。即六和敬也。二釋大師等六句。三釋序等四句。四釋善見等五句。五釋圣等三句。第五解惠施有九句。第六解厭有三句。第七解梵志。初散釋五句。后總料簡有其兩番。前番中。言現在未來名有者。當現有故。過名非有者。滿已滅故。由此諸句無倒觀察波羅門相等者。初云是為波羅門者。究竟到彼岸故。蠲除諸惡故。是為其相。次有四句無倒觀察波羅門相。于中三句顯其多門。及與正智觀察其相。謂無猶預斷惡作離諸貪或不正修習善品故。復顯示第四一句觀察其相者。即于有非有著無有隨眠。言此義中者謂八種著于非有中作愁憂著者。謂于過去非有中作愁憂。由追憂故。于現在世有中有五種著。于未來有中作行作動者。如文。言總于三處作極厚重作極甘味者。三處即前三世也。于前三世以著合作極重作極甘味二也。復有差別已下。第二番解。言于記所解疑惑斷故。即是無猶預等。于所行中一切妄失法行斷故者。即是斷諸惡作者于應作事無不作故等。于未來苦因斷者。即是離諸貪愛者無有利養恭敬愛故。現世苦因粗重斷故者。即是于有非有著無有隨眠者。隨眠永斷故。所言有者于三界所攝諸相作意言非有者于無相界作意思惟者。此解有無須知異前三世辨有無也。所言著者謂此義中是貪嗔癡者。正出體。問曰。向言有者于三界諸相作意起貪等著此義可然。向言非有者于無相界作意思惟則無漏心。于無漏心中云何起貪等著而言非有中著耶。解云。如入無相定。諸有學者隨現行貪等猶有隨眠。故言有著。此義但說學人不說羅漢。羅漢隨眠一切盡故。言四種雜染者。尋思是一。戲論是二。著為第三。想為第四。前二是出家品。后二是在家品。由有著隨眠故彼三毒得生起也。諸出家者由追憶念曾所更境故有尋思者。追憶在家妻子寺事故有尋思也。第八解無常。言當知此中增一略文顯無常等差別障礙差別為后者。景師云。增一略文。則是又無常力之所損害等文。于聲聞地文中加此也。泰師云。增一阿含中九略文。約欲無常等差別辨無常觀。有障差別。為最后文。言如理觀察者此說二法無顛倒轉者。慧定二法無倒而轉。故云如理。第九解色如聚沫者言思飲食味水所生者。由思飲食口中水生。則枯色蘊猶如聚沫速增減故。余文幻喻尋之可知。上來解白品訖。自下解其黑品。于中初結上生下。第二開章別解。別解中先頌列九門。別開貪嗔癡即為十一門。次長行解釋還有九段。初解生有十句。所言生者謂初結生則名色位者。道理結生應名為識乃至名色者。有三義解。一解。是略二解。名色時長識支一念。以少從多。總說名色。三解。此同對法。彼云行識與有名業雜染名色。六處觸受生老死六支名生雜染。無明愛取名煩惱雜染。今據此義。故言謂初結生則名色位。第二解老有十四句。第三解死有八句。余心處在者。壽暖二種上下俱舍。余有心處所立。第四解藏等有十五句。執我名藏者。執我之心能藏于境。或復為境之所攝藏。第五解可喜等。于中初解可欣等。后解可欲等。前中。二番解釋。云境界事者。所愛之境。領受事者。領受樂受事也。第六解煩惱。若依對法有二十五門。若依瑜伽決擇中文。但有二十四門。今此文中。數得三十八門。前三十門唯明煩惱法門差別。后之八門通取煩惱及業。總名煩惱。解九結中。初舉五義釋其結義。第二制立所由。言于五種事能和合故說名為結者。或是所結與能結合。或是能結與所結合。言除七隨眠所余一切染污心法皆隨煩惱者。有處說云一切纏皆是隨順總以其展轉相隨起故。今此文中但有一說。纏有八種謂無慚者。除忿覆。依下攝事分云無慚無愧障戒學。惛沉睡眠障定學。掉舉惡作障慧學。慳嫉于菩薩受用財法中為障。忿覆于前三學及同受用財法非障。是故不說。解株杭中。景師云。株杭則貪等三。五心株則五心栽。下云貪等別故。說有三者。是三毒門。有釋株杭有二。一五種則五心裁事。二三種則貪等。儞伽者。梵語唐云常流注。或云常害。亦貪等三也。箭所有惡行根。并是貪等三。匱乏燒惱亦貪三。余尋可知。稠林亦是貪等。上來三十門唯明煩惱建立句。下之八門通就煩惱及惡業以立。八門者何。一愛尸羅。二名惡法。三內朽敗。四下產生。五水生蝸螺。六螺音狗行。七妄稱沙門。八妄稱梵行文有兩番。初番中。言愛尸羅者。尸羅是戒清涼。突是違害。亦名為舍。此豈不通身語業耶。言下產生者是下資產。無善七財但有煩惱惡業下資產也。螺音狗行者。從喻得名。譬如有一狗。吠聲清直。似于螺音。而行狗行。惡比丘亦爾。言善而行惡也。年兩者。夏臘也。第二番重釋可知。又有貪號已下。更有多雜碎事。指同后說。言燒雞者。泰師云。如燒生雞。苦無常亦爾。故云燒雞。達師云。喻破戒比丘。第七廣說貪嗔癡自在三段。初解貪異名。有四十九句。言七憍者。此有二解。二解則色力才等。可引前文約境辨憍也。二解。七慢等流。故云七憍。言三憍者。有釋三界之憍名為三憍。又解三毒所起之憍也。有釋無病憍等三也。言內垢者下。第二解嗔有四十一句。略作三十二句。在前際無智者下。第三解癡。于中。先辨十九無明差別。后解無明名義。言及有對分者。黑白句中有黑白相對分故。云有對分。下解名義中。有三十二句。于彼于此等者于如所說不如實知故。云于彼所未說不如實知。故名于此。亦可通此。第八解少等三句。第九解異門等三句。因者所以。如是名為已下。大文第三。釋已總結。于諸經中隨其粗顯略示差別。其余無量句當思擇第八十五

攝事分中契經事行擇攝第一之一者。上來初本地分宗明十七地義。于十七地中有余不了義處須分別故。次第二明決擇分。雖于義中分別決擇。而未分別解釋經法。故次第三明攝釋分。雖明造論解釋法用。未明諸法之名之與義各有多種。故次第四辨攝異門。雖辨異門種種文義。未明文義所依本藏。故次第五明攝事分。謂于此分將三藏教攝所說行擇等事故云也。此分具辨三藏。先解契經。契經之中有其四釋。一辨五蘊是行擇是有為行故。二是處擇。三明緣起食諦及界等擇。四是菩提分法擇。今于三藏中先明契經。四釋之中先明行擇。總名第一行擇。四卷此卷在初。故言之一文中。初結前生后。次正決擇。后結勸應了。正決擇中。初開列三藏。二次第解釋則為三段。初有十四卷明初藏。次有一卷半明第二藏。最后第一百卷半明第三藏。就初藏中文分有二。初舉所釋之經。二從是已后已下。辨能釋摩呾理迦。前中有二。初征列二十四處后次第解。前中先時所作者。泰師云。一部分先辨。故云先時所作。次第解中先別解四經即是約部別立。后總勸知其二十種即是約義立經。前四經是本。二十未重明前四。前四亦攝后二十。后二十亦攝前四也。解四經中。言依五犯聚及出五犯聚說過一百五十學處者。謂五篇戒有二百五十。然論主錄其粗戒有百五十。眾學微細不可限數且舉一百。余名為過。阿笈摩者。此名為傳。如此教前佛后佛展轉傳說無有異故名為傳。不同昔云阿含名凈教也。此中自釋阿笈摩者謂于是中世尊觀侍彼彼所化宣說如來及諸弟子所說相應者。則能說人。與教相應。則是文也。蘊界處下是其所說。則其義也。又依八眾說眾相應者。則是教所被人。所謂八眾如初帙說。言處中而說者。以非廣非略故。言如是四種師弟展轉至是名事契經者。景師云。此釋傳義。增一者。應是誤。達師又云。此文中更加增一兩字者錯也。草本中無此二字。然綴文家剩著二字。此結文總結四阿笈摩故。于十二分中除方廣分余名聲聞相應經者。道理大小各具十二。今此文中且舉一義。下總勸知余二十種。前之四經未必備有二十經中義。故云如應。自下第二辨能釋摩呾理迦。文分有三。初辨來意及本母名義。次正解釋。后結勸覺了。字本母者。十四音也。又解三百字界名為本母。就正解中。四擇則為四段。就行標中總嗢拖南日至無厭少欲住者。是則總標綱要。別有十一門。一界。二略教。三想行。四速通。五因。六斷支。七二品。八智事。九諍。十無厭。十一少欲住。次有十一別頌釋前總頌十一門也。然下十一頌中一一頌內有其多門。各各略攝初門入于總頌也。就初別偈復有十一門。一界。二說。三前行。四觀察。五果。六愚相。七無常等定。八界。九二種漸次。十非斷非常。十一染凈。長行中釋十一門則為十一段。初解界中。先明所治四種界體。后明能治之道。前中。言有四種乃至所集成界者。習邪勝解熏種名界。于先有者簡異今有。先世先身先所得自體者。簡異今世今身今所得體。聽聞常見至所集成界者。先世聞說我身是常不從因生則是解脫。數習此見熏成種子。故于今身由彼為因習邪解脫熏種成界。如說由常見至廣說亦爾者。類釋余三見。下明能治之道。初明教興之意。后正明能治之道。言為隨第四若離諸行起我見者由空門轉教者。為調離蘊計我我在蘊中。故說五蘊行空無有我。若即諸行起我見者由無我門轉者。明彼即蘊而無有我。第二解脫中。初開三章。后次第別釋。言又解脫有三一世間解脫者。假施設立。以不斷惑種故。云何方便謂于諸行中依如所有性及盡所有性等者。見道已前觀有為行有無常等理名如所有性。五蘊性類各各不同名盡所有性。于彼二性修無常等想由此得入諦現觀盡。名方便見道觀。如望彼解脫并是方便。內所證中謂我已盡諸惡趣諸行又盡七生等。即是預流人得我生盡。又我住能究竟盡無退轉道等者。即是預流梵行已立。若于無學至所應學事者。明所作已辨。我今尚無已下。明不受后有。第三解前行。言見前行法者乃至出世正見者。見道方便名見前行。由聞如上說解脫方便四行梵智等起聞思修。未入正性離生能入正性得如實見等。道果前行法者至為斷所余諸煩惱故者。景師云。修道是道家果之方便名果前行。謂得見道已后起修道斷惑正思惟等。或從見道次第則入修道名或同時或同一身。若后時及后身方起修斷對治名或后時。為斷所余修道煩惱。泰師云。道理正見正思惟無不俱。然今論主約能引道辨所引道。或有與能引道同時生。或有能引滅后所引方生。達師云。或同時生者無間道與惑同時生故也。言或后時生者解脫道也。第四解觀察中。初舉八事。一愛味。二過患。三出離。四聞。五思。六思擇力。七見道。八修道。次別辨觀察之相。言是名一門觀察差別者。總結前三以為一門。約所觀以辨觀察也。后之五種。約能觀以辨觀察也。謂不現行斷者。是思擇力伏也。及一分斷故。是見道斷見惑也。第五解果中。初總標二果。后別釋。于中。前明二種斷惑果。第二有永不復轉則是有余涅槃。后明苦滅果有其五番。此無余涅槃。心身苦滅。即五識意識相應苦滅壞苦及苦苦滅。同是事苦故來為一。行苦苦滅。以是理苦故獨為一也。第六解愚想。如文。第七解無常等四決定。初總標列四門決定。后別釋四門有其三番。初番中言云何諸行無常決定乃至起盡相應故者。此舉三義證于三世無常。若未來行至如是應非無常決定者。未來諸行先無無則是定。是則應非先無而有。若爾應非無常決定。由彼已下順解無常是其決定。若現在至未來諸行便應非是無常決定者。現在行生若決定是有。則應非先有而無。先有而無故知定無常。今舉現在先有而無是無常者。將知未來先無而有定是無常。亦可前約未來解第一句先無而有。次約現在解先有而無。下約起盡以釋無常。現在諸行亦應不與起盡相應至非決定有者。現在之行始起即盡故與起盡相應。過去之法唯盡非起未來之法起而非盡尚是無常。況現法具有起盡相應豈非是無常。以有為先施設非有。是故過去諸行無常決定者可知也。如是已下。結成其義也。言未來未有由此故空過去已滅。由此故空者。據依他因緣空也。現在諸行雖有未滅至由此故空者。景師云謂于現法決定執有遍計所執。必畢竟無性。故說名空。泰師云。諦義是實義。勝義是第一義。現在諸行無彼二義。故空決定。云何諸行無我決定乃至是名諸行無我決定者。過未之法尚是無我。況現在法正不自在得是義耶。又由二相已下第二番解。云一諸行種種外性者。無我所也。二諸行從緣生不自在者。內身無我也。復由十相已下。第三番解。言謂由敗壞等者。景師云。由敗壞變易別離此三知無常非可樂不安穩此二明苦。遠離常樂凈等名空。異相顯無我。達師云。一敗壞。二變易。三別離。四非可樂。五不安穩。六應遠離異相相故。此中略不明余四相。如聲聞地已說故。第八解界有五種。言滅界者。見修斷惑所依陰身滅故。名為滅界也。第九解二漸次。初總標舉。二次第解。解智果漸次中。文分有二。初約四法。后約四執。第十解非斷非常。初約三世。后約四緣。前中。一以無常住行為因故則是過去。二生已無住因故則是現在。三未來諸行因性滅故者。則現在無常之法是未來因也。下文言等無間緣者謂別六識等及相應法等無間滅等者。此則說五識望五識為等無間緣。故有相續。初帙中云五識無次第緣者。據率爾心故。若據等流亦得相續也。第十一解染凈。初開二章。二依章釋。釋中有三。初解三事。次解二相。后料簡重釋。解三事中結言總略為一名由三事等者。三事雖別而總名為觀察染凈故也。解二相中。言一由如所有性者。如彼愛味過患如出離性而觀故。二由盡所有性者。盡其所有愛味過患出離皆悉觀。云此中觀諸行為緣生樂生喜名愛味者。諸行是所愛味。又此愛味極為極小者。景師云。以于諸行生喜樂處少。故名狹小。泰師云。愛味是因過患名果。果相過多故云廣大。因過微故云狹小。如是由二相觀如所有性所謂愛味者。一觀行生樂喜。二觀愛味極狹小。過患廣大者。景師云。以無常者義亙諸有漏。故名廣大也。言由二相者。一無常等。二廣大。出離中由二相觀者。一欲貪滅斷出。二寂靜無上等。又即此愛味過患出離于諸行中等者。總觀也。又為了知已下。第三料簡重釋。分之有二。初約人辨其三事。又于此三處隨其所應已下。約道以辨。前中有二。初約二乘。二約三世間。前中。言一于諸欲染著眾者則愛味。二遠離眾則觀過患而生遠離。三離系眾則出離。次約三世間。言一由得欲自在及凈自在故等者。魔王于欲界中得自在故云得欲自在。梵王離欲惡不善故云凈自在。二由勤修得彼因故等者。此外道沙門等。求得魔梵故。修彼天因也。三趣種種業因果故等者。除前二外所有天人趣種種業。下約道以辨。三事中。初約見修二道以辨過患。后約四解脫以辨出離。此中略不明愛味。就辨解脫中。初法。次喻。后合。法說中。泰師云。前貪是內。后貪是外。五欲中貪。故須再明。達師云。前三相辨有余涅槃。后一相辨無余涅槃。其義可知。喻中。初約五喻喻前四解脫家障。后舉四句結前五喻。前中。言譬如有人至或索或鐵者。是第一喻。三毒所縛。或木者喻貪。或索者喻嗔。或鐵者喻癡也。又置余人令其防守者。第二喻。為三毒隨眠及不正作意之所防守。或設有彼至還執將來者。第三喻。以俗道伏除貪等生于非想。由彼貪等隨眠還執將來。在下界中或有尚不令彼轉動況得逃避者。第四喻不正思惟之力不令行舍于貪縛等。或有安置乃至無欲逃避者。第五喻彼處受妙五欲中心生樂著九結所系。下舉四句結前五喻。景師云。如是彼人為一切種縛之所縛者。是為第一。為善方便守之所守者。總明第二第三第四為第二也。為最堅牢系之所系者。總明第四。九結所系為第三。復為怨家隨欲加害等者。別加此一為第四。若有能脫是四縛者。名脫一切縛也。達師云。為縛之所縛者。結喻三毒。為善方便已下。結前令其防守。此中不結喻隨眠。為最已下。結喻九結。次為怨家已下。結喻生等諸苦。言打拍者。前蘊魔或復解割者。喻死魔。或加杖捶者。喻天魔。或總斷命者。喻煩惱魔。合中。景師云。如是于彼至譬貪嗔癡縛者。合第一喻也。言三處世間愚人者。魔梵等以為三也。其守禁者譬不正尋思及未拔隨眠者。合第二也。不正尋思故至而遠逃避者。先合第四也。煩惱隨眠未拔至復執將還者。卻合第三。此中間三種束為第二。可愛妙欲譬之九結等。合第五喻合為三。復四魔怨已下。加此二種以為第四。若脫此四名解一切。達師云。為種種縛至貪嗔癡縛者。合第一三毒喻。其守禁者已下。合第二第三不正作意隨眠煩惱喻。言可愛妙欲者。喻九結。言由彼結故等者。合第五生等苦喻。彼既如是已下。合結文中初喻。善方便已下。合結中第二喻。最堅已下。合結中第三喻言復四魔怨者。合第四喻。大門第二解略教等。先頌列十一門。一略教。二教果。三修。四墮數。五三遍知斷。六結。七解脫。八見慢雜染。九凈說句。十遠離四具。十一二圓滿。長行釋中即為十一段。初解略教中。由三因緣請略教授等者。景師云。一略聞法足得自義等。二又有怖畏于所入門多作為善方便而得入故乃至將不令我作意散亂等。三又于如是所聞所思一切法中不得決定當依何者。由此三因略請教授。有釋。一者若人唯聞為究竟者。大師為說令生如是解但略聞法足得自義何藉多聞等。何以故正行為實故棄多聞欲故。二于所入法門眾多觀行所作有怖畏故。大師為作善方便而得入故。三于多法善聽思故不令作意散亂。又于如是所聞思已下。總辨請教。第二解教果中。景師云。謂為此出家及如此出家。一即形相者。剃發染衣。形同無上諸佛身故。二具足事業者。得現法三學事業。三具足意樂者。得自然五通。四具足處舍取者。由依內證得故舍生死取涅槃。亦可舍戒取解等。言具足依此得無上等。如上所明。泰云。為得此無上道故出家。及如此后三出家。何等為四。一依此故得無上得。即依形相具足也。二現法得。即靜慮現法樂能發神通事業。三自然得。由依靜慮起暖等善根意樂具足故。自然入見道。四內證得。由處見道位。舍凡取圣具足故內證真理也。有釋為此正法故出家及如正法出家。今尋景云。牒論文云言具足依此得無上等。此具足字應屬上句。何故屬下。不可專依。第三解終。謂有六種死。前二可解。不調伏死者。謂于過去世不調伏有隨眠行而于今生身亦不調伏隨眠而死死已未來自體生。又攝有隨眠行至便為眾苦所縛貪等所縛。調伏死者。謂于現在已伏隨眠而命終。未來自體不復生起。同分死者。謂如過去不調隨眠于今現亦不調伏而舍身命。名聞分死等。若于過去不調。于今現在已調伏命終。此名不同分死。言若于現在乃至同分諸行者。可知。又此已下死有二。謂流轉過患相及還滅勝利。下解此二。文顯可知。第四解墮數。指如前辨。第五解由三相故應知無我遍知及斷。一于內遍知無我。二于外遍知無我所。三于內外亦無有余互相系屬。習此故舍彼隨眠得畢竟斷。第六解三種縛中。言謂初由種種故者。八結非一。故名種種。言此中非有為境唯一種有為所緣有五種者。計我非有非有相同不須隨法別立。若計當有有法不同故有五種也。第七解解脫中。遍知諸行略有二種。一了如所有性則由無常決定等四種行故。二了盡所有性則由過去等十一行。第八解見慢中。初明見慢。后約四人安立離染。前中有其二種應知應斷。謂見及慢。此見及慢差別為五。由二種門。謂由行故縛故隨眠故。由行成三。謂此我我所我慢。由纏立一。謂執著。即前我我所及慢現起執著為纏。前三種子名隨眠。言又有識身至隨眠因相者。明有識身及以外事與前五種以為因相。此句是總。自下別明。言則此因相有二乃至計我我慢以有識身為所緣因相者。此我及我慢緣自五蘊識身為所緣相。道理二以識為因緣相。略而不明。計我所通以二種為所緣因相者。通計識身及外山河等為我所所緣相也。亦應以有識身為因緣相。亦略不明。識身中有持我我所我慢種子故。彼執著以聞不正法等至為因緣因相者。第四執著。以邪聞邪因緣邪教等為所因相。隨眠為因相。彼隨眠乃至為因緣因緣者。前五之中第五隨眠以不如實等現行煩惱能熏為因緣因相。不能緣境故無所緣因相也。下約四人安立雜染。雜染即是向前五法。謂我我所我慢纏與隨眠。言此法異生至然執著不可得者。即是入法凡夫在七方便伏于執著。但有四種及有識身因。并有執著因相一分謂有識身。非直是前四種因。亦是一分執著因相。有學眾中至皆不可得者。學人已斷見斷分別我我所見。及彼有識身因相。亦斷第三執著第四隨眠。言及我慢執著并彼因相者。見斷我慢執著并彼因相。一切皆能斷。言然有我慢隨眠可得者。由斷分別我故。修斷我慢不行。然有我慢隨眠可得。又外道有情凡所有行不為斷彼者。于四取中并作意斷于欲。于見取戒取中順已見者行。于他所行不順已情者斷。我語取者一切外道并不說斷。言此法異生眾乃至復修正行者。障見道者名已斷一分。障修道者名為斷余分也。第九解凈說句有八。一謂由超過見慢故名二種等者。我我所二合名為見名見慢。二由斷彼因相故名除相清凈說句者。除有識身因相也。三由斷執著。四由斷隨眠。五謂于后有至名已割貪愛者。更不造后有之行。名割貪愛。六及轉三結故者。斷三結故名轉。七謂正慢現觀故者。景師云。勘草本中還云正字。三藏云應云止慢。無學慢盡故云名止慢。三藏又云。然正解亦得。謂無學人作我生已盡等四梵行解。帶于我解名慢。然非邪慢。故名正慢。泰師云。正現觀慢故。又解。應云止見慢現觀。論約正障。故唯說正慢。達師又云。三藏有兩解。一云此正字錯。應是止字。無學人永不設起增上慢。故云止慢。其中學人雖不故起慢。而起增上慢。又云正字不錯。無學人亦起我生已盡等。亦應起正慢。假說慢故。八已作苦邊如是一切總收為一者。此八總名一清凈說句也。第十解遠離四具。一無第二而住者。舍離佛也。二處邊際臥具者。景師云。住蘭若處故也。泰師云。邊際有二義。一惡草等下邊為臥具。二是如法長極邊。三身遠離可知。四心遠離。于中有三番釋。一離不善尋思。二由五相發勤精進。三斷止觀品障。第十一解三圓滿。文相可解

瑜伽論記卷第二十二(之上終)瑜伽論記卷第二十二(之下)

　　　　釋遁倫集撰
論本第八十六

大門第三。解想行等。先頌列十門。一想行。二愚相。三眼。四勝利。五九智。六無癡。七勝進。八我見差別。九三想行。十法總等品三后廣。謂此門中有三復次。故云三。三復次非一。故言等。先一復次。略明四法嗢拖南。此云法總相。翻云法印。然勘梵本無法印字。復兩復次。廣明初復次意。故云復廣。此則遠師等判釋。若依景泰等釋判為十一段。其第十門名法總等品。第十一門名三后廣。今且依前判。長行釋中則為十段。初解想行。文相可知。第二解愚夫有三相。且就慢便以辨愚相。第三解慧眼遠塵離垢。二番解釋。第四解勝利。言正世俗及第一義者。依如毗曇能詮教名正俗。所詮理名第一義也。第五解九智。前之五智是見道已前。后四智在相見道。諸行流轉智。略由三種因緣集故。一切行集所有正智。謂苦集故生色。觸集故生受。名色集故生識。則此三集滅故。色受識滅。名還滅。緣愛味是雜染因智智。緣過患是清凈因智。緣出離是清凈智。于異生位修前五智能速證后四智。第六解無癡住。先釋無癡住。后通顯有癡住。于中。初顯有癡墮無明數。次明三毒異名。貪名有十五。嗔名亦十五。癡名有七。后辨喜貪差別。第七解勝進。先明四勝進。后明三勝進想。言惱害者至修厭背想者。親友乖離財物散失。故生惱害。言此中先于過患想乃至后說其因。彰修次第也。第八解我見差別。景師云。言三緣自依止我見謂于各別內身所起者。即緣自身起分別我見。四緣他依止我見謂于他身所起分別者。不計此身為己我。但分別他身計如此我為好不好等。我見為依止生我慢者乃至譬如清凈圓滿面上者。喻識心也。質像為依發生影像者。自所計我為像依自計我復分別他人計如是我。名為影像。為依于自依止發生劣中勝想者。復依他所計我比挍自我起劣勝想。中合喻云。如是由邪分別故緣自依止我見為緣。發生緣他依止我見。如依質下舉喻。以俱生我見為緣生我慢者當知譬喻與前差別者。依分別我見所起之慢陵他而起。依俱生我見所生之慢自特起高但名憍也。故有差別。如明眼人臨凈水器自觀眼耳所余如前應知其相者。喻于俱生我見起于慢。此一切種薩迦耶見乃至有大恩德者。嘆佛教勝能滅身見。佛及弟子教示行者名有大恩。唯由如是一因緣故乃至未滿足故者。如說修行名隨分報恩。泰師云。鏡是人功所造故喻分別見。水非人功所造故喻俱生見。第九解三種相。諸行滅故。說名無余涅槃界。一謂于先業。先與今所起諸行永滅也。二謂彼生已任性滅壞。非究竟住諸行永滅也。三者一切煩惱永離系。故無余斷。后更不生。由此三想諸行滅故說名寂滅。不同龜毛兔角永無。第十解法總等品三后廣。于中有二。初辨四法嗢拖南。后舉兩復次廣釋其義。前中。景師云。一切行無常者是有為法印。一切行苦者是有漏法印。此是無愿門建立第一無常第二苦法嗢拖南。一切法無我者依空解脫建立第三一切法印。涅槃寂靜者。依無相門建立第四法嗢拖南是涅槃法印。泰師云。嗢拖南有二聲。若重聲云攝取物惠施他故。若輕聲云是云要略義。如一切行無常等。是諸法要略義。故今輕聲。下舉兩復次廣釋。于中。初一復次明所治所除退還之心。后一復次次明能治之行。前中。言勝解俱行欲者由四種法嗢拖南故于諸行中而生樂欲者。由四種法嗢拖南說四法印故于無常苦空等諸行樂欲斷除。于趣涅槃寂靜無相之行中樂欲修習。又于諸行寂靜生樂欲者至其心退還等者。先舉不樂明其樂欲可知。言又由二緣至念忘失故者。謂由此二緣故于無我驚恐退還。言又此忍欲至其心愚昧等者。于此無我忍欲未串習故。雖了唯有諸行而于無我其心猶昧。帶我解故數數思惟乃至其心退還也。下明能治之行。言于諸有智同梵行所如實同顯者。觀無我時觀心擁滯。如實語告不作憍詐覆藏所解言由彼遍知者至并所得果者。謂緣于三事計我薩迦耶見正智遍知。我見種子名隨眠。由計我故即計斷常。故說我見為斷常兩見所依止。從此身邊二見生起執著及以隨眠。名所得果。于隨順觀七方便中正見能了此事。下出我見緣三事。一所取謂五取蘊。二能取謂四取。三若如是取謂四識住。取之方軌隨其次第如前應知。為二取心之所依處者。一解。四識住為前所取能取二心為所依處。二解。三事為前我及我所二心所依處。亦可依此三事起我見已。即與斷常二見為所依止。故前總中明于三事我執即明斷常兩見所依止故。云隨其次第如前應知為二取心之所依處。又即于彼所有諸纏至及彼隨眠等者。出所得果。此解遍知。言又若依彼應所遍知正見轉時至況得出離者。是解脫分善也。若隨順現觀至堪能出離者。是決擇分也。若已引發至方得出離者。見道等也。當知如是三見轉時有此差別者。解脫分正見。決擇分正見。現觀正見。三見差別如前所明。大門第四解速通等。先頌列十門。一速通。二自體。三智境界。四流轉。五喜足行。六順流。七知斷相。八想。九立違糧。十師所作等品后廣。長行釋中。即為十段。初解速通中。初明三法。后明五種漸次。前中初辨三力令得速通。次明智見差別。后明修四善巧。初中。言數習力者。常作常轉。終不作期謂我為于今日明日后日當得盡漏令心厭倦。不作此期則無厭倦。智見別中則有九對。又有色爾焰者。舊云智母。景師傳三藏言。猶是所緣。則有色所緣與色所緣影像。達師云。此云境界。下明四善巧。文有三。初辨善巧事。次辨能所依。后明清凈道。初中。言如實偏知一切境者。四念住境界一切法也。出受事者。謂初禪出憂根。乃至四禪出樂根也。次辨所能依中。景師云。如是勤修善巧事者當知有四種所依能依者。通明前四皆有所依能依者。所依義者謂觀行正勤修習。為前四善巧所依義也。能依義者。謂學人無漏法依止勤有故是能依。余無明在未得清凈。泰師云。前辨三十七道品總為四善巧事。想義為二。前三念住正斷神足等為所依事在見道故。后一根力覺道支等學人所有諸無漏法為能依事。下明清凈道。二番解釋。前番云。彼諸法由清凈道后方清凈者。向前七門助道品。此由得無學清凈道后清凈。后明五種漸次。如文可解。第二解自體。初總標。二別釋五句。一者壽量有限下。舉執持泥土團取舍自在。及顯必死之身不如所欲延一剎那。二者因所作故。三者磨滅故。四者由圣說故。五者受欲圓滿故。言三種因緣能得圓滿等者。景師云。施者是資產因。或是自體圓滿因。調伏諸根及欲界慈修所得果。則是廣大殊勝有情滿調伏諸根行及欲界慈修所得果。則是廣大殊勝有情供養圓滿因。有釋一施戒調伏六根俱行故資產圓滿。二欲界慈修所得果故自體圓滿。三慈為先因不損有情故得第三圓滿。第三解智境界。初辨智行。后辨斷愚前中。言已得未得智者。曾得未曾得智也。言是處非有知非有智慧。遍計所執非有知其非有智。是處所余知不空智者。依他起性不空故知是不空智。下明斷愚行。景師云。此中但舉八種。前三泛學諸法。一水界所生者。且舉色法多因水生。二無我似我而顯現者。通舉五蘊。三不任隨欲而造作故者。生已則滅不得隨欲而有造作。后五約蘊。色如聚沫。三和合生相似故如云地雨三事有沫。色蘊上今眾緣所生。受若浮泡。所知境能顯者喻樂受。能燒是苦受。能便迷亂是舍受。亦可三義總喻三受。想如陽炎。薩迦耶見根本斷故者。想為見根。由觀想過除身見根。多品自體因差別故者。陽焰多因生想。因男女眾因所生剎那不停可知。行如芭蕉柱。有取之識依四識住發起種種自體隨轉相似法者。有漏之識依四識住造罪福等行自性不實。如芭蕉柱。八識起滅時體非真實。猶如幻事。略明此八。余之七相釋如攝異門分。有釋此中五蘊各以三義觀。故有十五相。色蘊三者。一色為水生。二無我似我見取相顯現故。三不任隨欲而造作故。具此三義故。了色如沫。受蘊三者。一根塵識三和生故。二如云地雨水三和故。三有浮泡起故。了受若浮泡。想蘊三者。一如陽焰故。二能明似火能燒故。三能迷亂眾生相似法故。行蘊三者。一斷薩迦耶見如斫芭蕉。二證行蘊多品自體從因生差別不同無一真實體性可得。三剎那量后時無暫停相似法故。識蘊三者。一有漏之識。二依四識住。三發種種諸識自體轉變化諸行故。第四解流轉。文分有三。初舉二世間以辨差別。次辨生死五種流轉。后明流轉五相所縛。初中。器世間前后際隔二十空劫。名前后際斷。又器生死因永斷者但據共分別所持。故云不斷道理。自身外器之因亦斷。又器生死斷而復。空劫一去間斷復續。種類生死治道一斷永不相續。次辨流轉五相。如文。下明五相所縛。言正是能縛者。謂自同類。于苦無厭等者。行者于自苦蘊無厭。苦蘊正是能縛也。第五解喜足行。初辨喜足事。后明愛行路。前中。人多事業。如趨欲。天息于事業。如立住。梵天定地。如坐。有頂寂靜。如臥。下明愛行路。文分有三。初明五行路。次明愛行路。后明二種游愛行路果及因相。初中言。當知于彼如其次第趨等差別者。初二名趨。第三名住。第四名坐。后一名臥也。次明四受行路中。初明四路。后屬四句。前中。言于所得中若轉若習等者。謂于所得資具中隨其所欲若轉賣他。若自習近。受緣此境及緣諸有。以發業故。下屬四句。當知四路如次趨等。如說趨等于余所說喜樂等四處。亦屬四路。如其次第也。下明三種游愛行路果及因相。先辨果相差別。言種種一切身差別者。欲五趣名種種。色界一趣名一種也。后明因差別故今果差別。言即此差別者。謂五種行所攝受身。種種差別者。此有兩釋。一云則后有等五種行也。一云色等五蘊所攝受身也。今準下文后解為勝。第六解順流。先辨順流。后通顯逆流。前中。言云何漂溺謂于諸行如前所說流轉等事隨其次第等者。有釋。謂則于前說彼處等五種流轉事。計初事為我計后四事為所。故云隨次。今解。則于前說諸行流轉雜染清凈因緣及清凈體不如實知故計我我所。下通逆流中。初通顯逆流。后剩辨聰慧者相。有十種又字以數。第七解智斷相。先辨知者斷相。后明三勝利。前中。自有了知無我而未斷我執。自有了知無我而斷我執。于此二人由二相。后三勝利由前相想得不言別得也。第八解想。初標列。后次第別釋。初解果差別則是擇滅。謂修此相乃至無明為伴者。謂三界貪為本。掉慢無明次第助一。諸處明煩惱此據一門。復有差別。謂于此中顯示下分上分結盡者。此顯略門。但言欲貪則攝五下分。色貪無色貪掉慢無明則是五上分結。舉所斷惑顯得擇滅無常等總之果。第二解自性者。是無常等想自性。即是三慧。聞慧名親近。思慧名修習。修慧名多修習。又約六作意。解了想作意名親近。除加行究竟作意余四作意名修習。加行究竟作意名多修習。又由所依根所緣事作意隨其次第當知名乘者。無常想我所依根也。緣所緣事作意為隨建立。又由已下釋想異名。第三解品類差別者謂修如是無常想時速拔隨眠等。可知。第四解方便差別謂獨處空間乃至二種皆具者。隨順涅槃則方便道。得涅槃者即無礙道。由具此二故證涅槃。第九違資糧中。先辨違順資糧法。后辨教道。前中。初明違糧。后返顯順糧。前中。初明五種違糧。后明隨順彼法。復有五種。如次配前五種。言于二離欲者。一于離纏。二明離隨眠也。就辨教道中。泰師云。前三是說住定時正道言教。后二是說出定事行正道言教。若依景師所判此五種正道言教之文。則是解頌中師所作字略也。等品后廣者。舉師所作略等取后廣品。品有十五段也。今且不依此判。復次大師已下第十解師所作等品后廣。文分有二。初一復次。正明師所作事。后有十五復次。廣釋初復次也。前中。有釋正折伏者。折伏重罪也。正呵責者。呵責小罪也。今解。折伏邪道。攝受正道。呵責有犯。正說苦集。正說滅道也。十五復次中。略作對。第一記別驅擯對。記別中。景師云。由二因緣覆相記別者。聲聞違越共行斗諍。于戒律中覆相預記。一擾亂增廣。二與律相應。有釋。聲聞斗諍時但可知草覆地相而記別也。由二因緣。一恐斗諍擾亂增廣故。二覆相記別與律相應故。驅擯中。由七因緣。一者見一眾比丘皆行邪行。故并擯出。二者于一眾中見彼多分邪行來至佛所。從多并擯。三者雖復行邪者少。然是眾首方便。故并擯。四者雖不行邪而惡性不共住。故驅擯五者余處被擯而未至此。故須驅擯。后二可知。第二行乞入住對。第三攝眾誘天對。第四初信后悔對。勞策沙彌也。第五師說資往對。第六呵犯治邪對。就治邪中有四復次。前三明邪。后一明治。前第三復次中。言謂于三事至如前應知者。有釋即取等三名為三事。可引前文。今解言三事者。如前所說。一者資命眾具。二者他損害相。三者或他毀罵。或隨分有一非愛現行同梵行者不同分法也。就明治中。言一者為斷不生尋思以無顛倒數數二行等者。景師云。總別二念處名二行也。有釋。一無顛倒二數數名為二行也。言便能克證無想心定及住二界妙甘露門等者。斷界無欲界。名為二界。二種涅槃名妙甘露也第八十七卷

大門第五。解因等。先頌列六門。一因。二勝利。三二智。四愚夫分位。五二種見差別。六于斯圣教等。次以長行釋中即為六段。初解因門。景師解云。共因者至滋潤自體者。喜猶喜樂。喜樂五蘊故熏成名言種子為受生正主故為先因。既由喜樂于彼生處障于厭離。問曰。受生之時亦有煩惱等因。何故但說喜耶。論主答言。為欲將生所生之處乃至非于彼起厭逆想者。問曰。前說喜是色集。獨為受集。名色為識集。何故此中說喜為因生五蘊耶。答曰。喜為正因遍生五蘊。如此所明。前言喜為色集者。以色但有宿世喜因則生。不同受蘊更藉觸緣識藉名色方得生起故。云又則此喜唯依色說宿因。生已不待余因究竟轉故言不共因者至方得生起者。順樂等觸望于受等所有心法為緣可解。識以無間滅意及俱生三蘊。此四蘊名及五根五塵十種之色望六種識為緣。盡是不共因也。問曰。受與識俱從前因而生。何故復說觸及名色等耶。故后答曰。由彼雖從先因所生。剎那剎那別待余因方得生起。達師云。喜之言愛。由此愛發潤等生。即是名言熏習。故攝論云。此眼根生時從此受熏習生遍生五蘊。故云共因。然前說由喜集者從強而說。色蘊但從喜而生。余四蘊亦待現在根塵等。故偏說喜集故色集也。前文亦云觸集故受集名色集故識集者。于不共因中說也。此余四蘊但生自果不通生余果。故云不共因。第二解勝利。分之為二。初明羅漢有四勝利。第二因明薩迦耶見為本生六十二見。前中。景師云。言一于行時恒常住性者。即六常住。謂眼見色不生憂喜但住于舍心住念慧乃至意緣法亦爾。二于住時無相界住性者。住于滅諦。三往昔因所生諸行任運歸滅者。羅漢殘報酬前因執。因執盡故任運而滅。即有余涅槃。四后有行今因斷故當不復生者。羅漢身中煩惱斷當報不生入無余也。三漸次如文。彼由是二若行若住至而般涅槃者。般有余也。先所生有至無復更生者。般無余也。達師云。此中初明所得勝利。次從為證如是已下。明得勝利之因。此四勝利中。前二是能證之道。后二是所證無余涅槃。前中。言于行時恒常住性者。明住斷界。無欲滅界。有余涅槃界。言于住時無相住性者。明住無余涅槃界。任運歸滅者。明滅現身入無余涅槃。后有行因斷不生者。明后身不生故。入無余涅槃。就能得涅槃之因中。初約三漸次以辨能得因。二又于行時已下。重釋前勝利。就前漸次中。言厭離者見道從方便得名也。離欲者修道。心善解脫者無學道。就重釋勝利中。初重釋能證之道。一彼由是二已下。重釋所證之涅槃也。就重釋能證中。但釋初一不解后一。下次第因明身見為本生六十二見。文中。初明身見為本生六十二見。次明六十二見起之所由。后明六十二見為三衰損。初中三世則名三分也。言前際俱行者謂如有一作是思惟我于去世為曾有耶等者。無知故猶豫。猶豫故計我。前后際俱行者即總收前二為第三。亦可現在之法雙形過未。次明六十二見起之所由。中分之為二。初明依身起六十二見。后明六十二見生起因緣。前中。四常見者。有諸沙門婆羅門等作如是言。我以無數方便修習得定意三味。三味力故憶二十劫成壞之事。其中眾生不增不減常住不動。以此故知我及世間一切皆常。第二知四十劫。第三能憶八十劫。第四直以捷疾知見言我及世間一切皆常。前三皆依禪定知劫多少者。由根上中下故。四一分常見論者。如說劫初梵王先生。見梵宮空念言此處空間諸梵得生。由作此念二禪已上諸天命終來生。梵王念言我常由我生彼梵眾。梵眾復言我從大梵王生梵王是常。諸梵眾命終來生人中出家修得宿命智。知已過去曾生梵天。梵王是常能生萬物。我常無常。以是義故我及世間或常無常。復有欲界游戲妄念諸天。以游戲忘念失意命終。來人中。出家得定。見過去曾生欲天。由失意故命終。余不失意者常不命終。是故世間半常半無常。第三意憤欲天。以意憤相觀失意命終。余語如前。第四不因禪定。直以捷疾知見言世間半常半無常。二無因論者。一從無想天命終未生人間。修得禪定。見過去曾五百劫無心后心還生。當知世間無因而有。又有不得禪定直心捷疾見言。諸世間無因諸有。四有邊無邊論者。器世間有邊據。上下為言。通力但知尼吒。不知在上更有地獄。向下過風輪水。不知更有尼吒。故云有邊。傍見無邊。復以天眼橫豎俱見故言亦有邊亦無邊。見于壞劫。名非有邊非無邊四不死矯亂論。則異問異答。第一念我不知善惡為有得報為不得報。第二不知為有后世為無后世。第三又念我不知何者是善何者不善。設有人問。當以此答。此事如是此事不如是。此事異此事不異。此事亦異不異等。第四直以愚鈍無知。恐有人問還以是答。此十八計前際起。四十四見計后際起。十六有想論者。色中四句。有色有想。無色有想等。有邊有想等。無邊有想等亦有四。一想有想若干想有想。少想有想。無量想有苦有想有。樂有想。苦樂有想。不苦不樂有想。八無想論。但色中四。邊中四。以無想故。不得言一想若干想苦樂等八句。八非有想非無想論。還約色中四邊中四。為八。七斷見者。又計人中舍此身已生死畢竟斷亡。有說人中非是斷滅欲界天中五欲自恣方得斷滅。又說色天方得斷滅有說空處。乃至有說非想方得斷滅。余非斷滅。五現法涅槃論者。第一欲天及人現身是涅槃。第二人云此計不是則有涅槃。余人不知。謂有離覺觀生喜等。入初禪定。乃至計第四禪以為涅槃。此云現者。非于后時彼現身方得涅槃廣釋六十二見義。如前本地及決擇分中。言如是五種復略為三。一常見論者。則前三種。二斷見。則七斷滅見。三現法涅槃論。則是邪見。下明六十二見生起因緣有六。一由因緣者謂彼身見以為因緣者。據作親增上緣生六十二見。故名因緣。二由邪教亦通生六十二見。三由靜慮者。先聞說一切常論中前三論。一分常論中前三論。四有邊論二無因論中初一類。修得定。方證住決定名依靜慮。言又此靜慮有二乃至宿住隨念俱行者謂計前際三常論中由下中上清凈差別及于四種邊無邊論者。此舉一切常論。前三見依宿命智。及邊中四見。由彼憶念諸器世界成壞兩劫出現方便者。總明依此二劫起三常見及四邊見也。言若時憶念成劫分位爾時便生三種妄想者。此明三種常見依成劫起。若有一向憶念上下已下。明依成劫起前三邊見。依壞劫起后邊見。謂非有邊想非無邊想。復有依止諸靜慮故當知或說一分常論者。前三一分常見也。或說無因論者。初一無因論也。或說不死矯亂論者。不死矯亂。婆羅門計苦所事之天本。依靜慮自作不死矯亂四見以劫他難。今生此天也。應知此中有二凈天乃至無亂而轉等者。長壽故不死。無漏故名不亂。后不清凈至矯亂避之者。謂若有圣人依于不死無亂道理有所詰問。彼凡夫人不能答故便托余事矯亂避之。如大梵王為避凈命阿輸實難。贊嘆已我是大梵自在作者受者。言以諸諦無想心定不善巧故已下。明起矯亂之意。上來出不死不亂天竟。言不死不亂有行諂者乃至以此為室而自安處。彼自思惟設有問詰可記者記。不可記者則不記之。以非我凈天于一切隱密詰問皆記別故。如是思已讒言矯亂。彼既如是住邪思惟。對他能詰無漏天所自稱我不死無亂。由懷恐怖而無記別。上來辨三種不死矯亂。下辨第四句不死矯亂。故云又有愚戇等四句由依世。如文。五由依諸見者謂依三見如前應知者。前明攝五見為三。謂常見斷見邪見名三見。向下文中明依三見起計。與余處不同。如瑜伽上文說。本劫本見中前八常見末劫末見。十六有想見。八無想見。八非有想非無想見。合四十見用常見為性。末劫末見中七斷滅見。用斷見為性。本劫本見邊無邊四見。問異問答異四見。無因而有二見。末劫見中五涅槃見。此十五見用邪見為性。故瑜伽云。謂六十二見諸見執中。計度前際四一切常見四一分常見。變計后際諸有想論無想論非想非非想論。此諸見邊見中常見所收。計度后際七事斷論。邊見中斷滅見所攝。又計度前際諸無因論。邊無邊論。不死矯亂論。及計后際現涅槃等論。是邪見攝。依彼常見起有想十六見中。初四但云有色有想。無色有想。亦有色亦無色有想。非有色非無色有想。今此文中由依諸見者。謂依三見如前應知。由依初見計我有色。或有色有想。或有色無想。或有色非有想非無想者。此中三句有想論前四句中初句。無想論初四句中初句。非有想非無想論前四句中初句。此說有色為常見也。依第二見計我無色余如前者。只有三句。此說無色為斷也。此三句當有想論無想論非有想非無想論中第二句也。依第三見有二。一說我有色無色二說我非有色非無色余如前說者。一計我有色無色有想。二有色無色無想。三有色無色非有想非無想。當彼三論第三句也。二我非有色非無色有想為一句。二非有色非無色無想。三非有色非無色非有想非無想。當彼三論第四句也。此依第三邪見而起。又即計我是有色者乃至一者計我狹小二者計我無量者。于前二論計狹小及以無量文中。略不出第三見亦有色亦無色亦狹小亦無量。非有色非無色非狹小非無常。由是四種我論差別至如前應知者。有色無色論中。狹小即是有邊。無量是無邊。亦狹小亦無量。即是亦有邊無邊。非狹小非無量。即是非有邊非無邊也。又即依止乃至方便法樂者依前諸見說我清凈解脫于欲色處皆得自在住于變化。安住靜慮受用法樂也。六由生處。如文可解。下次第三明六十二見為三衰損。言謂雜染者。總也。若雜染處者。所雜染也。若能雜染。三種四轉。一常無常等。二有邊無邊等。三自作他作等。皆有四句。名為四轉。彼由無智。要先趣向常無常等差別道理。后方問起。又于圣法智者不可記事于二諦理皆不可記此中四種一向常論前際者。即一切皆常論有四。無因論二。可知。皆先計我后計常等。又即四種一分常論等。即是半常半無常等四論。第三解二智中。初正辨二智令見清凈。后隨義難解后以諸門料簡。前中有二。初辨二智令二見凈。后明修習令凈差別。前中。言有二智能令見凈及見善清凈等者。謂法住智及涅槃智能令學見清凈無學見得善清凈。法住智者。能了自共多相。謂順三受法性各別自相。方便了知三苦。謂苦苦懷苦行苦。理通名共。涅槃智者。知永斷。次明修習令凈差別。有其兩番。初番云無力有力人者。即隨信法行。后番云有三現觀邊智。一順生無漏智智。則加行智。二無漏智。則根本智。三無漏后智相續智則后得智。預流得。是第二正體智。預流果解脫道。是第三解脫果智。理實正智。但名諦智。以攝少從多故亦名邊。且可見修無學三道中初故名為邊也。下隨義難解。有八復次。初辨無余斷三相。一由纏等不行。二由三界斷無欲滅也。三由斷煩惱及苦事。二辨五界。則斷無欲滅有余無余。三辨割舍七攝受事。此泛釋經文。四辨三有無復更生。無自相續無中有也。無取者無生有也。無生者無后有也。五辨立三結。謂未發起故立身見為結。雖已發趣耶成立故立或取為結。于正法中不正行故立疑為結。即在家品者。起身見人。處惡說法毗奈耶中而出家品者。起戒取人。處善說法毗奈耶品者。起疑結人。六辨二種解脫決定。七辨諸漏解脫。八辨羅漢四相。第四解愚位。初辨愚夫位五。一無生得慧故。二無聞等慧故。三無無漏慧故。四纏所縛故。五隨眠所隨故。次因言長辨妄計我論。初辨我論有四。如婆沙云。分別行緣陰。不分別所起處。即有二十我見。謂色是我。我在色中。色屬于我。我有色等。次辨我論能起雜染。言隨眠故者謂諸內法耽著境界暫時為障而非究竟者。即入七方便。是內凡位不久入圣。雖有隨眠暫障非永。第五解二見差別。先略辨二見同分不同分義。二又由四相已下。廣釋見我差別。前中。我無我見因緣五蘊為境。故名同分。而于五蘊我見邪見故染污。無我見正取故清凈。是故名不同分也。就廣釋見我差別文分為三。初辨四相雜染。次辨二相六轉現行。后辨明無明位。初中。景師云。一因緣故者乃至不能舍離者。由此二愚于無我計我說增上緣以為因緣。二自性故者至不得遠離者。由前二愚因緣不能得斷我見隨眠。則以隨眠為我見自性。自性則種姓也。三由果故者至有其領受者。則以我見為依。不能離彼我慢隨眠。是我見慢二隨眠力。能生來報根塵諸受。領納苦樂受。起我我所見等諸染污法。并是我見亦果。四等流故者謂由先因力所持則種子所隨逐意者。則是邪意。意中有無明種及無明界者。則無明種性成名界。達師云。所隨逐意者。此我見種子在第六識中。此約隨轉理門說。云無明種者。新熏成種也。無明界者。無始時來所熏成種。新舊別故。云二種。種子性義明了。故云界也。次明由二種六轉現行中。約世為三。謂我于過去為曾有耶曾無耶。我于未來為當有當無耶。我于現在為現有現無耶。約慢有三。謂我為勝為等為劣。此則二三為六。下辨明無明位。明位有三者。則見道已前聞思之位是初明也。則知明通有漏也。見修二位。是第二明。心善解脫等。是第三明位。無明位亦有二。一先二后。隨眠位是先。諸纏位為后。此二雖復同時。要因隨眠生纏故說為先。此是第一差別。又見斷無明為先修斷無明為后。是第二差別。第六解于斯圣教等。初總標義惡。二說隨義廣辨。前中。言是處世尊至稱為世尊嗢拖南說者。泛佛說法直爾而說。無有世尊嗢拖南說。且言皆是結集家語也。就廣辨中。初辨二說利損。后消釋經文。前中有二。初正辨二說利損之相。二又于是處已下。因言長辨唯法無人不應生怖。前中。由二因緣善說法中發起大果。一永離三苦。二一切諸結永斷。惡說法中二事難得。由依身見于諸行中但厭苦苦。愿我當來無有苦我。我無有苦。此即為二。乃至謂苦未來當離于我。及未來當無有苦。此復為二。由此四種行相。超越苦苦。于彼壞行二苦斷。尚不生樂。何況能斷。由彼隨順所未斷故。三禪樂受是壞苦。四禪舍受是行苦。如是樂舍二受。外道執為我故。壞行二苦隨順所未斷。謂我當無。于不應怖妄生怖畏。樂舍二受本非是我。但是壞行二苦。今厭離彼非除于我。何勞生怖。下明唯法無人不應生怖。分之為二。初舉六種二門明唯法無人不應生怖。后舉五種三門以辨。前中。言又于是處至有轉有染者。起染之時唯有心住四識住。又唯有心斷四識住無轉無染。復有四依。復有四取。復有二緣所緣能緣。復有六識等。復有二識住謂纏及隨眠。三因緣者。則三由字也。下舉五種三門唯法無人不應生怖。言由戒禁此實二取身系等。戒見二身系。合之為一。見取計見此是實。余虛妄故。云此實。次有半頌。頌前五種三門。果因者。頌前謂于現法趣集諦緣未來苦等。受領三受位。世領三世。愛領三愛。系領三系也。自下消釋經文。喜愛滋潤如前應知謂如諸行因中宣說者。喜為先因于彼生處障于厭離滋潤自體等。如前諸行共不共因中說。言當知此三復有差別欲色無色如其次第者。景師云。初喜愛滋潤者欲界。又即彼識如是轉時于二生處當知結生相續增廣一于有色是色界。二于無色是無色界。有釋據人始終即有三。就前三界中亦有此差別。初即欲界。次即色界胎滿故。后即無色出色胎故。言六種受界者。六識相應受有六種。想行亦爾。界是因義。即種子也。大自在那羅衍拏及眾主者。有釋第六欲天名大自在。梵王祖公名那羅衍拏。舊四大王天名為眾主。又解。大自在者。即色界頂摩醯首羅也。眾主者。梵主也。又彼在意地故至名意所成者。景云。此明四身系。名意所成。所有釋此解異門中。有由五義故方便起愛。言又由后有至依止建立者。由后有業感之所攝持后有種子識故。于此現身所依止中建立當生識身。又解。后有種當知于此現身建立。彼無有故至悉皆滅盡者。彼惑業所攝后種識無故。當來如前所說初人胎等三分位差別理趣生長廣大一切悉滅。故云斷識住。又彼空解脫門為依止故名無所為等者。此約三解脫門配釋經中所說無所為等。其義可知。于彼愛樂數修習故得善解脫者。于彼無所為無愛樂修習故得有學解脫。一切隨眠永滅盡故心善解脫者。得無學解脫。言彼有漏識至皆歸寂滅者。謂于現身唯有如影諸受及如樹識蘊。當入無余時如燈歸滅。言依初纏斷說名寂靜等者。泰師云。斷三纏故。如其次第得寂靜等。達師云。依見道所斷煩惱盡。故名寂靜。乃至無所有處地修惑斷。故名清涼。非想地修惑盡故。名宴默也。有釋。諸煩惱纏斷故寂靜。隨眠斷故名清凈。異熟斷故名宴默也。又由三緣識趣識住皆無所有。一自體非染故。二非余所染故。三余染識伴無故。其義可知。大門第六。解斷支等。先頌列七門。一斷支。二實顯了。三行緣。四無等教。五四種有情眾。六道四。七究竟五。次長行釋中。還有七段。初解斷支。所得果名斷。能顯之因名支也。第二解顯了有十二。景師云。如實顯了。一謂聽聞各別。善惡取復為二。正教為一。現比量為二。自共為二。如所有性盡所有性為二。入見地究竟地為二。達師云。言十二者。善取等也。然不具足。有師釋。一聽聞。二善。三惡取。四正教量。五現量境。六比量境。七自相。八共相。九如所有。十盡所有。十一入見地。十二入究竟地。第三解行緣。初總標。次別。后總結。別解中。即有四人。一內法異生。二在家異生。三外道異生。四內法有學。此四人中。各有二句。先明不如實。后明如實。泰師云。此是四人不如實知中令清凈故。名如實顯。第四解無等教。先辨教無等。后明流轉差別。第五解四有情眾。景師解云。一業生天專行放逸即是前說魔梵。二者。一向因轉。謂希求彼所有沙門等。三者樂涅槃諸有情眾。四者諸雜種類。謂或于果耽著受用者。則是初人。或樂攝受當來愛果者。則是第二行因求于前果。或時時涅槃資糧離諸放逸者。是第三人。于前三有情眾中隨應當知世間彼集滅邊者。此會二眾差別。應言當知世間滅邊者。明初魔梵受世間果是共滅法。當知彼集滅邊。是第二眾行求天因是集斷滅法。及薩迦耶彼集滅邊者。是第三樂涅槃人離諸放逸。所有因果亦是苦集。薩迦耶者是身。則是苦諦。無常滅行。彼集滅者所離放逸故。是其集諦。是可斷滅之法故。名彼集滅邊。言于彼第四有情眾中者。第四雜種類人也。當知薩迦耶者。是苦也。彼集。是集也。彼滅者。是滅趣道者。是道諦也。差別者。有四諦不同。故言差別。泰師云。及薩迦耶者。重辨世間。以薩迦耶是世間異名故。彼集及滅邊。如其次第重辨彼集滅邊。達師云。此四句中。前三別明三人。第四句總明前三人以為第四人。言沙門婆羅門者。外道沙門婆羅門求生天果報者也。言當知者。勸辭也。此文可言應知。以勸令苦滅等故。第六解道四。言三依見道一依修道者。景師云。見道有前三諦。修道有其道諦。以修道中能斷余集證滅。修余道漏。故得修道之名。達師云。此文一相說。非盡道理。以知斷證三義于見道中具可得故。第七解究竟五。一謂已證得苦及苦因無余盡故。二堪作他義一切自義皆圓滿。三得畢竟斷及智故。四能究竟涅槃城故。五既得入已于其圣住能安住故。文中無一二等數。但有故字求屬。次云于第一相有割愛等四種差別如前應知者。謂如前說一割舍父母等事。二中有無債。三生有無故。曰后有無生。此則初證得苦及苦因無余盡故。于第二相有阿羅漢盡諸漏等所有差別如前應知者。謂如前證得羅漢諸漏解脫。又與四義相應名羅漢相。一自事已究竟應作他事義故。二應得自義一切遍滿道理義故。三未來行因已永斷滅應證現法樂住義故。四超學地入無學地相應義故。此則前文堪作他義自義圓滿等。于第三相有畢竟究竟一切行事皆悉斷故者。斷業盡也。有畢竟無垢一切煩惱究竟斷故者。斷煩惱盡也。此二是斷。則是前云得畢竟斷。有畢竟梵行者。盡修于道。則是前云及智。于第四相譬如世間具五種相等。舉喻以況法也。泰師云。以無于他悕望。故非自非余之所希望。既伏魔羅。故云幢仆。解第五相。尋文可解。大門第七解二品等。先頌列十一門。初二品總略。次三有異則為三門為四。五勝解。六斷。七流轉。八有性。九不善清凈善清凈。十善說惡說師。等者。等取第十一門。次以長行釋中。還有十一段。初解二品總略。略由三處總攝一切黑品白品。一由所遍知法故者。明得九遍知處。則一切有漏苦集也。二由遍知故者。正是擇滅九遍知體。三由成遍知故者。則是圣道及佛菩薩圣弟子。并是成遍知緣也。滅道俱是白品。九遍知俱攝滅諦。故云白品一分。自下因明不可記法。謂如來滅后至亦不可記者。九十六道皆稱本師以為如來具足十號。隨問行字如來滅后有無皆不可說。下釋所以。且依勝義彼不可得況其滅道或有或無者。勝義諦中假名如來本不可得。況其滅后得說有無。故論說云真諦有為空如幻緣生故無為無有實不起似空華。言若依世俗至何有無等者。若就世俗道中于有為行立如來者。如來滅后行體可無。欲就何處假立如來。如來既無行論有無。若于涅槃至施設為有不應道理等者。涅槃乃由無行所顯不可說有。何得就彼以立如來。亦復不應施設非有勿當損毀施設妙有涅槃之體。既不可說有不可說無。行得就之施設如來辨有無體。又此涅槃已下。辨涅槃異名。涅槃正是現量得證。云何說言非現量所量。解云。正是無分別定現量所量今簡非散心五識現量所得。故云現量所不量。第二解內外荷擔有異。內法能荷所荷皆以五受蘊性義分能所。內有德等者。即所荷擔等是也。亦可恒常荷擔等三句名三德也。第三解內外縛有異。言外縛易了縛縛因緣脫脫方便者。景師云。外縛因緣非唯一種故。重云縛縛。得脫亦非一像。重言脫脫。更有一釋。外縛易可了知縛及縛之因緣。脫及脫之因緣。內縛一切難知也。第四解佛與羅漢同分不同分。此即第三有異也。如來與慧解脫羅漢由一相名同。謂解脫等。由三種相說名異分。一現等覺。二能說法。三行正行。前中有四。一此中如來自然修三十七菩提分法現等正覺。第二等正覺已了達諸法。三如是了達勝法已下明法已下明解脫二障。四與諸天眾為解脫師獨一無二。了此四相。是名自然等覺菩提。不與聲聞共也。又依他義已下。明能說不共有其五相。如文。三明正行不共有三。一聲聞先依如來后行正行。如來無少所依。一各依自性姓行于正行。三明二行可得不可得異。聲聞但有成就不成就非最后有菩薩身中二行可得。謂成就不成就為一。復現化身垂成正覺最后有身為二。若已成就者彼于現法成大師教者。即是我皆令入無余涅槃而滅度之。現法得益顯教功能。故云成大師教。亦可已成就者堪可附囑大師法藏。故云成大師教。第五解勝解。第六解二斷。第七解流轉。并如文可解。第八解有性。先辨三有性是所除法。后辨三斷是能治。謂無顧戀者。除初有性。不欣樂者。斷前二。離滅等。即是斷界無欲界滅界。除其第三。第九解不善清凈。不善清凈。即見道已前有漏空無我觀。伏我我解。又伏四系及三所有。三所有攝四系。并如文。四善根作無我行。故名定地攝。當知由二因緣不善清凈。一明空無我行與我見及我慢有間而起。二者能令彼法現行因緣。謂于諸欲或薩迦耶有染愛識。由于如是有染愛識不能遍知。便為諸薩迦耶愛之所漂溺。由此意樂于彼涅槃不能趣入。又由八相能遍了知除諸過患。又于此中已下。方出八相。乃至云當知此中除彼第八離欲法及以滅法。由所余七相觀于三世所有過患由所除相觀彼出離。言當知此中由前名通達智者。地前有漏無我智。由后名善清凈見者。見道中智也。第十解善說惡說師弟之別。由五種相。一由住故。謂外道住憒鬧。佛法住寂靜。二由御眾。謂外道于弟子徒眾之中。希彼眾共許我為師。以外道弟子有數限故。名有量也。如來雖為一切無量天人世間無上大師于彼同尊。而無希望。三由論決擇可知。四由建立開顯道。先辨外相有其七句。第七句于應所說語如所說語不如實知故名不知量。于是處說語中不如實知故名不知因。次通顯內法五由行故。又諸外道雖無異說等。先縱后破。第十一解苦樂不定。即是頌中等字所取之門也。文中初開章立宗。即苦樂各有四相。依三事也。二次第解釋。初約生處。言樂者謂起第三靜慮者。樂受增處而說也。樂所隨者謂在人中容有二種者。景師云。人中苦樂至起然名樂受所隨。達師云。身生人中樂隨眠所隨逐故云所隨。所有苦樂二種種子。故云容有二種。言未永離樂者謂在第四靜慮已上者。樂雖不行猶成樂種。名未永離。此中苦者謂在鬼畜者。此據一分鬼畜純受苦處名苦自性。問曰。前言此中樂者即據極樂處說在第三禪。今言苦者何以不言在那落迦。憂苦遍謂在鬼畜耶。解云。道理實有。今據鬼畜之中有一分純受苦者。故云鬼畜。苦遍者方言在那落迦。又問。前決擇文成就根中。云地獄中憂根成就不行。今何故云憂苦遍耶。解云。據地獄受苦之極。彼中起憂亦名為苦。故言唯苦現行。今據憂苦六識起別。故云憂苦遍也。次依受辨。又言樂者謂。不苦不樂受現前位者。景師云。舍受起時非苦亦名為樂。泰師云。不苦不樂受。是寂靜故名為樂也。樂所隨者謂苦受現前位者。當時雖苦后遇順緣即起于樂。名樂所隨。喜樂遍者。謂樂現在前位。不永離樂者。于一切位樂種所隨故。與此違名苦差別者。應言苦者。不苦樂受現前位。苦所隨者。樂現前位。憂苦遍者。謂苦受現前位。不永離者。于一切位苦因所隨故。下約世辨。又樂者謂順樂行及樂已滅者。是過去順樂行及過去樂為初有樂所隨者。謂有樂因于未來世當生起樂。喜樂遍者。謂于現在隨順樂處者。現在順樂行及樂受。未來永離樂者謂余三世者。出樂受法。有樂因故。名未永離

瑜伽論記卷第二十二(之下終)瑜伽論記卷第二十三(之上)(論本八十八至第九十)

　　　　釋遁倫集撰
論本第八十八

大門第八解知事等。先頌列四句。即為四門。長行釋中。初解知事門邪正二智同緣一境執無執異。正智起時。非壞于彼邪智之境。但于此境舍于邪執。第二解樂等行轉變。第三解請無請說經。并如文可解也。第四解涅槃有二種。初辨圓滿涅槃。后明彼分涅槃。前中。景師云隨順教授者。謂記說者即記心輪。教誡者。即漏盡通口業教誡輪。神變者。即身通輪。如來隨欲說記彼心乃至若展轉久遠滅心者。于過去世無量多劫已滅之心。若世間滅心者。次前生中所有諸心。若于現在所緣轉心者。現在一生所起之心。從定起已乃至不據剎那者。釋前緣久遠滅心無間滅心若于現在所緣轉心。并據種類不據剎那。已如前說。如來無不定心。而言從定起已隨念分別者。同二乘相故作是說。是則他心智遍知三世頓知多心并心數。不同二乘他心智但緣現在如如心王不知數法等。備師云。此文中他心智既知過去與宿命智何別。解云。若知心法邊名他心智知諸事邊名宿命智。又他心智方便時欲知心。宿命方便欲知諸事。達師云。又依三法已下。重釋前順教授等三門。下明彼分涅槃。達師云。相似涅槃故云彼分涅槃。如饑渴時飲食。名小涅槃也。大門第九解諍等。先頌列七門。一諍。二芽。三見大染。四一趣。五學。六四怖。下半頌是第七門。長行釋中初解諍門。謂阿死羅者。人別名也。摩登只者。栴茶羅女名摩登只。栴茶羅男名摩登伽。此二是通名也。此女但以掃巾為活。世人假立大富大財。如來隨彼亦說大財。第二解芽門中。初總標。次略解。后廣料簡。就略解中先辨一因。后明二緣。景師云。五品行者。一諸行自性。二諸行因緣。三雜染因。四清凈因。五是清凈。因是五清凈。于此五中雜染因緣即是煩惱種子。隨逐賴耶為因。以四識住為緣。又由喜貪潤業令芽相續名緣。達師等云。即五蘊名五品行也。料簡中。言此中有一乃至永不得生者。此人現造新業及增長。后成羅漢令種腐敗有芽不生。言又復有一乃至其后有芽亦不得生者。據修解脫分滿。或據百劫六十劫等。則于現身堪八上果故。令有芽不生。又復有一住于學地乃至不復更生者。欲界生盡上地猶有。與此相違當知一切有芽皆得增長者。與上三人相違。則是外凡有芽增長。第三解見大染。景師云。一見二余煩惱。見雜染者。計我我所。便有所余此為根本諸外道具趣者。余四見趣六十二見等我見為本。其余煩惱是第二雜染。又見染脫時于余亦脫非余脫時諸見亦脫。所以者何。由此中生者依世間道乃至離無所有處貪欲解脫而未脫身見者。則是伏修不伏見。又可斷于見修惑亦斷。由此見故于下上地所有諸行和雜自體不觀差別總計為我或計我。此文則說我見。總計九地諸行為我所由。出世道先斷身見后永斷所余煩惱。是故唯見雜染是大雜。染達師。云見所斷一切惑名見雜染。修所斷一切惑名余煩惱。除身見以外所余四見。名諸外見趣。此文既云未脫薩迦耶見。故知依世間道但伏修惑不伏見惑。又云于下上地所有諸行和雜自體不觀差別。故知大乘義我見亦緣自他地。然總緣非別緣。但身在下欲界地方緣上地。故上文云由生此者。然不見有文身生上地我見緣下地。自撿次下文。欲似生上地亦緣下地法為我。故三總計為我或計我所由此因緣雖升有頂而后退還。三藏云身生上地者。身亦緣下地法為我。如決擇文上地貪緣下地。此亦如是。第四解一趣應知。由三種相道名一趣。謂于異生地以五行相觀察諸行。則此諸行于二時中修治令凈。謂于行向學地及無學地。足前異生為三相也。云何名五行下。別出五行。達師云。言五處者。五蘊處也。言自性者。但是苦諦所攝有漏諸行自性。言諸行因緣者。集諦所攝能感苦諦因緣也。雜染因緣者。喜受也。清凈因緣者。過患也。清凈者。所得滅諦也。第五解學。景師釋云。言何等五行謂觀察諸行諸行因緣雜染因緣清凈因緣滅寂靜故者。總合前五為一也。趣向清凈道出離故。即是前清凈因。諸行種種眾多性故。則第一諸行自性。各自種子所生故者。別解因也。各待余緣所生起者。別解諸行緣也。此后二合解諸行因緣也。達師云言五處者。如前。此中五種差別行相。總牒前五行相以為初差別行相。二趣向清凈道出離故。是第二行相。助成初行相故。第一行相得清凈出離。三諸行種種眾多性故是第三行相。此行相重釋成諸行自性。四各自種子所生起故。是第四行相。重成諸行因緣。五各待余緣所生起故。是第五行相。總釋前四行相待緣而生也。有釋。總夫五行略作四諦。一苦諦。則初諸行。二集諦。則次二行境。三滅諦。則第四行境。緣滅寂靜得清凈故。論云滅寂靜故。意在于此。道諦則第五行。道既自清。能令凈滅故。下三句重解。初之一句釋上諸行。后之二句釋行因緣。第六解四怖。景師釋云。由四因緣于二處所發生恐怖能為障礙者。一于有為諸行生怖。二于涅槃生怖。由生怖畏于其圣教及以涅槃不生受樂。名為障礙。由四者。一于位生怖。謂于非圣位中生起恐怖。二者若依此法生起。謂于諸行計我我所為依。聞說無我而生恐怖。三者如是生起者。謂由二種諸行變壞生起恐怖。一由異緣所變壞者違順異緣故或老病緣而生恐怖。二由自心起邪分別而變壞于一境中邪心分別或有或無常無常等而生恐怖。四者行相生起者。謂于所愛慮恐當變壞生怖行相。于正變壞生煩惱行相等。上來總是第一于有為行而生怖畏。又于涅槃分別自體永變壞起怖畏行相。如是行相差別轉時。于樂圣教及愛樂涅槃不生愛樂。名障二處。又由二門于所緣境自所行處我我所執差別而轉。謂推求是見。領受是受。有釋。此中則諸行行因緣等五行所觀名五處所也。第七解善說惡說宿住隨念差別。景師解云。此中先依惡說計常無常。善說不爾。次依惡說不如實知苦生愛味。于三世行如次生顧欣。及不能修厭離離欲。善說法者與彼相違。第三惡說法者。如是邪行四染所染能感復有四此二種增上力已下。釋其廢立。偏說見慢及貪所以。可知。于諸行中不校量他等名見校量名慢如是邪執是無明品者。總說見慢以為無明。由此為先發起貪著名愛品也。由此二種根本煩惱于生死中流轉不絕者。無明為前緣起初。貪愛為后緣起初。故生死不斷。善說能斷四種雜染也。達師云。雖有余煩惱已下。釋通伏難。外人難云。有無量煩惱云何但說見慢愛三種為煩惱雜染耶。今略釋通云。雖有余惑而但取此三者。最勝強故偏說也。爾所煩惱已下。別廣通伏難。又于此中見及我慢已下。散釋經中諸名差別。大門第十解無厭等者。頌列八門。一無厭患無欲。二無亂問記。三相。四障。五希奇。六無因。七毀。八純染俱后。長行釋中初解無欲。初正辨無厭欲。復又有厭欲。第二解無亂問記。初總標舉二種者。后別解二種。前中。若有凈信者好心問者。或諸外道來請問者惡心問者。自別解二種。先偏問生滅辨無亂記。后約問梵行辨無亂記。前中謂依中道者。依中道答也。于諸行中問生滅時不增有情不減實事者。不增益有真實眾生是真生滅。以眾生假立無有法體。可辨生滅因緣之法。幻有有生有滅。不得撥言因緣之法無生無滅成損減也。唯于諸行安立生滅不亂而記。自下明離二邊。第二約問梵行辨無亂記中。景師云。或后有言何因緣故乃于沙門喬答摩所修習梵行等者。當瑜婆摩羅子。若得此問至名不亂記者。或有問言何故乃于眾多沙門中偏標道踰婆摩羅子等名修梵行。不道余人名耶。若得此問。應如前說。若于眾中全不標一人之名則不知說何等眾修習梵行。復成損減。若廣述余沙門名則大繁廣。便成增益。今呼一名等余一切。離于增減。若謂有情能修染凈名增。說都無修習名減。若為諸行厭離欲滅而修習者是名中道也。更有一釋。言喬答摩者。則舊名瞿曇也。是佛種姓。有問何緣乃于佛所修習梵行。若得此問依中道記。謂不增益有實有情修習染凈。亦不損減都無修習也。第三解相。有為無為名有三相。言異性異性者。未死已來同類生滅念念別故名異性異性。轉變異性者。如命終已從有根生無根也。第四解障。初辨障無障。二明圣者之相。于中先明二相。一諸根除障。二蒙佛所記。次明三相。景師云。由二種相乃至我已了知者。今遇圣人。由三種相記莂圣者應言由二種即是向前二種圣者之相。一種姓滿故二但物類者記已命終等。下釋經文。法隨法者。法謂正見前行圣道。隨法者謂依彼聞思作意等。又我未曾惱亂正法所依處者。猶是世尊世尊是正法所依。直道應言我未曾惱亂世尊。達師云。但記物類者。如余經云佛為答婆摩羅子記命過次后所生之處。言答婆摩羅子者。此云物類也。有釋此中三相者。一法。二隨法。三不惱正法所依處。第五解希奇法。略有二種。一者未信令信已信令增長。二者速于圣教令得悟入。言初中后善者。如前攝異門分中所明七善中初時善門也。言現在過去二世別故名第二差別者。現在名此世。過去名他。對前欲界此也。上界他世。故云第二差別。第六解無因。言由二種相者。一于生起因緣不了知故。二于滅盡因緣不了知故。第七解毀中。先解毀。后解滅二無智。前中。略有二種。一唯語言而自贊毀他。二說法正行雖無贊毀而是真實自贊毀他。第八解能染俱后門。景師云。十一相者。此五蘊即為五。又由一向下是第六。又由染凈已下后有二相。足前為八。又由三相足前為十一。亦可知前三世內外粗細好惡遠近等五門。有十一種。達師等但述后解。大門第十一解少欲住等。先頌列十八門。一少欲。二自性等中有三門。記三后有三門。是則初句有八門。第九似正法。第十疑癡處所。十一不記。十二變壞。十三大師記。十四三見滿。十五外愚相。末后等字復有三門。長行釋中初解少欲住三種相。如來心入少欲住中。舍事現觀理。名人少欲。一由作事究竟。二由弟子厭行已成。三為化導多事業人令少欲故。又如前說如來入于寂靜天住等者。如前第八十六卷說。由八因緣如來入于寂靜天住乃至廣說。第二解自性。景師云。諸所化者略有四種所調伏性。總數有四。列中但三。將知舉數錯也。草本亦錯。應改為三。更有一釋。愚癡放逸離為二也。第三解于四處生恭敬住速證無上。景師云。恭敬體性無文。依小乘明愛敬。愛是信。敬是漸。今此中尋詮。似取信欲為恭敬體。達師云。于四處中能生恭敬之相。故有四相。言四處者。即下云于所得。第四解三無上。景師云。此中總說智斷現法樂住者。智是智無上。斷是不動心解脫。樂速通行是現法樂住。言當知一切阿羅漢行皆得名為樂速通等者。依此后解。即知前正行無上謂樂速通者。即據一切羅漢之行名樂速通。非約于地辨四行門。達師又云。此無學人身所有四行跡并名樂速通行。不名樂遲樂速苦遲等故。下釋所以。云一切粗重永滅故一切所作已辨也。第五解于二時中如實知身見。景師云。于二時中者。第一門。由四種相等。是第二門。即于二時無間證得諸漏永盡。是第三門。下次第解。云何二時。一在異生地。則見道前內凡夫人作無我觀。遍知身見是顛倒執。二在見道時。則見道中斷分別我見。言自性故者至或為我所者。但于五蘊行自性計我我所。處所者謂所緣境者。于無我中橫計有我為所緣境。等起者謂見所攝無明觸生受為緣愛者。明從身見為本。次起見所。明前身見非勝計勝。見取相應。則有無明為緣后生。受緣生愛如是等法。并由從身見之所等起。亦可從彼等起身見。謂由見取緣我非勝計勝。同無明及觸為緣生受。受領于我于我起愛。由此愛我故起身見決定執我。此復有五緣起次第謂界種種性為緣生觸種種性等者。界則六界。猶是六入緣觸。觸緣受。受緣愛。愛緣取等。由果故者乃至一依無我諦察法忍時者。則見道前觀察法無人。二現觀時。則在見道。三得羅漢時。此則列三時。此中一時由彼隨眠薩迦耶見力故有惑有疑乃至謂我當斷不樂趣入者。是障見道前人也。彼于異時雖從此過凈修其心又于圣諦已得現諦等者。是四善根。已得相似諦現觀未得真見道。于中猶起分別我見慢等障于見道。是第二位中障也。前兩位中由隨眠力能作障礙于第三位由習氣力能作障礙者。一解。此隨順理相同小乘。不說修道有俱生我見及慢。但有見斷分別我見及慢習氣。前二位中有正使種子及起為障名作隨眠。第二更解依實理門。前二位有彼現起分別我見慢等為障名作隨眠是使義故。第三位中俱生見慢現起名習氣。依前分別見慢起故名習氣。又由三緣諸行生長者。釋由三緣異熟行生。或煩惱行生言于異生地能遍智者。知分別見慢虛妄過失。于見地中能得見道所斷諸漏永盡。次斷余結得羅漢等者。此解第三章。即于二時無間證得諸漏永盡。泰師云。有人解修道位亦未斷分別起我慢證是也。三藏不許。達師云。此中一時乃至不樂趣入來。釋第一方便中伏斷時。彼于異時已下。釋第二現觀時。又于圣諦已下。釋第三得阿羅漢時。更有一釋乃至不樂趣入來。釋第一時。彼于異時已下釋見修位。于第三位由習氣力能作障礙者。指第三位但有習氣障礙。第六解五相問起。此即頌中記三門之初也。自性故者當知色等五種自性者。即五蘊也。言還滅故者于諸行中唯欲貪取得斷滅故者。明斷欲取。下釋伏難。言彼于現在不能引故者。彼于現在身上不能引業行故。施設諸行唯有二種者。一生報中造作后有業。二后報中造作后有業。故云二種也。品類別者謂十一種等起者。是三世等五門也。又流轉方便者謂無明愛品隨其所應等者。重解流轉也。以無明發生愛潤故云隨應也。又由二緣已下。重解流轉也。第七解三處實記。此即記三門中第二問記也。景師云。于三處唯圣實記非諸異生除從他聞謂諸行中我我所見我非如實者。此從他聞我非如實雖是異生亦能記也。若彼為依有我慢轉者。是一章門。即是分別我見與我慢為依我慢得起。據異生也。彼雖已斷而此我慢一切未斷者。分別我見雖息。此我見所生我慢在修道者一切未斷。是第二門。若無記依我慢不斷如故現行者。俱生身見所生之慢不依分別身見圣人猶起故。故若無起依我慢不斷如故現行。當知此中二種我慢。一于諸行執著現行圣者已斷不復現行者。分別我慢。二由失念率爾現行由隨眠故乃至以于圣道未善修故猶起現行者俱生我慢。雖斷分別我見。由自隨眠及未善修圣道。所以得行。薩迦耶見唯有習氣常所隨逐于失念時與我慢作所依止令暫行等者。習氣二解。一隨轉門。圣人猶有分別我見習氣。故與修斷慢為依我慢得起。二說。俱生我見為習氣。以依分別我見生故名習氣。又諸圣至況觀共相者。圣者若思諸行自相。謂地堅性。風是動性等。尚不令我慢現行。況觀苦無我等共相。而得我慢行。言若于假法至暫得現行等者。又若思瓶盆等假法住于正念亦令我慢不行。若于假法不住正念計有實我等我慢現行。又薩迦耶見圣相續中隨眠與纏皆悉已斷者。分別見慢已斷。言于學位中習氣隨逐未能永斷若諸我慢隨眠與纏皆未永斷者。俱生見慢也。又計我欲者已下。泛釋經文。備師又云。薩迦耶見唯有習氣等者。三藏兩解。一云此是俱生我見隨眠。問。若爾何故前分別我見種子名為隨眠。此俱生我見種子名為習氣耶。答分別種強。故名隨眠。此俱生種子劣。故名習氣。第二解。前言由隨眠者。分別我見種子。此云習氣者。還是分別我見余殘習氣。以分別我見習氣。故能與俱生我慢為依止。達師云。言三處。一者我我所見處。二分別我慢處。三俱生我慢處云云。第八解二種慰問。即是記三中第三問記也。言當知此問在四位中等者。問安樂中有四問。如次配于四位可知也。第九解似正法。于中初引經略辨似正法見。二后有二因已下。隨義廣辨能生似正法見之因。前中。景師云。大意邪正二家共解經中說。言阿羅漢不順。亦有事中無知等故。名為不順。謂于現法中于食物務蘊界處等若順不順不如實知。次舉邪義難于正義。言阿羅漢不順不順是不如理虛妄分別非阿羅漢現法不順。彼自釋云。所以者何。彼于食物務等現可見故。不可說言于現法不順。而經中言不順者有別密意。由此因緣諸阿羅漢于其滅后不順諸行不了執著者。自說我說我生已盡梵行已立所作已辨不受后有。未來事等不善了達經說不順。下正義家分別是非。故云當知此是似正法。見由二種義勢力為緣諸同梵行或大聲聞為欲斷滅似正法見極作功用勿令彼人或示于他等。達師云。初正引經文釋阿羅漢不順句。二言阿羅漢已下。論師釋不順義。經中不順者乃至羅漢于事中有無知故不辨了知食物蘊界故云不順也。無知或名為不順。就論師釋不順中初不正義家釋不順義。二當知此是但正法已下。正義家釋不順義。就不正義家釋中。初會釋經文。二由此因緣已下明了知事法不執著。三是故世尊已下。引經證成不正義。師云。阿羅漢人非不了知事法。現可見故此是食此是衣服此是蘊界等。故不執著也。正義家破云。阿羅漢人舍此身則入無余依涅槃。何處明于其滅后不執著及執著也。正義家釋文可解。由二種義者。一勿令彼人或自陳說乃至墮極下趣。二或由愛敬佛法教。勿因如是似正法見令教隱滅。由此二義故。欲斷似正法。第二隨義廣辨能生似正法見之因。于中分三。初舉二因能生似正法見。次明為斷二因說二正法。后明未斷身見有二過患。就第二假中言為斷二因故說二正法者。一無常正法。二無我正法名治一因。或通治二因。于四轉中等者。景師云。如來滅后有為無為亦有亦無非有非無等四句。名為四轉。泰師云。約有為等四句轉明。故云四轉。言聲聞獨覺佛世尊我說名如來當知此我二種假立有余依中假立有為無余依中假立無為者。三乘無學。就通皆名如來。乘如實道來成正覺。但于有余依中假立有為之我。無余依中假立無為之我。下就勝義遣之。言若依勝義非有為非無為者。則當真性有為如幻緣生故。言亦非無為亦非有為者。則當無為無有實不起似空華。有為無為皆不可得。何得就之以五假我。由說如是正法教故于六種相覺悟生時當知永斷似正法見。一于依所攝覺悟無常。二于現法中覺悟此苦。三于任運滅覺悟為滅。此則羅漢余報任運滅也。四于斷界覺為寂滅。五于離界覺為清涼。六于滅界覺為永沒。若具如是至戲論執者。呵彼所執計羅漢于其滅后不了未來我生盡等。第十解疑處所。景師云。于內法律乃至記一無生者佛常呵起有無見。而于命終弟子見生不生。又說勝義常住之我乃至亦如前說者。前云后有二因能生如是似正法見。一者于內薩迦耶見未能永斷。二者依此妄討流轉還滅士夫。為斷如是二種因故說二正法以為對治。謂于諸行次第演說無常無我。于四轉中推求流轉還滅士夫都不可得。謂依有為或依無為等。言由二因緣乃至不相似故者。外道計自我在現見不能自在。故無我性易可了知。然此無我諸行。后有見聞覺知作業受報。各各不同。于此無我復難了達。則此無我自性。體是甚深。其相微細。似甚深現。達師云。言二種處所者。一謂佛已下。明于佛生疑。二又說勝義已下。明于真諦生疑。第一于佛生疑者。何故佛世尊誹毀有見及無有見。而自記弟子死沒。沒后或記一人有生或記一人無生耶。第二于勝義生疑中。外道難云。若便勝義于現未中不可得者。何故三論師說此有耶。言雖此相貌易可了知者。佛法弟子易解無常無我相貌。故云易可了知。然其相貌不相似者。外道不解無常無我。故不與法相似也。當知此中已下。散釋經中異名。第十一解不記。第十二解變壞。并如文可解。第十三解大師記。言知此中于一切行斷遍知論所謂如來。則是前一于此諸取斷遍知論。又此諸取若未斷滅隨觀彼有三種過患。若已斷滅有三功德等。則是第二為此諸取斷遍知論。第十四解三見滿。第十五解外愚相。并如文可解。第十六解成六分。此則頌中末后等字攝三門中之初。長行為第十六門也。六分者。以又字間之。第十七解二種論。是等取中第二門。第十八解學無學二種差別。是等字中第三門也。言五相者。則三無上為三。觀佛法身為第四。奉事如來為第五也第八十九卷

上來契經有四釋中。行釋已訖。自下第二明處釋。有四卷文以廣決擇十二處。故云處釋也。就中。三結前生后。二舉頌中釋。頌有二。初半總頌列其四門即以三別頌解釋。后有半總頌列其四門即以四別頌解釋。前半頌中四門者。一安立等。二智等。三同等。四離欲等。別嗢拖喃解安立。頌中有八門。一安立。二差別。三愚。四不愚。五教授。六解脫。七煩惱。八業。皆廣說者。解脫煩惱業三門中皆廣分別也。初解安立。如文可解。第二解差別。言由三和合立前三別者。根塵識三和合生受。言由三和合觸果義立第五別者。景師云。觸是三和合果。受是觸果。故總說言由三和合觸果。今解直由三和合觸之果故立第五受別。言由業煩惱二雜染義立第七八兩種別者。由業雜染義立第七思別。由煩惱雜染義立第八愛別。以思與愛并與三受相應。第三解愚。先解二種一切即是所愚之法。后明愚之三相。愚自性者謂由纏故即是忘失于現在世者。現起無明名纏。自體昏闇名為忘失。由隨眠故即是當失之法者。由有隨眠能生當來無明忘失法也。言五相受安立者。謂自性等如上說。第四解不愚。如文。第五解教授。一引導教授。則是神通輪。二隨其所應于所緣境安處教授。則是記心輪。三令所化得自義教授。則是漏盡通教誡輪。第六廣分別解脫。于中有四。初明求解脫智。次舉解脫之位。第三明凈待比丘有五種法多有所作。第四問答辨解脫之體。初中。一如理聞思等。在見道前能成見修有學解脫。二者有學慧能成無學解脫。次于解脫位有二。一有學。謂金剛喻者。據終時語。三云復次心清凈行比丘有五種法多有所作者。即見道已前。一正教授有三種正友。謂大師等。二者奢摩他支。謂尸羅等。由持戒等故三昧現前。故說為支。三毗缽舍那支。謂得三種隨欲言教。發生聞思等慧能生證智為支。一圣正言教。謂說五分法分法身之教。二厭離言教謂說四圣。謂依三種令增少欲喜足即前三圣種也。及依樂斷樂修等者。第四圣種。三離蓋趣愛言教者。遠離諸蓋亦離諸見趣及愛。言教有三種。一者一切煩惱名蓋。二唯五蓋名蓋。三無明覆障中重亦名為蓋。今宣說此三種蓋趣愛言教愛體。前二番解蓋中已有亦與無明蓋俱。所以三番解蓋中皆有趣愛之言。當知此中依為證得斷離滅界所有言說是初言教者。如說五分法身。即顯障盡得斷界等是初言教。依即于彼見勝功德及于所治蓋蓋處諸行深見過患等者。即是圣種少欲知足功德。及于所斷蓋等深見過患等。是第二言教。隨順如是緣性緣起所有言說是第三言教者。說彼離蓋無明趣愛。即是緣起所有言說是第三教。亦明三教門。即初第三教中三種辨蓋以明三教。初云依為證得斷離滅界。即此一切煩惱為蓋等。是初教。次說五蓋為蓋。第二言教。后說無明為蓋等。第三教。又此言教。以略言之后有三教等。即顯前三宣說五分法身等三教。重釋于前三教可知。第四問答出解脫體。證得轉依。即是無為解脫之體。無漏之道。名畢竟斷對治。第七廣分別煩惱。若依余處或二十二門。或四門分別煩惱。今此文中但明十六門煩惱。初明三漏。諸欲界系一切煩惱除無明說名欲漏。色無色界一切煩惱除無明說名有漏。此二與小論同。無明漏則與昔異。謂諸有情或未離欲或已離欲者。總舉一切有情通離未離欲界惑者自下簡之。除諸外道乃至一分尋求者。直小稱推求廣起諸見而不票離欲。一分離欲乃至非想處者。依定離欲。除此二種外道身中無明。以推求故不順流注義故非無明漏。言于彼三界至立無明漏者者。余人身中三界無明說無明漏。是則三漏攝煩惱不盡。除外道所起無明。此則別入余煩惱門攝也。第二明九結制立所由。能和合故立九結者。釋結義也。愛恚二結通依情非情起。慢結唯依有情處起。若四五六者。疑見取也。謂依聞不正法故者。起于疑結。依不如理邪思惟故者。立三見為見結也。依非方便所攝修故者。立二見為取結也。如是差別即為三者。結上所立疑等三。七于善說法律無勝解纏事者。立無明結也。八依出家品智貧窮事者。嫉他勝己。不施其法。來世愚暗。是智貧事。故立嫉結。九依在家品財貧窮事者。立慳結也。下別料簡智貧窮事。言此中由嫉變壞心故于正法內發起法慳。由此當來慧貧乏也。第三明三縛。如文。第四明七隨眠。即是七使種子也。第五明隨煩惱。景師云。此就通門。若本若隨總名隨惑。以展轉相隨逐起故。對法二說。一說除根本使余名隨煩惱。復次一切煩惱皆名隨煩惱。以展轉相隨逐起。因此處文也。于他下劣謂己為勝或復于等謂己為等名慢。于等謂勝于勝謂等名為過慢者。此文具也。婆沙俱舍。但云于等為勝不言于勝謂等。何故又爾耶。又多解云。于等謂勝于勝謂等。望境亦是過慢。然心作等解不順過義。所以不論。此文具足。故收過慢。泰師云。心法唯有五十一。故憤發等攝入數也。達師云。小論不說于勝謂等名為過慢。故論師作妨。何故不說彼處師等。解。于等謂勝者。心境俱過。故說過慢。于勝謂等者。心過境不過是故不說。克實亦有也。于所比境中。計不過故。言境不過也。第六明八經此中明說現起名纏。然有八種隨惑。于四時中數數現行。故立為纏。忿覆于四義不隨順故。不立為纏。第七明四暴流。景師云。此解四流亦舊別。唯取三毒偏增行者身中煩惱立四流。前二在非外道人。后二在外道。泰師云。此辨漏軛取經。大異余論。第八明四軛。謂等分行人欲界中除見無明。余名欲軛。上二界煩惱除見無明。余名有軛。三界無明。名無明軛。薄塵行人煩惱非流軛。第九明四取。言問何所取答欲見戒禁我語是取者。欲是四見戒是雞狗等戒身語二業。我語則是我見及所計我。此所取以相從故。亦名為取。能取則是四種欲貪。所為取者為得諸欲及為受用故起初取者。起初取中能取也。由貪利養乃至免脫他所征難起第二取者。為貪利養等故貪求諸見。奢摩他支為所依止等乃至起第三取者。為得八定受持邪戒。為欲隨說分別所作業受果等起我語取。此中文具不同。對法但舉所取名取。瑜伽上文粗說能取名取說四種欲貪。言如是四取依于二品謂受用欲諸在家品及惡說諸法諸出家者。問曰。何以但云惡說法中諸出家品而起諸取。不言正法諸出家品亦起諸取耶。下釋此疑。由佛世尊每自稱言我為諸取遍知永斷。故于此法誓修行者。雖帶煩惱身壞命終。而不于彼建立諸取。以彼于諸欲無所顧戀而出家故。故無欲取于見戒禁及以我語。無執受故無余三取。惡說法者有二。一于見愛起諍論者。二能證入世間定者。依于見愛諍論建立見取。依能證入世間定者。立戒禁取。二品為依執著我語。故依俱品立我語取。此中見者謂六十二見已下。出所取體。邪分別見之所受持名戒。威儀行相名禁。諦故住故論說有我名為我語。此文即通取我見及所計之我為我語取境。又于此中欲愛為緣立欲取者下。出能取愛體也。有無有愛為緣立我語取者。于所計我或有或無于中起愛名我語取。第十明四系。唯依外道立者。猶是四縛。三界貪使為第一縛。欲界嗔慧為第二。三界見取為第三。三界戒取為第四縛。自下六門。文相可解。第八廣分別業門。文分有三。初明三惡行業。次舉邪正二論說業不同。第三廣解十六種業。前二段文在此卷。后之一段在第九十卷初也。就初三惡行業中。言一切不善身業名為惡行語意亦爾者唯舉業性。不同小乘通取貪嗔邪見意三亦名惡行。于諸惡趣或已隨得或當或現等者。明三惡行感惡趣報或已得等。次明邪正二論安立業染。于中分二。初語辨二論安立業染。第二重廣分別邪正二論。前中。言邪論者乃至當知此為邪論者。邪論者說作惡業時。前方便中數起故意欲行殺等名故思造。如是之業定墮惡趣。正論非之。依汝所判則謗修行梵行能證涅槃。何以故。諸有情類于現在世造惡業時。無有不起故思造者。況在余生。是即故思造業定入惡趣。是即應無得解脫時。如正論說。唯故思造多是不定。故涅槃云。一切眾生不定業多。決定業少。以是義故有修習道故。決定重業可使輕受。不定之業非生后受。言若如是說已下。明其正論。謂若說諸有故思造不善業此業亦作亦增長者定受惡趣果若有雖作不增長者。彼彼法受為依止故。諸所造作若無追悔不修對治。若更增長若不增長。此業雖定順現報受亦轉令成順惡趣受。或生受或后受。于現在中能解脫脫若生追悔等故。轉惡趣業令現輕受。即名不謗修習梵行。問曰。上辨業雜染。云何復言成順樂受。解云。是福分善。亦名為染。自下第二重廣分別邪正論有六復次。略作五對。一明對治會不會對二明三業護不護對。三明五相染不染對。四明施設業行邪正對。五于圣教中未入已入對。就第二對中。言于現法中不善防護身語意業而住者。彼先造作惡業亦令增長乃至令其雜染者。別解脫戒善身語業是其所防。下問答辨防不防義。謂如有一乃至猶故發起者。先造惡業中間受戒誓能遠離復起不正作意。還染前善。名不能防。又于諸善身語意業已下。明善無作業與惡并行無有差別。乃至于現法中不證涅槃彼雖如是防護已下。明于現在暫不作惡。以不斷種子故。隨眠所縛于后身中還起雜染。若防護身語意業而住者有此差別者。別相在下。尋文可知。第三對明邪正二論各由五相成不成染。五相成雜染者。達師云。一無因論。二惡因論。三身惡業。四語惡業。五意惡業。是為五種。今謂之不然。即二論三過名為五也。言現法中乃至是即有一依于不善諸樂法受而有樂不善受生等者。又言樂受酬于善業。此現在中不善樂受是不善故。不得言酬宿善業生。若酬不善業生。應是無記異熟之法。云何得是不善性耶。何以故下。釋非彼宿世不善業于現法中能感樂果。若言此受用現法中惡業為因。復違汝立宿作等宗。是名初過。又說言諸不善法皆用宿世惡業為因是即決定所有善法亦用宿世善法為當類自生修諸對治皆成無用。名第二過。又若現在乃至應作不作者。若皆由宿作不假現緣者。應無現在思量善應作不善不應作等。又如實智應成無用。謂了知已此惡我應轉此善我應成。彼說現緣非有故此我應轉等。亦非有故如實智理不成就。智不成故下展轉出過。總是第三過失。解五相成不染中。景師云。假人為領受者則此假者由六觸處故能領受者。由依六根故能領受。于母胎中四種差別乃至得入母胎者。此明入胎方便。未辨胎中四種差別。四種差別下自列。謂名色六入觸受。如是次第而有領受者。不同小論觸受在于胎外。今明觸受亦在胎中。便有雜染所攝二諦者。即苦集也。與此相違下乃至清凈者。即滅道也。明觸所生受者。明通漏無漏故。論云明位有三。一在異生位即見道已前七方便中。二是有學。三是無學。今辨明觸意說無漏。已下結云便有清凈滅道三諦也。達師云。若能領受者。五陰為第一相。若由此領受者。由六觸處故為第二。若如是領受者。名色六入觸受。如是次第為第三。若領受時者。宿現二業受時為第四。如是雜染如是清凈。明迷悟二人為第五。當知此中依五取蘊等者。釋第一句。即此假者由六觸等者。釋第二句。于母胎中四種差別等者。釋第三句。又即此受亦用現在等者。釋第四句。彼若聽聞諸不正法等者。釋第五句。更有一解。一能領者。二由此領。三如是領。四如是雜染。五如是清凈。是為五相。第四對明施設業行邪正過患勝利。先辨邪論。后明正論。前中復次。當知施設邪業清凈者。外道計苦行能凈過去諸不善業。言彼見宿世諸不善業為二種因。謂現惡業皆是宿業串習所引等。佛法亦有現法不善。由昔串習。后由現緣方得引起。彼唯取一。故成邪論。大師去世者。佛去世也。何緣應知如是施設令業清凈不應道理乃至由所逼切三品苦受不得生故等者。且如汝以火灸身。火灸在上。火次苦中。火微苦下。是則三苦由現緣生。汝言由過去者不應道理。除彼三火三苦。自已言由苦行故能除苦者不應道理。要略義者。所謂諸業自性決定。時分決定。品類決定者。景師云。且橫克為言名決定也。達師云。此約隨轉理門一相說。若約真實理門。未必如是并得轉故。下明正論。言分析六事者。四大空識也。以此六界觀分析有情事故。言及彼相違五種差別他所稱贊者。與前所說二種邪論三種自苦惱行相違他所稱贊也。第五對明三人于圣教未入已入者。一未入圣教異生。由三種相知一滅而不生。此人已得正見。次聞邪教。邪見將生正見將滅。后聞正教。邪見將生不生名斷。正見先成不名為生。次有生而不滅。此中庸人。先非邪正。后聞正法發生正見。名生邪見失不行故不名為斷。次有亦生亦滅。此人先行邪見。由聞正法伏滅邪見而生正見。第二已入圣教有學有三相。一生而不滅。謂在修位于四不壞凈現前名生。于佛不言等類。入見道時先斷。今時不名為滅。次有滅而不生。謂斷修斷。余品無明名滅。明體不名為生起。成彼種類故。次有亦生亦滅。謂無學道生。修斷無明皆悉滅故。第三已入圣教異生亦有三相。一滅而不生。謂聞無我滅于我見。未直悟入無我正見。不名為生。二生而不滅。此人如前所聞。于無我理漸能悟入無我正見。得名為生。隨眠未斷。不名為滅。從此已后由修道力證諦現觀。方斷隨眠發生無漏。則名亦生亦滅第九十卷

上來廣辨業門有三段中。前二段訖。自下第三廣解十六種業。就中。先列十六門業。后次第辨之。前中復二。初以半頌標十六門。五二者。則是五種二門。與十三者。則是十種三門。今前為十五。四業為最后者。黑等四業為第十六。長行依頌次第屬當可知。下次第辨中。初解五種二門。言由三因緣令業成重一由意業者。即當作惡極猛纏。作善純凈心。二由加行。謂于彼業數無間作。三由田故。謂于有恩者父母等。若住正行者。即四向。及正行果者。即四果及佛等。此于有恩及以敬田作善惡業。言又于一切清凈相續所有諸業名不增進者。學人身中有善不善業不增進。所思造業中。有錯亂。期殺王人錯殺張人。雖非業道殺。是故思作業。不錯亂者。即當所許。與此相違名非故思所造。定受業者。故思所造重業作亦增長。不定受業者。故思所造輕業作不增長者是也。非故思造業是其不定易了不論。異熟已熟業者已得報業也。未熟翻前。若欲證得阿羅漢時已下。料簡二乘能為礙不。景師云。欲證羅漢時先所造作決定受業由異熟果現在前故能為障礙等者。如凡夫學人身中為障之業如海若山。謂感女身業郁單越無想天黃門等業。此業要生果現前方能為障不得羅漢。即名業障報障。若未引果者不能為障。故云不由隨逐身相續故。所以者何乃至不能為障者。若于前身造生受業。此身受果不得羅漢。若于前身但造后受。則于此身不能為障已得羅漢。雖不為障。然彼非不是定受業。何以故。由即依彼煩惱助伴等。泰師云。決定不善業名業障者。能感不平等四大病身。報果現前故病。四大身不能得果名為業障。不由業種子隨逐本識身故名業障。若此身不受障道業報。唯人天身中有后報定業不善業種而不能障得無學極果。以此將證無學身中猶有惡業。非不能障得無學果。得無學果時不得非擇滅。然彼受惡業名定業。何者。由依有煩惱與業為助伴。及依彼彼有煩惱相續身故。立定受業。以無學身中無煩惱故。所有順后等定受報業皆轉令不受。此論宗五逆等業將能斷煩惱者說。亦是可轉。不同譬喻說一切皆可轉。次解十種三門。言如實遍知者。則是巧便。故名為善也。順樂受業者。前三靜慮及欲界善業。順苦受業。謂能招感惡趣生業。下不盡業義論自分明。于鬼傍生亦有感樂受業。略不明欲界天人亦有感苦受業。順不苦不樂業者。第四靜慮及上地等所有業者。問曰。三禪下有舍受報以不。解云。賴耶舍五道盡有。六識不定。西國二師不同。一說三禪以下意識無舍受報。此受生命終唯在舍受。據阿賴耶受命終受生爾時意識不得有。若依此釋順此處文。唯四禪已上方有意識舍受之報。第二師云。諸論諍三禪已下有無。是諍意識舍報有無不諍賴耶。若為此義故。下地意識亦有舍報命終受生。與此文違。今和會之。但約三受別地為言故說下地有其舍受。理實善不善皆得舍報。乃至地獄命終受生亦有舍受不善業感。順現法受業者至所作諸業者。三時報業除五逆業輪王業。余業不可指其業相行。如是業得現報生報。但可依希總說。言事加行者。設置施給等也。若如是相良由所作諸業于現法中異熟成熟者。如說慈無諍滅。見道及無學從彼正受記。施者得則果。生后可知。有學業者至及此后得善有漏業等者。此文唯據有學圣人身中無漏三業及善有漏業名學。此據真實學說。余處文解脫分通達分善及以見修無漏之業并名為學。此據相似通說為學。無學業者至隨應諸業者。無學身中無漏三業及有漏善三業盡是無學業也。此余諸業名非學非無業者。異生身中三性之業。學人身中不善隱沒業無學身中不隱沒業并俱非。若見所斷煩惱相應至名見所斷業者。若具亦應云及以第八有業女人身業郁單越業無想天業黃門等業。并是見斷。無斷業者所謂一切有學無學出世間業者。余處有文說十界名為無斷謂七心界色聲法界。此中唯取出世學無漏業名為無斷者。此中據性真實無斷。彼據無學身中所有法界已斷縛盡。故名無斷。問曰。若爾無學身中若已斷縛名無斷者。是則無學身中十八界皆已斷盡名無斷。解云。道理實齊。但為十界是其善性得無斷名。五根三塵性是無記。不得無斷之名。言現法斷者至此是異生未得離欲住此命終者。未離欲凡夫。先以故思造業而起厭離厭伏不行。既未離欲命終還生當地。而未能令于次生位不造彼業。不受異熟等者。雖于現法厭所造業。而不能令此所厭業不牽生報。亦不能令次生身中更不造業。亦不能令于其后位無造業事也。言于現法中亦未一向能令不造者。現身雖暫厭伏所造。亦未必能令一身之中更不重造。生斷故者至然未解脫后位作業及受異熟者。離欲凡夫厭現造業。命終生上。則無次生欲界之身于中造業。然是凡夫后還退生。因先厭業受欲后報。后報身中還作業。故云然未解脫后位作業及受異熟。后斷故者謂復有一雖是有學而于欲界未得離欲受厭離已獲得最初或復第二沙門果彼作是念凡我所有由多粗重由多熱惱所造惡業。或復善業皆愿與彼俱時而受用。勿復令我于生后位受彼報。發誓愿已復修四無量以奢摩他品定正起加行者。伏惑得未來禪也。及為進趣離欲愛故。知此中或嗔意樂者慈斷。害是悲斷。嫉妒是壽斷。可愛事等是舍斷也。諸所造業并是心之體胤乃至得不還果若但于此暫生喜樂乃至或于后位者。若但于此阿那含果暫生喜足不求上果。于現法中尚不造業以更不于欲界受生。況于生后位中而得造業。又正法外墮邪見者至皆名曲業者。外道身中所起善惡之業從邪見生。皆名三曲業。猛利貪嗔所起諸業皆名穢業者。準決擇文即曲業。加彼貪嗔所起之業總名穢業。猛利癡者。牒造濁業之人。上品鈍根忘失念者牒前曲業。極闇鈍者牒前穢業。癡所起業明從愚癡所造之業。皆是濁業者曲穢二業及癡所造并濁業。記決擇中文于此對辨。與小論別。一切能往善趣妙行皆名凈業者。若依小論。一切妙行凈通漏無漏三業及無貪等行并名三妙三凈之行。今此文中唯有漏三業人天善趣受生者名為凈業。又唯是業性不通非業。一切能往涅槃妙行名默然業者。即三滿業也。小論云。無學身口滿及以無學心。今此文勢既云一切能往涅槃妙行皆名默然業。即知通學無學三業并是默然業攝。下解黑等四業。能感各別處所那。洛迦惡業。名黑黑業。余處文說一切不善業名黑黑業。能感各別處所天趣善業名白白業者。下文說他化上有魔宮殿。宮已上及上二界善業名白白業。余處說三界善業皆名白白。能感余處所有諸業名黑白黑白者。說六欲天四天下人及以鬼畜。所及善不善業名黑白黑白。余處文說欲界善惡業名黑白黑白業。問曰。何故上下不同耶。解云。名從一義余處約其業性制立四業。故云三界善名白白。一切不善業名黑黑。若造善惡相間雜者即名黑白黑白或有故意黑方便白。或有方便黑故意白。如是相雜之業名為黑白。若純善不雜惡名白白。純惡不雜善名為黑黑。今此文中約報說地獄唯受惡業之果。魔宮已上唯受善報。中間雜受苦樂。故依此義判別三業。問曰。魔宮欲界攝可無苦受耶。解云。設有苦受是化非報故。云由彼處所眼所見色乃至意所知法一向可愛相續殊勝增上義故意門引發意成義故。各別受苦各別受樂故名各別。言六觸處門恒領受者。于六根門常領受也。就處釋中。初半頌列四門初安立等智同等最后當知離欲等。已解安立等竟。次解智等有一頌。十門分別。一無智。二智。三定。四殊勝。五障。六學等。七著。八無我。九圣道。十二海不同分。長行釋中。初解無智。言依前所說三有情眾無智為根者。一謂邪見起曲業。二貪嗔穢業。三癡所起濁業。并以無智為根故得生起。若能斷此無我根本一切眾中能起一切雜染一法者。釋根本義也。是無明一法。此中第一所起雜染損減實事者。初邪見也。第二增益虛事者。貪嗔也。第三于其如實顯了方便能作愚癡者。起濁業人。于彼二因有愚癡故等者。愚與前二為因故有增減。第二解智門有二種如實智。一者如理作意所發者。聞思二慧也。二者三摩地所發者。修慧也。當知此行與前差別者。修慧行相與聞思別也。第三解定。言五轉者。一觀諸行自性。二諸行因緣。三雜染因。四清凈因。五清凈。第四解殊勝。言于二處所如來證得勝安立智者。或生死涅槃或二諦為二處所。文解邪難處正說處也。言由三種相應正了知等者。過未各一。現在內外合為一也。第五解障。景師云。一二門。二二時。三二地。開此三門。復次第解。等所引發三種等持能為障礙者。一于異生位所修無量俱行等持。二有學等持。三于無學等持。五種對治者。或是諸行自性諸行因等五。亦可五停心觀名對治。當知此中先所受用過去諸欲等為初門。復有現在居家所有利養等為第二門。次云行時住時。解二時。次云異生地有學地。解二地。此中第一于諸有情利益安樂意樂門中俱行者。結次前云又于異生所修無量等。第二領受有學解脫等者。結前次文亦于有學能善通達。第三領受無學解脫等者。結前亦于無學方便勤修四無放逸。謂于晝分若行若坐等者。夜分亦二。故有四也。達師云。就中初略開五門立宗。一二門。二二時。三二地。四于所引發三種等持能為障礙。五為欲斷除勤修五治。前四所治后一是能治道。當知此中已下。第二別釋五門即為五段。初釋二門。一過去諸欲門。二現在居家諸欲門。此中利養恭敬已下。第二釋二時門。一行時。二住時也。則此諸欲已下。第三釋二地門。又于異生所修無量已下。第四釋于所引發三種等持能為障礙。若欲速證沙門果等者。第五釋能治之道。此則第一對治二門由此修正念知也。正念正智為所依故。下辨第二對治三時門。言四無放逸者。一晝分。二若行。三若坐。四于此三時凈修其心。如是發起已下。辨第三對治。治二地所有諸欲門。此中修奢摩他為能治也。一向念住已下。辨第四對治。治于所引發三種等持能為障礙。此中修毗缽舍那為能治。已入止觀已下。辨第五對治。此中雙修止觀二分為第五對治也。雖有此釋。而今還依前釋也。第六解學等。言若諸無學或失念故退現法樂然無堪能退失解脫者。已斷惑種故不退解脫。下下學外離。若有修行不放逸者至復何所用者。已得解脫。解脫不退更修不放逸何所用。下為釋通。若為證得法樂住至非不放逸者。景師云。若為證得樂住勤作功用。如造工業非不放逸無由能得。此亦如是。達師云。此文應云非是不放逸耶。由二因緣應知彼于六處寂滅有慢無慢。謂未滅謂滅未得謂得也。第七解著門。言于二緣識者。景師云。即為二也。達師云。此有三釋。一云名色及識。故云二緣。又云。根境二緣。故云二緣。更解。一利養恭敬緣。二離欲緣。如文取解。第八解無我。言除識自性因緣助伴其余所有不可得故者。其余我體不可得也。第九解圣道。由五種相當知八圣道最勝無罪。下文有六句。何故名五耶。三藏云。后二合一。故有五相。何故須合。并簡外故果有五相。如攝異門者。謂是為婆羅門無猶預等等有五句。如第八十四卷。第十解二海不同分。言由彼于此未超度故于前二種境界大海亦未超渡者。彼離欲異生于內各別六處大海未能了知是苦名未超渡。故于向前所說五可愛境及由意所識可愛諸境亦未超渡。上來初半頌列四門中前二門訖自下第三解同等一頌有十門。一道不同分。二師不同分。三王國。四二世間。五有為。六遮身行。七堅執三空性為三足前成十。長行釋中。初解道不同分。言若趣苦集行者。業與煩惱。若趣苦滅行者。無漏圣道。名性不同。即此趣滅轉行或有有為共相轉者。觀無常。或有有為無為共相行轉者。通觀諸法為空無我。當知若諸有為共相行相彼望道果名不同分者。不觀無為果故。若有為無為共相行彼望道果亦名同分者。無我理通涅槃。亦常無我故。第二解師不同分。略有五種師假立句。一趣諸取行者。流轉行也。二趣諸取盡行者。還滅行也三若一切法遍知。四永斷。五作苦邊際。若于五相建立處一一相中者。景師云。五受也。亦可五取蘊也。達師云。前說五師是也。不依四相薩迦邪見用彼為依能害四種行相憍慢者。外道于一蘊中計色是我色我瓔珞色是僮仆色我[穴/漏]宅也。依此四義起四我慢。既于一一相中不起四種我見。便害四種我慢。言若隨緣起增上力故于現法中后有種子或增或減等者。順觀十二緣起為增。逆觀為減。由此順逆當來后有或生不生。即是染凈二緣觀也。第三解王國。第四解二世間。并如文可知。第五解有為。于中有二。一有為空。二無為空。有為空者。空無常恒。及無我我所。無為空中。但無我所性。又此空性至為所依趣者。則此無為空性通據遍計人法性空。依他因緣約有之法無決定法爾道理為所依趣。此或如是至法爾道理者。景師云。此或如是大乘道理。即法辨空也。或異者。諸部計空異法也。或非者。或有外道計空與法非異非不異。下順結之。明法空法而辨遍一切處無不同歸法爾道理。達師云。前有為無為等亦是無我故。言此或如是色相乃至法相各別故或異。以色望色自類相生。故云非異也。第六解遮身行。唯遮身行得世間邊際。若以智亦計得彼世間邊也。此中當依勝義道理等者。通說二諦名依勝義。一應知世間。二若得世間邊際方便。三及世邊際。下次第解此三門。謂于六處有世間想下。解應知世間。于六觸處由其五轉下。解第二門。五轉者。謂觀六觸處自性因緣雜染因緣清凈因緣及以清凈。未來諸行因永盡故名為能到世間邊際者。解第三及世邊際。于世因果下。散釋經文。第七解堅執。初明外道出家之人起惡不舍。此中不行已下。佛法之人所不應行。設行不應堅執。以相續雜染能動梵行故。第八解二種空住。則是頌中三空性之初也。有二種空住。一者尊勝空住有二義。一以羅漢尊勝之人所住之空名尊勝空。二則所住空諸住中勝名尊勝住。二引彼空住者。則精勤修道除惑證空名引空性。于內煩惱有知為有無知為無修行斷除。名善知空性。第九解邪正二空。則是三空性中之第二也。復次正見圓滿乃至修習空性者。有說分別依他圓成實性一切皆空。不稱正理名為邪空。今觀遍計所執人法皆空。依他因緣及圓成實離有無法實有不空。名越邪空。其義云何。謂于此處彼非有故正觀為空者。遍計執空也。若于此處所余有故如實知有者。依他等有也。次舉喻中有二。初喻前后有空不空。后喻同時有空不空。合中復二可知。言若觀諸法由自相故一類是有一類非有者。依他真實是有。遍計執非有。此有非有畢竟遠離。聞說依他等有遍計是無則決定執定有定無。此定有無還是遍計故。云此有非有畢竟遠離。亦可依他等有遍計非有。皆非分別心之所取。故云畢竟遠離。以世間道修空性者。下明諸圣人初以世間道修于空性。自斯已后下明無漏道觀空。第十解證修二空。則是三空性中之第三也。于中先廣分別。后明略義。前中有四。初明空性。第二約行明空所依。第三辨修空位。則是凡位有學位。第四卻辨修空方便。初云有二種空。一者應所證空是理。二者應所修空是智。若于此二不成辨故退四妙樂者。謂一于一切攝受惡事等妙出離樂。二解脫貪等得初禪中妙遠離樂。三尋伺止息妙寂靜樂即二禪已上。四二解脫攝無所造作無恐怖攝妙等覺樂。向下不解前三但解第四。二解脫攝無所造作恐怖等。應所證空略有二種一外二內外空者乃至正能作證者。五種妙欲引發五種色想。今證外五欲空以無有決定性故。能所取之想亦皆超渡。于離欲貪正能作證也。內空者。謂于內諸行者五根也。以向前辨外空中唯云五色。今解內空亦唯云五根。應所修空亦有二種至修無常見者。以見無常念念生滅不自在故明知無我。無我故空。是故今舉無常之見亦名修空。自下第二明四種空所依。當知四行為所依止。第一外空。以第二住內空心增上力故得初禪定。離生喜樂滋潤其身為所依止。及遍知我慢所恃所陵空故住于外空。第二內空。即以第三于內外法修空無我見為所依止。第三無我見。即以于彼修無常見為所依止。無常見以聞正法如理作意為所依止。又于此中若諸苾芻為離欲貪已下。第三明修空位。修空位有三。一見道已前。二在有學。三在無學。見道已前初修外空。由我慢門心不流散等隨觀察者。由為我故勵力修空心不流散。以寂靜相下。次觀內空。遂于內外已下。第三修無我見。乃于已下。第四修無常見。無常見無我見。為因名不動界。界是因義故。由于是處心無勝解已下。明有學位修空。或緣不凈等多種觀察。乃至于一切處皆能證入也。由是因緣于所證空能證圓滿已下。明無學位證空圓滿。除上分下分結盡。為令已下。是其第四卻明修空方便。言四種雜染謂復有因性故等者。即四故字為四染也。言說有二。一者隨逐音聲解言說二者隨逐法行言說者。次前前行計。又能善知量離諸染而起言說。由彼文勢故云言說有二等也。當知此中總略義者。已下明其略義。尋文可解

瑜伽論記卷第二十三(之上終)瑜伽論記卷第二十三(之下)(論本第九十一至九十三)

　　　　釋遁倫集撰
論本第九十一

處擇中前有三頌總列四門。已有三頌解前三門。今有一頌解第四離欲等門。于中復有七門。一離欲未離欲。二問。三因緣四染路。五保命。六著處等字。第七長行釋中初解離未離欲。言若有苾芻乃至究竟涅槃者。于此欲界或已離欲。于定地三世由三種纏及三隨眠之所雜染。若未離欲則于五妙欲中意所識法。亦于三世由纏及三隨眠之所雜染。不住趣入究竟涅槃。此中由過去依彼取識者。過去世諸有漏識起諸纏也。由未來世屬彼取識者。未來世纏屬彼相應助伴取識。現在著識可知。隨眠在相續常隨逐故執彼取識者。隨眠不能緣。但有縛義名彼識。第二問答。答雖有四意。明第四佛大師。問有二因緣。知而故問也。第三解因緣。內六處為因為彼種子所依附者。一解。雖內六處意取第六意根。有賴耶識持于種子。二解。此據隨轉理門乃至五色根中亦受稟習者。諸種子何以不言外六處持種但明內六處耶。故下釋云。又內六處相續一類。如先所得乃至命終畢竟轉故。境界不爾無前二義。第四解染路。所謂根塵是雜染行路。欲貪與雜染為根。故言自性。第五解保命。于二處所者。一自保命忽然夭喪。二不善心殞往諸惡趣。云何名為如理作意為所依止。復于何等二種雜染應脫其心。則二問也。答初明如理作意。如文可解。答二雜染若經行時等一也。遠離住時等。二也當知此中至相似果者。第二雜染從第一染起。故云因果。然非正因果。故云相似。第六解著處。第七解等字。所取有二復次。如文可解也。上來于處擇中有一頌半總頌。初半總頌有四門。后一總頌亦有四門。一句為一門。則于后四別頌中各抽一門入此總頌。初別頌中有其九門。一因同分。二思。三縛解脫。四相。五觸遍。六勝解。七護根門。八教。九愛相。長行釋中初解因同分。景師云。同分識猶有分也。言諸圣弟子因同分識隨入無我為一門。由三種相于諸識中正觀而住為第二門。下次第解初門。云由現五有色處者。則是五塵也四大種身者。則五色根也。若增若減者。五塵生起名增。謝滅名減。若取若舍者。五根有識來詫取境名取。無識不取名舍。無常性故于緣彼識隨入無常等者。根塵無常。生識亦爾。無常故苦。苦故無我。是初門說。云何隨入無我性已至正觀而住者。牒也。下解三相。一以我見為邪見本必應先斷。二觀彼識隨一根塵差別無量。三觀此識剎那無住何況畢竟。達師云。同分者。根及境有功能故。能發識故。根與識同取一境故曰同分。問若爾何故五有色處亦名同分耶。答與根識家所起同分故云因同分。言若增若減若取若舍者。一一通釋。五塵五根增勝。故曰若增。或有時損減。故曰若減。根境增故能取。根境減故能舍。故曰若取若舍。又解。若增減者偏說外五塵現著。故云若增。外塵微劣。故云若減。若取舍者。偏約內根。以外境增故能取。外境減故能舍也。第二解思。言于六處減乃至不應思惟等者。明六處斷擇滅無為。不應思惟分別詰問。唯依覺慧觀察等。云何為四。謂或有無或異不異。下反舉六處生滅有四行相顯前無為四行相。以彼六處有生名有。有滅名無。待他有異。待自種類前后無別故名不異。六處永滅已下。順結無為四行。觀察不應道理。下明戲論能引無我所發言論名為戲論。於戲論事若勤行之。但損無益。第三解縛解脫。頌中解脫義通上下。此中云縛解脫。下門中云解脫相也。第四解相。景師云。善修梵行斷我見者。若為損身奪命色心無變。由善守根四苦解脫得四種喜一由當來外緣生苦得脫。二由當來內緣生苦得脫。三于現法涅槃時外內二依眾苦得脫。四命終已與草木相似。有二種。一者六處無我草木相似。二者六處為三毒火燒草木相似。諸圣弟子后苦不生與佛明力少分相似者。解脫等也。非現法緣苦不生故者。不同如來現法苦緣一切不生。佛苦暫生已速疾斷也。然諸如來二種明力皆悉成等者。智斷二明悉成也。泰師云。無學命終后苦不續與草木相似。死更不續。達師云。由二種依者。一煩惱依。二果報依。二種明力者。無漏道名為明。又是無漏力故名力也。第五解觸遍。景師云。謂有一沙門越勝現量世間愚夫尚不迷惑況諸智者。如彼五識現明五塵。愚夫尚行況諸有智。然諸外道虛妄推度。或依前際起四邪論。或依現法立四邪論。此開二門。下依二門次第解釋。大意明諸外道不了諸苦樂從觸所生而妄計度自他作等。今明正義三和合觸方生受。故云此中唯有諸根境識合生苦樂可得。等有釋此文勝現量境證知非宿作。世愚夫尚不迷惑。然彼沙門等違越現量立宿作等。故云越勝現量。第六解勝解。于中初明由四種相速盡諸漏。第二別解。謂依三學及五種人。于中先列六處三學名字。次舉五種補特伽羅行六勝解依于三學。第一在家異生唯于境縛欣樂出離。第二異生既出雖已依戒三業行無惱行勝解。第三異生離欲界欲則是遠離勝解。第四有學愛盡勝解。第五無學依第五取盡第六心無忘失二勝解也。當知第一第二勝解初學所依。第三勝解與心學為依。后三勝解與慧學為依。若由此智能斷煩惱及煩惱斷名無忘失者。解第六勝解。又后有因盡名愛盡者。解第四。現境雜染斷名取盡者。解第五。又彼第一人乃至及與變異者未堪棄舍境縛。第二未能舍惱亂行變惱行第三未能棄舍欲或變異欲。或下重解五人。第五人。第七解護根門。第八解法教。第九解愛相。并尋文可解也。次有二頌有十二門。一唯緣。二尋思。三愿。四一切種律儀。五入圣教不護。六勝資糧善備。七舍所學。八著處。九不善義。十隨流。十一菩薩勝余乘。十二施設論。長行中。初解唯緣。景師云。謂業煩惱及自種子是所引受因緣。六觸處望受唯為所依增上緣。下舉喻顯。如心所起功用所引諸取受業手唯能作助取受緣者如欲執取草木。心為取因。手為助取緣。達師云。今大乘法。由心發作生活正因。其中手能助作緣。亦作生活。此中由心所發業者。喻本識中種子因緣。言手者。喻觸為受起之緣。則是現緣。第二解尋思。如文。第三解愿。景師云。言若有苾芻乃至倍更增長者。比丘若不愿求后有。極多但應受于七有。由求后有。于第七有苦因倍增過七至八。未起逃竄心則見自身為縛所縛。縛脫時分故說名微細。非于鐵木縛具難識而說微細。發后有愿時分難識二俱微細。達師云。天或非天者。囚獄人也。言非天者。鬼神等也。言此若起至為得所縛有所禁行者。若發逃竄之心時。自然被縛不由余人縛成。若先不發逃竄心自然安樂受五欲樂。以時分故說名微細者。有時發惡心故被縛。無人能縛。然自然被縛。故曰微細。第四解一切種律儀。于中初開七章。后次第解釋。律儀非律儀。如文可解。次解軟中上品世間律儀。景師云。上品世間中獲得四種作意者。攝七作意為四。謂功用作意等。此得未至定及八根本定中作意。九相心住者。謂令住安樂。復觀等至所依別故十種差別者。第一門也。時分別故多百差別。第二門也。初門十種別者。初有尋等三攝地法盡。第二三受俱行亦攝地盡。第三退等四分亦攝定盡。以門別故來。更無別法。當知此中前二律儀思擇。力攝者下中二品。后一修習力攝者上品。達師云。軟中上世間者。根戒別解脫戒定共戒等有下中上故。是有漏故曰世間也。此中約聞思慧地中根戒及別解脫戒以辨初軟中二品戒也。約修慧地以辨上品戒即是禪律儀也。后既成熟已下。明有學無漏戒。彼即修習已下。明無學無漏戒。第五解入圣教不護。初總標。次別解第三。此中云何名非律儀已下。重料簡言。神力相應聞慧者。即說聞慧照境名為神力。第六解勝資糧善備。言喜貪為依引現法后法老死等者。現法之中由貪行非梵行催令老死。即引現法老死貪引惡趣。名后法老死。言如草木等者。正法聞慧如草木。法隨法行如筏。以正法慧起法隨法行。如以草木等能成于筏也。第七解舍所學。由七因緣等者。一謂諸異生乃至五轉。即如前說諸行自性等五轉也。二者或復異生已下是也后五因緣并有又字可知。第八解著處。如文。第九解不善義。景師云。復四種能生妙智見無倒門者。今解一受義從四門轉故。脫四種妙智。觀察苦者于生受因者。一解五蘊為因能生三受。又解三觸為因能生三受。又于依持者內六處。及所依因者外六處。此十二處門也。又于住因者。四食為五受住因。又于依緣自性助伴隨順苦樂等行者。十八界門。依謂六根。緣謂六塵。自性即六識。助伴即同時諸數。隨苦等觸受依十八界生。又二緣故如來除滅于義不善人所有猶預。一名亦種種文句表于一義。二者開顯圣教廣義。下辨中不解初門但辨廣義。謂從資糧地即解脫分。二方便地則四善。根三見地。四修地。五無學地。此中邊際根成就住者。則解脫分滿名為邊際。根成熟住如來所化乃至正見成就者。即前解脫分滿為佛所化聞慧成就。此為依止乃至止觀雙行者。此菩薩方便地。于四識住中先觀識色是其不凈貪識不生為身念處。從是無間于圣諦中能入現觀者。明見地。更復修習如所得道以漸進趣者。是其修地。能得一切諸漏永盡者。是無學地。下例緣余三識住。為三念處故。言如能如實至亦爾者。緣識住受是苦。緣識住想為心念住。為無常。緣識住行為法念住。是無我。亦可觀四念處皆作苦無常等行。達師云。此中苾芻不解如來于一義中種種異門宜說。故云于義不善也。于生受因如實妙智者。一云喜樂故五蘊集。此喜則是愛故能發潤業。以能生五蘊中受數。故云生受因也。又云觸集故受集。若依此義。觸是受轉因。此約現緣。又于依持者外六塵。所依因者內五根也。第十解隨流。言于其相續安立所緣者。謂魔王等為欲媚惑有情。故變作種種微妙境界也。第十一解菩薩勝余乘。初總標征列八相。后次第解。前中。后有菩薩者。實行后有菩薩住第十地于大自在天中當成正覺。以難知故但說化身八相成道。從睹史多下生人中名后有菩薩。諸正行道及道果等者。景云。正道者智果也。及以道果者斷果謂斷二障。所得斷果亦勝聲聞為無有上。更有一解。正行道者圣道也。道果者涅槃也。解中。言三毒火雞住于兩岸者。三藏云。于生死河兩岸之上有三毒火雞在。有眾生出頭即便燒然。故此雞喻三毒。景師云。十二處法內六為此岸。外六為彼岸。三毒之火如雞。故名火雞住根塵岸。遮諸有情不得出岸。有釋雞是將曉之鳴。三毒亦爾。斷后成覺也。既見如是墮貪愛河乃至若觸者牒第一苦。若岸第二。若下中上后三住三界也。又彼即出未出家位居贍部影獨坐思惟等者。景師等云。西國多有贍部之樹陰原。比丘多住彼樹影中坐故。非是近須彌山閻浮提樹名贍部樹。新羅國法師云。以此文知菩薩出未出家已前得初靜慮。出家已后自然得戒。乃至證非想定即先得定后得戒也。言由得戒故成不還果者。一云以此文證菩薩證后二果。菩薩既爾獨覺亦同。又解。準十地論文。獨覺是一行一果。獨覺既爾。菩薩亦同。然此論文隨轉理門說。又此論文約其離欲假名不還。非實證果也。是故說名獲得凈者結第七相。次云離熾然離熱惱者。消釋經文。為欲無余永斷有頂已下。解第八相無學地中六種修法究竟圓滿。于中。初六修圓滿。次偏解第二凈修五根究竟圓滿。彼由如是能往六處修圓滿因得為大王下。解由六處修滿獲得六種最勝無上圓德。第十二解論施設。略有四種尋求我論。一求我體。二尋求我為常無常下名為轉。三者尋求云何我常我常者此求我常無常所以下名求因。四者求我所往宅。下明依佛法理。依前四論之中。前三可得依諸行上施設假立。如于五蘊施設假我。如此假我不離諸蘊體是無常。所以得知此是無常由從緣生故。云又此施設可非顛倒第四一種終不可得者。畢竟無真實神我住在蘊中。當知施設我自性者乃至過此余我不可得者佛法之中但于十二處中生起六識六受六想六思假設我。過此余我不可得也。又即此我體是無常。由有生老死故。又此諸行以于諸取種種自體生起差別不成實故下。釋假我無常所以。如是由心如理作意聞解了故。聞慧也。等了故。思慧也。修諦了故。修慧也。即是聞慧歡喜。思慧等喜。修慧遍喜第九十二卷

更有一頌。明彼第三上品貪等。有十二門。一上貪。二教授。三苦住。四觀察。五引發。六不應供。七明解脫。八修。九無我論。十定。十一法見。十二苦。長行中。初解上人貪中。先明三因起貪。后后明三因治貪。一護根門。二于食知量。三者最勝正念正知。于中兩位。初從內凡已上說至一來果為第一位。次從不還果至阿羅漢為第二位。前中。知受生滅想與尋思亦后生滅是其初位。復有最勝正念正知下是其后位。謂已獲得滅盡定者。或是獲得三解脫門無相定者。或已獲得二禪已上無尋伺者。依止圣位天住者。滅定無相定皆名圣位。無尋伺等是其天住。或從滅定起已而住至是名最勝正念知者。以入滅定無能觀心故。說入出前后二時觀受生唯法無人名最勝念。如依滅定乃至當知亦爾者。將入無相定方便中觀想生滅出時亦爾。正在無相定中。或觀真如或空無我。為是義故說定前后兩時觀想生滅。從尋伺地心將入無尋伺時。或出無尋伺觀入有尋伺心。觀彼尋伺生起而起厭逆。正在無尋伺心不觀尋伺生滅之事。故舉前后二時觀也。愚夫不知唯受領納。唯想取像。貌我能覺察等。此中后說乃至至一來果者。論自判位。第二解教授。言分別內外諸處者。分析色蘊識觸。已下分析四蘊種種不同。三性三世漏無漏別。唯法無人。顯示無我。第三解苦住。第四解觀察。并如文可解。第五解引發。言如前所說五寂靜相者。景師云。且如眼根自性。眼根因緣。眼根雜染因緣。乃至眼根清凈。有釋。一善調。二善覆。三善守。四善護。五善修。是名五寂靜相。言三苦者。即下有三句也。第六解不應供。如文。第七解明解脫。先辨外道說法無利。后明如來說法有其果利。于中復二。初略舉說法為得明及解脫。后廣明四種修道。言此中最初是修根所引者。最初戒學是修根所引。言第二是第二所引者。第二心學是第二戒學所引。以四修中戒為第二故。三學中戒為第一故。第三是第三所引者。第三慧學是第三修心所引。修戒修心修慧相望各有三種所引者。一解修戒。三所引者。戒是心所引。心是慧處引。慧是修根所引。心三種者。心是慧所引。慧是我所引。戒是修根所引。慧三引者。慧是戒所引。戒是心所引。心是修根所引。故云三相望各有三種。又解。初番修根是修戒所引。修心是根所引。修慧是修心所引。第二番修根。是修心所引。修戒是修根所引。修慧是修戒所引。第三番修根是修慧所引。修戒修根所引。修心是修戒所引。故云相望各有三種所引。言又諸苾芻守護諸根者。即修根也。修習妙行等者。修戒也。心得正定者。修心也。見如實者。修慧也。第八解修。先辨不善修。后明善修根。言觀第一眾生起悅意者。始終行正行人也。觀第二眾生不悅意者。始終邪行人也。觀第三眾生起悅意生不悅意者。彼人始善終惡。觀第四眾生不悅意生起悅意。彼人初惡后善故。觀第五眾生起悅意者。一行正行故。生不悅意者。一行放逸故。亦復生起悅不悅意者。一行一分或時放逸或不放逸故。又于五轉隨應思惟三種對者。五轉雖異。略作三類。一者可意。即第一全及后三少行。二不可意。即第二全及后三少分。三者可意。即后三少分。以無常想故。于第一人不起貪愛。以慈心故于第二人不起嗔恚。以無相定故。于第三人不起愛恚也。言三轉境者。五品眾略為三也。第九解無我論。第十解定。第十一解法見。并尋文可解。第十二解苦門。言于五種受發起五轉如實妙智者。即于五受起五種智。故名五轉也。上來處擇后總頌中有其四門前三已訖。自下第四解多住等有一頌半列十四門。初是一住。三遠涅槃。三略說。四內所證。五辨一切。六知相。七舍所學。八業。九等。十空。十一隨行。十二恒住。其最后句師弟圓滿中。有二復次。次開為二門。如前十二為十四門。長行中。初解一住。前總頌云。后多住等。今言一住者何也。景師云。似有相違而取義各別。若起貪愛發業招生。則有多住。若斷諸愛當生不起。唯現一生。則名一住。達師云。名從一義以立章名。謂與多住相違是一住故。此中云一住前云多住者。此中所變多住以為名也。第二解遠涅槃。第三解略說。并如文可解。第四內所證如前應知者。可引九十文。謂現法中至有變非有者。謂于現法十二處增上所生雜染。如實了知未永斷有及已斷非有。第五解辨一切。第六解知相。并如文可解。第七解舍所學。如文。第八解業。言又于此中乃至亦爾者。現愛潤先業。未來潤現業等。理實業望六處并是增上緣。論主欲別三時之因。故說因及緣藉。第九解等字所取之門。景師云。問意后有生起由二種緣。一業二愛。而但說言隨業而行。不言隨愛。有何以故言何故下為釋通。初明曰愛發惡業故方生惡趣。次明愛發善業故方生善趣。非直由愛得生諸趣。故但說業。業是近因故。聞思相應之觸通名明觸。達師云。明觸者。一云無漏相應觸數是也。又云是有漏觸非是無明。故言明觸也。第十解空。景師云。于外境中假名亦說有果及有受者彼或時空世現可得者。如地無主名受者空。如是名世諦空。言當知此中乃至已實有故者。未有之法因生今有。未來已有。不應更生。此正破薩婆多。若過去行有。不應名滅。又于剎那生滅行中唯有諸行暫時可得至名中際空者。欲似亦無空．亦是常空。暫有不住故。亦是我空。唯行無人故。又一切法都無作用無少有法能生少法者。于法體中求其用相了不可得。故名無用依世俗諦假立作用宣說此法能生彼法也。達師云。就中有三。初明空義。二當知此中已下破薩婆多義定有三世法體。就中有二。初破三世實有執。二當知亦是常空我已下。例破常空我空等。破三世中有三段文。初破后際。就中。先以道理破。若有是事已下。立量破。若言未來諸法實有體性彼不應生。立宗。已實有故(因)。如無為(喻)。言又不應有無常可得者(立宗)。以常住故(因)。猶如虛空(喻)。既有可得已下。順結成正義也破前際中際文相可知。第十一解隨行景師云。一于能順喜所緣境界。二隨順而行深心喜樂。三不如正理執取其相發生貪欲。四多起尋求。五因此廣行福非福等。泰師云。欲辨十八意行不例名數。但有其義。達師又云。五種相者。一于喜境隨順而行。二不如理取相發貪。三多起尋思。四方便求覓。五因此廣行福非福行此中約十八意行門說。三謂六喜行。六愛行。六舍行也。已說六喜行。如能已下例辨六憂六舍。第十二解恒住。即六恒住也。問喜之與欣。憂之與戚。有何差別。解云。喜憂名狹。唯在受故。欣戚名寬。遍貪嗔及舍受故。泰師又云。對治前十八意行故說十八清凈。此亦有義不列名數。第十三解次第圓滿前番也。景師云。欲令悟入諸所有受皆是苦故說受所依者。六根也。說彼因緣者。觸也。說能雜染者。與受同時諸煩惱法。所有隨行說所對治及能對治次句安立者。染行六憂六喜六舍十八意行。大師說是所對治句。六離憂六離喜出離舍。大師說是能對治行。即名師句。又依自利行宣說不共三種念住等者。問曰。三念即是佛。于勤行修道不貪。于諸諦不嗔。于中容不癡。三念于三念境等心悲愍。應是他利。云何名自。解云。理亦通二。自于三業離過名自利。以三念住令他作即是利他。達師云。此中諸師大師所說句。故師句也。又云。外道大師所說。故云師句。然如前說者。為好也。第十四解后番重釋次第二圓滿。如文可解第九十三卷

上來契經有四釋中前二釋訖自下第三明緣起食諦界擇。有四卷文。辨此四法而決擇之。就中初結前生后。二舉頌釋頌。中有二。初一總頌列其六門以明緣起食諦。后半總頌引其三門列明界擇。前六門者。一立等。二二諦等。三觸為緣等。四有滅等。此之四門解緣起。五明食等。六最后如理等即明四諦。復以六頌別分別之。初別頌中有其十門。一立。二苦聚。重解諦觀即為第三第四。五攝圣教。六微智。七思量際。八觀察。九上慢。十甚深。長行中初解立門。于中初開三章。次依章釋。后釋已總結。一從前際中際得生者。從過去十因生現二果。二從中際后際得生者。從現十因生未來二果。三于中際生已隨轉及趣清凈者。于其現報或更造業未來流轉。或除惑業趣于清凈。此開門竟。就下釋中。但作二門解釋。初解從前際中際得生及于中際生已流轉相續。二解從中際生后際或趣清凈。前中有四。一問。二答。三結。四辨差別。問文可知。解從前際十因生今二果。景師云。言謂如有一宿非聰慧至身語意業者。過去無明造過去行也。由此為緣隨業行識者。由行為緣熏發識支名言種也。乃至命終至續生識因者。于前生識被行熏發。乃至前身命終已來隨轉不絕能為今世初續識因。此即前生報識持于識支名言種子為今初報續生識因。如是展轉者。前身識種能引名色種。名色種能引六處。六處種子能引于觸。觸種引受。故云展轉。從受生愛。愛復生取。愛取既生。潤先行種及識等種令成于有。故言內外愛識生果時能為助伴現前而起。上來總辨前際十因訖。次明中際得生。于中有三。一總序述。二識與名色展轉相依。第三釋已總結。既命終已乃至隨轉不絕者。正明前際命絕。由前際十因中際二果生老死生。此序述也。次明相依。任持所有乃至衰老者。此明識緣名色。又即此識當續生時乃至六依轉故者。此明識從業生。復依名聲。即是名色緣識。由是說言名色緣識。下于名色。謂俱生五根說名為色無間滅等說名為名者。現在能依心心數法總名為識。同時五根為色。前念滅意為名。言能與六識作所依止等者。賴耶攝入意識。是故但名六識。亦可此據隨轉理門故言識。又五色根根依大種根處大種所生諸色者。此第二番出名色體。前番唯取五根為色。今若通五根造根四大扶根塵大總名為色。及諸余名者。現在唯心王為識。受想行蘊及前滅心同時四蘊總說為名。故道及諸余名。由彼執持所有根等隨在相續流轉不絕者。此明所持名色與識為依流轉不絕。此二總名隨轉依止者。此名色二總名作識隨轉依止。基師云。此中解名色體性有二復次。中。初大小共許。后唯在大乘。達師云。隨業行識者。種子識支也。若約此文順對文識支亦攝業雜染中。然是種子。識支是名言熏習種子。非有分也。此種子識支。西國三師不同。護法本始具。護月唯本。二師并云法爾種子。勝軍云無始時來所熏。名言熏習種子也。言根依大種者。造根四大。根處大種者。造附根大種也。所生諸色者。附根塵等。由是故言等隨近結也。如是名為前際中際緣起等。第三遠結前門義也。自下第四辨具差別。差別有四。初對卵濕以辨差別。二對化生次辨差別。三對無色次辨差別。四約三業以辨差別。尋文可知。第二門中。先問。次解。云何名為從其中際緣起諸行得生者。此為一問。云何不生由不生故證得清凈。此第二問。下次第答。答初問中。景師云。謂彼如是于中際生者領受先業所得二果。一領受內異熟果者。內六根也。二者領受境界所出受增上果者。外境所生三受果也。此牒中際二果從前際業生。彼由聽聞不正法故乃至后有生苦者。此迷于現果來果故起愚癡。由此前際至增長諸行者。牒前迷現內異熟愚名際無明。牒前不能如實了知當來后有生苦名后際無明。由此二愚發業名增長行。言由此新業熏變識故于現法中隨業而行者。行起熏識引識支種。乃至當知此識于現法中但是因性攝受當生諸識果者。行支所引識種但因非果。約就一切相續為名說六識身者。若初受生唯是意識故就相續有六識身。又即此識乃至復為當來后有諸受種子隨逐者。五支種子前能引后后隨。于前當知是名乃至諸自體故者。重結所明。如是由先異熟果愚引后有已者。結前七支由無明引。復由第二至發生貪愛等者。明愛取有三種生因。由外境界受發生貪愛。愛增名取。愛取潤前行支。乃識等種轉名為有。是當來生因所攝。上來所明是中際十因下明由此中際十因牽后際二果。謂此有無間既命終已至受為最勝后者。現在命終來識初起名生名色等四。次為老死。如是五果或漸或頓者。三生受生諸根漸起。化生受報諸根頓具。如是應知乃至次第現前者。結由三因來報續起。當知此中或有處所生處現前或有處所種子隨逐者。于中際身遍起九地無明行等。前七種因于彼九地所造七因不可頓受墮一地報故。言或有處所生起現前。余之八地七因未熟故。或有處所種子隨逐。后愛等三因不得諸地皆起。要據前七因熟處方起此三。如是中際至緣起諸行者。結中際中初由迷執無明發業。次由愚境界受故生愛潤業。因緣具故未來報果諸行得生。基師云。對三乘相續以辨識支。則六識身。若取本識非二乘教。故論云一切相續意在于此又可上就增勝故本識上種名為識支。若處相續中所有諸識亦說六識名為識支。若現法中從他聞法已下。答第二問。中。景師云。此下明于中際身起厭逆故造清凈行。故云若于現法從他聞法等。由彼為因能于二種根性如理思惟者。一解是中際后際二果性。二解未來生及老死為二果性。三解只是一生果。一由引因。二由生因。二因所克名二果性。此則觀苦。次觀集等三諦。如文。達師云。言能無余斷無明及愛者。問何故偏說無明及愛耶。答。有三解。一云前后二緣起故。二云引因初故生因初故。三云由無明滅故得慧解脫。由愛盡故得心解脫也。第二解苦聚。景師云。安立九相者。釋家云。十二支中際三煩惱。余九支二業為苦樹根。余七為樹體。三煩惱但為水潤。于中初明現身造業。如小苦樹。如新種樹名小。先世所造后有之業名為大樹。以種時久故。前中。先明凡造。后明圣除滅。中先于有為法生滅起厭于斷無欲。及次滅界已下。于無為起欲。復更有一已下。明苦大樹。已生自體者。得現報也。諸先所有至為其所系者。諸先所造順后受業。種在識中隨逐名系。則彼自體至如大苦樹者。欲似先業感現身同為一樹根及樹體。若說未熟之業及現報身總為一樹。則別報別樹不相當也。言彼先造業如直下根。現起愛等如傍注道。令樹潤澤者惑業二種望未來根樹。是則相當。此中白品如前應知者。圣人除斷如前所明。泰師云。何等九相。一現在愛味。二過去顧戀。三未來系著。四如是住已下。五此聰慧已下。六令如是后有已下。七若有多聞已下。八于斷無欲已下。九損減彼業已下。自下諦觀二番解釋。即為二門。前番似約七十七智解。后番似約四十四智。前番長數是第三門。言當知此中乃至非不定故者。一觀細因。二觀粗因。此二推因觀三觀非不定故。此審因觀也。感生因緣亦名為生者。愛取有能生名生也。則生自體亦名故為生者。即生支也。前生是細者。業煩惱故。后生為粗者。報果粗也。當來老死細生為因現法老死粗生為因者。此一相別之。云何名為非不決定至余定無能與老死果者。此觀老死因也。次例況之。如觀老死當知亦爾者。略類生等四支。從生至愛各有粗細二種因。如是名為至緣起道理者。小論唯觀于集。今亦觀苦。應知此中順集諦法猶如燈炷者。業是順集。愛是正集。則此集諦如膏油等愛也。苦諦類燈者。取光焰燈從油炷生。類于苦諦從業惑生。生一唯行自非利益行等者。直是愚人非外道也。二復有下。是其外道自作教他燃大苦火。后番重釋諦觀。則當四十四智長數。是第四門。景師解云。言先緣后際至乃至其愛者。未來生與老死總名苦諦。愛取有是集。言如是觀察乃至名色與識者。觀未來集謂愛取有。愛取有三。復依現在五支眾苦。此中文勢但作三節粗逆觀之。不同小論細觀十支。一一支中作四諦觀。問下結之。言當知此中觀未來苦是當苦諦者。即未來二支觀彼集因。是當集諦者。即觀愛取有。觀未來世苦之集諦由誰而有者。推愛取有由誰而有。知由從先業所生起識為邊際現法苦有者。觀受至識為后邊是前際集之所生。愛取有三依之而有。既知從先集所生起不應復觀此云何有者。此釋逆觀至識不觀過去行無明等所以。由前已推愛等三支知由先集所生苦有先集即是過去行與無明故。今不應復觀識等五支云何而有。是故逆觀但至于識。若依止文明識與名色展轉相緣余支不爾。先有展轉相緣。是故逆觀齊識而上小論復云。觀有即已觀行。觀愛取時即已觀無明。故不須觀。是故世尊已下。引說證成。又為漸次觀彼后際集諦依處者。即觀識等五也。后際苦諦所依止處當知即是后際集諦者。觀后際苦所依處則是愛等故。乃至識后還順上者。觀受至識是后際集之所依處。復還順上觀愛取有三是后際苦所依處。故不過識而觀行等。如是順逆已下。順觀滅諦。始從老死逆入終至無明。何以故下。釋道入意由觀現在云何得滅。謂不造作無明發起新行。故現在苦識等即滅。如是歷觀三圣諦下。次觀道諦尋求此滅何道能證。由如前說宿住隨念乃至令現在前者。依宿住念憶已昔時為求盡漏。我今先以世間正見如圣教修。必當證得古昔諸仙所游之道。如是但以世間作意歷觀四諦。次入現觀受無學道。達師云。當知此中已下。釋通伏難。難意。何故菩薩至識支不通至行支乃無明支耶。通中有二復次。初復次意菩薩初修行時先觀老病等苦。其次推尋其集因。即云從過去有取愛而生。此三復從何而生。后觀從過去受乃至識支而生。曾所串習故。但至識支而還上也。第二復次。又為漸次已下。先觀后際苦諦。其次推尋其因。即是中際中有取愛后際苦家集諦。其集諦復從何而生復從現在五果而生。此中已觀苦諦及其因。復已觀集諦并其因。因果義周遍故更不觀行支及無明支。前本地及小乘。說同景師引。如是順逆已下。明滅道觀十二支。問何故前苦集觀中唯至識支。此滅道觀中并觀十二支耶。答前明起作分唯觀十支。此明寂滅分通觀十一支。欲滅生死煩惱業報故。其中無明行最是生死本故。寂滅分中通觀十二支也。又起作分中逆觀十二支。寂滅分中順觀十二支。由無明滅故行滅乃至生滅故老死滅。故云順逆觀也。此中有二。初約有漏正見以明四諦觀。二又以正見已下約無漏正見以明四諦觀。為此義故已下。凡釋經中句義也。第五解攝圣教。初開三章門。次別釋之。第三又先積集已下。凡釋經中諸句。言從后際苦至識緣名色等者。前之七支是前際苦集。識與名色展轉相依。譬如束蘆。言約第一義都無所有者。據理遍計所執實有作用畢竟無所有也。第六解微智。謂對外道解展轉圣弟子能知微細。名為微劣。外道觀身雖久住立。而有死生有舍取故。知是無常性厭離欲。不知念念微細生滅。執定起我。乃至離無所有處欲而猶有我見隨逐。仍名未得解脫。以于緣生不善巧故。諸圣弟子已于緣起得善巧故。但觀四大細無常性。未則觀識是無常性。下釋先觀四大色身所以。以四大身經久時住。如大山等。念念無常難可得知。是故先觀識無常相粗顯可知。剎那易脫故。識無常性雖復粗顯。然復說名最極微細。其性難識。唯慧眼見故。諸圣弟子復欲悟入識無常性。先觀五受前后位分。次便悟入識無常性。第七解思量際于中先列二種三名。一者三相。二者三際。復次第解。景師云。內身苦依。是寒熱等眾苦依處。外為父母親屬朋友等所攝受苦依處。是供侍執刀杖等防衛等苦。何以故如前說故者。如前內身苦依中何以故。由有此故于所依身彼得生故。如此等文應此中說。二種依用攝受愛以為其因者。此釋第二苦因緣也。又即此愛依妙色境以為依處等者。即是第三也。名為趣死者。趣于生死此中際也。若見若知二種言說是依現量者。眼識現見名現量。五識同時意識。在定意識。鼻舌身識取境。名知現量。由此現量見知境界后起言說。乃至說時還說共相比量境界。若覺言說是依比量者。意地構畫起于言說。名依比量。若聞言說依至教量者。道理耳識聞聲亦是現量。為差別故。名依至教量也。泰師云。彼經中文多故。但舉后文。供侍父母等執持刀杖防衛之苦以為后邊之文。達師云。言彼得生者。苦得生也。言攝受依者。此父母攝我身故。云攝受苦依。然我所有愁嘆等所依處。即父母等也。言此二種依者。一自身。二父母等。非起愛之所依處。言似集愛者。愛是似集。業是正集也。又諸所有已下。解三際門。言由第一義名為趣死者。此愛是最第一趣死之本。故云第一義。又即依止已下。凡明經中諸句義也。第八解脫觀察緣起由五種相。一生起者即觀生起分。二觀滅者觀滅分。三者了知趣滅之行。四者如法行。五者于證離增上慢。自下釋中。合解前四別解第五。解前四中有二復次。言始從未來至修習正行者。此初總釋。下別解釋。謂由二相觀察當來因有故果有者。此解初相。因無故果無者。解第二相。既觀察已通達因無由修正行者。解第三相。既通達已隨正修行法隨法行者。解第四相。第二復次解云。又正觀察于現法中乃至果識等有者。解第一相。彼非有故此亦非有者。解第二相。既觀察已如前通達及正修行者。解第三相。正修行時不造無明已下。解第四相。法說喻說。有二種喻文相。約法辨喻。法喻合明。如有一甕。先被蓋熱。置涼處。此行者身先被煩惱所蓋熱。后離煩惱得清涼地。所謂涅槃。常處恒住者。六恒住也。云何于證離增上慢下。方解第五。于勝義諦中無流轉人及無得涅槃人。唯有因生果生滅果滅。第九解上慢。初標列二慢。次別釋之。后總料簡。如是二種已下是也。景師云。言又依圣說而起說時乃至于如實覺發起狐疑者。于具所說空性緣起不能覺了不隨悟入為二因緣因緣語通如說從聞他音及正思惟。由此二因正見得生此中亦爾。又于無學增上慢者當知決定先于有學起增上慢乃至速能遠離者。不同小論。彼學人于上無學亦起粗增上慢。言三相相應有為無為體性差別者。此生住滅異有為三相。無生無滅及無住異是無為三相。達師云。言如是二種者。一于學上起慢。二于無學上起慢。言依緣起者。我已通達緣起法也。言或依涅槃者。我已證得涅槃果也。言由此二種因者。即前二二慢。言及緣者。還是前二慢。第十解甚深門。若依景師取文分齊。前一問答辨甚深門。謂從云何如前圣說甚深已下是也。復次緣起本性已下。重解甚深。余師多判屬前文。屬第九門。緣起本性已下。乃是第十門。今從多判。文中先略。后廣。廣中初標列四相。次釋。后結。釋中即有四段。解初相中。謂依觀察圣諦道理至有緣體性者。如觀四諦。先苦后集類觀緣起。始從老死逆觀至識識緣名色十支體性。言謂于是中有因緣生未斷故而有生生者。一解。有支名有因緣生。未永斷故而有未來生支得生。二解。愛取有三能生生支總名前生。未來生支名為后生。如說生支如是有支取支安立等者。類釋有支取支。前支為因后支為果。無差別欲貪名取等者。貪體無四。隨境分四故也。如是愛支已下。解愛支。或求欲門發業乃至當知歸趣非愛者。一體為求。外五欲故發業。求內有根故發業。舉愛意取同時無明發業。亦可說潤名發。如此二業所有諸愛。當知歸趣愛非愛受。謂因于三受而起于愛故曰也。景師等作如是釋也。更有一解。或求欲門者。欲界也。有門者。色無色也。又即此愛由六處門所起無明觸所生愛為緣故轉者。明受有三。一依無明觸所生受。此受為緣生愛。若是明觸非明無明觸所生之受不能生愛。又則此受皆用相似觸為其緣者。謂苦觸生苦受等。有漏觸生有漏受等。此復云何至有對觸者。景師云。明觸唯在意地。因此能增言說名增語。可知無明觸及處中觸皆通六識。而從多分故。言無明觸是增語處中觸名有對。理實處中觸在意地者亦名增語無明觸在五識者亦名有對。達述三藏云。此無明一向分別所起故云是增語觸。增語觸一向與意識相應觸故。何以故。意識能緣名味句。非五色緣增語是名味句。增生語言故。言與此相違是有對觸。有對觸一向在五識問。與前明無明相違非明非無明中亦有意識中所起無起觸有漏善法等。何故一向云有對觸耶。三藏解云。對前明無明故。一向云有對觸。若約克實。亦有增語觸也。大意同前師釋。若正若邪聞思修智相應諸名以為其緣者。緣教法起也。處中所攝有對觸以內根外塵為緣。如是總名名色緣觸。又此名色于現法中至令不散壞者。識緣名色。又則此識續生已下。明名色緣識。應知先業所引已下。結名色與識展轉相依。當知識緣名色以為后邊至有緣體性者。現在五支是前際。老死后受逆觀。乃至識緣名色以為后邊。如前觀彼未來老死為其因。有為生因等觀現老死亦爾。觸為受因。六處為觸因。名色為六處因。識與名色為因。或展轉為緣。故云如前所說隨其所應有緣體性。解第二門無我對難知中。云應知是路者。語言是味句所依之路也。多聞是北方天王。持國是東方。增長是南方。丑目是西方。梵云蘇路陀羅。唐云極賢善。云悉達多。唐云一切義成。太子名也。解第三相中。云謂如外道乃至為受者性者計受是我為能受者分別有我起見施設。二于欲界已得離欲乃至謂即是有受法者我能領受等。三于第三靜慮已上不苦不樂微細諸受不能通達分別有我也。如是一切所起我見皆不應理者。總非前三。所以者何已下。別破三執。以三種受下破初門。又于第四靜慮已上都無樂受亦無能受樂者。于樂計我我受于樂不應道理。破第二門。又于第四靜慮已上無色定等彼所計我應無覺受者。破第三門。次于四禪已上舍受漸細不能知故即計我非受者故。今破言四禪已上我非受者。若爾彼所計我應無覺受。若無覺受于寂靜應無我慢。謂我寂靜由諸緣起甚深故生如是妄計。內法多聞已下。明依正法弟子離前我見。若有問言如來滅后若有若無皆不記莂或有謂言是無知是無知者。若謂不記是無記是無知者。是大無智。是等雖由俗道漸離系縛乃至有頂隨眠未斷。又于諸見未斷未伏名離系有情而有系縛也。解第四相中。景師云。云何名為有系有情而離系縛乃至復于其下續生識處者。外道由于七處計有我住。墜墮七識住下三惡道生。今圣弟子不于七識住中計我。不于惡道續七識處下受生。又復于彼生起識處乃至成阿羅漢等者。今言識處則是七識住。二處則是悲想乃以惡趣。羅漢現身雖有老死。然名從彼而得離系。雖現領受及有名色。然名于彼而得離系。達師又云。后于其下續生識處者。在七識住下底者。所謂三惡道。又復于彼生起識者。第四禪及悲想天。此二處非識所樂住之處。彼于識住者。七識住處也。及于二處者。一云三惡道。二第四定及非想天。有系有情而離系縛者。方便道資糧道位中。諸圣弟子已伏我見。故云離系。然未離隨眠系。故云有系。其中有系無系不可了知。故言難了知也。大門第二。解二諦等。先頌列七門。一果。二世俗勝義。三法爾。四此作等。五大空。六分別。七自作。長行釋中。初解異門。愚與智殊。故名異門。言二種根本煩惱者。無明及愛也。第二解二諦。初總辨圣者了二諦故不起我執。次別辨二諦善巧。言亦無不作有吉祥義者。謂無不作善因而有果義也。第三又于識觸受等已下。凡釋經中諸句。景師解云又于識觸受想思身歷觀為苦者。略不舉名色六處。由因集故如其所集者。苦亦集起。由因滅故如其所滅者。苦亦滅也。由盡所有如所有故隨其次第者。前說謂由定地世間作意修習如是作意因緣等。則是由盡所有。今于圣諦入現觀時等。則是如所有性。又有學慧名入世間出沒妙慧者。出于生死之次沒也。泰師云。于諸緣起善巧多聞圣弟子如實了知世俗勝義二諦道理說智別名。謂一善見乃至十決擇慧。第三解法爾。景師解云。由二因緣乃至諸所流轉故者。或緣生體唯一物體性可起。待緣而起。故名緣起。藉緣而生。故名緣生。又釋因是緣起。果是緣生。謂無明是緣起。行是緣生等。于緣起緣生法中建立二分。謂如所流轉故諸所流轉故下。解二分。此中有十二支如其所應稱理因果次第流轉者。則解如所流轉。又此稱理因果次第。無始時來展轉安立名為法性。現名法住過名法定。當名法如性等。此解諸所流轉。達師云。此中緣起道理有無佛性相常住故。曰法爾也。二因緣者。一如所流轉謂緣起也。二諸所流轉謂緣生也二差別者。一能生因謂緣起也。二所生果謂緣生也。上來總釋緣起。當知已下別釋差別。又此稱理已下。釋經中法爾之別名。又此二種善巧者。一云因果二也。二云真俗二諦善巧也。第四解此作等。一由因果相屬一故者。釋非余作余受。諸行相續前后異故者。釋非自作受。二者所余作者受者不可得故者。作受主者不可得。第五解大空。景師等云。補特迦羅無我者至不可得故者。謂離緣生行外無有實我也。法無我者至無常故者。欲者欲似此門則行非我名無我行。前就行外無人。名為空行。然文中說法無我者。謂則一切緣生諸行非真實有除其法義名法無我。亦可后空則法無人名法無我前明行外無人名補特迦羅無我。后解順文。可知真如名如實性能知真如名無倒性者。則無分別智。第六解分別。由二因緣當知施設所有緣起。總標別釋。一如所有性二盡所有性者。如此二門或唯約真如義說。此唯就行。次明此二。或理為如所有事為盡所有。今此文中唯就事辨。無明行等因果相稱。名如所有。又此無明緣行等種種差別皆盡分別。名盡所有。第七解自作。景師云。言受所得愛攝受也。愛亦不應理者渴愛猶是希求。明受不自希求。自生受體。亦是神我攝他受領。達師述三藏依釋論解。由喜集故受集如前。如前者前諸法無實作用故。無有自作攝受他者。無我神我攝受他受。若言他作者。不應道理。無有神我故。故釋論云。亦如前言。如前者無有神我故。無作他世。前之三種惡因論邊者。一自作。二他作。三俱。并不當理。故云惡因論也后之一種無因論邊者。成四句無因生也

瑜伽論記卷第二十三(之下終)瑜伽論記卷第二十四(之上)(論本第九十四至九十六)

　　　　釋遁倫集撰
論本第九十四

大文第三。解觸為緣等。先頌列十門。一觸緣。二見圓滿。三實。四解。五不愛樂。六法住智。七精進。八生處等中有二復次也。長行釋中。初解觸緣大意。因觸生受既現可得。何須妄計自作苦樂及他作等。二解見圓滿。若有棄舍無因惡因于五因中得正見名見滿下。以三緣來釋見滿。謂一于正法及毗奈耶不可轉故。二亦得名為成正直見。由于涅槃意樂凈故。三亦名成就于佛證凈。于所知境智清凈故。由此三緣如其次第名于正法趣向者。是初親近。第二及與正證。第三次第配前三緣。云何已下方釋五因。一惡趣因。即三惡業及不善根。即貪嗔癡。五清凈因謂諦緣起者。即能緣智為清凈因。第三解實門。景師合二復次。為第三實解門。今但不依。達師云。問何故實境門中不說識及名色耶。答說在所說中。厭斷界離欲者。無欲界滅界。名句文身名為法界者。一從最清凈法界流故。從因亦名法界。二依此修能證法界。從果亦名法界。三詮法界亦名法界。復以如是差別已下。解有為差別之名義也。第四解解門。景師云。有異門記別者至無一疑惑者。意有所為名有異門。無異門記者。謂作是記我生已盡等更無異兼。智記別者。云何知見。彼生已盡下。答便記別言生緣盡故彼生已盡。又即已下。因解第六別記別。謂即記別彼因緣有者。即有緣生。又復記別彼生因緣因緣諸取者。取緣有也。又復記別此諸取相如實知故如實見故令取無有者。別記斷取也。卻解第五忍記已。方解第四斷記別。一切貪愛因緣皆盡。此斷記別即別記別。別記貪斷。故此總記別當知略由三種行相謂佛所說諸結我皆無有名初總記。第二總記一切惡不善法不漏于心。第三自無一切憍慢。達師云。有異門記別者。如別時意樂等。我于今者無一疑惑者。非但聽聞即得無疑。故云有異門。又即于別記者已下。因智記別便越釋第六別記彼因緣有者。前智記別中云生緣盡故。言生緣者有支也。今此云生支家因緣者。所謂有支故云因緣者也。又復記彼生因緣因緣諸取者。又復推尋有支家因緣者。所謂取支也。此即因緣宗因緣。故云因緣因緣也。上來明起作分觀。又復記別此諸取相已下。明還滅觀。總記別者。卻釋第五總記別。還牒智記別文也。斷記別者。更卻釋第四斷記別。第五解不愛樂。初總標列愛樂不愛樂。后問答釋。第六解法住智及涅槃智。是見道已前法住智。是觀四諦。不同小論。言四圓滿者。如下當辨。第七解精進門。先辨觀六圓滿能發精進。后明由四種相名善說法。前中。初總舉征列。后能別釋。于中有二。初釋六種圓滿之相。后明諸聰慧者勤精進住。于中復二。先辨精進修行。第二懈怠精進相對以辨得失。就明精進勝利中。先對前總舉二利。此精進者下。第二隨難解釋即開三章。下次第解。前二可解。辨俱義中。先問次答。答中有二。一自義。二他義。中有四句。第四句即于前三句隨逐無斷。故云大修廣。第八解生處。如文可解。第九解猶預門。即是頌中等字所取之初復次也。達師等云。多聞諸圣弟子。是異生也。雖是凡夫。學圣法故云圣弟子。若除卻多聞兩字即是真實圣人也。此文證知也。第十解苦惱門。是等字所取之后復次也。言復如有一乃至名第三人者。此文明學人猶造資糧業。但造滿業。大門第四。解有滅等。先頌列六門。一有滅。二若沙門婆羅門。三后智。四流轉。五來往。六佛順逆。長行釋中初解有滅門。景師云。諸學見跡已于見惑滅處身慧俱證。而于修惑未滅之處擇滅見之身未能證。以未斷故。如彼渴人望井見水。亦水器者。喻如越滅方法名給水器。達師云。見道圣人雖已慧眼證見道所斷煩惱盡處無為。亦得能修之道方便。然未得斷修所斷惑。亦未證得無為。故云猶未能也。喻文云。肉眼喻見道。美水喻所證無為。水器喻能修之道方便。有釋此中有謂三有。三有若滅便證涅槃。是故涅槃名為有滅。欲顯三果之人不假他緣自觀涅槃。然未作證。如彼渴人見水不飲。第二解沙門婆羅門。景師云。復有二種一愛所作二業所作乃至及無明界所隨六處者。依如三藏云。如此八支是愛所作。所以然者。愛取同是貪愛。名愛所作可解。從愛取潤業名有。亦愛所作。從此三支生于二果。遠從愛名愛所作。復逆觀愛與愛為依。約為受依。六處與觸為依。是故六處觸受復從所生愛果為愛。名所作。無明種子依于六處。故名無明界所隨六處。故言若無明觸所生諸受。若無明觸及無明界所隨六處也。業所所者至不如實知者。不如實知是無明。此前四支中行是業體。從意思業起身語業。識與名色是業果故。名業所作。無明是業因故。名業所作。如法住智下。明前不證后如是道。前法住智于緣生法尚不能了。況如見道證諦現觀能遍了知。見道雖斷見惑不如修道。故未遍了知。修道雖盡修惑不如無學。故云未能超越。達師又云。此中生他故。從化生故。俱明愛所作。有取愛支。是能生他。故云所作。若無明已下。明從他生。故云所作。問何故能生他中不說生老死耶。答此中說因所作。既有所作即有所生果故。但說因不說果也。業所作中但有能生他。故云所作。第三解受智。景師等云。四十四明受。及四十四明智。不同小論唯明四十四智。當知此中于十一支安立四諦。依此一一支諦立四十四事者。即四十四諦事也。此中后除老死唯果前際無明唯因者。此據一往一段因果無明無因老死無果。若依輪轉十二即無明有因所謂老死。老死有果即是無明。是名無始有輪也。無明唯三諦無集所以不觀。故唯四十四智。三時遍知差別故。推因觀也。過去已生緣老死。未來當生緣老死。現在今生緣老死。言如前所說決定遍知有差別故。此審因觀也。過去非不緣生有老死等。復有三智添前為六。由法住智所攝能取智無常性有差別故者。總觀三世。老死從生所生。皆是無常。故成七智。如是乃至觀行亦有七智。故有七十七智。如是歷觀諸諦一切行相從此無間入諦現觀者。明知見道已前作此行也。第四解流轉。景師云。一因增益者。前七引因也。二果生起故。三生因也。三果增益集者。引生二因若集當果名果。增集如是一切略攝為一總名諸法若增若生若集。結前三相是其流轉。依因果滅至若沒者。此還滅也。翻前七增名減。翻前三因生故名滅。翻前二果集故名沒。流轉還滅二種道理法相不違。故云如是意趣差別道理不違法性。復有別義初中后際時差別者。過去流轉因名增益。還滅名滅。未來流轉名果生起。還滅分中名減。現在名果。增集翻彼名沒。欲色無色界差別故等者。欲界流轉還滅名若增若減。色界名若生若滅。無色名若集若沒。泰師云。一因增益謂無明支。二果增益謂生老死支。三因果增益謂余七支也。達師云。若增若生若集者。總約十二支一處說。故云若增等。若滅者。還滅分中無明滅。故云滅也。若滅者。由行滅故云滅也。若沒者。由生老死盡故云沒也。第五解來往。景師云。一業愛雜染者。愛相應思所造作故。名業愛雜染。二妄見雜染者。即是諸見。應知此中已下。辨其異名。言有學見跡乃至不欣后有者。一解。分別見已斷沒。有俱生妄見。以從多分已斷。故言唯有習氣。第二解分別見名纏。一切已斷。俱生見因分別見生。總名習氣。故言唯有我慢等習氣。業愛雜染乃至招集后有者。即是分別我愛。在修斷者由斷分別我見。此愛畢竟不行。然有種子未斷隨逐為染。無學可知。達師云。無有諸纏者三說不同。一云無有分別所起。故云無有諸纏。問若爾俱生任運起入何門攝耶。答入隨眠中收。第二解云。俱生亦多分不起。故云無有諸纏。第三解云。無有分別所起我慢纏故。何以故。所依我見已斷。故此我慢畢竟不現在前。然三藏解云。修道所斷諸纏。論文中畢竟無有。分別所起我慢纏隨眠亦無有。先見道中斷故。雜染其心者。一云我慢隨眠。一云俱生煩惱等。一云現行諸愛等。有師釋。問既有學者未斷俱生見。論主不可言唯有我慢依處習氣。以決定義中說唯故。若說習氣而有現行者。亦可說有現行而唯習氣耶。答今第五分欲辨大小三藏等無差別。唯有后代小圣如言取我。若執已見。分折真言。遂成多障。故今論主為顯佛意會歸一途。故說攝事分。然即不可以前分中有二見。令同后分亦有二見。何以故。今此文意。正釋如來隨相言教。故俱生見不可言妄見纏。唯說習氣。以微細故無此分攝彼二見屬于我慢也。泰師云。有學三位不起分別見故。妄見已斷。第六解佛順逆。于中有二初正解佛順逆。二總解緣起支。三明依七清凈修習漸次。初明過去等佛由思緣起故得菩提。得菩提已后觀緣起逆順道理現法樂住。今薄伽梵亦復如是。此明從釋迦如來向前七佛同觀緣起得菩提等。問曰。過去曾有無量諸佛同觀緣起皆得菩提。何故但云七佛等耶。今論宗為通。彼雖無量如說世間七劫相似。謂七火次第過然后一水火災等。故依此例且論七佛。況余下劣所有菩提者。佛得菩提時尚猶如緣起故未證能證等。何況二乘菩提耶。自下總解緣起支。又為如實至如前應知者。謂觀緣起自性。緣起因緣。雜染因緣。清凈因緣。清凈。是為五支也。又此緣起總略義者謂依轉品有因諸苦者。即是流轉因緣也。又依還品有因無漏所有諸法者。即觀緣起寂滅分中智斷諸法。又彼諸漏所依止性從無明觸所生諸受者。無明觸所生受為愛取依止。又有因法至唯有依緣者。阿羅漢人由斷煩惱有因緣法。但有六依六緣。第三明七凈。依七清凈漸次修集為得無造涅槃者。修七凈意也。生死之法待因緣成。名為造作。涅槃不爾。名為無造。七凈中。初戒凈心凈。在見道前。第三見染。第四度疑凈。在見道。第五第六。在修道。第七在無學道。初戒凈是別解脫戒。心凈是得四禪。三見清凈。即諦現觀有學正見。四度疑凈。于三寶疑畢竟斷。即四不壞凈。五道非道知見凈。即了知正見前行之道是為正道。由此能斷修所斷惑。六行知見凈。于道非道得善巧已。遠離非道游于正道。七行斷智見凈。即于修道四種行遠。如實了知初苦遲通一切應斷。問此無漏道云何名斷。下解以超越義故名斷非由煩惱離系名斷。第二苦速第三樂遲一分應斷者。第二有苦義。第三有遲義。故一分應斷。速義樂義。不應說斷。非唯由此者。非但一清凈能得涅槃也。亦非離此者。然不離此一清凈也。上來四頌解緣起訖。自下第五一頌解食等。先頌列六門。一安立。二因緣。三觀察于食義。四極多諸過患。五雜染。六解等字。長行中。初解安立。有四法能長根大。氣力者。段食能與氣力為食。二喜樂者。喜樂相應觸數與喜樂為食不取憂苦相應觸。三于可愛事專注希望。即有漏意思。能與一切于可愛境希望為食。四者是前三食之所依止。言三門者。即前三食也。第二解因緣。言無明界者。種子也。第三解觀察于食義。言于現法中有此有故乃至復于今時為結生緣者。現在六處望彼未來。名為前際。至命終住。才無常滅。未來生有六處。尋復續生。此前際六處中。識支種子為能引緣。復于今時后起初際之識為續生緣也。是故因果墮在諸行乃至輪回不絕者。此約處辨。且前際閻浮提身造業往后際西瞿陀尼生有。復由向者后際生有瞿陀尼身造作業有。還趣先際生處閻浮提生有。第四解極多諸過患。第五解雜染。并如文可解。第六解等字所取之門。言或住上地或住下地者。此喜貪煩惱。或緣上地或緣下地故也。魔羅者。謂第六天魔也第九十五卷

自下第六。一頌解如理等。即明四諦。先頌列十二門。一如理。二攝。三集諦。四得。五相。六度七業。八障。九過。十黑異熟等。十一文義。十二難得。長行釋中。初解如理門。先略后廣。略中有二。初明若不如實知諦智如理不如理故。不能盡漏。能如實知。則能盡漏。當知已下。出如理不如理智體。廣釋中。先釋不如理。二與此相違已下。釋如理。前不如理中有四復次。第四復次中云。依三言事等者。三世之法可出言說。名為說處。故云依三言事。言或緣所取事至或離諸行分別有我者。此開四章。下次第解。若所取事分別為我。一或成常見可知。二或成斷見乃至是實是常者。計我斷故云我無。其我是實是常。此于所緣中起二見也。若緣能取事乃至我今以我觀察于我者。此計能緣心為我是常。以后念心緣前念能緣心時。即言我觀察于我緣能取心為一見也。或謂我我先有今無至觀察無我者。第二緣能取心為斷。謂我先時是有觀察今無。此第二見也。或復即緣能取之事乃至昔曾有我者。緣能取心。今離無我昔曾有我。此則計其能取于起三見。前計所取起于二見。合起五見。故云如是且說所取能取差別五相。乃至謂即三世諸行分別有我者。此是第三即行計我。又復乃至分別有我者。此解第四章雜行計我。因此第四計執。次解計我異名。一或自作業名能作者。或他自在天等令作名等作者。二能起者等起者。三能生者等生者。四或由自他見聞覺知隨起言說名能說者。或于妻子等教敕令住其處亦名能說者。五能受者等受者。六或于過去作種種業領受種種異熟名領受者。或云能舍此蘊能續余蘊。上來六種異名。并是離行計我為作者受者。若異此者既無有我云何得成上所作業事者。此是第二起見所由。是名第六不如正理作意思惟等者。景云。從卷初至此起見所由。凡有六種不如理作意思惟也。達師云。前即蘊計我中有五相。更加離蘊計我為第六故也。如是已下結前諸見并是身見。由能障礙已下。明起見過也。與此相違已下。翻過失明得利益。第二解攝門。初遮外執。二當知已下。勸知正義。前中。外人云。四圣諦唯是生善境界不攝善法。今總遮云勿作是說。所以者何。無量善法皆歸四諦。勸知正義中。初略標宗。次開章廣釋。第三總結開章釋中。彼復修習修身念故是一章門。觀品第二。止品第三。下次第解。如修業地。即是解脫分善。已作辨地。即在無學。名所作已辨地。下約二地明修身念。隨觀五蘊四種念住并名身念。以觀色身名身。皆名身故。初緣色身。或復由他愛與非愛增語有對觸現行時下明遇違順二緣。但生如理受想行識即緣名身。次明于觀。文相可知。唯有六界想等觀心所緣。還緣五蘊四念住境。更無別法。次明其止。言鋸喻者。此有兩釋。一云。行者縱使用鋸鋸其身。猶能思不報怨也。二云鋸有斷木之用。無不挫齒。不同刀劍。修忍之時。亦復如是。不可以怨挫忍辱齒。故云鋸喻。修如前說。四支所攝不放逸行者。一善護身。二善守根。三善住念。四得出世間道。第三解集諦。言由四因緣至百八愛行者。由彼愛散起諸煩惱發業招生。故偏舉愛也。何等名為五種我慢等者。景師云。謂于我見未永斷故乃至于其六處。此句是總。即為第一。乃至未為衰老所損乃至是我如昔。是第二。彼若復為乃至若成就好色大力我今美妙。是第三。若違于此我非美妙。是第四。若為衰老所損乃至我今變異。是第五。達師云。言五起我慢者。一謂于我見乃至如昔者于不變六處中計我。二彼若復為乃至無辨者。于或變或不變中計我。三彼若成就乃至美妙者。于美妙六處中計。四若違乃至非美妙者。于非美妙六處中計我。五若為衰老已下。舍衰老中計我。此五我見起慢。故有五也。更有一釋。一時六處。以依六處假立命根。即持命也。二恃妙色。三恃大力。四恃安樂。五恃辨才。然即依五支果所起我慢名五種我慢也。云何自性差別。謂此五種我慢為依發起有愛及無有愛者。粗分二也。又彼有愛軟中上品差別而轉等者。細分也。于中無有乃至無三品者。景師云。道理無有愛。由思擇起應亦有三品。如分別我可無三品也。今思一相。故言唯上品也。達師云。由此文證知無有愛。一向分別起非俱生也。此文望俱生故無三品。若約自類亦非無三品差別。軟有愛者謂于當來愿我當有者。一愿我有也。即于六處愿我當有者。二愿我所也。即如是類愿我當有等者。三明現得好身種類。復愿當來還得是類。異如是類愿我當有等者。四明于現惡身。愿于未來得異類勝身也。中有愛者乃至愿我得有。第一愿我有也。即于六處者。愿我所有也。即如是類異如是類。如前下品有愛中辨。上有愛者乃至四種相愛名上有愛者。上品有愛亦有四種。一愿我當有。二六處當有。三即如是類。四異如是類。如前中下二品愛。說此五種愛自性差別乃至十八愛行等者。依五慢起故。有五受也。景師等云。十八愛行。因十八受生。謂六憂六喜六舍。依小論說愛因六憂后生。不與相應。愛與喜舍同時相應。亦從喜舍后生。今大乘真實理門。愛與憂相應。緣外六塵十八愛行如依六根。此差別者謂于內計我于外也計我所而起于慢乃至于法亦計我所余隨所應如前應知者。如計內六起有愛無有愛。有愛有三品。無有唯上品。有愛三品中。一一皆起四種愛。愿于外六處計于我所差別道理。準前內六界說。故云如前應知。如是十八者。六外界中起十八愛也。并前愛行者。內六處中亦有十八愛。合說有三十六愛行也。泰師云。自身名內處。緣十八界起十八愛故有十八愛。地身名外處。緣他十八界亦起十八愛。以外處十八合內處十八。故有三十六愛。時差別者。即于三世各有三十六愛。故有一百八種。又于此中無差別相至皆為愛者。一切煩惱境皆是希求通名為愛。下有眾名。并是釋經中愛名差別。第四解得中有三復次。初明由五相故證得。二明四種瑜伽。三辨諦相。初中。一為得所緣境者謂四圣諦。二得方便者謂即于四諦中三因正轉十二行相智。最初轉者乃至名智覺者。過去名智未來名明現在名覺。故云如次此示相轉也。第二轉者。此是勸轉在于修道。第三轉者謂是無學已得盡智。此又整頓不同小論一一諦皆作三轉。謂先在見道于苦諦。乃至無學于苦三轉竟。還成于見道。于集諦更復三轉等。乃至道諦亦爾。尊者達磨多羅說曰。我今不能忍受如是文句。雖是圣說。文句顛倒。不應見苦諦已起已知根。見集諦時卻起未知欲知根等。此中又應當一一根中遍觀四諦。三得所得。謂菩提。四者得已。令他于自證深生信解。五皆證得者。五人皆得無學果也。五者令他于他所證生信解可知。第二明得方便中略有四種瑜伽。善方便者乃至此二所攝名不放逸者。景師云。此文以念慧二法為不放逸。前本地及對法以三善根及以精進為不放逸。泰師又云。善方便是不放逸。不放逸即以念正智二法為體。不同余文四種瑜伽。達師云。問兩文不同有何所以。答但是一切善法并是不放逸。各取義不同故如是也。問一切善法并是不放逸。何故偏說此等法耶。答此等用強故偏說也。第三明諦相。苦諦如諸疾病等。如文可知。第五解相。有十相過患者。景及達等云。一勝義沙門等不許彼為沙門等。言二亦不數為沙門等。三眾苦皆未脫。四惡趣亦未脫。五堪能舍學處。六不堪證勝法。七尋余福田。八舍超苦苦更不還果無所堪能。第九第十同為一句。從于現法中已下文是也。更有師釋。前五同先師制。第六不證圣道。第七不證道果。八向善趣故尋余福田所謂外仙等是也。九于第三果不能證得。十于無余依無所堪能。第六解處。智見現觀者。見道名智。修道名見。無學名現觀也。第七解業。言睒彌葉及娑羅支葉者。景達云。西國有樹名睒彌。枝葉參差不一一相當。或一或二乃至六七葉也。喻四諦相隨。闕一闕二闕三也。娑羅枝葉四四相當。喻四諦智集成圓滿。又云睒彌葉缺減不正。婆羅枝葉圓滿具足。第八解障。先辨四障。后辨對治。前中有二。一總標征列。二次第別解。一一障中皆有二文。謂初辨障。后明對治。言教升攝波葉者。舊云申怒林記也。西方有樹。名升攝波。其形似此方胡椒樹。此則如來對于慶喜愿知無盡之譬也。盲龜者。可引廣論。下對辨對治中。又由修慧乃至必有第二者。謂由修慧于諸諦中一獲得諦智。二亦得四不壞凈。由是因緣于諸諦實遠離疑惑。若于四諦三寶無疑。于四不壞凈亦無疑也。智諦與四諦更互相依。若更有一必有第一也。第九解過。景師云。墮于生闇者。生上二界無明昏闇五支。還是觀諸行自性因緣。雜染清凈因緣。及以清凈。達師云。三種世界者。三界也。第十解黑異熟等。景師云。言譬如擲杖根墮那落迦中墮傍生趣端墮餓鬼界者。即當一業歷諸趣也。作黑白業已。譬如擲杖或墮惡趣不清凈處即鬼畜中雜受苦樂。或墮善趣少清凈處者。人天之中雜受苦樂隨除魔界天。作白白業生在五趣等者。白白天業自受色無色報。但由造此業人。從上界沒退墮五趣。故言生五趣。達師云。根中論三品者。造三品業。故名生三惡道。又解。一業歷受三惡道報。今大乘如是。此解同景師。十一解大義。景師云。觀苦之智如本足。以初得故。集智斷集。如墻壁障賊。滅智漸高。如下層級。道智如上臺。言已見圣諦補特迦羅乃至譬如礫石及大雪山者。少苦如礫石。多分已斷如雪山。下喻三界愛斷。無色已斷之愛如大池沼。其者二三滴色界已斷之愛如大陂湖未斷者如二三滴。欲界愛斷如大海水。未斷如二三滴。又大雪山者喻斷慢所生苦。金山喻無色愛所生苦。蘇迷盧山喻色界愛所生苦。及大地喻欲界愛所生苦。泰師云。苦智如行者發足欲往。集智如詣寶臺院墻壁。滅智如詣臺下層級。道智如詣寶臺至究竟處。達師云。大義者無漏道能得四諦大義。及證得無上菩提大義故也。此中慢及愛通三界身語意亦爾。貪嗔癡等唯是欲界也。諸圣身中所有苦少分在如礫石。圣人已斷諸苦如大雪山。言二滴等者。喻圣人所未斷苦。唯有七生乃至一身苦。故曰也。六種礫石之喻者。三業三毒所生眾苦為六。喻此六也泥團者喻圣身所未斷如少泥團。已斷如大地等。十二解難得。言解了者聞慧。勝了者思慧。決了者修慧也。十種正法者。謂八圣道及解脫正智相應善法也。十業道者謂二三等者。二。謂作無作二也。三業為三。又解。二種三業。一身等三業。二福等三業是也第九十六卷

上來緣起食諦界擇中前一總頌列其六門以明緣起食諦訖。自下第二有半總頌列其三門。別明界擇。一是總義等。二是光等。三明受等。下有四別頌釋初半別頌。解初總義等有四門。一是總義。二是自類別。三似轉。四三求。長行中。初解總義。景師云。此中現起十八界及十八界種子皆名住自性也。達師云。住自性界者。一向約無記現行及隨眠十八界。皆增長界者。是善惡性者也。第二解自類別。大惡叉聚者。三藏云。惡叉相如此間無食子而非也。一堪染。二押取油。家家盡有一聚多聚。第三解似轉。如文。第四解三求中。先解梵行來。言是二為依者。一久所作無妄失念。二久所說無妄失念也。言如是且說信增上力漸修三學者。結前所明無明界。所隨六處已下。明有求界是種子。又無明界已下。明欲求。次有一頌解前第二先等。有七門。一三七界相攝。二見想。三希奇。四差別性。五安立。六寂靜。七愚夫。長行釋中。初解三七界相攝。先開列三界七界。人多釋云。色界中亦攝欲界者。文相不似攝色也。當知此中已下。第二辨其相攝。又諸色貪下。偏解七中前二界。以難見故。言由見由受至及清凈界者。景師云。于色界地由見起貪。由受起貪。名為黑闇。為對治彼觀于不凈。立光明界。為舍不凈觀行復觀凈色。立清凈界。即凈解脫。達師云。由見故顯光明界。謂三禪已上。由受故顯清凈界。謂第四禪色等。又于如是七界下。勸知七界。七界遍知應了知。是初門。于得方便應當了知者。是第二門。即于其得應當了知。是第三門。于所為應當了知者。是第四門。依此四門下次第解脫初門。如是諸界所有遍知由四因緣應當了知謂有相違所治而相待故者。是一因。緣狹小無量而相待故。是第二因。有及非有。是第三因。有上無上而相待故。是第四因。黑闇為緣施設光明不凈為緣施設清凈者。于色起貪名為黑闇。初二解脫修不凈觀。治彼色貪立光明界。謂內有色外觀色內無色外觀色等。為舍不凈復觀凈色立清凈界即凈解脫故。云不凈為緣施設清凈。色趣為緣施設虛空者。皆色觀空。如是名為有相違故。待彼所治施設能治等者。結由初因立前三界。次云由緣狹小境識為緣故施設識無邊處者。由第二因故立識處。次云由小所有為緣故施設無所有處者。由第三因故立無所有處。次云由一切有最勝現前已下。明由第四有上無上因緣。施設第六第七二界。此依初門遍了知也。下解第二于得方便了知。又有想定名為有行乃至獲得第一有定者。是第六界。于一切想不思惟故于無相界正思惟故薩迦耶滅者。即無相三昧所緣擇滅名為滅界。由無相故隨順獲得滅定滅界者。此文即說第七滅界兼取滅定。如是二種不由行定隨順獲得者。一擇滅。二滅定。不由假想行定即得解脫住故者。有為解脫。住解脫者。無為解脫。自下第三。即于其得應了知。謂如是諸定至名為隨得諸界是也。下明第四于得所為應當了知。又此諸界能隨獲得八解脫定當知初界能隨獲得第一第二者。光明界攝初一解脫也。其第二界能隨獲得第三等者。第二清凈界攝凈解脫。其余五界如其次第能隨獲得五解脫定者。其四無色界攝四無色解脫滅界攝滅盡解脫也。第二解見相。有二復次初復次云此二說者行者者。謂即說者為一。行者為第二也。復次中。第一遲鈍人。一向信他所說一切見趣。第二非遲鈍人。但信自許隨遍何見趣。不信余人所計見趣。第三利根人。一切皆不信。就中有二。一明邪見行。二明正見行。第三復次云。又若于其所受學處有堅固執乃至能焚滅故。堅固執人身如葦舍。少有善法如在舍蟲。固執邪見如火燒滅舍及善根。即此補特伽羅乃至退失功德善法者。三藏解云。聞思修慧名堅固執。能治前火。有前執火人無聞思修堅固執。退失功德也。與此相違當知出離等者。與前無聞思修人相違。當知出離邪執。即見無恚無害等。三藏云。應言與此相違如其所應當知出離。無恚害出前相違之法故。上來三段解相見竟。自下第三解佛有二希奇。一顯無我。二善惡之業亦不已。有二有情。一者在家。二者出家。在家有情為求財寶初興加行名發起界者。求少財物也。下明求大財寶。即此諸界從自方所至余方所從未擯舍者。未別家時。已擯舍者。別妻子時。俱于二處者。一未得處。二已得處。出家有情先樂出家為少求。后大精進等。名大求也第四解差別性。如文。第五解安立。由四因緣立三種三界二出離界。四因者。一外不出離出離等。三種三界者。一欲等三界。二色無色滅界。三斷滅無欲界。二出離界者。五種六種。此中欲貪為緣立欲界。出離此界立色界最初靜慮。由尋喜樂出離義故立上三靜慮者。文少。具足應言由尋伺離立二禪。喜出離故立三禪。樂出離故立第四禪。由色有對種種性想出離立空處者。色想是青黃等想。有對想是長短等想。合前二為種種性想。不同小乘說。由色者。眼識相應想。者對者。與四識相應想。種種性者。與意識相應想數也。由空識無所有想出離義故立上三是為第一。外不出離而出離義故。立欲等三界。又色界已下。明由第二因復立三界。又色界中非是畢竟已下。明由第三因復立三界。無增上慢者。下明由第四因立二出離界。指如第十一卷釋。第六解寂靜。如文。第七解愚夫。先辨愚智相。后隨義分別。前中先辨愚夫相。后通顯聰慧相。前中。初標列二種。后解釋二種。他雖正行亦能令苦者。由行邪行。損他妻子及以財物。他雖正行。亦生他苦。又由無色已下。隨義分別。但辨第二相四處。先明六十二界建立所以。有十三分別勝。長阿含。由染想尋思立欲恚等三界。由凈尋立無欲恚等三思又由三界染凈二品遍行義故有余四界等者。四蘊通三界。通染凈故。色則不爾。解界中有三種。謂總義等光等受等。已解前二。次解第三。受等有二頌。初一頌九門。一自性。二因緣。三見。四染。五數取趣。六轉差別。七道理。八寂靜。九觀察。長行文作二復次釋。初屬當頌本列其九門。二次第解。一自性。即是三受。二因緣。即苦觸樂觸不苦不樂觸也。二又諸樂已下。解苦受之過。于二更續能隨順故者。景師云。舍不離苦苦壞苦故。是行苦。達師云。此舍受滅次第或生苦受或生樂受。能順生苦樂二受。故云于二更續也。四從于樂受中有貪隨眠下。解染也。問云。于樂受等所有諸受現前分位一切煩惱未斷。是二受起皆為一切煩惱隨眠系縛。何故但云樂受貪隨眠苦受嗔隨眠等。故論為通難于樂等所有諸受云云。乃至為欲永害諸隨眠熟修梵行非唯為遣諸纏因緣者。為斷一切隨眠故修梵行。非唯斷彼現起纏也。五從無思擇力補特伽羅已下。解數取趣。六又彼諸受自性所依下。解轉差別。七又諸苦受一切眾生已下。解道理。八又彼諸受應知略有三種寂靜已下。解寂靜。樂言論者。第二重解寂靜。景師云。此文分明證在定時有細尋。三藏每云在方便有尋伺入定則無。故在定有但是方便。不在根本。今此文說定中有細尋伺。不言根本及與方便。道通得有。理亦無妨。達師云。三藏會通此文約方便定為論。我所論者。約根本定為言也。九又由七行已下。解觀察。于諸受中觀受七相中。第二受因。釋中開為三種。謂現在流轉還滅因緣。當來別觀流轉為一。還滅為一。故成七相。第二頌中有七門。一受生起。二劣等。三諸受相差別。四見等為最勝。五知差別。六問。七記。長行中。初解受生起。先開章立宗。后征問別解。于中有二。初明有情眾。后約之廣辨諸受生起。文分有二。初約在家出家以辨諸受生起。后約外道內法以辨。前中。初約二眾以辨二緣生受。后別辨二眾。一明在家。言又由最初染污欲觸現行領納彼緣所生諸受者。前三門次。一欲二尋三觸。后三義中。一染著力者即生彼破。二作意力。即生彼尋。三境界力。即生彼觸。染著不舍長時相續不得寂靜。此是第七義門差別。又彼欲等已下。由三緣現行故。彼品煩惱在行者身未永斷。此即第二義門差別。第二明出家。若諸出家未離貪者等者。本為舍欲出家故。染著力所攝受欲而得寂靜。作意境界力所攝受尋觸未靜。由是因緣于彼觸處未修尋治未作離欲。于曾受境非理作意同現行。于勝妙境有觸現行。若于尋思見過患厭欲如前說已得寂靜。由是因緣尋亦寂靜即離欲初禪。唯觸未靜若遇妙境染觸便生。未離二禪已上欲。若于諸欲已離貪者。一切寂靜一門差別。已離二禪已上欲也。復有一類已下文者。謂有類未離貪者。由于諸欲生貪未斷。諸尋染觸未永斷故。皆未寂靜。若于諸欲貪欲已斷證初定欲已。靜慮未靜。于初定已離貪者乃至非想未離貪者。二已寂靜觸未寂靜。超過有頂。一切寂靜。是名第二門差別。前門中說厭欲出家故。于染著之法生欲已得寂靜余二未靜。今后門說復有一類于諸欲中未離貪者由于諸欲未斷故一切未靜。已離欲貪得初靜慮竟已者。則與前同。下約外道內法以辨諸受生起。前辨外道。后明內法。又住內法乃至彼未寂靜為緣生受者。四向名向道。亦可七人俱向無學俱名向道。第二解劣等門斷五法修五法。指如三摩呬多地。達師云。能斷五法者。欲惡不善法等。能修五法者。初禪中五支也。今勘第十一卷。云初靜慮中說離生喜樂。由證住此斷除五法。謂欲所行喜。欲所引憂。不善所引喜。不善所引憂。不善所引舍。又于五法修習圓滿。謂歡喜安樂及三摩地。又喜樂舍劣中勝品等者。喜在欲為劣。初禪為中。二禪為勝。樂在欲界初禪為劣。二禪為中。三禪為勝。舍在二禪已下為劣。三禪為中。第四禪為勝。第三解諸受相差別。言或有無開覺者乃至苦樂無性所顯者。據無苦樂名不苦樂。非謂別有不苦樂也。是故世尊至假設為有者。外人引經為證。即依苦樂寂靜以為舍受。下為解釋。世尊為欲開曉彼故乃至廣說。此文即說舍受。自是寂靜豈說苦樂寂靜為舍耶。然佛世尊約第一義說有三種寂靜樂。下明離貪嗔癡縛所得無為體。又勝住樂與樂相似。九次第定滅定最勝名為勝住。第四解見等最勝依止。如是色類見聞樂想有者。開此五句。下次第解。第四或天有或在人有者。即是一往來身而得漏盡。第五解知差別中。初明了知應知事。后辨了知境事差別。前中。前辨了知諦別有用。二引經四句。配前四用。即有四句。下辨了境事差別中。先約雜染品辨境差別。后約清凈品辨境差別。前中。七者有喜樂識所行邊際差別者。七識住也。九者喜樂執藏有情生處安住邊際。九有情居也。第六解請問。后四種者。謂一切皆無常等。明一向記。故思造業已下。明分別記。景師解云。故思造業當受于苦。此非一向獲得者。此業通于善惡。云何定言當受于苦。舍現法中定般涅槃亦非一向者。離舍苦樂舍受不定現般涅槃以通凡圣皆得舍故。此二復次當分別記。達師云。或得于舍者。此故思所造業或有舍卻義于現法中定般涅槃亦非一向者。若有人問言一切圣人定于現法中般涅槃耶。今分別答言非一向以不定故。今判故思造業當受于苦此非一向者。為一向獲得于舍乃至亦非一向為第二。解釋同景。反詰置記。文顯可知。第七解記別門。言又諸如來善避他論等者。泰師等云。一外道問神我等。是定不應記法。然彼作不定問言神我與身為一為異。如來默答避之。二于喜樂與色等別義法。是決定應記別法而作一異不定問。又喜樂與諸四取煩惱義別作不定門。如來皆能避之

瑜伽論記卷第二十四(之上終)瑜伽論記卷第二十四(之下)(論本第九十七至一百)

　　　　釋遁倫集撰
論本第九十七

上來契經有四釋中前三釋訖。自下第四明菩提分法釋有二卷文。簡擇諸經攝覺分之要文。集而明之。就中初結前生后。二舉頌釋。頌有總別。總頌有十門。道品七科為七。第八息念。第九學。第十證凈。就別釋中。大段有九。正斷神足一處解故。初解念住。有四別頌。第一第四各有八門。第二頌有五門。第三頌有六門。合有二十七門。初頌八門者。一沙門。二沙門義。三喜樂。四一切法。五梵行。六數取趣。七超。八二染。長行中初解沙門。先總標四門也。有沙門究竟外法無有。后別解四門。于中景師云。一三結永斷蘇息處者。滅諦法也。二無退墮法勢力處者。道共戒也。三定趣菩提種類處者。佛也。四極七返有隨行處者。僧也。依此四處于佛法僧及于凈戒得證凈智者。此文即說四凈是智不取信也。達師云。蘇息處者。在見道住圣人。勢力處者。住果須陀洹。種類所者。從資糧道以去圣弟子是也。極七返者。七生人也。謂外道師至而于諸取不能施設正斷遍智者。此初人。一切四取并不斷而同宣說斷遍知論。第二由彼本契已下。但斷欲取。不斷余三。第三若有與他已下。欲取先已斷。更斷遍知。第四若有戒禁亦不同分已下。斷前三取而未斷我語。一切外道并不斷我語取。盡計為我故。第二解沙門義。初開三門攝沙門義。后問答別解。于中有二。初別解境智證。后問答通辨三門攝沙門義。前中分三。初解境中開出四法為四念住所觀之境。言地等六界與六觸處為所依體者。雖舉六界意觀四大及空五界為身念住境。四大及空與眼等五觸所為依。識界與意觸所為依。六觸所與十八意行。為所依者。雖舉眼等六觸所。意取六根所生觸體為法念住境。從彼六根生于苦觸樂觸不苦不樂觸。生六憂六喜六舍為受念住境。此十八意行能染同時心王為心念住也。次解智謂清凈心與增上慧以為依所也。下解證中。初問答引四處。次問答解四所。后忍分別。此四依所亦名四德處。十地論名四家依。攝大乘論唯約十地中配釋四依。初二三地名依諦地。四五六地名依慧地。七八二地名舍地。九十二地名寂靜地。今此文中初明慧依處。從見道前異生地修得。入見道乃至無學。及成出世智后世間智。若諦依處。即從已得八圣道斷諸煩惱得阿羅漢。眾苦不生無妄失故。名諦依處。舍依處者。于已斷事無雜染行現法樂住。寂靜依處者。為斷余結方便勤修者。已得見道進斷修惑。下指事說。如已得道等下。總分別。如是一切以要而言為欲得證故修其智者。修慧依處也。既得證已便獲圣道及圣道果者。得證。即是諦依處也。便獲圣道。即是第三。由舍雜染得現法樂住。及圣道果者。即是第四。由依寂靜。滅余結事得無為果。此中一種已下。重辨四依。熟中初辨。次釋。如是下結。此中前所獲得圣道名寂靜道者。相見道也。為斷上位煩惱事故者。為除修惑。于其事斷倍趣增益于煩惱斷防未得退者。即斷業報事也。于煩惱斷中防應得未得退也。上來別解脫境智證。下問答通辨三門攝沙門義。謂正加行乃至都無有我者。景師云。謂于見道前異生地中。別觀內外四大空。五住循身觀。為求增上正慧二脫故觀界無我。此即起觀意也。依思擇力于諸色界已遠離貪者。伏離也。而于所緣猶未能斷者。未斷隨眠也。于未來下。釋伏不斷所以。心解脫等者。由離貪故心得解脫。從此已后至無倒觀察者。觀內五根為身念住也。自下觀受為受念住。于諸受界亦離貪等者。觀染受也。彼于無明已遠離故由慧解脫為增上力者。由離無明慧得解脫。此觀凈受依諸明觸所生如理作意相應所有善受為受念也。從此已后。于十八意行乃至修心法觀者。總結受念為心法觀也。彼作是思此十八意行最第一者。無色舍受。若于此舍若定若生耽著系憶心成雜染如是知已舍而不憶住循心觀者。知憶勝受之過。舍而觀心名心念住。復于諸處觀無常性是名于法住修法觀乃至余如前說者。下之三空名三想定。及以悲想。但伏離貪名得遠離。未能斷種。名如前說。圣人所得非想能斷貪種。凡夫之人所得非想。但伏彼貪不能永斷。故言余第一有已離貪等。上來明其凡夫作四念住觀。下辨學無學人作四念觀。達師云。言五界者。五內根界。四種貪愛者。利養稱樂貪也。四種嗔恚者。衰毀識苦嗔也。第三解喜樂門。謂有修七善法故得喜樂等。就中分二。初正辨七正法緣。后明因修七善法得二勝利。前中。初開章列名。二別解釋。前中。一聞所成作意所緣。故立知法。由聞慧能知法故。二思修二作意所緣。故立知義。此二慧能知義故。三即此三種作意如行時差別。故立知時。以三慧能知時故。若起掉舉時即用止定能調伏。若起惛沈時即用慧舉能調伏之。若起無明時用舍能伏。故云知時。四于受用財遍受用財善通達。故立知量。謂受用財者遍受用錢財善通達故曰也。五受用財法于時時間從他得。故立知眾。謂善知人眾。此是王此是臣此是敬信人等。別人受取故。六于究竟時內離上慢無失壞。故立自知七亦于他所離增上慢無失壞。故立知尊卑。此中已下。第二解釋。于七因緣中不釋初二。前已處處釋故。其第三者。指如聲聞呬多地。第四者。指如聲聞地也。又于此中受用財者已下。釋第五知眾。我應如是行者已下。釋第六自知。又信為先已下。釋第七知尊卑。言如是五法者。信為先。持戒一。持戒為先。求多聞二。由此為先。舍過失等三。由此為先。心得靜定四。證如實智五。言略有二種補特伽羅者。雙標。二種者。一尊二卑。如是二種者分別二種者。還分別尊卑。此二為勝者當知簡擇二種差別者。還簡擇前二人差別。下明因修七善得二勝利。一謂喜樂。二得漏盡。第四解一切法。先辨學及學果攝一切法。后辨學學果能證資糧治八過患。前中。言由聞正法增上力故能速集證增語明觸是故說彼以為觸集者。由聞正法能證明觸。即說聞法以為觸集。明觸是無漏觸。實不發語而說明觸而名增語者。是發語遠緣故名增語。又復明觸通漏無漏。今言增語明觸者是有漏也。又由一切漏永盡故獲得究竟明觸所生受俱行解脫者。即盡智時所證涅槃名為解脫。即此解脫乃至無罪性故者。涅槃寂滅樂中第一故。次下云解脫堅固。是有余依涅槃界。故知解脫是無為解脫。下辯學學果能證資糧治八過患修集九想。八過患者。耽著利養恭敬一。愛藏一切后有諸行二。懈怠懶墮三。薩迦耶見四。貪著美味五。于諸世間乃至貪愛六。依止放逸惡行方便七。依止邪愿修習梵行八。此八過患是所治。九想是能治。景師云。九想之中一一能治八過患已。后之二想難解。論自料簡。達師云。第五第六想共治第五貪著美味。所余七想。名治一過患。從初次第可知。第五解梵行。言于是三處不如實知故等者。一漏二受三邪想也。前五集諦處者。一諸漏。二無明受。三邪想。四諸欲。五后有業。于此五中并不如實知也。后一是苦諦處者。于其眾苦不如實知也。第六解數取趣。初總標舉。次別解釋。于中有二。先明六人。后明佛智如實了知。前中復二。先辨六人。后重辨其義。前中。先辨前三。次即結之。后辨后二。翻前即是。就重辨義中。若以先世善法置在今世惡說法滅中令善損減。如以熱炭置在冷地或石器中令其炭無熱。若以先世善法置在善說法中重修習者。如置熱炭在干葦舍令炭火熾。第七解超。初總標五門于超了知。次別釋五門。后結成兩超。就別釋中。初釋并一門。后釋余四門。前中分三。初辨往惡趣行。次辨永損害門。后辨如實遍知。釋余四門中。先辨四門。后辨佛等遍智。后上行門者。景師云。最后上行阿那含人。以到非想為究竟故。今解對現名后。非最后也。第八解二染。初略對辨對治二種雜染。后隨義廣釋。前中。景師釋云。諸圣弟子乃至證入無動無所有非想處定者。四禪及下二空。并名無動定。斷欲界欲九無礙八解脫名趣初禪。離外散動欲等無動定行。離初禪九無礙八解脫。名趣二禪。離尋伺動無動之行。離二禪九無礙道八解脫道。名趣三禪。離喜所動無動之行。離三禪欲九無礙八解脫。名趣四禪。離樂所動無動之行。離四禪欲九無礙八解脫。名趣空處。雜色想有對想種種別異想動無動之行。離空處欲九無礙八解脫時。名趣識處。離彼空處外緣門動無動之行。以空處空外取空相。名外門動。識處內緣于識。名為無動。離于識處九無礙八解脫時。名趣無所有行。離于欲界四禪空處。名取第九解脫并名證無動定。離于識處第九解脫。名證入無所有定。離無所有第九解脫。名證入非非想定。言此由斷對治故及遠分對治故超度欲離染著。初禪是欲雜染斷對治。第二禪以上乃至非想并名遠分對治。或為斷除后有雜染乃至我何當不有者。謂生等苦故說我有苦。我所有苦何時當不有也。故言我所何當不有。即以生等苦以為我體。如是苦我何當不有。故言我何當不有。言我當不有我所當不有者。由前發生樂滅苦心正勤加行。正加行已獲得前后諸定差別。由是因緣復得決定。謂苦我當不有我所有苦當不有也。言若今所有若昔所有一切皆舍者。現造雜業名今所有。諸余故業名昔所有。二業果報皆不愿求。名皆棄舍。彼正修習至乃至能入非想定者。由彼正修能斷四禪三空后有前后差別。下明共解脫唯圣解脫者。下之八地所有惑障。凡圣皆離。伏斷雖殊。總相而言八地無為名共解脫。非想擇滅唯圣解脫。如是一切總有五處乃至第五圣解脫者。前文但說趣無動行趣無所有行。不言趣非想行。今即言趣非想涅槃。與圣解脫體一義異。達師云。前文應是闕少。應具足言趣非想。后文自具足有。已下隨義廣辨。初明欲雜染過患。二又離上欲勝方便心說名廣大下明觀后有雜染。言又由其慧乃至當來定往無動處者。此據身在欲界為論。文由三緣于是諸地立為無動者。從初靜慮極至識處有三因緣立為無動緣所有定極至無所有處。是故從初靜慮至于識處所有定中名為有上想定。無所有處若無上想定。從此已上復名非非想定。故由三分宣說三行者。謂由三種因分宣說三行。謂由無動定分無所有定非非想定宣說無動行無所有行非非想行。由三種門諸圣弟子乃至是故立趣三無動行者。猶是由厭外欲散動門故立趣初靜慮無動行。由厭尋伺喜樂門立趣第四靜慮無動行。由厭色想有對等想行故立趣空識無動之行。又若色想乃至是名第一趣無所有行者。近從第四靜慮色想生厭。次厭空處識處無動之想深生厭壞便是第一趣無所有行。又即此處乃至名為第二趣行者。一者有上謂無常行。二者無上無我行但。由有上故于下地厭壞入此處定。由無上行于下于上一切法中思惟無我能入無有所。此無上行名為第二趣入無所有行。能依無我智者乃至非所屬者。如我不屬他他亦不屬我也。言又于此中我所何當不有等者。此釋上文。前已解竟。第二頌中有其五門。一安立邊際純。二如理緣起。三修時障自性說。四斷。五起修。解第一門中。約解安立。次解邊際。第三明純。于中。初解純。言不同分道或所緣境者。外道所計之道及所緣境也。此中已下第二散釋經中句義。愁以四種世法為所依處者。毀衰譏苦也。第二解如理緣起。尋文可解。第三解修時障自性說。言初一總標者。有趣。后三別釋者。有意念慧也。第四解斷。如文。第五解起修。于三對治得隨所欲。謂無常想若修慈觀若無想定。于可意等境住厭逆想等者。于可意身等境修厭即是無常想。上等字即等于彼不可意身等四境修慈觀也。棄彼二種舍念正知者。即無想定也。第三頌中有六門。一先諸根。二愛味。三前后有差別。四取相。五諸纏。六大果利。解初門中。言一惡行根能令當來住惡趣苦者。身等惡行與惡趣苦為根也。欲恚害三根。與欲等三尋思為根。此二重根也。欲恚害三界復于貪等三根及欲等三根為根。此三重根也。第二解愛味。以世間道乃至不上勤求等。此文同小論說世俗道不能厭伏非想愛等煩惱。第三解前后有差別。了知未解脫解脫心前后差別故也。第四解取相。言此中典廚乃至妙衣食。喻于內心奢摩他等。有如世典廚。擬供于主譬修瑜伽行人。典執止舉等相似供彼定所攝受心。肴膳喻止舉相。定體正能資養同時心王。如上衣食。黑品白品喻諸愚智。第五諸纏。第六勝利。如文可知第九十八卷

念住中第四頌有其八門。一邪師。二住雪山。三勸勉。四系屬凈。五漸次。六戒圓滿。七穗。八成就。長行釋中。初門可知。第二解住雪山。謂雪山中處三有處。一者狩及獵人并所到處。二者但猿猴能到非獵人所及處。三者兩俱不到處。第一處所。喻內典生他。第二處所。喻有學三果。第三處。喻無學地。言又諸愚夫要觀余境至不得解脫者。凡夫離欲欣上厭下。追求上境出于下境。乃至仍于非想境界不得解脫。第三勸勉。言安立四義者。一聽聞正法義理。二受持讀誦。三觀察義理。四法隨法行亦名如說修行。第四解系屬凈。復有三種已下。重釋也。一證凈者。在見道。即是四不壞凈于上修斷未清凈。故云不清凈。二已清凈者。諸不還果人已離欲惡不善等故。三鮮白者。阿羅漢。上諸有學說名清凈者。耶合下諸有學名不清凈者。斯須二人余如前說者。羅漢名鮮白。第五解漸次。諸在家者但有凈信及蓋清凈闕中問三漸次也。第六解戒圓滿。可知。第七解德。言當知欲界如皮等者。謂以人身喻于三界。欲界如皮。上界似肉。無明在肉如血。以三界身中無明血等淋漏故也。第八解成就。如文可知。大段第二。解正斷神足。有半頌列其五門。一勇。二力。三修等持。四異門。五神足。初一勇門。明四正勤。力等四門。辨四如意足。長行釋中。初解勇門。此中宜說勇第五句者。精進有五句。一被鉀精進乃至第五不舍善軛等為勇。第二解力。若略說者四力持心令定乃至持于等持中但有爾所等持作事除此更無若過若增者。除欲進心慧及除四力之外更無求定因緣若過若增。第三解修等持。景師解云。欲等者。懈怠俱行欲勤心慧。故云欲等也。言毗缽舍那品所緣境者謂前后想者。聞思修證四智修習前后相入名前后想。奢摩他品所緣境者上下想等。四禪四空。從下入上名上下想。俱品所緣境者乃至有諸光影俱行心修者。初學觀時作光明相。爾時即有光影相分當心為所緣境。下料簡之。問曰。欲精進等是善法。云何得與懈怠相應而俱行耶。故論自釋又非如欲等乃至說名懈怠俱行者。以于精進不能相續懈怠間雜故名俱行。又此五相當知總攝一切種修等者。所明五因緣神足修相。總攝一切種修樂等持法盡。由此修故等持速滿。今勘第二十八卷云止品上下想者。謂觀察此身如其所住。如其所愿上從頂上下至足下。種種雜類不凈充滿。觀品前后想者。謂如有一于所觀相。殷勤懇到善取善思善了善達。謂住觀于坐坐觀于臥。或在后行觀察前行。如彼廣釋。第四解異門。復次于五解脫處等者如成實論說。一因聽法得解脫。二因為他說得解脫。三因自讀誦經得解脫。四因思惟得解脫。五法隨法行得解脫。若有苾芻依凈意樂及猛利欲至名欲三摩地者。此因聽法得定也。復有苾芻至名精進三摩地者。此即因為他說及自讀誦二種得定。合為精進三摩地也。復有乃至名心三摩地者。此因自思惟不凈等相起三摩地。名為心三摩地取心王之。復有乃至名觀三摩地者。此由法隨法行得定也。分別斷行者。猶是八滅資糧。第五解神足。言不凈種姓補特伽羅名為物類唯住內法者。旃茶羅種名為不凈物類。當知此類唯住內法方能修習諸圣神足。引發神通圣者。神通有四。一變化。二變性改轉其性。三住時。四變時。文相可解。大段第三解五根。有一頌列其四門。一安立。二所行境。三慧根為最勝當知后安住。四外異生品等。初解安立門。因辨信等五根。即剩辨二十二根。第二解所行境。起于明脫者。無漏慧名之為明。與慧相應解脫數名為脫也。第三解慧根乃至安住。如文可解。第四解外異生品等。謂若無于佛信等五根。唯是外凡。若于菩提唯有世間信等五根。是內異生。若于菩提起無漏信。名圣品類。非彼品類。大段第四解五力。有一頌列其六門。一思擇。二覺慧等。三國等及諸王。四阿羅漢。五有學。六質直。長行釋中。初二門可知。第三解國王等。依國及王乃至有十種力等者。有師釋云。于國等有自在力故立十力更勘。今解。一國等。二王。乃至第十出家眾。依此十種。立有十力。廣釋經說。第四解阿羅漢。達師云。成就八力者。不造惡業中有二力。一厭背后有故不造。二厭背諸欲故不造也。修善中有六力。謂道品七位。根力二門合為一。故有六也。今解。正斷神足合為一。故為六也。第五解有學。諸有學者成就五力者。達師云。更問。今勘第一百卷云。依毗奈耶勤學苾芻成就五力。一加行力。二意樂力。三開曉力。四正智力。五質直力。言二因緣者。一自行滿。二利他為自利也。第六解質直等。文可解。大段第五解七覺分。有一頌列其七門。一立。二差別。三食。四漸次。五安樂。六住。七修。初解立門。因奢摩他者。定猗舍三為奢摩他也。毗缽舍那品者。擇法精進。喜俱品者。念通二分也。第二解差別。勘準前文。有釋自性即七所緣有四因緣立也。次三門可解。第六解住門。言于初分中住四覺支者。謂定猗舍念。第二分中住四覺支者。擇法精進喜念。第三分中具足安住七覺支者。定慧俱分具足七覺未曾安住唯一覺支者。達師云。謂念覺支是修行初首也。更解曾無行者。唯住一覺支也第七解修門。景師云。解二十一想者。一無常想。二苦想。三無我想。四空想。五不凈想。六厭離食想。七世間不可樂想。八怨想。九斷想。十離想。十一滅想。后有九想觀。死尸青瘀為初觀。空為后。記勘經文。錄入此中。又加過患相為二十一。言一據相應俱行義者。即與七覺同時相應。謂無常等想俱行修乃至死想俱行修。此據已得圣人后得智中作此觀行故。與七覺相應。二據無間俱行義。謂不凈等想乃至觀空想者。此據方便道中作不凈觀。乃至觀唯尸骸空心識。即與七覺前后相入名據無間義慈等亦爾者。此泛爾例非在二十一想數中有慈等觀。次明二十一想所治之障。有其十四。一是三世行中愛染。二懶墮懈怠。三薩迦耶見雖滅習氣隨縛我慢現行。四貪味愛。五于世間妙事貪愛。六所余煩惱隨眠。七希求利養。八希求活命。九若諸欲愛。十若有愛。若隨虛妄分別下。復有四種欲貪。一美色貪。二形貌貪。三細觸貪。四承事貪。如是乃至越路而轉者。辨其障過。對治彼故隨其所應有二十一想俱行修覺支差別者。取義相當為治。非據次第。是故直云隨其所應。謂為治四種障故至不可樂想者。無常想治三世行中愛。苦想治懈怠。不凈想厭離食想治第四貪味愛。一切世間不可樂想治第五于世間妙事貪愛。已前五想總是無愿行無治。一障修空行想苦無我想者。空無我二想總是空門。卻治第三身見智氣我慢現行。為欲斷滅所余煩惱隨眠故修三界無相行想者。謂觀斷無欲滅名為三界。此斷等三想總是無相門。為欲對治希求利養及欲愛故于諸欲中修過患想者。此第七第九同是外境中愛。以觀過患想為希求活命及有愛故修死想者。此第八第十同于內身起愛。故以死想為治。隨逐虛妄分別四欲貪故修不凈想為初乃至觀空想為后。有為斷美色貪。修青瘀想[月*逄]脹想。為斷形貌貪。故修食啖想分亦想分散想為治。為斷細觸貪修骸骨想骨鎖想。為治承事貪。故修無心識空有尸想。又此一切從青瘀想乃至觀空想當知皆是不凈想攝者。此九想觀總是不凈觀中差別開為九種觀也。又于此中修慈最極至遍凈等乃至應知其相者。此解前文無間俱行中例舉慈等亦爾之語。大段第六解八支圣道有一頌列其四門。一內外力。二清凈差別。三異門。四沙門婆羅門。初解內外力。修八圣道由內外力外。力眾多。然善知識力最為殊勝。由此故名從他聞音。內力眾多。正思惟力最為殊勝。由此故名內正思惟。由此二因。正見得圣。第二解清凈差別。七種定具者。勘準前文。有釋除正定。余七道支名七定具也。第三解異門。即八圣道諸名差別名異門也。會正理故。說名為法。證理唯法。無人無我。故名法也。第四解沙門婆羅門。先解沙門。后類解婆羅門。前中。一沙門性者。于善說法毗奈耶中假名出家受沙門性。二是沙門者。即無礙所攝八支圣道是沙門體。三沙門義。能息諸惡是沙門義。故此論言又彼追求此沙門果貪嗔癡等畢竟斷義。是故說彼名沙門義。四沙門果。即智斷二果。大段第七解第八息念有一頌列其八門。一障隨惑尋等。二果。三欲。四細。五身勞。六學住。七作意。八智無執。初解障隨惑尋等十六行者。一觀息長二觀息短等。如前第七十七卷說。第二解果。言六結者。一下分。二上分。三見所斷。四修所斷。五若起謂中陰中起煩惱。六若生謂生陰中煩惱。如是別別說有六結。如其次第建立二種四種七種諸果勝利者。斷五下分立不還果。斷五上分。立阿羅漢。故言立二果。若斷見惑盡。立初果。斷修惑盡。立后三果。故云立四果。中陰中立三那含。謂下中上。生陰立四那含。謂生。有行。無行。上流。故言立七。第三解欲。景師云。修習入出息有二。有上無上。從有上修欲求無上若為欲也。達師云。此文中不見有欲字。然末后云愛恚即是故欲。總頌中著欲字。第四解細。如文。第五解身勞。慧眼無勞。善除毗缽舍那隨煩惱故。第六解學住。尋文可知。第七解作意身等四法。如四大路者。身受心法為諸賢圣智慧同觀。名四大路。第八解智無執。復次精勤乃至是身種類能取于身者。修四念住知無有我。能觀所觀并是身之種類。故重言平等。是身種類能取舍身。如身無我作意亦爾者。觀身無我。無我之智即是身之一分。如理作意緣身而起亦是身之一分。即是以法觀法。是說彼乃至都不可得者。若有神我能修身念住者都不可得。如身念住已下。例余三念住。大段第八解第九學。有一頌列其五門。一尊重尸羅。二清凈戒圓滿。三現行。四學勝利。五學差別。初解尊重尸羅。言如是二行開為四種。即此四種合為二行。此二與四平等平等者。有能有三。謂能生三學故。或下中上即正行人。無能但一。即邪行人。故成四種。第二解清凈戒圓滿。初離性罪。若凈戒滿密護根門。名善法滿。遠離遮罪。名別解脫滿。又下重釋依圣所愛戒。名凈戒滿。依蘊等善巧。名善法滿。依別解脫律儀受持世俗所有戒。名別解脫滿。第三解現行。景師云。一者受持非止所攝等者。作持戒也。二者受持是止所攝等者。止持戒也。此復二種下。分別止持。復有此二。謂或有是毗奈耶所說非別解脫所說者。五部廣律。非是一卷別解脫戒本也。或有是毗奈耶所說亦是別解脫所說者。此即就彼五部廣本合有一卷別解脫戒。即為俱句。是故一切總有三處。一增上現行者。即作持也。二增上毗奈耶者。五部廣律。三增上別解脫者。一卷戒本。達師云。非上所攝受者。別解脫戒。止所攝受者。定共戒也。第四學勝利。可知。第五學差別。四圣諦乃至四法跡等。并是圣住體性。然前文云三解脫門及滅定名圣住。此文盡理語。大段第九解。第十證凈。有一頌列其五門。一證凈初安立。二有變異為先。三天路。四喻明鏡。五記別。初解證凈初安立。略由二法能正攝受證凈性故建立四種謂攝信戒者。四證凈體不過信戒。于能說者。信佛也。于沙門義者。信法也。于同法等。信僧也。于能證得沙門助伴所有凈信者。是信僧也。深固根本于余生中亦不可引無虛誑故若證凈性者。總釋于三寶境生信不壞。及凈尸羅下。明其戒凈。第二解有反異。可知。第三解天路。四種證凈與第一義凈天為路。又四證中為所依止諸圣弟子依三種門修六隨念者。一為斷定品隨煩惱。二為斷智品隨煩惱。三為斷當可生起二隨煩惱。依此三種修六隨念。謂佛法僧戒施天。由世俗諦理所得隨念名法威勇者由依教法所得隨念名法威勇。第四解喻明鏡。可知。第五解記別景師云。有成就四種證凈唯即依自四種證凈為他記別等者。取初果時見道前方便中暖等菩提。但觀諦理不作事觀緣六念等故得果時如前方便所緣皆證。謂異苦不可令樂等證見四諦。即是三寶之體最上究竟。既自證已亦為他記不可引變。不依上修位由持戒故得于無悔乃至得定。若于上位乃至于彼天未現見故者。取第二果時。方便道中通世出世。一種方便俗道中得作五念除念天。以來離欲無彼天眼。不見色界無漏第一義天。故不念天。后證第二果時。證見方便道中所緣為他記別。五念中戒是無漏戒。舍即是無貪。得果時證三寶亦爾。余文可知。若于上位下。明作那含方便。在俗道中具作六念。以依根本禪得于天眼現見諸天。故有念天。得果時自證為他記別。阿羅漢果唯出世道乃至能趣證所有隨念唯是世間者。斷非想惑唯無漏道不作六念。故得果時但證生盡為他記別。是故不還果已上無如是隨念記別。問曰。初后二果證見四諦。即見三寶之體。無漏戒無漏無貪善根。并是道諦。證道諦已是則證六念。何以不自證六念不為他記別。解云。若方便時若緣六念得果時。證為他記別。若方便時不緣得果不名順本方便證為他記。又四證凈預流果中唯說為凈等。四果之人雖同得四凈而名時異相。如文。達師又解。初果人但依自所證四不壞凈為他宣說隨念佛等。不依止位故。一來果能順能喜五種隨念。除念天未得清凈五那含天等。此中清凈圣人名為天。非是生天也。不還果具足六念已得見五那含天故。阿羅漢果已下。釋他妨難。他云何故羅漢不有六念耶。解云。此果一向無漏道所得六念唯是世間故。如是略引已下。大文第三結勸覺了第九十九卷

調伏事總擇攝之一者。梵語毗奈耶此云調伏。制除諸惡云調伏。總攝簡擇戒律要事。故云調伏事總擇攝文。有一卷半。此卷在初。故云之一。文中。初結前生后。次正解釋。后結勸覺了。就正釋中分之為二。初略明許說。二舉頌正釋。前中。謂即從此四種經外別解脫經所有廣說摩咀理迦展轉傳來等者。景師云。四阿含外世尊所說別解脫經廣作問答。名毗奈耶摩咀哩迦。乃至總相少分我今當說。達師云。前所明行擇等四擇。名為四種經也。舉頌釋中。先舉一頌列十一門。一利。二聚。三攝。四隨行。五逆順。六能寂靜。七遍知。八信不信。九力。等字中有二復次。下次第解。解初門中。制一一戒有其十句義。指如攝釋。且如四分律第一卷云。一攝取于僧。二令僧歡喜三令僧安樂。四令未信者信。五令已信者增長。六難調者令調順。七慚愧者得安樂。八斷現在有漏。九斷未來有漏。十正法得久住。今此文中次第解釋。初二可知。言四大姓者。吠舍戍多羅等。第三由五種相下。總即解彼第三。令僧安樂。別即解彼后之七句。一者令順道具無所匱乏者。即解第四第五未信令信已信者令其增長。二者令擯異法補特伽羅者。即解第六難調者令調順。三者令善除遣所生惡作者。即解第七慚愧者令得安樂。四者令善降伏諸煩惱者。即解第八斷現在漏。五者令善永滅隨眠煩惱者。即解第九斷未來漏。后云如是獲得安樂住已乃至梵行久住者。即解第十正法久住。又此一切已下。第二復次。前復次廣解十利。此中略釋之。謂正顯示最初攝受者。略前初句。次正攝受者。略前第二句。既攝受已令安樂住者。略前五相。及顯未來未攝受者易入方便者。略前如是獲得已下解第十句也。第二解聚門。文有三節。初辨五種罪聚。次辨四種還凈。后明十五種煩惱。初中。言五種罪聚者。五篇罪也。一者彼勝罪聚者。亦名他勝即四波羅夷。景師云。由犯此罪便非比丘。為彼凈聚所勝。今解為魔所勝尋故。十誦律云。墮不如意處。薩婆多解云。由與魔斗以犯此戒便墮負處。二者眾余罪聚者。即十三僧殘。達師云。若犯此戒。遣令在眾外者懺悔。故云眾余。今尋毗尼母云。僧殘者。如人為他所斫。殘有咽喉。故名為殘。婆沙云。若犯此罪垢纏行人。非全凈用僧有殘之罪。由僧除滅故也。三者損墜罪聚者。即三十九十波逸提罪。十誦律云。墮在燒煮覆障地獄故。四者別悔罪聚者。即四提舍尼。宣律師翻名向彼悔。五者惡作罪聚者。突吉羅。景師云。此中即攝惡說。是眾學法。四分戒本云。式又迦羅尼。義翻為應當學。集粗不定如應入諸罪眾中者。泰師云。他勝眾余。是逸罪。偷蘭罪是粗。方便能集起罪。故云集粗。善見云。偷蘭名大遮。言障善道后墮惡道。體是師穢。從不善體以立名者。由能成初二兩篇之罪也。宣律師云。二不定法托境以言通緣六聚。若論罪體生疑不信是突吉羅。律文中障三罪二罪者。略舉生疑之事。次辨四種還凈。言最初罪聚雖可還凈然唯依二人等有。景師云。謂須提那子與故二行欲。復于林中有乞食比丘與雌獼玃行欲。因此制戒。乃至共畜生得波羅夷。制初重戒。末后言不犯者。最初未制戒。癡狂心亂病惱所纏。故云初聚還凈者唯二人也。達師云。一未制戒已前犯者。二犯而能悔者。即學悔人也。下明十五種犯罪過失。明諸苾芻于此十五犯罪過中。或隨犯多或一。或一文中舉數列名次第解釋。言或除余時與諸母邑共道路行者。除命梵緣等時也。言或不觀日等者。非時入聚落不屬余比丘也。第三解攝。初開列五法攝毗尼。二征問別解。解其第五行門中文分有三。初標列三行。次略攝為二。下次第別解三行。言或于其人或人形狀等者。依女五分律。若人若似人。似人者入胎四十九日。過是已后盡名為人。彼取似人。即是此中人形狀也。言此所應作略有五種等者。一于村邑。二于道場。三于善品。四又于城邑所應作事。五或為未信令信已信令增長入于聚落。與此相違等。翻顯不應作事可知。于三門中。總是第一解有犯訖。無犯還凈。如文可解。第四解隨行。初標列五門。后征問別解。二十二處者。前第二十卷云。于四處所以二十二相應善觀察。謂自誓受下劣形相威儀眾具等。乃至廣說下中上坐者。毗尼母論云。從無夏至九夏是下座。十夏至十九名中座。二十夏至四十九夏名上座。五十夏已去一切沙門國王之所尊敬。是耆舊長老。苾芻尼居處如前三種者。即下中上也。波輪缽多者。泰師云。此翻畜愛。即愛畜生家外道也。測師云。此云牛主。或云獸主也。雜染居處一切羯磨皆不施設者。以無結界故也。或但施設一分羯磨者。于此處作結界羯磨故也。余如前說三種因緣者。一有難時。二道行時。三化眾時。謂一切羯磨略有四種等者。景師云。一單白羯磨有二種。一者有因。謂說戒時。大德僧聽。今白月十五日布薩說戒等。二者無因。如說大德僧聽。若僧時到。僧忍聽。僧差某甲為教授師白。如是以無白月黑月等言。名為無因。二者白二羯磨。如是日時一白一羯磨。若白二也。三者白四羯磨。謂受具足戒等。四者三語羯磨。如說戒時。但有三人不廣說戒。但對手言。大德僧聽。我比丘某甲。于戒清凈等。如是三說。名三語羯磨。羯磨是其辨事。通名羯磨。有釋三語羯磨者。謂對首三說。如受衣等。出家羯磨者。如有俗人欲出家時。必須集眾告白。然后與其剃發等。恐其父母不聽或是賊是奴及官人等。既眾聽已。方說三歸受十戒也。若受具足者可知。若補特迦羅同意者。景師云。凡欲作事和眾同意。名同意羯磨。更有一解。若住六夜等折伏罪人羯磨是也。若出罪者若犯僧殘者。應二十僧中羯磨出罪。若舉者。謂三舉事。若有人惡邪不舍不見罪不懺罪。眾作羯磨。舉卻此人不同僧事。名舉羯磨。或作羯磨。五德人為舉罪人。或舉五德為自恣人。若擯羯磨者。若犯重罪究竟擯出眾外。殘若行惡行污他家。則擯出聚落。羯祉那衣者。舊云迦絺那衣。此云功德衣也。凈稻谷同意羯磨者。結凈地也。又解。凈地十七種。谷等事。如律疏。又此羯磨。或有二眾所作者。二人對懺突吉羅。三說或隕墜者。悔波逸提。或惡作罪等者。即等取惡說突吉羅。或四眾所作如犯粗罪于四人前發露悔除羯磨者。如悔四人偷蘭等罪。四人為作羯磨。十眾所作。謂受具足戒羯磨等。二十眾者。出僧殘罪及尼受具。四十眾所作。出尼僧殘罪。合眾所作謂增長羯磨者。謂說戒時。若恣舉者自恣也。第五解逆順。初標舉二章。二依章別解。先解違逆學法。后解隨順學法。前中有三。初征列五門。次釋后結。釋結中有五。初解障中征列五門障。次第解釋。言或是奴婢者。本是奴婢。或是獲得者。抄掠獲得。或有所言至而與相應者。廣說遮難。如彼律中十一障者。如本地分已說。第二解似正法中。初略后廣。廣中頌列四門。長行釋中。初五復次。釋頌初句。次有十番。釋第二句。一句是根。九句是見。次有七番釋非處惡作等。后有五番。釋后暴惡戒等。第三解惡支。第四解愚戇煩惱熾盛。第五宿世資糧其力薄弱。并文相可知。與此相違已下。翻前即解五順學法成就。如是隨順法者。復有五法防戒蘊也。第六解能寂靜。初標列五種。后次第別解。先略后廣。略解之中言六種可愛樂法者。即六和敬。何等為斷。謂諸人天所有四輪者。謂于人天中皆有四輪摧于八難。后文當說。當知。此中已下。第二廣解中即分為五。初解易可共住。言由依身等于同梵行現行非愛者此三業乖反。將解六和先解不和。又于僧祇共有財物不平受用者。明施不同。又有戒見等者。明戒見不同。與此相違下。順顯六和。第一立三者。即三業。第二立四者。施同也。第三立五六者。同戒見也。又于此中乃至若慈善友者。三業同也。立第四者。施同也。若物令乃至是名平等受用者。受用同也。圣所受戒下。解戒因也。出世正見下。明見因也。又由二相成可樂性等者。總解六和是可樂法。一體彼六和有德可重荷彼六和有恩而自慰意。謂由得六和自安安他故名有恩也。又可樂性有二差別等者。由可樂故未生令生已生增長。應知此中尊重增上乃至財法二攝者。施同即是財攝。余五種同即是法攝。彼二增上已下。釋名差別。第二解斷。即是四輪摧八難。五種妙好所住力處名所圓滿者。應勘前文。景師云。于天人中皆有善處。謂離三涂北郁單無想天。即離于五種得妙好處。故名五種妙好所住方處名處圓滿。亦可生于中國有五妙境名五種妙好所住。正士善友下。明在人天皆值善人。謂佛菩薩。由五種相自發正愿下。明圓滿正愿離世智辨聽邪見之難。乃至樂斷樂修四種苾芻愛取對治者。行四圣種也。又宿所作福已下。明資糧圓滿離諸根不具等難。如是四種乃至其車不轉者。如生人中亦言離三三涂無想天長壽天等。何故妨生天亦言得離無想天及三涂等處名處圓滿。余之三輪值善人自發正愿。資糧圓滿人天通有。依此四種止觀車輪方可轉也。第三解五斷支。應所得義深生信解一。于師長前如實有顯二。身有勇悍三。心有勇悍四。堪能領解等五。第四解敬事有七句。景師云。又于最初下明敬佛。次應敬事其所說法者。此第二敬法。次修習法隨法行時者。第三敬僧。下敬三學行。即以為三。足前為六。于時時下以財法出能敬事體。次于靜慮下。第七敬事真諦漏盡涅槃。又由三相應知敬事等。略說敬事為三。一體彼有德起尊重。二隨所體悉以身等恭敬。第三復設幡蓋供養。達師云。能宣說乃至法教一。次應敬事其所說法二。以修習乃至學處三。次應敬事至教授四。于時時間至同受用五。次于靜慮修三摩地六。位從此無間乃至無有放逸七。第五解滅靜。先次第解七毗尼。后四諍四滅相對以辨。前中復有諸同梵行者至便得除滅。是解第一現前毗尼也。有諸苾芻見余苾芻已下。明其第二憶念毗尼。復有苾芻由顛狂故已下。明第三不癡毗尼。復有苾芻于眾僧中下。第四自言毗尼。者異住處眾多苾芻下。第五多人語毗尼。復有苾芻既犯罪已下。明第六處所。有多苾芻互相舉罪下。明第七草覆地毗尼。如是諍事略有四種已下。第二四諍相滅相對以辨。述有二義。一義云。此中四諦即是律中所明言諍等四也。依智首律師。述四分疏云。藥病相治有其兩番。謂初四毗尼擬滅四諍中下二品藥自作一番。第二下三毗尼擬滅四諍上藥復作一番。前品中現前是眾藥之本理宜先明。言諍是四中之始故亦先明。現前擬滅言諍中下二品藥。不覓諍第二。是以次明憶念不癡滅覓諍中下二品藥。犯諍據三。故次第四自言毗尼擬滅犯諍中下二品藥。事諍通用。即以此四擬滅事諍中下二品藥。次明第二。四諍上品藥。言是四諍之始。言諍上品理宜先滅。是以創明多人語比丘。覓諍據二。是以次明罪處所擬滅覓諍上品藥。犯諍第三。是以次列草覆地擬滅犯上品。還以此三擬滅事諍上品。今此文中。一者他舉諍事者。謂他舉時詳評是非彼此諍言。故名言諍。此即以多人語及現前毗尼愿出所犯定理除滅。故云愿出所犯除滅。二者互疑諍事者。三根覓罪遂生其諍。故名覓諍。此即以罪處所及以不癡征其犯處。或以憶念便知清凈證彼不犯。故云施與清凈除滅。三者自舉諍事者。自評此犯而致紛紜。故名犯諍。此即以草覆地及自言毗尼詳共詳定。有罪皆懺。故云許求實性除滅。四者互舉諍事者。相舉悔過以諍羯磨。故名事諍。此即相發露時通用七毗尼以治。故云各各發露除滅也。第二義云。此中四諍不可別配律中四諍。但判前七為四句也。謂初四句若他舉諍事。即是現前憶念不癡自言滅也。次一句名互擬諍事。即是多人語滅也。次一句名自舉諍事。即是罪處所滅也。后一句名互舉諍事。即是草覆地所滅。后解為勝第一百卷

自下第七解遍知中。開列五門。次第解釋。初解事遍知。謂蘊等五事者。即蘊界處緣起處非處也。次解罪遍知。中言等運者。有釋約一約多眾生或約多時總犯名等運。平等運轉俱犯故。更解。約人約時不定。罪相同故。名等運。人時不定名別制立。名非等運。第三解人遍知。如文可知。第四解引攝義利遍知中言具五支。一者真實。二者能引義利。三者應時。四者有伴。五者離破僧。第五解損惱遍知。尋文可解。第八解信不信。先辨信。后反顯不信。前中開列五門次第解釋。前之四文。尋聲聞地。第五文中。六諍根者。準下文想。一忿恨。二覆憍慢。三貪欲或誑諂。四無慚愧故犯戒。五散亂或惛沈。六掉舉或惡慧。若依摩夷說諍根本有六。一嗔恚。二惱害。三初偽。四慳嫉。五見取。六邊邪二見。第九解五力。如文可解。第十解五人品類差別。即是頌中等字門初復次也。第十一解三種邪行。是等字中第二復次也。本母事序辨攝者。上來已辨。經律二藏種種分別摩咀理迦。次辨阿毗達磨分別法相摩咀理迦。由依法相問答分別。種種文義因之出現。故名本母。或對法藏能生余二藏之要義。故名本母事。先標名序。后釋名辨。由此序辨總攝一切諸法相故名攝。或此文中能攝序辨之義故名序辨攝。文中。初結前問后。次釋。后結釋中。初總標綱要以為詳釋。二舉頌正釋。前中。謂若素咀纜摩咀理迦若毗奈耶摩咀理迦總略名一摩咀理迦等者。雖于經律二藏問答義別同有出生文義道理。總略名一摩咀理迦。問曰。于前二藏問答分別即收本母摩咀理迦已盡。云何更說第三摩咀理迦耶。彌勒菩薩下自釋通難。更無別摩咀理迦。然有略攝流轉還滅雜染清凈雜說法故。我今復說分別法相摩咀理迦。舉頌釋中有其二頌。前頌中。上半正辨釋義方軌。下半正明序辨前后。長行中分二。先釋上半。略由二相已下釋其下半。于中有二番釋。初明凈事廣辨。后明略為五事廣辯。前中。無明流轉雜染品事略舉二十二種。言由別離欲善趣惡趣招引趣向有差別故者。釋成十種。有義由別離欲界善趣有二惡趣有二為五。業有招引通三復為一。界中有趣向通下二二界后為一。添前為七。通前三界為十。若四得自體事者。有得自體自害得行他害不行。或他害得行自害不行。俱得行。俱不行。若四法受事者。一有法受現在受樂于當來世受苦異熟。二有法受現在受苦于當來世受樂異熟。三有法受現在受樂于當來受樂異熟。四者法受現在受苦于當來世受苦異熟。還滅清凈品事列十九種事。若七正法事者。景師云。謂知法知義知時知量知眾知自知尊卑。泰師云。七正作意事。須勘釋論。如是等事廣辨如前所說彼彼地中者。本地分中說。及諸攝分應知甚相者。攝釋攝異門攝事分中應知其相也。第二番中。云何即依如是所略序事后當廣辨乃至四品類差別等者。此四門中。前之三門指同前說。唯解品類差別。復有八種下。次第別解之。實有者。即依他性。因緣之法。實有無。果假有者所謂擇滅是道果故不可說無然非實有等者。大乘義中唯真如是實。三無為等但假建立。其義可知。又由四種別無別故立異不異性乃至四由時分別無別故者。此列四名。若所因等諸法異相差別可得此異于余者。總釋四種別也。若無異相此前及后與現無異者。總解四種中無別義也。下別解中。先解第四時分別無別。言時分別者謂一切行等。可知。由彼為種而此得生說為所因者。總出所因。略不解別不別義。所依及作用亦爾。言色界者乃至有十七地者。色界之中判地多少其義不定。或說十六。初禪為二。以大梵王與梵輔天處所同故。二禪三禪各三為六。四禪亦八。謂福生福愛廣果及五凈居。以無想天無別住處但于廣果天中別受無心報為異。或說十七。謂大梵王雖同居梵輔而有高臺上聳異余梵輔。別立為一。故此論云謂四靜慮并靜慮中間有十七地。或有經論于廣果天開出無想。合梵王入梵輔。亦成十七。或有二處皆開。故成十八。于現在世有剎那現在有眾同分現在者。對過去生對未來生說現。一身種類。總名眾同分現在。有相續未滅現在者。即此一身前念后念相續未滅說名現在。若依色法生起即于其處說有方所等者。四蘊心法依色蘊起。隨其色處說有方所。如說西方人心東方人心等。此由依色轉相說名為方。非心自體據其處所說名方所。諸色具二。故名方也。一依色轉。二據所。相續有四。謂自他根境。前二是假。后二是實。次有一頌列其六門。一聚。二相攝。三成就等。四自性等。五因等。六廣說地等。長行釋中。初解聚門。泰師等云。今依大乘若悔無間及續善根后非邪定聚也。但以論主未悔無間未續善根。故名邪定。應知已下。第二解相攝等。等取相應也。或有一類已下。第三解成就等。等取得舍等。又一切法一一自性下第四解自性等。等取作用等。又非即此剎那自性與此剎那自性為因。第五解因等。廣說地等嗢拖南曰下。解第六門。有二頌列十八門。一諸地。二諸依。三諦。四智。五加行。六三摩地。七根。八道。九對治。十行。十一修習。十二有漏無漏法。十三諸果。十四諸因。十五緣。十六立補特迦羅。十七遍知。十八究竟。長行中言復有九依乃至除第一有者。瑜伽一部唯此一文說中間禪有無漏能盡諸漏。復有六種遍知。一者不定地有漏諦智者。欲界苦集盡。立一遍知。二者定地有漏遍知者。上二界苦集下惑盡。又立一遍知。三者無漏無為諍遍知者。三界滅下惑盡。總立一遍知。四者無漏有為諦遍知者。三界道下惑盡。總立一遍知。五者順下分結遍知。六者順上分結遍知者。可知此隨義說不據實論。據實論者或唯有二。謂入見道證觀真如持總斷三界四諦下惑合立一遍知。此人得初果已伏九地修惑九品總斷越證羅漢。又立第二一切結盡遍知。或唯立四。謂入見道立一如前。于修道次第漸斷三界修惑立三遍知。添前為四。若通疑實隨義而說即有眾多。或說為二。如前所明。或說為三。謂見道立一。修道立二謂下分結盡上分結盡。或說有四。加色愛盡。或說有五。謂見道中四如文。修道有一謂越證羅漢。或說有六。如此文。或說有七。謂見道中四。修道中三。或說有八。謂見道立六。修道立二除色愛盡。或說有九。加色愛盡。如是略引已下。近結本母事序辯攝。勸請諸學者準此覺余。言遍行一切摩咀理迦如攝釋分應知其相者。通辨經律摩咀理迦指如攝釋分。如來法教數無限量乃至應正覺了者。攝事分中分有三。初結前生后。次正決擇。后結勸應了。此即第三結勸也。或言總結一部也

瑜伽論記卷第二十四(之下終)

　　跋瑜伽論記后

李唐遁倫大德。覃精瑜伽。撰此論記。前修之美。獨造之蘊。集而大成者也。區區阘茸何須贊一辭耶。然斯書存世僅僅可數。而秘名山古剎。則轉罕傳而見者。予往者懇求。謄錄一本。敬藏篋笥。但久歷年所。文字訛舛。非無憾焉。后得稱慈心藏本者。三復校讎取正不少。既而獨嘆。如斯法寶流行不廣何也。蓋以吾輩自私與學者憚繕寫之艱也。遂興鄙懷圖之印布。劂生側聞樂拭梨棗。于是不顧寡陋。輒副國讀于字句傍。其所校正者。不敢妄刪訂原文。標之格頂。稍可疑者圈之字傍。俟覽者之采擇。豕渡蠹傷。猶有不安者。后君子幸鑒定焉

　　　享保癸丑季夏中浣沙門性威敬志