　　No. 1817 [cf. Nos. 1510, 1514]

略明般若末后一頌贊述

　　　　唐三藏法師義凈述


義凈因譯無著菩薩般若頌釋訖。詳夫大士判其九喻。可謂文致幽深。理義玄簡。自非地鄰極喜。誰能發此明慧。而西域相承云。無著菩薩昔于睹史多天慈氏尊處。親受此八十頌。開般若要門。順瑜伽宗理。明唯識之義。遂令教流印度。若金烏之焰赫扶桑。義闡神州。等玉兔之光浮雪嶺。然而能斷金剛。西方乃有多釋。考其始也此頌最先。即世親大士躬為其釋此。雖神州譯訖。而義有闕如。故復親核談筵。重詳其妙。雅符釋意。更譯本經。世親菩薩復為般若七門義釋。而那爛陀寺盛傳其論。但為義府幽沖尋者莫測。有師子月法師造此論釋。復有東印度多聞俗士其名月官。遍檢諸家亦為義釋。斯等莫不意符三性。不同中觀矣。更有別釋。而但順龍猛。不會瑜伽。瑜伽則真有俗無。以三性為本。中觀乃真無俗有。寔二諦為先。般若大宗。含斯兩意。致使東夏則道分南北。西方乃義隔有空。既識介綱。理無和雜。各準　圣旨誠難乖競。然而末后一頌云。一切有為法如星翳燈幻。露泡夢電云。應作如是觀者。而釋文既隱。恐尋者尚昧。輒因二九事喻。聊題十八之作。冀使朝覽遂閑。庶罔銷神之滯。夜光親授。長無按劍之惑。然而見等九事。即生死之區寰。大士了如星等。是故處而不著。智不住生津。媲紅蓮之在瀲。悲不居圓寂。若白玉之沉溺。因答無住涅槃。申其九喻云爾

論見　觀見如星長夜妄執

　見心長夜景　　妄執久冥舒
　三心才已發　　兩分盡皆除　

喻星　以星喻見夜有明無

　榆星通夜景　　柳色徹明舒
　千條光若發　　一旦盡皆除　

論境　道境如翳妄睹空花

　境色無非障　　妄有見塵瑕
　但由真智力　　不復睹狂花　

喻翳　以翳喻境元無妄執

　太虛本無障　　凈境性亡瑕
　但由翳眼力　　遂使見空花　

論識　言識如燈生生不絕

　見起起不已　　妄生生未極
　留滯死宮中　　良由依識力　

喻燈　以燈喻識焰焰無窮

　發焰焰不已　　舒光光未極
　照灼炳宵中　　良為膏油力　

論界　說界如幻藉業生而會盡

　業功莊處巧　　由惑生眾相
　所執定非真　　界體全虛妄　

喻幻　以幻喻界假匠起而終無

　幻師方便巧　　假作眾形相
　鞠體固非真　　所見皆虛妄　

論身　序身如露體不久停

　投軀生巘際　　寄命死河中
　鎮處飄飖夜　　還如橐籥風　

喻露　以露喻身逢風必落

　圓珠停草際　　渧淚處華中
　凄凄動林夜　　索索盡隨風　

論受用　陳用如泡待根境識

　寰中根色積　　托此復心行
　寔由三觸合　　遂令三受生　

喻泡　以泡喻用假渧水風

　池中平水積　　渧墜有風行
　但由三事合　　乘使萬泡生　

論過　述過如夢由思而起

　過去雖無境　　尋思意尚通
　遂令方寸內　　還見九城容　

喻夢　以夢喻過因憶乃生

　處晝多緣境　　良宵記念通
　遂令于睡內　　重憶本時容　

論現　談現如電暫時而有

　萬像如電野　　四相等流光
　詎知唯一念　　妄計有三常　

喻電　以電喻現[怤-寸+(ㄆ/火)]忽便亡

　震雷鳴四野　　擊電動千光
　剎那存有念　　即體自無常　

論未　論未如云本識能持其種

　藏識無初結　　波情浪后飛
　良由有貪愛　　帶種定何疑　

喻云　以云喻未自體必含于潤

　叆叇屯云結　　煥爛景風飛
　光華如可愛　　含潤理無疑　

更以一句收事收喻撮其要義而為一述

　見心智滅如星殄　　惑境真亡若翳除
　想起由識如燈焰　　界有藉思同幻車
　一身暫顯同朝露　　三受忽現等泡虛
　憶念過時空夢發　　計執現存奔電舒
　既知雨潤云中住　　未種常依識藏居　

次下別據三性三身真俗般若。以明觀行九喻解九事云

　熟觀生界咸如此　　智者應可務真常
　真常實不玄　　圓成在目前
　覺二體空蛇索盡　　了一非無鏡月懸
　鏡月懸時實無慮　　但作他緣生福處
　唯識初心乍有依　　真如后念還無據
　無據即般若　　勝俗亡真假
　福津如筏捐不捐　　悲智隨生舍不舍　

略明般若末后一頌贊述