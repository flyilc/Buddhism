　　No. 1837 [cf. No. 1614]

大乘百法明門論疏卷上

　　　　大慈恩寺沙門大乘光撰


將欲造文。略以三門分別。第一明造論意。第二釋題目。第三隨文解釋。第一明造論意者。尋夫三界有情五趣漂溺。循環不息。輪回無替者。莫不以斷常空有紛糾于懷。所以菩薩降生垂范利物。為除空有兩執故。開空有二門。前明百法有體。為遣執空。后明人法二空。為除有見。所以有體。世諦非無。所以言空。真諦何有。隨病說藥。病息藥亡。執藥成病。悟病成藥。非空非有。即有即空。既絕百非。又亡四句。然因詮顯旨故假論以明。既不說而說。亦聽無所聽。論之興也其在茲乎。此即第一明造論意。第二釋題目。言大乘百法明門論本事分中略錄名數者。大是遮小得名。乘以運載為義。此言大乘。遮詮立號。非是直詮。言遮詮者。簡小乘故名曰遮詮。十十名百。廣如后釋。持自性故名之為法。明者是慧與明為門故曰明門。問答往還稱之為論。言本事分中者。即百法明門論本事分中也。本事分中文繁浩博。此論文略故言略錄。非義略也。目召諸法。稱之曰名。一十百千名之為數。故言大乘百法明門論本事分中略錄名數。此即第二釋其題目。第三隨文解釋者。就此文中。義別不同分為三段。第一引經標宗。第二尋經起問。第三依問為通

論云。如世尊言一切法無我者　解云。此初第一引經標宗。明法無我。如佛世尊。諸經皆說一切法中都無有我。故今舉教標以為宗

論云。何等一切法云何為無我者　解云。自下第二依經起問。既引圣言。諸法無我未知。何者是一切法。云何為無我

論云。一切法等者　解云。自下第三依問為通。就答文中有二。初答前問。第二言無我者以下答后問。此言一切法者。略有五種。等者。此答初問。就初答中有三。第一牒前問舉數列名。第二廢立五法前后次第。第三別釋五法。就初有二。一舉數。二列名。此即第一牒章舉數

論云。一者心法二者心所有法三者色法四者心不相應行法五者無為法者　此即第二列五法名

論云。一切最勝故者　解云。自下第二廢立五法前后次第。問何故第一明其心法。一切法中心法最勝。是故經言。心凈故眾生凈。心染故眾生染。由此心故。或著生死。或證涅槃。以勝用強。是故第一明其心法

論云。與此相應故者　解云。何故第二明其心所有法。謂此心法常與心王同依同緣及與同時。若約小乘。更有同行。今依大乘。心法與王不同其行。所以者何。由心法等與王行相各各不同。如緣青色。心王自變心法自變。是故不同。此之心法與其心王各緣諸境。一時相應。心起即起。心無即無。如王左右不離于王。心數相應亦復如是

論云。二所現影故者　解云。何故第三明其色法。謂此色法不能別起。依心及所數之所變生。是彼二法所現影故。是故第三明其色法

論云。三位差別故者　解云。何故第四明心不相應。謂不相應無別有體。總是假立。于前色心及心所有法三法之上分位差別。假施設有。是故第四明心不相應

論云。四所顯示故等　解云。何故第五明其無為。無為之法相難了知。若不約法以明。何能顯示。故能依色心心所有法不相應行四法之上顯示無為。是故第五明無為法

論云第一心法者　解云。自下第三別解五法。于中有五。第一解心法。第二解心所有法。第三解色法。第四解心不相應行法。第五解無為法。就第一解心法中有三。一牒章。二舉數。三列名。此即第一牒章

論云。略有八種者　舉數

論云。一眼識二耳識三鼻識四舌識五身識六意識七末那識八阿賴耶識者　解云。自下第三列名。眼識眼根識能了別。謂此之識依于眼根了別色塵。識從所依名為眼識。如眼識既然。耳鼻舌身及與意識隨義應知。七末那者。末那梵音。此翻為意。意以思量為義。此即隨義立名。八阿賴耶識者。阿賴耶識西國梵音。此翻為藏亦名為宅。宅即攝持諸法。藏即貯積無遺。藏宅之名此皆從義立名。上來第一略釋其名。今復略以五門料簡八識。第一緣境分別。第二四緣分別。第三四界分別。第四重數分別。第五三性分別。第一緣境分別者。就緣境中有二。初約因位辨。次約果位辨。初因位辨者。眼等五識所緣境界西方諸師有其兩釋。第一釋云。眼等五識唯緣實塵不緣于假。所以者何。眼等五識緣證量塵。不待名言不待此余根境。由長短等諸余假色。要待名言及待此余根境。是故不緣長等假色問曰。五塵之中何者是實何者是假。解云。色塵之中。青黃赤白四種是實。余并是假。聲塵之中。因執受大種聲。因不執受大種聲。因執受不執受大種聲此三是實。余并是假。香塵之中。好香惡香平等香。此三是實。余并是假。味塵之中。苦酢甘辛咸淡。此六是實。余并悉假有。觸塵之中。地水火風四種是實。余并是假有。問曰。眼等五識既不緣假。何故諸論色塵之中說有長等假色。乃至觸塵之中說有滑等假觸。解云。所以色塵之中說有假色。乃至觸塵之中說有假觸者。此文但據攝假從實。是故合說。據實不緣。問曰。若不緣者。猶如陰夜遠望樹林。唯見長等不見青黃。云何眼識不緣其假。解云。此亦得緣青黃實色。陰夜遠望青黃赤白雖非分明。了了至觸而見。然亦得緣。是故唯緣青等實色不緣于假。問曰。長等假色眼識不緣。此諸假色何色中攝。答曰。當知此諸假色法處之中遍計所起色攝。問曰。忿等諸惑是貪上假則皆法處中攝。何故長等假色是青等上假非色處中收。解云。忿貪俱意緣。是故法處攝。長等非眼見故非色處收。如色塵中作此分別。乃至觸塵分別隨義應知。又一釋云。眼等五識假實并緣。若緣于假必緣其實。緣實之時不緣于假。所以者何。假依實有。緣假之時其必緣實。實不依假。緣實之時不緣于假。此家所說諸假法等非法處中遍計性攝。如長等假色即色處中收。乃至觸塵之中滑等假觸處中攝。第六意識緣一切法。如其所應隨義應知。第七末那緣境。西方諸德亦有兩釋。一釋云。末那緣阿賴耶識見分為我。緣阿賴耶識相分為其我所。問曰。何一心執阿賴耶識見分為我。復執阿賴耶識相分為其我所。解云。且如眼識。一時尚緣青等種種諸色。一心所緣我我所此亦何過。問曰。諸論并云。末那執阿賴耶識為我我所。不言執其相分。何故今者乃言執其相分以為我所。解云。當知此相不離于見。所以諸論并言緣阿賴耶識為我我所。此亦無過。又一釋云。末那執阿賴耶識為我我所。問曰。執阿賴耶識為我。云何復執為其我所。解云。謂此末那先執阿賴耶識為我。后復執此所計之我。是我家所有。故名我所。問曰。若執阿賴耶識相分為我所者。此有何過。解云。諸論中但言執阿賴耶識為我我所。不言執其相分是其我所。末那直執阿賴耶識為我我所。何能復更外執相分以為我所。于義不可。是故不緣。第八阿賴耶識緣于種子五根五塵。問曰。何故不緣六七等識。解云。阿賴耶識緣任運境。六七等識非任運境。是故不緣。問曰。何故第六識得緣諸識。解云。第六識分別用強。是故得緣。第八識無此分別。是故不緣。此即第一約因位辨也。第二約果位辨者。若至果位眼等諸識皆緣諸法。第二四緣分別者。阿賴耶識當體自望。若約粗言但有三緣。約細言之具四緣。約粗言之具三緣者。種子望現行得作因緣。前心滅后心生。得作等無間緣。不相障礙故得有增上緣。阿賴耶識前后不相緣故無所緣緣。若約細言之亦有所緣緣。謂一心起時有其四分。所謂相分。見分。自證分。證自證分。此四分中有前后相緣故得有所緣緣。阿賴耶識望末那得有二緣。阿賴耶識生現行末那故得有因緣。不相障礙故得有增上緣。不由阿賴耶識滅故末那得生無等無間緣。阿賴耶識不能緣末那故無所緣緣。阿賴耶識望第六識得有二緣。阿賴耶識生現行六識故得有因緣。不相障礙故得有增上緣。不由阿賴耶識滅故第六識得生無等無間緣。阿賴耶識不能緣六識為境故無所緣緣。阿賴耶識望五識有二緣。阿賴耶識生現行五識故得有因緣。不相障礙故有增上緣。不由阿賴耶識滅故五識得生無等無間緣。阿賴耶識不能緣五識故無所緣緣。第七末那當體自望。若約粗言之有二緣。若約細言之有三緣。約粗言之有二緣者。前念與后念為次第緣。不相障礙有增上緣。約細言之有三緣。二緣者如前。更加所緣緣。謂一心中有其四分。前后相緣故有所緣緣。此之四分如前已說。不煩重列。末那望阿賴耶識得有三緣。謂末那熏阿賴耶識故得有因緣。末那緣阿賴耶識得有所緣緣。不相障礙故得有增上緣。不由末那滅故阿賴耶識生故無等無間緣。末那望第六識得有一緣。謂不相障礙故得有增上緣。不由末那滅故第六識生故無等無間緣。末那不熏第六識故無因緣。末那不能緣六識為境故無所緣緣。末那望五識得有一緣。謂不相障礙故有增上緣。末那不熏五識故無因緣。不由末那滅五識生故無等無間緣。末那不能緣五識為境故無所緣緣。第六意識當體自望得有三緣。謂前后相緣故有所緣緣。前心有開辟義故有等無間緣。不相障礙故有增上緣。從阿賴耶識種子生故無因緣。第六識望阿賴耶識得有三緣。熏阿賴耶識故有因緣。緣阿賴耶識為境故得有所緣緣。不相障礙故得有增上緣。不由第六識滅故阿賴耶識生故無等無間緣。第六識望末那有二緣。謂緣末那為境故得有所緣緣。不相障礙故得有增上緣。不熏末那故無因緣。不由第六識滅故末那生故無等無間緣。第六識望五識得有三緣。謂緣五識為境故得有所緣緣。由有開辟義故有等無間緣。不相障礙故得有增上緣。不能熏五識故無因緣。五識當體自望。若約粗言之有一緣。若約細言之有二緣。約粗言之有一緣者。謂五識前后不相障礙故有增上緣。五識從阿賴耶識種子生故無因緣。五識后必起意識。以間斷故自類相望無等無間緣。五識前后不相緣故無所緣緣。約細言之有二緣者。亦得有所緣緣。謂五識起時有四分。前后相緣故得有所緣緣。五識望阿賴耶識得有二緣。謂五識熏阿賴耶識故有因緣。不相障礙故有增上緣。不由五識滅故阿賴耶識生故無等無間緣。五識不能緣阿賴耶識為境故無所緣緣。五識望末那得有一緣。謂不障礙故有增上緣。五識不熏末那故無因緣。不由五識滅故末那生故無等無間緣。五識不能緣末那為境故無所緣緣。五識望第六識有二緣。謂五識望第六識有開辟義故有等無間緣。生時不相障礙故有增上緣。不熏第六識故無因緣。不能緣第六識為境故無所緣緣。第三四界分別者。四界謂欲界。色界。無色界。及無漏界。問曰。八識幾通四界。幾通三界。幾通二界。幾唯一界。答曰。三通四界。三謂意識末那阿賴耶識。三通三界。三謂眼識耳識身識。三界謂欲界色界及無漏界。二識通二界。二識謂鼻識舌識。二界謂欲界及無漏界。此八識中當知無有唯一界者。第四重數分別者。眼等五識及與末那有其三重。謂種子為一重。現行為第二重。第六意識緣為第三重。第六意識有三重。種子為一重。現行為第二重。前后相緣為第三重。阿賴耶識有四重。謂種子為一重。現行為第二重。第六意識緣為第三重。末那緣為第四重。第五三性分別者。三性謂善不善無記。眼等六識通于三性。第七末那通于二性。謂善性無記性。若在因位是無記性。若在果位及入觀時當知是善性。第八阿賴耶識亦通二性。謂異熟無記及與善性。若在因位是異熟無記。若在果位即是其善。上來略料簡八識訖

論云。第二心所有法略為六種者　自下第二明心所有法。就中有三。第一總牒開章。第二列名舉數。第三別牒具陳。此即第一總牒開章。言心所有法者。謂彼心王是其能有。此等諸法數心之所有。故名心所有法。言略有六種者。舉心所有法結六位數名

論云。遍行有五別境有五善有十一煩惱有六隨煩惱有二十不定有四者　此即第二列名舉數

論云。遍行五者一作意二觸三受四想五思者　此下第三別牒具陳。就中有六。第一解遍行五。第二解別境五。第三解善十一。第四解煩惱六。第五解隨煩惱二十。第六解不定四。此即第一解遍行五。言遍行者。于一切時恒相續起。遍八識有名曰遍行。一作意等者。作動于心令心數數外緣諸境名為作意。既作意已令其心王觸于前境。名之為觸。領納外塵覺苦知樂。如是取境名之為受。謂于境界取其像貌方圓等相故名為想。令心造作善惡無記。如是等業稱之為思。即第一解遍行訖

論云。別境五者一欲二勝解三念四三摩地五慧者　此即第二解別境五。言別境者。別緣諸境名為別境。何者名別。且如其欲。希望前境名之為欲。不希望境即無有欲。希望之欲與不希望二種有異。名之為別。乃至第五慧數簡擇諸法。名之為慧。不簡擇法不名為慧。簡擇之慧與不簡擇二種有異。名之為別。言一欲者。于自樂境希望愿求。或善或惡名之為欲。于所緣境心生決定是事必爾名為勝解。過去曾緣所習境界明記不忘。名之為念。于一境界令心不散專住不離名三摩地。三摩地名翻為等持。此即定之異名。持其心王及與數法等至于境名為等持。簡擇是非分別善惡得決定義。名之為慧。上來第二解別境訖

論云。善有十一者一信二精進三慚四愧五無貪六無嗔七無癡八輕安九不放逸十舍十一不害者　此即第三解善十一。言善者。不造眾惡名之為善。信有三寶四諦心不生謗。名之為信。心勇不退精勤策勵求諸善法名為精進。造諸過惡自羞名慚。造諸過惡羞他名愧。又解云。造諸過惡羞天名慚。造諸過惡羞人名愧。于世榮利財色等法心不耽著名曰無貪。于諸有情心無損害慈愍在懷名曰無嗔。于諸善法心無迷惑如實了知名曰無癡。身心調暢遠離粗重適悅安樂名為輕安。耽著五欲名為放逸。遠離彼塵名不放逸。離沈離掉處于中庸其心平等名之為舍。損惱有情稱之為害。哀愍生故名為不害。上來第三解善十一訖

論云。煩惱六者一貪二嗔三慢四無明五疑六不正見者　此即第四解煩惱六。言煩惱者。惱亂身心名為煩惱。言貪者。于諸有情及資具等愛樂耽著。名之為貪。于諸有情起諸損害心不安隱。稱之為嗔。眾財色等而起貢高計己勝他。名之為慢。了其真實名之為明。不了真實號曰無明。于諸諦中心懷猶豫如立衢路。名之曰疑。稱境而知名為正見。此見邪僻名不正見。上來第四解煩惱六訖

論云。隨煩惱二十者一忿二恨三惱四覆五誑六諂七憍八害九嫉十慳十一無慚十二無愧十三不信十四懈怠十五放逸十六惛沈十七掉舉十八失念十九不正知二十心亂者　此即第五解隨煩惱二十。言隨煩惱者。惱亂身心煩勞行者名為煩惱。忿等諸惑隨貪等起名隨煩惱。又解云。謂此忿等隨順于心不念解脫名隨煩惱。言忿等者。于違憤發名之為忿。忿后結怨名之為恨。心恨暴怒稱之為惱。隱實過惡目之為覆。讒詐惑亂稱之曰誑。憍現恭順名之為諂。恃榮自舉悅豫名憍。無悲無愍損惱稱害。妒勝憂戚名之為嫉。蘊財貪著名之為慳。過不自恥名曰無慚。惡不羞他名曰無愧。違正不欲心不清凈名為不信。耽樂退善名為懈怠。于惡不防名為放逸。滯境無堪名曰惛沈。心不寂靜緣貪欲等名為掉舉。謂于所說若法若義無所堪能名為失念。正了諸法名為正知。邪了不達名不正知。馳散外緣其心散亂流轉不息名為心亂。上來第五解隨煩惱二十訖

論云。不定四者一睡眠二惡作三尋四伺者　此即第六解不定四。言不定者。謂此四法于三界中不定一處。如尋伺二數色界中有。余二即無。不定相隨故名不定。言睡眠等者。略攝于心不自在轉越失所作名曰睡眠。于已作未作善不善事心懷追悔名為惡作。于法推求未審細察令心粗轉。名之為尋。于所尋法數數推求令心細轉故名為伺。上來第二明心所有法訖

大乘百法明門論疏卷上大乘百法明門論疏卷下

　　　　大慈恩寺沙門大乘光撰


今略以五門料簡心所有法。其五門者。第一諸論不同。第二假實分別。第三四界分別。第四三性分別。第五廢立六位。第一諸論不同者。若依此論。心所有法有五十一。謂遍行五。別境五。善十一。煩惱六。隨煩惱二十。不定四。若依瑜伽有五十三法。五十一同此論。但隨煩惱中更加邪欲邪勝解二教。若依顯揚論及五蘊論。心所有法有五十一。并同此論。無有差別。若依雜集論。心所有法五十五。自余諸數并同此論。唯煩惱六中開不正見為五。謂薩迦耶見。邊執。見取。戒禁取。邪見。此即諸論顯數不同。問曰。何故瑜伽隨煩惱中更加邪欲邪勝解。諸論并無。此有何意。解云。瑜伽論所以更加邪欲邪勝解者。為別境五中念定慧三入隨煩惱。當知欲與勝解亦入隨煩惱中。又此二數為障義重得入隨煩惱中。問既如是者。諸論何故不說。答諸論不說者。為念定慧三五根攝故親為近障。過失重故。所以入隨煩惱中。問曰。欲與勝解五根不攝。何故瑜伽建立此二入隨煩惱。若爾。何故遍行五數亦不入隨煩惱中。解云。此之二數雖望念定慧三非五根攝為障是稍輕。若望遍行還是其重故。瑜伽論以此二數為障義重得入隨煩惱中。問曰。何故雜集論煩惱六中開不正見為五見。諸論并合為一。此有何意。解云。諸論所以合為一者。以此五見同是慧性。對法論所以開為五者。約行解不同開之為五。此亦開合為異。亦無妨難。第二假實分別者。心所有法若依瑜伽論。二十七種是其實有。余是假立。二十七是實者。謂遍行五。別境五。善中八。除不放逸舍不害。當知不放逸舍是無貪無嗔無癡精進四法上假。不害即是無嗔上假故。論云。問是諸善法幾世俗有。幾實物有。答三是世俗有。謂不放逸舍及不害。所以者何。不放逸舍是無貪無嗔無癡精進分故。即如是法離雜染義建立為舍。治雜染義立不放逸。不害即是無嗔分。故無別實物。煩惱六中五是實有。謂貪嗔癡慢疑。一是假有。謂不正見。論云。根本煩惱六。一貪二嗔三無明四慢五見六疑。問是諸煩惱幾世俗有。幾實物有。答見是世俗有。是慧分故。余是實物有。別有心法故。隨煩惱為假為實者。若依瑜伽決擇分中。不定四法亦入隨煩惱中。合二十四總名隨煩惱分。亦無邪欲邪勝解二法。但本地分中有二十六。更加邪欲邪勝解故。決擇分中云。復次隨煩惱自性云何。謂忿恨覆惱嫉慳誑諂憍害無慚無愧惛沉掉舉不信懈怠忘念放逸散亂不正知惡作睡眠尋伺。如本地分已廣宣說。如是等類名隨煩惱自性。復次此煩惱幾世俗有。幾實物有。謂無慚無愧不信懈怠。此四種是實物有。余是假有。謂忿恨惱嫉害五。是嗔分故皆世俗有。慳憍掉舉三。是貪分故示世俗有。覆誑諂惛沉睡眠惡作忘念散亂惡慧九法。是癡分故皆是世俗有。放逸是貪嗔癡分。亦是假世俗有。尋伺二種是身語意加行分故。及慧分故。俱是假有。若依瑜伽。二十七是實有。二十四是假有。若依對法論文。二十二是實物有。余并假有。言二十二實物有者。謂遍行五。別境五。善十一中七。是實有。四是假有。故對法論云。無癡者。謂報教證智決擇為性。報教證智者。謂生得聞思修所生慧。如次應知。決擇者。謂慧勇勤俱。故知無癡用慧為性。更無別體。不放逸舍并云依止正勤無貪嗔癡。是故依此四法假立。言不害者。是無嗔善根一分。心悲愍為體。當知不害不離無嗔故亦是假。根本煩惱為有十中。五是實有。謂貪嗔癡慢疑。五是假有。謂五見離慧之外無別性故。隨煩惱及不定合二十四皆是假立。故論云。當知忿等是假建立。離嗔等外無別性故。謂忿恨惱嫉害此五是嗔一分。與瑜伽同。慳憍是貪一分。掉舉是貪一分。此三是貪分。亦瑜伽同。放逸中依止懈怠及貪嗔癡四法假立。亦瑜伽同。無慚無愧二數是貪嗔癡分假立。不信懈怠二數是癡分并是假立。與瑜伽不同。謂瑜伽說。此四是實物有。今對法言。無慚無愧二數是貪嗔癡分。不信懈怠二數是愚癡分。故不同瑜伽。諂誑二數是貪癡一分。散亂一數是貪嗔癡分。忘念不正知是煩惱中念慧為性。覆睡眠惡作是愚癡分。尋伺二數或是思性或是慧性。謂推度不推度有差別故。大乘瑜伽論中云。隨煩惱中九數。謂覆誑諂惛沉睡眠惡作忘念散亂惡慧。并是癡分。今對法中唯覆惛沉睡眠惡作四是愚癡分。余五不同。謂散亂一數是貪嗔癡分。諂誑二數是貪癡一分。失念不正知是煩惱中念慧一分。當知并是作論者意異各說一義。西國諸德并云。隨煩惱中七是實有。謂無慚無愧惛沉掉舉不信懈怠心亂。此七數并別有體。問曰。無慚無愧不信懈怠。此四有別體者。論有誠文。惛沉掉舉散亂三數而有別體。何以得知。解云。為掉舉數論判。是其貪分。若此數離貪外無別體者。貪不與嗔癡相應。若爾。別有掉不得與一切煩惱相應過失。既言掉與一切煩惱相應。故知掉別有體。掉既言是貪一分有別體。當知惛沈散亂亦言唯是癡分。故知亦有別體。而準對法文。但隨煩惱中放逸是貪嗔癡一分者。則是實有。此隨煩惱二十中。唯此無慚無愧惛沉掉舉不信懈怠心亂七數。謂是貪嗔癡分。其余十三數。或言一分。或言依止。故知并是假有。不定四數中。睡眠惡作亦言是愚癡分。亦有別體。謂睡眠用想欲為性。離想外無別體故。故顯揚論言。夢者欲想所作。此亦多虛。故知睡眠是欲想性。謂是癡分。雖離癡外有別體。然是欲想性故。當知亦是假立。惡作無文。但西國諸師相傳云。或是慧。雖言癡分離癡外有別體。然是思是慧性。離思慧外無別體故。故知亦是假立。尋伺兩數離思離慧無別性故。亦是假立。西國諸師相傳云。無癡善根亦有別體。何以得知。一瑜伽中唯言。善十一中三是假有。謂舍不放逸不害。余是實有。故知無癡亦有別體。又云。大悲用無癡善根為性。與二十二根慧根不言相攝。故知無癡別有體性。問曰。若爾。何故對法論云。無癡者謂報教證智決擇為體。釋論云。報教證智者。謂生得聞思修所生慧。如次應知。決擇者謂慧勇勤俱。此文何以言是慧性耶。解云。無癡善根但對治癡。如無貪無嗔但對治貪嗔。別更無行相。對法論中。就行相以釋無癡。非謂無癡善根則是慧性。若從此義。心所有法五十一中三十是實有。余皆是假有。言三十是實有者。謂遍行五。別境五。善八。加無癡。根本煩惱五。除不正見。隨煩惱七。合此三十是實有。余是假有。第三四界分別者。四界謂欲界色界無色界無漏界。五十一心所有法中。二十一通四界。謂遍行五。別境五。善十一。十四通三界。三界謂欲界色界無色界。十四謂貪慢疑無明不正見不信懈怠放逸惛沉掉舉忘念不生知散亂憍。四通二界。二界謂欲界色界。四數謂諂誑尋伺。十數唯欲界。十數謂嗔忿恨惱覆嫉慳害無慚無愧。第四三性分別者。三性謂善不善無記。于五十一心所有法中。十四通三性。十四者。謂遍行五。別境五。不定四。十六通二性。二性謂不善性無記性。言十六者。謂煩惱中貪慢疑無明不正見。隨煩惱中十一。謂諂誑憍惛沉掉舉不信懈怠放逸忘念散亂不正知。二十一唯一性。若善十一唯是善性。若嗔忿恨覆惱嫉慳害無慚無愧。此十唯不善。第五廢立六位者。依瑜伽論。略以四義廢立心所有法。言四義者。一處二地三時四一切。處謂三性。地謂九地。時謂剎那相續。一切謂俱起。今約此四義明具多少。就中有二。先明六位具義多少。后明六位廢立所由。先明六位具義多少者。遍行五法具其四。一遍三性。二遍九地。三是相續。四是俱起。別境五法具二闕二。言具二者。一通三性。二遍九地。言闕二者。一非相續。二非俱起。善十一法有一闕三。言有一者。謂遍九地。言闕三者。一非通三性。二非相續。三非俱起。煩惱六者有一無四。言有一者。謂本煩惱性。言無四者。一非通三性。二非遍九地。三非相續。四非俱起。初之一門亦為簡隨煩惱故。所以更加余之四門。并依瑜伽論。隨煩惱二十有一無四。言有一者。謂隨煩惱性。言無四者。謂一非通三性。二非遍九地。三非相續。四非俱起。初之一門為簡本煩惱性。是以更加余之四門。并依瑜伽論。不定四法有一闕三。言有一者。謂通三性。言闕三者。謂一非遍九地。二非相續。三非俱起。言廢立六位所由者。初得后五位對其遍行。以明廢立。遍行五法具四義故名遍行。余皆不具非遍行攝。別境五法俱具二義。謂通三性及遍九地。然非相續亦非俱起。闕此二義不名遍行。善十一法俱具一義。謂遍九地。然非遍三性。亦非相續。復非俱起。闕此三義不名遍行。煩惱六法四皆不具。謂非通三性。非遍九地。亦非相續。復非俱起。四義并闕不名遍行。隨煩惱法如煩惱說。不定四法俱具一義。謂通三性。然非遍九地。亦非相續。復非俱起。三義闕故不名遍行。第二將余五位對別境位。約義有無。以明廢立。具二闕二。入別境中。余則不爾。非別境攝。遍行五法雖通三性及遍九地。但為相續及為俱起。二義不同。非別境攝。善十一法雖遍九地亦非相續復非俱起。但為非通三性。一義有異。非別境攝。煩惱六法雖非相續亦非俱起。但為非通三性非遍九地。二義有異。非別境攝。隨煩惱法對其別境廢立如煩惱說。不定四法雖通三性亦非相續復非俱起。但為非遍九地。一義不同。非別境攝。第三將余五位對善十一。約義有無。以明廢立。具一闕三。入善法中。余則不爾。非善法攝。遍行五法雖遍九地。但為通三性。亦相續復俱起。闕三義故不入善中。別境五法雖遍九地亦非相續復非俱起。但為通于三性。一義不同。非善中攝。煩惱六法雖非通三性亦非相續復非俱起。但為不遍九地。一義不同。不入善中。隨煩惱法如煩惱說。不定四法雖非相續亦非俱起。但為通于三性。非遍九地。二義有異。非入善中。第四將余五位對煩惱六。約義有無。以明廢立。有一無四。入煩惱中。余法不爾。非煩惱攝。遍行五法但為通于三性。遍九地。亦是相續。復是俱起。亦非本惑。五義并闕。非煩惱攝。別境五法雖非相續亦非俱起。但為通三性。亦遍九地。復非本惑。三義不同。非煩惱攝。善十一法雖非通三性亦非相續復非俱起。但為遍九地。非本煩惱。二義不同。非煩惱攝。隨煩惱二十法雖非通三性非遍九地亦非相續復非俱起。但為非本煩惱。一義不同。非煩惱攝。四不定法雖非遍九地亦非相續復非俱起。但為通三性。非本煩惱。二義不同。非煩惱攝。第五將余五位對隨煩惱約義有無。以明廢立。具一闕四。入隨煩惱。余法不爾。非隨煩惱。遍行五法但為通三性。遍九地。亦相續。復俱起。復非隨惑。五義不同。非隨煩惱攝。別境五法雖非相續亦非俱起。但為通于三性。亦遍九地。非隨煩惱。三義不同。非隨煩惱。善十一法雖非通三性亦非相續復非俱起。但為非遍九地。非隨煩惱。二義不同。非隨煩惱。煩惱六法雖非通三性非遍九地亦非相續復非俱起。但為非隨煩惱。一義不同。非隨煩惱。不定四法雖非遍九地亦非相續復非俱起。但為通三性。非隨煩惱。二義不同。非隨煩惱。第六將余五位對四不定。約義有無。以明廢立。具一闕三。名四不定。余法不爾。非不定攝。遍行五法雖通三性。但為遍九地。亦相續。復俱起。三義不同。非入不定。別境五法雖通三性亦非相續復非俱起。但為遍九地。一義不同。非入不定。善十一法雖非相續亦非俱起。但為非通三性。遍九地。二義不同。非不定攝。煩惱六法雖非遍九地亦非相續復非俱起。但為非通三性。一義不同。非不定攝。隨煩惱二十法雖非遍九地亦非相續復非俱起。但為非通三性。一義不同。非不定攝。上來略以五門料簡心所有法訖

論云。第三色法者略有十一種一眼二耳三鼻四舌五身六色七聲八香九味十觸十一法處所攝色者　此則第三明色法。就中有二。初牒章。第二舉數列名。言第三色法者。此則第一牒章。言色者。質礙之法名之為色。問曰。若質礙故名色者。眼等諸色可名質礙。無作之色云何質礙。解云。無作之色雖非質礙。然從質礙色生故亦名質礙。言略有十一種等者。此則第二舉數列名。了別色塵名之為眼。聽音樂等故名為耳。嗅沉麝等名之曰鼻。別甘辛等名之為舌。知澀滑等名之曰身。為眼所行名之為色。若依雜集論有二十五種。所謂青黃赤白。長短方圓。粗細高下。若正不正。光影明闇。云煙塵霧。迥色表色。空一顯色。為耳所聞名之為聲。若依雜集論有十一種。謂若可意。若不可意。若俱相違。若因受大種。若因不受大種。若因俱大種。若世所共成。若成所引。若遍計所執。若圣言所攝。若非圣言所攝。為鼻所嗅名之為香。若依雜集論有六種。謂好香。惡香。平等香。俱生香。和合香。變異香。為舌所嘗名之為味。若依雜集論有十二種。謂苦酢甘辛咸淡。若可意。若不可意。若俱相違。若俱生。若和合。若變異。身之所取故名為觸。若依雜集論有二十二種。謂滑澀輕重。軟暖急冷。饑渴飽力。劣悶癢粘。病老死疲息勇。十一法處所攝色者。謂意識所行無見無對色蘊所攝。略有五種。謂極略色。極迥色。受所引色。遍計所起色。自在所生色。極略色者。謂極微色。極迥色者。謂即此離余礙觸色。受所引色者。謂無表色。遍計所起色者。謂影像色。自在所生色者。謂解脫靜慮所行境色。上來大文第三明色法訖

論云。第四心不相應行法者略有二十四種一得二命根三眾同分四異生性五無想定六滅盡定七無想事八名身九句身十文身十一生十二老十三住十四無常十五流轉十六定異十七相應十八勢速十九次第二十方二十一時二十二數二十三和合性二十四不和合性者　此則第四明心不相應行法。就中有二。第一牒章。第二舉數列名。言第四心不相應行法者。此則第一牒章。遍行五等與心相應。此得等諸法不與心相應。此名心不相應。言行者。則是行蘊。此明得等諸法是行蘊攝。余心色無為非行蘊攝。言不相應。簡別心所有法。言其行者。則簡心色無為。故名心不相應行。略有二十四種等者。此則第二舉數列名。言一得者。于三性法假立獲得。名之為得。先業所感隨壽短長住時決定稱曰命根。六趣差別各各不同。自類而居名眾同分。謂于圣法未得未證。異于圣故號曰異生。滅諸六識心心數法無有緣慮故名無想定。滅諸六識心心數法及第七一分名為滅盡定。生無想天五百劫中心無緣慮名無想事。謂詮諸行天人等號稱曰名身。聚集諸法名顯染凈義故名句身。名之與句二種所依名曰文身。本無今有說之名生。發白面皺稱之為老。相續不斷名之為住。有已還無名曰無常。剎那相續稱為流轉。因果各別故名定異。因果相稱號曰相應。迅疾流轉名為勢速。一一不俱稱為次第。東西南北號之曰方。過現未來稱之曰時。一十百千名之為數。眾緣聚會名為和合。諸行緣乖名不和合。上來第四解心不相應行訖。今略作三門料簡二十四不相應行法。第一明諸論不同。第二釋妨難。第三辨其假相。第一明諸論不同者。瑜伽顯揚此論皆有二十四不相應行。對法論有二十三。無不和合。五蘊論中唯有十四。無流轉等十。此則諸論顯數不同。第二釋妨難者。問曰。何故瑜伽顯揚此論并同。何故對法論有二十三無不和合。此有何意。一解云。對法論云和合等者。論既言和合等。當知則等取不和合。又一解云。略故不說。問曰。等略何故不略余數但略不和合耶。解云。已說在所說中。所以但偏略不和合性也。言說在所說中者。謂異生性是見道煩惱。假建立。望圣道有不得義故。即是不和合義。不和合中略舉一隅。余不和合類亦可知。所以偏略不和合性。瑜伽顯揚此論并有二十四者。此據異生外別有不和合名。所以余論中言二十四也。問諸論或言二十四數。或言二十三數。已如上解。何故五蘊論中唯有十四。無流轉等十。解云。所以五蘊論不說流轉等十也。彼論云。如是等類者則解彼論云。當知如是等類之言亦等流轉等十也。此中唯略故不別列名也。第三辨其假相者。二十四不相應行法并是色心心所有法分位假立。問曰。二十四不相應行既并是色心心所有法分位假立者。未知幾是色上假。幾是心上假。幾是心所有法上假。幾是通色心心所有法上假。解云。若依對法論。總攝為八位。依八種位建立故。論云。如是等心不相應行法。唯依分位差別而建立故。當知皆是假有。一謂于善不善等增減分位建立一種者。解云。此則是得通于三性色心心所有法上假立。二于心心所法分位差別建立三種者。解云。當知是則無想定滅盡定無想異熟三種也。謂無想定滅盡定。于厭心種子上。分分功能增長邊假立為二定體。無想異熟。當知于無想報心種子上。望心不相應行義邊。于報心種子上。假立無想異熟。此三通心心所有法上假立。三于性分位差別建立一種者。解云。此是命根。謂依阿賴耶識能持眾同分。四大諸根不壞。則于阿賴耶識相應心心所法上假立命根。此則通心心所有法上假。若在欲色二界。通色上假。若在無色界。唯心心所有法上假。四于相似分位差別建立一種者。解云。當知則是眾同分。通于色心心所有法上假立。五于相分位差別建立四種者。解云。當知則是四相。通色心心所有法上假立。六于言說分位差別建立三種者。解云。當知則是名句文身三種。通色心心所有法上假立也。問曰。名句文身色上假立。此無有疑。云何于心心所有法上假立。解云。此即意思所緣緣之起解故。通心心所有法上假立。七于不得分位差別建立一種者。解云。當知則是異生性。謂前無漏圣法不得義邊假立異生性。則于未得見道已來色心心所有法上假立。八于因果分位差別建立余種者。解云。當知則是余十。謂流轉定異相應勢速次第方時數和合不和合。當知此十并通色心心所有假。總而言之。當知三通心心所有法上假立。二十一通色心心所有法上假立。言三種通心心所有法上假立者。謂無想定滅盡定無想異熟。言二十一通色心心所有法上假立者。謂得命根眾同分異生性名身句身文身生老死無常流轉定異相應勢速次第方時數和合不和合。此則略料簡心不相應行訖

論云。第五無為法者略有六種一虛空二擇滅三非擇滅四不動五想受滅六真如者　此則第五明無為法。就此文中有二。第一牒章第二舉數列名。言第五無為法者。此則第一牒章。略有六種等者。此則第二舉數列名。言虛空者。謂無色性容受一切所作業故。故名虛空。謂慧有簡擇之能故名為擇。由擇得滅故名擇滅。因緣不會諸法不生。非由慧滅名非擇滅。第四靜慮以上唯有舍受現行。不為苦樂所動故名不動。滅盡定中心心法滅。想受用勝。就強為名故則是此名想受滅。法性本來常自寂滅。不遷動義名為真如。此則第五明無為法。上來說一切法者。以下乃至第五無為答前問訖。自下第二答后問

論云。言無我者略有二種一補特伽羅無我二法無我者　此則第二答后問。就此答中有二。第一牒章。第二舉數列名。言無我者。此則第一牒章。略有二種等者。此則舉數列名。言補特伽羅者。此地正翻名數取趣。于六趣中數數往還名數取趣。雖復往來都無我人故名無我。二法無我者。謂蘊界處等名之為法。此無人故名無我。此則第二答后問訖

大乘百法明門論疏卷下