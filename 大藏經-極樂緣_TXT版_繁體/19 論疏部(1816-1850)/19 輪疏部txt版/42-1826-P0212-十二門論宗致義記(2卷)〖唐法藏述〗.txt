　　No. 1826 [cf. Nos. 1568, 1825]

十二門論宗致義記卷上

　　　　京西大原寺沙門釋法藏述


夫以玄綱絕待。真俗所以俱融。素范超情。空有以茲雙泯。但以性空未嘗不有。即有以辨于空。幻有未始不空。即空以明于有。有空有故不有。空有空故不空。邊執既亡。聞見隨喪。竭邪源之有寄。則四執云銷。挺正法之無虧。則二諦斯在。是故如來在世。曜般若于昏衢。上品之流。契玄津于累外。大師沒后。異執紛綸。或趣邪途或犇小徑。于是九十五種競扇邪風。一十八部爭揮爝火。遂使真空慧日。匿耀昏云。般若玄珠。惑茲魚目。爰有大士。厥稱龍猛。位登極喜。應兆金言。慨此頹綱。悼斯淪溺。將欲然正法炬。覆邪見幢。故使制作繁多。溢于天竺。然則要妙之述。此論為先。標十二之宏綱。坦幽途而顯實。令即相還源。融神妙寂。開情煥理。故號為門。往復折征。復稱為論。門有十二。因以為名。余義下當別釋

將釋此論。略作十門。一明教起所因。二藏部所攝。三顯教分齊。四教所被機。五能詮教體。六所詮宗趣。七造論時代。八傳譯緣起。九釋論題目。十隨文解釋

第一教起所因者。略有十因。造此等論。一為是論主本愿力故。以此龍樹住于初地。理應以誓愿力。于佛滅后。弘法攝生。是其所作。況論主見楞伽等經。佛既記我當來。然正法炬。滅邪見幢。是故理應廣造諸論。以扶嘉唱。二為佛滅后。外道競興。邪說紛綸。訕謗佛法。為破彼等。令歸正故。三為諸二乘不信于大。破彼異執。令向大故。四為于大乘。謬解真空。滯于情執。令彼破情。見正理故。五為顯示大乘真實究竟。令彼信受。不疑惑故。六為欲略顯大乘般若真空最為要妙。依之方得成萬行故。七為欲解釋大乘經中深妙之義。令顯現故。八為令一類依論解釋得開悟者。因此而得入正法故。九為欲于佛滅后。助佛揚化。護大乘法令久住故。十為以美辭妙頌。廣宣流布此大乘法。成法供養。報佛恩故

第二藏部攝者。聲聞菩薩二藏之中。菩薩藏攝。修多羅等三藏之內。對法藏收。十二部中。論議經攝。問。既非佛說。何得然耶。答。由二義故。一由是彼類。是故彼攝。二但諸佛說法。有其三種。一佛自說。二加他說。三懸許說。此論則當懸許之類。以入楞伽經。及摩耶經中。佛記龍樹然正法炬。故知懸記許可說也。是故亦入至教量收。達磨藏攝

第三定教分齊者。此方南北諸師。異說紛紜。無勞敘記。且辨西國諸德所傳。親問大原寺翻經。中天竺三藏法師。地婆訶羅。唐言日照。說云。近代中天竺那爛陀寺。同時有二大德論師。一名戒賢。一名智光。并神解超倫。聲高五印。六師稽顙。異部歸依。大乘學人。仰之日月如。天竺獨步。軌范成規。遂各守一宗互為矛盾。謂戒賢。則遠承彌勒無著。近踵護法難陀。依深密等經。瑜伽等論。明法相大乘。廣分名數。用三教開宗。顯自所依為真了義。謂佛初鹿園轉于四諦小乘法輪。雖說人空。翻諸外道。然于緣生定說實有。第二時中。雖依遍計所執。而說諸法自性皆空。翻彼小乘然于依他圓成猶未說有。第三時中。就大乘正理。具說三性三無性等。方為盡理。是故于因緣生法。初時唯說有。則墮有邊。次說于空。則墮空邊。既各墮邊。俱非了義。后時具說所執性空。余二為有。契會中道。方為了義。是故依此所說。判般若等。經多說空宗。是第二教攝。非為了義。此依解深密經判也。二智光論師。遠承文殊龍樹。近稟青目清辨。依般若等經。中觀等論。顯無相大乘。廣辨真空。亦以三教開宗。顯自所依真為了義。謂佛初鹿園。為諸小根轉于四諦小乘法輪。說心境俱有。次于第二時。為中根說法相大乘。境空心有。則唯識義等。以根猶劣。故未能全入平等真空。故作是說。于第三時。方為上根。說此無相大乘。顯心境俱空。平等一味。為真了義。又初則為破外道自性等。故說因緣生法決定是有。次則為破小乘實有。說此緣生但是假有。以恐彼怖畏此真空。故猶存有而接引之。第三方就究竟大乘。說此緣生即是性空。平等一相。此亦是入法之漸次也。則依此說。判法相大乘有所得等。為第二教。非了義也。此三教次第。智光法師般若燈論釋中。引大乘妙智經所說。是故依此教理。般若等經。是真了義。余法相名數。是方便說耳。問。如前二師所說。何得何失。答。若以機會教。二說俱得。以各依圣教為定量故。何者。謂此二說三教次第。俱不可以三時前后定限而取。何以知之。如密跡力士經說。佛初鹿園。轉四諦法輪。無量眾生得初果二果。乃至阿羅漢果。無量眾生發菩提心。無量菩薩得無生法忍。住初地二地等。乃至廣說。大品經中亦同此說。是故不可定說前后。但知如來施設教則了不了義。有其二門。一約攝機寬狹。言教具闕。以明了不了。二約攝機入法。顯理增微。以明了不了。初是戒賢所得。何者。謂如解深密經中。初施鹿園。唯為發趣聲聞乘者。以四諦相轉正法輪等。第二時唯為發趣修大乘者。依一切法皆無自性。乃至以隱密相轉正法輪。第三時普為發趣一切乘者。依一切法皆無自性。乃至無自性性。以顯了相轉正法輪。解云。準此經文。初則唯攝聲聞。次則唯攝菩薩。攝機狹故。名非了義。后具攝小大。故云普為發趣一切乘者說也。又初唯說小教。次唯大乘。此二言教各互闕。故名非了。后具說二教。用攝二機。此則教具。故名了義。非是理有淺深。又準此文。亦不可定判般若等為第二時教。以大品經云。若人欲得須陀洹果者。當學般若波羅密。乃至欲得阿羅漢果。及無上菩提等。皆云當學般若波羅密。故知般若經等。亦具攝大小。亦是普為發趣一切乘者說。智論亦云。此摩訶衍中。具攝菩薩聲聞二眾故也。解云。既具二諦。俱攝兩機。豈得定判為第二教。是故若定判般若。則違此所引。若定執前后。則違力士經文。是故但約攝機有寬狹。言教有具闕。判此三教有了不了者。理教無也。二約攝機入法。顯理增微門者。智光所承立也。謂初說心境俱有。不達性空。次顯境空心有。已顯一分性空。后心境俱空。平等具顯。方為了義。又于緣生。初說實有。次說似有。后方說空。此文并是入法有漸次。顯理有增微。以明三教了不了義。若定執前后。定判經文。亦有違害。準可知耳。又戒賢約教判。以教具為了義。智光約理判。以理玄為了義。是故二說。所據各異。分齊顯然。優劣淺深。于斯可見

第四教所被機者。于大乘中。自分兩教。若依大乘始教。一切眾生五性差別。于中但是菩薩種性。及不定性。是此所為。余非正為。兼為無違。以此論宗同諸般若。兼益二乘及人天故。若依大乘終教。則一切眾生皆此所為。以近說五性雖有差別。遠論皆當得菩提故。以悉有心皆有佛性。佛性論中。約謗大乘人。于無量時不能發心等故。說名無佛性。非謂究竟無清凈性。以皆得無上菩提故。依寶性論無上依經等。設令二乘入寂已后。受變易身。受佛教化。向大菩提。是故依前始教。約五性不同。說三乘差別。依此終教。約并有佛性。悉當得佛。是故依此說唯一乘。此論宗意。通前二說。準可知耳

第五辨能詮教體者。以名句文。及所依聲。而為自性。或說五法為性。一名。二句。三唱。四字。五聲。然通論此體。總有四重。一約事。具假實二法如上辨。二約實。以假歸實。唯以聲為性。三約似。謂唯識所現似聲等為性。四約性。謂此聲等即空無性。無名無聲。無無名無無聲。為自性。謂離性之性也

第六所詮宗趣者。謂語之所表曰宗。宗之所歸曰趣。則以十二種門破執為宗。顯理成行入法為趣。謂回二乘等令入大乘。是其意也。總說雖然。于中分別。略作四門。一泛明立破儀軌。二別揀此中所破。三總申三論義意。四會諸異說。初泛明經論立破儀軌者。佛法大綱。有其二種。一為上品純機。直示教義。不立不破。二為中下雜機。方便顯示。有立有破。佛在世時。多明初義。兼明后義。如諸經中所辨。佛滅度后。多明后義。兼明初義。如諸論中所辨。就此有立破中。略以三句顯其分齊。一明破。二明立。三雙辨無礙。初者。圣以大悲。假諸言論。破除見執。務祛其病。言無定準。今約相有五。一譏征破。謂如佛破長爪梵志云。汝若一切不受。亦受此不受不。如此等是已熟之根。故生愧得果也。二隨宜破。謂如佛見彼眾生根宜。若以此勢而得入法。則當以彼而破其計。令其悟道。未必要具諸量理例。此為上根少生于前。待佛多言方為信伏。如破先尼外道等。此上二種約破外道。若約破二乘。如法華等中。汝等所得涅槃非真滅度等。則為破也。如破三歸一等亦是準之。三隨執破。謂如龍樹圣天等所造三論。對彼外道及小乘等。隨其所執。以種種理例。征破其計。務令執心無寄。順入真空。則為成益。何必要具三支五分比量道理。以根猶勝。易受入故。不假勢也。四標量破。謂如龍樹所造方便心論及回諍論。世親所造如實論等。并各略標世間因明。三支五分比量道理。校量破計。要顯正法。而亦不存此比量法。是故論中后自破之。此所為根。稍劣于前。故用功多也。五定量破。謂如陳那所造因明等論。清辯所造般若燈論及掌珍論等。并依決擇宗因喻等定量道理。出他宗過無違失者。方可得為是真能破。若于宗等不善出過。名似能破。不成破也。此所對根。最下劣故。執見深重。難受入故。廣以世間五明之中因明理例。校量是非。方始信伏。若至此位猶不信伏。彼愚之甚不可言故。更不至第六門也。第二立義者。法本離言。機緣罕悟。圣悲巧引。務令被益。致使隨緣立義。勢變多端。大略而言。亦有其五。一應機立。如涅槃中。外道見佛金色身等。而言。瞿曇雖是好人。枉理說空。而是斷見。佛則告言。我不言空。一切眾生有佛性故。有常樂我凈等。聞已入法。后悟道跡。而實文中佛性名第一義空。如是等。楞伽中。為恐怖空者。說如來藏有三十二相等。文意亦同。具如經說。二斥破立。謂此龍樹于三論等中。隨破彼執盡滅之處。心無寄故。真空便顯。則為是立。謂無立立也。三隨時立。謂如圣天菩薩。于一時中。有外道論議。便立二蘊。以對擔人為證義故。如人兩肩有荷擔故。義已極成。后于大眾之中。便立五蘊。其本外道則問。若爾。何故先立二耶。答。前為對擔人。更無智者。今對智眾。方具足說。如是等。四翻邪立。謂如圣天菩薩。對八方外道。立三寶義。若有見屈。當斬首謝。眾敵雖攻。而義理無墮。遂令外道歸信入法。此等所立。未必有三支五分比量道理。但以勝辯隨時顯說。令義堅固。使其信伏。亦言無所在故也。五定量立。謂要依彼世間因明。于宗因喻無諸過類。義理極成。名真能立。若于宗等有過墮者。名似能立。不成立也。又如以八種比量道理。證大乘經真是佛語等。是故當知如上所說立破等義。并悉方便。務令前機歸伏生信。未必得具佛法深旨。且如真如無同法喻。故不得立者。豈可真如為非法也。是故要當離此立破之諍論等。方為順實究竟義也。第三立破無礙者。以情執非理。當體即空。致使無破之破。破即無破。若執有破。還同所破。是故非破。今既非所破。是故以無破為破。則能所俱絕。心無所寄。為究竟破。取意思之。勿著于言。又以法既超情。何容得立。約情假立。立即無立。若能了此立即無立。無立之立。為究竟立。若如言取立。則是情計。非所立故。則無立也。是故情中亦無立。以非是法故。情外亦無立。以無緣對故。但可會情入法。立即無立。無立即立。取意思之。其致可見。是謂立破紛然。未曾有說。伏機入法。何嘗對敵。又以遣情無不契理。故破無不立。立法無不銷情。故立無不破。是以破即立。故無破。立即破。故無立。無立無破。不礙立破。是故立破。一而恒二。二而常一。有不礙空。空不礙有。是謂立破無礙大意也。第二定其所破者。有師說云。此三論宗。但破小乘及外道等。遍計所執實我實法。不破大乘依他起性。以是幻有。非過失故。若此亦破。則是斷滅惡取空攝。非正法故。有說三論一切皆破。設使大乘瑜伽等論所立依他。此中亦破。以諸緣生無不空故。若此不破。見不亡故。理非盡故。問。如此二說有和會不。答。有師說不可和會。亦不須強會。以此則是大乘之中。諸部不同。致有違諍。如小乘中諸羅漢等。異部不通。菩薩異部。當知亦爾。故不可怪。良以佛法極甚深故。通其異諍。各有教理。義自極成。故不可會。今更重釋無不可會。以理自通故。何者。謂若不破依他幻有令至不有。彼遍計執不永盡故。以此幻有是不有有故。若不受不有。即是所執。是故破執欲令蕩盡。必至幻有不有之際。要破幻有令其永盡。方至所執不有之際。是故二說義不相違。又彼小乘是半字教。理義不盡。容有異諍。大乘滿教。義理周備。豈亦同彼而有分部。又諸羅漢。不得諸法一味法界。法執相應。起見造論。故有相違。如入地菩薩。通達諸法中道實相。豈亦同彼執見相違。是故龍猛及無著等。諸大論主不相違者。是良證也。第三總申宗意者。通辨三論。總以二諦中道為宗趣。今釋此義。略作三門。一示義理。二約成觀。三顯德用。初門內復作三義。一約依他起性。明二諦中道。二約余二性。三通約三性。初義者。謂諸法起。無不從緣。從緣有故。必無自性。由無自性。所以從緣。緣有性無。更無二法。但約緣有萬差。名為俗諦。約無性一味。名為真諦。是故于一緣起。二理不雜。名為二諦。緣起無二。雙離兩邊。名為中道。總說如是。若更別釋。略作三門。一約開合。二約一異。三約有無。初中先開后合。開者。于一緣起。開為二義。一緣起幻有義。二無性真空義。初義中亦二義。一非有義。謂舉體全空。無所有故。二非不有義。謂不待壞彼差別相故。大品云。諸法無所有。如是有。是故非有非不有。名為幻有。二真空中亦二義。一非空義。謂以空無空相故。二非不空義。謂余一切相無不盡故。是故非空非不空。名為真空。經云。空不空不可得。名為真空。中論云。無性法亦無。一切法空故。合者。此有五重。一謂彼非有。則是非不有。以此無二。為幻有故。是故莊嚴論云。無體非無體。非無體即體。無體體無二。是故說是幻。此文意以無體為幻體。故說無二也。由此無二不墮一邊。故名中道。此是俗諦中道。二真中非空。則是非不空。以此無二為真空。雙離二邊。名為中道。此是真諦中道。三幻中非有。則真中非不空義。幻中非不有。則是真中非空義。以并無二故。由此無二。與前無二復無二故。是故二諦俱融。不墮一邊。名為中道。此是二諦中道。四幻中非有。與真中非空。融無二故。名為中道。此是非有非空之中道。經云。非有非無。名為中道。五幻中非不有。則是真中非不空。此非非有非非無之中道。謂絕中之中也。是故二諦镕融。妙絕中邊。是其意也。二約一異門者。有四句。一不異義者。以若不緣生。不無性故。謂緣有者。顯不自有。不自有者。則是無性。又無自性者。顯非自有。非自有者。則是緣有。是故經云。色即是空。空即是色。論云。智障極盲闇。謂真俗別執。此之謂也。亦不得以性空故。而不許緣生。以無緣生。空不立故。論云。有為法空。以從緣生故。又此是真空。非斷空故。若待滅緣生方為空者。是則情中惡取空也。又亦不得許緣有故。違害真空。以若不空。非是緣有。自若有者。非緣生故。又不異有之空。方為真空。不異空之有。方是幻有。是故此二不二。故無異也。經云。色色空為二。色即是空。非色滅空。色性自空。于其中而通達者。是為入不二法門。又大品云。非以空色。故名色空。但以色即是空。空即是色。又大般若經三百八十九云。善現。以因緣不異本性空。本性空不異因緣。因緣即本性空。本性空即因緣。又云。善現。以從緣所生諸法不異本性空。本性空不異從緣所生諸法。從緣所生諸法即本性空。本性空即從緣所生諸法。如是等文。明此不異門也。問。若爾。應壞二諦。以因果即空故。失幻有。壞俗諦。空即因果故。失真空。壞真諦。答。正由不異。二諦得存。若不爾者。則失二諦。何者。謂異空之因果。非幻法故。失于俗諦。異因果之空。非真空故。失于真諦。是故二諦得存。由于不異。不異則是中道平等。是則由中道而有二諦。則是中道二諦也。二不一門者。此緣起法由性空故。令彼幻有亦不得有。是故一切唯是真空。經云。諸法畢竟空。無有毫末相。空無有分別。同若如虛空。又經云。一切法空。如劫盡燒等。大般若云。色等空故。空中無色。如是等。依彼幻有非有之門。及依真空非不空門。說彼真空永害幻有。是故遂令俗相永盡而為真諦。又此緣起法由幻有相故。令彼真空亦成不空。唯是緣起幻有差別。是故楞伽云。非遮滅復生。相續因緣起等。又攝論瑜伽等中。明依他起法。永不是無等。如是并依真空非空門。及依幻有非不有門。說彼緣有永非是空。永非空故。方為俗諦。如是二諦極相形奪。方成本性。如瓔珞云。世諦有故不空。真諦空故不有。此等皆依非一門辨。問。若據前門。以真空滅幻有令不有者。此則斷滅俗諦。壞業果故。是惡取空。又此性空既由幻有。若令幻有亦不有者。幻有無故。依何得立彼性空宗。是則亦失自真空義。又前非異門中明不壞幻有。此門復壞。豈不二說自相違耶。又若據后義。以有奪空令空不空者。此則實有非是幻有。乖真空故。是情執有。又此緣有既由性空。若此亦無。緣有亦壞。則失緣有義。又前非異門中明不損真空。此門復壞。豈不相違。答。釋此諸難。明真俗空有與奪存壞。有二門四句。一唯真空有四義。一由此空故不壞緣有。以性若有者。非從緣有故。二由是空故壞盡緣有。以空必害緣有故。有若不盡。非真空故。三由空故亦壞真空。以此性空既由緣有。緣有存故。則無真空。無真空者。由真空也。四由空故不壞真空。以壞于緣有。盡彼空相。方是真空故。二唯幻有亦有四義。一由緣有故不害性空。以從緣之有。必是性空。定無性故。二由緣有故必乖性空。以緣有不無故。三由緣有故則壞緣有。以從緣之有必是性空。性空現故。必害緣有。害緣有者。由緣有也。四由緣有故不壞緣有。以從緣之有。必害空盡。有方為緣有也。非是無故。如是緣有性空。或相奪全盡。或相與全存。或自壞自存。無有障礙。是故若就相與門。則不壞有之空。與彼不壞空之有。理不雜故。是非一門也。二若就相奪門。則此壞有之空。與盡空之有。全奪。故非一也。三若就各自存門。則不相是。故非一也。四若就各自壞門。則無一可一。故非一也。以存壞無礙。二理不雜。不墮邊故。不失中道。是謂二諦中道也。三者。此非一與前非異。復無有異。以緣起無二故。謂壞有之空。即是盡空之有。如是空有無障礙故。極相違反。還極相順。是故相奪相與。復無有二。緣起镕融。義理無礙故也。由非一即非異。故即二諦為中道。由非異即非一。故即中道為二諦。四者。此非一與非異。亦非一。是故即非一之非異。與即非異之非一。義不雜故。而非一也。謂不異中之二。不異二之中。雖義融通。理不雜故。非中非二。具足中二。是謂中邊無障無礙。思之可見。第三約有無者有二門。先約表。后約遮。前中二。初總。后別。總者。于一緣起。融成四句。各不墮邊。謂不礙空之有。雖盡空單有。而不墮有邊。二不礙有之空。雖盡有唯空。而不墮空邊。三無異之空有。雖極相違。而俱辨不墮于二邊。四極反之空有。雖無二雙泯。而俱非不墮于邊。是故四句歷然。而不墮四邊。又亦可得依上義門。四句俱得說邊。是故或非中非邊。具足中邊。可知。二別者。或以幻有為有。無性為空。或無性為有。以理實故。幻有為空。以不實故。皆俱融雙泯。各不墮邊。是名有無中道。故涅槃云。亦有亦無。名為中道。并準上思之。二約遮者。亦先總后別。總中。問。依他是有耶。答。不也。以無自性故。是空耶。不也。不壞緣相故。是亦有亦無耶。不也。無二法故。不相違故。是非有非無耶。不也以有無既離。無所待故。不礙二義故。是故由前三句。離有離無。故不著邊。由第四句。離非有非無。亦不著中。如此不著中。不著邊。方為無寄中道。二別者。先約幻有。問。幻有是有耶。答。不也。是幻有必不有故。是無耶。不也。以有既不有。無可無故。又不礙幻事。非斷滅故。是亦有亦無耶。不也。以二義形奪。俱不存故。非有非無耶不也。以無有無。無所待故。具此二義。是幻有故。是故單就幻有。四句皆絕。亦無寄中道也。二約真空者。問。真空是空耶。答。不也。以是真空。非斷空故。是有耶。不也。相無不盡故。是俱耶。不也。無二法故。不相違故。是俱非耶。不也。以絕待故。具實義故。是故真空。亦絕四句。具顯中道故也。上來總約依他起性。明二諦中道竟。第二約余二性者。先別。后總。別中先約遍計所執。此有二義。故瑜伽云。遍計所執。情有理無。此中約妄情謂有。如空華于病眼。是凡愚所取以為俗。約理中實無。如空華于凈眼。是圣智所知為真。此無彼有。交徹無礙。融為一性。故百論中。猶如一柰。于瓜為小。于棗為大。大小無礙。名為一柰。當知此中有無亦爾。如是無二。名為中道。故論云。無二有此無。是二名中道。論自釋云。無二者。無能取所取有也。有此無者。有此能取所取無也。此有彼無。無二為中道。此中有此無者。只是無彼有故也。此是情理相望說。若單就情。一切皆是情謂虛妄。若唯約理。一切有無等虛無所有。無所有亦無所有。一切皆絕。亦無中無邊。二約圓成實者。此有三重。一約言就詮。亦得為俗。離言舍詮。非安立故。方乃為真。俱融無礙。以為中道。二約絕諸相故。是空義。約真德實故。是不空義。此空不空無二為中。如經中空不空如來藏等是也。三約此真如當體無礙。則無所有。為空。則此真體不可壞故。名不空。此空不空不二為中。第二總辨者亦二重。一約迷真起妄為俗。會妄歸實為真。真妄俱融。交徹無礙。以為中道。是真該妄末。妄徹真源。真俗混融。以為中道也。二攝真從妄。則俗有真無。攝妄從真。則俗無真有。如是真俗有無無礙。以為中道。第三通約三性辨者。先開。后合。開者。所執有二義。謂情有理無。依他亦二義。謂幻有性空。圓成亦二義。謂體有相無。合者。以所執情有。依他幻有。圓成種無。如是有無無二。為俗諦中道。所執理無。依他性空。圓成體有。如是有無無二。名真諦中道。如是真俗。合而恒離。離而恒合。離合無礙。是二諦中道。此上二門。亦有一異遮表等。各有句數。并準初門應知。上來示義理竟。第二約成觀者。此真空法平等二諦。三世諸佛之所同依。一切菩薩離此無路。是故若欲于真大乘求出要者。于此深空。偏攻作意。觀察既久。遂能照理伏惑。今略明此真空之觀。以作三門。一識病。此有二。一粗。謂有修行。為求名聞求利養等。巧偽不真。為令他知。及不護戒行。如是等類。不能得入此真空觀。二細。謂縱有質直趣理之心。不識自心執見過患。是故無心翻情入理。故亦不能入此觀也。是故行者欲入此觀。于上粗細之患。極須善識。求遠離之。二揀境者。亦二。一倒境。謂聞空謂斷無。聞有謂實有等。并如情所取。非是法境。二真境。如上說空有俱融無礙之法難名目者是也。極須揀之。若不爾者。則入魔網故也。三定智者。亦二。一解。謂于前真空。善分析揀擇。不與三種空亂意相應。又亦解知此解。與行不同。若不爾者。于此法上墮不生解。則謂此解便是行心。非正理故。不名解也。二行。謂以行心觀正理時。決定不如前之所解。以解不能至故。行心順法。亡情念故。謂于真境。不作空解。不作有解。不作俱解。亦不作俱非解。于一念間。一切解心動念總絕。亦無不動之解。所解亦絕。此絕亦絕。境智俱融。于一念間。此謂情開理現難可宣說。至者當知。龍樹說空。意在于此。第三顯德用者。中論云。以有空義故。一切法得成。又云。以一切法空故。得有三寶四諦等。大品云。若一切法不空。則無道無果。又云。若諸法如毫厘許有者。則諸佛不出世。如是等文。皆明以有真空故。方有諸法也。又由觀真空。方成諸行。是故十度等行。皆由空成。菩提等果。皆由空立。是故從此真空無住。建立諸法。又令諸法得相即相入無障無礙等。并是此門之大用也。第四會異說者。于中有二。先敘異說。后會無違。前中。此大乘內。于緣生法二宗盛諍。一執為有。二說為空。且執有者。說此緣生決定不空。以有因緣之所生故。猶如幻事。不可言無。若言空者。應非緣生。如兔角等。若爾。則便斷滅因果。破壞二諦。以若無心心法。何斷何證。何修何益。故唯識論云。若一切空。何有智者為除幻敵。求石女兒以為軍旅。如是等。設有處說緣生空者。應知此就遍計所執。說緣生法無二我故。密意言空。非謂彼法舉體全無。若此無者。則是斷無惡取空見。甚為可畏經云。寧起有見如須彌山。不起空見如芥子許。中論云。若復見于空。諸佛所不化。如是空見既是深過。明知緣生必定不無。攝論瑜伽深密經等決定說有。不可違故。二執空者。言此緣生法。決定是空。以從緣生。必無自性故。猶如幻事。不可言有。若言有者。則不從緣。不從緣故。則非緣起之法也。設有處說緣生法體是有者。應知但是隨俗假說。非謂彼體實是不空。以若有體則不從緣。不從緣故。則無知斷證修。亦壞于二諦。大品云。若諸法不空。則無道無果。中論云。若一切不空。則無三寶四諦。成大邪見。智論云。觀一切法從因緣生。從因緣生。則無自性。無自性故。畢竟皆空。又若言此幻事不空者。今且問如幻巾為兔。此兔為在巾內。為在巾外。為即是巾。為離巾有。為有皮毛。為有骨肉。既并絕無。依何執有。當知此兔。不待滅而自亡。本不生而虛現。是故要由性空。得有二諦。又汝以我宗為空見者。此過屬汝。何者。若汝執有。則不藉緣。不藉緣故。則斷因果。豈非空見。橫執有法。豈非有見。有無二見。雙負汝宗。何不生畏。又汝不了我所說空離有無見。執為空見而生怖者。此是汝自空見。非關我宗又汝橫怖自見而執情有。復成有見。俱失佛法。于顛倒情而恒流轉。雖染法衣。常在法外。是汝之失。又汝云何有智者為除幻敵等者。諸大乘經。何處不說諸法如化。菩薩修幻智。斷幻惑。成幻行。得幻果等。如是圣教。豈不違害。何不生怖。又汝意謂有斷證故非如幻者。非如幻故。非從緣生。非緣生故。何有斷證。是故反是大邪見也。又汝無著菩薩。順中論內。尊承龍樹。稱阿阇黎。師其所說。釋彼余論。況護法等而輒毀謗。入楞伽中。佛記龍樹。住初歡喜地。能破有無見。住生安樂國。既是破有無見。何曾是空。若言龍樹是空見者。深成誹謗。此既佛所贊嘆。余人毀謗。與佛違諍。非釋種矣。第二會無違者。諸緣起法。未嘗有體。未曾損壞。無體無壞。無二無礙。為緣起法。是故龍樹等。雖說盡有之空。而不待滅有。既不損有。即是不違有之空也。故龍樹說空。離有離無。為真空也。無著等。雖說盡空之有。而不損真空。既不損空。即是不違空之有也。故亦離有無之幻有。何相違耶。當知二說。全體相與。際限無遺。雖各述一義。而舉體圓具。故無違也。如其不爾。恐墮空無。勵意立有。不達此有是不異空之有故。是故不受彼空。反失自有。失自有者。良由取有。又若恐墮有所得故。猛勵立空。不達此空是不異有之空故。是故不受緣有。反失真空。失真空者。良由取空。是故舉體全空之有。無著等說。舉體全有之空。龍樹等說。非直二說互不相違。亦乃二義相由全攝。故無二也。問。若爾。何故清辯護法。后代論師。互相破耶。答。此乃相成。非是相破。何者。為末代有情。根器漸鈍。聞說幻有。謂為定有。故清辯等破有令盡。至畢竟空。方乃得彼緣起幻有。若不至此畢竟性空。則不成彼緣起幻有。是故為成有故破于有也。又彼聞說緣生性空。謂為斷無。故護法等破空存有。幻有存故。方乃得彼不異有之空。以若不全體至此幻有。則不是彼真性之空。是故為成空故。破于空也。若無如此后代論師。以二理交徹全體相奪。無由得顯緣起甚深。是故相破反是相成。由緣起法幻有真空有二義故。一極相順。謂冥合一相。舉體全攝。二極相違。謂各互相害。全奪永盡。若不相奪永盡。無以舉體全收。是故極違即極順也。龍樹無著。就極順門。故無相破。清辯護法。據極違門。故須相破。違順無礙故。方是緣起。是故前后不相違也。余義準上思之。諸諍無不和會耳

第七造論時代者。有說龍樹。佛滅度后八百年出。依摩訶摩耶經。佛滅后七百年出近問三藏云。西國有傳龍樹。從佛滅后。三百年出南天竺。共一國王。以藥自持。擬待彌勒。至八百年。彼王諸子。并皆老死。無嗣位者。后一太子恨無得位。母氏教云。汝父不死。是龍樹所持。汝乞彼首。父則隨喪。子便依言往乞。菩薩剔頸與之。于是而卒。既五百年在世。是故諸說皆會。然其所造雖復廣多。唯于此論。自造本頌。還自造釋。既不雜余言。亦將為甚妙也

第八傳譯緣起者。三藏法師鳩摩羅什。此云童壽。赍梵本至此。以大秦弘始年。于逍遙園中。與生肇融睿等諸德。共譯茲論。睿公筆受。與中百及智論等同譯。故肇公披閱四論。若日月之入懷。彼評云。百論廣破外道。門論廣破小乘。中論具破內外。智論解釋大乘。文勢如此也。是故三論玄旨。派流于九壞。龍樹宗傳。實什公之方也。雖復譯在關河。然盛傳于江表。則興皇朗之功也

第九釋論題目者。然此三論。得名不同。或就所顯為名。如中觀論。以中道是所顯故。或約所遣及所托為目。如此論。以十二門法為所遣托故。或約數為名。如百論。以論有百偈故。此中十二者。有人解云。此是隨語中一大數也。如一日十二時。一年十二月。又表十二。入十二緣等。此恐不然。今釋十二有三義。一約所遣。謂所執萬端。別祛難盡。故今總攝。十二統收。無別表也。二約所托。謂津悟多方。數窮八萬。要略所仗。十二為號。如下文云。當以十二門入于空義。此是入真空之勝方便也。三合此二義。謂非遣執無以入空。遣即托也。非入空無以遣執。托即遣也。門者。亦有三義。一是收攝義。謂此十二。以一一統收諸余所遣無量諸法。故以為門。如章門等。二是開示義。謂于此十二。開示顯現真空理故。以此為門。如開方便門示真實相等。三是通入義。謂令依此游履。通入彼真空故。此中十二即門。帶數釋也。亦有本。作觀十二門。觀者鑒照義。且鑒照有二。一照俗。謂觀照此十二類法。二觀真。謂即于此十二法上。破相開示。照達真空。令心無寄。故云觀也。此中據后義說。觀則是智。十二門是境。境智合目。如此境智。是所詮義。論者。是能詮教。謂以理窮核。使諸相永盡。故云論也。又以巧辯征責。令執心無寄。亦云論也。觀因緣門者。當別目。謂親辨法體為因。疏而助發為緣。推求無性為觀。開悟真空曰門。十二之初。故云第一。(觀因緣門第一六字古本連在論題之下故于此處釋之)龍樹菩薩造者。梵語名作那伽阿順那。那伽。此云龍。阿順那者。羅什翻為樹。慈恩三藏翻為猛。并非敵對正翻。所以知者。近問大原三藏云。西國俗盡說。前代有猛壯之人。名阿順那。翻為猛者。但指彼人。非正譯其名。又西國有一色樹。亦名阿順那。此菩薩在樹下生。因名阿順那。是故翻為樹者。亦指彼樹。非正翻名。阿順那雖俱無正翻。就義指事。樹得人失。以于樹下而生。龍宮悟道。故云龍樹。菩薩者。若具應云菩提薩埵。諸論通釋。總有三義。一菩提。此云覺。則所求也。薩埵。此云生。則所度也。此二俱是所緣境。則從境為名。如白骨觀等。二菩提同前。是所求境。薩埵。是能求行者。則能所合目。境智為名。三薩埵。此云勇猛。謂于大菩提。勇猛求故。以菩下略提。薩下略埵。故云菩薩也。造者。是制作也

第十隨文解釋者。諸論之首。皆有歸敬等頌。此論無者。為存略也。以此論是略論故。亦是作者隨意。有無無在。就此論中。文別有二。初標宗辨意。二從釋空者下。開宗解釋。前中三。先標宗。二問曰下。辨意。三大分下。會意歸宗。前中說曰者。問答稱論。直言曰說。又成教傳通曰論。曲授門人曰說。曰者。語辭也。略解者。略有四義。一約人。謂對佛果圓音大無礙辯。廣說般若二十萬頌。今此龍樹。位居不足。證法未圓。所說非廣。故云略也。二約教。謂龍樹所造大無畏論十萬頌。對彼說此以為略也。三約義。謂空為法本。有為末相。若演本從末。隨俗萬差。以為廣說。若攝末歸本。就理要妙。以為略說。則要略之略也。故文云但解空義。此之謂也。四約機。謂佛在世。為利根大士所說為廣。佛滅度后。菩薩為彼末世鈍根所說為略。今此文中。具斯四釋。故云略也。言解者。辨釋也。但佛經所說。義理多門。未知今者解釋何義。為揀彼小乘非此所釋。故云摩訶衍義。摩訶。此云大。衍者。此云乘。此大乘名。后論自釋。義者。是所以也。則是所詮義理。謂真空也。第二辨意中。有三番問答。以辨其意。初一明法義利。次一彰略非廣。后一顯法名義。初中先問后答。答中二。先嘆本法甚深。后明作論之意。前中有二種甚深。初嘆證甚深。謂諸佛所有故。二嘆阿含甚深。為大功德利根者說故。又初則主勝故法深。后則機勝故法深。以若非諸佛大人無以能說。若非菩薩大士無以堪受。是故此法。玄軌妙則。無不甚深。故名為法。則法含攝蘊積。包容諸勝德故。名之為藏。大功德是福勝。利根是智深。者是人。謂具勝福深智之者。方堪為器。顯法深也。后明作論意。于中二。先答利。后光闡下。答義。何故此中先利后義者。謂表菩薩大士宜以接物為先故也。又釋。初是饒益有情。后是成就佛法。依瑜伽等論。然諸菩薩從初發心。常修如此二種正行。亦是二利行也。前中二。先明所被劣根。后明論主設教。前中末世者。時劣也。此有二義。一從佛滅后。總名末世。二謂正法五百年已后。總名末世。眾生薄福等者。人劣也。謂六大五蘊積成眾生。故云眾生。薄福。翻上大功德。鈍根顯智劣。翻上利根也。尋經不達者。謂雖尋文。而不達其義。聞說有無。皆隨言定解。故是迷謬失也。我愍此下。明論主起悲設教。論興由致。答利益也。第二答義中。謂此菩薩光揚開闡無上大法。令久住世報佛恩故。是瑜伽論菩薩造論六意之中。為令失沒種種義門重開顯故。此之謂也。第二問答顯略說中。先問后答可知。第三顯名義中。先問后答中。大有七義。一對小超過故。二能至大處故。三大人所乘故。亦是曾運大。四利用廣大故。五多所乘故。亦是現運大。六廣大甚深故。謂廣盡其邊。則是無邊之邊。量智境也。深窮其底。則是無底之底。理智境也。七攝功德大故佛經自說。又如集論。乘有七義。起信論中三義。皆有運轉義。是乘以無分別智為性等。廣如別說。第三會意歸宗中亦三。先標舉法體。大分者。是大都之言耳。謂諸法萬差。大都總相。無非是空故。不礙諸法。未嘗不空。故說真空。名為深義。二明其勝用者。若通達如此真空。則萬行皆悉圓備。略舉六度以為行本。無障礙者。此有三義。一約境。謂真空不礙萬行。萬行不礙真空。故云無礙。亦乃即真空為萬行。萬行未曾不空。即萬行為真空。真空未嘗不行。故云無礙也。二約智。謂照空之智。則具萬行。萬行即智。無有障礙。故云若通達。通達則是智也。三約俱融。謂智有二義。一從緣虛故。虛無不盡。智同境也。二虛盡唯空。未嘗失照。境即智也。以即空之妙智。還照即智之真空。是故終日照而無照。終日境而無境。無境無智。而境智宛然。故名通達。亦云無障礙也。是故下。第三結意歸宗可知

第二大段開宗解釋。于中二。先標數開門。后初是下。隨門別釋中。十二門則為十二段

　　觀因緣門第一

初門中三。初標起章門。二立頌略示。后釋頌廣顯。頌中上半舉法。下半征情。又上半明緣生故無性。下半顯無性故即空。若具言此中有兩重比量。以初成后。何者。上半明一切有為法皆無自性。宗。以從緣生故。因。喻可知。下半明有為法定空。宗。以無自性故。因。喻亦可知。三釋頌廣顯中二。初明有為空。后類顯我及無為一切皆空。前中三。一牒舉果。二如是下。破顯無性。三是故下。結有為空。初中三。先開果有內外。二開緣亦內外。三釋顯內外緣果此中先辨外事。有五事。各有因緣及所生法。并可知。后顯內報。謂十二因緣。依小乘宗。皆前支為因生后支故。具有因緣及所生法。亦可知。亦是釋頌中初句竟。二破顯無性中二。先總顯。謂內外法既各如是攬緣而成。豈非即是無自性耶。若有自體。豈更緣故。涅槃經云。譬如青黃合成綠色。當知是二。本無綠性。若本有者。何須合成。二若法自性無下。別顯無性。于中先外后內。外中二。先正破。后類結。前中初標。列自他共。三章俱無。二何以故下。征釋。于中先征后釋。釋中先釋自性無。后釋他性無。不釋第三共生。以自他若破。無別共故。就釋初中。謂自性若有。則不因他。以因他故。自性無也。二若謂下。釋他性無中有三。初他成別體故非因。二若謂下。因同果體故非他。三又蒲下。因復無性失自他。又釋此三。初約疏。二約親。三俱非。初中二。先約情縱破。謂若他生者。牛應生馬。種梨生柰等也。后而實不然者。就理奪破也。二若謂下。就親破。亦是明因同果體故非他。于中三。初牒救總非。謂外計云。他有二種。一非因之他。如牛于馬可不相生。二是因之他。如蒲于席何得不生。前文但云他不言因。此中說因而不言他故也。此救非理。故云不然。二征不然所以。三正釋破。于中初存因失他。故非因是奪破也。若謂是因而非他者。因既于果而非他。則蒲席一體體既是一。則失于因。因既失矣。他生之義安在。二存他失因。是緣破也。謂若是他。因非因故。前則以因為他不成。后則以他為因。又前由一故不成生。后由異故亦不生。是故他不生也。亦可前中量云。因定不生果。以與果法不別故。猶如果法。后義量云。因定不生果。以與果異故。猶如非因法。三推因無性失他。于中遮外救云。上來或異同非因。或一同果法。俱不得生。而實生理非一非異。故得相生。今破意云。若有此因。可與果非一異。而能生于果。今推求此因亦無自性。以從眾緣成故。猶如果法。是故無體可能生也。文中有四。初標。二征。三釋。四結。釋中先釋蒲無自體。后辨無力成席。謂自體尚無。何有力用。是故下結可知。二余瓶下。類余一切外因緣法皆不可得。第二釋破內法緣果之中有二。初略指同前破。亦是懸標后文破。二引頌廣顯破。此中二。初引頌。相傳此七十論。亦是龍樹所造。有七十頌。故名也。頌中初句顯正理。次句牒執。下二句征破。又可初句奪破。后三句縱破。又可初句標無生。后三句釋無生。二釋頌中。先釋文顯宗。后結因果俱空。釋中先立正義。亦是釋頌初句。就理奪破。二若謂下。破外情計。亦釋下三句縱破。此中三。先開兩關定。二次第別破。三雙結俱非。第二別破中二。先約一心破俱。縱其所立。謂正無明上心時。行等亦應同時。又因果下。奪其因果。文中。先標舉。后釋成。二約多心破有三。初因果別異破。以不相構及。故非緣生法也。二后果無因破。謂先分無明。與前心俱謝。后分行等。誰為其因。三遮救重破。謂外救云。我前念無明雖滅。能引后行支故為因。如等無間緣。本識中種子。前滅后生等。今破云。汝前心。為已滅。為未滅。若已滅。滅是無物。以何為因。若未滅。則果不得生。以前心破故。三十二因緣下。雙結可知。第三是故下。結緣果皆空可知。二類破中四。初結有為法空可知。二有為尚空下。以法空故。顯我無依。故亦空也。論說法執為因。人執為果。本因既亡。末果隨喪也。以此論明人法二空故。先辨法空者。以正破二乘。兼破外道故。此中三。一標況破。二釋法破。三引證破。釋中二。先順釋。謂因三科有為法積聚故。假說為我。有為既空。假我安在。可然是薪。然是火。反釋可知。引證中。如經說。因我故有我所。如因法有我相似。又釋前法空故我空。此明我空故所空。以所是我之用故。此乃從本向末以說空也。三類顯無為空中。先標類。謂涅槃名寂滅也。二何以故下。釋成。釋成中三。初無法可滅故無滅。二無能得滅故無滅。三復次下。明闕生待對故無滅。四是故下。結三空可知

十二門論宗致義記卷上十二門論宗致義記卷下

　　　　京西大寺沙門釋法藏述


　　觀有果無果門第二

釋此門略作四句。一釋名者。諸門名皆有三義。一舉觀智為能觀。二舉所遣托為門。則所觀有果無果是也。三入門見真。則下文真空是。皆從初二義題章。二來意者有二義。一前品總破因緣及果皆空。今此別克因中有無。以顯無生。故次來也。二前以因緣及果自他形奪。以顯無生。今則以因中有無。征辨無生。令前真空轉極明了故。令執有無者心轉無寄故。是故來也。三宗趣者。先敘所破。一外道。謂僧佉計因中有果。衛世計因中無果。尼揵計因中亦有果亦無果。若提計因中非有果非無果。二小乘。薩婆多計因中有果性。經部計因中無果體。又大眾部計過未是無。則是中無果也。犢子部計亦有亦無。以無事而有性故。義準。法相大乘說非有非無。以待緣故不有。為因故不無。如是等文。皆是所破。二所顯宗。謂只由此四句為所由故。俱不得生。不待生處。是所入宗也。四釋文中四。一總標。二別釋。三結宗。四類遣。初中二。先標宗生起。后舉頌立宗。此可知。二別釋中二。初舉頌立三章門。二何以故下釋。釋中三。先釋因中有果不生。次釋無。后釋俱。釋有不成生中。有十五番。初一恒生不生破。于中四。初出過。二牒計破。三遮救破。四結成破。前二縱破。謂將已生同未生。則應恒生。后二奪破。將未生同已生。則應恒不生。前中第二牒計破中。量云。因應生果已更生。以因中常有果故。如未生果因。以未生與生因位不改故。又以已生之果不異未生時故。是故因中恒有常生也。從是有邊復應更生者。謂此果法在因出因俱是有故。在因既生。出因何得不生。是故生已更生。是則無窮。此是重生無窮。三遮救破。亦是恒不生破。于中先牒外救云。已生是事成。事成不須生。未生是性有。性有故須生。后正破云。無生理者。既已生是有。而不更生。未生亦有。應亦不生。故云終無生理。亦有量云。未生因應不生果。以因中有果無生理故。如已生果因。此是常不生過。若以已同未。則應常生。若以未同已。則應常不生。由具斯失。是故第四總結無生。第二俱有不齊破。破意云。若已未俱有。遂得一生一不生。亦可已生與未生。一有一不有。若言未是性有故有生。已是事有故不生。亦可生亦有二生。一是性生故。二是事生故。不生文中。初牒執。后正破。可知。第三已未相違破。此中先正破。后釋成。初者。生與未生既是相違。未生是有。生已應無。以相違故。如明闇等。釋中二作亦相違者。未生以有作相。生已亦以有作相。已未既其相反。作相那不相違。故令不齊也。亦可此是易位失體破。謂未生既是有后作。生已應失自體。以失未生位故。第四已未無別破。謂汝若不受相違之患。則墮無差之咎。量云。未生應即是已生。以體俱有無別故。猶如已生前。以已未征自體。自體不得一。今以自體征已未。已未不得殊。文中三。謂標釋結可知。第五先成無用破。謂果已先有。因無生用。如果在器。器無生果之用。故云作已不作等也。文中三。初正破。二舉例。三結非。可知。第六已有應見破。先正破。謂果若有而不見者。更以何法知此有耶。量云。有是不有。以不見故。猶如無物。二破救。救以未變無相。是故不見。破意泥中既未變而無瓶相者。與泥中亦無馬相。是二有何別。泥中無馬相。亦則無馬體。泥中無瓶相。豈得有瓶體。量可知。結可知。又泥中無馬相。無由知有馬。泥中亦無瓶相。以何知有瓶。亦有量可知。此后亦是征果以相破。第七窮變失果破。于中二。先正破。后破救。前中三。初以變同果破。果有變亦有者。今應可見。此縱破也。而實下。就理結非。則奪破也。二若謂未變下。以果同變破。變無果亦無。則失于果法。以變初無。后畢不有。以彼宗中果若先無后終不生故。是故變終不得有。變終不得有故。果則永無也。三有無不定破。乖本計故。違自言故。文可見。二破救中四。一外救。二正破。三重救四重破。初外救意。引世八緣。證變是有而無示現。是故上來諸難無不雪也。文中三。初一句標自宗。二凡物下引自類。三汝說因中下結破非。引類中四。一標。二列。三釋。四結。并可知。外意取第八為量耳。二正破中三。初總揀不同。二次第別揀。三別破第八。謂始終一故。俱定有故。不得改也。比量可知。三重救可知。四重破中三。一以果同粗失果破。謂汝言未生時細。則粗果先無。乖汝自宗。二又因中下。以細奪粗失果破。謂汝若言生已轉粗。則細非果。不得言果細故。不可得也。粗細并撿。果體本無。三如是下結呵情計。第八自壞因果破中。初牒計標壞。二何以故下釋顯壞相。此中先釋因壞。以因無因。但是果法所寄住處故。如器中果。器非果因故。縷等是法。器等為喻。比量可知。二若因壞下釋果壞。初相待破。次釋破可知。第九失法虛求破。于中三。先標不作故壞于果。謂果若先有。先有故。則非所作。非所作故。不得名果。則失果也。二何以故下。釋不作故壞于因。謂終不以果于中住故。說因有能作。是故無能作故。則無因也。三如是下結虛求。謂因果既俱無。何須妄求于有無。又前門則因壞故果壞。此門果壞又失因。因以生果為能作。果以從生為所作。果既先有。則因失能作之功。果壞從生之義。是故俱失也。第十相無體失破。此與前責泥中瓶相何別者。前征體相。此責標相。故異也。文中三。初縱有征相。二舉例指事。三如是下正奪情執。并可知。第十一責果無從破。于中三。先牒果不從因。二若因不下撿果正無從。三若果無下結俱無。可知。第十二自壞二聚破。于中四。初標執示過。量云。果應是常。以無從作故。如涅槃性。二若果下壞失有為。三若一切下壞失無為。四結非呵止。并可知。第十三因因無窮破。于中二。先正破。后破救。初中三。先牒執示過。二如?下引類。亦是約情縱有。謂因中有果。此果復為余因。于中復有余果。如是則無窮。依涅槃經。如牛中先有乳。此乳有酪。乃至醍醐。是故牛中五味已具。又云。明當服酥。今已患嗅。乃至食中應有等。又賣草馬應取駒中復有駒。如是一馬應則是一群。此之謂也。三而實下就理奪無。謂既因中果內異果是無。不與作因。因中之果是則不有也。二破救中四。初牒執總非。二何以故下釋非顯破。破意云。若如地香要待緣發者。未發之時不名為果。汝以可了為果故。水是能了。香是可了。了是作故可名果。瓶等既先有。非是作故。不是果也。三重釋。四結非。并可知。第十四同了失生破。謂汝以水發地香但是了因。瓶等爾者。應兼成余。如燈照瓶。亦照余故。又汝為以作為果。為以了為果。果若是作。瓶等先有。非作不名果。果若是了泥等了瓶。何不亦兼生余物耶。文中四。初法二喻三合四結。并可知。第十五二作不成破。謂以果先有故。何者今作。何者當作。彼宗計有二作異故。失自執也。文中先責后結。可知。上來釋先有不生章訖。第二大段。釋先無亦不生。于中有五番。一因同非因破。于中二。先正破。后破救。破救中。先救后破。破中二。先等無生異果。后齊無為異因。比量并可知。第二一因多果破。于中先正破。后破救。前中約縱破。謂一因應生一切物等。以是無故。后若因中下奪破。謂若無者。不應諸因于諸果各各有力能生果。今既諸因各各于自果有力。故知非無。如須油下舉事曉示。二破救中。先牒計總非。二釋顯非義。謂從麻出油是生。此世人虛妄謂生。而實不生。與沙無別。是故征責則不成生。更以何法知有生也。三是故下結非呵執。第三猶豫同疑破。于中三。初標自意。謂恐外人雖無執因中無果。見論主以沙例麻麻中無義不成。則謂論主許其是有。意欲移無執有。是故論主還遮云。我非直破汝計無。有等亦破。故云破一切因果也。二若因中下釋一切不成。謂三因俱不成生。三是故下結同疑。謂汝但言見麻出油。而不知麻中為是有。為是無。為俱有無。是則汝于自因同疑不了。何得成生。第四因相不成破。于中二。先牒執不成因。二釋顯不成相。于中先釋因不成。謂親疏非一故云諸因。于中無果法故云無法也。若一種俱無果法。不知何者是親因故能作。何者是疏因故能成。又若無果法。何作何成。無作成故。則非因也。此文倒。應云。若無果法此因能作何等。能成何等。以無成作故亦無因。二釋果不成。如是因不成故親因名作者。不得有所作果也。使作者是疏因。亦不得有果也。又有論本使字作所字。則作者是匠人。無果法可作。故不得有所作。所作是泥因。亦不得有所作。以泥是人功所用作故。第五反難乖宗破。于中三。初外人反難論主。二論主顯彼乖宗之失。三結非呵止。初中外人反難內有二難。一反質難。云汝破我。以因中無果故則無作者。無作者故是則無因。若爾者。汝則因中有果故有作作者。為諸法因耶。二齊過難。謂若我因中無果故則無作非因者。汝因中先有果。亦無作作者。以先有不須作故。此中難作及難有也。作者是人。作是業用。作法是所作果。文中標是初難。釋是后難。可知。二論主反答破中二。初牒執總非。二別釋二難。于中二。初答齊過難云。今破彼作者作法。此非我立。故不成難。若能破彼彌順我空宗。亦不成難。文二可知。是故下結可知。二答反質難中二。初正答。謂彼有果本非我宗。汝自唐勞助成我義。二遮難。謂恐彼難云。汝既不受有果。則同我無計。故云亦不受無果也。上來破無訖。第三大段破亦有亦無俱執者何故來者。謂彼外人先計有不成。則移執于無。又見論主破已不成。則謂由我偏計有無故不成。因雙取二義。應順道理。是故破門來。又根有三品。上根于初門便悟。中根至二。下根至此。故有此來。文中兩番。第一性自相違破。于中四。初舉執總非。二釋顯相違。三引例指事。四總結不生。又可一宗二因三喻四結。第二指同前二破。文可見。大段第三結宗本中二。先結上三門不生。二于一切下結歸無生。第四類遣中有三。初類遣有為。二遣無為。三遣我。并可知

　　觀緣門第三

釋此門四義同前。初辨名者。發果為緣。觀緣無性。故以為門。二來意者。前于因中求生不得。今于緣中求亦無生。故次來也。又以多門遣執盡故。又顯觸途皆無生故。三明品中所明者。謂推求四緣。皆無生理。是所宗也。四釋文中五。初標宗。二破有。三破無。四破緣。五類遣。初中諸法是果及緣皆不成故也。二破有中三。初舉頌略標。二出彼緣相。三征破明空。初中先立頌后略釋。頌中上半奪破。下半結呵。又上半顯理。下半征情。略釋中。一一緣是廣。和合是略。此二門中求有生不可得也。二辨緣相中二。先問后答。答中先頌。后釋。頌中上半案定。下半列名。以外道立神我為第五緣。故此無也。釋中二。先列名后釋相。釋相中。釋四緣則為四。此中各有三義。謂標釋結。初中因緣者。以因為緣故云因。此則因即緣故名因緣。非是親疏并舉。名為因緣。謂所從生者。顯親生義也。又此從生是果法體是有為故。三世攝耳。二中法已滅者。前心法謝滅也。次第生者。由前心心法雖謝滅。然有開避引導之力。令后心法無間而生。故云次第生。與次第法為緣故名也。新翻名等無間緣也。此唯心法有。余皆無也。三中緣者所緣也。以所緣法緣起能緣心心法等故名緣。則所緣為緣故云緣緣。新名所緣緣。釋中所念則是所緣。理實但起心心法。為身語二業依止。思法上立故。亦通舉三業耳。四中。以此法于彼法有增上勝力故云增上。增上即緣故云增上緣。此有二種。一不相礙增上。二勝力助成增上。此文通二。據后而說。第三征破明空。于中五。初總標。二別征。三雙責。四結無。五結宗。別中。初以緣奪因明因中無。二以因奪緣明緣中無。三若于下雙征責。四是故下結無。五如是一一下結正征情。一一是別責故廣也。和合是總征故略也。三破無中三。先立頌。頌中上半牒外計。下半以非緣并破。后釋顯。謂外意云。緣中略廣求雖不得。何妨此果從四緣生。破意云。既緣與非緣同是無果。而得從緣出。何得不從非緣出耶。立量等可知。三是故下結無生。四破緣中二。先標宗。謂生果故名緣。果既不生。何得有緣。后釋先緣后果者。此是案情求理破。謂若先緣無果。是誰緣。故非也。第五類遣中三。先類結有為空。二無為空。三我空。是故三空除二我也

　　觀相門第四

釋此門四句同前。一釋名者。觀破能相及所相法盡以至真空故云也。二來意者。前破所相。次破能相。義次第故是故來。又執見之者聞前門緣不生果。或謂相能生法。為破彼故而興此門。又以多門顯理。使明凈故也。三品所明者。破盡三相。令見心無寄。以成正觀故也。四釋文中四。初標宗。二立頌。三釋破。四類遣。頌中初句舉法體。次一句辨相空。下半依相空遣法體。三釋中二。先釋標中有為相空。后釋標中無為相空。初中亦二。初有五頌破薩婆多師大小相相生成共有因義。后五破大眾部師以有為相自生生他義。前中亦二。先正破。后破救。初中先一句立宗。謂有為法不由于相而成彼法故云也。二正顯中。先一問答舉相案定。后一問答以理正破。初中。先問后答。答中。先辨諸法各自有體狀。如牛瓶等。不須法外別能相。汝此三相若是有為之相者。未知此三相當體為是有為。為是無為。若毗曇成實同云。三相是有法。毗婆阇提云。有為之體不能自固。何能相他。當知三相是無為法。曇無崛人云。生住二相是有為法。滅相是無為法。是故三相是亦有為亦無為。二以理正破中二。先外問受是有為。后內答正破。以無為及俱不待破故。是以文中唯破有為。文中二。先立頌。上半破三相是有為。與出無窮過。下半破三相是無為。與出失相過。又釋。下半破救。言有為法體須相。須相更不須者。是則法體須相。相法體是有為。相既不須相。相應是無為。相若是無為。云何為有為法作相。故言何名有為相。釋中順此。二釋中二。先釋頌。后類遣。前中。先釋上半頌。后釋下半頌。前中。先釋生。謂一無窮過。如文顯。二若生中有滅則相違。無滅非有為。是故有滅亦不成。無滅亦不成。故生空也。二類住滅亦爾也。二若生是無為下釋下半頌。亦初釋生有三義。一二聚乖違破。謂滅此有為方是無為。極相反故。猶如明闇。豈可明與闇為相。二責相失體破。謂若是無為則無生住滅。離此三相。誰知此有為法之生耶。三復下次無分別破。謂是無為一際無二。何處有生得異住滅。是故無生下例于住滅。故云亦爾也。二類遣中三。一以相無遣法體。二遣無為。三通結一切。第二破救中。先外救。后正破。初中二。先牒前過。二立理救。于中。先頌后釋。頌中救前二難。謂上半救無為難。以生生之本生故本生既從生生生。是故非無為法。下半救無窮過。以本生之生生故生生既還從本生生。是故無無窮過。于中初句舉生生體。以是本生家之所生故云之所生也。次句辨生生之用。下二句反準此知。二釋中三。先開法。二救過。三結離。就救過中。本生除自體生六法者。以親生本有為法體。故名本生。則本之生故。又以生此本名為生生。則生之生故。亦名大生小生。此大生與六法為生相。唯不與自作相。以自大生用小生為相故。大住滅亦爾。是故大相通能相大小。然唯不自相。小相不通相大小。然唯相一大。以小無力生法少故名為小。大相有力生法多故名為大。如大生中以小生為生相。大住滅為住滅相。大住以小住為住相。大生滅為生滅相。大滅以小滅為滅相。大生住為生住相。若小生中具有三大相。小住滅亦爾。是故無彼無窮過。此則六因之中。共有因。謂俱時起故共有。更互托故名因。此中有共有共有因。有共有而非因。若將法體望六相。得作共有共有因。若將大生望六法。亦是共有共有因。大住大滅亦爾。若將小生望大生。共有共有因。小住望大住。小滅望大滅。亦共有共有因。小生望五法。共有而非因。小住小滅望五法亦然。然大小二生彼宗以剎那頃共相賴起。住滅亦爾。故無前失也。三是故下結離過。下例住滅二。答曰下正斥破。于中二。初有二頌。明是所無能破。后一頌未能無所破。又釋。初二是前后不生破。后一是同時不生破。前中二頌。一小不生大。二大不生小。初則小生在先大生在后。小生不生大生。后則大生在先。小生在后。大生不生小生。后釋頌中二。先牒計總非。二釋非所以。二同時破中三。先牒計總非。二立頌正破。謂上半約情縱。下半就理奪。三釋破。破意云。夫相生之道必有體能生無體從生。今言同時。為是俱有。為是俱無。若是俱有。何須相生。若是俱無。阿誰相生。若一有一無何得同時。又豈得互生。第二破大眾部師計有為相自生生他。于中二。初牒計總非。二以理斥破。此中二。先有四頌破喻。后一頌破法。前中四。初一頌明已然不到破。第二頌明然時不到破。第三頌明近遠互從破。第四燈闇反并破。初中三。先頌中。上半明由無自他所照闇故。下半遂無能照燈也。二釋。三是故下結非呵止。并可知。第二然時不到破者。先問。問意云。燈初生時體未足故。焰內有闇。明未盛故。室中猶昏。燈體漸圓昏闇斯盡。當知破闇是初生燈。故云然時能破闇。謂自照照彼也。二答中。先頌。上半征計。下半正破。謂即此初生燈時闇已謝滅。是故終無初生之燈與未謝闇俱。以不俱故亦不及闇。不及闇故不名破。若及闇亦不破。長行釋可知。第三近遠互從破中。初頌。上半牒計。下半正破。后釋中。以俱不到為因有四難。一以近同遠。應俱不破。二以遠同近。則應俱破。三既俱不到闇故。破近不破遠。亦應俱不到故。破遠不破近。四既有破不破。應有到不到。文中三。初牒計。二正破。先縱后奪。三結呵。第四相違反并破。于中二。先頌后釋。頌中。上半牒計。下半以闇例破。謂明闇正違。明既有照闇之功。闇亦應有障明之力。有此力故。燈不能破闇也。又若燈既自照亦照闇。闇亦應自蔽亦蔽燈。燈若為闇蔽。豈可能破闇。設彼救云。明是勝故。照他還自照。闇是劣故。蔽自不蔽他。則還難云。明是勝故能違闇。闇是劣故不違明。若使俱相違。何不須相破。通論以俱相違為因。亦有四難。一以燈從闇破。燈應不破闇。以俱相違故。如闇不蔽燈。二以闇從燈破。闇定能障燈。亦以相違故。如燈能破闇。三燈既違于闇。而燈則能破闇。闇不能蔽于燈。亦可闇亦違于燈。而闇則能蔽燈。燈不能破于闇。四若一破一不破。應一違一不違。若闇不違燈。燈中應有闇。闇中應有燈。并可知。文中釋結可知。破喻竟。第二破法中二。先牒計后斥破。破中。先頌后釋。頌中略舉自不成生。上半約舉未生破。下半舉已生破。釋中二。先釋一頌。后總結一門。前中二。先釋生。后例住滅。前中三。初釋破自生。二釋破生彼。三雙結呵非。初中三。先案定。二若未生下正破。先約未生破。既未有自。誰能自生。若謂生已下舉已生破。既已生。何須更自生。三是故下結。二若不自生下破生彼。自尚不生。況能生彼。三汝說下雙結呵非。二例住滅可知。二是故下總結一門。第二破無為中二。先牒前起后。謂以相空例所相亦空。此有為空故。起后無為亦空。二正破中。先正破后破救。前中。初標后釋。釋中二。初破無為體。謂明滅卻有為。是則無物。更有何法名作無為。是故無此無為法體。又有為既空。無可滅故。無無為也。二復次下破無為相。謂無表相故無體也。三相既是有為。無三即是無法。豈以無法為相。是故無也。二若謂下破救。于中二。初破當體表相。二破反對顯相。前中二。初牒計總非。二正破。正破中三。初總征知相。二別就有相征。三別就無相征。謂若有則乖宗。若無則失表故。并可知。二若謂下破反對顯相。于中四。先牒計總非。謂先喻后法。外意如眾衣皆有別記驗之相。唯一衣無記驗相。則名此衣名無相衣。非謂無此衣法。但以對眾衣有相。說此為無。無為亦爾。故非是無法。二釋破。三是故下結非。四懸指后破。謂此后門中破有相無相者是。四類遣一切無不歸空。可知

　　觀有相無相門第五

四句同前。一釋名者。于有無二門征遣其相。從是所遣故以為名。二來意者。前門破相。恐猶未悟故更責。可相法中。有相故相。無相故相。為俱故相。是故來也。三所明者。有無都盡。無寄觀空是也。四釋文有四。一標。二釋三結四類。初中。一切法者。是有為無為等一切皆空也。二釋中二。初征標略破。后釋頌廣破。前中。先何以故。征標。謂何以得知一切法空。后立頌略釋。于中初句破有相。二破無相。三破俱。四結空。二廣釋中三。先釋破有。二破無。三破俱。初中三。先奪令失相破有。標釋可知。二縱則二相破。謂新舊二相故。三是故下結非。二破無中。初標。后舉事釋顯。前破有中。以執有故無能相。能相無故亦無所相。此中以執無故無所相。所相無故亦無能相。是文意也。三如是下釋破俱句。以離二無第三故空也。三是故下第三總結非。四類遣中六。一以相類遣法有標釋可知。二以一類遣多亦有標釋。三以有類遣無。四以物類遣有為。五類遣無為。六類遣我。是故成上標宗一切法空也

　　觀一異門第六

初釋名者。以一異是所遣故。又說。遣一異以造真空故以為門。二來異者。前以有無破相可相已盡。但以更有一異門重破使執心永盡正理堅固。是故結相可相一異及俱而重破也。三所明者。以破相可相一異俱盡。令觀心照理故也。四釋文中二。先一句標宗。后釋破。破中二。先正破。后破救。初中三。先頌。上半破一異。下半破相可相。亦是結無。二釋。謂若一則相無能表。同所相故。若異不成表。不相因故。同余法故。故云一異不可得者。一異不可得下釋下半可知。三是故下類遣結宗。二破救中二。先外救。后釋破。救中以聞相法俱空執情靡據。故將形似之事類救二關。又向釋頌遣事無不周。但人情多惑。故須假設外救廣破所迷。于中三。初牒破驚呵。二立相救法。三結破不然。第二立相救中二。先開三章。則翻上三句。后釋三事。則為三段。初釋一中二。初舉識受二例。如識以了別為相。亦以了別為體。受亦如是。二如是下結宗。二釋異中亦二。初舉滅信二例。后是名下結。前中。初外謂愛滅異于涅槃。后以三事在身口屬色蘊。信是心法屬識蘊。外見有此三。知內有信心。是故色與心作相。故知異。三釋亦一亦異中二。初舉二例。后結。初中。先舉正見例。謂如正見是道體故少分是可相。復是八正中道支故少分是能相。又正見是慧。正是道諦通體。然是八中一數故云少分。是通故是能相。是別故為可相。二舉三相例。謂約小乘七十五法。分為二聚。前七十二是有為。后三是無為。就有為聚中。生住滅三通與一切有為法作相。自體復是有為法中數內少分。是故若與所相有為不是異者。不應于此有為法中開說此三。若與有為不是一者。自應非是有為法攝。是故當知亦一亦異。后如是下結。三是故或相下總結非破。可知。第二釋破中破上三計。文則為三。初破一中亦三。初法無自表破。于中三。先牒執總非。二釋非所以。三是故下結非呵止。就釋中。謂所相必以相而知故名為可相。所用表示者名為相也。是故相所相是非一。若一自能表示者。指應自觸等。反詰責也。二復次下相失能所破。若是一者。謂不應分別。此是相此是可相。若泯分別者。汝應是顛倒。有言無義故。三復次下因果雜亂破。于中先標次釋后結。并可知。二破異中二。先正破。后破救。初中二。先牒計總非。后別破釋非。于中初別破二例。后總示無窮。前中先破初例。謂愛滅則無相。愛有復非涅槃相。二破信者相有二。初無異破。謂有詐善之人實無信心而亦詐現有此三相。豈亦有信以與信者不殊。故云俱不異信。又此論意似將三事與信不殊故云不異以破其異(云云勘)二不定破。謂汝以三事知有信。則信是可相。三是能相。今更以理推。乃由有信故始能作此三事。是故三事反是可相。故云無信無三事。又責云。汝未施等前有此信心不。若有以何相而知。若無后依何起施。故云也。二示無窮破中。可相定有為。別有能相法。能相是有為。應亦別有能相法。如是則無窮。二破救中。先救后破。破中二。先指同前破。后自語相違破。又亦可先破喻后破法。可知。三破俱句中。初標非。后釋破。謂指同上二門破。以不離一異故。三如是下結非。四是故下類遣。可知

　　觀有無門第七

一釋名者。生住是有。滅相是無。求此有無理不成故以為門也。二來意者。以一異門重顯令理堅故。除盡執見故。此通來也。別者。前約相可相破。此就所相中相違破。故來也。三所明者。謂就四相中有無自相違。不得同一念。則失有為法以辨真空。令成正觀故也。四釋文中四。一標二釋三結四類。初中二。先長行生起有標釋。后立頌略辨。以薩婆多宗立四相體同時具。以成有為故。用先后發。以離相違故。破意云。先后非有為。同體相違失。又成唯識中。前三同一念。后念方至滅。爾者壞有為。一一念中以相不具故。頌中。初句破同時。次句破先后。謂離滅相之無令生住之有亦不得有。故云離無有亦無也。以非有為故下二句釋初句頌。以生住之有不離滅相之無故。則有當為無所害。故恒是無也。又亦應云。不離有有無。無則應常有。又亦應有釋上第二句先后計云。若離無有有。有則非有為。但為頌迮故也。二釋中二。初正破。后破救。前中四。一釋初句頌。如中論成壞品云。離成及共成。是中無有壞。離壞及共壞。是中亦無成。二若謂下釋第二句頌。于中二。先牒執總非。二釋非中。七法內滅相是無。余皆是有。又有是法體。共無常相生。無常中既具滅。明知離此無有不得生。三若不離下釋下二句頌。于中三。初舉失。后轉釋。轉釋中。以不離滅無故此有常是無。以初生即壞滅不能得至住。故云初無等也。又不曾暫有住。故云也。三結非可知。四若離下釋頌中所應有文。以離無常滅相等而有有為法生等者。皆不可也。第二破救中二。先外救。后釋破。救中三。初立體同時。故無上不生之過。二如是下釋五事。明用前后故。謂勢用有時。豈容有常無之責。又生制滅不令斷。住能制生不令增。滅制住不令分。異通前后。謂變生至住等。又彼計一剎那中剎那初是生相用。剎那次是住相用。剎那后是滅相用。故用有前后也。言得者。是此四通名不相應行。法前得等。如繩系物等。謂大小相得令四相常成就。三是故下結非。二正破中。先破體同時具。后破用前后發。初中先破生滅。后破住老。前中二。先易奪互失破。二復次下明相違俱失破。有標釋可知。二破住老中。先標后釋。亦有易奪相違破。三是故下總結錯亂。有標釋可知。二如能識下破用前后發。于中三。初舉事例破。謂彼外計云。生時雖已有壞體而未發。滅時方發者。破云。如不能識則不名識。余六亦爾。如是不能壞生不名有滅。二舉法示過。于中初舉法。二若生住下示過。謂先無用后失無過。三是故下結非。第三如是下總結成。第四類遣。并可知

　　觀性門第八

初釋名者。性是體性。征責非有。洞契真空。故為門也。所遣所托為名。二來意者。通意如前。別者。初三品破法。次四門破能相。今更破體性。故來也。又外人執義有二種。一是事。二是性。性據未成。事據現在。前有無門破現在事不立。但執情難祛。謂諸法未成先有體性。藉現因緣起性成事。若爾諸法還立。何得云一切法空。此門破彼故次來也。又上來破相。外人云。謂外相雖亡內性猶實。為破此計故有此門來也。三所明者。破性明空。觀心無寄以成正故也。四釋文四。一標二釋三結四類。就釋中三。初生起。二立頌。三釋頌。頌中。上半破有性。下半破無性。三釋中二。先釋破有性。后破無性。前中三。先破自。二破他。三雙結。初中二。先正破。后破救。初中三。先變異乖性破。破意汝若未成先有性者。夫性是不改為義。汝許變異。性義安在。故云也。二緣作失性破。初順釋。謂性有天真。豈假緣成。今既緣作。明非性有。二不作下反釋。謂不作名性。故知作則非也。三是故下結宗。二破救中二。先外人牒破示過難。后論主開章還過答。初中。外人聞現在事法已被責破未成體性又被破盡。則起智見以過論主為大邪見。文中二。初牒破示過。外以生滅無常為苦諦故。余文可解。二是事下結非呵止。答中五。初舉二諦法。先列名。后依俗得真。謂圣說俗諦因緣之法。擬于此法上令會無性以得真空。故說俗諦。非謂存此俗諦而不入真。故云也。二若人下明知法之益。于中初知諦成二利。謂依俗說真為利他。照真得果為自利。又二利一行成者是共也。二明二諦相資。以不二而二故。此明正知法益。三汝今下明迷法之失。謂汝聞說蘊界等法。不知但是世諦虛假。謬取謂為第一義諦。是故聞破謂欲自墮失處。反此則無咎矣。四釋顯法義。于中先標法甚深。就佛所說因緣法為深。非汝二乘所說之者。又約佛智論因緣法。方得稱彼因緣之法。故云諸佛因緣法名甚深也。二是因緣下釋成甚深所以。又此因緣法。宜應正是俗諦。何故乃云是第一義。釋云。以無自性故無性而說因緣。是故深也。問前語外人。汝聞世諦謂是第一義。今論主亦云因緣則是第一義。而與彼何異。答外人謂因緣之事是第一義。論主以因緣之理為真諦。又論主意凡佛說因緣世諦法。意欲令知無性以悟真諦。非謂存此因緣之法。故上云因世諦知第一義。故地論中。隨順觀世諦則入第一義諦。此之謂也。五若諸法下正還過于彼。謂若有性則不從緣。不從緣故則無諸法。是故中論云。以有空義故一切法得成。若無空義者。一切法不成。又應知有多諸過患。汝自不知。反來咎我。故中論云。汝今自有過。而以回向我。如人乘馬者。自忘其所乘。今此壞六事。還是汝之過。就中六。一壞四諦。二若無四圣諦下明壞四行。三壞八賢圣。四壞三寶。五壞世俗。六壞因果。并可知。二破他性中二。先牒計總征。后正破。破中初形自奪他破。謂對自名他。自既無矣。對誰名他。二同自無他破。謂望自還是自。是故自無他亦無。有標釋可知。三若自性他性下雙結俱非。第三若有不成下總結成宗。第四類遣。可知

　　觀因果門第九

初釋名者有二義。一借因生果。破果從余處自然而來。二復觀因緣中亦無果。無果故無因。是故因果俱破。約初義從能破為名。約后義從所破為名。二來意者。前來雖復廣顯從緣因果無性。而狂惑之徒復謂自然而有。為破此執故有此門來。三品所明者。此明果法內外俱空。因等皆爾。以成空觀。四釋文中三。一標宗。二釋顯。三類遣。釋中三。先生起。二立頌。上半破內生。下半破外來。又上半牒前諸門緣不生果義。下半正明此門體。但依前起后故須說也。三釋顯中二。先釋后結。釋中二。先釋上半破緣內有生同前。二釋下半頌。破余處自然來等。謂有計微塵世性時方自在天等所造。今破若爾則不從緣生。緣亦無和合功力。是故不從外來。二若果眾緣中無下總結性空。三類遣。并可知

　　觀作者門第十

初釋名者。于自他四處求作之者不得故以為名。二來意者。前略以內外求。今廣于四處求。故來也。又一說。上來九品已一遍破因果。自下三品是第二遍破因果。與前何異者。前廣此略故也。初二品破能生。后一破所生。故來也。三品所明者。破此四作有二門。一顯所破亦二。初約外道就人。一我作。二自在天作。三如劫初一男一女共生眾生是共作。四如無因外道等執自然生等。是無因作。如烏鳥非染等。二約小乘就法。一自分因生。二報因。因是善惡。果是無記。故是他也。三如共有因。謂七法共生。四無因作。或云。經部師無明支前托空而起。故亦無因(云云)。二能破中亦二。初唯遮破。如中論及此文。二亦遮亦表。如地論云。因不生。緣生故。緣不生。自因生故。不共生。無知者故。作時不住故。不無因生。隨順有故。又對法論云。自種有故不從他。待眾緣故非自作。無作用故不共生。有功能故非無因。凡諸緣起亡雙句者。已為甚深。況總亡四句。是故緣起最極甚深。解云。此二論意以因為自。用緣為他。此因與緣相待故各有二義。一有力義。二無力義。以因無為緣有故不自生。以緣無為因有故不他生。一有一無無二故不共生。二有二無不俱故亦不共生。則由此無性方得起此不起之果。故不無因。不無如此不自不他不共之因故也。若約顯法性緣起融通無礙門說者。四門俱有作。何者。謂因緣各有三義。一有。二無。三亦有亦無。各別開初義故自作亦他作。合第三義故共作。合第二義故無因作。以各無力故。此同從無住本立一切法。思之可見。此后論說非三論意。但同流類故引說之耳。四釋文中三。初標二釋三類。釋中三。初征標開章。二立頌略破。上半牒四門。下半顯俱非。三依章廣釋中二。先釋頌正破。后引教證成。初中釋四章門則為四。就初釋破自作中。初牒非。二釋破。三喻破。四結非。亦是立宗出因舉喻結宗。并可知。二釋破他作中二。先正破。后破救。初中先標非。二釋破。言他何能作者。謂自尚不能。他何能作。又自既未有。說誰為他。又離自無別他。故自無他亦無。故云何能作也。二破救中。先救后破。救意我以因望果為他。非是余法之他。破中二。先正破。后如是苦下結非。破中二。初同果非他破。于中先法次喻后合。謂若合眾緣以成果。豈得緣果為他也。二他無自在破中。初正破。后引中論頌。謂此眾緣既還藉緣成。是則無自性之有。故不得自在。不自在故不能生果。二結文可知。三破共作中三。一牒非。二正破。謂雙具前二失故。是故指同前。三是故下結。四破無因作。于中二。先牒執總非。有無量過者。以彼小乘宗亦同不許故。又諸法亂生等故有多過也。二引證中四。初舉教。二會意。三外救。四會破。初中外以四句存生。不達苦之實性。故佛置而不答。二如是下會意明空有二種所由。一從緣生故空。二佛不答故空。此中以苦體本無。何處得苦從自他等生。如問兔角為從自他等生耶。若答則墮負。何者。謂若答言不自生等者。彼則謂兔角是有。不從自他生等。若答無此兔角者。他本問從生。不問有無。問異答故亦不然。是故經中問佛。若如來不能答十四難者。何名一切智。佛言。若如來答十四難則非一切智。是故當知不答意者為明彼法空無故也。三外救中三。初非內會意。二釋經顯意。三結非成證。初中外謂論主都不得佛意。佛何曾言由不答故說苦是空。但佛不答自有別意。別意有二。一但彼眾生宜應不答而得入法。故須不答。何必以明空耶。二為破外道四邪說故。是故須爾。文中破四執則為四。初舉執會經。二苦實非下以理正破。正破中二。初我同無常破。于中二。先標后釋。釋中二。先失能作破。謂若無常則失我體無能作也。二若我無常下失所作破。謂以無所依故也。二苦無解脫破。于中二。初標。二何以故下釋。謂若言我作苦者。能須在先。而實離所作苦之前無能作苦之我。何以故。以未有所依陰身故。我何處住。若無此陰身而我獨能作苦者。得解脫者亦是無身。有我亦應常是苦。此是前際無身而作苦。后際亦無身。亦應恒是苦。以無異因故。結文可見。二破他作中二。初破后結。破中有十五番。初一同體非他破。何有他人造苦授與此人。故云也。二因果不相似破。此是邪因不平等因。于中先舉執會經。后而實下以理正破。標釋可知。三苦樂相違破。謂是父應與樂。何乃與苦耶。亦是乖失父子破。于中。先正破。后顯救。謂若不能生子知恩之心。何名自在能生萬物。又若實能生而故不生者。則是無恩。何所識耶。又愚類供天。則是識恩。何不免苦。猶有貧窮等苦。故知不然也。文中初約情縱破。二而實下就理奪破。可知。四不應所所破。謂彼自在更何所須而作眾生等耶。若有所須而作者。是則非自在。若無所須作者。則同小兒戲也。五逆窮作者破。謂自在若自作。眾生亦應爾。自在若他作。則不自在如眾生。二種比量可知。六業乖自在破。于中三。先以正征。二引邪教。三破邪教。以待苦行方能作物。明知不自在。又一種苦行何不一種受果。然乃初作毒蟲等。當知由業不關邪苦行也。初則以苦行奪自在。后則以正業奪苦行。可知。七征處失作破。于中三。先案定作處。二以兩關責。三釋二作失。初自作不成破。謂處處無窮耳。二他作乖宗破。處謂器世界等。八求他無力破。準此應彼經中說自在處有所求故非自在。又此文應倒。應云若是自在何故有人苦行供養從求所愿。顯喜與愿既受求等。明不自在也。九所作不定破。謂如人作車成已。后時不可變作船。自在初作人。此人后時時應作畜等。而實隨業種種轉變。故非自在作也。十舉果驗因破。于中初縱破。謂若自在作皆應一種不應有好丑等異。又罪福應俱無。二奪破中。而實有罪福者。以彼此俱許有故。以理奪破也。十一憎愛違宗破。謂皆應愛。何得有憎。又以有憎愛惑所縛。故不自在。何能作萬物。十二以事驗惑破。謂何以知彼有憎愛耶。以作苦樂二人非但作樂故也。又為不能作一類。明不自在。十三方便失作破。謂若自在作者。眾生不應更作衣食等事又作諸善惡業。十四無因失果破。于中初縱破。謂初果無從因得。后因無益果能。后以理奪破可知。十五有無業齊破。于中三。先齊有。二齊無。三無窮。無窮則無始。無始則無因。上皆有比量。并可知。第二如是等下結非。二如是邪見下會經意。三破共作中。具前二失故。如二盲共不成一見故。四破無因中。以苦從眾緣生故非無因也。三是故下外人結非論主為證不成。四答曰下論主會經顯意。何者。謂佛說苦從緣生有二意。一為破邪見如前說。二為明苦是空。以苦從緣必無性故。汝但知一而不知二。又破邪見是淺意。顯真空是深意。汝但得淺不得深。又明法空是正。破邪見是兼。汝知兼不知正。文中三。初印淺顯深。二說苦從眾緣下標起空宗。三何以故下釋顯空義。第三類遣可知

　　觀三時門第十一

初釋名者。于現已未三時求法及時。俱不可得。故以為門。二來意者。通意如前。別意。前以四句求。今以三時責。故來也。三所明者。破法及時以顯真空。成觀無寄故也。四釋文中三。初標宗。二釋因。三結類。就第二釋中三。初征標開章。二立頌略顯。三釋頌廣陳。初中有因法者是果法。為欲密顯因不先于果。要由果故方說為因。是故說果名為有因。以令因成有是果法故。二頌中。上半舉正理。下半征情有。謂因果先后共現既不成者。從因生法云何得成。三釋中二。先正破。后破救。初中釋破三時因果。文則為三。薩婆多說因先果后。又如來藏中先有果法體。后時待緣扶起亦是果先因后。又如共有因及成實宗潤生煩惱與果俱時亦是因果同時。又如成唯識等本識中種前滅即生后應死。鳥能鳴等比量可知。又先有種子因。后方生現行果。亦是先后。又如種子望種子等是先后。又義理望是同時。如俱有義等。今細克三時。并俱不成。縱欲安立。終竟無路。是故因果等法畢竟是空。文并可見。二破救中有四。一外人舉宗例破難。二論主反破成宗答。三外人舉現因事難。四征現無因答。初中外意以論主因果三時不成生。例論主破可破三時不成破。謂若汝三時得相破。我因果三時還得相生。若汝破可破三時不成。破復亦不得。破我義。我義還則立。外意如此。二答中有三。先反示過。汝今此難亦負此責。故云汝亦有是過。二助成宗。謂汝若以三時責我能破令無破。我今受汝責不執有能破。我能破若壞。汝生義寧存。是故無三時生。無三時破。明知是空。是空故助成我宗。何得成難。又汝若以三時破我破。汝已受三時不得生竟。已成我義訖。我更無所說。又百論云。破如所破等。又涅槃云。以我不平破汝不平。若平則是我平。皆同此例。故云若諸法空等也。三揀非例。謂若我如汝定執三時生。可得如我責破汝。我今但為汝妄執。是故破汝。于我實無破。是故不例。汝不應難。故云若我說等也。三外人舉現因事難。謂前據言說不立。今以眼見為真。于中二。先證有三因。后結非論主。前中三。初中外意以先有陶師為因。后作瓶為果。二中。以師為果。弟子為因。因作弟子得師名。則持此證有果先因后。三中。如燈明雖一時起然要因燈有明。是知同時而具有因果。二結非論主可知。四論主征現無因答。于中釋破前三。文則為三。初中先牒計總非。二釋非正破。三如陶師下例破余法。二中標釋結可知。三中同疑因者。既燈明一時有。則必知為因燈有明。為因明有燈。由此不定故曰同疑因。又云燈明一時有。仍以燈為明因。不得明為燈因。反責燈明一時有。明既不能作燈因。燈亦不能作明因。彼竟不能決。故曰同疑因。又品初已破因果一時不立。汝已疑不成。今處引燈明一時為證。還同前疑。故云也。言燈明等者。決俱非因也。三類遣可知

　　觀生門第十二

初釋名者。征破法生以至無生。故以為門。二來意者。前二門偏破能生。此門別破所生。故來也。三所明者。無生正觀是此所說。四釋文者四。初標二釋三結四類。第二釋中三。先征宗開章。二立頌略標。三釋頌廣辨。廣辨中二。初釋顯三時。后以理正破。于中三。先釋已生不生。于中初正破。后破救。前中三。初標。二何以故下釋破。謂作無窮破。以前生生已復生后生。如是乃至第四。顯無窮過也。三是故下結不生。二復次下破救。于中先牒救總非。謂彼外人救前無窮過故。言我雖生已生。然所用生生是不生而生。非是已生之生故。故但一生無無窮失。二正破中。初破次例后結。初中。初生不生而生者。此是所用生性是未生生也。以有二生故。前言但有已生生者。是則不定。若救可還墮前失。故云作已不作等。二釋破不生亦不生中二。先正破。后破救。初中四。初就奪失相破。謂若與生法合不名不生生。若不與生法合則是無生法。云何名生。故云也。二約縱依無為破。謂若不生法有生者。涅槃是無生法。亦應作生。虛空等亦爾。三壞有為破。亦是乖位失法破。可知。四無因生法破。不壞法阿羅漢是不動種性。揀去退相羅漢等。以彼宗許退起煩惱非此因故。又凡夫菩提是應生不生。作應生責。羅漢煩惱是不應生而生。作應生責也。二破救中。先外救。救意前論主作不應生而生難。外人不受。故云非一切不生而生。有因緣和合本無今有名生。何得言一向無。我宗中無。有二種。一是可有無。二是畢竟無。此二中我說可有無。何得將畢竟無為難。如上凡夫菩提未生而生。謂有因緣遇善友等則生也。二正破。破中三。先牒救。二征責。三結非。就責中。若言不同畢竟無而是可有無者。此等緣中為有故生。為無故生。俱及非等皆不成生。如前諸門說。三破生時生中四。一離已未破。標釋可知。二離法無時破。謂若離生有時。可有生法之能。離生既無時。何有生時生。三時法二生破。謂既有生時復有生法。是則有二生。前句以時無法亦無。此句以法有時亦有。四生無行處破。謂彼生行處是名生時。既未有時生無生也。三如是下總結無生。四類遣中五。一類生遣住滅。二遣有為。三遣無為。四遣眾生。五總結一切都空

十二門論宗致義記卷下