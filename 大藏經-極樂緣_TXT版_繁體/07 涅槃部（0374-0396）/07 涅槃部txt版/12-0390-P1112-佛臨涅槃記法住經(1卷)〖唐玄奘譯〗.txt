　　No. 390

佛臨涅槃記法住經

　　　　大唐三藏法師玄奘奉　詔譯


如是我聞。一時薄伽梵。在拘尸城力士生地娑羅雙林。與無量無數聲聞菩薩摩訶薩俱。并諸天人阿素洛等。一切大眾前后圍繞時薄伽梵臨般涅槃。愍眾生故。以慈軟音告阿難曰。吾今不久當般涅槃。一切有為無不悉舍。一切佛事皆已究竟。我已宣說離窟宅法妙甘露法最自在法極安樂法。是法深妙難解難知。不可尋思超尋思境。諸大圣者自內所證。我又三轉無上法輪。其輪威猛具十二相。諸余沙門或婆羅門天魔梵等。皆無有能如實轉者。我已為諸天人吹大法蠡。擊大法鼓。覺悟長夜無明睡眠。我已為諸天人建大法幢。然大法炬。普照一切除滅暗冥。我已為諸有情作大法橋。為大法船。濟渡一切暴流所溺。我已為諸有情注大法流。降大法雨。一切枯槁皆令潤洽。我已開顯解脫正路。引諸世間迷失道者。若諸有情我應度者皆已度訖。諸未度者皆亦為作得度因緣。我已降伏一切外道。我已摧滅一切邪論。我已傾覆諸魔宮殿。我已破壞一切魔軍。正師子吼作大佛事。圓滿丈夫本所誓愿。護持法眼令無毀缺。化諸聲聞。授菩薩記。為未來世無上佛眼。開照世間常無斷絕。阿難。汝等當于如是無上正法勤加護持令不滅沒。阿難。我今更無所作。唯大涅槃是所歸趣

爾時阿難聞佛語已悲慕感絕。良久而言。未審如來為諸有情。三無數劫勤苦所得無上正法。于佛滅后住世幾時。饒益天人阿素洛等。當漸隱沒

爾時世尊重以慈音告阿難曰。諸佛化跡法皆如是。勿復憂悲。無上正法于我滅后。住世千年饒益天人阿素洛等。從是已后漸當隱沒

阿難當知。我涅槃后第一百年。吾圣教中圣法堅固。我諸弟子聰慧多聞。無畏辯才能伏邪論。具大神力。于諸有情多所饒益。由是義故。天龍歡喜勤加守護。國王大臣長者居士亦復如是。善識福田。于佛法僧深生凈信。供養恭敬尊重贊嘆。一百年末有大國王。名阿輸迦。出現于世。具大威力王贍部洲。建窣堵波高廣嚴飾。其數滿足八萬四千。供養吾身所留舍利。令無量眾見聞歡喜。皆樹生天解脫之業

我涅槃后第二百年。吾圣教中寂靜堅固。我諸弟子聰慧多聞。如天人師具大威德多所饒益。以是義故。天龍歡喜常加守護。國王大臣長者居士亦復如是。善識福田。于佛法僧深生凈信。供養恭敬尊重贊嘆

我涅槃后第三百年。吾圣教中正行堅固。我諸弟子證慧解脫俱分解脫。身證見至無量百千。由是多人得圣果故。天龍歡喜常加守護。國王大臣長者居士亦復如是。善識福田。于佛法僧深生凈信。供養恭敬尊重贊嘆我涅槃后第四百年。吾圣教中遠離堅固。我諸弟子樂住空閑勤修寂定。以是義故。天龍歡喜常隨守護。國王大臣長者居士亦復如是。善識福田。于佛法僧深生凈信。供養恭敬尊重贊嘆

我涅槃后第五百年。吾圣教中法義堅固。我諸弟子愛樂正法。精勤修學論議決擇。由是義故。天龍歡喜常勤守護。國王大臣長者居士亦復如是。善識福田。于佛法僧深生凈信。供養恭敬尊重贊嘆

我涅槃后第六百年。吾圣教中法教堅固。我諸弟子多于教法。精勤誦習心無厭倦。能多饒益無量有情。以是義故。天龍歡喜勤加守護。國王大臣長者居士亦復如是。善識福田。于佛法僧深生凈信。供養恭敬尊重贊嘆。然于義趣多有懷疑

我涅槃后第七百年。吾圣教中利養堅固。天龍藥叉阿素洛等。于佛法僧供養恭敬尊重贊嘆。我諸弟子多著利養恭敬名譽。于增上學戒定慧等不勤修習

我涅槃后第八百年。吾圣教中乖爭堅固。我諸弟子多相嫌嫉結構惡人。塵坌訕謗輕訶持戒。鄙賤多聞不念六和。專思乖爭見不善巧。不敬師長不正知住。欺誑諂曲言詞粗獷如栴茶羅。依附國王大臣長者。方便損費三寶財物。結惡朋黨折挫善人

我涅槃后第九百年。吾圣教中事業堅固。我諸弟子多營俗業耕種商估。通致使命以自存活。于諸如來所制學處。慢緩毀犯

我涅槃后第十百年。吾圣教中戲論堅固。我諸弟子多勤習學種種戲論。舍出世間諸佛正教。所謂契經應頌記別諷誦自說緣起譬喻本事本生方廣希法及與論義。精勤習誦世間戲論。所謂王論賊論戰論食論飲論衣論乘論我論淫論男論女論諸國土論諸河海論諸外道論。由樂此等種種戲論。令諸沙門婆羅門等輕毀退失我之圣教。于我正法毗奈耶中。當有如斯諸惡苾芻苾芻尼等。不善修習身戒心慧。更相忿爭謀毀誹謗。耽著妙好種種衣缽房舍敷具。由與諸惡徒黨集會。雖經多年守護凈戒。于須臾頃悉皆毀犯。雖經多年集諸善本。由多憂恚悉皆退失。以是因緣天龍等眾。悲傷懊惱舍不守護。國王大臣長者居士。于三寶所不生凈信誹謗輕毀。由是因緣令正法滅

從是已后諸苾芻等造惡轉深。國王大臣長者居士益不恭敬。三寶余勢猶未全滅。故于彼時復有苾芻苾芻尼等。少欲知足護持禁戒。修行靜慮愛樂多聞。受持如來三藏教法。廣為四眾分別演說。利益安樂無量有情。復有國王大臣長者及居士等。愛惜正法。于三寶所供養恭敬尊重贊嘆。護持建立無所顧戀。當知皆是不可思議諸菩薩等。以本愿力生于此時。護持如來無上正法。與諸有情作大饒益。爾時阿難。聲聞菩薩。天龍藥叉人非人等一切大眾。聞薄伽梵懸記當來法住時分諸苾芻等行業差別。皆增悲嘆。信受奉行

佛臨涅槃記法住經