　　No. 378 [No. 379]

佛說方等般泥洹經卷上

　　　　西晉							月氏																					三藏竺法護譯


　　哀泣品第一

聞如是一時。佛游鳩夷那竭國雙樹間力士所生處。時佛欲般泥洹。告賢者阿難言。多陀竭出于山間。般泥洹時本瑞云何。如今日寧見聞叢樹間感應不乎。答吾所問。爾時阿難以偈答佛言

　愿聽我所夢　　其色近可怪
　憶夜之所見　　心竊為危懼
　夢此閻浮提　　有樹生甚奇
　七寶雜校成　　花實常豐茂
　覆蓋佛世界　　其蔭清且涼
　開發踴躍意　　滅除眾憂病
　上行高無極　　姿好亦無數
　見者眼清凈　　聞者耳徹聽
　樹出無量音　　清凈之法音
　具足空寂滅　　則令一切安
　其樹奮大光　　遍照東方剎
　其數如恒沙　　諸佛之國土
　亦照于十方　　蠕動荷救護
　一切蒙光者　　安隱難思議
　樹出眾名香　　器有百種分
　其有聞香者　　終不歸惡道
　地獄以畜生　　及在餓鬼路
　于彼聞是香　　疾得生善處
　大樹德如是　　苞潤眾生類
　忽然于樹間　　沒于力士地
　于時無數千　　群萌不可計
　悲泣悉哀慕　　如盲失其目
　不復聽其聲　　亦不見樹形
　猶不聞其香　　虛劣若饑人
　恐懼衣毛豎　　畏怖情使然
　于夜夢如是　　愿尊為解說　

爾時凈居天子。釋梵四天王魔子導師。各與八十那術之眾。俱到力士所生處叢樹間。前詣佛所稽首作禮卻住一面。同時舉聲為賢者阿難。說偈言

　尊天今滅度　　阿難豈知耶
　嗚呼感戀毒　　佛將般泥曰
　大鎧翳無明　　佛今欲滅度
　世尊般泥洹　　違遠于擁護　

于是佛為諸天子釋梵四天王魔子導師。說偈言

　汝等勿愁憂　　所夢無有異
　我于雙樹間　　今當般泥洹
　樹中之最樹　　奇妙難可量
　光香甚殷盛　　沒于叢樹下
　世尊譬大樹　　復在叢樹中
　寢處無有識　　如火得水消
　萬物皆無常　　法起當有滅
　世雄之所了　　是故為人說
　阿難知之乎　　佛尊猶泥曰
　造迦利比丘　　智通度彼岸
　阿難汝今往　　告敕釋須檀
　尊者阿那律　　徹視度無極
　阿難行告語　　拘絺迦旃延
　分褥文陀弗　　菩提及摩夷
　須菩提面王　　善來覺薄拘
　難陀羅云停　　度知際馬師
　一切諸比丘　　來度恐畏者
　疾去悉告語　　令知我泥曰　

爾時阿難。以偈答世尊言

　我身已疲極　　譬如饑羸人
　聞佛泥曰故　　愁慘不自勝
　其身無有力　　口亦不能言
　志意加怯劣　　世眼云何行
　不任告尊者　　今世不可念
　適見便不現　　永失于擁護
　無護甚勤苦　　何忍任往告
　尊老聞此問　　安能堪惶懅
　世間大光明　　滅盡為甚疾
　棄世亦何速　　厄難遂盲冥
　不任詣長老　　陳此酸毒事
　正覺愿更遣　　無有愁戚者　

于是佛為阿難說偈

　阿難巨億大　　啼泣感悲哀
　宮殿難檀廬　　空虛無人天
　宣告諸比丘　　侍者之常業
　泥曰后來者　　得無益哀酷　

爾時賢者阿那律于須彌山頂。為忉利諸天廣講法語。見諸大尊神妙天子。各從宮殿遑遑不安。阿那律心念言。此諸天子。何故棄舍天妓之娛。擾擾上下或飛或走。眷屬離散其處空虛忽不復現。時阿那律從須彌頂。遙見寶積山下之地。于是阿那律立須彌頂。舉聲以偈贊嘆佛言

　導利于群梨　　施世之安隱
　正覺為眾祐　　云何便泥曰
　嗚呼世尊喻父母　　為世之眼除諸冥
　為世良醫療眾病　　今世尊雄便泥曰
　見淫怒人如放逸　　覺悟愚癡斷生死
　為法尊上傷慳貪　　令離嗔諍立大道
　天中天尊右金臂　　枚拭一切授正戒
　佛動是國六震地　　周遍世界聞大音
　如大石山一旦崩　　其音宣廣聞者悸
　世雄如是今泥曰　　音暢遐方聞摧悴
　魔兵興惡若干變　　金剛器械不可數
　有戴大山或持火　　世雄威光毛不動
　降伏怒害魔官屬　　得甘露跡無憂懼
　便轉法輪解四諦　　今日尊雄便泥曰
　世尊見化無數種　　三千世界如一毛
　能令眾生無毀害　　今日尊雄便泥曰
　今天中天為來入　　至于力士所生地
　五百眷屬圍繞佛　　于雙樹間便泥曰
　佛天中天百世來　　奉行四禪開度人
　所修行道闡甘露　　我最后見佛泥曰
　所游往來無生死　　其惠布施無悔恨
　其奉正戒無諛諂　　我最后見佛泥曰
　于億劫中那術數　　所為精進無過者
　忍辱無量譬若地　　我今后見佛泥曰
　佛天中尊所生處　　供養諸覺億那術
　致甘露跡志惟壹　　我今后見佛泥曰
　佛天中尊所生處　　智慧第一了三達
　十方世雄無掛礙　　今我后見佛泥曰
　大力有十等一切　　通無與等立金剛
　求比難比無殊者　　我今后見佛泥曰
　十力世雄相嚴身　　所周旋處光巍巍
　進止所歷如金摸　　我今后見佛泥曰
　化億那術立道證　　消盡諸欲無塵垢
　濟人生死燒勤苦　　我今后見佛泥曰
　天億那術立虛空　　雨種種色拘文華
　雨雜名香天芬薰　　我今后見佛泥曰
　佛人中尊行住立　　若入都邑蹈門閫
　盲者得眼睹諸色　　我今后見佛泥曰
　佛人中尊蹈門時　　病者得愈懷喜踴
　一切安隱脫勤苦　　我今后見佛泥曰
　佛入城時拘閉解　　長得安隱自歡娛
　愁苦休除慧最上　　我今后見佛泥曰
　身不知老無死憂　　已脫眾礙智無雙
　為人泰祖無過佛　　我今后見佛泥曰
　十力世尊上忉利　　度母摩耶立妙道
　化那術天不可計　　我今后見佛泥曰
　第七梵天住眾疑　　佛剎其罔授道真
　彼王自投來稽首　　我今后見佛泥曰
　有兇暴賊罪力強　　降立害者甘露道
　納邪術人無央數　　我今后見佛泥曰
　調達懷毒兇恚盛　　驅作醉象力難當
　佛于大城令調伏　　我今后見佛泥曰
　佛于眾會法導人　　能動天地震山陵
　大海波蕩水居擾　　我今后見佛泥曰　

是時阿那律說此偈已。應時佛放威神令閻浮提所在比丘。除大迦葉眷屬余盡來會。三千大千世界諸天龍神。揵沓和阿須倫迦留羅真陀羅摩睺勒眾等。共到力士生地。詣佛所稽首作禮。皆大啼哭舉聲呼佛。思慕崩絕如喪父母。各各相牽共悲泣者。還顧相視共淚出者。或手相搏拍臏拍頭。或開目閉目諸根變異。面頰憔悴肥色困皺。或有卻行右膝著地。呼嗟抆眼涕泣交橫。悲哀嘆佛皆言毒痛。嗚呼世雄。嗚呼大醫。嗚呼師子。嗚呼法王。嗚呼日月王。嗚呼覺正覺。嗚呼大光明施甘露。無量跡如是號啕。或有自撲而擗地者。或有覆面拍地者。爾時阿難從座起下胡跪累膝。兩手據地仰向視佛。而說偈言

　見人眾號慕　　皆與悲毒俱
　各各號哭哀　　益令我酸毒
　譬如賈客行　　中道逢劇賊
　逢見大火光　　若草懼焦然
　因見熾火故　　其心為恐惶
　意以懷悚栗　　拜天從求哀
　我情勤無極　　憂郁焉可勝
　又見蒸庶人　　悲叫舉兩臂
　惟慮去來事　　愿佛住一劫
　今日何忍見　　尊人般泥曰
　我常行求佛　　不見天中天
　祇洹用丘空　　但睹于余人
　若入維耶離　　豪右問訊佛
　無上尊所生　　我當云何答
　無央數千人　　泣涕淚流面
　無上釋師子　　仁今使安在
　諸人哀哭摧　　無不思見佛
　云何入大城　　違遠人中尊
　當立于誰后　　當為誰持缽
　為誰掌衣被　　誰當親勸我
　誰當為我說　　聞持是何謂
　誰解我疑言　　阿難知如海
　從誰聞正法　　深奧難解句
　我當從何受　　無量興妙法　

爾時佛告阿難。汝為如來于雙樹間敷師子床。所以者何。多羅竭于夜半時乃般泥洹。與本愿合故也。于是阿難啼從座起。于力士地雙樹下敷師子床。令北首敷已。說此偈言

　今為大神通　　最后敷此床
　終始不能得　　復安清凈座
　我當何忍人　　于是雙樹間
　光明今滅度　　遠離于至尊　

于是阿那律為阿難說偈言

　佛從本已說　　萬物盡無常
　獨不得自在　　于是何為啼　

爾時阿難以偈答阿那律言

　云何說是談　　仁便答我意
　見尊般泥洹　　仁豈無憂耶　

于是阿那律以偈答阿難言

　我見人哀危　　動與憂惱俱
　我淚流滿目　　悲涕潺橫流
　我亦察天人　　以天眼涕泣
　我亦用是故　　悲叫憎悒毒
　不用啼哭故　　便可有所得
　是故勉喻人　　莫啼亦勿愁　

　　四童現生品第二

爾時世尊從座起入雙樹間。于師子床上右脅倚臥臥已。應時東方去此百億萬佛國有佛。號師子向作如來。今現在說法。其世界名解脫華。佛告阿難。彼之世界何故名曰解脫華乎。常以七寶華遍布滿地無有空缺。其花柔軟色甚鮮好出一切香。有七寶樹以寶合成。有栴檀樹以諸栴檀共相裝挍。其色妙絕種種無數。有樹常出伎樂之音。音節和雅無量調合。有樹常出七寶之器種種具足。有樹常出眾寶瓔珞無量之飾。其國土有無數寶園。以眾七寶轉雜相成。如天所有所止宮殿。以諸如意摩尼天珠。紫磨黃金挍鏤相成。譬如第六天上所居宮殿。其菩薩大士生彼佛國者。皆離世會專尚法講。神通大圣度于無極。得諸佛法高明之慧。所問能答及離世間。所語所念常志法事。以善方便現于內明。遠諸諛諂得法會離。諸想得智慧度無極。度彼岸已具足學善權方便。常供事諸佛離于世語。但說不退轉菩薩法事。是諸菩薩不樂余話。但議菩薩陀鄰尼金剛行法三品清凈。佛功德力無所畏。是故彼界名解脫華。彼有菩薩名善思義。忽遷神命生閻浮提羅閱只國。為王阿阇世作子適生。即便結加趺坐。而說偈言

　吾今所以從　　師子向剎來
　欲見釋師子　　正覺為在不　

于是有他天。為童子說此偈言

　今日人中尊　　釋師子垂衣
　當于雙樹間　　寂然定泥曰　

爾時童子以偈答天言

　吾從東方來　　經百億萬剎
　至于釋師子　　欲聽聞上法
　今日人中尊　　當寂取泥曰
　至此吾有緣　　不以無緣到
　今日吾來至　　佛當般泥曰
　天上及世間　　當憂何況我
　發意頃不住　　即欲往見佛
　吾來至于此　　有益不唐舉
　佛興難可值　　故啟大王言
　無得為放逸　　當詣多陀竭
　億百千劫中　　時有一佛起
　于德化當知　　佛枉眾庶民
　今日于大王　　諫寤國之尊
　放意從欲故　　云何絕父命
　習近惡知識　　調達則大賊
　王從受彼教　　斷絕父之命
　起于吾我想　　癡欲造逆害
　王父為法行　　則佛之子孫
　王已得其罪　　為犯于逆事
　以故墮沉冥　　阿鼻摩地獄
　喜意凈信佛　　便當得解脫
　然后為人尊　　即可得正覺
　佛般泥曰已　　正覺雖復見
　但能得供養　　于無我舍利
　吾不以欲故　　來到于此國
　大王見忍從　　我欲往見佛
　今日夜半時　　世尊當泥曰
　吾從師子向　　聞佛說如是
　我欲見佛故　　故至此忍界
　敬謝中外親　　諸家且自安
　我當往覲佛　　神通生死盡
　欲見佛者俱　　前侍尊泥曰　

于是王阿阇世以偈告子言

　子汝且忍于是夜　　我當求勇并力往
　力士之土去此遠　　不可便以車乘至　

爾時童子以偈答父王阿阇世言

　我精進力甚眾多　　發意之頃便能來
　是夜能越無數劫　　我不懈怠如大王
　我今日夜所從來　　亦不可計甚長遠
　超越中間無數國　　力士之處何足言　

爾時童子從座下步。行出羅閱只大城。便說偈言

　其欲生天離地獄　　欲得名聞為尊雄
　可疾隨我后從來　　當前詣佛最泥曰　

童子適出羅閱只大城說此偈已。應時城中二萬人無數億天龍鬼神。揵沓和阿須倫迦留羅真陀羅摩睺勒來會于是。與若干之眾圍繞。共到力士生地雙樹間至佛所

爾時佛于師子床上右脅倚臥。時南方去此五十萬佛國有佛。號寶積示現如來。今現在說法。其世界名寶種。彼有菩薩名曰喜信凈。忽遷神命生閻浮提舍衛大城。為師子長者作子適生。即便結加趺坐。說此偈言

　所以手足施　　及用耳與鼻
　至于億世中　　忍以頭為惠
　勇惠施無懼　　妻婦及男女
　欲度一切故　　釋尊豈在不
　所以億劫中　　肌肉施于人
　欲度眾生故　　世眼為在不　

于是師子長者即恐懼衣毛為豎。以偈問子言

　為天揵沓和　　鬼神真陀羅
　嬰孩能贊嘆　　辯才說妙言
　中外皆怪怖　　小大馳四散
　吾用聞佛聲　　是故獨不去　

爾時童子以偈答父言

　我為天亦龍　　亦鬼真陀羅
　我為天中天　　亦為人長者　

于是師子長者以偈問子言

　用聞是語故　　子益令我疑
　所嘆乃如是　　使我增恐懼
　云何為天龍　　何鬼揵沓和
　何謂天中天　　何謂子為人　

爾時童子以偈答父言

　南方有佛名　　寶積如來尊
　我從彼剎來　　今至此佛國
　怒害我為釋　　為六天亦然
　若苦則為梵　　亦作轉輪王
　于彼咸龍像　　為神至于此
　鬼色揵沓和　　長者當了是
　我當為一切　　哀傷設擁護
　致得天人尊　　覺則為上度
　我所化亦久　　從劫至億劫
　終無有盡時　　長者我欲去　

童子白父言。寶積示現如來所說當學。不當習諸入之事。所修當念行廣大之業。菩薩有三法行。疾得阿惟越致無上正真道何等為三。一者種種深覺。二者入無數意。三者念要句三昧。是為三法行。菩薩疾得阿惟越致無上正真道。于時師子長者告子言。我未知是處

童子以偈現說其處

　深慧難曉亦難了　　世間皆疑于是句
　一切了知是義者　　唯獨有佛多陀竭
　佛所解句無瑕穢　　已有無想為上智
　其無思念清凈道　　不行想行是謂智
　無央數意無有意　　心之所入志寂定
　無所入者是謂意　　此意則為見一切
　金剛三昧得上覺　　于是之句無入句
　我立于信妙金剛　　此之句跡謂上要
　彼斷要者不為信　　佛贊信法為持最
　是一切法為如空　　習行三昧得為佛
　一切所知無有智　　一切所行無有行
　一切所學無有學　　一切所說無有說
　深入慧者無法想　　入于寂定無寂想
　雖成覺道無覺想　　度脫人民無人想
　是之勇猛離見罔　　皆覺了究深道事
　入于一切生死海　　度脫群萌諸起滅　

于是童子說此偈已。師子長者及二百人。具足發無上正真道意。應時得不起法忍。八億天發無上正真道意。即立不退轉地。成無上正真道。四那術人遠塵離垢得諸法眼凈。爾時童子便說偈言

　吾不徒爾來　　有勸釋尊教
　度脫無億數　　令發佛道意
　于釋師子法　　懷來宣善義
　立人于忍地　　無得不退轉
　我立父兄弟　　諸家于佛道
　八億諸天人　　皆命     悉     大乘
　我為一切人　　除其貧窶行
　我為得法利　　難計難思議　

爾時童子說此偈已。與父母及百千億人。無數億天龍          神揵沓和阿須倫迦留羅真陀羅摩睺勒眷屬。圍繞往到力士生地詣佛所是時佛于師子床上右脅倚臥。時西方去此八十億萬佛國有佛。號妙樂如來。今現在說法。其世界名樂園。彼有菩薩名曰空無。忽遷神命生閻浮提。于波羅奈城為須福長者作子適生。便結加趺坐。說此偈言

　法本為空無　　欲有則為著
　不得脫勤苦　　常立于憒惱
　法為不可得　　是謂為定止
　亦盡亦無盡　　彼為悉無有
　空者不智習　　亦不無有習
　彼若無因緣　　何從有所緣
　彼所可說法　　深寂亦難解
　釋師子人尊　　正覺為在不
　大師子震吼　　梵音無起滅
　今日于樹間　　光日沒不現
　佛于眾僧中　　譬如月盛滿
　諸人不復見　　世雄說法時
　佛于眾僧中　　如踞須彌頂
　世尊不復樂　　出入于城中
　為天世吼道　　說空無我法
　一切不復得　　聞服大音聲
　離吾無有我　　贊唱于空法
　今世尊泥曰　　寢疾于樹間　

爾時童子說此偈已。應時波羅奈大城中十萬人。同時舉聲俱贊嘆言。未曾有也。此幼童子乃能有是深智慧意智慧入。智慧光明智慧清凈智慧高明。說上妙偈生而逮忍向慧權慧。其處難及所未嘗有。其身未長乃有大力。譬如目見如來正覺。愿令我等智慧如是。童子曰。仁等。真愿是智慧。當愿如佛之智慧。微妙無合會寂無與等者。離諸所有高明無損。致諸行法一切善本。一切諸佛力無所畏。立于大慈大哀。仁等。當愿得此智慧。我今與仁當共發無上正真道意。應時大眾俱發無上正真道意。尋為說法皆立不退轉。成無上正真道。仁等。已發大道意。便可共往見如來無所著等正覺。于是童子與父母及十萬人。無數億天龍鬼神揵沓和阿須倫迦留羅真陀羅摩睺勒眷屬圍繞。到力士生地詣佛所。是時佛于師子床上右脅倚臥。時北方去此六十四萬億佛國有佛。號覺跡如來。今現在說法。其世界名華跡。彼界及樹華實。晝夜常出覺華行之音。諸天龍鬼神揵沓和阿須倫迦留羅真陀羅摩睺勒。其聞音者。皆立覺跡之道行。彼如來有是德。其有人見覺跡行光明者。皆得不退轉無上正真道。彼如來本愿之所致。佛語阿難。覺跡如來華跡世界無求二道者。亦不教人求。亦不為弟子緣覺之乘也。但學大乘亦教勸人。佛言。覺跡如來作佛已來六十萬四千劫無弟子緣覺眾。唯有菩薩眾。譬如轉輪圣王其子眾多。以子為臣。子為門監。子為侍者。覺跡如來國亦如是。唯以諸菩薩為輔弼。以諸菩薩為元首。以諸菩薩為珍寶。以是故。其佛國諸菩薩充滿具足為佛境界。阿難。覺跡如來世界所有。豐殖熾盛安隱快樂。菩薩輻湊周遍清凈。無不神通者也。以諸金剛為財物。合會所聞聞無疑結。其會所聞皆精進行。以法意會皆勤力行。勉修定意一切尊習。諸惣持門積于智慧平等之要。彼有菩薩名神通華。忽遷神命生閻浮提維耶離大城中。為師子主兵臣作子適生便結加趺坐。說此偈言

　于釋釋中尊　　善說上妙法
　度脫億億人　　正覺為在不
　法意所隨起　　其意不可得
　三界無與等　　正覺為在不
　無世尊無色　　于人無所比
　無有與等者　　明眼為在不
　精進度無極　　一心禪三昧
　智慧譬如海　　正覺為在不　

于是覺跡如來化作天象童子。說偈言

　正覺住一劫　　當復過是數
　正覺后故在　　可住自娛樂
　童子且習欲　　是為大王家
　鼓樂弦清曲　　簫成以自娛　

爾時童子以天意想說偈。報覺跡如來言

　其有隨欲者　　此人則為癡
　不了解正覺　　及佛之教誡
　豬馬及駱駝　　狐狼之與驢
　是輩為習欲　　非佛子所行
　盲聾無所知　　喑啞不能言
　是輩為習欲　　非佛子所行
　飛蛾蜜蜂蠅　　馬畜不自知
　是輩為習欲　　非佛子所行
　假使閻浮利　　合滿其中火
　寧墮于其中　　不習于欲事
　樂欲以為上　　于欲何足習
　其有稱譽欲　　是為不知法
　不以貪欲故　　彼蒙見識別
　佛化來問我　　我謂為是天
　我從佛所聞　　法王說如見
　今日夜半時　　世尊當泥洹
　我當往見佛　　神通無起滅
　欲往可共俱　　詣于尊泥洹
　覺跡天中天　　人中尊說爾
　得善度無極　　以光導御人
　于百千劫中　　所建功德事
　不如泥洹曰　　世尊之所度
　矜覆一切者　　是世為擁護
　今佛當泥洹　　眾生復勤苦
　佛為一切眼　　今日當泥洹
　是世當更遇　　值于大闇冥
　醫王滅眾病　　今日當泥洹
　已無人中尊　　世間甚勤苦
　能斷一切疑　　今日當泥洹
　是世狐疑者　　當復轉盛火
　佛除淫怒癡　　今日當泥洹
　是世當復值　　三火之興熾
　為一切所敬　　天人所欽奉
　今沒是樹間　　眾庶永無見　

　　四童品第三

是時佛于師子床上右脅倚臥。應時四方有四童子。以大功德而自莊嚴。動為感應往詣佛所。此四童子所至郡國城郭縣邑。一切人民無遠無近。皆傾側瞻仰無不欣戴。此四童子經行之時。上諸天眾從四方來。雨于天華遍滿其地。于虛空中鼓億那術百千伎樂。佛爾時于四面現四師子座。于時阿難見大變化在所色像。以偈問佛言

　世間之光明　　誰于是四方
　右敷師子座　　愿尊為我說
　世間之光明　　誰于是四面
　震動一切地　　名山及大海
　世間之光明　　誰于是四方
　四童子之來　　為僧那大鎧
　世間之光明　　誰于是四面
　譬如夜半時　　月出奮其耀
　世間之光明　　誰于是四方
　人物一切動　　江河水波蕩
　世間之光明　　誰于是四面
　一切之音聲　　皆隨四童后
　世間之光明　　誰與天神俱
　譬如日月住　　在于虛空中　

佛告阿難。汝寧見四方四童來不。其威德光類面貌殊妙。神明昭耀端正無量。其行具足有四種梵音。入深施義有愧吉祥。常自羞慚以自勉成。其所至到輒度人民。有智黠眼有威神德。有布施戒忍精進一心智慧。神通諸度無極。皆起一切戒善法義。譬如優曇缽華。億那術百千劫難值難見。奉行無數諸佛之行。于無量億那術百千佛所殖諸德本。各從四方諸異佛剎天中所來生。此閻浮提聞我身當般泥洹。欲見我般泥洹。今日夜半如來當于力士所生地般泥洹。定般泥洹佛告阿難。見此童子從東方來者不乎。姿顏溫雅光色閑妙。與無數億那術百千之眾眷屬圍繞。為億天所供養天華伎樂。來詣如來者。阿難。此童子于師子向作如來國來。常于彼國作轉輪王與主千世界。為一切天人講說法事。以神通慧圣賢之智。往來周旋曾無斷絕。治國積十八億歲。于十八億歲中教授十八億那術菩薩。令始發意立無所從生法忍。應時舍家行學。八十一億歲常修梵清凈之行。八十一億歲未曾知坐。八十一億歲未曾睡臥。未曾念欲未曾念諍說。未曾念毀害。亦無欲想亦無事想無毀害想。亦無地水火風想。亦無說想亦無虛空想。亦無男子想亦無女人想。亦無饑想亦無渴想。亦無樹想亦無我想亦無我人想。亦無城郭想。亦無起滅想。所以者何。是菩薩大士得滅諸想三昧空無相無愿。得無起行三昧無滅三昧。得一切菩薩三昧。得越一切陀鄰尼門三昧。皆得一切善權方便。得神通智慧度無極。得一切菩薩大慈哀行。于一切世界轉法輪。立一切人于無上正真道所。愿轉于不退轉法輪。如是于一切有大哀令一切安隱。童子之德無數具足如是。為復精進更行上二法。何等為二。離于肉眼行彼亦無離行。說于法會行亦無說之想。如是之比曾無雜言。但詠菩薩法品。于八十億歲教授八十億那術菩薩。立于無上正真道。皆始發意悉立于不起法忍。應時八十一億那術菩薩。各各去至他方佛國天中天所。是諸佛一等以今日夜半同時于師子床上右脅倚臥。是諸世尊皆名釋迦文。皆于五濁惡世作佛。是諸佛天中天。今日中夜皆于力士生地雙樹間當般泥洹。阿難。如來皆知皆見不以肉眼見也。復過見無央數。不啻一切弟子緣覺所不及也。阿難。若比丘比丘尼清信士清信女。天龍鬼神揵沓和阿須倫迦留羅真陀羅摩睺勒人非人。其有聞是經法歡喜信一發意頃。勝于供養那術佛終竟那術劫也。阿難。此童子其智慧意如是。今日于我法中。一夜所開度蠕動之類。勝舍利弗及一切弟子從本已來所教授。若一劫壽說法所不能及也。此童子所度人民功德無量乃如是。佛告阿難。寧見。此童子從南方來者不乎。譬如夏日之光照于水中。如月盛滿有盛明也。如持寶杖捶地已出大音。譬如良工作金銀缽。其形圓好無有瑕穢。已離于垢出五品具足音。十品因緣音。離六十二塵音。百一品具足音。五十種具足音。十品手具足音。十品眼清凈音。奉行十六善音。八部具足音。十二事具足音。千品金銀清凈音。所信所生輒勝音。寂生金色音。離一切諸瑕音。以香作成音。所作廣生音。六品男子清凈微妙音。其種具足音。五億柔軟音。有安隱想除勤苦音。念如來如歡喜想音。降伏魔力音。壞見罔音。滅諸塵勞音。有踴躍于佛想音。安隱無生想音。不退轉法輪音。安隱寂音覺音。一心法門三昧三摩越音。十力無畏音。大慈大哀音。出十向音。寶杖捶地出是輩聲。阿難。南方去是五十萬佛國有佛。名寶積示現如來無所著等正覺。今現在說法。其世界名寶種。彼世界所以名寶種。其國無眾邪異道。皆審發無上正真道真人國也。其國不聞穢濁塵勞之名也。亦不聞三念名謂淫怒癡念也。亦無男女想。所以者何。皆修清凈梵行。彼國不以揣食養身。其人唯有二食。何等為二。樂歡喜說一切智以為食。彼亦無說二事弟子緣覺乘也。但說一切智事。如是專行一行菩薩法品。天人亦諷誦此事。阿難。彼世界以是名寶種。若他方世界菩薩生彼佛國者。適生即立不退轉地及無上正真道。見無央數那術菩薩。說如來一切事。廣議菩薩法句。適生一切佛國。皆聞今日某菩薩生此佛國。阿難。我若一劫億那術劫。說寶種世界一一人所行功德尚未竟。亦不可以喻說盡也。我但粗略為汝說寶種世界之德耳。喜信凈菩薩于彼神變。生閻浮提土。欲見我般泥洹時。亦欲嘆其本國功德。宣彼佛之名字。為諸求菩薩道者。故來自觀意無想也。阿難。是喜信凈菩薩。本行菩薩道時。于提桓竭如來世時。轉輪圣王名秖世多。從日出至早食時。授教開度三十六億菩薩。皆令發意立不起法忍。提桓竭般泥曰已后。出下須發具足。千歲中轉法輪度無數人。然后日欲入時開導具足。六十億菩薩令初發意立不起法忍。應時令七十那術人漏盡意解。阿難。般泥洹經所益義如是。我若為汝說喜信凈菩薩之功德。那術劫尚未竟也。汝為喜信凈菩薩于我前敷座。所以者何。此童子行道已久心不罷厭。其有聞喜凈信菩薩名。歡喜者如值佛世。何況面自見踴躍者。阿難。其有比丘比丘尼清信士清信女。天龍鬼神揵沓和阿須倫迦留羅真陀羅摩睺勒人非人。聞是經能一發意頂戴歡喜。如來皆見是輩。吾預記是等。皆當見寶種示現如來。及寶種世界諸菩薩。阿難。默持是經勿妄輕傳。所以者何。閻浮提人未曾聞是經。未暢菩薩無限之法故也

佛告阿難。寧見此童子從西方來者不乎。舞其兩足叵俄其身。地為二反大震動。見者肅然衣毛為豎。降伏一切眾邪外道。盡卻一切諸魔官屬。壞諸往見。令一切安除諸勤苦。令一切歡喜。消諸地獄餓鬼畜生。度脫一切令歸善道。以大音救濟眾生。又見西方大香交露帳來不。唯然天中天。已見。阿難。從西方來香交露者。是謂導御一切菩薩之香也。汝豈復聞西方有大音聲出不。空聲光明聲寂定聲佛聲唯天中天。已聞。阿難。此之所出四大音者。是空無菩薩緣身毛孔之所出也。四大音聲柔軟可意微妙無瑕。出是聲時令六十八億那術百千人漏盡意解。六十八億那術百千人立不起法忍。九億人立不退轉地。為無上正真道使諸佛國。各二那術天。遠塵離垢諸法法眼凈。阿難。西方去此八十億萬佛剎。有佛名妙樂如來無所著等正覺。今現在說法。其世界名樂園。阿難。彼世界所以名樂園。一切皆以佛法為樂。珍寶為人光明清凈。不退轉菩薩大士所居。清凈諸菩薩無數。無有弟子緣覺二乘也。唯學一切智乘但行佛道。諸天皆立一切智。其得音安諦。解知一切法界往來。供養諸佛天中天以萬種物。降伏眾魔力化墮見人。滅盡一切塵勞。裂壞一切魔羅網。志于法品令一切立不退轉地。不說余說但講一切智事。轉菩薩法品。超諸塵勞之界。無復魔行意無恚怒。行慈悲喜護一切。一一諸毛孔出此六百不退轉法聲。菩薩法品之義得三脫門。過于弟子緣覺之事。度于三界行一切法界。于彼世界住皆見諸佛。越一切總持法門。得諸佛之覺智。得諸菩薩之三昧。離諸惡智斷諸疑結。得諸佛身智之智。得神通度無極離于諛諂。所愿轉得供養諸佛。立一切人于無上正真道。令多愿人得無起度無極智。當來劫菩薩之行所立無瑕穢。發意頃現生一切諸佛前。無復生老病死啼哭愁憂。已得寂善權現三十二相裝挍其色。已得法身現于凡身。供養奉事一切諸佛。心意踴躍娛樂。智慧度于無極。樂此之樂令余人亦然。其世界諸菩薩所行所樂如是。以故名曰樂園。復次其樂園世界。有八種交道七寶浴池。中有八味水滿其池。其水底有七寶沙。中有四種蓮華。青曰優缽。紅曰波曇。黃曰拘文。白曰分陀利。其光色具好有無數耀。其國有八重寶樹。金樹銀樹。琉璃樹水精樹。車磲樹碼瑙樹。象瑙寶樹。吉祥寶樹。覺轉寶樹。舍羅塞寶樹。碧英寶樹。月光寶樹。踰日月寶樹。雜玉寶樹。阿牟勒寶樹。鳩彌勒味寶樹。赤青白色真珠樹。赤栴檀青栴檀黃栴檀。蒲萄酒栴檀。樂會天栴檀。作味栴檀。污勒栴檀樹。蜜香黑妙。香樹根香莖節。技葉華實各各熾盛。有果樹器樹衣樹。瓔珞裝飾樹伎樂樹。其枝葉華實各亦熾盛。樹香之氣芬馥甚美。如天上所有。阿難。其世界如是。以金為交露。出柔軟音聲。其余不可計功德亦出柔軟音。世界是故名樂園。空無菩薩于彼神變。來生于此閻浮提。欲見我般泥洹。適生度無央數人。以為佛事轉于法輪。空無菩薩從無數劫來。身體諸毛出是四大音。柔軟可意微妙無瑕。佛言。阿難。乃往去世有佛名無垢眼。爾時有比丘名慧樂。其比丘從佛聞四大音義。無數慧句。勤力句處處句。眼句天句音句信句。佛句法句僧句。師子句金剛句。樂慧句因緣句。導御句遠現句。苦諦句苦習句。苦盡句向道句。彼于七夜常念不離是句。遠于異講心念四義。無所舍無所起。清凈志觀壞諸見。從億數佛受是四大無數義句。住于法說至諸郡國縣邑。在人家六年于眾中講法。度無數人。阿難。爾時有魔名曰耆陀。化作龍象其眾無數。雨澆金剛墮此比丘身上令其命過。阿難。其慧樂比丘者。空無菩薩是也。用彼精進多智。六年于眾會中說法。故從無數劫已來。毛孔出此柔軟可意微妙無瑕四大音聲。其一一毛度無數人。閻浮提人其聞空無菩薩名者。為得大利善慶。何況面見歡喜者。空無菩薩得無數諸度無極。故來欲見如來般泥洹。阿難。汝為空無菩薩于我前敷座。從是當得大智慧尊。于是阿難。即受教于佛前為空無菩薩敷座。佛言。汝用敷是座故。我般泥洹后汝于座上。當一心得六通。福若不志為現清凈行者。數座之福可得恒沙之數轉輪圣王。一作圣王當一見佛。得為無上正真道最正覺。其有比丘比丘尼優婆塞優婆夷。天龍鬼神揵沓和阿須倫迦留羅真陀羅摩睺勒。及余含氣蠕動之類。聞是大清凈法。若今日見現在如來。若如來般泥洹后。為法師比丘敷座。適敷當得十座功德。何等十。一者尊者座。二者轉輪圣王座。三者釋座。四者梵座。五者第六天座。六者法師比丘座。七者在所座處當得法座。八者菩薩大士詣佛樹下時當得佛座。九者得轉法輪度脫無數億天人。一切世界普聞音座。十者作如是般泥洹時。天龍鬼神揵沓和等眷屬圍繞。然后得如來師子座。是為十。阿難。汝為空無菩薩叉十指。說是偈言

　其				離								根為寂定　　空無出大光明
　我為勇猛叉手　　為師子大吼禮
　志一心及精進　　積智慧以具足
　我為真善叉手　　禮無有與等者　

于是佛為賢者阿難。說偈言

　為空無菩薩　　汝一心叉手
　所當得福者　　且聽我所說　

佛告阿難。汝用是叉手福德。我般泥洹已后六月中。當獨作佛。天上天下人。皆當稽首向汝作禮。若行道入郡國若住精舍。男子女人小男小女。諸邪異道沙門梵志。諸王大臣。講堂交露及鼓山谷。師子虎野牛象駱駝牛馬驢獼猴。揵沓和阿須倫迦留羅真陀羅摩睺勒天龍鬼神女鬼。樹木枝葉華實諸藥草。有想者無想者。皆當揖讓恭敬禮汝。佛告阿難譬如如來無所著等正覺。得佛道之門時。諸樹樂樹有想無想者。皆揖讓低仰向佛樹。阿難。其有比丘比丘尼優婆塞優婆夷。天龍鬼神揵沓和等。及余含氣有命之類。有說是大清凈法語者。如來今現在若泥洹后。以							宣														心無諛諂之意。一心叉手向說法者。諸佛天中天。皆當授其決。及少功德者。皆當具足得是法。何況樂喜無瑕穢者。佛所語無異。聞是大清凈法語。少有歡喜信者。多不樂聞其有聞說信歡喜。如來已豫見知其人。不于一佛所殖諸德本。為悉于億那術佛所。積累功德皆見。我說是大般泥洹會。當復供養彌勒如來。見彌勒佛來下作佛時。當復聞說大般泥洹經。當復見空無菩薩身毛孔出音大音聲。當復得方等經。當復聞見四童子爾時說是經。天人阿須倫諸世間人。當復恭敬揖讓叉手作禮。亦當得師子座。于是佛告賢者阿那律。汝寧見四十億天于虛空中聞是經法叉手向我者不。對曰。唯然天中天。已見。佛告阿那律。是四十億天用是叉手福億。阿僧祇劫不歸三惡道。各各當一恒沙數更作轉輪圣王。一一作圣王常值見佛。更是數已然后得作佛。號愿寂如來無所著等正覺。皆同一字。爾時于眾會中有力士。一名那尼二名羅提。三名首羅颰四名叉摩迦樓。五名覆呿速。六名波囚遮。七名阿比他。八名維那提。九名優多羅。十名浮浮樓遮。十一名和利前。十二名醘犁阇。十三名醘梨陀樓。十四名叉摩遮。一一力士與五百之眾俱悲啼哭。往詣佛所稽首作禮泣下交橫。白佛言。唯世尊。我等為空無菩薩。善思議菩薩。喜信凈菩薩。神通華菩薩。及大會諸菩薩。及此大經諸大弟子眾。叉手揖讓恭敬作禮。持是功德求無上正真道。時佛便笑。賢者阿難以偈問佛言

　佛為世光明　　今何因緣笑
　善為我等解　　無數億人疑　

于是佛為阿難。說偈言

　阿難汝為見　　諸力士之眾
　各五百眷屬　　發大道意不
　為我叉手恭　　及空無童子
　一切諸菩薩　　于是經尊法
　勸助大道意　　哀念于一切
　各與五百眾　　皆當得佛道
　無央數億劫　　終不歸惡道
　觀于叉手者　　其福乃如是
　我忍住一劫　　及數億百劫
　諸佛得道時　　其國甚快樂
　所行至輒尊　　其國則豐盛
　我忍住一劫　　說得未能竟
　阿難我今日　　于夜中半時
　汝為最后說　　見佛人中尊　

佛告阿難。汝寧見此童子從北方來。有大金光耀來者不。其威神照于北方草木藥樹。樹木莖節枝葉華實。宮殿交露山陵溪谷。及人非人。皆同現為金色。對曰。唯然。天中天。已見。阿難。汝見北方七寶交露精舍來不。對曰。唯然。天中天。已見。阿難。汝見金交露中結加趺坐者不。對曰。唯然。天中天。已見。佛告阿難。北方去此六十四億萬佛國。有佛名覺跡如來無所著等正覺。今現在說法。神通華菩薩于彼神變。來生此閻浮提。欲見我般泥洹。時光明所照謂是如來光明威神。其七寶交露謂華跡世界。其七寶金交露帳中坐童子謂如來也。自然作是世界坐。此七寶金交露帳中令無央數人具足于德本。阿難。此佛國有無央數億百千人。與此童子殖眾德本。是童子適生于是佛國。悉當令其同輩之眾漏盡意解得住學地。于無上正真道得不退轉。于是四菩薩往詣佛所。同一時前稽首佛足。佛告阿難。如來所當作者。及如來弟子以令一切具足得其所。是神通華菩薩。以此金交露之變化。令七十億人得阿羅漢。七十億那術人住學地七十億百人立無上正真道。七十億那術人得不起法忍立。無數人當值彌勒時

佛說方等般泥洹經卷上佛說方等般泥洹經卷下

　　　　西晉							月氏																					三藏竺法護譯


　　囑累品第四

爾時賢者阿難白佛言。唯世尊。住一劫復過一劫。所以者何。唯天中天。如來無所著等正覺。在于世者是諸正士來至此。我等得見跪拜承事。如來般泥洹已后。我曹永絕于三處。何等為三。佛法僧。是等正士為離三處。于是阿難。說此語已啼泣躄地。于時善思義菩薩為阿難。說此偈言

　阿難仁莫啼　　萬物皆無常
　合會有別離　　況人焉可常
　于是空無法　　阿難何為啼
　咸有聚會者　　諸會難得久
　佛道亦無得　　阿難何為悲
　所合會為空　　慧慧亦復空
　若念若不念　　一切法無念
　無獲空無有　　譬若如野馬
　又如化象馬　　園果樹木華
　巧幻師所現　　佛弟子如是　

于是阿難以偈答善思義菩薩言

　實然如仁言　　諸法無所念
　我今日當離　　違遠于世尊
　云何入舍衛　　彼問以何答
　正覺為在不　　法眼當來不
　若入香積山　　不見人中尊
　但見其空座　　何忍住于彼
　若出香積山　　入迦利精舍
　人中尊在中　　廣說于四諦
　見迦利羅空　　無世雄光神
　若入音聲園　　于中獨啼哭
　用不見正覺　　馳走趣四方
　其淚充滿目　　何忍住于彼　

爾時喜信凈菩薩為賢者阿難。說偈言

　若億歲愁憂　　安可有所得
　阿難且觀是　　法界甚難得
　譬如芭蕉樹　　葉葉分解之
　獲之無所得　　萬物皆如是
　譬如天雨時　　水中之有泡
　適起便復漂　　萬物亦如是
　譬如水之沫　　但可以眼觀
　獲之不可得　　四種亦如是
　譬如明鏡凈　　影現不可得
　三界亦如是　　阿難何為啼　

于是阿難以偈答喜信凈菩薩言

　非為不知是　　不為不見是
　三界無所有　　經常載說此
　見是億人眾　　淚下皆交流
　至我所愁泣　　用是益感戚
　今世尊當去　　人上忽不現
　當于何求索　　誰復為我護
　當從誰聞法　　深奧難解句
　當入何所難　　嗚呼佛難值　

爾時空無菩薩為阿難。說偈言

　阿難起莫憂　　觀于法非法
　法為不可得　　何緣當有滅
　如諸佛生時　　得道亦如是
　如佛轉法輪　　泥洹亦如是
　生不生于生　　佛道亦無滅
　于無生之法　　阿難何為啼
　觀我身毛孔　　諸所講說業
　佛說空無有　　法界亦如是　

于是阿難以偈答空無菩薩言

　仁等各當去　　于諸界無憂
　當見億諸佛　　講說上妙法
　我等及億天　　周匝相圍繞
　比丘比丘尼　　共舉舉吁嗟
　或從數千里　　皆來至我所
　號呼聲遠聞　　釋師子所在
　忉利及焰天　　兜術泥摩羅
　世尊為至梵　　何時當來下
　在閑居三月　　人中尊一心
　世雄何時起　　當復擊法鼓　

爾時神通華菩薩為阿難說偈言

　我為以知是　　自期于三月
　示現于仁前　　阿難可勿啼
　我當故為汝　　啟白于如來
　令轉第一法　　用離釋尊故
　諸佛有大哀　　當來至人所
　阿難勿得悲　　人中尊以起
　諸天龍尚憂　　何況于汝身
　如是之光明　　乃于世滅盡
　佛為以說是　　面從世尊聞
　雖住于億劫　　諸會猶別離　

于是阿難起住佛前三舉聲。說此偈言

　佛為一切護　　今日當泥洹
　世間當復冥　　為以失眼明
　國王及尊者　　畀褫國勤苦
　何忍聞是言　　佛當般泥洹
　力士力士妻　　力士子俱來
　悲哀皆啼泣　　最后見世尊
　諸天龍之類　　周匝五由旬
　涕流至于膝　　除余諸人民
　難頭和難龍　　六十億龍俱
　皆來共啼哭　　最后見世尊
　和陵摩奈龍　　娑竭有大力
　淚啼一由旬　　往詣于佛所
　阿耨達龍王　　百億眾圍繞
　淚涕如車輪　　往至于佛所
　伊隸缽龍王　　化作大身來
　啼泣發洪音　　往到于佛所
　千億諸鬼神　　及百那術眾
　前稽首佛足　　最后見世尊
　諸釋有億千　　其眾百那術
　前行禮佛足　　明眼莫泥洹
　于是億梵天　　明昭是天地
　前禮于佛足　　愿尊住一劫
　魔子于彼來　　導師自言在
　哀念一切故　　愿尊住一劫　

爾時空無菩薩。為釋梵天龍鬼神犍沓和魔子導師。說偈言

　汝等皆無知　　但作強法語
　已為放逸行　　于今甫啼泣
　譬如諸嵩貔　　所住于無黠
　若人以刀擊　　即便懅悲喚
　卿等亦如是　　一切皆啼泣
　若正覺在者　　故行放逸行
　今日光當去　　其智譬如海
　卿等當何作　　釋尊已泥洹　

是時佛告賢者。阿那律大迦旃延分耨文陀尼弗鳩摩迦葉須菩提目呵羅耶大拘絺。汝等。皆伸臂授如來掌。應時十萬比丘伸臂授世尊掌。佛以左手授諸比丘掌。右手持阿難羅云掌。著諸比丘手中。我所以親敬阿難羅云囑累汝等。爾時即如其像有大自然音。其音遍告一佛國。其千比丘聞所囑累。欲放身命言。我等當先沒泥洹。不忍見世雄般泥洹時也。于是佛伸臂向北方。應時他方世界五百佛。伸手授佛掌。佛便持阿難羅云手。著諸佛掌中我持所親阿難及子羅云累諸世雄。爾時佛便說偈言

　我持子羅云　　及侍者阿難
　面以此囑累　　諸佛之世尊
　誰為無護者　　能為作擁護
　獨諸佛世尊　　其智無掛礙
　今日之夜半　　天龍世人民
　在閻浮提者　　不復得見我
　遍觀諸世界　　無量難思議
　都不見一人　　當為住度者
　無央數億劫　　譬如恒邊沙
　能以一人故　　忍住爾所劫
　其奉敬佛法　　我義度此人
　以無恭恪者　　億佛不能療　

爾時五百佛各欲還其國土。授阿難羅云掌已。便說偈言

　其奉敬諸佛　　佛義度此人
　所示現濟脫　　輒廣弘法鼓
　釋師子世尊　　滌除諸憂患
　飽滿億數人　　如天雨潤地　

于是阿難羅云。為諸佛跪啼泣悲訴。說偈言

　愿諸大勇猛　　勸尊住一劫
　諸佛之威神　　令明住一劫
　令無數億人　　得義住正諦
　天龍諸鬼神　　皆發大道意　

爾時五百佛各各還其世界已。告賢者阿難羅云言。止。阿難羅云。無憂無悲。諸佛天中天法伸臂者。為已竟。若放光明及來若住。是為諸佛之示現也

　　度地獄品第五

于是佛便三昧。右足大指放億那術百千光明。一一光明端化作億百千蓮華。一一蓮華上化作億百千座。一一座上有一化如來坐說法。一一如來令億那術百千人。立不起滅地。時佛復以左足大指放億那術百千光明。十足指放十億那術百千光明。十手指放十億那術百千光明。兩膝放二億那術百千光明。兩臏放二億那術百千光明。陰馬藏放億那術百千光明。齊中放億那術百千光明。兩肩肘放二億那術百千光明。腦戶放億那術百千光明。左右脅放二億那術百千光明。四十齒放四十億那術百千光明。面放億那術百千光明。頂相放億那術百千光明。三十二大人相放三十二億那術百千光明。兩眉間相放億那術百千光明。八十種好一一好。各放億那術百千光明。一一光明端有化億那術百千蓮華。一一蓮華上有化億那術百千座。一一座上各有坐如來說法。是諸佛世尊不講異義。但詠菩薩法品摠持金剛行三品清凈力無所畏。一一化如來令億那術百千人立不退轉法。佛爾時便于雙樹間更化作佛。往至先儒大泥犁放光明。其光遍昭思想大獄中。佛爾時便說偈言

　是諸人已解脫　　復數數有思想
　用習起思想故　　令其生于苦惱
		　于世間有得道　　佛世尊放光明
　其所說于正法　　令滅盡諸苦惱
　無所盡無所得　　無有起亦無滅
　其有知是法者　　終不歸于惡道　

佛適說是偈竟已。應時具足億那術百千人于思想地獄得脫。即生忉利天上。時佛便復往忉利天上。便重說此偈言

　是諸人已解脫　　復數數有思想
　用習思想之故　　令其生苦痛中
　于世間有得道　　佛世尊放光明
　其所說于正法　　令滅盡諸苦惱
　無所盡無所得　　無有滅亦無起
　其有知是法者　　終不歸于惡道　

世尊說是偈適竟。應時具足億那術百千人。聞是法得須陀洹道。得神通已。便說此偈言

　無有起亦無盡　　無有生亦無滅
　吾之等解于法　　得忍道之滅度
　其智慧如光明　　昭知人諸根本
　現因緣為解脫　　輒于彼脫人民
　滅愁苦得大智　　療治于一切人
　諸一切佛所療　　終不歸于惡道
　大光明為甚疾　　于世間而滅盡
　億人民被燒炙　　令度脫想地獄　

于是佛復至燒炙缹煮叫喚雨黑沙燒人四大地獄中。施金色光明遍于一切光明。于佛之光明柔軟可意。以哀眼視一切。施眼令安隱。慧戒使清涼。作寂定光明皆遍其中。其威神尊清凈第一。于垢無所染遠離于垢。施與于智行。大慈念大哀施。無限安樂施慧無礙之眼。施戒之香昭于一切。施于法味達于一切。已示現于法身。施法心之眼。斷一切不善之本。授與一切清白之法。悉壞魔力悉令怖懼。使邪異道皆斷諸見。令眾一切得安隱想。開于天門閉塞于惡戶。以無盡之德代諸勤苦。一心精進行慈悲喜護。常導眾人于大無為。施眼耳鼻口身意身。一切諸毛孔放大光明。說經法柔軟可意。悲哀口說尊語

　我為施安于世　　我為脫諸苦痛
　我為眾勤勞者　　除若干之苦塵
　我之所可說法　　昭尊光清凈安
　一切人聞是法　　皆棄捐諸惡道
　其有人歸命佛　　彼則為得大利
　于億劫生死數　　終不墮諸惡道　

佛說是偈已。應時大地獄一一地獄具足各各億那術百千人。得脫生兜率天上。用聞是法故悉得阿那含道。得神通已。便說此偈言

　譬如在厄道　　有智慧導師
　令大眾賈人　　度怨賊鬼神
　佛所度如是　　以光明為道
　免脫億人民　　離厄淫怒癡
　我等歸命佛　　導師放光明
　已發慈悲意　　得濟諸勤苦
　當歸命于法　　撫養于我身
　僧為尊重寶　　其德難思議　

爾時佛往詣合會大合會不可意三地獄中。放金色五百萬億那術種光明。遍昭其中以寂定無人。無有萬物無起無滅。以布施持戒忍辱精進一心智慧諸度無極。用大慈大悲大喜大護。以四恩行。用如來十力四無所畏諸佛十八法不共如來尊行世慧。神足變化說法變化教授變化以用大慧。以根力覺意三昧三摩越。用一切菩薩之行。以無礙佛慧。以無礙佛眼。以無礙法眼。以無礙慧眼。以無礙天眼。以無礙肉眼。以大慈大哀。于一切用一切佛法無上之德。用一切如來覺法。于彼八億那術百千有命之類。悉蒙五百萬億那術種光音。除諸勤苦皆得安隱。出彼合會大合會不可意地獄。得生波羅尼蜜和耶越天。聞是法已著志得阿那含道。于是佛便住于梵天。說偈言

　諸人無勤苦　　則為第一安
　為說勤苦應　　諸想無有念
　一切無所想　　如于此所說
　在三界豈安　　數數有生死
　其有解空空　　彼空乃為空
　其說深縛者　　彼能解于空
　空者無有起　　思想無有界
　已見非我法　　則為佛之子
　是法為非吾　　亦不可得我
　已無吾我者　　于何復有喜　

佛說是偈已。應時彼億那術百千人聞法者心。悉斷一切塵勞。生死已盡得阿羅漢證。便放身命般泥洹。我等。不忍見世尊般泥洹時

　　			現諸佛品第六

爾時佛于梵天忽然不現。即住雙樹間。佛心念言。今日夜半如來于是當般泥洹。人民最后見佛終竟。我聊復令眾庶歡悅。得安隱想斷諸穢毒。令念如來作大善本想。離大眾惱得無極慶。發大慈大悲棄諸魔事。懷來諸佛法。皆除裂諸見網。悉滅諸塵勞。悉舍諸諛諂。悉損諸大見。來諸度無極。嘆詠菩薩之行。現諸如來令一切目見。作大變化說于佛法

于是世尊。于師子床上右脅倚臥。如師子無恐懼。大尊雄周觀十方。以足指案地六返震動十方境界。佛即如其像三昧正受。一一毛孔出恒邊沙等數之光明。一一光明昭恒沙等佛國。一一光明。終不相錯以是之數一切諸毛孔。各各放恒邊沙數之光明。放已即如其像三昧正受。令一切人眼還得佛眼。皆見諸佛國土所有。爾時佛告諸比丘言。汝等。寧見東方縱廣上下各十萬由旬滿其中塵。東方諸佛其數如此塵一塵為一佛。皆右脅倚臥所見變化亦如是。一切諸佛其所教度皆已周畢。悉入力士生地雙樹間。皆名為釋迦文。一切皆于師子床上臥。皆當于今日夜半般泥洹。汝等寧見東方不可計不可數不可思議。無有量諸菩薩行具足往詣佛樹下。寧復見無央數得佛道者不。寧復見余無央數轉法輪者不。復見余無央數說法者不。復見無有量放壽命者不。復見無有限右脅倚臥于師子床上如我臥者不。眾會對曰。已見。不知其數。佛言。譬如三千大千世界。上至三十三天下盡地際。滿其中塵。于汝等意云何。寧能有知是塵數者不。唯天中天。不可計不可量不可稱不可數。佛言。譬如是三千大千世界。更有如是比億百千三千大千世界滿其中塵。有如此塵數東方佛國。菩薩名釋迦文。來詣佛樹下得佛道者數亦如是。轉法輪者數亦如是。教授說法者數亦如是。放身命者數亦如是。如我右脅倚臥者。數亦如是無起。余于泥洹界般泥洹者其數如是。皆名為釋迦文母名摩邪。父名悅頭檀。其國名迦維羅衛。其世名忍界。舍利弗。摩訶目犍連。尊弟子阿難為侍者。如東方之所有。九方亦如是。皆為釋迦文。如釋迦之數。名提桓竭者亦如是。名曰提名多羅者亦如是。名維衛者亦如是。名式者亦如是。名隨葉者亦如是。名拘樓秦者亦如是。名拘那含者亦如是。名迦葉者亦如是。是諸佛天中天如是。柔軟微妙為名號出柔軟音聲。皆同一號為釋迦文。如來皆以具足肉眼見是尚不足言。其所見廣大過此無央數。其有居家修道。若出家學道。令一佛國諸菩薩皆得作佛。具足一劫供養此諸佛名。復有聞是說現諸佛經品。聞已須臾樂歡信。勝于三千大千世界人民皆得佛共供養具足。一切諸菩薩已慧解如是。疾近無上正真道。說是經時。六十二億菩薩得難具足法。如是得護不可思議意不退轉。立于無上正真道。十那術菩薩初發大道意。立不退轉地無上正真道。三十二億菩薩得不起法忍。恒沙數等人斷一切塵勞。滅生死證說。無央數人當與彌勒會。于時弊魔懷毒恨心垂淚白佛。唯世尊。我本愿欲使如來早般泥洹。欲令人民不出我界。如來無著等正覺。所度遂益多。若住其壽命令至一劫。所度之數不能復過今日之所度也。今天中天已空我界。于是佛以手兩指取地土用著爪上。告弊魔言。于汝意云何。如來爪上土多大地土多。魔白佛言。如來爪上土少。大地土多不可計也。佛言。波旬。我之所度立于無為。其數如爪上之土。其從汝之教者。復多于大地土。汝當歡喜怡懌。人之種如是不可盡無有數。佛告波旬。汝欲求人種如求空。于是波旬。卿所當作者便為之。今日夜半如來當般泥洹。爾時佛告諸比丘。置是諸佛世尊之數。置是諸佛世尊國土所有快樂。置是諸菩薩之興盛。對曰。唯然。天中天。悉在耳。佛告阿難。若我從一劫至那術劫。作譬合會挍計說譬喻法。講義說諸佛。無有竟時不可竟也。無央數諸佛天中天。現在者如是。如來皆以具足肉眼見。復過是。所見不可限。于是佛告諸比丘。如來為一切所當為者以度一切矣。無有不度之想名如毛發。所以者何。故告汝等爾時佛即如其像三昧現神足。令是諸佛世尊所說經。悉使此剎人聞。聞是法者。恒沙等人立于三乘。十億百千人得無上正真道。十億千人立緣覺道。其余者皆放身命

　　			佛國凈品第七

爾時佛以三十二大人相八十種好。及八千種好。十億聲。六十億那術百千種語。無限億那術百千種具足音。受持諸佛法之相。如來寂定。如來十力。如來四無所畏。如來四神足。如來四解智。諸佛十八法不共。如來世上行。悉令面見諸法。于是佛所說法即現。是三千大千之世界。平等如掌無沙礫石。但有摩尼真珠琉璃虎珀硨磲金銀。三千大千世界周匝有諸寶殿。無央數宮珍寶交露。摩尼宮殿交露。遍有明月珠樹。明月珠蓋。明月珠幢幡。明月珠舍。明月珠座。具足三千大千世界。周遍八方有八交道。以金銀琉璃水精車磲馬瑙象瑙虎珀寶。赤車釭寶。吉祥福寶。月光明寶。踰日寶。阿牟勒寶。鳩彌勒寶。味寶。碧英寶。以此眾寶轉相莊挍。為樹為蓋幢幡。其樹根莖節枝葉華實熾盛。幡蓋麗妙有器樹衣樹。瓔珞莊飾被服果樹。滿無空缺。有赤栴檀紅栴檀汁勒栴檀蜜香黑妙音。有曼陀勒花大曼陀勒花。巾迦勒花大巾迦勒花。粗花大粗花。柔軟華大柔軟華。度晝花大度晝花。波羅犁花大波羅犁花。善優波羅犁花。月華大月花。周遍月華。摸花大摸花。周遍摸花。善敬摸花。蓋華大蓋花。周遍蓋花。懼生花大懼生花。周遍懼生花。周匝遍滿是三千大千世界無空缺。皆有珍寶蓮華。有九十九億那術百千殿舍。青琉璃黃金琥珀馬瑙以為殿舍。吉祥福寶摩尼寶以為車有軟妙衣垂桂車上。周匝遍是三千大千世界。三千大千世界有敷自然師子之座。一切樹下皆有自然師子座。以好綩綖錦繡綾綺上妙衣服。以為座具。有雜色網幔。其文交錯狀如綬紛。或以黃金焰光摩尼。以為莊挍。一切諸師子座。有坐菩薩三十二相嚴飾其身是三千大千世界周匝遍布赤珠青珠白珠。有赤栴檀之瓣香蜜香黑妙香。散以粟金

于是三千大千世界上虛空中。遍有摩尼珠網幔。出天之伎樂音聲。以珠桂諸幔上以妙貫珠寶貫珠師子賴珠颰蹉賴買珠。以金縷交錯為系。以金種種莊嚴為寶帳幔。以純金為帳幔。是三千大千世界周匝。下盡地際上至三十三天以摩尼寶。遍以紫磨金周匝為莊嚴。從黃金帳出無央數億那術百千之好音聲。空無相無愿聲。非常苦空非身之聲。寂定戒三昧智慧解脫度知見聲。調損忍辱慚愧聲。慈悲喜護安詳奉行聲。布施聲布施度無極聲。持戒聲持戒度無極聲。忍辱聲忍辱度無極聲。精進聲精進度無極聲。一心聲一心度無極聲。智慧聲智慧度無極聲。神通聲神通度無極聲。菩薩行聲。懷來菩薩使至不退轉地聲。菩薩得不起法忍聲。一切諸佛法聲。如須摩提國阿彌陀佛光明。如阿[禾*(兇-乂+(乖-北+(乂*乂)))]佛世尊。及與香王國所有為上妙。如寶香天中天。如法焰光佛國土之世雄。如摩尼王世尊。如日寶藏又若日寶藏。如音響王佛。如善覺佛。如須彌劫正覺佛國興盛安樂。釋師子國土興樂亦如是。用哀一切故示現般泥洹。人得知無疑。世尊剎貧窮。用哀是等故示現國快樂。如一切諸佛尊行佛道事。釋師子剎如是。毛發無異無增無減。又若一切佛國土之快樂嚴凈好。釋師子剎如是。毛發而不差異

　　			天菩薩品第八

爾時賢者阿那律啼泣悲哀。便說是偈言

　好如月盛住虛空　　若日柔軟千光明
　譬火摩尼照一切　　世尊不復入教授
　誰當復護諸世間　　無央數人流生死
　一切世間復盲冥　　用世尊入樹間故
　一切三界群生類　　諸所得安及快樂
　悉蒙佛法及尊僧　　用荷哀傷得撫養
　善釋師子巧醫王　　療治憂苦度彼岸
　勉濟一切諸勤苦　　法王入于雙樹間
　一切世間當狂亂　　用不見佛釋師子
　除無央數淫怒癡　　人民眄眩頓躄地
　天中之天滅生死　　金翅龍鳥皆歸命
　鬼阿須倫摩睺勒　　世尊去后皆墮冥
　無有淫欲離慢塵　　照四方明為已滅
　一切世間當大冥　　佛般泥洹當奈何　

阿那律說此偈已。應時有諸異天乘車來者。獨乘者。乘象者。乘馬車者。在交露車者。在座上者。在殿上者。在窗牖者。在父露帳者。在戶上者。在半月上者。在梯陛上者。各從所乘各從在所下。下已啼泣呼嗟。往諸力士所生地。到佛所稽首佛足。或有天散優缽青蓮黃白諸花。或有散雜栴檀。或有天自取寶冠寶珥手著之寶及以天衣。持散佛上供養于佛。于是賢者羅云啼泣悲哀。說偈言

　功德特異慧無量　　為眾所奉開迷亂
　除一切惡勤勞憂　　入于力士所生地
　佛為福地眾所仰　　尊為醫王滅諸病
　尊相好好如蓮華　　尊今寢臥于樹間
　佛踰日月諸世間　　無量之曜消天光
　佛為法主過須彌　　度脫億人勤苦惱
　佛入空法寂無有　　第一無想度彼岸
　尊棄一切世間愿　　法王已入諸樹間
　世尊之眼滅世冥　　三達無礙去來今
　佛為導師度生死　　佛用哀故寢樹間
　尊師子吼出妙聲　　佛所語明如月照
　佛軟音響眾喜樂　　佛用哀故寢樹間
　賢者羅云贊十力　　即便眄眩尋躄地
　于地婉轉自擗撲　　法王加哀莫泥洹　

尊者羅云說此偈已。應時東方不可議無央數不可稱無崖際世界。諸佛天中天。國不可計無央數不可思議。無有限諸菩薩。啟辭諸佛來至此剎。欲見如來般泥洹及諸大會菩薩。欲見如來稽首跪拜承事供養。諸菩薩來所經世界無數無量。一切天宮天伎樂不鼓自鳴。雨于天香天華。彼諸世界諸天子。有大德學大乘者。及諸天王龍王鬼神阿須倫王迦留羅王甄陀羅王摩睺勒王。皆侍從諸菩薩來供養者。菩薩以諸寶自莊挍來者。或以天子被服來者。或以第六天子被服來者。或以梵天被服來者。或以自在天子被服來者。或以善化天子被服來者。或以兜術天子被服來者。或以天帝釋被服來者。或以日天子被服來者。或以月王被服來者。有菩薩入摩尼寶殿舍中結加趺坐來者。或入摩尼寶宮中坐來者。或入摩尼寶交露帳中坐來者。復有菩薩入香殿香宮香交露帳中。結加趺坐來者。或入紫磨金殿。或入一切寶殿。或入一切寶交露帳中。結加趺坐來者。復有菩薩入赤栴檀殿。入一切栴檀殿舍中。結加趺坐來者。復有菩薩入七寶花殿。或入月光焰明踰日月摩尼寶殿。或入如意寶珠殿。或入如意寶珠宮。或入如意摩尼寶交露帳中結加趺坐來者

諸菩薩以三十二相莊嚴其身。有無數光明不可思議之光曜。無數廣大光明。其光明除一切人勤苦。令一切得善想光明。除一切地獄餓鬼畜生光明。將一切詣善道光明。令身有福功德相端正姝好。見者歡喜。愛其色則無與等者。其色為一切所觀視。有梵聲柔軟音響。令諸道歡喜音。恐諸魔音。益一切人音。出諸法諸福德音。滅除一切惡出無量法明音。彼有菩薩大士。雨諸寶天花遍三千大千世界。往詣如來或雨或衣者。或雨瓔珞莊飾者。或雨蓋者或雨幡彩。或者雨雜栴檀者。或雨紫磨金者。或雨蓮華者。或雨如意珠者。或雨踰天所有諸寶者。遍三千大千世界下詣如來。或有菩薩化作諸寶莊飾蓋。如三千大千世界。踰諸天寶用供養如來。或有菩薩以諸瓔珞莊嚴。如三千大千世界。化作蓮華細根青琉璃車磲虎珀吉祥藏寶。以為車如意珠車皆悉周遍。焰光珠摩尼黃金以一切為莊飾。或有化作一宮殿如三千大千世界。或有化作踰天諸寶交露帳。如三千大千世界。以焰光珠黃金一切為莊挍。或有化作清凈處。如三千大千世界甚大。不可計無央數。不可思議無有量無崖底。所化乃如是。以供養如來無所著等正覺。八方上下來如是。不可計不可數不可思議。無有量諸菩薩來供養佛。是諸菩薩皆同時前。稽首佛足繞世尊三匝。各從其所方來。化作大蓮華師子座。諸寶焰光珠黃金為莊挍座。一一菩薩各為佛于雙樹間化作師子座。以無量清凈踰天衣敷其上。以無央數種種色無量色不可計色。不可計億那術百千色。踰天上諸所有以為莊挍。焰光珠黃金諸寶紫磨金。以為帳而莊嚴。踰天上香而為芬熏。令諸惡道為善本想。令一切歡喜怡懌。如一菩薩所作莊飾。諸菩薩皆亦如是。一一菩薩各各所化不相雜錯。所以者何。寂定無諛諂。于諸法無所著。譬如如意珠于諸塵垢無所染污。學善權方便于諸法所念清凈。得諸尊慧法。如身所行口亦如是。為大布施主住于法無所著。是諸菩薩皆嘆如來本求道。不可計無央數。不可量不可稱勤苦行。以義示現

　　			如來化說法品第九

爾時賢者阿難以偈贊佛言

　眼明凈好如月滿　　十力神足慧無塵
　為天龍王所供事　　今日世尊入樹間
　若佛眾摠入大城　　世雄以足蹈門閫
　則動天地至六返　　放其光明遍佛國
　琴瑟簫鼓諸樂器　　不鼓自出柔軟音
　師子虎鹿及野牛　　諸龍大象止雪山
　哮吼咆陸心歡喜　　皆有慈意向如來
　其聲可樂勝眾寶　　諸牛那術及百千
　見佛光明皆踴躍　　得安無量樂無數
　鴹鴨鸕鶿雁拘逸　　又羅瞻無無數眾
　于鐵圍山鳥鸚鵡　　鳴喜欣欣至佛所
　人本所失諸寶藏　　皆還得之至世尊
　諸嗔恚者悉慈心　　以清凈意奉事佛
　天住虛空雨天華　　又羅蓮花有千葉
　諸宮采女及天子　　各為供養于世尊
　色凈如是當不現　　佛今泥洹當奈何
　譬如犢子斷母乳　　斷絕擁護為甚劇
　十方從本無塵垢　　已離生死為眾祐
　諸世雄界為自在　　其受得住不減劫
　誰為光王踰日月　　誰當有力踰鐵圍
　誰當忍辱等如地　　世尊導人使離塵
　當以精進及一心　　智慧示現度一切
　若子億世與母離　　暫得一會便復別
　子愁思親四方求　　世尊泥洹我亦爾
　愁憂勤苦無復樂　　見佛經行及坐處
　及見講堂以精舍　　奈何斷無吉祥得
　贊嘆十方法施人　　無量勤苦賢釋子
　即便躄地蓬婉轉　　我最意見月善月　

爾時世尊以一切持句三昧。正受作安隱行現三昧。善說三昧。雷雨三昧。師子響三昧。光耀響三昧。威神光明三昧。放光明三昧。微妙句三昧。力三昧。力句三昧。無量力三昧。意持昭明三昧。起世有三昧。鼓響三昧。月三昧。大月三昧。周匝月三昧。月響三昧。上月三昧。藏三昧。諦藏三昧。琉璃藏三昧。觀視三昧。無量觀視三昧。遍照一切十方三昧。除一切疑光明三昧。至誠三昧。諦至誠三昧。至語三昧。說一切行三昧。所說諦至誠三昧。無量三昧。寂定三昧。寂定句三昧。諦寂定語三昧。布施三昧。諦布施三昧。大布施士三昧。光明三昧。善光明三昧。大光明三昧。無量光明三昧。照明句三昧。斷一切疑光明三昧。說諸善本三昧。除說諸疑結三昧。諦說見三昧。于是斷疑三昧。善施廢解三昧。作諸佛三昧。現說一切行三昧。善說一切行三昧。善說轉法輪三昧。善開度其處三昧。以是善說現在諸佛慧三昧。正受所住處。一一毛出不可計不可議。不可稱不可量。無崖底億那術百千光明。一一光端化無央數不可計議無量浴池。一一浴池化作不可計議無數無限億那術百千蓮花。一一蓮華上化作不可計議無數無限億那術百千座。一切諸座上皆有如來坐說法。一一化如來所開導人。使立不退轉地住于佛法。其數如蓮華上所坐化佛。得須陀洹斯陀含阿那含阿羅漢。一一各如是緣覺之數。及不退轉立善本者其數亦爾。生天上者數亦如是不復隨苦。諸浴池際各有四寶樹。無數莖節枝葉華實。一一莖節枝葉花實上。化作無數不可計議不可稱量如來。化出坐師子座上說法度脫一切。其數如化樹上如來之數。開度一切已。便說此偈言

　眾祐人中尊　　諦覺于一切
　人見歡喜者　　皆棄捐惡道
　其久有神通　　世雄難得值
　如優曇缽花　　其色可意好
　其欲供養佛　　及奉事我身
　彼聞是經法　　其心當歡喜
　其欲見現在　　世尊人中上
　世光明威神　　當信樂吉祥
　其當來諸佛　　以光導御人
　欲見是世尊　　當信是吉祥
　其有求大乘　　彼則有大利
　聞是經法已　　則奉侍于佛
　其目得清凈　　及耳鼻之根
　身口意諸根　　為斷無所受
　三昧戒清凈　　智慧解脫凈
　解脫示現智　　脫現為至誠
　解于一切法　　于我無所起
　所知無所滅　　即不憂諸響　

諸化如來說此偈已。應時不可計人立于三乘。無數世界人民皆得一心。無數佛國諸地獄皆滅盡。諸畜生皆脫勤苦。餓鬼皆得安隱。爾時佛入量寶三昧正受。如來住是三昧者。隨一切人所欲。得寶則如其意。見佛國寶皆悉在前。見諸佛樹以寶莊飾。隨意所好所欲。見色則見諸郡國縣邑及國人民。即如意見滿諸佛國。盡形壽見所欲莊飾。則如意見男子女人小男小女瓔珞莊飾。亦復見諸天龍鬼神犍陀羅阿須倫迦留羅真陀羅摩睺勒。所欲服飾。所欲食飲。所欲舍宅。如意所好皆見皆得。佛告阿難。有三昧名慧行。諸佛世尊住是三昧。隨人所欲得三昧。如意即見一切人愿。阿難諸佛世尊有三昧。名無量過度三昧。吉祥威神隨人所欲。得萬物即如意在前。得萬物已供養如來。阿難。諸佛世尊有三昧名眼。住是三昧時。令一切人不復習欲。樂道德欲。于淫欲不凈想不復習也。于夢中亦不樂。阿難。諸佛世尊有三昧名意慚愧。住是三昧時。令諸佛國中人民皆有愧心無恚亂意。阿難諸佛世尊有三昧名目主。住是三昧盲者得目。阿難。諸佛世尊有三昧名無憂主。住是三昧時。若入城令一切人無復憂患。阿難。諸佛世尊有三昧名神通主。住是三昧。令無神通者飛行虛空。神足能高七樹。阿難。諸佛世尊有三昧名世光耀。住是三昧時。盲者得見世尊。阿難。諸佛世尊有三昧名受清凈。住是三昧時足蹈門閫。令諸天龍鬼神犍陀羅王阿須倫王迦留羅王真陀羅王摩睺勒王釋梵于彼稽首禮佛。阿難。諸佛世尊有三昧名過師子英。住是三昧時。諸外異道這見如來威神。皆降伏自歸。阿難。諸佛世尊有三昧名金剛光明。住是三昧足蹈地時。三千大千諸鐵圍大鐵圍山。須彌山王及黑山。諸溝坑溪谷山林及地皆正。高者為卑丘墟為平。其地柔軟譬如好衣。阿難。諸佛世尊有三昧名伏諸魔力。住是三昧時。令諸魔恐懼怖懅不安。各各不樂其宮舍怖懅不止。至于見佛歸命如是稽首佛足。阿難。諸佛世尊有三昧名無恐懼。住是三昧時。令一切人無傷害意。相向無諸恐懼亦無憍慢。阿難。諸佛世尊有三昧名妙句。住是三昧時。令諸世界人無有食者得諸無數種種之味。阿難。諸佛世尊有三昧名顏色。住是三昧時。令一切人得好妙色不復多病。阿難。諸佛世尊有三昧名為他故令無衣者得自然衣。住是三昧時。拘閉獄者皆得解脫。諸在厄難者。令免難苦得諸安樂。慳貪者喜布施。惡戒者住凈戒。恚怒者立忍辱。懈怠者使精進。斷諸不善法習增善法。亂意者令得一心。惡智者得凈智慧。阿難。諸佛世尊有三昧。名說無意行善說句。住是三昧時。諸憂愁者悉令喜踴。阿難。諸佛世尊有三昧名二光。住是三昧時。于去來今諸法無所掛礙。無有不等示現智慧。阿難。諸佛世尊有三昧。名于諸法無諛諂便去。住是三昧時。令諸菩薩大士得不起法忍。佛說如是。賢者阿難。諸尊弟子。十方諸會菩薩。諸天龍神世間人民。為佛作禮而去

佛說方等般泥洹經卷下