　　No. 385

中陰經卷上

　　　　后秦涼州沙門竺佛念譯


　　如來五弘誓入中陰教化品第一

如是我聞。一時佛在迦毗羅婆兜雙樹北四十九步耶維處。八日夜半明星出時。爾時如來忽然離碎身舍利。如諸佛五弘誓法。當生之時天地六反震動。十方諸佛皆來扶助。是謂一弘誓法。云何為六反震動。東踴西沒。西踴東沒。北踴南沒。南踴北沒。四面都踴則中央沒。中央踴則四面沒。當其如來初舉一足行七步天下大動。十方諸佛皆來扶助。是謂二弘誓法。如來往詣菩提樹下結跏趺坐。吾不成佛不起于坐。爾時天地大動。十方諸佛皆來扶助。是謂三弘誓法。     如來之名波旬雖聞心不怯弱。誓愿力故     天地大動。十方諸佛皆來扶助。是謂四弘誓法。如來舍身壽命現取滅度。入于中陰教化眾生。爾時天地大動。十方諸佛皆來勸贊。是謂五弘誓法。爾時世尊入火炎三昧。離碎身舍利去地七仞坐寶蓮華。使無量無限那由他眾生。天龍鬼神阿修羅甄陀羅乾闥婆迦留羅鳩槃荼富單那人非人。皆見如來坐寶蓮華。爾時世尊向舍利。而說頌曰

　于無數劫中　　養汝地種界
　吾今離汝去　　如蛇脫皮樂
　五道生死中　　無處不有汝
　權時得相離　　寂滅無所著
　威神接地種　　非汝不得度
　咄嗟別離苦　　生死牽連著
　諸佛威神接　　所度阿僧祇　

爾時世尊說此頌已。從腳心上至肉髻放八十四千億光。普照三千大千世界。上至虛空界。其中眾生皆見光明。或有尋光來者。或有諸佛遣諸菩薩。來至忍界者。爾時世尊內自思惟。此中陰形極為微細。唯佛世尊獨能睹見。然此眾生有學無學。一住二住乃至九住。非彼境界所能睹見。吾今以佛威神入照明三昧。令四部眾比丘比丘尼優婆塞優婆夷睹此微形。爾時世尊次入無礙定。觀此空界眾生生者滅者。如諸如來所行禁戒。虛無寂寞觀不凈想。百七十行苦本因緣。乃至生死十二縛著。爾時世尊復說頌曰

　今當入微妙　　極細中陰形
　化彼眾生類　　倍于閻浮提
　常相無所著　　樂相空無定
　建立道德根　　舍壽無所染
　本從阿僧祇　　濟彼難度人
　況此微妙形　　無過此最難
　吾今弘誓心　　無雜無所染
　菩提道德根　　梵行究竟法　

爾時世尊說此頌已。復放眉間白毫相光。普照東方無量無限那由他世界。南方西方北方亦爾。爾時世尊還攝光明。繞佛七匝從頂上入。爾時彌勒菩薩即從坐起。偏露右臂右膝著地。合掌叉手前白佛言。快哉世尊。昔所未聞昔所未見。中陰眾生形質極細。壽命長短飲食好丑。為何等類。愿樂欲聞。世尊告曰。諦聽諦聽善思念之。吾當與汝一一分別。云何彌勒。閻浮提兒生墮地。乃至三歲。母之懷抱為飲幾乳。彌勒答曰。飲乳一百八十斛。除母腹中所食血分。東弗于逮兒生墮地乃至三歲。飲乳一千八百斛。西拘耶尼兒生墮地乃至三歲。飲乳八百八十斛。北郁單曰兒生墮地坐著。陌頭行人授指[口*束]指。七日成人彼土無乳。中陰眾生飲吸于風。閻浮提眾生壽命百歲。東弗于逮壽命五百歲。西拘耶尼壽命二百五十歲。北郁單曰壽命千歲。中陰眾生壽命七日。閻浮提人面上廣下狹。弗于逮人面正圓。拘耶尼人面上狹下廣。郁單曰人面正方。中陰眾生面狀如化自在天。自此以還釋迦牟尼名號已滅。妙覺如來出現于世。如來應供正遍知明行足善逝世間解無上士調御丈夫天人師佛世尊。在虛空中坐寶蓮花。放舌相光明照東方八十七億恒河沙數。彼國名化。佛名堅固。十號具足一乘教化。見此光明告諸菩薩諸族姓子。汝等見此光明不乎。對曰唯然已見。世尊不審。此光何佛光明照此世界。彼佛告曰。西方去此八十七億恒河沙數。世界名娑呵。佛號釋迦牟尼。今取滅度舍身舍利。欲入中陰教化。是妙覺如來光明。汝等欲往今正是時。爾時彼土菩薩百三十億。受佛教誡來至忍界。佛告之曰。汝到彼土禮事供養勿懷懈慢。持吾名號問訊妙覺如來。興居輕利游步強耶。菩薩受教禮彼佛足。右繞七匝忽然不現。來至娑呵世界。									南方去此八十七億恒河沙數。世界名解脫。佛號真凈如來。十號具足。告諸菩薩。汝等見此光明不乎。對曰。唯然見之。不審此光是何佛光照				此								世界。彼佛告曰。北方去此八十七億恒河沙數。世界名娑呵。佛號釋迦牟尼。今取滅度舍身舍利。欲入中陰教化。是妙覺如來光明。汝等欲往今正是時。爾時彼土菩薩百三十億。受佛教誡來至忍界。佛告之曰。汝到彼土				親								事供養勿懷懈慢。持吾名號問訊妙覺如來。興居輕利游步強耶。菩薩受教禮彼佛足。右繞七匝忽然不現。來至娑呵世界												。北方去此八十七億恒河沙數。世界名琉璃。佛號雷音如來。十號具足。告諸菩薩。汝等見此光明不乎。對曰。唯然已見。不審此光是何佛光明照此世界。彼佛告曰。南方去此八十七億恒河沙數。世界名娑呵。佛號釋迦牟尼。今取滅度舍身舍利。欲入中陰教化。是妙覺如來光明。汝等欲往今正是時。爾時彼土菩薩百三十億。受佛教誡來至忍界。佛告之曰。汝到彼土禮事供養勿懷懈慢。持吾名號問訊妙覺如來。興居輕利游步強耶。菩薩受教禮彼佛足。右繞七匝忽然不現。來至娑呵世界。東北方去此八十七億恒河沙數。世界名空凈。佛號虛空藏。十號具足。菩薩百三十億。東南方去此八十七億恒河沙數。世界名熾然。佛號廣顯如來。十號具足。菩薩百三十億。西南方去此八十七億恒河沙數。世界名星宿。佛號月光如來。十號具足。菩薩百三十億。西北方去此八十七億恒河沙數。世界名壞魔。佛號勇猛伏如來。十號具足。菩薩百三十億。上方去此八十七億恒河沙數。世界名海跡。佛號上妙如來。十號具足。菩薩百三十億。下方去此八十七億恒河沙數。世界名通達。佛號無畏如來應供正遍知明行足善逝世間解無上士調御丈夫天人師佛世尊。告諸菩薩。汝等見此光明不乎。對曰。唯然已見。不審此光明是何佛光明照此世界。彼佛告曰。上方八十七億恒河沙數。世界名娑呵。佛號釋迦牟尼。今取滅度舍身舍利。欲入中陰教化。是妙覺如來光明。卿等欲往今正是時。彼佛土菩薩百三十億。受佛教誡來至忍界。佛告之曰。汝到彼土禮事供養勿懷懈慢。持吾名號問訊妙覺如來。興居輕利游步強耶。菩薩受教禮彼佛足。右繞七匝忽然不現。來至娑呵世界。禮事供養妙覺如來。頭面禮足各一面坐。爾時妙覺如來出廣長舌左右過耳。如優缽赤蓮花色。吾從無數阿僧祇劫。行至清凈無有虛妄。吾所度眾生因緣已畢。如棄尸骸在曠野中。今復造緣更始立行。今此菩薩有立根得力。          有初發意者。復有四眾未踐跡者。當以佛力威神接引。令彼大眾。知過去當來今現在。佛不可思議難有之法。爾時世尊即說頌曰

　世多愚惑人　　不入無漏撿
　還在五道中　　染污不凈行
　我雖于忍界　　拔濟五欲苦
　善哉昔所愿　　今日已成辦
　如人唾于地　　智者誰能飲
　吾從無數劫　　修佛清凈行
　舍身復受身　　非一劫二劫
　若有明智者　　把土畫舍利
　況復睹我形　　有不解脫者
　生死晝夜長　　愚在五道長
　斷滅無道長　　求佛泥洹長
　本號釋迦文　　留身舍利化
　今當入空界　　中陰度萌類　

爾時世尊說是頌時。八萬四千那由他眾生。厭患生死。皆發無上正真道意。復有七十億眾生。諸塵垢盡得法眼凈。魔界菩薩七千萬眾。即從坐起收攝衣服。摩訶而去

　　中陰經妙覺如來將諸菩薩入中陰教化品第二

爾時妙覺如來至真等正覺。察眾坐定純一無雜。應入中陰受禁戒法。多所饒益所度無量。建立弘誓施行佛事。爾時妙覺如來入無見頂三昧。使諸大眾無數億千那由他恒河沙數諸菩薩眾。皆同一色如妙覺如來無有差別。爾時閻浮提大迦葉。諸比丘比丘尼。優婆塞優婆夷。天龍鬼神迦留羅甄陀羅摩睺羅乾闥婆鳩槃荼富單那人非人。八國王八億百千眾生。以神足力將入中陰。爾時世尊于其中間。而說頌曰

　中陰迷惑等　　迷荒無三尊
　轉身向五道　　隨行所牽往
　或墮二善道　　或入三惡趣
　善哉可愍傷　　今日如來至
　此類既得度　　我愿亦成辦
　無形受形教　　斷想斷滅本
　三世諸佛等　　無不行此法
　色法自熾然　　滅以定意道
　如來真實相　　無生無起滅
　觀身內外空　　解知非常法
　行由癡愛本　　如灰覆火上
　愚者謂為滅　　火本猶常存
　心為人毒本　　善惡隨其形
　行善即趣善　　行惡即趣惡
     　如人作惡行　　自謂后無報
　臨其報至時　　非親所能代
　犯戒無法行　　自稱世無雙　     
　裸形食果蓏　　奉事日月神
　自墜三惡趣　　不慮劫數期
　此等非佛子　　雖近離我遠　

爾時妙覺如來說此頌已。即以神力入中陰中。化作七寶講堂七寶高座。懸繒幡蓋金銀梯梐琉璃為地。后園浴池皆七寶成。鳧雁鴛鴦異類奇鳥悲鳴相和。爾時世尊復以神力。使彼眾生應七日終者。六日五日四日三日二日一日終者。盡令住壽。爾時世尊觀彼眾生心所趣向。欲得分別各住在一面。四向四得各在一面。初發意九住各在一面。向辟支佛得辟支佛各住一面。爾時世尊化作七百億那由他七寶高座。一一高座盡有化佛。一一化佛盡說四非常偈

　一切行無常　　識為外塵法
　起者必有盡　　彼滅最為樂
　不生老病死　　亦不處三有
　永處虛空界　　諸佛之堂室
　無畏無點污　　不為欲愛染
　香熏及五欲　　永盡無有余
　若斷百八愛　　集法亦復然
　前滅后不生　　及生道果證
　佛法總要之　　三十七道品
　無愿無相空　　諸佛之徑路
　利根眾生等　　一聞不再受
　斷以智慧劍　　如火焚山野
　難覺眾生類　　億佛在前立
　罪根深堅固　　雖愍而難濟
　中陰受身等　　將導隨言教
　雖非本發心　　聞法則得度　

爾時化佛說此頌時。七十八億百千那由他中陰眾生。起無上正真道意。發菩提心。爾時妙覺如來。最在中央升無畏座。十方諸神通菩薩。在左面坐。閻浮提摩訶迦葉。并四部眾比丘比丘尼優婆塞優婆夷。在右面坐。諸天龍鬼神及大國王。在佛后坐。從四天王忉利天王。炎天兜術天廅天波利陀天廅波魔那天阿會豆修天首呵天波利陀首呵天須滯天須滯只耨天乃至阿迦膩叱天在虛空中。散華供養作天伎樂。中陰眾生在如來前聽受法教。爾時世尊以佛威神。令眾生等心自念言。唯佛為我說法不為余者。爾時世尊而說頌曰

　如來無量覺　　神變不可量
　出入山石壁　　如鳥游虛空
　本我阿僧祇　　積行累功德
　度彼不自為　　使發菩提心
　泥洹無去來　　亦不見受者
　本我雙樹間　　轉身來適此
　我初發道心　　誓度眾生類
　一人不度者　　吾要終不舍
　觀此中陰人　　各有上中下
　但以三句義　　四諦真如法
　淫怒癡雖薄　　要須禪定除
　八百瘡痏病　　八萬四千垢
　施惠持戒忍　　精進禪智慧
　善權巧方便　　拔斷三毒根
　色本非我有　　誰造此色本
　了知色無形　　可謂梵志行
　吾本未成佛　　為色之所惑
　墮四顛倒法　　沒陷生死海
　今方究色本　　觀色非真實
　受想行識法　　穢污非真道
　陰入十八界　　二十二根法
　一一悉分別　　寂然無所著
　欲界中陰人　　塵垢悉微薄
　猶如新成衣　　塵土所污染
　有目智慧人　　抖擻塵悉去
　中陰眾生類　　譬之亦如是
　淫怒癡微薄　　聞法即得悟
　一向心不移　　即得須陀洹
　三轉十二法　　復得斯陀含
　坐上下分滅　　即得不還道
　苦盡癡愛滅　　得成阿羅漢
　道跡八十億　　頻來得道人
　八萬四千億　　不還得道人
　百萬二千億　　羅漢二恒沙
　六通身清徹　　趣向各佛者
　八萬四千億　　趣向菩薩心
　其數如微塵　　吾本閻浮提
　苦行不可數　　國財妻子施
　頭目血髓骨　　意堅如金剛
　不為魔所動　　快哉大福報
　何愿而不成　

爾時坐上眾生作是念言。佛獨為我說法不為余者。趣聲聞道者。得聲聞道者。趣辟支佛道者。得辟支佛道者。趣菩提道者。得菩提道者

　　中陰經妙覺如來入中陰分身品第三

爾時座上有菩薩名定化王。即從坐起偏露右臂右膝著地。長跪叉手前白佛言。善哉世尊。快說斯義曉了眾生。音響所趣聞法易度。復有難度者。觀見眾生有淫怒癡薄者。無淫怒癡薄者。或在有對法者。或在無對法者。或在可見法者。或在不可見法者。或在有漏法者。或在無漏法者。或在有為法者。或在無為法者。或在可記法者。或在不可記法者。或在欲界法者。或在不可解法者。或在色界法者。或在無色界法者。或在中陰微形法者。或在中陰非微形法者。或在五色識法者。或在五色非識法者。或在非想非不想識法者。或不在非想非不想識法者。或在一住至九住者。有在一住非一住者。有在九住非九住者。唯愿世尊一一敷演。令諸菩薩永無猶豫。眾生之類聞法解脫。爾時世尊以梵凈柔濡之音。贊定化王菩薩曰。善哉善哉。族姓子。乃能于如來前作師子吼。今當與汝一一分別。諦聽諦聽善思念之。汝所問者。可見法不可見法者。為眼見色。為色入眼。定化王菩薩言。亦不眼見色亦不離眼。亦不色入眼亦不離色。佛告定化王菩薩。族姓子。眼非色色非眼。何者是觀。定化王菩薩白佛言。識法實住觀法乃起。佛告定化王菩薩。云何族姓子。識為有法。識為無法。定化王菩薩白佛言。識非有為不離有為。識非無為不離無為。佛告定化王菩薩。何謂有為。何謂無為。定化王菩薩白佛言。起者有為。住者無為。于第一義法。不見有起。不見在住。法性清凈無色無識。于泥洹法無所染著。眼非色色非眼。無可見法無不可見法。過去眼過去色過去識。未來眼未來色未來識。現在眼現在色現在識。非有眼色識。非無眼色識。是謂泥洹清凈法。爾時定化王菩薩。今欲聞如來說有對無對法。佛告定化王菩薩曰。族姓子。聲為有對耶。無對耶。定化王菩薩白佛言。聲亦有對亦無對。佛告定化王菩薩。聲亦不有對亦不無對。云何族姓子。此聲彼應為有為無為虛為實。云何族姓子。虛空可畫得成字不。對曰。唯然世尊。不可得也。何以故。如來習行于阿僧祇劫。亦不見有亦不見無。亦不見有三世。亦不見無三世。乃至非想非不想。亦復如是。爾時定化王菩薩白佛言。上諸法觀一一悉知。唯愿如來至真應供正遍知明行足善逝世間解無上士調御丈夫天人師佛世尊。說三微妙法。何者最妙中陰形耶。五色識形耶。非想非不想識耶。爾時世尊知眾會心皆有疑即于座上。而說頌曰

　吾受三界苦　　愚惑癡愛心
　經歷阿僧祇　　在有亦在無
　破壞生死劫　　今乃得成佛
　以本弘誓愿　　度于不度者
　佛力無等倫　　三界無比尊
　一向無二心　　自誓得成佛
　吾從政炷佛　　初發無等心
　欲縛所纏裹　　堅固難可拔
　空定無相愿　　分別三三昧
　先念出入息　　分別善惡道
　執心擎油缽　　行步不失儀
　猶人見劫燒　　焚燒重罪者
　福升光音天　　輕者于他方
　三品眾生類　　中陰受形者
　受化不思議　　非我誰能說
　五色識眾生　　不同于三界
　如來最勝尊　　入彼識教化
　一一分別說　　不遭百八愛
　應成須陀洹　　為說須陀洹
　應成斯陀含　　為說斯陀含
　應成阿那含　　為說阿那含
　應成阿羅漢　　為說阿羅漢
　應成辟支佛　　為說辟支佛
　應菩薩道者　　為說菩薩法
　得須陀洹者　　三十二億人
　得斯陀含者　　四十二億人
　得阿那含者　　五十二億人
　得阿羅漢者　　六十二億人
　得辟支佛者　　七十二億人
　得菩薩道者　　八十二億人　

爾時世尊重說頌曰

　本我無心法　　現以教化眾
　見煙知有火　　見云知有雨
　行步知君子　　見星知有月
　吾我心盡斷　　不有我無我
　經歷劫數期　　非月非日數
　佛以思惟得　　非凡夫所及
　善哉大圣尊　　普服諸十方
　去離欲界法　　處中陰教化
　此諸佛教法　　處陰不見陰
　此等眾生類　　發愿各各異
　吾我自縛著　　我本彼亦爾
　佛以思惟本　　思惟本末觀
　一意一念頃　　斷垢不為難
　垢本勝于我　　墜我于三趣
　今我勝于垢　　滅汝入涅槃
　善哉大圣尊　　獨步無二跡
　見我一跡者　　閻浮人得度
　身行有三事　　口行有四事
　意行有三事　　塵垢生死海
　九眾生居處　　識之所經歷
　分別我無我　　無我亦無彼
　諸佛世尊等　　心普無有邊
　一意念眾生　　所受不可限
　身凈不行惡　　口言常清凈
　心凈如佛心　　是諸佛之法
　身為苦器法　　此非三世有
　非我誰能知　　誰知免此苦
　如來之功德　　諸相傭髀等
　師子胸臆相　　一一毛孔光
　掌相千輻理　　示以善惡道
　舌齒聲光清　　濟度阿僧祇
　眼耳鼻及發　　肉髻頂無見
　虛空猶可窮　　佛相不可量　

爾時世尊說此頌已。八十億中陰眾生于無余泥洹界發金剛心。一一成佛與妙覺如來皆同一號。佛告定化王菩薩。所問有漏無漏。有對無對。可見不可見。當來過去現在法。當與汝說。定化王菩薩白言。世尊。愿樂欲聞。佛告定化王菩薩。諦聽諦聽善思念之。吾當與汝一一分別。云何定化王。何者是緣盡。何者非緣盡。六入塵垢重。染我癡愛法。觀內外出入息法。八萬四千度無極。生生不可滅。念念成其形。有漏八萬四千。無漏三十七。有為無為法。此非泥洹道。身凈不犯惡。口言無有失。心凈與定合。四等遍一切。是謂菩薩行

　　中陰經賢護菩薩問事品第四

爾時賢護菩薩即從坐起。偏袒右臂右膝著地。長跪叉手前白佛言。善哉世尊。欲色無色三分眾生。其識難量。何者有漏量。何者無漏量。何者有為量。何者無為量。何者有色無色量。何者有欲無欲量。何者有記無記量。爾時世尊聞賢護菩薩所問事。即說頌曰

　處在胞胎中　　受形多種類
　前滅后已生　　其如恒沙數
　三分識眾生　　塵垢非一等
　或聞聲而度　　或見形得道
　今我妙覺佛　　降神入中陰
　一一分別了　　有漏無漏法
　得道成果證　　五色識易度
　斯等一部界　　不在有無漏
　眾生在中陰　　如我身無異
　苦痛五陰形　　如轉輪無盡
　吾我本無字　　聲響亦無名
　觀身三十六　　欲界有量法
　三分留二分　　此中陰眾生
　五色識眾生　　不染三界苦
　無明癡愛惑　　隱相非不相
　有漏苦諦本　　斷結不及色
　集諦二十八　　寂然塵垢除
　三十七道品　　道諦為實果
　賢護汝今知　　有漏無漏法
　記法無記法　　今當與汝說
　有記善惡行　　無記癡盲法
　墜墮于生死　　非我無能濟　

當佛世尊說此語時。九十一億眾生。皆發無上道意。四十七億那由他眾生。盡得阿羅漢果

　　中陰經道樹品第五

爾時座上有菩薩名曰樹王。即從坐起偏露右臂右膝著地。長跪叉手前白佛言。善哉世尊。如來所說甚奇甚特。未知如來欲說有漏耶無漏耶。唯愿世尊。句句說之。何者有漏。何者無漏。佛告之曰。有生有滅是謂有漏。無生無滅是謂無漏。有我有身是謂有漏。無我無身是謂無漏。眼是色對是謂有漏。無眼無色是謂無漏。有識有想有形是謂有漏。無識無想無形是謂無漏。三識處所住有身者。是謂有漏。一識一處有一形者。是謂無漏。有形非想非非想是量法有用。不用處三禪地。厭患生死故名不用。有愿不愿始發初禪。快哉斯樂心不傾動。念凈喜安自守五行。成就有想有滅。斯出入法喜行。百八愛一念。一億行中間。想想不可盡。況彼現在身。無彼無我想。吾從無數劫舍此就此。三識所經處非有亦無我。甚哉三界苦。受身生死難。譬如工幻法。以拳誑小兒。識神無形法。起滅無常定。我則無我身。況有識形法。想亦無想法。亦不見有識。四陰竟何在。由識而分別。苦陰有五行。非我非汝有。吾從無數劫。經歷三識處。除天鬼神龍。何處無妙覺。我行眾善法。誓度阿僧祇隨形而教化。受化不可量。如來清凈行。廣普無邊崖。神通內外照。觀察于三世。有形無形類。思惟十想結。無復塵垢患。虛空無邊際。不見有往來。心無中間念。忍辱功德成。積一成佛道。寂滅泥洹樂。起亦不見起。生亦不見生。況有起滅者。諸天世人民。能斷至彼岸。縛著染三界。經歷生死海。貪欲自纏裹。為色之所惑。永處三有中。佛力無所畏。威神接得度。為彼不自為。功德不可量。恒以四意止。五根五力。七覺意寶華。三十七助道法。空無相愿三昧。善權化生死。六度至彼岸。不以劫數期。周旋虛空界。度脫未脫者。得道如微塵。無我無彼想。一音演微法。受化無邊崖。道心觀察法。不見起滅者。分別內外身。系于安般息。息長亦知長。息短亦知短。亂想亦知亂。定想亦知定。一向無亂想。清凈行正法。爾時世尊即說頌曰

　佛力之所行　　普潤天世人
　學無學眾生　　下及凡夫人
　心念斷眾相　　皆到無畏處
　分別空無相　　清凈修道場
　莊嚴佛道樹　　皆令同一色
　轉無上法輪　　闡揚法鼓音
　非魔部界分　　之所能轉者
　甘露法藏開　　普潤一切眾
　濟     度     阿僧祇　　無量無等類
　最勝所接度　　無能量度者
　善哉不思議　　所度不可量
　我本所造行　　唯佛能稱量
　不見吾我法　　法利利益人
　功勛過三界　　得入泥洹界
　清凈無塵穢　　如月星中明　

爾時世尊說此頌時。八十四億那由他百千億中陰眾生。諸塵垢盡得法眼凈。復有十千億五色識眾生。發心向菩提不退轉道

中陰經卷上中陰經卷下

　　　　后秦涼州沙門竺佛念譯


　　神足品第六

爾時妙覺如來。即以神足化此三千大千剎土。上至非想非非想天。下至無救地獄皆悉金色。皆如妙覺如來而無有異。三十二相八十種好圓光七尺。皆坐寶蓮華高座上。坐演出梵音聲聞三千大千剎土。一一諸佛說八萬四千雜行。其睹光明者。淫怒癡病皆自消滅。異口同音而說頌曰

　經法本無體　　滅已今復興
　斷除有漏法　　獨步于三界
　生死無數劫　　遭遇良福田
　金色普遍照　　蒙光得解脫
　神力不可盡　　觀了本無形
　大慈大悲心　　拔濟無明等
　五陰苦本源　　流浪得濟渡
　四使生死河　　法船渡彼岸
　善權無礙道　　入彼無為境
　吾昔發誓愿　　要度未度者
　修身清凈行　　口言無虛妄
　心念濟八難　　諸惡何由生　

爾時有菩薩即從坐起。偏露右臂右膝著地。長跪合掌叉手前白佛言。快哉世尊。神足無量不可思議。今欲所問。若見聽者乃敢陳啟。妙覺如來告彼菩薩。善哉善哉。族姓子。恣爾所問。吾當一一分別說之。時彼菩薩白佛言。世尊。如來神足不可究暢。令此三千大千世界烔然金色。是何三昧有此神變。佛告菩薩。此神變者。是三昧王三昧。唯有諸佛乃能變現。非聲聞辟支佛所能。修行此三昧王三昧。將從八萬四千。或有三昧名虛空藏。或有三昧名升法堂。或有三昧名月光清凈。或有三昧名破有入無。或有三昧名一意不亂。或有三昧名除去塵霧。或有三昧名拔三毒根本。或有三昧名滅過去當來今現在病。或有三昧名開甘露法門。爾時世尊欲解斯義。宣說頌曰

　道力清凈行　　身口意不犯
　誓愿阿僧祇　　沒溺生死者
　金剛難敗壞　　非二乘所及
　觀身苦根本　　思惟四果證
　積行不退轉　　閑靜坐道場
　一切入定意　　二三至七劫
　地燋過劫燒　　其心亦不動
　壞破魔部界　　悉成無上道
　三昧定意力　　福報不可量
　令三聚眾生　　得成無上道
　觀察眾生心　　難度易度者
　不令在沒溺　　流滯生死海
　我本無此色　　紫磨金光體
　歷劫勤苦行　　修定成此形　

爾時妙覺如來說此頌時。諸佛世尊同時舉手贊妙覺如來。以偈頌曰

　丈夫二足尊　　世雄不可量
　拔離三界苦　　淡然為一色
　今聞如來說　　定意神足道
　其聞法性相　　相相不可量
　八種清凈音　　十六特勝法
　三十二行業　　利益一切人
　天人尊無比　　光明照眾生
　久在饑渴道　　飲以八解脫
　無欲清凈池　　化以七覺花
　不著五陰本　　猶如青蓮華
　香熏遠普聞　　如來五分身
　無處不流布　　吾昔求佛道
　誓愿同一時　　今日得果證
　不違昔所愿　　一相無相道
　分別微妙慧　　曉了善權道　

當時世尊說此頌時。有百億希望中陰眾生。求佛身色紫磨金形。如我今日神變無量。要當來世皆當成佛。悉同一號號妙覺如來應供正遍知明行足善逝世間解無上士調御丈夫天人師佛世尊

　　中陰經破愛網品第七

爾時妙覺如來。將欲破愛結使。欲使四眾自見證驗。即入不動三昧。欲令彼眾知欲愛色愛無色愛。爾時世尊重自思惟。此欲界眾生。亦愛非愛。亦有漏無漏。亦有為無為。亦可記不可記。色界眾生。非有非無。非想非不想識可見法。三界欲最重。染著不可離。中陰眾生等要須圣教。五識眾生有前有后。非想非非想識眾生。有取涅槃無取涅槃者。云何中陰眾生遇圣得證。彼有一病計無我。命恒計無常。前生非后生。后生非前生。此圣人語非本發心意。要須圣人如聲聞法。五色識者根本未成。見佛識佛一一所著。多受福地墮者非一。不計吾我身是法非法行。三界為網所覆。欲出難得脫。猶如擲線丸。緒在猶復還。三界眾生等。舍此復還此。爾時世尊即說頌曰

　三界為火宅　　火炎極熾盛
　愛心所染著　　將入三惡道
　前生非后生　　愛有輕重法
　五色識法者　　今世后易度
　生死八難道　　與泥洹對門
　無彼無此法　　最勝無等侶
　神足接眾生　　見者無不度
　當來過去人　　乾闥阿須倫
　天龍鬼神等　　無不得濟度
　善哉三界尊　　善說微妙法
　令受苦眾生　　得至無為岸
　去身口意病　　寂然無移動
　如饑者得食　　如渴者得飲
　止觀除愛結　　三脫甘露門
　我發無上道　　除愛無渴想
　于火炎拔濟　　得成于世雄
　過去無數佛　　當來現在等
　如我今日化　　不計彼我想
　正法除邪法　　塵垢永已除
　無礙總持法　　思惟分別觀
　于億百千劫　　游戲諸三昧
　四空定意法　　往來不疲極
　諸佛所游處　　多益無減損
　舉足下足頃　　所度不可量
　當我下足處　　有幾眾生等
　隨類而得度　　遍滿三界中
　隨心得三道　　如是無窮已
　八解無礙法　　離舍壽命根
　不計三界想　　害彼五逆結
　汝生知汝生　　汝滅知汝滅
　汝上知汝上　　汝下知汝下
　中間無脫處　　過者何處去
　當知佛力大　　遍入總持法
　由本誓愿故　　未度者令度
　四等慈悲舍　　遍滿諸十方
　佛指出甘露　　如慈母愛子
　又母非父慈　　又父非母慈
　三界四顛倒　　難化如金剛
　如物初入爐　　塵惡先燋滅
　真者不移動　　如淤生蓮華
　佛道實真正　　無畏無所著
　不有想念累　　心亦無往來　

爾時座上有一菩薩名曰炎光。即從坐起偏露右臂右膝著地。長跪合掌叉手前白佛言。如今世尊說真實之法。或言有法。或言無法。或言有為。或言無為。或言有記。或言無記。今眾生受化者。以何法化而得度脫。爾時世尊以頌報曰

　諸法正有一　　無二亦無三
　愛識非愛識　　永離于胞胎
　破一縛著愛　　使眾生愛盡
　如來神德力　　自識宿命本
　或在王天宮　　轉輪王治處
　或在貧賤處　　下至無救獄
　一一分別了　　眾生垢著心　

爾時世尊說此頌時。六十八億那由他中陰眾生。即從坐起偏露右臂右膝著地。長跪合掌叉手前白佛言。咄嗟此苦乃是大苦。于眾苦中此愛最苦。唯愿世尊聽為出家。爾時世尊默然聽之。爾時中陰眾生聞佛說法。即得阿羅漢果

　　中陰經三世平等品第八

爾時座上有菩薩名不厭患劫。即從坐起偏露右臂右膝著地。合掌叉手前白佛言。善哉最勝如來神力。極微妙不可思議。如來神德廣長舌。不犯眾生過。今此三聚眾生。過去當來今現在。為過去耶。為未來現在耶。爾時世尊告不厭患劫菩薩曰。善哉善哉。汝之所問。于三聚眾生。多所饒益多所潤。及斷無明本。身業得清凈。非一佛所說。爾時世尊即說頌曰

　人本在胎時　　自識本宿命
　舍彼今就此　　三世炳然定
　前識非今識　　前身非今身
　但為愚惑迷　　不知趣道門
　念此在四使　　發起若干想
　咄嗟老病死　　墜墮在三世　

爾時世尊欲解斯義。即說頌曰

　本我無此色　　受想識亦然
　我虛彼亦無　　豈有識想受
　無色名色法　　眾生亂想法
　九品有差別　　分別三世道
　上上最妙道　　非去非未來
　上中最微細　　上下無覺觀
　中上斷三結　　中中滅三垢
　中下豁然悟　　此名為佛子
　下上雖為重　　如彼水上泡
　一生而一滅　　下中眾生類
　苦本最為深　　非我誰能知
　下下眾生類　　經歷于劫數
　吾亦就彼化　　不見漏失者
　人心有若干　　座上心不悟
　或愿當來佛　　或愿現在者
　此等眾生類　　難可濟度者
　人本無形生　　還入虛空中
　生死相牽連　　何者名泥洹
　若言有眾生　　身口意行凈
　寂然入滅度　　無有老病患
　弘誓發一心　　亦不自為己
　虛空不可獲　　何者名虛實
　如來梵天音　　分別實相法
　解了空無慧　　三界獨步尊
　有覺空意法　　觀身不戀著
　無覺在三禪　　進取不退道
　自我成佛來　　以此為本業
　成佛亦由此　　泥洹亦復然
　所以積功勤　　未獲于實相
　聞四不離四　　此是諸佛印　

爾時世尊說此頌已。無量無限那由他眾生。及中陰五色識。非想非非想眾生。欲得去離不樂三世。爾時世尊重說頌曰

　過去非今有　　現在亦復然
　當來彌勒身　　教化無差別
　我今說少少　　如人爪上塵
　欲說世界盡　　誰能究盡者
　今雖處中陰　　移坐無想天
　地獄對門人　　聞法乃得悟　

爾時世尊。即以神力接中陰眾生。至非想非非想識天。爾時世尊復以神力到彼。至非想非非想識界。施設莊嚴七寶高座皆有化佛。一一化佛皆有四眾。一一眾者。威儀法則悉皆成就。此眾生中或有誦經說義。賢圣默然或有入定出定。爾時妙覺如來。復以神足十力接彼非想非非想識眾生。如中陰形無有差別。爾時世尊。如諸佛常法威儀法則。令無量化佛合為一佛。或以一身變為無量。或在樹下演說法教。或入初禪定意不亂。或在高巖閑靜寂處。或坐處空作十八變。身下出火身上出水。身上出火身下出水。履地若空無有掛礙。或取滅度亦無滅度。或現無常身體膖脹。爛臭如白鴿色。或現手足各在異處。爾時非想非非想識眾生。見此變易心懷恐怖。我本生心。謂呼定是泥洹。無病無老無諸痛苦。今觀此法有生有老有病死痛。今遇如來降神在此。若不順者。無擇地獄即我舍宅。吾本宿世同要之人。先生彼識阿難陀迦蘭陀。見佛禮拜善哉世尊。尊中無比降神此界。如遇優曇缽華。若佛不降神此者。我等永處邊地。殺害無量迦蘭陀身。復自宣白。今遭大圣如日消雪。若不遭圣。彼當墮墜作飛貍身。飛走盡害無有脫者。以此本誓愿得脫苦際。虛空無量界神德三界尊。辟支聲聞等眼之所能見。爾時迦蘭陀作是念。我等同生。生此識界罪福未分。或墮邪見受飛貍身。我本造身。不獨三界。中陰五色及無色形。已生此念非想識眾皆生苦心。我等諸人雖生此處。非得泥洹。非安隱處。今遇如來說真實法。斷拔千萬門。不去亦不來。貪欲本生我。我今還滅汝。為過所覆非。今世后世。生有老病苦。如影重有影。如月樹葉影現于水。野干飲之終竟無獲。我今三世尊。有實無實法化不變易。生者非有生。善哉世微法難度而度。世間愚癡人。計我為身實。當其舍壽時。鉤鎖骨相連。分別彼身中。何者命與壽。生死纏裹苦。舍彼復受此。處胎冷熱苦。出有生滅憂。母雖樂育我。不生誰有患。落漠如水泡。識神染其形。輪轉五趣中。所往無脫處。生死五道海。無往而不經。心為殺身本。汝滅我何患。虛空無本末。誰知常無常。彼無想之識。見阿蘭迦蘭陀。一為邊地王。一為著翅蟲。三界最為苦。本處非泥洹。如游曠野指東謂為西。今遭大圣。于一切眾苦都得解脫。爾時非想非無想識眾生。即于佛前尋聲。而說頌曰

　吾本事五火　　燒炙身體爛
　臥在荊棘上　　身被髑髏衣
　翹足向日月　　無神不奉事
　今生非非想　　得見如來身
　自恥本所行　　在此無脫處
　特知正法化　　如來自降神
　得脫無擇門　　永在安隱處
　五欲生死垢　　纏縛四流中
　心惑著三有　　燒以智慧火
　四趣五道人　　不見生本末
　著識吾我者　　如我今無異　

爾時妙覺如來。復以頌報曰

　卿等本謂真　　八萬四千劫
　無常生死本　　彼死還生此
　汝等眾生類　　未曾老病死
　守一求泥洹　　此非真實法
　垢盡識不滅　　還在三惡中
　非我汝不悟　　誰能脫此難
　吾從無量劫　　誓度生老死
　非我前身造　　亦非后身受
　本得金剛定　　今乃教化汝
　地不可作空　　空不可作地
　水不可作火　　火不可作水
　一切愚惑人　　萬物皆我有
　愚癡無明法　　謂為正真道
　如彼疲倦人　　懈息須臾間
　雖居八萬四　　視之如一日
　為五苦眾生　　何處不有我
　分別身法相　　分別空無法
　生者不見生　　死亦不見死
　問生根本道　　由行之所造
　三惡之重者　　癡病是其源
　名色六入法　　此是世之常
　觸入更色法　　愛入更樂樂
　一切眾生惑　　不識十二緣
　如蛾投火光　　妙覺如來說
　由汝垢重故　　則我心垢重
　如我成佛身　　經歷不度界
　破壞心垢重　　識別想非想
　結使之根源　　無常謂為常
　以苦言是樂　　計空以為有
　無我以為我　　此想非想類
　習顛倒來久　　如蛾貪火光
　不避滅身難　　迷惑墮六趣
　生此非想天　　譬如斫伐樹
　根在由復生　　迷惑四顛倒
　無明之所裹　　今開甘露門
　圣諦真如有　　拔苦之根本
　永盡無有余　　四使長流海
　生生生不斷　　我今破三界
　將到至彼岸　　安隱無畏處　

爾時世尊說此頌時。非想非非想識眾生。皆發無上正真道意。于無余泥洹而不般泥洹。或有應生天者。與說十善法。應生人中為說五戒。或趣三惡道者。與說刀山劍樹火車爐炭。如此等類。三百三十六億那由他。厭患劫壽。聞清凈法即成道果。爾時世尊。復以神足十力無畏。接彼非想非非想識眾生。將至五色識界眾生。修治道樹莊嚴剎土放大光明。一一光明皆有化佛。一一化佛皆坐七寶高座。三十二大人之相。說六度無極。彼五色眾生見如來變化。心垢縛著坦然除盡。不復愿樂染著生死。爾時世尊以清凈梵音。而說頌曰

　苦本生死怨　　除之以善權
　四等大慈心　　超越無量界
　今此利根人　　一聞不再受
　睹佛色形相　　普入寂滅度
　乃知賢圣道　　無量難思議
　滅垢不復生　　盡同圣賢道　

當其世尊說此頌時。無限無量五色識眾生。盡同一號于當來世。號普廣如來應供正遍知明行足善逝世間解無上士調御丈夫天人師佛世尊

　　中陰經無生滅品第九

爾時妙覺如來。將欲移到諸佛剎土。告三聚眾生。發心趣向求泥洹道。今我現在與汝說法。若有所疑即來問我。泥洹有生有滅不耶。爾時三聚眾生。聞如來語前白佛言。從欲界上至非想非非想。發意趣大乘不思議法。未曾聞有有為無為法。何者有余。何者無余。何者是上人法。何者非上人法。爾時世尊與三聚眾生。分別句義字義及無相義。如來神力有三十二法。何者為三十二。億本宿命中根本所生。知本所從一一所生。彼死生此此死生彼。以眼識通觀察如掌中觀珠。以耳通蠅行蟻步及微細聲皆悉聞之。本有三界今無三界。汝等受道證。發心各各異。中間等變易。何者是三界。何者非三界。爾時世尊說此語時。三聚眾生重生狐疑。爾時世尊知彼眾生心之所念。欲得與說無相法觀。以頌說曰

　何者名為頭　　何者名為足
　何者名為華　　何者名為果
　人命在于頭　　滅如灰土塵
　百草樹木根　　拔去不復生
　觀此眾相法　　無頭亦無足
　有余無余法　　等此而可知
　若言有泥洹　　我身命現在
　若言無泥洹　　何處有三聚
　佛以神力故　　令汝知有無
　我觀三界苦　　此亦有亦無
　前念非后念　　前形非后形
　吾從無數劫　　舉足及中間
　其中起大悲　　非二乘所及
　當我起大悲　　三涂受苦者
　如慈母乳子　　無不飽滿者
　吾本一把施　　今得隨所愿
　七寶眾琦珍　　隨念即時得
　何況四等具　　六度濟眾生
　此者誰能別　　唯佛佛知之
　今當與汝說　　分別有余無
　欲得觀我界　　吾以神足從
　到彼逮作佛　　名曰釋迦文
　七十二恒沙　　西南土莊嚴
　盡以一道化　　無辟支聲聞
　其土甚快樂　　所念即在前
　不似此土界　　為淫怒癡縛
　一音遍四方　　聞者尋得度
　彼土七寶樹　　風吹樹葉時
　葉葉共相向　　皆說度無極
　我彼剎土中　　住壽阿僧祇
　現取滅度時　　遺法十二劫
　欲知劫長短　　賢劫為一日
　計此日月數　　以成十二劫
　汝等三聚人　　知我功德不
　適彼東方土　　八十億由他
　其土名不終　　佛號名滅界
　我現弟子學　　剃除被袈裟
　長跪受圣法　　彼佛知我心
　彼等眾生類　　見我著法服
　不樂于世欲　　同心樂出家
　威儀禮節具　　不失禁戒法
　當我屈伸時　　見者衣毛豎
　此皆本宿命　　同共誓愿者
　離欲無所著　　無有生滅相
　盡修于梵行　　以我佛神力
　于死得脫死　　念此無記等
　不解生以滅　　輪轉于五道
　四圣甘露法　　充飽一切人　

當其世尊說此頌時。見此初學弟子剃除須發受圣教。百七十億眾生。愿樂欲得思惟法觀。不樂在家出為沙門。佛告三聚眾生。我今東北方無限無量恒河沙數。彼有剎土名曰清明。佛名明月。彼土人民無淫怒癡。亦無憍慢我慢不如慢。彼土眾生恒樂安靜。獨坐無為系念在前。初無亂想。雷電霹靂心無傾動。爾時妙覺如來。適彼剎土遇地而坐。彼眾生見坐禪者悉共效之。佛以神力以無想法觀。回眾生心如手轉物。令彼眾生知有常無常。知生老病死苦。或有眾生令知有念。或有眾生令知有持。或有眾生令知有安或有眾生令知自守。佛將欲現四禪功德。即于三聚眾生前。從初禪出入二禪三禪四禪。從四禪起入三禪二禪初禪。從初禪至三禪。從第四至第二禪。此名師子奮迅三昧。爾時世尊現此神足三昧定意。度無限無量那由他眾生。皆共同發無上正真道。有愿樂須陀洹斯陀含阿那含阿羅漢。法眼凈得辟支佛道。當于爾時妙覺如來忽然不現

　　中陰經空無形教化品第十

爾時妙覺如來。舍中陰形入虛空藏三昧。以佛吼而吼出八種音聲。何謂為八。非男聲。非女聲。非長聲。非短聲。非豪貴聲。非卑賤聲。非苦聲。非甘露聲。爾時世尊隱形不現。演出八萬四千諸度無極。何謂八萬四千度無極。想非想有愛入結使患本。如月云覆。一切眾生為欲所牽。有四百病一生而一滅。人犯五逆欲離泥犁。去見八地獄衣毛皆豎。南西方北東亦爾。以聞響眾生故演此諸法。當于爾時三聚眾生。聞虛空語聲無色無形。于其中間演出諸法。善哉諸佛。教無色形。難可思議。爾時三聚眾生異形同音。以頌仰問虛空曰

　如來本在此　　三十二相具
　慈悲愍一切　　所潤難可量
　為我說微妙　　八等圣道支
　隱形聞圣音　　萬物皆無常
　如來黃金色　　本有今不見
　但聞音響聲　　佛無我豈有
　計我生死本　　流轉而不住
　但為色所惑　　福滅而罪生
　如來大圣尊　　示人行諸法
　忽然離形相　　音響來教化
　以本宿緣故　　形逝音接我
　老病生憂悲　　四蛇唼我身
　地種骨肉是　　水種潤澤是
　火種枯燥是　　風種散法是
　無著三乘法　　離有故在有
　心垢久已離　　四種故存在
　如來大圣尊　　無彼此四大
　正言有四種　　亦復無四種
　正言無四種　　亦復有四種
　此是不定法　　誰能究竟者　

爾時如來答彼音聲。即說頌曰

　佛子知空不　　一切法無常
　人生非本生　　豈有本生緣
　我音及汝音　　可得不可得
　吾從無數劫　　不為一眾生
　一念一息頃　　度少不以愁
　所度阿僧祇　　亦不以喜悅
　我本為一人　　閑靜不度人
　后緣而對人　　不失本誓愿
　處此閻浮提　　四姓剎利勝
　除彼婆羅門　　余姓最不如
　以本法界觀　　生老病死苦
　我無彼亦空　　何者有生死
　生者言有本　　生者從何至
　設知生死本　　泥洹在我前
　解知泥洹法　　無佛亦無我
　法從何處生　　去至何處滅
　佛以真實法　　現以有無相
　此生此滅處　　愚惑得見正
　言有亦非有　　言無亦非無
　輪轉生死海　　為五欲所縛
　無驅無鞭策　　自墜生死淵
　爾乃知罪福　　知悔不悔者　

爾時世尊說此頌時。八十七億那由他三聚眾生。解無形相法。發無上正真道意

　　中陰經有色無色品第十一

爾時座上有菩薩。聞空中有如來聲。仰觀空中嘆曰。甚哉。但聞其聲不見其形。此色非本色。余陰亦復爾。此欲界眾生難可免度。要須智劍剔除令無余。我本修梵行。非身口意造。非一非二。欲我從汝生。由汝墮三涂。一念欲滅眾想。亦無去來今。過去諸如來教化群生類。說過去不說今未來。說未來不說過去現在。說現在不說過去未來。或言有三世。或言無三世。爾時世尊欲重解斯義。而說頌曰

　生老病死本　　諸如來塵垢
　要入中拔濟　　何為地獄人
　不似妙覺尊　　在中陰教化
　于妙妙中最　　下劣所不及
　如人持缽乞　　隨彼所施與
　持缽者思惟　　是有是無耶
　未證自謂證　　邪見之根本
　正法言非法　　流轉五道淵
　正法分別法　　不失于法性
　若不失法性　　此是諸佛教
　法性無三事　　亦無去來今
　若言是現在　　現在何者是
　若言是過去　　過去何者是
　若言是未來　　未來何者是
　人能解此法　　曉了三世尊
　解本無雜想　　順一大乘行
　有緣眾生善　　濟此無不度
　猶如負債人　　償畢欲歡喜
　內外悉通達　　周旋不怯弱　

爾時大勢至觀世音菩薩。承佛威神音響教化。即以神口而說頌曰

　生老病死本　　諸如來塵垢
　要入中拔濟　　何處不往反
　我師無量壽　　永劫不滅盡
　本我所誓愿　　何為地獄人
　不似妙覺尊　　在中陰教化
　于妙妙中最　　下劣所不及
　愿我后成佛　　如妙覺無異　

爾時觀世音說此頌時。三億眾生發無上正真道意

　　中陰經歡喜品第十二

爾時妙覺如來入寂滅三昧。將欲游行他方世界顧見所度。不可計眾生心懷踴躍。猶如比丘入四禪法。心意淡然無饑無渴。善哉教化不失本愿心懷自慶。而說頌曰

　如來神足力　　離苦不善有
　處處分身化　　要度有緣者
　賢劫千佛等　　所度無有異
　亦在三聚中　　正法除非法
　甘露法門開　　掩閉三惡道
　稱揚大智慧　　拔出愚癡根
　諸法自瓔珞　　內外悉清凈
　慈悲四等心　　無方不遍滿
　攝持身口意　　超越生老死　

爾時世尊說此頌時。群方三千大千世界滿中三聚眾生。承虛空中教。皆發無上正真道意。歡喜奉行作禮而去

中陰經卷下