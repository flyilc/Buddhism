　　No. 379 [No. 378]

四童子三昧經卷上

　　　　隋北印度健陀羅國三藏阇那崛多譯


如是我聞。一時婆伽婆在俱尸那國力士居地娑羅林所二雙樹間。爾時如來思惟。今日涅槃時到應當取滅。長老阿難即于其夜欻得惡夢。驚怖憂惱馳向佛所。愁慘合掌瞻仰世尊目不暫舍。爾時佛告長老阿難瞿曇彌子。何故如是熟視于我眼不暫瞬。爾時阿難即白佛言。世尊。我于昨夜忽然見夢。身毛為豎甚大怖懼。必是如來涅槃先相。世尊。我既見是非吉夢已。心無情賴深生憂惱。恐畏世尊速入涅槃。佛告阿難瞿曇彌子。故見何夢。知是如來涅槃先相而生驚怖。爾時如來即以此偈問阿難曰

　汝夢何所見　　在娑羅林所
　謂涅槃先相　　彼相為我說　

爾時阿難即以偈頌白世尊曰

　昨夜所見夢　　可畏身毛豎
　恐怖心大驚　　世尊今當聽
　忽于世界中　　出生廣大樹
　微妙甚可觀　　常有諸花果
　普覆眾生界　　其蔭甚清涼
　若蒙在樹下　　受樂除憂患
　觀樹得凈眼　　聞聲得凈耳
　成就多功德　　高至于有頂
　彼樹出妙聲　　具說諸法相
　微妙義具足　　安樂諸眾生
　彼樹出光明　　如恒河沙數
　充滿如是剎　　所照無不遍
　諸有十方界　　無量難思議
　光明所觸者　　必當得利益
　彼樹出妙香　　普熏十方剎
　若聞此香氣　　不墮諸惡道
　亦不墮地獄　　及不墮畜生
　餓鬼阿修羅　　皆至于善趣
　如是大妙樹　　安樂諸眾生
　摧折力士地　　臥于雙樹間
　爾時千數眾　　無量不思議
　見此大樹倒　　悲號而哀泣
　忽不聞彼聲　　亦復不聞香
　各不能自起　　我亦迷悶倒
　我昨夢如是　　無量可畏相
　如我所見事　　具眼為我說　

爾時凈居諸天子。及娑婆世界主大梵天王。并商主魔王子。天主憍尸迦。四天王等并諸眷屬。各于住處聞佛世尊涅槃之相。各及八十余那由他眷屬諸天子等。前后圍繞往詣佛所頂禮佛足。皆悉同聲悲號懊惱。憂愁泣淚即向阿難而說偈言

　嗚呼大苦哉　　阿難汝具知
　如來雙樹間　　欲取于滅度
　無燈為作燈　　無歸為作歸
　欲入于寂靜　　無余大涅槃　

爾時世尊向慧命阿難及諸天眾。而說偈言

　汝賢莫憂苦　　如所見無異
　今夜取涅槃　　在于雙林下
　彼之大樹者　　枝莖不思議
　具光明香氣　　摧折雙樹間
　如樹佛亦然　　今欲詣彼所
　入無余滅度　　如水滅大火
　舍利目連等　　神通智慧最
　二人已滅度　　汝今豈不知
　諸行皆如是　　無常生滅法
　佛知如是相　　知已為眾說
　阿難汝當告　　我諸聲聞等
　上座尼婁陀　　天眼最第一
　上座迦旃延　　上座俱絺羅
　富婁須菩提　　難低及牛齝
　輸那摸伽王　　著糞掃衣者
　難陀羅睺羅　　及余諸聲聞
　學無學人等　　及諸余凡夫
　一切速告知　　不久我滅度
　勿于涅槃后　　而生彼苦惱
　有學及凡夫　　不見大生苦
　我慰喻彼等　　曉示真法相
　諸行皆如夢　　無常汝莫憂　

爾時世尊如是說已。慧命阿難即以偈頌。白世尊曰

　世尊我迷方　　舉身皆戰栗
　聞佛欲滅度　　我愁憂不少
　體畏無歡喜　　心益增悲悼
　離欲亦如是　　其眼云何去
　云何告上座　　諸眼第一者
　今日大悲尊　　見已更不見
　我今自憂苦　　云何告彼苦
　上座云何聞　　苦惱大怖事
　學人云何住　　及余諸凡夫
　憂悲箭所射　　愿尊住一劫
　云何于四眾　　宣說世尊滅
　世尊為我說　　愿尊住一劫
　大炬逝速疾　　滅沒于世間
　世間大黑闇　　世間永盲冥
　我不能告彼　　世間大苦事
　世尊更遣余　　無有憂苦者　

佛告阿難瞿曇彌子。汝莫憂苦。諸行性相悉皆無常。爾時世尊即說偈言

　阿難億諸天　　聞佛欲涅槃
　悉舍天宮殿　　憂愁大苦惱
　侍者汝正業　　汝去告比丘
　我涅槃之后　　懊惱不見我　

爾時慧命阿尼婁陀。在須彌山頂為三十三天正當說法。是時即以清凈天眼過于人眼。觀見大威德諸天子等舍于宮殿。復聞諸天叫喚大聲悲號啼哭。復見已之徒眾眷屬。悉皆四散。時阿尼婁陀正念甚深天眼之明。重復觀察諸天子等各及眷屬。舍陀欲樂憂悲苦惱。速疾舍離相續而去。時阿尼婁陀更復觀見須彌山王及諸山峰。或高百由旬或二百由旬。三百由旬。四百由旬。摧剝崩倒。或五百由旬。或復無量須彌山峰。崩倒墮落大海水中。于彼眾生無所損惱亦無傷害。尚不損惱于一眾生。況多眾生。亦不傷害于一眾生。況當傷害于多眾生。彼須彌山王所有依住。天龍夜叉乾闥婆阿修羅緊那羅摩睺羅伽。聞于如來欲入涅槃。悉皆憂悲生大苦惱。同時趣向俱尸那城速疾急行。當速行處。須彌山峰而自崩倒。音響震動并出聲言。今大釋種釋迦牟尼釋中勝王。于阿僧祇億劫苦行修諸善根。今于力士所生之地。娑羅林所在雙樹間。欲入無余寂滅涅槃。諸天人等皆當眼滅。彼皆匆遑速疾而行。大須彌山及大海水皆悉撓動。以是事故。此大須彌山王之峰及大山谷。崩倒墜落沒入大海。爾時阿尼婁陀正住須彌山頂即發大聲。而說偈言

　世間大商主　　眾生大福田
　與世間樂報　　此仙今涅槃
　往昔能作大功德　　是大醫王治眾病
　拔刺無礙無所著　　彼仙今欲入涅槃
　見諸眾生多欲患　　輪轉無明生老死
　處在牢獄顛倒見　　起大慈悲為說法
　動諸魔眾嗔恚來　　猛						毅												鋒刃欲加害
　或執大石及山崖　　示現種種恐怖事
　如是等眾甚可畏　　見之身毛不驚動
　彼尊能破如是魔　　今欲入滅雙樹間
　右手舒展指于地　　掁吼聚落及諸山
　彼仙自在大法王　　今欲涅槃雙林間
　能打大地出大聲　　聞不思議十方界
　彼勝眾生大智者　　今欲涅槃雙林間
　昔魔兵眾大可畏　　已得難動無畏處
　彼大仙人為眾說　　轉于四諦大法輪
　現諸神通無與等　　一切世界置毛端
　眾生不知亦不覺　　彼尊今欲入涅槃
　今已到于力士地　　在于娑羅雙林間
　入大寂靜三昧中　　欲趣涅槃如火滅　

爾時尊者阿尼婁陀說此偈已。以佛神力閻浮提內所有比丘比丘尼優婆塞優婆夷。惟除上座摩訶迦葉及諸弟子徒眾眷屬。自余二百四比丘眾。諸余所有四部眾等。馳趣娑羅雙樹林間。同來聚集禮世尊足。各作是念。我等今者即是最后覲見世尊。時阿尼婁陀說是偈已。應時三千大千世界所有大威德諸天人等。及諸天天子天女。諸龍龍子龍女。及諸夜叉夜叉男女。毗舍遮毗舍遮男女。一切諸天人阿修羅迦樓羅緊那羅摩睺羅伽人非人等。星宿行處。如是等一切大眾皆悉號啕。流血灑地面淚滿目。心皆迷毒叫喚舉聲。哀慟大吼駭動天地。憂箭所射心無情賴。惋嘆感傷喐吚咨嗟。諸根悲塞頓悶斷絕。宛轉于地舉身戰栗。手足垂跢受大苦惱。其間或有相視而哭。或以手拳自拍頭頂。摑裂軀面而大號哭。或有轉眼或復轉膝而大號哭。或按兩髀如燒腳足而大號哭。或復唱言嗚呼佛陀嗚呼佛陀而大號哭。或手拭眼或手捫面而大號哭。苦箭入心號啕哽絕。痛哀悲惱不能自定而大號哭。如是無量千億眾生淚墮如雨。長歔嘆息絕而復穌。或合爪掌涕淚交流而復號哭。或以右手搘頭涕淚低頓躄地而大號哭。或以左手扣頭悵怏憂火所燒而大號哭。或身體萎悴宛轉煩惌而大號哭。或擲兩手面失本色。迷悶哽塞而大號哭。爾時彼諸天龍夜叉乾闥婆阿修羅迦樓羅緊那羅摩睺羅伽。各及眷屬馳趣佛所。到佛所已在于佛前。皆悉撲地如斫樹倒。或禮佛足或大叫喚。或大號啕宛轉于地。或在佛前舉雙兩臂遞相攀攣。叫呼號哭并唱是言。嗚呼佛陀嗚呼大尊。嗚呼達摩嗚呼大慈。嗚呼大宅嗚呼大歸。憐愍我等救護我等。三界之眼。失路示路。一切世間當成空曠。一切眾生當盲無目。大智炬明今日永滅。互相執挽如喪父母親戚兄弟姊妹兒女。如是種種號啕悲哽呼聲大哭。或如是言。嗚呼我尊。嗚呼我等大善知識。嗚呼巧說微妙美言。嗚呼行步如師子王。嗚呼行步如大牛王。嗚呼行步如大象王。嗚呼演暢甘露法王。如是種種無量哀辭。悼傷痛切而大號哭。或從虛空撲身墮地。悶絕宛轉悲哽號哭。爾時阿難悶絕撲地如斫樹倒良久乃穌。在于佛前兩手據地。瞻仰世尊目不暫舍。而說偈言

　倍生我苦惱　　以見眾生等
　被苦箭所射　　悲號大哭泣
　譬如絕闇路　　商人被劫賊
　忽見大火明　　照于眾人前
　更增彼大怖　　無方得馳走
　觸處無依怙　　以見火聚故
　以如來滅度　　多眾皆悲苦
　如是無救者　　更被苦箭射
　世尊不住世　　余者復涅槃
　最勝人滅度　　我見云何忍
　放熾大光明　　如薪盡火滅
　墮于力士地　　我云何忍見
　今更不復見　　在于竹林下
　及在只陀園　　如常說法時
　云何入毗耶　　離車最勝城
　向諸離車語　　最勝人滅度
　云何入迦毗　　釋種最勝城
　告彼不喜言　　最勝人滅度
　云何詣阇世　　摩伽陀勝王
　云何說此言　　如來入滅度
　多數千眾生　　數數而哀泣
　云何慰喻彼　　釋師子滅度
　比丘比丘尼　　及諸在家眾
　云何告此言　　汝釋王滅度
　或在經行所　　及入大禪定
　天龍所問時　　無畏云何說
　阿難佛何在　　福田最勝人
　諸上座問已　　世尊我何報
　我為誰敷設　　師子大法座
　復為誰敷設　　大師子臥床
　眾中無所畏　　如大師子吼
　復更誰邊聞　　甚深無比法
　與誰洗足水　　為誰執袈裟
　最勝人滅后　　更為誰執捉
　誰復大眾前　　贊嘆我勤劬
　誰復贊嘆我　　多聞大智海
　智慧大辯才　　無邊眾歡悅
　我更對誰聞　　微妙軟美言
　彼聞持佛子　　如是傷嘆已
　在于佛足邊　　悶絕而倒地　

爾時世尊告阿難言。瞿多彌子。莫過愁毒莫大迷悶。我于前時已曾語汝如此之義。一切恩愛悉有別離。一切諸行并皆無常。如夢如幻如焰如泡如沫如露。虛妄不實諸行亦爾。汝已知之。瞿多彌子。汝時可起但當速去。可為如來于雙樹間安置床鋪。頭向東首高如牛頭。面正向北右手搘頰。雙樹之下偏約南邊。如來世尊今后夜分當入涅槃。滅除無余有為身分此之涅槃

爾時阿難啼哭號啕愁毒懊惱淚下滿面。奉世尊敕。敷師子床于彼娑羅雙樹林所。舒安訖已。而說偈言

　我今最后設　　大仙師子床
　于后更不敷　　最勝人臥鋪
　我云何忍見　　空林雙樹間
　最勝人滅后　　寂不見世尊
　諸護林神等　　空守于長夜
　更不見如來　　云何樂住此
　嗚呼無常行　　如幻如夢泡
　丈夫教導師　　今日當滅度　

爾時尊者阿尼婁陀。即便說偈。告阿難言

　如來先已說　　諸行悉無常
　因緣不自在　　汝強心莫憂
　豈以汝憂悲　　及以啼哭故
　無常事已爾　　智者莫迷悶　

說此語已。是時阿難即復以偈。報大尊者尼婁陀言

　無畏尼婁陀　　愿莫作是語
　睹勝人滅度　　尊豈無憂愁　

是時尊者阿尼婁陀復更以偈。報阿難曰

　我眼豈無淚　　為之以裁忍
　見萬類眾生　　多為愛所逼
　又我天眼見　　諸苦惱眾生
　為彼等大悲　　是以應號哭
　為利于世間　　不以懊惱故
　是故我語仁　　莫憂當念法　

爾時世尊從座而起。一切天人諸龍夜叉乾闥婆緊那羅摩睺羅伽阿修羅迦樓羅等。百千億眾圍繞世尊詣娑羅樹林。至已右脅臥師子床。世尊臥彼師子床已。時虛空中即雨天華及天末香。作諸天樂億百千種。又赍世間種種人華種種末香種種涂香種種音聲。供養世尊。植諸善業。各口唱言。此是世尊多陀阿伽度阿羅訶三藐三佛陀最后而臥。亦是我等最后觀見世尊。于彼剎那羅婆牟休多間。是時東方有一世界名寶鳴主。去此佛剎十千俱致。彼國土中有佛。名曰師子鳴聲多陀阿伽度阿羅訶三藐三佛陀。其世界中有一菩薩名善思義。從彼應托來到此土王舍城中摩伽陀國。韋提希子阿阇世王宮內化生。結加趺坐彼既生已。說此偈言

　我從師子吼　　如來剎土來
　聞此有世尊　　釋師子在世　

爾時空中有一天子。以偈報彼善思義菩薩言

　今者彼人王　　世尊釋師子
　于娑羅雙樹　　欲入于涅槃　

說是語已。時善思義菩薩摩訶薩即便以偈。報彼天言

　難計諸佛剎　　百千俱致數
　我從彼土來　　聽釋師子法
　值彼欲滅度　　當趣雙樹間
　我不實空來　　到于斯剎土
　我今已來此　　彼尊當涅槃
　諸天等世間　　悉愁況于我
　一念此不住　　應速見世尊
　勿令我空來　　而不得見佛
　善思義勸諫　　摩伽陀國王
　發哀美善言　　令彼心歡悅
　大王聽我語　　大人出世間
　王莫放縱心　　速詣于佛所
　于數千億劫　　或當一遇時
　今既值彼師　　智者莫空過
　愿王勿疑意　　謂我小兒癡
　我非癡小兒　　王自小兒耳
　貪于世欲樂　　殺父造逆殃
　此是小兒癡　　當墮于惡道
　王近惡知識　　調達斗亂人
　隨順彼逆心　　故殺無過父
　王如法無比　　真是佛子儔
　但以有我心　　無智故興逆
　如此大惡逆　　恐怖事非輕
　以是王必當　　墮大阿鼻獄
　及佛今現在　　未入涅槃間
　當興供養心　　佛諸舍利骨
　愿王施歡喜　　我欲詣佛邊
　來生此土中　　不為受諸欲
　我以聞本土　　師子鳴如來
　稱此大仙人　　猶師子滅度
　欲得奉見故　　來生此土中
　諸剎利宗親　　一時詣向佛　

爾時阿阇世王即以偈。告彼童子言

　力士生地去此遙　　不可輕往須嚴駕
　童子汝但今夜待　　明整兵馬安樂行　

爾時善思義童子還復以偈。報阿阇世王言

　大王慎莫生懶惰　　我神通力不思議
　我今若欲過東方　　無量佛剎無限礙
　元從所來佛剎土　　經歷無量無有邊
　其間佛國如恒沙　　力士生地竟何遠　

爾時童子從阿阇世懷里而起。徒步而行。發王舍城安庠而出。說此偈言

　欲睹清凈無過佛　　大力能降最勝人
　汝等隨我速往見　　及彼釋仙未入滅　

爾時童子從王舍城徒步出已。當彼剎那羅婆時頃。有于七萬二千人眾集聚圍繞。復有無量無邊百億那由他諸天眾。隨彼童子往詣佛所。為欲頂禮如來足故

爾時世尊作人師子右脅臥已。于彼剎那羅婆牟休多間。從彼南方去此佛剎。五百千億佛之世界有一佛剎。彼佛號曰寶積善現如來十號具足。彼有菩薩名寂靜轉。從彼剎沒。于此世界閻浮提地舍衛城內。生大居士似師子家。即于初生。而說偈言

　于何數億劫　　割舍其手足
　挑眼破身分　　斷截無量頭
　妻妾男女等　　一切諸財寶
　于千億數劫　　求無上菩提
　為度諸群生　　布施廣修福
　無量百億劫　　彼眼者希有　

爾時似師子居士。以偈報童子言

　汝為是天龍　　為夜叉羅剎
　汝即生之頃　　分明出語言
　我眷屬悉怖　　馳走散諸方
　我聞佛名聲　　是故我不走　

爾時童子。以偈報居士言

　我非天非龍　　非夜叉羅剎
　汝居士不知　　謂我是世人
　言天龍夜叉　　緊那摩睺羅
　我是天中天　　居士汝當知　

爾時似師子。復以偈答童子言

　我心復有疑　　童子我復驚
　聞汝如是言　　同于智者說
　云何天及龍　　夜叉緊那羅
　云何天中天　　童子更重說　

爾時童子。以偈報居士言

　去此南方界　　有佛名寶積
　現在如師子　　我從彼處來
　百過作帝釋　　自在亦作來
　百過作梵天　　亦作轉輪王
　我欲多時說　　一劫或億劫
　不可得說盡　　智者速詣佛　

唯然大居士。汝常應修如此法行。親近心念廣作顯示。大居士。何者法行。如來當說。彼寶積善現如來十號具足。有諸菩薩摩訶薩等成就三法。于菩提心得不退轉。復當速證無上菩提。何等為三。一者入無邊心。二者入甚深智。三者入堅固修行三昧。爾時彼童子欲重宣此義。而說偈言

　若欲入于甚深智　　諸天世人所愛重
　惟有諸佛大名稱　　善能知因及非因
　彼句無非菩提者　　此智無有染著處
　舍諸著已離毒箭　　證法智已得作佛
　念心無邊無有心　　入如是心得寂靜
　隨順是心名為入　　此心名為遍一切
　若破若斫彼不堅　　無破諸法如來說
　諸有猶如虛空體　　如是真如如金剛
　應知如是自性空　　若能修此無所著
　彼即出離煩惱網　　當成正覺離諸有
　當知一切無有知　　當證一切無所證
　當覺一切無所覺　　一切聞聲無取著
　入甚深法無法想　　解脫眾生無脫想
　廣寂無有廣寂想　　得證菩薩無道想
　彼真健人除毒箭　　了達眾生諸所趣
　知一切故名為佛　　難可輒近無所著　

爾時童子說此偈已。于剎那羅婆牟休多時。似師子居士即與眷屬二百人俱左右圍繞。便發阿耨多羅三藐三菩提心。回向菩提于諸法中得無生忍。十八億諸天子等。亦發阿耨多羅三藐三菩提心。究竟菩提無有退轉。復有四那由他眾生。于諸法中遠離塵垢得法眼凈。爾時童子。復說偈言

　我今不空來　　往釋師子所
　于生死怖中　　度那由他眾
　有多眾生數　　已發菩提心
　住無上平等　　證得無生忍
　我父住法忍　　我母兄眷屬
　十八億諸天　　皆住菩提道
　我得大財寶　　無量不思議
　于佛法轉近　　去貧窮稍遠　

爾時寂靜轉童子。化其父母及眷屬已。出舍衛大城。共其父母并諸眷屬。無量百千諸眾生等。左右圍繞在于眾前。趣向力士所生之地娑羅林。所欲禮佛足覲見世尊。爾時如來在于師子床上右脅臥時。于彼剎那羅婆牟休多時。西方去此過八億百千佛剎。有佛名號樂音如來十號具足。彼佛剎土有一菩薩摩訶薩名無攀緣。從彼佛剎隱滅身已。于此佛剎閻浮提地波羅奈國大城之內。有大居士名善鬼宿。于其家內而忽化生。時無攀緣童子即于生時。而說偈言

　諸法無攀緣　　愚癡覺所轉
　彼不脫眾苦　　增長諸憂惱
　諸法無處所　　求之不可得
　若盡及不盡　　一切無所有
　虛空無所依　　非空亦無依
　空法因緣無　　因緣亦不無
　彼諸所說法　　深隱難知見
　頗有能說者　　人尊釋師子
　大象大師子　　如梵無諸欲
　今日于雙林　　將滅世間眼
　在于大眾中　　如月十五日
　為眾說妙法　　彼更不可見
　比丘眾圍繞　　如帝釋山頂
　自今更不入　　一切諸妙城
　天人中極尊　　法鼓最勝者
　發音令眾悅　　我等不復聞
　無我無作者　　如來說是法
　今欲入滅度　　娑羅雙樹間　

爾時無攀緣菩薩說此偈已。波羅奈城一千徒眾作如是言。此童子者甚奇希有。智慧辯才無畏深入。生已乃能憶知宿命生生之事。復能巧說種種妙偈。乃有如是大力智慧。無畏難伏凈妙辯才。愿令我等得如是智若此童子。爾時無攀緣童子。欲令大眾入不退地。世間所無不共之法。希有難得無量無邊令彼得入。亦令得入無生忍法。爾時大眾白童子言。善哉童子。我等今者隨童子去。往詣彼所覲見世尊并欲供養。爾時無攀緣菩薩摩訶薩。共彼眷屬徒眾百千圍繞恭敬在于彼前。從波羅奈大城而出徑詣佛所。為欲覲見及供養故

爾時于彼剎那羅婆牟休多時。從于北方去此佛剎。過六萬四百千億佛土。有佛名曰住菩提。分轉如來十號具足。于彼佛剎有菩薩摩訶薩。名曰開敷神通德。從彼沒身生此剎土閻浮提中毗耶離大城大將師子。于彼家內忽然化生。爾時開敷神通德菩薩摩訶薩生彼家已。即說偈言

　頗聞佛世尊　　增長釋種家
　度脫諸厄難　　無量百千億
　頗聞佛世尊　　無邊智慧海
　精進及禪定　　甚深達彼岸
　如來拔毒箭　　得忍心調柔
　為眾常說法　　亦不著法相
　頗聞佛世尊　　不著于三界
　世間行不行　　智慧遍一切
　欲界及色界　　乃至無色界
　能以智稱量　　彼眼者在不　

時大將家有一天女名轉菩提分。化作人形現童子前。以偈報童子言

　世尊住一劫　　或復過一劫
　汝后當見佛　　今且受五欲
　食勝妙福祿　　猶如大王家
　種種妙音聲　　歌舞作倡等　

爾時童子具知如來已益眾生。諸天人等善根成就。以偈報天女言

　彼愚癡眾生　　樂于五欲樂
　不聞正遍知　　及諸佛教法
　我不受五欲　　五欲無堅牢
　五欲如刀劍　　誰能信五欲
　豬狗及野干　　騾馬牛驢等
　此輩貪五欲　　諸佛聲聞訶
　盲瞎根殘缺　　痤陋及攣跛
　如是等貪欲　　諸佛聲聞訶
　蚍蜉蛺蝶蠅　　俱[翅-羽+只]羅孔雀
　如是等行欲　　我勝彼故訶
　譬如大火坑　　熾然閻浮滿
　彼如盲墜墮　　貪欲亦如是
　諸欲無常苦　　智者所呵責
　若人不知過　　此等為欲轉
　我不受五欲　　世尊已證知
　能聞此義者　　當知彼如佛
　我從佛邊聞　　彼須彌山王
　于后夜分時　　彼佛當滅度
　我等速往詣　　盡諸結使者
　欲見者可去　　恐彼世尊滅
　轉菩提分尊　　最勝人所說
　于億千數劫　　難逢種善根
　若于涅槃所　　覲見釋種尊
　聞釋師子法　　當生善種子
　若天人夜叉　　往至如來所
　若愛釋種幢　　速見大名稱　

爾時開敷神通德童子菩薩摩訶薩。說此偈已與諸眾生無量百千左右圍繞最居眾首。從毗耶離出徑詣佛所。欲禮佛足親覲供養

四童子三昧經卷上四童子三昧經卷中

　　　　隋北印度健陀羅國三藏阇那崛多譯


爾時世尊。右脅臥于師子床上。時四童子從四方來。各與大眾前后圍繞。導在眾首悉皆平等。智慧神通威德法行。無所差別不乖毫毛。共趣佛所往到佛前恭敬合掌。彼四童子到佛邊時。各隨城邑所從眷屬。一切天人百千眾生雜類。皆悉合掌一切靜心。歡喜踴躍曲躬瞻仰向四童子。彼四童子當于來時。四方縱廣滿一由旬。諸天雨華遍滿于地。鼓天音樂種種百千。諸天歌詠贊嘆無量。爾時多陀阿伽度阿羅訶三藐三佛陀。普于四方自然顯現四師子座。爾時尊者阿難。以偈白佛言

　世尊何因緣　　一切智四邊
　右脅現四床　　師子廣大敷　

作是語已。佛告阿難。阿難。汝見此四童子已不。從四方來面如滿月。過日光明蔽四天下。威德特尊齒白明耀。發智慧光得大精進。入甚深智成就功德。識智了達有深信行。謙卑慚愧行業滿足。意見深遠得正念定。智慧善巧有大方便第一總持。為諸眾生隨順說法增長善本。于無量億百千佛所種諸善根。各住四方各于佛剎聞我涅槃。各從彼剎諸如來所。咨發啟請生此剎土。欲聞見我及我名稱。說法利益功德之事。觀看今日如來后夜分時。于力士生地娑羅雙樹間。當入無余涅槃。不思議涅槃。一切世間無等涅槃。一切世間希有涅槃。一切世間安樂涅槃。一切世間難伏涅槃。一切世間斷離諸趣清凈涅槃。如來當取如是微妙最上涅槃。阿難。此東方來童子者。其色微妙具大功德端正可喜。光明遍照威德熾然。猶如盛火放大光明。以多百千徒眾圍繞。及以億數諸天之眾。所共供養受天雨華。來詣佛所欲供養佛。阿難。此童子者。于彼師子音鳴聲如來國土。曾作轉輪圣王領千世界而得自在。諸天人等之所供養。彼治化時于欲界天上及于人間。恒多講法受持句義。為于無量百千眾生解說妙趣。成就彼等種諸善根。得諸神通達解法行。眾圣咨嗟無邊無斷。最上微妙得無畏力。深入法相成就辯才。智慧善巧得到無邊智慧彼岸。滿足如是諸法行已。于十八億年如法治化。不用刀杖惱亂眾生。不為受欲貪于王位。于彼十八億年成熟十八那由他眾生。令住阿耨多羅三藐三菩提。于菩薩法得不退地。彼善男子。從初發心得不退地已。乃至畢竟成就阿耨多羅三藐三菩提。彼王如是。于后一時剃除須發。著袈裟衣舍家出家。即出家已。于八十一億年行于梵行。從出家已未嘗坐臥況復睡眠。于八十一億年中。乃至不起一念欲想及于嗔心。況有殺害惱亂等心。無不善事及憎愛想。亦復不念修行不修行想。常住二法。何等為二。一者雖得肉眼無肉眼想。雖能分別知諸法聚。而不取著法聚之想。于彼八十一億年中。更不論說諸無利益。他余事想。若地想水想火想風想。若虛空想及識想。若婦女想及丈夫想。饑渴想聚落想。空閑處想城邑等想。違逆之想不違逆想。遠離想禪定想。自我想他我想。色想無色想。邊想中想。生想滅想。少想多想。如是等諸余亂想。皆悉寂滅不生分別。惟除二十篋藏法本。思量修習其間成熟八萬那由他眾生。決定于阿耨多羅三藐三菩提。彼諸眾生皆初發心于如此剎。即剎那羅婆時。于彼佛剎自在而去。各更別往諸余佛剎。到彼諸剎世尊所奉覲承事。于彼世界一一佛剎。一一身到一身一事無二并者。彼諸剎土一一諸佛皆同。于此一剎那羅婆時右脅而臥。同于此日后夜分中當入涅槃。悉在娑羅雙樹之間力士生地。皆如如來彼諸佛等。同名釋迦牟尼十號具足。彼諸佛等亦同出于五濁惡世。阿難。我以如是無量無邊無礙肉眼正知正見。非諸聲聞辟支佛等之所能入。非境界故。阿難。若有比丘比丘尼優婆塞優婆夷聞此法門。聞已生信。羨我肉眼正知見智。欲得此智乃至滿足一切種智。及發一念正信之心相續不舍。適發心已即生無量福德之聚。況得無量無邊大功德聚。阿難。若有善男子善女人。于十八那由他諸如來所。復于十八那由他億年。以一切樂具供養恭敬尊重贊嘆。親承奉事彼諸如來。于十八那由他年。所得功德雖復無量。猶故不及聞此法門羨愿之心生功德者。不可譬喻。阿難。此童子者。于我法中一日一夜教化利益無量眾生。何況多時所作利益。若舍利弗目犍連等及余聲聞。不能如是多作利益度脫如是無量眾生。阿難。假使汝等一切壽命。多諸眾生說法教化。不念余事晝夜不休。雖作如是教化利益。但自汝等于我法中。不能荷負佛法重擔。如今所見此來童子所荷負者。又復告言。如是阿難。如是童子。為諸眾生作大利益具足憐愍。念諸眾生饒益眾生。而此童子有無量功德。阿難。汝見從南方來童子已不。如秋滿月十五日夜光明熾盛。右手執持眾寶。莊嚴杖打此大地。打大地已出如是聲。譬如摩伽陀國有一寶器。或用金作或用銀作。作之成就善加瑩治。無有塵垢無有瑕隙無有破漏。善好明凈無有塵土無有脂膩。種種因緣眾事所成。種種功能練精。明凈五處具滿十處。遠離一千分觀瞻。遠離十二處金銀煩垢。種性真正金性最勝。百練所成新成非故具。足八分一千巧匠。一心觀瞻塵膩垢翳一切悉無。如是妙器打之出聲。若聞聲者能滅眾苦。阿難。如是譬喻如是器聲。我少說耳。而此童子。眾寶間錯嚴潔之杖。打此大地所出之聲。亦復如是。阿難。此童子者名寂靜轉。是大菩薩摩訶薩也。從南方寶積現多陀阿伽度阿羅訶三藐三佛陀剎土而來。彼佛世界名寶莊嚴。阿難。于汝意云何。彼世界何故名寶莊嚴。阿難。彼佛世界。無一眾生住不定者亦無邪定。阿難。彼諸眾生。皆悉正定于阿耨多羅三藐三菩提。阿難。彼剎是菩薩剎。彼剎眾生無男女想。阿難。彼諸眾生皆悉梵行。無諸穢欲智行清凈。乃至無有穢欲之名。阿難。彼莊嚴佛剎諸眾生等。無有一切不善思想。亦無食想唯有二食。何等為二。一者以定慧為食。二者以法喜為食。阿難。彼佛剎不說五陰不說三乘。惟廣演說一切智陰菩薩篋藏。阿難。以是義故。彼佛世界名寶莊嚴。阿難。此土所有他方佛剎眾生生此土者。復有愿生彼佛土者。愿生之者彼眾生等。皆得不退轉于阿耨多羅三藐三菩提。阿難。或有菩薩從余佛剎來生彼者。生已即自能知彼佛剎內一切諸事。彼等菩薩亦生彼已。即于剎那羅婆牟侯多時。各各想己自身是佛。阿難。彼寶積現如來。為彼無量無邊那由他諸菩薩摩訶薩等。廣說一切種智及菩薩篋藏法門。不曾斷絕更不說余。阿難。假使我于無量千劫。說彼佛剎功德之事。及一一分別菩薩摩訶薩等所得勝法。所謂發愿莊嚴佛剎不可得盡。阿難。我但略說彼佛世界功德名字。此寂靜轉菩薩摩訶薩。從彼方來為欲看我入般涅槃。復為憐愍無量無邊諸眾生等。令發無上菩提之心。復為欲顯彼剎功德莊嚴之事。復為顯彼寶積現佛利益名稱。所謂顯諸菩薩法行大事。亦說真實名稱之事。欲令此剎無量無邊諸眾生等攝受正法故。來到此釋迦佛剎。為令未來諸菩薩等生歡喜心。阿難。此童子者。于往昔時行菩薩行。值燃燈佛出現于世。爾時曾作轉輪圣王名曰降怨。阿難。爾時降怨圣王。為無量億無邊眾生。說于正法成熟善根。時彼圣王。從旦日初至于食頃。化度三十六億眾生住不退地。于阿耨多羅三藐三菩提。入正定聚證得無生忍法。而此圣王于彼燃燈如來般涅槃后。發大精進剃除須發舍家出家。既出家已滿一千年。續燃燈佛轉正法輪。然彼圣王利益無量無邊眾生。作利益已于后一時日沒之頃。復化三萬六億眾生。令住阿耨多羅三藐三菩提。還于日沒之時。令七萬那由他眾生皆悉漏盡成阿羅漢。況當證道見諦學人不可稱計。阿難。假使我欲以佛智慧。說此寂靜轉菩薩童子。往昔之時為諸眾生作利益事。不可得盡。阿難。汝為此寂靜轉善男子。就于我前敷座安置。汝當得無量無邊勝妙功德。若有眾生聞此寂靜轉菩薩名者。彼等眾生。如現在見佛等無有異。阿難。若有眾生聞此功德莊嚴受記法本名字者。乃至一念發凈信心。為欲見彼寶積現如來多陀阿伽度阿羅訶三藐三佛陀。為欲承迎禮拜親近供養。有發心者欲聞法者。阿難。我今皆與彼等受記。往生彼剎奉覲如來聞于正法。彼佛剎中所生菩薩。亦欲同行彼諸法行。惟除愿力菩薩摩訶薩等。阿難。彼諸眾生善得大利。若能聞此所說功德莊嚴法本名字。乃至經耳。何況聞已得凈信心。阿難。如是等法句如實不虛。汝當善護善念憶持。所以者何。阿難。閻浮提人。未曾得聞如是等修多羅章句及以名字。阿難。若名字菩薩及謗法人。如是人等莫令得聞。何以故。以其謗法罪大深重故。阿難。汝見西方如是輦輿眾寶莊嚴乘空而來。汝見已不。阿難白佛言。如是已見。佛復告阿難汝見其間一童子不。二足神通變化所作。騰空飛來動此大地。動大動震大震。大地動時所化眾生怖畏毛豎。阿難報言。如是婆伽婆。如是修伽陀。我今見已。此童子者。神通游戲種種示現乘空而來。佛告阿難。如此輦譽眾寶間錯。在童子前而來。出于種種異妙之香。滿此佛剎。阿難白言。如是婆伽婆。如是修伽陀。佛復告阿難言。此事還是彼善男子智力所現。能使輦輿出是妙香。阿難。汝聽復能出于四種之聲。所謂空聲無所有聲寂靜聲佛聲。阿難白言。如是婆伽婆。佛復告阿難。還是童子毛孔所出如是等聲。阿難。此聲出時有六十八那由他眾生大得饒益。復千世界諸眾生數有多眾生。于無為法心漏永盡便得解脫。阿難。聞一佛名。已有九億菩薩住不退轉地。得入圣道于阿耨多羅三藐三菩提。于此剎土人天世界。有二百千那由他天人得阿毗跋致地。決定住阿耨多羅三藐三菩提。阿難。此善男子所住。西方有佛名曰喜樂音多陀阿伽度阿羅訶三藐三佛陀。世界名樂毛。從彼剎來欲見如來入于涅槃。此善男子。然其來已為于無量無邊眾生作大利益。阿難。今善男子。來此剎時大作佛事。亦如如來轉大法輪。彼亦如是轉大法輪。阿難。此善男子。乃從阿僧祇劫已來諸毛孔中恒常出此四種之聲。所謂空寂等聲。于一一聲中為無量無邊眾生作大利益。阿難白佛言。世尊。此善男子。往昔之時作何善根。乃能于諸毛孔出如是諸聲。佛告阿難。我念往昔過去無量無數劫。時有佛出世名無垢眼善逝世間解無上士調御丈夫天人師佛世尊。此善男子。于彼佛所出家作大沙門。名曰智樂。凈修梵行而彼沙門于彼如來。問于真理難知智慧甚深句義。所謂不生不滅。一切諸法空無所有。一切諸法本性寂靜。一切諸佛皆同一體。而彼沙門七日七夜相續不斷。不念疲惓不念余事不舍重擔。于此四句躬自受持。善味諷習善持通利。善意貫穿研精己行。阿難。彼時沙門者。此童子是也。以此四句妙義億數諸佛所共說之。入諸佛法攝諸眾生。復自然得覺了之事。而彼沙門愍諸眾生。緣諸村舍聚落城邑為彼說法。阿難。爾時法師智樂沙門者。以多聞知法義趣。復以真心六年為他宣說如是法句。以是因緣于阿僧祇劫。從諸毛孔出如是聲神通。以是事故。此善男子。從身毛孔出如是四種法聲。為多眾生作大利益。如是次第。此童子者。于阿僧祇劫身毛孔中。成就如是四種妙聲。阿難。閻浮提人得大善利得第一利。若聞此無攀緣菩薩名字者。已獲善利況聞其法。阿難。若有善男子及善女人。或在天中或在人間。聞此無攀緣菩薩乃至名字已得凈心。所得功德不可思議。何況瞻對覲覿見者。所以者何。阿難。此無攀緣菩薩摩訶薩。于諸菩薩地已得功德。不可思議不可稱說。阿難。而此菩薩摩訶薩。故欲來見如來入般涅槃。阿難汝今可為彼大菩薩。施設床敷于如來前。用擬此善男子坐。阿難。汝當得大安樂利益。亦當速得勝妙神通。阿難。汝設此敷業因緣故。所獲果報或坐或臥常得安隱。于一念頃。當現證得阿羅漢果無為圣法。阿難。汝于無漏聲聞圣果未證入者。我今與汝授記當得。汝復應有諸功德分。回向阿耨多羅三藐三菩提。當得諸佛如來大法。阿難。若有比丘比丘尼優婆塞優婆夷。若天若龍若夜叉若犍闥婆阿修羅迦樓羅緊那羅摩睺羅伽人若非人。及余眾生聞此寂靜轉所說授記。聞已得凈深心及信解者。若復有人欲得聞此寂靜說授記法門。或如來邊聞。或聲聞邊聞。復能為彼法師。敷設床座所得功德。如彼法師坐此座上。復當說斯寂靜說授記法門。如斯無異。所以者何。阿難。彼人敷設座已。當得十種敷設功德。何等為十。一者當得轉輪圣王座。二者得帝釋座。三者得梵天王座。四者得世主座。五者世世于諸佛所得法師座。六者菩薩地滿既得位已。在道場菩提樹下。坐于蓮華師子高座。七者證一切智已。得無上菩提坐于佛座。八者轉大法輪時。得無量億數諸天所共莊嚴轉法輪座。九者欲現大神通時。過出一切諸世間道。為得如來無上顯現最大神通師子高座。十者欲現入于大涅槃時。得彼多陀阿伽度阿羅訶三藐三佛陀。令諸天龍夜叉犍闥婆阿修羅迦樓羅摩睺羅伽人非人等。心生歡喜得清凈信。最后寂滅一切諸行。住金剛三昧得如來座。阿難。汝當得如是等十種師子高座果報。阿難。若有善男子善女人。凈心聞此寂靜說受記法本句偈之義。為于法師敷設法座。愛敬尊重彼法師故。以是因緣。彼彼成就十種師子敷座果報。以是義故。阿難。汝應可合掌向無攀緣菩薩邊。汝應當得大利安樂大福德聚。因此功德汝速當得發于神通。爾時尊者阿難。為無攀緣善男子敷法座已。合掌向無攀緣菩薩摩訶薩。生清凈心尊重心慚愧心。即于爾時。而說偈言

　合掌向健兒　　降伏龍入定
　大智眾王者　　無攀緣光明
　得智及精進　　智慧禪定聚
　世間無等侶　　向無畏合掌　

爾時世尊以偈告阿難言

　汝今敬合掌　　供養無攀緣
　所獲諸果報　　我當為汝說
　阿難合掌敬　　自我涅槃后
　于村舍聚落　　及我弟子間
　或于入聚時　　或出彼村落
　及經行坐臥　　一切威儀中
　當作大佛事　　汝于諸世間
　所有眾物類　　或識及無識
　悉皆向汝邊　　恭敬而傴身　

若男若女天男天女。及諸外道波利婆等。若沙門婆羅門。若王大臣若國師。若兵將及余官屬。若長者居士。自余凡類但是有形。乃至六畜象馬走獸及諸飛鳥。若見汝者皆得凈信。一切樹木藥草苗稼所有華果。悉皆向汝傴身恭敬。一切臺殿屋宇重閣。樓櫓卻敵竅孔車乘輦輿。以汝福德威光之力覆蔽于彼。皆悉如是向汝傴身。阿難。譬如多陀阿伽度阿羅訶三藐三佛陀。初證阿耨多羅三藐三菩提得無礙解脫時。一切苗稼樹木藥草及諸華果。乃至略說人非人等。周匝充滿菩提道場。皆向如來傴身恭敬。阿難。如是如是。汝今以此于無攀緣善男子邊合掌傴身因緣力故。汝于卻后一切威儀隨所在處。人非人等一切苗稼樹木。藥草皆當向汝傴身恭敬。阿難。若有善男子善女人。于如來涅槃之后。或于我今現前之頃。須臾聞此莊嚴說授記法本。乃至一合十指掌一念因緣。或以真心思惟此義發一信心。彼人尚得如是福報如我前說。如是阿難。當來之世少有眾生得聞此法。亦復少有但聞如是法本名字。若一聞再聞尚不可得。何況聞已得真信心恭敬尊重不生誹謗滅除疑惑。思惟修習生實想者。我于如是善男子善女人等。復以佛眼悉皆現見。復以佛智悉皆現知。如是人等。非于一佛所修行供養。非一佛所種諸善根。阿難。今在此眾集會我前。一切大眾天人男女故來。欲見如來世尊入于涅槃。阿難。如是等眾。于當來世彌勒菩薩初欲證于阿耨多羅三藐三菩提時。受智位已后乃至坐于菩提道場。設大供養尊重恭敬。如是次第乃至彌勒世尊入涅槃時。亦復觀看。還于爾時在如來邊。亦復得見此四童子如是聽法。如今我前得見得聞無攀緣善男子。于毛孔內廣聞大法微妙之聲。得聞聲已生大歡喜。是故阿難。汝今得聞說如是等微妙義趣。汝應數數傴身合掌凈心敬信。所以者何。汝以如是凈心敬信善業因緣。所在之處一切眾生諸天世人。恭敬供養尊重贊嘆躬傴汝邊。乃至于汝涅槃之后。諸天世人起塔供養汝之舍利

爾時世尊告阿尼婁陀言。阿尼婁陀。汝見上界有四十億諸天人眾。聞此經典皆悉合掌傴身而住。阿尼婁陀白佛言。如是婆伽婆。佛復告阿尼婁陀。彼天人等。因聞此法信心合掌傴躬善根。于未來世阿僧祇劫不墮惡道。或在天上或在人間。于恒沙世流轉生已。一一得作轉輪圣王。一切生處恒值諸佛。于諸佛所成就善根。成善根已乃至得證阿耨多羅三藐三菩提。同一名號。名為一切眾類傴身多陀阿伽度阿羅訶三藐三佛陀。說是語已。時大眾中。有諸力士及其眷屬各有五百。其名曰娛樂力士。頭俱耶力士。大力力士。天威力士。勝天力士。郁干蹉力士。無畏力士。婆藪力士。真實力士。優多羅力士。婆儔力士。一切忍力士。如是等一一力士。各及眷屬五百圍繞。聚集來會在其眾首。為欲供養向如來所。皆半傴身合掌悲泣。哀哽大叫流淚雨面。而白佛言。世尊。我等今者。為欲供養如來世尊。及無攀緣童子菩薩。并余無量大菩薩等。乃至一切大德聲聞。此修多羅微妙句義清凈法門。為供養故合掌傴身。世尊。我等以此一念善根。回向阿耨多羅三藐三菩提。爾時世尊即便微笑。諸佛法爾若微笑時。即從口出種種微妙雜色光明。所謂青黃赤白金色玻璃放斯光已遍至無量無邊世界。光明所照乃至梵宮。還來旋繞世尊三匝從佛頂入。爾時慧命阿難。見是事已即以偈頌。而白佛言

　世燈何因放　　如此大光明
　善哉決我疑　　及余眾生等　

佛告阿難。汝見已不。此力士子。一心集聚合掌向我及無攀緣童子菩薩。并于此經至心凈信。復發無上大菩提心。阿難白言。見已世尊。佛復告阿難言。此力士子。從今已后阿僧祇億劫不墮惡趣。然后證得阿耨多羅三藐三菩提。爾時世尊。欲重宣此義。而說偈言

　阿難汝不見　　摩羅子集聚
　心生大歡喜　　曲躬而向我
　歡喜說此言　　當得無上道
　大智力士子　　此等供養我
　及于無攀緣　　于法生尊重
　我諸聲聞等　　如是合掌已
　阿僧祇劫數　　當不墮惡道
　因此合掌業　　及向我曲躬
　假令一劫說　　或無數億劫
　此等當證道　　成就諸佛土
　行于最勝行　　其數不可測
　于億數等劫　　思量不能知
　阿難今不久　　于此后夜分
　吾共汝等別　　是最后相見　

佛復告阿難。阿難。汝見從北方有大金光照耀來已不。彼之威光映蔽一切。其方所有樹木苗稼藥草華果。山崖堆阜臺殿樓閣。輦輿車乘人非人等。于上虛空皆成一色。所謂金色。阿難白佛言。如是婆伽婆。佛復告阿難。汝見北方復有七閻浮檀金輦輿從彼來不。中央輦輿其上童子結加趺坐。威光最勝功德巍巍。阿難白佛言。如是婆伽婆。我今已見。佛復告阿難。北方去此剎土六十四百千俱致。有佛剎名曰俱蘇摩拔坻(隋言多華)。彼剎世尊。號名菩提分轉多陀阿伽度阿羅訶三藐三佛陀。彼佛剎中有此童子菩薩摩訶薩。名曰華敷神通德。從彼舍身來生此土。阿難。彼世界出諸法聲。名曰菩提分音。彼處眾生有聞聲者。成諸善根。阿難。彼菩提分轉如來。從證阿耨多羅三藐三菩提已來。六十四千劫現在說法。阿難。彼如來無有聲聞眾唯菩薩眾。阿難。譬如灌頂轉輪圣王多有諸子。彼諸子等。為作大臣。為作國師。為作諸小國王。如是如是。彼佛如來諸菩薩等亦復如是。亦名為子。亦名大臣。彼佛亦爾。有二菩薩最為殊勝。于諸菩薩獨為侍者。還以菩薩而為僧寶。阿難。如是次第說彼佛剎。皆悉菩薩滿彼國界。阿難。彼佛世界資生所須。皆悉豐足無所乏少。具足無畏安隱快樂。微妙可瞻人民充滿。菩薩功德皆悉滿足。住諸神通最為殊勝。以三昧力周旋往返。猶彼朋友智慧之聚。最為殊勝智藏滿足。常能修習菩提之心。常能講論一切智法。于諸菩薩一切深法。無量無邊皆悉證得。阿難。如是等諸菩薩摩訶薩滿彼世界。彼佛剎中此華敷神通德菩薩摩訶薩。善男子。來生此土閻浮提毗舍離城。彼善男子。今現神通而來此者。為欲頂禮如來足故。又欲觀見如來世尊入大涅槃。阿難。此大光明現者。是彼如來多陀阿伽度阿羅訶三藐三佛陀威神之力。阿難。所謂此七閻浮檀金輦輿者。是彼如來。七菩提分助道法故為作化現。阿難。此閻浮提有無量千俱胝諸眾生諸天人等。共此童子往昔已來同種善根而此童子亦生此間閻浮提時。令彼眾生即得歡喜踴躍無量。復有眾生當得漏盡。或有眾生當得學地。或有眾生得無學地。或有眾生未發菩提心者。當能令發菩提之心。或有眾生發于本性不退忍心。阿難。如此童子。處中輦輿加趺坐者所出光明。此之光明是彼如來神通威力之所現耳。從此光明出生彼之六輦輿也。阿難汝看以彼如來威神之力。此華敷神通德菩薩摩訶薩。能于此處現種種神通。又此光明之力。于此世界能為無量無邊諸眾生等。作大利益。所謂以彼正法共相攝受。爾時彼童子等。悉皆和合歡喜踴躍。復與無量百千眾生前后圍繞。于一剎那之頃雨種種華。詣向佛所到已頂禮佛足。爾時世尊告慧命阿難言。阿難。如來為諸眾生所可作者。及如來長子諸菩薩摩訶薩等所應作者。我于今者皆已具足。我為眾生所作利益者今已作竟。阿難。此華敷神通德菩薩摩訶薩。在于閻浮檀金輦輿中儼然而坐。所作神通以如是等。教化那由他眾生證于阿羅漢果。復教俱胝那由他數眾生已得學地。復有百俱胝數眾生。令于三寶得生凈信受持五戒。復有七百俱胝諸天。令得住于不退轉地。決定當得阿耨多羅三藐三菩提。復有七俱胝眾生令住無生法忍。復有無量阿僧祇那由他俱胝眾生。當令值遇彌勒世尊初首法會

四童子三昧經卷中四童子三昧經卷下

　　　　	隋			北印度健陀羅國					三		藏阇那崛多			譯	


爾時慧命阿難白佛言。世尊。惟愿世尊。或住一劫或減一劫。憐愍此等諸眾生故。所以者何。如來多陀阿伽度阿羅訶三藐三佛陀。若住世者。如是大事常現于世。又令是等真善大士。數數往返閻浮提內。我等眾生復應于此如許時間。當見此等菩薩大眾承事供養。又于此時。如是經典復應當得廣行流布。復如許時。我等得聞合佛法義。如許時間。令我得見如來世尊及大士等種種現化神通之力。若如來今日不住于世入涅槃者。我等眾生。于如來世尊滅度之后遠離三事。何等為三。所謂不見佛。不聞正法。三者不見此等大士弘廣之心。亦復不得承奉供養。有如是失。慧命阿難說是言已。悲號大哭憂嘆懊惱。涕淚滿目宛轉在地。如斫樹倒。并唱是言。我等速疾共佛別離。諸善知識亦復別離。爾時眾中有菩薩摩訶薩。名曰善思義。以偈白慧命阿難言

　阿難莫憂惱　　諸行悉無常
　世法欲常者　　此處不可得
　若言有諸行　　此言不可得
　如是諸法空　　汝今何憂苦
　諸智皆悉空　　于佛智亦空
　佛尚不可得　　汝今何憂愁
　汝莫生分別　　智者舍分別
　諸有如虛空　　如陽焰似水
　亦如幻師化　　象馬諸乘等
　園林眾聚落　　樹木諸花果
　世諦亦如是　　如幻化無實
　諸佛及聲聞　　亦如是不異　

爾時慧命阿難。以偈報善思義菩薩言

　如是如所說　　諸法無有相
　此最為勝法　　我今最后聞
　云何向舍衛　　所問我何報
　阿難佛何在　　世眼何時來
　我昔往彼處　　常見佛世尊
　今往彼處空　　大智我那住　

爾時寂靜轉善男子。復向慧命阿難。以偈白言

　汝于億年哭　　此事難可得
　阿難汝諦觀　　法界難見處
　譬如芭蕉莖　　葉葉皆除去
　其間無有實　　法體亦如是
　猶如天降雨　　普下諸水渧
　泡起已還滅　　諸有為亦然
　如水沫揣聚　　有眼者觀見
　此處無有實　　世相亦如是
　譬如鏡中像　　其體無有實
　三界世相爾　　智者莫涕泣　

爾時慧命阿難。以偈報寂定菩薩摩訶薩言

　我非不知此　　如汝智者說
　三相皆無常　　經中大仙說
　但此億數天　　泣淚皆啼哭
　向我邊叫喚　　以是生我苦
　世尊不久去　　舍我等眼者
　我等何趣向　　誰能救護我
　正法從誰聞　　寂靜深無比
　我今供養誰　　嗚呼佛難見　

爾時無攀緣菩薩摩訶薩。以偈告慧命阿難言

　尊者阿難起　　但觀法莫憂
　法無有來者　　亦無有去者
　譬如佛有生　　證菩提亦爾
　譬如轉法輪　　涅槃亦如是
　諸佛不曾生　　亦復不曾滅
　如是真法中　　阿難何以哭
　汝聞我毛孔　　出如是諸聲
　諸有空寂靜　　佛等四種事　

爾時慧命阿難。以偈白無攀緣菩薩摩訶薩言

　大士等不久　　各各別剎去
　彼國見諸佛　　說于甘露法
　汝聞彼佛法　　甚深諸妙義
　見彼佛徒眾　　及諸菩薩等
　今我億數天　　哭泣而圍繞
　世尊涅槃已　　智者我那住
　優婆塞千數　　今日承聽我
　大苦惱憂悲　　我云何慰喻
　三十三焰摩　　兜率及他化
　自在及梵天　　如是等天來
　云何令歡喜　　釋牛王滅后
　云何宣彼法　　我口云何辯
　諸天問我時　　阿難尊何在
　彼問我何報　　人牛王滅后
　一切諸處所　　甚深如來住
　我于經行林　　今在何處所　

爾時開敷華神通德善男子。以偈白慧命阿難言

　我以知汝行　　善于三月中
　數現身向汝　　阿難莫哭泣
　自余千數佛　　我告為汝故
　諸佛為汝說　　化作釋種身
　諸佛有慈念　　以汝好事佛
　當來向汝邊　　阿難莫大哭
　天等諸世間　　今日可憂悲
　如是大教師　　隱寂而不現
　如來昔曾說　　壽命住億劫
　諸行念念滅　　我對教師聞　

爾時慧命阿難。住于佛后三大叫喚而說偈言

　眾生所歸者　　能與彼等眼
　導師入滅后　　眾生轉盲冥
　勝王阿阇世　　聞此不善言
　導師入滅后　　憂苦云何住
　勝人今涅槃　　于后力士子
　如是等憂惱　　悲號大哭泣
　彼等集聚已　　最后見導師
　敬心而尊重　　合掌以曲躬
　天龍夜叉滿　　縱廣五由旬
　此處無空缺　　人類無入處
　雨微妙香華　　充滿至于膝
　復雨諸末香　　供養最勝仙
　難陀優波陀　　及六十億龍
　悉來涅槃處　　最后見導師
　摩那斯婆論　　娑伽羅大龍
　睺嘍目真陀　　各百億圍繞
　起云雨香水　　散灑此大地
　降大雨而來　　最后見導師
　諸天雨天華　　及雨凈香水
　天龍等敬心　　供養世尊故
　阿耨達龍王　　六十俱胝等
　雨種種寶雨　　到人牛王邊
　伊羅缽啼哭　　須彌子大蛇
　供養世尊故　　最后奉見佛
　諸龍有百千　　億數那由他
　起云震雷電　　來到導師所
　彼等澍大雨　　清凈諸香水
　亦為供養故　　最后見世尊
　夜叉千億數　　或百那由他
　念佛諸功德　　皆來欲見佛
　復有四天王　　悲泣滿面淚
　來至導師邊　　最后覲見佛
　釋提摩那民　　諸天眾圍繞
　六十三千數　　已來到佛所
　彼等雨天花　　微妙曼陀羅
　及雨栴檀末　　供養最勝仙
　毗求螺髻梵　　二梵眾圍繞
　悲泣到佛所　　最后見如來
　凈居天威力　　多百億諸天
　號哭到佛所　　以佛今涅槃
　諸天百億數　　種種悲哀泣
　勸請大導師　　愿住于一劫
　魔子大智慧　　名娑陀婆訶
　愴怏到佛所　　勝仙涅槃故
　捧執世尊足　　傴身勸請佛
　愿愍世間故　　釋王住一劫
　世尊若住者　　為大仁諸天
　當不思議利　　請尊住一劫　

爾時無攀緣善男子。以偈告彼一切諸天世人及諸梵天王商主魔王子等。而說偈言

　汝等悉不知　　小兒如獼猴
　恒常心放逸　　以何號啼哭
　譬如豬睡眠　　忽起失本念
　被刀斫剝時　　驚怖馳奔走
　我意如是見　　汝等皆如是
　昔不聞法者　　以貪放逸故
　今日智慧炬　　將滅而不現
　及佛猶現在　　汝應作善業　

爾時世尊告慧命阿難及富婁那須菩提并不空見王童子迦葉上座大俱絺羅及諸上座。今告汝等諸比丘言。將汝右手來與我。彼諸比丘聞佛世尊如是言已。即白佛言。善哉世尊。爾時諸比丘等滿一千人。各以右手奉授世尊。爾時世尊復以左手執彼一切諸比丘右手。執已復以右手執羅睺羅及阿難手。付與諸比丘手中。口遺囑曰。汝等比丘。我阿難賢及羅睺羅上座。今付囑汝等遺囑汝等。于如是時出大叫聲。如是叫聲悲號啼哭。震動天地甚大可畏。而彼大聲遍此佛剎。爾時羅睺羅阿難當付囑時。眾中五百比丘見是事已。便舍身命。所以者何。彼諸比丘不忍見佛入于滅度。彼作是念。寧使我等先入涅槃。不忍見此世間大燈世間導師大慈悲父最善知識憐愍眾生常與世樂今入滅盡。我豈忍見。爾時于彼剎那羅婆浮休多時。五百諸佛各住自剎。皆伸右手與釋迦牟尼。爾時世尊。又以手執阿難羅睺羅上座手。付囑與彼如來手中。而說偈言

　此我羅睺子　　阿難我侍者
　今在諸佛前　　我付囑此二
　于今后夜分　　我當入涅槃
　更不復見我　　天龍及人等
　亦無有歸依　　救護憐愍者
　惟除諸世尊　　覆不思議慈
　我觀諸世間　　不思議無量
　不見一眾生　　今我為誰住
　無量千數劫　　猶如恒河沙
　我于如是劫　　為一眾生住
　我已利眾生　　有信敬心者
　自余無信心　　億佛不能化　

爾時五百諸佛異口同聲。而說偈言

　尊已眾生利　　尊作佛事已
　現種種神通　　擊大法鼓竟
　已充億眾生　　如云雨潤地
　拔眾生毒箭　　釋種大仙人　

爾時長老阿難。慧命羅睺羅。兩膝著地。以偈白彼諸佛曰

　大丈夫勸請　　令尊住一劫
　以佛威力故　　一切見眼者
　最勝二足尊　　大智住世故
　多有眾生信　　得利不思議
　增長諸天人　　阿修羅減少
　聲聞及菩薩　　多生不思議　

爾時彼五百諸佛告慧命阿難及羅睺羅言。汝等善男子。莫大啼哭。莫大愁憂。本性如是。事盡如是。真實如是。諸行如是一切有為法。一切作法。一切世諦法。悉皆如是。盡際如是。已舍身命如來行乃無量。以世諦法如是故不得自在。又如來者。是法身。非有為身無住世法。汝等不應請如來住。諸善男子。汝等且止到我佛剎。釋迦如來即時當伸右手。當放光明。彼之光明照我剎土。照彼土已。汝等還來見釋迦佛在汝等前為汝說法。令汝等聞。是故汝等莫大憂愁

爾時世尊入于三昧。住三昧已即伸右手。于右手中乃至大拇指端。及于左手諸身節分。乃至千輻輪處足相之中。及手足柔軟網縵相中。赤銅色瓜甲。及以十指妙色掌文寶手之間。皆悉放于百千億光明。一一光明化生蓮華百千億數。一一華臺化出化師子高座百千億數。一一座上見一佛坐。一一化佛教化無量百千億眾生。其間或得漏盡。或得離欲地。如是一切諸相好中所放光明。事相皆亦如是。如是等臍輪之間及陰馬藏相。亦復如是。面輪眉間亦復如是。爾時世尊從于頂上放百千種光明。一一光明端化出蓮華百千億數。一一花臺化作師子臺座百千億數。一一座上化一佛坐為說妙法。彼諸如來不說余法。唯說菩薩密藏修多羅。及諸陀羅尼金剛章句。為人顯說清凈三輪如來諸力無畏法等。似彼法門一一化佛一一說法。能凈無量無邊眾生令住不退轉地。向于阿耨多羅三藐三菩提。爾時世尊于娑羅雙樹間。右脅師子臥床中。化現一佛右脅而臥。化已自身即至活大地獄中。到彼處已身放光明。放光明已其光遍照活地獄中。爾時世尊以此光明。照于活大地獄已。而說偈言

　此眾生數死　　數數還復活
　又不舍彼想　　故生諸苦惱
　世有此圣出　　世尊能作明
　能說諸正法　　滅除諸苦惱
　無為亦無盡　　無滅亦無行
　若能如是解　　彼不墮諸趣　

爾時如來說是偈已。于彼剎那羅婆摩休多時。令彼活大地獄三十億數諸苦眾生便得舍身。即舍身已生于三十三天。爾時世尊復至三十三天還說此偈。以佛神力聲遍一切諸大地獄。彼地獄趣無量百千億諸眾生。舍地獄身生兜率陀天。得生天已。還復憶念前所說法。皆得阿那含果。爾時諸天子得法果已。證法證果入于諸法。共說偈言

　譬如大曠路　　有智慧商主
　度脫多眾生　　被賊諸獸者
　世尊亦如是　　無上大商主
　能脫億眾生　　縛在生死中
　我等歸依佛　　光明大商主
　于我起慈悲　　能脫諸苦惱
　我等歸依法　　我等身已證
　我等歸依僧　　功德難思議　

爾時世尊以涼冷光明。普照阿鼻脂地獄處。作涼冷已除滅熱惱一切苦毒。成就諸法千數億分。能令一切得諸喜樂。愍哀潤益一切眾生。安慰柔軟哀憐喜慶。利益眾生合三空門無相無愿及以無作。告彼地獄諸眾生等。而說偈言

　空法及無相　　無生及無滅
　若解如是法　　彼即脫惡道　

爾時八百千億眾生得聞偈已。此偈所說三世無礙。是諸法分					成百千種。已至耳邊清凈微妙										。聞是聲已從于阿鼻脂大地獄。舍地獄身即生他化自在天宮。爾時世尊住梵天宮。復說此偈言

　眾生最上樂　　無有諸苦處
　名相所說處　　及諸顛倒想
　健兒應當舍　　即免諸苦惱
　諸想皆顛倒　　及著非色想
　三界何有樂　　數數流轉生
　死已復更生　　增長相續苦
　能以智知空　　亦不著于空
　彼人即知空　　不著知空者
　此知法義已　　亦復無有我
　既不得于我　　此處何有苦
　空是無為法　　相亦不可得
　能見無我智　　此是真佛子　

爾時彼百千億數諸眾生等。所生之處即得無漏天仙妙果。即便憶念宿命之時受地獄苦。復念如來丈夫功德。知報佛恩先取滅度。又復不忍見于如來多陀阿伽度阿羅訶三藐三佛陀入于涅槃。時諸天子已得果者。異口同聲。而說偈言

　我等不忍見大慈　　調御丈夫入滅度
　能為眾生作光明　　我不忍見先取滅　

作是語已。即于此處入于涅槃

爾時世尊于彼剎那牟休多時。從梵天宮便自隱身。即至娑羅雙樹之間。爾時世尊作如是念曰。我于今日后夜分時入于涅槃。即是最后見于眾生。我今當可令其歡喜滅一切苦而受快樂。顯現如來大神通力。令彼眾生即便得入安隱之門。欲顯如來無余涅槃。合諸佛意故示神通。爾時世尊作是念已欹右脅臥。猶如師子心無所畏觀察十方一切大眾。猶大龍象。如是觀已。即以右足第一拇指。按此大地出大音聲。六種震動遍十方界。示現無礙不思議光照曜十方。爾時世尊從身諸相復放光明。放光明已。一一毛孔復出微妙恒河沙數微妙光明。一一光明遍照恒河沙等諸佛剎土。彼之光明不相雜入無所妨礙。如是數數從毛孔中。次第放諸微妙光明。如是毛孔各各次第復放光明。還復如是遍照如前。爾時世尊更復顯現作諸神通。現神通已。以佛神力佛護持力。令諸眾生皆得具足所見境界佛眼無異。彼諸眾生住此佛剎。皆悉睹見如來光明所照一切諸佛剎土。爾時世尊告諸比丘。汝等見彼東方世界有城周圓縱廣一千由旬。如是廣大上下亦爾。以諸微塵百千億數滿此國城。汝等見不。諸比丘白佛言。如是婆伽婆。如是修伽陀。我等皆見。佛復告曰。汝諸比丘于意云何。此微塵數是為多不。諸比丘言。如是如是婆伽婆。佛復告言。諸比丘。若有人能于諸法中知如是等無為之法不生不滅無漏無為如是知者。彼諸眾生得脫諸苦一切惡道。當于爾時有三十億諸眾生等。聞此法已即得阿那含果。既得果已。異口同聲。而說偈言

　無為法無盡　　無漏亦不滅
　圣法如是知　　我等證寂滅
　知以如是得　　如實知諸根
　為憐愍眾生　　示現因緣法
　如來化我等　　拔除毒箭病
　一切智與藥　　及與于涅槃
　智炬今速疾　　智眼不久滅
　億眾苦逼切　　從活地獄出
　拔箭大醫師　　治眾生病者
　能救無數眾　　令不墮惡道　

爾時世尊立住黑繩大地獄岸上。放大光明遍照彼大地獄。拔于彼處無量眾生置于天上。如是等熱惱地獄大熱惱地獄。亦皆如是。叫喚大叫喚大地獄。眾合大眾合地獄。拔出無量無邊眾生。安置善道及涅槃道。爾時世尊復以金色光明照八大地獄。其光明力能令眾生所觸身者皆得安樂。遍體潤益身心歡喜苦惱消除。眼目所觀心地歡慶。快得清涼從慈悲生令身安隱。光明遍照大地獄已。滅諸熱惱和軟流潤。彼大地獄所有眾生。在大火聚熾然中者。與彼樂故于諸毛孔。次第而放如是光明。爾時世尊以大光明。普覆一切無量眾生。令心柔軟堪任法器。具足無量百千功德。以微妙語。而說偈言

　我與世間樂　　解脫諸憂苦
　見諸苦逼切　　示現涅槃道
　我所說諸法　　寂靜無畏樂
　若能知彼法　　此不墮惡趣
　能歸依佛者　　彼人得大利
　百千諸劫數　　更不見諸苦　

爾時如來說此偈已。即于剎那羅婆牟休多時。諸比丘眾及諸眾生多于前數。復有無量無邊諸佛。右脅而臥師子床上。彼諸世尊從師子床起。還復示現如是神通。爾時彼四部眾白佛言。世尊。此諸佛等。皆悉欲于剎那羅婆牟休多時。入般涅槃現神通耶。如今世尊所現無異。佛告諸比丘。如是如是。彼諸佛等。今日同欲舍最后身入于涅槃。彼諸佛等悉皆同名釋迦牟尼。皆于力士所生之地娑羅雙樹。臥師子床。今后夜分當入涅槃。爾時世尊于南方及西南方。西方及西北方。北方及東北方。東方及東南方。上下二方。遍告十方諸比丘言。汝等比丘。見于東方無量無邊諸佛世尊證得阿耨多羅三藐三菩提不。諸比丘言。如是如是。婆伽婆。我等皆見。以世諦故見非第一義。佛復告諸比丘。譬如四天下世界微塵悉滿。乃至從金剛際至梵天宮。諸比丘。于汝意云何。頗有人知其數不。能以譬喻知其數不。諸比丘言。不也世尊。難可得知。佛復告諸比丘。譬如前所說微塵譬喻。如是等四天下世界。如是百千億世界。皆悉充滿彼微塵眾。諸比丘。彼所有微塵如是等微塵。我以肉眼見此世界諸佛世尊所住在東方。如一步地。但以肉眼無礙無分別。見前世界如向所說。如是南西北方四維上下亦復如是。諸比丘。譬如四大天下諸世界。若百千億數滿彼微塵。從金剛際至梵天宮。所有微塵一一方面。各有若干諸佛世尊。一一方面我皆現見此諸世尊坐于道場。或有已坐或始坐者。彼等一切諸佛世尊。皆悉同名釋迦牟尼。如是復有無量諸佛。與然燈佛同一名號。我復見有諸佛世尊名勝一切。亦同名號。如是一切諸佛同名蓮華。上如是等上佛同一名者。如是上名稱佛同一名者。如是拘樓孫佛同一名者。如是拘那含佛同一名者。如是迦葉佛同名號者。如是各各佛同名號者。我在于此皆悉現見。彼諸佛等各各名號。我于世間得最勝法微妙法無極之法。但有能稱名者皆得善根。彼等諸佛各各名號如是無邊。如是等諸佛世尊。我住于此皆悉現見。如是等現在世間種種名字。或入無余涅槃。或現住世轉于法輪。我住于此悉皆現見彼佛世尊。于我肉眼無礙無妨皆現在前。諸比丘。如來如是復勝此知。更復勝知不可思議。更復不可思議無量無邊。復有無量無邊如是等無量知見。諸比丘。以是義故。如來智見無邊。如是無邊不可稱量。如是不可稱如是不可思議。但以肉眼。況復盡于諸佛智法。諸比丘。譬如此剎所有一切眾生若在家若出家。彼諸眾生假使悉成阿耨多羅三藐三菩提。具足十力四無所畏。彼諸世尊有一善男子。能以四事供養承事。足滿一劫尊重恭敬。種種樂具諸莊嚴事。無量無邊不可思議。復有善男子善女人等。能信我此顯示一切諸佛所說法門。乃至一念頃能生實想不起疑心。彼人即于發心之時所得功德。近諸如來所有功德。復勝三千大千世界所有眾生。證得諸佛一切智已。經劫供養得福雖多。不如于此法門生一念信福多于彼。若有菩薩信此智者。彼之菩薩即得近諸世尊阿耨多羅三藐三菩提。爾時世尊說此肉眼功德之時。有六十二億諸眾生。回向阿耨多羅三藐三菩提者還生退心。所以者何。佛阿耨多羅三藐三菩提難可證故。我等但于此處。滅盡諸苦取漏盡果。復有無量無邊眾生住于學地。復有十那由他菩薩成就最初發菩提心。復有三十二億諸菩薩等得無生忍法。爾時魔王波旬。愴怏苦惱泣淚滿面白佛言。世尊。我為何事欲令多陀阿伽度阿羅訶三藐三佛陀早入涅槃。乃令無量無邊眾生出我境界。今者世尊。東方黃晦日未現頃。所作佛事如住一劫若住一劫。未能過此利益度脫多數眾生。所謂住于般涅槃道。如來今者。令我境界悉皆空虛。時魔波旬說是言已。佛告波旬。汝莫啼哭。波旬。汝猶大有不作善業及不信者。是汝朋友在汝境界。汝是彼伴。爾時世尊即以甲爪取地上塵。告魔波旬。于汝意云何。為我爪上土塵多耶。為此大地上塵多乎。作是語已。時魔波旬白佛言。世尊。指甲上土少不足言。如是語已。佛告波旬。譬如甲上土塵甚少。我所度眾生入涅槃者。復少于此爪甲上土。波旬。譬如大地土塵甚多無量無邊。在汝境界眾生亦復如是甚多無量。波旬。汝莫憂愁應生歡喜。何以故。眾生在汝境界多大地土故。波旬。然諸眾生自作不善去涅槃遠非汝所為。所以者何。但眾生界無有邊際。波旬。汝欲所作但當作之。如來今日于后夜分當入涅槃。爾時世尊告諸比丘。汝諸比丘。見此世界諸佛已不。諸比丘白佛言。世尊。如是如是婆伽婆。我等已見。佛復告諸比丘。此諸佛剎復多無量。汝等當知見諸佛剎莊嚴已不。復見諸菩薩莊嚴凈土已不。復見諸聲聞莊嚴已不。諸比丘白佛言。世尊。如是婆伽婆。如是修伽陀。佛復告諸比丘。如來如是知見。復倍上數知見無量。更復無量皆悉了知。諸比丘。假使我于一劫所說如是佛剎莊嚴之事。如我見于十方世界亦復如是。假使于一百劫。于一千劫億載數劫那由他劫。更倍譬喻廣分別說猶不可盡。然諸比丘。導師所作者。為諸聲聞所作已訖于。于一切處我已說訖。示現內外諸法。真心示現皆已說竟。諸佛于法無有吝惜無不辯者。乃至一莖草等一毛發。許汝等比丘。從今已去應須如法勤而修行。我已為汝示現涅槃。我已為汝說涅槃道。已成就眾生善根。我所證得阿耨多羅三藐三菩提。乃于往昔行大苦行及于難行。汝等。今者于彼大法具足受持勿令隱沒。汝等。應作如是修行。爾時世尊現大神通。十方諸佛所有說法及說法處。此剎眾生皆得聞知。彼諸如來所有教敕。所有眾生承奉教敕皆已證知。復有恒河沙數眾生住于三種智。復有十億百千諸眾生等。發菩提心住于阿耨多羅三藐三菩提。復有十百千億那由他諸眾生等。住于辟支佛地。自余諸眾生等得漏盡證。如是次第無量無邊阿僧祇。不可數不可量不可思那由他諸眾生。聞此法已得大饒益。爾時世尊告諸比丘。汝等比丘。當知我今不久涅槃。汝等。應當護持如來教法。為自利為他利故。汝等諸比丘。應當如是修學。佛說經已。慧命阿難。及天人龍阿修羅揵闥婆等一切世間。聞佛所說頂戴奉行

四童子三昧經卷下