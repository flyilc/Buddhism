　　No. 394

佛入涅槃密跡金剛力士哀戀經

　　　　失譯							人名									今附秦錄																		


牟尼世尊在拘尸那城娑羅林間。北首而臥。初入涅槃時。密跡金剛力士。見佛滅度悲哀懊惱。作如是言。世尊成就最勝無上十力。云何于今乃為羸弊無常氣勢微劣之所摧敗。如來舍我入于寂滅。我從今日無歸無依無覆無護。衰惱災患一旦頓集。憂愁毒箭深入我心。密跡金剛作是語已戀慕世尊愁火轉熾。五內抽割心膂磨碎。躄踴悶絕。譬如巖崩顛墮于地。久乃醒悟即起而坐。涕哭哽噎歔欷而言。怪哉怪哉。死魔大惡。無量功德波羅蜜聚。為彼死魔之所滅壞。復作是言。唯愿真濟請為我起。我今薄祐無依憑處。云何世尊。舍棄于我獨入寂滅。自今已后永離哀顏。世尊寂靜身口意業。更不可睹。更不得見。佛婆伽婆入于佛住。如來昔日入于佛住三昧之時。威德光顯倍常殊妙。佛面鮮澤過于蓮華新開敷時。如日初出照于朝陽。如是勝面更不可見。如來處于大眾。出大雷音微妙之聲。更不可聞。誠言無二。離過患說。無諂偽說。易解了說。眾所愛說。世界之中滅除諸惡。至甘露城無過佛法。咄哉真濟永入涅槃。使諸眾生無有救護。處于生死大曠野中。又無眼目離于導師誰示其道。如來密云能雨甘露。為無常風之所吹滅。一切眾生愛火所燒。而于今者佛入涅槃。誰雨法雨滅其愛火。如來于今滅于有為得無上道。為于眾生作大醫王。一切世界為煩惱病之所患苦。今入涅槃。誰當矜愍化以正道。療諸眾生結使之疾。如來世尊名為知恩念于恩者。我從處胎以來。隨逐如來如影隨形。調和奉順不曾違闕。云何不感我之至心。便見孤棄如背恩者。嗚呼怪哉。咄哉大苦。此金剛杵當用護誰。即便擲棄。自今以往當奉侍誰。誰當慈愍訓誨于我。更于何時得睹尊顏。護世之王為顯甘露。故遣我來擁護于佛。如何今日卒舍我等入于涅槃。我所有命依佛而存。一旦舍我。當依于誰得存此命。咄哉真濟矜愍一切。常說妙法教照愚冥。何故今者而卒不言。如來所知一切種智過一切上。恒于眾生有緣之者思欲利益。即于今日何處去耶。而于今日便自閉默。更不救濟受化之徒。諸魔惡人見佛涅槃皆大歡喜。如來世尊生死海中作大船師。而于今日永舍濟度。是諸眾生無量劫來順生死流。唯有如來能以正道。令諸眾生皆得返流。如來世尊永斷煩惱。為于愚冥眾生作大照明。今日涅槃。世間眾生增長黑闇。永為無明之所覆蔽。金剛密跡哀呼悲惱。復作是言。世尊諸相。三十二百福大人相悉皆具足。如何滅壞永不可睹。哀哉破壞魔者。哀哉轉法輪者。哀哉滅一切外道螢火光者。哀哉能壞有身者。哀哉諸智慧城者。哀哉法燈為無常風之所吹滅。哀哉法月為死羅睺之所吞滅。復作是言。大寂真濟愿為我說。即于今者為何處去。至何方所為適何國。為至舍衛及王舍城。迦毗羅衛波羅奈耶。于此諸國為何處住耶。今為在何林。為在迦蘭陀竹林。庵婆羅林只陀林。于此諸林為在何處。為在何山。為在自善山。毗堤醯山耆阇崛山。于此諸山為在何山。愿語于我。實在何處。諸八部眾天龍夜叉乾闥婆阿修羅緊那羅摩睺羅伽。如是等以見于我常隨從佛。設當問我佛何處去。我當何辭以對于彼。世尊昔日教化眾生。若小疲倦暫寢息時。系心在明為益眾生。云何今者舍于一切。永入涅槃更不利益。真濟愿為我起。我憂悲火熾然胸中命將不全。愿賜一言。猶如冷水滅我熾火。我今為憂苦毒蛇之所蛆螫。愿賜我法阿伽陀藥以除我毒。憂愁毒箭深入我心。愿賜語鉗為我拔出。一切眾生愛別離苦。如來常為說種種法除其苦惱。云何獨不愍我為我滅此眾苦。如我今者。哀逆闇塞不能推理。而自釋割憂心內病。種種讇語。云何世尊不見慰喻。我之恭順心不疲怠。樂見慈顏無有厭足。投身于地愿一瞻睹。如何世尊不見哀矜。滅結牛王常挾持我。何不將我入于涅槃。獨見孤棄。我失如來。諸苦所切無量無邊。又不見諦。何故獨見放舍入于涅槃。怪哉怪哉。如來一睡更不起耶。如來已去不復還耶。猶如燈滅更不復明。如寶樓崩更不建立。如寶藏沒不可還出。舉手大叫發聲悲哭。如帝釋幢所持繩絕倒地不起。宛轉啼哭心肝咽喉唇舌悉皆干燥。荒迷躄地。良久乃穌。愛戀如來功德之身。捉相輪足急抱不放。而作是言。如來之足如優缽羅華。如日初出清凈柔軟。安立之足千輻輪足。極妙工巧不能畫作。轉輪圣王雖有是相。相不明了。如來相輪輻轂具足炳然顯著。其指纖長。附順相著不稀不疏。其爪紅潤猶如赤銅。手足網縵猶如鵝王。肌體豐滿無筋脈皮皺。天王人王諸鬼神王及以龍王。咸以天冠頂禮佛足。為化一切諸有緣者。以相輪足遍行世界。而今此足更無有用。我于昔日心常喜樂。一旦涅槃。更不令我生于喜樂。而此無常極為大惡。能壞無量功德不思議色。如來威勢能令見者身心歡喜。無量福力持如來身。無常之力實為最大。能使如來至于死處。如來以父母乳哺之力禪定力智慧力神通力。以此諸力不能于無常力中而自拔濟。阿難昔日勸請世尊住壽一劫。如來何故不受其請。真濟往昔不于三阿僧祇劫中。作百千苦行難舍之事一切能舍。無數劫中歷侍諸佛。奉事供養求一切智欲濟眾生。于少許時所度未幾便入涅槃。如來往日為菩薩時。化于眾生猶不疲極。而于今者可疲倦耶。濁法眾生如新生犢滿十二由旬。云何斷乳而棄之去。請為我起與濁法犢飽足甜乳。于時帝釋數億諸天。來欲問難。云何而不為其解說。千世界主梵天王合掌請法。今日何不為說法要滿其所愿。毗沙門王數千萬夜叉而自圍繞。提頭賴吒乾闥婆眾而自圍繞。毗留勒叉究槃荼眾而自圍繞。毗留博叉諸龍之眾而自圍繞。如是等眾皆為飲法甘露而來至此。如來何不以良藥救諸疾者。外道諸眾毀呰于法。何不速起壞彼邪論。欲界之主處處壞亂何不降伏。如來諸聲聞。少于智慧。不勤習誦。厭于廣博。何不速起為說略要令知正道。然今阿難是佛所親。奉侍世尊。未斷結使盡于根本。何不教授令盡諸結使嗚呼怪哉。如此堅實大福德人。一旦滅壞而此無常。如護財象殘害無數。此護財象身大如山。如來往昔猶能調伏如是大象。云何今者反為無常之所調伏。乃至滅盡。如阿婆羅龍能壞摩竭提。興大云雷電光熾然。降注大雹摧折樹木。如來能伏彼大力龍。而于今者反為無常之所乘服。如鴦掘魔暴虐殘害。猶能調彼剛強惡人。調彼不調牟尼世尊。今為無常之所摧壞。如曠野惡鬼殘殺一切令國空虛。猶能調彼使受持戒。而于今者入無常罥摧滅無余。如優樓頻螺迦葉染著于我。沒于邪見榛林之中難可拔出。如來猶愍。能現十八種神足變化能令調伏。今為無常之所傾倒。一切眾生薄于福祐。大智之海為無常日之所干竭正智須彌為無常金剛杵之所摧碎。佛功德樹覺意妙華道果充滿。為無常斧之所斫壞。廣大智光名稱周聞遍于世間。能燒一切有生之薪。為無常水之所澆滅也。盛力無常無有法教。不為智者之所禁制。非是精進瞻勇猛健勢力名稱柔心調根寂定之所能免。咄哉無常酷暴乃爾。不別好惡有德無德等能摧壞。作是語時大地震動。山頂崩壞。大星隕落。四方火起。日月諸宿無有光色。一切天人皆無歡樂。我今形體不自勝舉欲沒入地。靦眩黃黑心意錯亂。忘失所念唇干舌燥。語言錯誤聲音嘶碎。去死不遠命終今必絕。逮佛舍而去。如是等多眾種種哀呼。百千種言戀慕于佛。帝釋語言。止止已足。汝今可不憶念大仙少語。佛告比丘。諸行無常。無得住者。不可體信。是變易法。一切聚集。歸散會滅。高者必墮。合會必離。有生必死。一切諸行猶如河岸臨峻之樹。亦如畫水尋畫尋滅。亦如泡沫。如條上露不得久停。如乾闥婆城暫為眼對。人命迅速疾于射箭。速行天下疾于日月。人命速疾過于是天。無常敗壞應當解知。若于佛事有不足者不入涅槃。佛事周訖乃入涅槃。以此佛法付囑人天。以此重事與聲聞弟子。向無畏寂滅處去。諸有苦盡更不受生。汝等不應生大憂惱

佛入涅槃密跡金剛力士哀戀經