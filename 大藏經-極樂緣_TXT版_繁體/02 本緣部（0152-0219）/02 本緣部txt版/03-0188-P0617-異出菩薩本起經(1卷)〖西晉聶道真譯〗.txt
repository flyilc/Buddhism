　　No. 188

異出菩薩本起經一卷

　　　　西晉居士聶道真譯


釋迦文佛。前世宿命為人時。在夫婁多摩國。世世為善。無數世乃得為佛。佛為菩薩時。名摩納。居山中。衣鹿皮衣。時入城。城名缽摩訶。王名耆耶。菩薩見城中匆匆。因問道中行者言。今日城中。何以匆匆。行人對言。佛今日當來菩薩聞佛當來到。內獨心喜口言。今日見佛來者。欲從佛求我心中所欲愿者。須臾有一女人。名曰俱夷。持應水瓶。有華七枚。華名優缽。菩薩隨而呼之曰。大姊且止。俱夷即止待之。菩薩言。請夫人手中優缽華。俱夷言。今日佛當來到。大王在浴室。我當以華上之。華不可得。菩薩言。雇華百錢。俱夷曰。華不可得。菩薩曰。可自更取。俱夷曰。不可得。菩薩復言。雇華五百錢。俱夷心自念。此華才直兩三錢。今乃雇五百錢。便以優缽華五枚與之俱夷自留二枚。菩薩探懷中赍錢。適得五百。盡以與之。各自別去。俱夷心念言。此道人。衣鹿皮衣耳。適有五百銀錢。盡用雇華。疑此非恒人也。即隨而呼之曰。男子男子且止。菩薩即止待之。俱夷曰。卿以誠告我。我以華與卿。不者我奪卿華去。菩薩言。我買華。從百錢上至五百。何故奪我華。俱夷曰。此華王家華。我力勢能奪卿。菩薩即以誠告之。我聞佛今日當來到。欲以華上之。從佛求心中所欲愿者。俱夷曰。大善。愿我后生。為卿作婦。卿后生好惡者。我當為卿作婦。必置我心。令佛知之。菩薩曰可。便以手中華二枚。與菩薩令上佛。俱夷言。婦人不能得前。愿以華累卿。菩薩便受之。各自別去。須臾佛來到。國王以下至萬民。皆以百種雜華。散佛頭上。華皆墮地。菩薩持華五枚。散佛頭上。華皆留止。上向成行。如根生不墮地。菩薩持俱夷華。散佛頭上。華復留止。上向成行。在兩肩不墮地。佛知菩薩至心。佛言。令汝得心中所欲愿者。卻后九十劫。劫名拔羅汝當為釋迦文佛。菩薩聞佛語。心中大歡喜。即布發令佛足蹈之。故立于佛前踴躍。佛以神接之。即去地四丈九尺。無所播持。從上來下。佛復言。令汝后世得道度世。亦當如我作佛。是時佛者先世佛。號曰題和竭羅佛。佛般泥洹去。菩薩還入山中。壽終以后。即上生第二忉利天上。諸天皆共護視。天上壽盡。即復來下生鳩夷那竭國。為飛行皇帝。主四天下。壽終即復上生第二忉利天。上作帝釋。如是終而復始。凡三十六為天帝釋。八萬四千世。為飛行皇帝。如是壽終以后。即上生第四兜率天上。即復下生迦維羅衛國。迦維羅衛國者。天地之中央也。佛生者。不可邊土余國。地為之傾側。迦維羅衛國王。為人仁賢。即下入王夫人腹中。但有不凈故。無所附近。左右群臣。及鄰國請可屬迦維羅衛國者。聞王夫人有娠。皆來賀大王。前為夫人作禮。太子從腹中見外人。如蒙羅縠中視見外人。外人作禮。太子于腹中。以手攘之。所以攘之者何。不欲煩擾天下人也。夫人懷抱太子時。天上諸神。日持天上飯食。來置夫人前。夫人不知飯食所從來。不能復食王家飯食。王家飯食。苦且辛。太子以四月八日夜半時生。從母右脅生墮地。行七步之中。舉足高四寸。足不蹈地。即復舉右手言。天上天下。尊無過我者。四天王即來下作禮。抱持太子。置黃金機上。和湯浴形。王與夫人。左右皆驚。太子生時。上至三十三天下至十六泥犁。傍行八極。萬二千天地。皆為大明。天地為之振動。乃下為兒。其乳母。以?布囊授其母。即亦自乳養。名為悉達。悉達生身。有三十二相。明日王與夫人議。吾子生不與人同。國中有大道人。年百余歲。大工相人。字為阿夷。寧可俱行相太子。夫人曰。大善。王與夫人。共行到道人所。王以黃金一囊。白銀一囊。以上道人。道人不受金銀。即開?布而視之。太子有三十二相。神光表現。道人即垂泣而悲。王夫人問。道人吾子。將有何不善耶。王今日故相太子。欲知善惡。何以故悲泣。道人曰。昨日天地振動。正為太子。我傷年老。今我當去世。恨不待此人。恨不聞是人經戒。以故悲泣。王聞道人所言。即為太子。選擇國中名倡妓。得四千人。令千人一番歌樂。晝夜不休息。又欲宿衛太子。王深知道人工相人。王即為太子。更治宮室門戶垣墻。皆令完堅。若欲開之。持門戶者。其聲當聞四十里中。太子生時。殿中有倉頭亦生。有一白馬。亦生倉頭。名車匿。馬名曰鞬德。王令倉頭侍太子馬為太子養護。當乘騎之。太子生七日。其母終矣。太子年十歲。前白大王。為王太子。未曾出游。王曰大善。即令左右百官。隨太子行游。太子乘車。出東城門。第二忉利天王釋。即化作病疾人在前。腹大身腫。肌肉盡索。著壁而息。太子問其馭者。是何等人。馭者對曰。是病疾人。太子曰何如為病疾人。馭者對曰。是人宿命為惡。今生為人。食飲不節。臥起無常。中得為病。太子曰。吾國王之子。飲食不節。臥起無常。當復得是病。馭者曰。人皆當得是。太子即回車而還。愁憂不樂。念天下人。悉當病。今我當復病。不復飲食。大王悔令太子出游。復閉宮門。不復使出。還作倡妓樂之。太子甫愁憂益劇。不能飲食。至后稍稍差。復數年所。太子復報大王。今在宮中閉日久。思樂復一出游。大王不忍逆太子意。復可之。豫令國中。太子當出。勿令病人諸不凈潔在道傍。皆敕令太子復乘車出南城門。天王釋。復化作熱病人。頭面不理。屎尿相涂。還自臥其上。命在呼吸。太子問馭者。是何等人。馭者對曰。是人宿命為惡。不肯自克。飲食不節。臥起無常。中得是病。命在須臾。太子曰。吾亦飲食不節。臥起無常。當得此病。馭者曰。人皆當病。太子即復回車而還。太子復愁憂。不肯飲食。大王曰。傍臣左右。故先敕令國中。勿令病人諸不凈潔者當太子。何故令病人見太子。后為作倡妓樂太子。太子愁不解。不以樂為樂。后稍差。稍差后。復數年所。太子復報大王。閉其宮中不樂。復欲出游。王曰。汝一出來。還常愁憂不樂。不欲復飲食。何為復出游耶。太子曰。我不復爾。王復令國中。太子欲出游。勿令病人諸不凈潔當道見。太子乘車。出西城門。天王釋。復化作一老人。羸瘦背傴。拄杖而行。太子問馭者。是何等人。馭者曰。是老人。太子曰。何如為老人。馭者曰。人生地上。從年一至竟。壽命欲盡。氣力衰微。飲食不能。故曰老人。太子曰。吾亦當復老耶。馭者曰。人生皆當老。太子曰。回車而還。吾亦不久居世間。便復大憂。人皆當復老衰微。飲食消盡。當終亡。我何為久于世間。不肯復飲食。愁憂低頭。大王復誘恤諫曉。我獨有汝一子耳。當持國付汝。奈何一出。還輒愁憂。不肯飲食。王大為作樂樂之。后復稍稍解。如是久久后。復報王。我欲出游。王答言。汝一出來。還輒愁憂不樂。不肯飲食。發痟瘦。從死還。何為復欲出游。太子曰。我年長大當老。王復遣出北城門。天王釋。復化作喪車。中外男女。持幡啼哭。隨車而送之。太子問其馭者。是何等人聲。馭者曰。是哭聲。太子曰。何如為哭聲。馭者曰。有人死者。太子曰。何如為死。馭者曰。人生地上。懸命在天。壽有長短。故曰死。死者無所復知。身體皆消盡。終無有期。家室哀痛。隨而送之。太子曰。吾亦當死耶。馭者曰。人皆當歸死。太子曰。吾不能久居天地之間。吾當復是死。遂回車而還。王問馭者。太子還何以疾。左右白言。太子出游。道見喪車。心為不樂。故還疾。王曰。吾亦不欲令太子出游。太子年二十。王欲為太子娶婦。太子曰。我不娶婦。王為太子。閱一國中女。得數十萬女。令太子目閱視之訖。無有可太子意者。最后一女。名曰俱夷。太子曰。吾欲娶是女。王即為太子娶之。為太子娶婦。是女平生可持華賣與菩薩者。宿命時。字俱夷。今生續字俱夷。太子謂婦曰。我兩人。同床并首。愿得好華。置我兩人間共視。亦好耶。其婦曰。華可得。即取華置中央。夫妻俠之臥。婦人之意。欲附太子。太子固謂婦言。若來附我。必迫此華。此華有汁。流污床席。其婦即自卻。久久復謂婦言。我兩人。同床并首。愿欲得好?布。置我兩人中央顧視之。不亦好耶。婦曰。?布可得。即取?布置中央。婦人之意。意欲身前近太子。太子曰。若來附我。必有汗垢污?布。其婦即卻。不敢大親太子。意疑太子。坐起常隨太子。夜半時。四天王。從天窗中來。呼太子曰。時到可去。太子曰。我欲去不能得去。四天王。即令舞歌者伏鞞瞑。無所復知。其婦臥出太子徐據床。起視其婦。恐婦覺知。太子遂下床而起得去。徐呼同日所生倉頭車匿。令鞴白馬鞬德于中庭。車匿即鞴馬。太子上馬欲去。恐門有聲故。徘徊中庭。太子馬行。蹄聲常聞二十里。是門聲聞四十里故。太子不敢開門。四天王。即使諸鬼神。抱持馬足。踰屋出城。自到王家佃上。止樹下。明日王不知太子所在。宮中騷動。王曰。吾子未曾出游。今且在佃舍耳。王即自到佃舍。遙見太子坐樹下。日光欲照太子。樹曲其枝葉扇之。不得令日光照太子。王恐心且惶。下馬為太子作禮。太子亦為王作禮。太子曰。我為王作子。未曾出游。今一出游。今王復追我。我馬與奴。續在一傍。愿大王歸宮。我數日自歸。王即上馬而歸。謂其婦俱夷。太子今在佃上。數日來歸。太子在樹下。專精長思惟累劫之事。上至三十三天。下至十六泥犁。無一可者。見田中犁者。出土中蟲。或有傷者。或有死者。烏復隨而食之。太子嘆曰。人生地上。死當入泥犁。不亦苦乎。吾不能久居世間。即上馬而去。行十數里。見一男子。名曰賁識。賁識者。鬼神中大神。為人剛憋。左手持弓。右手持箭。腰帶利劍。當道而立。賁識所立處者有三道。一者天道。二者人道。三者泥犁惡人之道。太子遙見。心為不樂。直以馬前趣之。賁識即惶怖戰栗。解劍持弓箭。卻路而立。太子問曰。何道可從。賁識即以天道示之。此道可從。太子行數十里。道逢獵者。太子曰。我欲從卿有所債。寧可得耶。獵者言。所索者可得。太子曰。欲得君鹿皮。獵者即以皮與太子。太子亦以珍物與之。太子行數十里。駐馬而下。謂車匿。若從是而還。車匿言。我隨大天。不可還。太子曰。歸謝大王及我舍妻言。我欲入山為道。終身不復還。太子取頭上寶冠無利著身珍衣。授與車匿。車匿啼哭受之。其白馬。前屈膝垂淚。而舐太子足。車匿步牽馬而還。車匿亦啼。白馬亦啼。從后望太子。取麏鹿皮著之。欲變其服。婦日望太子當歸。反見空馬。啼哭自投殿下。前抱馬頸。謂車匿太子所在。車匿曰。太子上謝大王及我舍妻言。我入山為道。終身不復還。俱夷曰。我何薄命。如亡我夫。我當于何所求。我夫我夫。在天上地下人間耶。我當行求之。謂白馬言。太子與汝俱出。若反空還。左右皆為感動。王聞太子去。泣下交橫。謂俱夷。人生地上。皆當歸死。吾子學道度世。不亦善耶。欲以解俱夷意。王亦念太子無已。王即請國中賢智之士。得數千人。王復選數千人。得數百人。復于數百人中。得數十人。復于數十人中。選擇得五人。王呼五人問言。卿等日夜于家。抱子持孫。亦獨樂乎。今吾有一子。未曾出游。不知天下白黑。一旦舍吾。遠處行入名山。涉歷窈林。趣度溪谷。寒暑饑渴。誰當知之。或有虎狼猛獸吉兇之事。誰當見者。今卿等五人。各遣一子。追求吾子。得者便隨侍之。吾子終身不復還。卿等五人。有中道舍吾子去之。吾滅卿等家族。五人即遣。五子追求太子。得之于名山。隨而侍之。如是數歲。太子亦不問五人所從來。太子所行者。皆窈林之處。五人患而告之。自相謂言。是王太子。不行學道。病狂癡耳。行不擇道。我五人不能隨。還者王滅吾家。不如于此而止。五人皆言可。五人所止處者。大水上。其水上有果蓏異類之物。冬夏常有所啖故不饑。五人止留。太子亦不問也。太子遂入深山無人之處。取地高草。于樹下正坐。一心自念言。今日饑骨筋髓。皆枯腐。于此不得佛不起。太子便得一禪。復得二禪。復得三禪。復得四禪。便于一夜中。得阿術阇。自知所從何生無數世時宿命。二夜時。得第二術阇。得天眼徹視洞見無極。知人生死所行趣善惡之道。向明時。便得佛。佛自念。我以得佛矣。難得難知難了。得佛道。便到龍水所。龍名文鄰。文鄰者所止水邊有樹。佛便正坐自念言。昔往無數劫時。有題和竭羅佛言。我當為釋迦文佛。我今日已得佛矣。我從無數劫以來求佛。適今得佛耳。我從無數劫以來所施。為入六波羅蜜。不忘我功德也。今皆得之。佛適念是。便入禪波羅蜜。佛在水邊樹下。坐禪光景入水徹照龍所居處。龍見佛光。大驚毛甲為豎。文鄰龍曾已。更見三佛。一者名拘婁孫佛。二者名拘那含牟尼佛。三者名迦葉佛。皆在樹下坐。光景皆入水中。徹照龍所居處。龍見佛光景如前。三佛光景世間得。無復有佛。龍便大喜。出水左右顧視。見佛坐樹下。身有三十二相。正金色。端正如日月。佛三十二相。遙見如樹有華。文鄰龍。便前趣佛。繞佛七匝。龍有七頭。便以覆佛上。龍出水侍佛。便風雨七日。佛禪七日。不動不搖。不喘不息。佛意快無極。過七日后。風雨便止。佛用初得道故。歡喜不食七日。龍見佛歡喜。侍佛亦不食七日。七日竟。佛自覺。龍便以作年少婆羅門。長跪叉手。問佛言。得無寒。得無熱。得無為蟲蛾蚊虻所嬈。佛報言。經說言。人在屏處快。昔者所聞。今我皆以更見之是快。居世間不為人所嬈亦快。不嬈世間人及。蜎飛蠕動之類亦快。過度不復作。世間人不復作天亦快。無有嗔恚淫泆亦快。于世間得佛泥洹之道亦快。龍白佛言。從今以去。我自歸佛。自歸經。佛語龍言。比后當有眾阿羅漢比丘僧。汝亦當復務自歸之。畜生中。文鄰為于前自歸佛。佛神通洞達。諸天集會。皆稽首前謁。佛閑居實處。精念天下眾善悼哀萬民。意欲教之。當先教誰。吾王遣五人侍我。五人不能及我。今在水上。吾當先教之。佛即復故道而還。五人遙見佛來。不知何人。自相謂。是人來者。慎無作禮。慎無與語。五人皆言可。佛遙聞五人所道者。佛至五人皆惶怖。前為佛作禮。佛言。卿等五人。何故無堅心耶。屬自相謂。是人來者。慎無作禮。今何故作禮。五人不敢復語。佛將五人俱去。行數日。佛以手摩五人頭須。皆為沙門。有三道人。各教授弟子。一道人教五百弟子。一道人者。教三百弟子。一道人者。教二百弟子。凡為千人。佛將五沙門。到三道人所。諸弟子。皆大喜。皆隨佛而去。佛將諸弟子。行至諸國。到城門。鐘鼓自作聲。琴瑟自鳴。病者得愈。老更少。盲者得視。聾者得聽。傴者得伸。跛者得行。百獸相和悲鳴。諸天飛來散花。作樂其上。佛光照無數天。其領三千日月。萬二千天地。皆屬焉。前后教授弟子。教數千萬億人。皆得道度世

異出菩薩本起經