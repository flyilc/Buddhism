　　No. 216

佛說大魚事經

　　　　東晉天竺三藏竺曇無蘭譯


聞如是。一時婆伽婆在舍衛城。祇樹給孤獨園。爾時世尊。告諸比丘。往昔時。有一水饒諸大魚。爾時大魚敕小魚曰。汝等莫離此間往他處所。備為惡人所得。爾時小魚。不從大魚教。便往至他處所。爾時魚師。以飯網羅線捕諸魚。諸小魚見便趣大魚處所。爾時大魚見小魚來。便問小魚曰。汝等莫離此間往至他所。爾時小魚。便答大魚曰。我等向者以至他所來。大魚便敕小魚曰。汝等至他所。不為羅網取捕耶。小魚答大魚曰。我等至彼。不為人所捕。然遙見長線尋我后。大魚便語小魚曰。汝等以為所害。所以然者。汝所遙見線尋后來者。昔先祖父母。盡為此線所害。汝今必為所害。汝非我兒。爾時小魚。盡為魚師所捕。舉著岸上。如是小魚。大魚有死者。此亦如是。或有一比丘。在他聚落游行。著衣持缽。周行乞食。福度眾生。不守護身。不守護口意。不具足諸根。意不專一。即于彼村落乞食。時見諸女人端正無雙。色猶桃華。見已便起淫心。以此淫心。身口意熾然。彼以身口意熾然。即于村落乞食。還所止處。故發欲想。便往尊比丘所。以此因緣。具向諸比丘說。諸尊大比丘。告此比丘言。汝起淫想。此不為凈。汝比丘。當惡露觀。尊大比丘。語復至再三。爾時彼比丘。身口意熾盛。復至彼村落乞食。遙見女人端正無比。色猶桃華。見已便起淫心。以此淫心。身口意熾然。彼以身口意熾然故。即于彼村落乞食已。還所止處。往尊大比丘所。以此因緣。具向諸比丘說。彼尊比丘。告此比丘言。汝往非我眾中比丘。爾時此比丘不舍禁戒。便著俗服。樂愛欲中。是謂比丘魔得其便。隨波旬所欲。亦不脫生老病死愁憂苦惱。如是諸比丘利養具。甚為難。甚為苦。甚為恐畏。墮入惡趣。不生無上處。是故諸比丘。當作是學。已得利養當舍離之。未得利養不起貪意。如是諸比丘當作是學。爾時諸比丘聞佛所說。歡喜奉行

大魚事經