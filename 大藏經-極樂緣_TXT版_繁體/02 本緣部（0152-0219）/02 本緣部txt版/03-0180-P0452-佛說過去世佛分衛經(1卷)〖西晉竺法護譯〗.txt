　　No. 180

佛說過去世佛分衛經

　　　　西晉月氏國三藏竺法護譯


佛言。過世有佛入城分衛。與尊弟子諸菩薩俱。弟子菩薩姿容相好皆悉端正。如本所行各得其道。有一母人妊身數月。見佛及僧有所至奏。心自計愿我所懷子生。如此使為沙門佛弟子。日月滿足即生安隱。兒亦姝好與眾人異。母以恩愛無意令兒行作沙門。中有覺意。即自念言。我前有愿。若我生子當使為道。兒今已生有異凡人。令我安隱復無惡露。不可戀嫪恩愛之故違我本心。子年七歲家復貧狹。即作二人飯具及三法衣。手持澡瓶自將其子行詣佛所。稽首佛足前白佛言。愿哀我子使為沙門。令后得道身形如佛。佛即聽之令作沙門。母以澡灌前洗兒手。應時九龍從瓶口出。吐水灌兒手中。澡訖殘水散兒頭上。水之潺渧于兒頭上化成華蓋珠交絡帳。中有師子座上有坐佛。佛笑口中五色光出。照十億佛剎。還繞佛身從兒頂入。母以飯具前上佛并食其子。便發無上平等道意。應時十億佛剎為六反震動。眾剎諸佛皆自然現。佛以母飯飽。爾所佛及諸比丘僧皆等飽足。其飯如故亦不損減。母即歡喜。及無數天人皆得阿惟越致。時兒發墮成為沙門。即亦得立不退轉地。母前白佛。今我所見有三可怪。我澡兒手九龍吐水。此一可怪。澡已殘水散兒頭上化成寶帳。及師子座上有坐佛。是二可怪。佛笑口中光從兒頂入。是三可怪。愿佛為我分別說之。佛言。此兒卻后十四劫當得作佛。九龍當浴師子座華蓋寶帳。佛笑光從兒頂入。皆是其應。母聞佛言倍懷踴躍。后當作母人轉輪圣王。積七百世竟。其劫壽盡轉母人身。當得阿惟越致。佛言。是時小兒我身是。我今于世功德如是。諸天龍神一切人民聞佛所說。皆得阿惟越致

　無熱佛　性空佛　天王佛　金仁佛

佛說過去世佛分衛經