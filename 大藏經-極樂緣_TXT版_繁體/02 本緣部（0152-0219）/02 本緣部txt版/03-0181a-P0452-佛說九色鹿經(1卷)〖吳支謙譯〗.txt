　　No. 181 [No. 152(58)]

佛說九色鹿經一卷

　　　　吳月氏優婆塞支謙譯


昔者菩薩身為九色鹿。其毛九種色。其角白如雪。常在恒水邊飲食水草。常與一烏為知識。時水中有一溺人隨流來下。或出或沒得著樹木。仰頭呼天。山神樹神諸天龍神。何不愍傷于我。鹿聞人聲走到水中。語溺人言。汝莫恐怖。汝可騎我背上捉我兩角。我當相負出水。既得著岸。鹿大疲極。溺人下地繞鹿三匝。向鹿叩頭。乞與大家作奴供給。使令采取水草。鹿言。不用汝也。且各自去。欲報恩者莫道我在此。人貪我皮角必來殺我。于是溺人受教而去。是時國王夫人。夜于臥中夢見九色鹿。其毛九種色其角白如雪。即托病不起。王問夫人。何故不起。答曰。我昨夜夢見非常之鹿。其毛九種色其角白如雪。我思得其皮作坐褥。欲得其角作拂柄。王當為我覓之。王若不得者我便死矣。王告夫人。汝可且起。我為一國之主何所不得。王即募于國中。若有能得九色鹿者。吾當與其分國而治。即賜金缽盛滿銀粟。又賜銀缽盛滿金粟。于是溺人聞王募重。心生惡念。我說此鹿可得富貴。鹿是畜生死活何在。于是溺人即便語募人言。我知九色鹿處。募人即將溺人至大王所。而白王言。此人知九色鹿處。王聞此言即大歡喜。便語溺人。汝若能得九色鹿者。我當與汝半國。此言不虛。溺人答王。我能得之。于是溺人面上即生癩瘡。溺人白王。此鹿雖是畜生大有威神。王宜多出人眾。乃可得耳。王即大出軍眾。往至恒水邊。時烏在樹頭見王軍來。疑當殺鹿。即呼鹿曰。知識且起。王來取汝。鹿故不覺。烏便下樹踞其頭上。啄其耳言。知識且起王軍至矣。鹿方驚起便四向顧視。見王軍眾。已繞百匝無復走地。即趣王車前。時王軍人即便挽弓欲射。鹿語王人。且莫射我。自至王所欲有所說。王便敕諸臣莫射此鹿。此是非常之鹿或是天神。鹿重語大王言。且莫殺我。我有大恩在于王國。王語鹿言。汝有何恩。鹿言。我前活王國中一人。鹿即長跪重問王言。誰道我在此耶。王便指示車邊癩面人是。鹿聞王言。眼中淚出不能自止。鹿言。大王。此人前日溺深水中。隨流來下或出或沒。得著樹木仰頭呼天。山神樹神諸天龍神何不愍傷于我。我于爾時不惜身命。自投水中負此人出。本要不相道。人無反復。不如負水中浮木。王聞鹿言甚大慚愧。責數其民語言。汝受人重恩云何反欲殺之。于是大王即下令于國中。自今已往若驅逐此鹿者。吾當誅其五族。于是眾鹿數千為群皆來依附。飲食水草不侵禾稼。風雨時節五谷豐熟。人無疾病災害不生。其世太平運命化去

佛言。爾時九色鹿者我身是也。爾時烏者今阿難是。時國王者今悅頭檀是。時王夫人者今先陀利是。時溺人者今調達是。調達與我世世有怨。我雖有善意向之。而故欲害我。阿難有至意。得成無上道。菩薩行羼提波羅蜜。忍辱如是

佛說九色鹿經一卷