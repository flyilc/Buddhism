　　No. 361 [Nos. 360, 362-364]

佛說無量清凈平等覺經卷第一

　　　　后漢月支國三藏支婁迦讖譯


佛在王舍國靈鷲山中。與大弟子眾千二百五十人。菩薩七十二那術。比丘尼五百人。清信士七千人。清信女五百人。欲天子八十萬。色天子七十萬。遍凈天子六十那術。梵天一億。皆隨佛住。神通飛化弟子。名曰知本際賢者。馬師賢者。大力賢者。安詳賢者。能贊賢者。滿愿臂賢者。無塵賢者。氏聚迦葉賢者。牛齝賢者。上時迦葉賢者。治恒迦葉賢者。金杵坦迦葉賢者。舍利弗賢者。大目揵連賢者。大迦葉賢者。大迦旃延賢者。多睡賢者。大賈師賢者。大瘦短賢者。盈辨了賢者。不爭有無賢者。知宿命賢者。了深定賢者。善來賢者。離越賢者。癡王賢者。氏戒聚賢者。類親賢者。氏梵經賢者。多欲賢者。王宮生賢者。告來賢者。氏黑山賢者。經剎利賢者。博聞賢者。其女弟子。名曰大欽姓比丘尼。幻者比丘尼。蓮華色比丘尼。生地動比丘尼。生地擔比丘尼。生則侍者頭痛比丘尼。安豐殖比丘尼。體柔軟比丘尼。勇生行比丘尼。自凈比丘尼。清信士名曰給飯孤獨長者。安念眾長者。快臂長者。火英長者。善容長者。具足寶長者。名遠聞長者。香辟疫長者。安吉長者。施寶盈長者。欣贊長者。胎施殷長者。供異道長者。勇降怨長者。寶珥長者。寶結長者。清信女名曰生僂。名曰黑哲。名曰信法。名曰軟善。名曰樂涼。名曰忍苦樂。名曰樂愛優婆夷。如此之人皆一種類。消盡諸垢勇凈者也。無數之眾悉共大會。于時佛坐思念正道。面有九色光。數千百變光甚大明。賢者阿難即從座起。更正衣服稽首佛足。長跪叉手。前白佛言。今佛面目光色。何以時時更變明乃爾乎。今佛面目光精數百千色。上下明徹好乃如是。我侍佛已來未曾見佛身體光曜巍巍重明乃爾。我未曾見至真等正覺光明威神有如今日明好不妄。會當念諸過去當來若他方佛國今現在佛

佛告阿難。有諸天來教汝。諸佛教汝令問我耶。若自從智出乎。阿難白佛言。亦無諸天無諸佛教。我今問佛者。自從意出來白佛耳。每佛坐起若行出入。有所至到。所當作為。所當教敕。我輒知佛意。今佛獨當展轉相思。故使面色光明乃如此耳。佛言。善哉阿難。若所問者。甚深快善多所度脫。若問佛者。勝于供養一天下阿羅漢辟支佛。布施諸天人民。及蜎飛蠕動之類累劫。百千萬億倍矣。佛言阿難。今諸天帝王人民。及蜎飛蠕動之類。汝皆度脫之。佛言。佛威神甚重難當。若所問者大深。汝乃慈心。于佛所哀。諸天人民。若比丘比丘尼優婆塞優婆夷大善。當爾爾。皆過度之。佛語阿難。如世間有優曇缽樹。但有實無有華。天下有佛。乃有華出耳。世間有佛甚難得值。今我作佛出于天下。若有大德聰明善心。豫知佛意。若不忘在佛邊侍佛也。若今所問善聽諦聽。佛語阿難。前已過去劫。大眾多不可計。無邊幅不可議。及爾時有過去佛。名定光如來。復次有佛。名曰曜光。復次有佛。名日月香。復次有佛。名安明山。復次有佛。名日月面。復次有佛。名無塵垢。復次有佛。名無沾污。復次有佛。名曰如龍無所不伏。復次有佛。名曰日光。復次有佛。名大音王。復次有佛。名寶潔明。復次有佛。名曰金藏。復次有佛。名焰寶光。復次有佛。名曰有舉地。復次有佛。名曰琉璃光。復次有佛。名日月光。復次有佛。名曰日音聲。復次有佛。名光明華。復次有佛。名神通游持意如海。復次有佛。名嗟嘆光。復次有佛。名具足寶潔。復次有佛。名光開化。復次有佛。名曰大香聞。復次有佛。名曰降棄恚嫉。復次有佛。名妙琉璃紫磨金焰。復次有佛。名心持道華無能過者。復次有佛。名積眾華。復次有佛。名水月光。復次有佛。名除眾冥。復次有佛。名日光蓋。復次有佛。名溫和如來。復次有佛。名曰法意。復次有佛。名師子威象王步。復次有佛。名曰世豪。復次有佛。名曰凈音。復次有佛。名不可勝。復次有佛。名樓夷亙羅。在中教授四十二劫。皆已過去。乃爾劫時作佛。天上天下人中之雄。經道法中勇猛之將。佛為諸天及世人民。說經講道莫能過者。世饒王聞經道歡喜開解。便棄國位行作比丘。名曇摩迦留。發菩薩意。為人高才。智慧勇猛。無能踰者。與世絕異。到世饒王佛所。稽首為禮。長跪叉手。稱贊佛言

　無量之光曜　　威神無有極
　如是之焰明　　無能與等者
　若以日摩尼　　火月水之形
　其景不可及　　其色亦難比
　顏色難稱量　　一切世之最
　如是大音聲　　遍諸無數剎
　或以三昧定　　精進及智慧
　威德無有輩　　殊勝亦希有
　深微諦善念　　從是得佛法
　持覺若如海　　其限無有底
　嗔恚及愚癡　　世尊之所無
　嗟嘆佛世雄　　終始無厭足
　佛如好花樹　　莫不愛樂者
　處處人民見　　一切皆歡喜
　令我作佛時　　愿使如法王
　過度于生死　　無不解脫者
　檀施調伏意　　戒忍及精進
　如是三昧定　　智慧為上最
　吾誓得佛者　　普逮得此事
　一切諸恐懼　　我為獲大安
　假令有百千　　億萬那術佛
　如是佛之數　　使如恒水沙
　計以沙等佛　　一切皆供養
　不如求正道　　堅勇而不怯
　譬如恒水中　　流沙之世界
　復倍不可計　　無數之剎土
　光焰一切昭　　遍此諸數國
　如是精進力　　威神難可量
　令我為世雄　　國土最第一
　其眾殊妙好　　道場踰諸剎
　國如泥洹界　　而無有等雙
　我當常愍哀　　度脫一切人
　十方往生者　　其心悅清凈
　已來到我國　　快樂喜安隱
　幸佛見信明　　是我第一證
　發愿在于彼　　精進力所欲
　十方諸世尊　　皆有無礙慧
　常念此尊雄　　知我心所行
　令我身止住　　于諸苦毒中
　我行精進力　　忍之終不悔　

法寶藏比丘。說此唱贊世饒王如來至真等正覺已。發意欲求無上正真道最正覺。我立是愿。如多陀竭佛所有者。愿悉得之。拔人勤苦生死根本。悉令如佛。唯為說經。所可施行。令疾得決。我作佛時。令無及者。愿佛為我說諸佛國功德。我當奉持。當那中住。取愿作佛國亦如是。佛語阿難。其世饒王佛。知其高明所愿快善。即為法寶藏菩薩說經言。譬如大海水。一人升量之。一劫不止。尚可枯盡。令海空竭得其底泥。人至心求道。何而當不可得乎。求索精進不休止者。會得心中所欲愿耳

法寶藏菩薩。聞世饒王佛說經如是。則大歡喜踴躍。其佛則為選擇二百一十億佛國中諸天人民善惡國土之好丑。為選心中所愿用與之。世饒王佛說經竟。法寶藏菩薩便壹其心。則得天眼徹視。悉自見二百一十億諸佛國中諸天人民之善惡國土之好丑。則選心所欲愿。便結得是二十四愿經。則奉行之。精進勇猛勤苦求索。如是無央數劫。所師事供養諸佛已。過去佛亦無央數。其法寶藏菩薩。至其然后。自致得作佛。名無量清凈覺最尊。智慧勇猛光明無比。今現在所居國甚快善。在他方異佛國教授八方上下無央數諸天人民。及蜎飛蠕動之類。莫不得過度解脫憂苦者。無量清凈佛為菩薩時。常奉行是二十四愿。珍寶愛重保持恭順。精進禪行之。與眾超絕卓然有異。皆無有能及者。佛言。何等為二十四愿者

一我作佛時。令我國中無有地獄禽獸餓鬼蜎飛蠕動之類。得是愿乃作佛。不得從是愿終不作佛

二我作佛時。令我國中人民有來生我國者。從我國去。不復更地獄餓鬼禽獸蠕動。有生其中者我不作佛

三我作佛時。人民有來生我國者。不一色類金色者。我不作佛

四我作佛時。人民有來生我國者。天人世間人有異者。我不作佛

五我作佛時。人民有來生我國者。皆自推所從來生本末所從來十億劫宿命。不悉知念所從來生。我不作佛

六我作佛時。人民有來生我國者。不悉徹視。我不作佛

七我作佛時。人民有來生我國者。不悉知他人心中所念者。我不作佛

八我作佛時。我國中人民不悉飛者。我不作佛

九我作佛時。我國中人民不悉徹聽者。我不作佛

十我作佛時。我國中人民有愛欲者。我不作佛

十一我作佛時。我國中人民住止盡般泥洹。不爾者我不作佛

十二我作佛時。我國諸弟子。令八方上下各千億佛國中。諸天人民蠕動之類。作緣一覺大弟子。皆禪一心。共數我國中諸弟子。住至百億劫無能數者。不爾者我不作佛

十三我作佛時。令我光明勝于日月。諸佛之明百億萬倍。昭無數天下窈冥之處皆常大明。諸天人民蠕動之類。見我光明。莫不慈心作善來生我國。不爾者我不作佛

十四我作佛時。令八方上下無數佛國諸天人民蠕動之類。令得緣一覺果證弟子坐禪一心。欲共計知我年壽幾千萬億劫。令無能知壽涯底者。不爾者我不作佛

十五我作佛時。人民有來生我國者。除我國中人民所愿。余人民壽命無有能計者。不爾者我不作佛

十六我作佛時。國中人民皆使莫有惡心。不爾者我不作佛

十七我作佛時。令我名聞八方上下無數佛國。諸佛各于弟子眾中。嘆我功德國土之善。諸天人民蠕動之類聞我名字。皆悉踴躍來生我國。不爾者我不作佛

十八我作佛時。諸佛國人民有作菩薩道者。常念我凈潔心。壽終時我與不可計比丘眾。飛行迎之共在前立。即還生我國作阿惟越致。不爾者我不作佛

十九我作佛時。他方佛國人民。前世為惡。聞我名字及正為道。欲來生我國。壽終皆令不復更三惡道。則生我國在心所愿。不爾者我不作佛

二十我作佛時。我國諸菩薩不一生等。置是余愿功德。不爾者我不作佛

二十一我作佛時。我國諸菩薩。不悉三十二相者。我不作佛

二十二我作佛時。我國諸菩薩。欲共供養八方上下無數諸佛。皆令飛行。欲得萬種自然之物。則皆在前。持用供養諸佛。悉遍已后日未中則還我國。不爾者我不作佛

二十三我作佛時。我國諸菩薩欲飯時。則七寶缽中。生自然百味飲食在前。食已缽皆自然去。不爾者我不作佛

二十四我作佛時。我國諸菩薩說經行道不如佛者。我不作佛。佛告阿難。無量清凈佛為菩薩時。常奉行是二十四愿。分檀布施不犯道禁。忍辱精進一心智慧。志愿常勇猛。不毀經法。求索不懈。每獨棄國捐王。絕去財色。精明求愿無所適莫。積功累德無央數劫。自致作佛悉皆得之。不忘其功也。佛言。無量清凈佛光明最尊第一無比。諸佛光明皆所不及也。八方上下無央數諸佛中。有佛項中光明照七丈。中有佛項中光照一里。中有佛項中光明照五里。中有佛項中光明照二十里。中有佛項中光明照四十里。中有佛項中光明照八十里。中有佛項中光明照百六十里。中有佛項中光明照三百二十里。中有佛項中光明照六百四十里。中有佛項中光明照千三百里。中有佛項中光明照二千六百里。中有佛項中光明照五千二百里。中有佛項中光明照萬四百里。中有佛項中光明照二萬一千里。中有佛項中光明照四萬二千里。中有佛項中光明照八萬四千里。中有佛項中光明照十七萬里。中有佛項中光明照三十五萬里。中有佛項中光明照七十萬里。中有佛項中光明照百五十萬里。中有佛項中光明照三百萬里。中有佛項中光明照六百萬里。中有佛項中光明照千二百萬里。中有佛項中光明照一佛國。中有佛項中光明照兩佛國。中有佛項中光明照四佛國。中有佛項中光明照八佛國。中有佛項中光明照十五佛國。中有佛項中光明照三十佛國。中有佛項中光明照六十佛國。中有佛項中光明照百二十佛國。中有佛項中光明照五百佛國。中有佛項中光明照千佛國。中有佛項中光明照二千佛國。中有佛項中光明照四千佛國。中有佛項中光明照八千佛國。中有佛項中光明照萬六千佛國。中有佛項中光明照三萬二千佛國。中有佛項中光明照六萬四千佛國。中有佛項中光明照十三萬佛國。中有佛項中光明照二十六萬佛國。中有佛項中光明照五十萬佛國。中有佛項中光明照百萬佛國。中有佛項中光明照二百萬佛國。佛言。八方上下無央數諸佛。其項中光明所照。皆如是也。無量清凈佛項中光明。焰照千萬佛國。所以諸佛光明所照有遠近者何。本前世宿命。求道為菩薩時。所愿功德。各自有大小。至其然后作佛時。悉各自得之。是故令光明轉不同等。諸佛威神同等耳。自在意所欲作為不豫計。無量清凈佛光明。所照最大。諸佛光明。皆所不能及也

佛稱譽無量清凈佛光明。無量清凈佛光明極善。善中明好甚快無比。絕殊無極也。無量清凈佛光明殊好。勝于日月之明。百億萬倍也。無量清凈佛光明。諸佛光明中之極明也。無量清凈佛光明。諸佛光明中之極好也。無量清凈佛光明。諸佛光明中之極雄杰也。無量清凈佛光明。諸佛光明中之快善也。無量清凈佛光明。諸佛光明中之王也。無量清凈佛光明。諸佛光明中之最極尊也。無量清凈佛光明。諸佛光明中之壽明無極。無量清凈佛光明。焰照諸無央數天下幽冥之處皆常明。諸有人民蜎飛蠕動之類。莫不見無量清凈佛光明。見無量清凈佛光明。莫不慈心歡喜者。世間諸有淫侄嗔怒愚癡。見無量清凈佛光明。莫不作善者。諸泥犁禽獸薛荔。考掠勤苦之處。見無量清凈佛光明至。皆休止不得復治。死后莫不得解脫憂苦者也。無量清凈佛光明名聞八方上下無窮無極無央數佛國。諸天人民莫不聞知。聞知者莫不得過度者。佛言。我不獨稱譽無量清凈佛光明也。八方上下無央數諸佛。辟支佛菩薩阿羅漢。所稱譽皆如是佛言。其有人民善男子善女人。聞無量清凈佛聲。稱譽光明。如是朝暮。常稱譽其光明明好。至心不斷絕。在心所欲愿往生無量清凈佛國。可得為諸菩薩阿羅漢所尊敬。智慧勇猛。若其然后作佛者。亦當復為八方上下無央數辟支佛菩薩阿羅漢。所稱譽光明。亦當復如是。則眾比丘僧諸菩薩阿羅漢。諸天帝王人民。聞之皆歡喜踴躍。莫不贊嘆者。佛言。我道無量清凈佛光明姝好巍巍稱譽快善。晝夜一劫尚未竟也。我但為若曹小說之耳。佛說無量清凈。為菩薩求索。得是二十四愿。時阿阇世王太子。與五百大長者迦羅越子。各持一金華蓋。前上佛已。悉卻坐一面聽經阿阇世王太子。及五百長者子。聞無量清凈佛二十四愿。皆大歡喜踴躍。心中俱愿言。令我等后作佛時。皆如無量清凈佛。佛則知之。告諸比丘僧。是阿阇世王太子。及五百長者子。卻后無央數劫。皆當作佛如無量清凈佛。佛言。是阿阇世王太子。五百長者子。作菩薩道已來。無央數劫。皆各供養四百億佛已。今復來供養我。是阿阇世王太子。及五百人等。皆前世迦葉佛時。為我作弟子。今皆復會是共相值也。則諸比丘僧。聞佛言皆心踴躍。莫不歡喜者。佛告阿難。無量清凈佛作佛已來。凡十八劫。所居國名須摩提。正在西方。去是閻浮利地界。千億萬須彌山佛國。其國地皆自然七寶。其一寶者名白銀。二寶者名黃金。三寶者水精。四寶者琉璃。五寶者珊瑚。六寶者虎珀。七寶者車磲。是七寶皆以自共為地曠蕩甚大無極。皆自相參轉相入中。各自焜煌參光極明。自然軟甚姝好無比。如其七寶地。諸八方上下眾寶中精。都自然之合會共化生耳。其寶比如第六天上之七寶也。其國中無有須彌山。其日月星辰。第一四天王。第二忉利天。皆在虛空中。其國土無有大海水。亦無小海水。無江河洹水也。亦無山林溪谷。無有幽冥之處。其國七寶地皆平正。無有泥犁禽獸餓鬼。蜎飛蠕動之類也。無阿須倫諸龍鬼神也。終無有大雨時。亦無春夏秋冬也。亦無有大寒。亦不大熱。常和調中適甚快善無比。皆有萬種自然之物。百味飲食。意欲有所得。則自然在前。意不用者。則自然化去。比如第六天上自然之物。恣若自然則皆隨意。其國中悉諸菩薩阿羅漢。無有婦女。壽命極壽。壽亦無央數劫。女人往生者。則化生皆作男子。但有菩薩阿羅漢無央數。悉皆洞視徹聽。悉遙相見。遙相瞻望。遙相聞語聲。悉皆求道善者。同一種類無有異人也。其諸菩薩阿羅漢。面目皆端正。清潔絕好。悉同一色。無有偏丑惡者。諸菩薩阿羅漢。皆才猛黠慧。其所衣服。皆衣自然之衣。都心中所念。常念道德。其所欲語言。便皆豫相知意。其所念言道。常說五事。其國中諸菩薩阿羅漢。自共相與語言。輒說經道。終不說他余之惡。其語言音響。如三百鐘聲。皆相敬愛。無有相憎者。皆自以長幼上下。先后言之。都共往會以義而禮。轉相敬事如兄如弟。以仁履義。不妄動作。言語而誠。轉相教令。不相違戾。轉相承受。皆心潔凈無所貪慕。終無有淫劮嗔怒之心愚癡之態也。無有邪心念婦女意也。悉智慧勇猛。和心歡樂。好喜經道皆自知其前世所從來生。億萬劫世時宿命善惡存亡。現在卻知無極。無量清凈佛所可教授講堂精舍。皆復自然七寶。金銀水精琉璃白玉虎珀車磲。自共轉相成也。甚姝明好絕姝無比。亦無有作者。亦不知所從來。亦無有持來者。亦無所從去。無量清凈佛所愿德重。其人作善故。論經語義。說經行道。講會其中。自然化生耳。其講堂精舍。皆復有七寶樓觀欄楯。復以金銀水精琉璃白玉虎珀車磲為瓔珞。復以白珠明月珠摩尼珠為交絡。覆蓋其上。皆自作五音聲音聲甚姝無比。無量清凈佛國。諸菩薩阿羅漢所居舍宅。皆復以七寶金銀水精琉璃珊瑚虎珀車磲馬瑙。化生轉共相成也。其舍宅皆悉各有七寶樓觀欄楯。復以金銀水精琉璃白玉虎珀車磲為瓔珞。復以白珠明月珠摩尼珠為交絡。覆蓋其上。皆各復自作五音聲。無量清凈佛講堂精舍。及諸菩薩阿羅漢所居。七寶舍宅中外內處處。皆復自然流泉水浴池。其浴池者。皆復以自然七寶。七寶俱生金銀水精琉璃珊瑚虎珀車磲。轉共相成也。水底沙皆復以七寶金銀水精琉璃珊瑚虎珀事磲也。有純白銀池者。其底沙皆黃金也。中有純黃金池者。其水底沙皆白銀也。中有純水精池者。其水底沙皆琉璃也。中有純琉璃池者。其水底沙皆水精也。中有純珊瑚池者。其水底沙皆虎珀也。中有純虎珀池者。其水底沙皆珊瑚也。中有純車磲池者。其水底沙皆馬瑙也。中有純馬瑙池者。其水底沙者皆車磲也。中有純白玉池者。其水底沙者皆紫磨金也。中有純紫磨金池者。其水底沙者皆白玉也。中復有二寶共作一池者。其水底沙者皆金銀也。中復有三寶共作一池者。其水底沙者皆金銀水精也。中復有四寶共作一池者。其水底沙金銀水精琉璃也。中復有五寶共作一池者。其水底沙皆金銀水精琉璃珊瑚虎珀也。中復有六寶共作一池者。其水底沙皆金銀水精琉璃珊瑚虎珀車磲也。中復有七寶共作一池者。其水底沙皆金銀水精琉璃珊瑚虎珀車磲馬瑙也。其浴池中有長四十里者。中有池長八十里者。中有池長百六十里者。中有池長三百二十里者。中有池長六百四十里者。中有池長千二百八十里者。中有浴池長二千五百六十里者。中有浴池長五千一百二十里者。中有浴池長萬二百四十里者。中有浴池長二萬四百八十里者。其縱廣各適等。是浴池者。皆諸菩薩阿羅漢常所可浴池。佛言。無量清凈佛浴池。長四萬八千里。廣亦四萬八千里。其浴池皆七寶轉自共相成。其池水底沙。皆復以七寶白珠明月珠摩尼珠也。無量清凈佛。及諸菩薩阿羅漢浴池中水。皆清凈香潔。中皆有香華。悉自然生百種華。種種異色異香。華皆千葉。諸華甚香無比。香不可言也。其華香者。亦復非世間之華。復勝天上之華。是華香者。八方上下眾華香中精。自然生耳。池中水流行。轉相灌注。池中水流亦不遲亦不駃。皆復自作五音聲。佛言。八方上下。無央數佛國。諸天人民。及蜎飛蠕動之類。諸生無量清凈佛國者。都皆于是七寶水池蓮華中化生。便則自然長大。亦無乳養之者。皆食自然之飲食。其身體者。亦非世間人之身體也。亦非天上人之身體也。皆積眾善之德。悉受自然虛無之身體。甚姝好無比。佛語阿難。如世間貧窮乞丐人。令在帝王邊住者。其人面目形貌。何等類乎。寧類帝王面目形貌顏色不。阿難言。假令使子在帝王邊住者。其面目形狀甚丑惡不好。不如帝王面目形類姝好。百千億萬倍也。所以者何。見乞人貧窮困極。飲食未曾有美食時也。既惡食不能得飽食。食栽支命。骨節相撐拄。無所用自給。常乏無有儲。饑餓寒凍怔忪愁苦。但坐其前世宿命為人時。愚癡無智富益慳。有財不肯慈哀。仁賢為善博愛施與。但欲唐得。貪惜飲食獨食嗜美。不信施貸后得償報也。復不信作善后世得其福。蒙籠項佷益作眾惡。如是壽終財物盡索。素無恩德無所恃怙。入惡道中坐之適苦。然后得出解脫。今生為人。作于下賤貧家作子。強像人形。狀貌甚丑。衣被弊壞。單空獨立。不蔽形體。乞丐生活耳。饑寒因苦。面目羸劣。不類人色。坐其前世身之所作。受其殃罰。示眾見之莫誰哀者。棄捐市道暴露痟瘦。黑丑惡極不及人耳。所以帝王人中獨尊最好者何。皆其前世宿命為人時作善。信愛經道。布施恩德。博愛順義。慈仁喜與。不貪飲食。與眾共之。無所遺惜都無違諍。得其福德壽終德隨不更惡道。今生為人得生王家自然尊貴。獨王典主攬制人民為人雄杰。面目潔白和顏好色。身體端正眾共敬事。美食好衣隨心恣意。在樂所欲自然在前都無違諍。于人中姝好。無憂快樂面色光澤。故乃爾耳

佛說無量清凈平等覺經卷第一佛說無量清凈平等覺經卷第二

　　　　后漢月支國三藏支婁迦讖譯


佛告阿難若言是也。如帝王雖于人中好無比當令在遮迦越王邊住者。其面目形貌甚丑惡其狀不好。比如乞人在帝王邊住耳。帝王面丑。尚復不如遮迦越王面色姝好。百千億萬倍也。如遮迦越王。于天下絕好無比。當令在第二忉利天帝釋邊住者。其面甚丑不好。尚復不如天帝釋面貌端正姝好。百千億萬倍也。如天帝釋。令在第六天王邊住者。其面貌甚丑不好。尚復不如第六天王面貌端正姝好。百千億倍也。如第六天王。令在無量清凈佛國中。諸菩薩阿羅漢邊住者。其面甚丑。尚復不如無量清凈佛國中。諸菩薩阿羅漢面貌端正姝好。百千億萬倍也

佛言。無量清凈佛諸菩薩阿羅漢面貌。悉皆端正絕好無比。次于泥洹之道也。佛告阿難。無量清凈佛。及諸菩薩阿羅漢。講堂精舍所居處舍宅。中外浴池上。皆有七寶樹。中有純銀樹。中有純金樹。中有純水精樹。中有純琉璃樹。中有純白玉樹。中有純珊瑚樹。中有純虎珀樹。中有純車磲樹。種種各自異行。中復有兩寶共作一樹者。銀樹銀根金莖銀枝金葉銀華金實。金樹者。金根銀莖金枝銀葉金華銀實。是兩寶樹轉共相成。各自異行。中復有三寶共作一樹者。銀樹。銀根金莖。水精枝銀葉。金華水精實。金樹者。金根銀莖。水精枝金葉。銀華水精實。水精樹者。水精根銀莖。金枝水精葉。銀華金實。是三寶樹轉共相成。各自異行中。復有四寶共作一樹者。銀樹。銀根金莖。水精枝琉璃葉。銀華金實。金樹者。金根銀莖。水精枝琉璃葉金華銀實。水精樹者。水精根琉璃莖。銀枝金葉。水精華琉璃實。琉璃樹者。琉璃根水精莖。金枝銀葉。琉璃華水精實。是四寶樹轉共相成。各自異行中。復有五寶共作一樹者。銀樹。銀根金莖。水精枝琉璃葉。珊瑚華金實。金樹者。金根銀莖。水精枝琉璃葉。珊瑚華銀實。水精樹者。水精根琉璃莖。珊瑚枝銀葉。金華琉璃實。琉璃樹者。琉璃根珊瑚莖。水精枝金葉。銀華珊瑚實。珊瑚樹者。珊瑚根琉璃莖水精枝金葉。銀華琉璃實。是五寶樹轉共相成。各自異行中。復有六寶共作一樹者。銀樹。銀根金莖。水精枝琉璃葉珊瑚華虎珀實。金樹者。金根銀莖。水精枝琉璃葉。虎珀華珊瑚實。水精樹者。水精根琉璃莖。珊瑚枝銀葉。虎珀華金實。琉璃樹者。琉璃根珊瑚莖。虎珀枝水精葉。金華銀實。珊瑚樹者。珊瑚根虎珀莖。銀枝金葉。水精華琉璃實。虎珀樹者。虎珀根珊瑚莖。金枝銀葉。琉璃華水精實。是六寶樹轉共相成。各自異行中。復有七寶共作一樹者。銀樹。銀根金莖。水精節琉璃枝珊瑚葉。虎珀華車磲實。金樹者。金根水精莖。琉璃節珊瑚枝虎珀葉。車磲華銀實。水精樹者。水精根琉璃莖。珊瑚節虎珀枝車磲葉。白玉華金實。琉璃樹者。琉璃根珊瑚莖。虎珀節白玉枝車磲葉。水精華銀實。珊瑚樹者。珊瑚根虎珀莖。白玉節銀枝明月珠葉。金華水精實。虎珀樹者。虎珀根白玉莖。珊瑚節琉璃枝車磲葉。水精華金實。白玉樹者。白玉根車磲莖。琉璃節珊瑚枝虎珀葉。金華摩尼珠實。是七寶樹轉共相成。種種各自異行。行行自相值。莖莖自相準。枝枝自相值。葉葉自相向。華華自相望。極自軟好。實實自相當。佛言。無量清凈佛。講堂精舍中。外內七寶浴池繞邊。上諸七寶樹。及諸菩薩阿羅漢。七寶舍宅中。外七寶浴池繞。池邊七寶樹。數千百重行。皆各各如是行行。自作五音。聲甚好無比。佛語阿難。如世間帝王。萬種伎樂音聲。不如遮迦越王。諸伎樂一音聲好。百千億萬倍也。如遮迦越王。萬種伎樂音聲。尚復不如第二忉利天上。諸伎樂一音聲好。百千億萬倍也。如忉利天上。萬種伎樂之聲。尚復不如第六天上。諸伎樂一音聲好。百千億萬倍也。如第六天上。萬種音樂之聲。尚復不如無量清凈佛國中。七寶樹一音聲好。百千億萬倍也。無量清凈佛國。亦有萬種自然之伎樂無極也。無量清凈佛。及諸菩薩阿羅漢欲浴時。便各自入其七寶池中浴。諸菩薩阿羅漢意欲令水沒足。水則沒足。意欲令水至膝。水則至膝。意欲令水至腰。水則至腰。意欲令水至腋。水則至腋。意欲令水至頸。水則至頸。意欲令水自灌身上。水則灌身上。意欲令水轉復還如故。水則轉還復如故。恣若隨意所欲好喜。佛言。無量清凈佛。及諸菩薩阿羅漢皆浴已。悉自于一蓮華上坐。則四方自然亂風起。其亂風者。亦非世間之風也。亦復非天上之風也。是亂風者。都為八方上下眾風中之自然。都相合會共化生耳。其亂風亦不大寒。亦不大溫。常和調中適其涼好無比。亂風徐起。亦不遲亦不疾。適得中宜。吹國中七寶樹。七寶樹皆復自作五音聲。亂風吹華。悉覆蓋其國中。華皆自散無量清凈佛。及諸菩薩阿羅漢上。華適墮地。華皆厚四寸。極自軟好無比。華小萎。則自然亂風吹萎華。悉自然去。則復四方。復自然亂風起。吹七寶樹。七寶樹。皆復自作五音聲。亂風吹華。悉復自然散無量清凈佛。及諸菩薩阿羅漢上。華墮地則自然亂風。復吹萎華。悉自然去。則復四方自然亂風起。吹七寶樹華。如是者四反。諸菩薩阿羅漢中。有但欲聞經者。中有但欲聞音樂聲者。中有但欲聞華香者。中有不欲聞經者。中有不欲聞五音者。中有不欲聞華香者。其所欲聞者。輒則獨聞之。其所不欲聞者。了獨不聞也。則皆自然隨意在所欲喜樂。不違其心中所欲愿也。無量清凈佛。及諸菩薩阿羅漢。皆浴訖已各自去。其諸菩薩阿羅漢。各自行道。中有在地講經者。中有在地誦經者。中有在地說經者。中有在地口受經者。中有在地聽經者。中有在地念經者。中有在地思道者。中有在地坐禪一心者。中有在地經行者。中有在虛空中講經者。中有在虛空中誦經者。中有在虛空中說經者。中有在虛空中口受經者。中有在虛空中聽經者。中有在虛空中念經者。中有在虛空中思念道者。中有在虛空中坐禪一心者。中有在虛空中經行者。中有未得須陀洹道者。則得須陀洹道。中有未得斯陀含道者。則得斯陀含道。中有未得阿那含道者。則得阿那含道。中有未得阿羅漢道者。則得阿羅漢道。中有未得阿惟越致菩薩者。則得阿惟越致菩薩。菩薩阿羅漢各自說經行道。皆悉得道。莫不歡喜踴躍者。諸菩薩中。有意欲供養八方上下無央數諸佛。即皆俱前。為無量清凈佛作禮。卻長跪叉手白佛辭行。欲供養八方上下諸無央數佛。無量清凈佛則然可之。則使其行供養諸菩薩等。皆大歡喜。數千億萬人。無央數不可復計。皆智慧勇猛。各自翻飛等輩相追俱共散飛則行即到八方上下無央數諸佛所。皆前為佛作禮便則供養諸佛。其諸菩薩。意欲得萬種自然之物在前。則自然百雜色華百種。自然雜繒幡彩百種物。自然劫波育衣。自然七寶。自然燈火。自然萬種伎樂。悉皆在前。其華香萬種自然之物者。亦非世間之物也。亦復非天上之物也。是萬種之物。都為八方上下眾物。自然共合會化生耳。意欲得者。則自然化生在前。意不用者。便則自化去。諸菩薩便共持供養諸佛及諸菩薩阿羅漢上。邊傍前后徊繞周匝。自在意所欲得。則輒皆至。當爾之時。快樂不可言也。諸菩薩意。各欲得四十里華。則自然四十里華在前。諸菩薩皆于虛空中共持華。則散諸佛及諸菩薩阿羅漢上。華皆在虛空中下向。華甚香好。華適小萎便自墮地。則自然亂風吹。萎華悉自然去。諸菩薩意。各復欲得八十里華。則自然八十里華在前。諸菩薩皆復于虛空中。共持華散諸菩薩阿羅漢上。華皆復在虛空中下向。華小萎便自墮地。則自然亂風吹萎華去。諸菩薩意。各復欲得百六十里華。則自然百六十里華在前。諸菩薩皆復于虛空中。共持華則散諸佛及諸菩薩阿羅漢上。華皆復于虛空中下向。華適小萎便自墮地。則自然亂風吹。華悉自然去。諸菩薩意。各復欲得三百二十里華則自然三百二十里華在前。諸菩薩皆復于虛空共持華則散諸佛及諸菩薩阿羅漢上。華皆復在虛空中下向。華適小萎便自墮地。則自然亂風吹。華悉自然去。諸菩薩意。各復欲得六百四十里華。則自然六百四十里華在前。諸菩薩皆復于虛空中。共持華散諸佛及諸菩薩阿羅漢上。華皆復在虛空中下向。華適小萎便自墮地。則自然亂風吹華悉自然去。諸菩薩意各復欲得千二百八十里華。則自然千二百八十里華在前。諸菩薩皆復于虛空中。共持華散諸佛及諸菩薩阿羅漢上。華皆復在虛空中下向。華適小萎便自墮地。則自然亂風吹。華悉自然去。諸菩薩意。各復欲得二千五百六十里華。則自然二千五百六十里華在前。諸菩薩皆復于虛空中。共持華散諸佛及諸菩薩阿羅漢上。華皆復在虛空中下向。華適小萎便自墮地。則自然亂風吹。華悉自然去。諸菩薩意。各復欲得五千一百二十里華。則自然五千一百二十里華在前。諸菩薩皆復于虛空中。共持華則散諸佛及諸菩薩阿羅漢上。華皆復在虛空中下向。華適小萎便自墮地。則自然亂風吹。華悉自然去。諸菩薩意。各復欲得萬二百四十里華。則自然萬二百四十里華在前。諸菩薩皆復于虛空中。共持華散諸佛及諸菩薩阿羅漢上。華皆復在虛空中下向。華適小萎便自墮地。則自然亂風吹。華則自然去。諸菩薩意。各復欲得二萬四百八十里華。則自然二萬四百八十里華在前。諸菩薩皆復于虛空中。持華散諸佛及諸菩薩阿羅漢上。華皆復在虛空中下向。華適小萎便自墮地。自然亂風吹。華悉自然去。諸菩薩意。各復欲得五萬里華。則自然五萬里華在前。諸菩薩皆復于虛空中。共持華散諸佛及諸菩薩阿羅漢上。華皆在虛空中下向。華適小萎便自墮地。則自然亂風吹。華悉自然去。諸菩薩意。各復欲得十萬里華。則自然十萬里華在前。諸菩薩皆復于虛空中。共持華則散諸佛及諸菩薩阿羅漢上。華皆在虛空中下向。華適小萎便自墮地。則自然亂風吹。華悉自然去。諸菩薩意。各復欲得二十萬里華。則自然二十萬里華在前。諸菩薩皆復于虛空中。共持華則散諸佛及諸菩薩阿羅漢上。華皆在虛空中下向。華適小萎便自墮地。則自然亂風吹。華悉自然去。諸菩薩意。各復欲得四十萬里華。則自然四十萬里華在前。諸菩薩皆復于虛空中。共持華則散諸佛及諸菩薩阿羅漢上。華皆在虛空中下向。華適小萎便自墮地。則自然亂風吹。華悉自然去。諸菩薩意。各復欲得八十萬里華。則自然八十萬里華在前。諸菩薩皆復于虛空中。共持華則散諸佛及諸菩薩阿羅漢上。華皆在虛空中下向。華適小萎便自墮地。則自然亂風吹。華則自然去。諸菩薩意。各復欲得百六十萬里華。則自然百六十萬里華在前。諸菩薩皆復于虛空中。共持華則散諸佛及諸菩薩阿羅漢上。華皆在虛空中下向。華適小萎便自墮地。則自然亂風吹。華悉自然去。諸菩薩意。各復欲得三百萬里華。則自然三百萬里華在前。諸菩薩皆復于虛空中。共持華則散諸佛及諸菩薩阿羅漢上。華皆在虛空中下向。華適小萎便自墮地。則自然亂風吹。華悉自然去。諸菩薩意。各復欲得四百萬里華。則自然四百萬里華在前。諸菩薩心意。俱大歡喜踴躍。皆在虛空中。共持華則散諸佛及諸菩薩阿羅漢上。華都自然合為一華。華正團圓周匝各適等。華轉倍前極自軟好。轉勝于前華好。數百千色。色色異香。甚香不可言。諸菩薩皆大歡喜。俱于虛空中。大共作眾音自然伎樂。樂佛及諸菩薩阿羅漢。當是之時。快樂不可言。諸菩薩皆悉卻坐聽經。聽經竟則悉皆諷誦通利。重知經道益明智慧。其諸華香。小萎便自墮地。則自然亂風吹華。悉皆自然去。則諸佛國中。從第一四天王上。至三十六天上。諸菩薩阿羅漢天人。皆復于虛空中。大共作眾音伎樂。諸天人前來者。轉去避后來者。后來者轉復供養如前。更相開避。諸天人歡喜聽經。皆大共作音樂。當是之時。快樂無極。諸菩薩供養聽經訖竟。便皆起為諸佛作禮而去。則復飛到八方上下。無央數諸佛所。則復供養聽經。皆各如前時悉遍。以后日未中時。諸菩薩則皆飛而去。則還其國。悉前為無量清凈佛作禮。皆卻坐一面聽經。聽經竟皆大歡喜

佛言無量清凈佛。及諸菩薩阿羅漢欲食時。則自然七寶機。自然劫波育。自然罽?以為座。無量清凈佛。及諸菩薩阿羅漢皆坐已。前悉有自然七寶缽。中皆有自然百味飲食。飲食者。亦不類世間飲食之味也。亦復非天上飲食之味也。此百味飲食者。都為八方上下眾。自然之飲食中精味。甚香美無有比。都自然化生耳。其飲食自在所欲得味甜酢。缽自在所欲得。諸菩薩阿羅漢中有欲得銀缽者。中有欲得金缽者。中有欲得水精缽者。中有欲得琉璃缽者。中有欲得珊瑚缽者。中有欲得虎珀缽者。中有欲得白玉缽者。中有欲得車渠缽者。中有欲得瑪瑙缽者。中有欲得明月珠缽者。中有欲得摩尼珠缽者。中有欲得紫磨金缽者。皆滿其中百味飲食。自恣若隨意則至。亦無所從來。亦無有供作者。自然化生耳。諸菩薩阿羅漢皆食。食亦不多亦不少。悉自然平等。諸菩薩阿羅漢食。亦不言美惡。亦不以美故喜。食已諸飯具缽機坐。皆自然化去。欲食時乃復化生耳。諸菩薩阿羅漢。皆心清潔不慕飯食。但用作氣力耳。皆自然消散糜盡化去

佛告阿難。阿彌陀佛。為諸菩薩阿羅漢說法時。都悉大會講堂上。其國諸菩薩阿羅漢。及諸天人民無央數。都不可復計。皆飛到無量清凈佛所。悉前為無量清凈佛作禮。卻坐聽經。無量清凈佛。便則為諸比丘僧。諸菩薩阿羅漢。諸天人民。廣說道智大經。皆悉聞知經道。莫不歡喜踴躍心開解者。即四方自然亂風起。吹國中七寶樹。七寶樹皆復作五音聲。亂風吹七寶華華覆蓋其國。皆在虛空中下向。華甚香極自軟好。香遍國中。華皆自散無量清凈佛。及諸菩薩阿羅漢上。華墮地皆厚四寸。華適小萎。則自然亂風吹。萎華自然去。則四方俱復自然亂風起。吹七寶樹。七寶樹皆復自作五音聲。亂風吹七寶樹華。華復如前。皆自然散無量清凈佛。及諸菩薩阿羅漢上。華墮地復厚四寸。華小萎。則自然亂風吹。萎華悉自然去。亂風吹華。如是四反。則第一四天王諸天人。第二忉利天上諸天人。第三天上諸天人。第四天上諸天人。第五天上諸天人。第六天上諸天人。第七梵天上諸天人。上至第十六天上諸天人。上至三十六天上諸天人。皆持天上萬種自然之物。百種雜色華。百種雜香。百種雜繒彩。百種劫波育疊衣。萬種伎樂。轉倍好相勝。各持來下。為無量清凈佛作禮。則供養無量清凈佛。及諸菩薩阿羅漢。諸天人皆復大作伎樂。樂無量清凈佛。及諸菩薩阿羅漢。當是之時。快樂不可言。諸天人前來者。轉去避后來者。后來者轉復供養如前。更相開避。則東方無央數佛國。不可復計。如恒水邊流沙。一沙一佛其數如是。諸佛各遣諸菩薩無央數。不可復計。皆飛到無量清凈佛所。則為無量清凈佛作禮。以頭面著佛足。悉卻坐一面聽經。聽經竟。諸菩薩皆大歡喜。悉起為無量清凈佛作禮而去。則西方無央數諸佛國。復如恒水邊流沙。一沙一佛其數如是。諸佛各復遣諸菩薩無央數。都不可復計。皆飛到無量清凈佛所。則前為無量清凈佛作禮。以頭面著佛足。悉卻坐一面聽經。聽經竟。諸菩薩皆大歡喜。起為無量清凈佛作禮而去。則北方無央數諸佛國。復如恒水邊流沙。一沙一佛其數如是。諸佛各復遣諸菩薩無央數。都不可復計。皆飛到無量清凈佛所。則前為無量清凈佛作禮。以頭面著佛足。悉卻坐一面聽經。聽經竟。諸菩薩皆大歡喜。起為無量清凈佛作禮而去。南方無央數諸佛國。復如恒水邊流沙。一沙一佛其數如是。諸佛各復遣諸菩薩無央數。都不可復計。皆飛到無量清凈佛所。則前為無量清凈佛作禮而去。則復四角無央數諸佛國。各復如恒水邊流沙。一沙一佛其數各如是。諸佛各復遣諸菩薩無央數。都不可復計。皆飛到無量清凈佛所。前為無量清凈佛作禮已。頭面著佛足。悉卻坐一面聽經。聽經竟。諸菩薩皆大歡喜。起為無量清凈佛作禮而去。佛言。八方上下諸無央數佛。更遣諸菩薩。飛到無量清凈佛所。聽經供養。轉更相開避。如是則下面。諸八方無央數佛國。一方者各復如恒水邊流沙。一沙一佛其數復如是。諸佛各遣諸菩薩無央數。都不可復計。皆飛到無量清凈佛所。前為阿彌陀佛作禮。以頭面著佛足。悉卻坐聽經。聽經竟。諸菩薩皆大歡喜。起為無量清凈佛作禮而去。上方諸佛。更遣諸菩薩。飛到無量清凈佛所。聽經供養相開避。前來者則去避后來者。后來者供養亦復如是。終無休絕極時

　譬若如恒沙剎　　東方佛國如是
　各各遣諸菩薩　　稽首禮無量覺
　西南北面皆爾　　如是恒沙數土
　是諸佛遣菩薩　　稽首禮無量覺
　此十方菩薩飛　　皆以衣裓諸華
　天拘蠶種種具　　往供養無量覺
　諸菩薩皆大集　　稽首禮無際光
　繞三匝叉手住　　嘆國尊無量覺
　皆持華散佛上　　心清凈稱無量
　于佛前住自說　　愿使我剎如此
　所散華止虛空　　合成蓋百由旬
　其柄妙嚴飾好　　悉遍覆眾會上
　諸菩薩都往至　　諸尊剎難得值
　如是人聞佛名　　快安隱得大利
　吾等類得是德　　諸此剎獲所好
　計本國若如夢　　無數劫凈此土
　見菩薩繞世尊　　威神猛壽無極
　國覺眾甚清凈　　無數劫難思議
　時無量世尊笑　　三十六億那術
　此數光從口出　　遍昭諸無數剎
　則回光還繞佛　　三匝已從頂入
　色霍然不復現　　天亦人皆歡喜
　廅樓亙從坐起　　正衣服稽首問
　白佛言何緣笑　　唯世尊說是意
　愿授我本空莂　　慈護成百福相
　聞是諸音聲者　　一切人踴躍喜
　梵之音及雷霆　　八種音深重聲
　佛授廅樓亙決　　今吾說仁諦聽
　眾世界諸菩薩　　到須阿提禮佛
　聞歡喜廣奉行　　疾得至得凈處
　已到此嚴凈國　　便速得神足俱
　眼洞視耳徹聽　　亦還得知宿命
　無量覺授其決　　我前世有本愿
　一切人聞說法　　皆疾來生我國
　吾所愿皆具足　　從眾國來生者
　皆悉來到此間　　一生得不退轉
　若菩薩更興愿　　欲使國如我剎
　亦念度一切人　　令各愿達十方
　速疾超便可到　　安樂國之世界
　至無量光明土　　供養于無數佛
　其奉事億萬佛　　飛變化遍諸國
　恭敬已歡喜去　　便還于須摩提
　非有是功德人　　不得聞是經名
　唯有清凈戒者　　乃逮聞此正法
　曾更見世尊雄　　則得信于是事
　謙恭敬聞奉行　　便踴躍大歡喜
　惡驕慢弊懈怠　　難以信于此法
　宿世時見佛者　　樂聽聞世尊教
　譬從生盲冥者　　欲得行開導人
　聲聞悉或大乘　　何況于俗凡諸
　天中天相知意　　聲聞不了佛行
　辟支佛亦如是　　獨正覺乃知此
　使一切悉作佛　　其凈慧智本空
　復過此億萬劫　　計佛智無能及
　講議說無數劫　　盡壽命猶不知
　佛之慧無邊幅　　如是行清凈致
　奉我教乃信是　　唯此人能解了
　佛所說皆能受　　是則為第一證
　人之命希可得　　佛在世甚難值
　有信慧不可致　　若聞見精進求
　聞是法而不忘　　便見敬得大慶
　則我之善親厚　　以是故發道意
　設令滿世界火　　過此中得聞法
　會當作世尊將　　度一切生老死　

佛語阿難。無量清凈佛。為諸菩薩阿羅漢說經竟。諸天人民中。有未得須陀洹道者。則得須陀洹道。中有未得斯陀含道者。則得斯陀含道。中有未得阿那含道者。則得阿那含道。中有未得阿羅漢道者。則得阿羅漢道。中有未得阿惟越致菩薩者。則得阿惟越致菩薩。阿彌陀佛。輒隨其本宿命求道時。心所喜愿大小隨意。為說經輒授之。令其疾開解得道。皆悉明慧各自好喜。所愿經道莫不喜樂誦習者。則各自諷誦經道。通利無厭無極也。諸菩薩阿羅漢中有誦經者。其音如雷聲。中有說經者。如疾風暴雨。時諸菩薩阿羅漢。說經行道皆各如是。盡一劫竟終無懈倦時也。皆悉智慧勇猛。身體皆輕。便終無有痛癢。極時行步坐起。皆悉才健勇猛。如師子中王。在深林中。當有所趣。向時無有敢當者。無量清凈佛國。諸菩薩阿羅漢。說經行道皆勇猛。無有疑難之意。則在心所作。為不豫計。百千億萬倍。是猛師子中王也。如是猛師子中王。百千億萬倍。尚復不如我第二弟子。摩訶目揵連勇猛。百千億萬倍也。無量清凈國。諸菩薩阿羅漢。皆勝我第二弟子摩訶目揵連也。佛言。如摩訶目揵連勇猛。于諸佛國諸阿羅漢中。最為無比。如摩訶目揵連。飛行進止。智慧勇猛。洞視徹聽。知八方上下去來現在之事。百千億萬倍都合為一智慧勇猛。當在無量清凈佛國。諸阿羅漢中者。其德尚復不如無量清凈佛國。一阿羅漢智慧勇猛者。千億萬倍也。是時坐中有一菩薩。字阿逸菩薩。阿逸菩薩。則起前長跪叉手。問佛言。阿彌陀佛國中。諸阿羅漢。寧頗有般泥洹去者不。愿欲聞之。佛告阿逸菩薩。若欲知者。如是四天下星。若見之不。阿逸菩薩言。唯然皆見之。佛言。而我第二弟子。摩訶目揵連。飛行四天下。一日一夜遍數星。知有幾枚也。如是四天下。星甚眾多。不可得計。尚為百千億萬倍。是四天下星也。佛言。如天下大海水。減去一渧水。寧能令海水為減不。阿逸菩薩言。減大海水。百千億萬斗石。水尚復不能令海減少也。佛言。阿彌陀佛國。諸阿羅漢中。雖有般泥洹去者。如是大海。減一小水耳。不能令諸在阿羅漢為減知少也。佛言。減大海水一溪水。寧能減海水不。阿逸菩薩言。減大海百千萬億溪水。尚復不能減海水。令知減少也。佛言。阿彌陀佛國。諸阿羅漢中。有般泥曰去者。如是大海減一溪水耳。不能減諸在阿羅漢。為減知少也。佛言。而大海減一恒水。寧能減海水不。阿逸菩薩言。減大海水百千萬億恒水。尚復不能減大海水。令減知少也。佛言。阿彌陀佛國。諸阿羅漢。般泥曰去者無央數。其在者。新得阿羅漢者。亦無央數。都不為增減也。佛言。令天下諸水。都流行入大海中。寧能令海水為增多不。阿逸菩薩言。不能令海水增多也。所以者何。是大海為天下諸水眾善中王也。故能爾耳。佛言。無量清凈佛國亦如是。悉令八方上下無央數佛國。無央數諸天人民。蜎飛蠕動之類。都往生無量清凈佛國者。其輩甚大眾多。不可復計。無量清凈佛國。諸菩薩阿羅漢眾比丘僧。都如常一法不異為增多也。所以者何。無量清凈佛國為最快。八方上下無央數諸佛國中。眾菩薩中王也。無量清凈佛國。為諸無央數佛國中之雄國也。無量清凈佛國。為諸無央數佛國中之珍寶也。無量清凈佛國。為諸無央數佛國中之極長久也。無量清凈佛國。為諸無央數佛國之眾杰也。無量清凈佛國。為諸無央數佛國中之廣大也。無量清凈佛國。為諸無央數佛國中都自然之無為也。無量清凈佛國。為最快明好甚樂之無極也。無量清凈佛國獨勝者何。本為菩薩求道時。所愿勇猛。精進不懈。累德所致。故乃爾耳。阿逸菩薩則大歡喜。長跪叉手言。佛說無量清凈佛國。諸阿羅漢。般泥洹去者甚眾多。無央數國土快善之極。明好最姝無比。乃獨爾乎。佛言。無量清凈佛國。諸菩薩阿羅漢所居。七寶舍宅中。有在虛空中居者。中有在地居者。中有意欲令舍宅最高者。舍宅則高。中有意欲令舍宅最大者。舍宅則大。中有意欲令舍宅在虛空中者。舍宅則在虛空中。皆自然隨意在所作為。中有殊不能令其舍宅。隨意所作為者。所以者何。中有能者。皆是前世宿命求道時。慈心精進益作諸善。德重所能致也。中有不能致者。皆是前世宿命求道時。不慈心精進。作善少德小。悉各自然得之。所衣被服飲食。俱自然平等耳。是故不同。德有大小別。知勇猛令眾見耳。佛告阿逸菩薩。若見是第六天上天王所居處不耶。阿逸菩薩言唯然皆見之。佛言。無量清凈佛國土。講堂舍宅。倍復勝第六天王所居處。百千億萬倍也。無量清凈佛國。其諸菩薩阿羅漢。悉皆洞視徹聽。悉復見知八方上下去來現在之事。復知諸無央數。天上天下人民。及蜎飛蠕動之類。皆悉知心意所念善惡。口所欲言。皆知當何歲何劫中。得度脫得人道。當往生無量清凈佛國。知當作菩薩道得阿羅漢道。皆豫知之。無量清凈佛國。諸菩薩阿羅漢。其項中光明。皆悉自有光明所照大小。其諸菩薩中。有最尊兩菩薩。常在無量清凈佛左右座邊。坐侍政論。無量清凈佛。常與是兩菩薩共對坐。議八方上下去來現在之事。無量清凈佛。若欲使令是兩菩薩。到八方上下無央數諸佛所。是兩菩薩便飛行。則到八方上下無央數諸佛所。隨心所欲至到何方佛所。是兩菩薩。則俱飛行則到飛行駃疾如佛。勇猛無比。其一菩薩名廅樓亙。其一菩薩名摩訶那光明智慧最第一。其兩菩薩項中光明。各焰照他方。千須彌山佛國常大明。其諸菩薩項中光明。各照千億萬里。諸阿羅漢項中光明。各照七丈。佛言。其世間人民。善男子善女人。若有一急恐怖遭縣官事者。但自歸命是廅樓亙菩薩。無所不得解脫者也

佛說無量清凈平等覺經卷第二佛說無量清凈平等覺經卷第三

　　　　后漢月氏國三藏支婁迦讖譯


佛告阿逸菩薩。無量清凈佛項中光明極大明。其日月星辰。皆在虛空中住止。亦不復回轉運行。亦無有精光。其明皆蔽不復現。無量清凈佛光明照國中。及焰照他方佛國常大明。終無有當冥時也。其國中無有一日二日也。無有十五日一月也。無有五月十月也。無有五歲十歲也。無有百歲千歲也。無有萬歲億歲億萬歲十億萬歲也。無有百千億萬歲也。無有千億億萬歲也。無有一劫十劫也。無有百劫千劫也。無有萬劫十萬劫也。無有千萬劫也。無有百千億萬劫也。佛言。無量清凈佛光明。光明無極。無量清凈佛光明。卻后無數劫。無數劫。重復無數劫。無數劫不可復計劫。劫無央數。終無有當冥時也。無量清凈國土及諸天。終無有壞敗時也。所以者何。無量清凈佛。壽命極長國土甚好。故能爾耳。佛言。無量清凈佛尊壽。劫后無數劫常無央。無般泥洹時也。無量清凈佛。于世間教授。意欲適度八方上下。諸無央數佛國。諸天人民。及蜎飛蠕動之類。皆欲使往生其國悉令得泥洹之道。其諸有作菩薩者。皆欲令悉作佛。作已悉令轉。復教授八方上下。諸天人民。及蜎飛蠕動之類。皆復欲令悉得作佛。作佛時復教授無央數。諸天人民。蠕動之類。皆令得泥洹道去。諸所可教授弟子者。展轉復相教授轉相度脫。至令得須陀洹斯陀含阿那含阿羅漢辟支佛道。轉相度脫皆得泥洹之道悉如是。無量清凈佛。常未欲般泥曰也。無量清凈佛。所脫度展轉如是。復住無數劫。無數劫不可復計劫。終無有般泥洹時也。八方上下。無央數諸天人民。蜎飛蠕動之類。其生無量清凈佛國者。不可復勝數。諸作阿羅漢。得泥洹之道者。亦無央數。都不可復計也。無量清凈佛恩德。諸所布施。八方上下無窮無極。甚深大無量。快善不可言也。無量清凈佛智慧教授所出經道。布告八方上下。諸無央數。天上天下。甚多不原。其經卷數甚大眾。不可復計。都無極也。佛告阿逸菩薩。若欲知無量清凈佛壽命無極時不也。阿逸菩薩言。愿皆欲聞知之。佛言明聽。悉令八方上下。諸無央數佛國中。諸天人民。蜎飛蠕動之類。皆使得人道。悉令作辟支佛阿羅漢。共坐禪一心。都合其智慧。為一勇猛。共欲計知無量清凈佛壽命。知壽幾千億萬劫歲數。皆無有能計知極無量清凈佛壽者也。佛言。復令他方面各千須彌山佛國中。諸天人民。及蜎飛蠕動之類。皆復得人道。悉令作辟支佛阿羅漢。皆令坐禪一心。共合其智慧。都為一勇猛。共欲數無量清凈佛國中。諸菩薩阿羅漢。計千億萬人。皆無有能數者也。佛言。無量清凈佛。年壽甚長久浩浩。浩浩照明善甚深無極無底。誰當能信知其者乎。獨佛自知耳。阿逸菩薩聞佛言。即大歡喜。長跪叉手言。佛說無量清凈。佛壽命甚長。威神大智慧光明。巍巍快善。乃獨如是乎。佛言。無量清凈佛。至其然后般泥洹者。其廅樓亙菩薩。便當作佛總領道智典主教授。世間八方上下。所過度諸天人民。蜎飛蠕動之類。皆令得佛泥洹之道。其善福德。當得復如大師無量清凈佛。住止無央數劫。無央數劫不可復計劫。不可復計劫。準法大師。爾乃般泥曰。其次摩訶那缽菩薩。當復作佛典主智慧都總教授。所過度福德。當復如大師無量清凈佛。止住無央數劫。常復不般泥洹。展轉相承。受經道甚明。國土極善。其法如是。終無有斷絕。不可極也

阿難長跪叉手問佛言。佛說無量清凈佛國中。無有須彌山者。其第一四天王。第二忉利天。皆依因何等住止乎。愿欲聞之。佛告阿難。若有疑意于佛所耶。八方上下無窮無極無有邊幅。其諸天下大海水。一人升量之。尚可枯盡得其底。佛智亦如是。八方上下。無窮無極。無有邊幅。佛言。我智慧所知見。諸已過去佛。如我名字釋迦文佛者。復如恒水邊流沙。一沙一佛。甫始諸來欲求作佛者。如我名字釋迦文佛者。復如恒水邊流沙。一沙一佛。佛正坐直南向。視見南方今現在佛。如我名字釋迦文佛者。復如恒水邊流沙。一沙一佛。八方上下。去來現在諸佛。如我名字釋迦文佛者。各如十恒水邊流沙。一沙一佛。其數如是。佛皆悉豫見知之。佛言。往昔過去無央數劫已來。一劫十劫。百劫千劫。萬劫億劫。萬億劫億萬劫。劫中有佛。諸已過去佛。一佛十佛。百佛千佛。萬佛億佛。億萬佛中有佛佛。各各自有名字。名字不相同類。無有如我名字者。甫始當來劫。諸當來佛。一劫十劫。百劫千劫。萬劫億劫。萬億劫億萬劫。劫中有一佛十佛。百佛千佛。萬佛萬億佛。億萬佛中有佛。佛各自有名字。名字各異。不同諸佛名字。時乃有一佛。如我名字釋迦文佛耳。諸八方上下。無央數佛國。今現在佛。次他方異佛國。一佛國十佛國。百佛國千佛國。萬佛國億佛國。萬億佛國億萬佛國。佛國中有佛。各各自有名字。名字各異多多。復不可同。無有如我名字者。八方上下。無央數諸佛中。時時乃有如我名字釋迦文佛耳。八方上下去來現在。其中間曠絕甚遠悠悠。無窮無極。佛智亙然甚明。采古知今。前知無窮卻睹未然。豫知無極。都不可復計。甚無央數佛。威神尊明。皆悉知之。佛智慧道德合明。都無有能問佛經道窮極者。佛智慧終不可斗量盡也。阿難聞佛言。則大恐怖衣毛皆起。阿難白佛言。我不敢有疑意于佛所也。所以問佛者。他方佛國皆有須彌山。其第一四王天。第二忉利天。皆依因之住止。我恐佛般泥曰后。儻有諸天人民。若比丘僧比丘尼優婆塞優婆夷。來問我無量清凈佛國。何以獨無須彌山。其第一四王天。第二忉利天。皆依因何等住止乎。我等應答之。今我不問佛者。佛去后。我當持何等語答報之乎。獨佛自知之耳。其余人無有能為解之者。以是故問佛耳。佛言阿難。若言是也。第三焰天。第四兜率天。上至第七梵天。皆依因何等住止乎。阿難言。是諸天皆自然在虛空中住止。無所依因也。佛言。無量清凈佛國。無有須彌山者亦如是。第一四王天。第二忉利天。皆自然在虛空中住止。無所依因也。佛言。佛威神甚重自在所欲作為。意欲有所作不豫計也。是諸天皆常自然在虛空中住止。何況佛威神尊重。自在所欲作為乎。阿難聞佛言。則大歡喜。長跪叉手言。佛智慧知八方上下去來現在之事。無窮無極無有邊幅。甚高大妙絕。快善極明好甚無比。威神尊重不可當也。佛告阿逸菩薩。其世間人民。若善男子善女人。欲愿往生無量清凈佛國者有三輩。作功德有大小轉不能相及。佛言。何等為三輩。其最上第一輩者。當去家舍妻子斷愛欲。行作沙門就無為道。當作菩薩道。奉行六波羅蜜經者。作沙門。不當虧失經戒。慈心精進。不當嗔怒。不當與女人交通。齋戒清凈心無所貪慕。至精愿欲生無量清凈佛國。當念至心不斷絕者。其人便今世求道時。則自于其臥睡中。夢見無量清凈佛。及諸菩薩阿羅漢。其人壽命欲終時。無量清凈佛。則自與諸菩薩阿羅漢。共翻飛行迎之。則往生無量清凈佛國。便于七寶水池蓮華中化生。則自然受身長大。則作阿惟越致菩薩。便則與諸菩薩。共番輩飛行。供養八方上下。諸無央數佛。則智慧勇猛。樂聽經道其心歡樂。所居七寶舍宅。在虛空中。恣隨其意在所欲作為。去無量清凈佛近。佛言諸欲往生無量清凈佛國者。精進持經戒。奉行如是上法者。往生無量清凈佛國者。可得為眾所尊敬。是為上第一輩。佛言。其中輩者。其人愿欲往生無量清凈佛國。雖不能去家舍妻子斷愛欲行作沙門者。當持經戒無得虧失。益作分檀布施。常信受佛語深當作至誠忠信。飯食沙門。而作佛寺起塔。燒香散華然燈。懸雜繒彩。如是法者。無所適貪。不當嗔怒。齋戒清凈慈心精進斷欲念。欲往生無量清凈佛國。一日一夜不斷絕者。其人于今世。亦復于臥睡夢中。見無量清凈佛。其人壽欲盡時。無量清凈佛。則化令其人自見無量清凈佛及國土。往生無量清凈佛國者。可得智慧勇猛。佛言。其人奉行施與。如是者。若其然后中復悔。心中狐疑。不信分檀布施作諸善后世得其福。不信有無量清凈佛國。不信往生其國中。雖爾其人續念不絕。暫信暫不信。意志猶豫無所專據。續結其善。愿名本續得往生其人壽命病欲終時。無量清凈佛。則自化作形像。令其人目自見之。口不能復言。便心中歡喜踴躍。意念言。我悔不知益齋作善。今當生無量清凈佛國。其人則心中悔過。悔過者過差少。無所須及。其人壽命終盡。則生無量清凈佛國。不能得前至無量清凈佛所。便道見無量清凈佛國界邊自然七寶城。心中便大歡喜。道止其城中。則于七寶水池蓮華中化生。則受身自然長大。在城中于是間五百歲。其城廣縱各二千里。城中亦有七寶舍宅。舍宅中自然內外皆有七寶浴池。浴池中亦有自然華繞。浴池上亦有七寶樹重行。皆復作五音聲。其飲食時。前亦有自然食。具百味食。在所欲得。其人于城中快樂。其城中比如第二忉利天上自然之物。其人于城中不能得出。復不能得見無量清凈佛。但見其光明。心中自悔責。踴躍喜耳。亦復不能得聞經。亦復不能得見諸比丘僧。亦復不能得見知無量清凈佛國中諸菩薩阿羅漢狀貌何等類。其人若如是比而小適耳。佛亦不使爾身諸所作自然得之。皆心自趣向道入其城中。其人本宿命求道時。心口各異言念無誠。狐疑佛經。復不信向之。當自然入惡道中。無量清凈佛哀愍。威神引之去耳。其人于城中。五百歲乃得出。往至無量清凈佛所聞經。心不開解。亦復不得在諸菩薩阿羅漢比丘僧中聽經。以去所居處舍宅在地。不能令舍宅隨意高大在虛空中。復去無量清凈佛甚大遠。不能得近附無量清凈佛。其人智慧不明。知經復少。心不歡樂意不開解。其人久久。亦自當智慧開解知經。明健勇猛心當歡樂。次當復如上第一輩。所以者何。其人但坐其前世宿命求道時。不大持齋戒虧失經法。心意狐疑不信佛語。不信佛經深。不信分檀布施作善后世當得其福。復坐中悔。不信往生無量清凈佛國。作德不至心。用是故為第二中輩

佛言。其三輩者。其人愿欲生無量清凈佛國。若無所用分檀布施。亦不能燒香散華然燈懸繒彩作佛寺起塔飲食沙門者。當斷愛欲無所貪慕。慈心精進不當嗔怒。齋戒清凈。如是清凈者。當一心念欲生無量清凈佛國。晝夜十日不斷絕者。壽終則往生無量清凈佛國。可復尊極智慧勇猛。佛言。其人作是已后。若復中作悔心。意用狐疑。不信作善后世當得其福。不信往生無量清凈佛國。其人雖爾續得往生。其人壽命病欲終時。無量清凈佛。則令其人于臥睡夢中。見無量清凈佛國土。其人心中歡喜。意自念言。我悔不知益作善。今當生無量清凈佛國。其人但心念是。口不能復言。則自悔過。悔過者過差減少。悔者無所復及。其人命終。則生無量清凈佛國。不能得前至。便道見二千里七寶城。心中獨歡喜。便止其中。復于七寶水池蓮華中化生。則自然長大。其城亦復如前城法。比第二忉利天上自然之物。其人亦復于城中五百歲。五百歲竟乃得出。生無量清凈佛所。心中大歡喜。其人聽聞經。心不開解。意不歡喜。智慧不明。知經復少。所居舍宅在地。不能令舍宅隨意高大在虛空中。復去無量清凈佛。亦復如是。第二輩狐疑者。其人久久。亦當智慧開解知經。勇猛心當歡樂。次如上第一輩也。所以者何。皆坐前世宿命求道時。中悔狐疑。暫信暫不信。不信作善后得其福德。皆自然得之耳。隨其功德有鉉不鉉。各自然趣向。說經行道卓德萬殊超不相及。佛言。其欲求作菩薩道生無量清凈佛國者。其然后皆當得阿惟越致菩薩。阿惟越致菩薩者。皆當有三十二相紫磨金色八十種好。皆當作佛。隨心所愿。在欲于何方佛國作佛。終不更泥犁禽獸薜荔。隨其精進求道。早晚之事事同等耳。求道不休會當得之。不失其所欲愿也。佛告阿逸菩薩等諸天帝王人民。我皆語若曹。諸欲生無量清凈佛國。雖不能大精進禪持經戒者。大要當作善。一者不得殺生。二者不得盜竊。三者不得淫劮犯愛他人婦女。四者不得調欺。五者不得飲酒。六者不得兩舌。七者不得惡口。八者不得妄言。九者不得嫉妒。十者不得貪欲。不得心有所慳惜。不得嗔怒。不得愚癡。不得隨心嗜欲。不得心中中悔。不得狐疑。當作孝順。當作至誠忠信。當作受佛經語深。當信作善后世得其福。奉持如是其法不虧失者。在心所愿可得往生無量清凈佛國。至要當齋戒一心清凈晝夜常念欲往生無量清凈佛國。十日十夜不斷絕。我皆慈愍之。悉令生無量清凈佛國。佛言。世間人欲以慕及賢明。居家修善為道者。與妻子共居。在恩好愛欲之中憂念。若多家事匆務。不暇大齋戒一心清凈。雖不能得離家。有空閑時自端正心。意念諸善專精行道。十日十夜殊使不能。爾自思惟熟計。欲度脫身者。下當絕念去憂。勿念家事。莫與女人同床。自端正身心斷愛欲。一心齋戒清凈。至意念生無量清凈佛國。一日一夜不斷絕者。壽終皆得往生其國。在七寶浴池蓮華中化生。可得智慧勇猛。所居七寶舍宅。自在其意所欲作為。可次如上第一輩。佛語阿逸菩薩言。諸八方上下。無央數諸天人民。比丘僧比丘尼。優婆塞優婆夷。其往生無量清凈佛國眾等大會。皆共于七寶浴池中。都共人人。悉自于一大蓮華上坐。皆自陳道德善。人人各自說其前世宿命求道時。持經戒所作善法。所從來生本末。其所好喜經道。知經智慧。所施行功德。從上次下轉皆遍。以知經有明不明。有深淺大小。德有優劣厚薄。自然之道別知。才能智慧猛健。眾相觀照禮義和順。皆自歡喜踴躍。智慧有勇猛。各不相屬逮。佛言。其人殊不豫益作德。為善輕虧。不信之然。徙倚懈怠。為用可爾。至時都集說經行道。自然迫促。應答遲晚。道智卓殊超絕。才妙高猛。獨于邊羸。臨事乃悔。悔者已出。其后當復何益。但心中悷悢慕及等耳

佛言。無量清凈佛國。諸菩薩阿羅漢眾等。大道聚會自都集。拘心制意端身正行。游戲洞達。俱相隨飛行。幡輩出入。供養無極。歡心喜樂。樂共觀經行道。和好文習。才猛智慧。志若虛空。精進求愿。心終不復中回意終不復轉。終無有懈極時。雖求道外若遲緩。內獨駃急疾。容容虛空中。適得其中。中表相應。自然嚴整。撿斂端直。身心凈潔。無有愛欲有所適貪。無有眾惡瑕穢。其志愿皆安定殊好。無增缺減。求道和正。不誤傾邪。準望道法。隨經約令。不敢違失蹉跌。若于繩墨。游于八方上下。無有邊幅。自在所欲。至到無窮無極。咸然為道。恢廓慕及曠蕩。念道無他之念。無有憂思。自然無為。虛無空立。淡安無欲。作德善愿。盡心求索。含哀慈愍。精進中表。禮義都合。通洞無違。和順副稱。苞羅表里。過度解脫。敢升入于泥洹。長與道德合明。自然相保守。快意之滋滋真。真了潔白。志愿高無上。清凈定安。靜樂之無有極。善好無有比。巍巍之耀照照。一旦開達明徹。自然中自然相。自然之有根本。自然成五光至九色。五光至九色參回轉。數百千更變。最勝之自然。自然成七寶。橫攬成萬物。光精參明俱出好。甚姝無有極。其國土甚姝好若此。何不力為善。念道之自然。著于無上下。洞達無邊幅。捐志虛空中。何不各精進。努力自求索。可得超絕去。往生無量清凈阿彌陀佛國。橫截于五道。惡道自閉塞。升道之無極。易往無有人。其國土不逆違。自然之隨牽。何不棄世事行求道德。可得極長生。壽樂無有極。何為用世事。饒共憂無有常。世人薄俗。共爭不急之事。共于是處劇惡極苦之中。勤身治生用相給活。無尊無卑。無富無貧。無老無少。無男無女。皆當共憂錢財。有無同然。憂思適等。屏營愁苦。累念思慮。為之走使。無有安時。有田憂田。有宅憂宅。有牛憂牛。有馬憂馬。有六畜憂六畜。有奴婢憂奴婢。衣被錢財金銀寶物。復共憂之。重思累息。憂念懷愁恐。橫為非常。水火盜賊。怨家債主。所漂燒系唐突沒溺。憂毒怔忪無有解時。結憤心中慉氣毒怒。病在胸腹憂苦心離。心堅意固適無縱舍。或坐摧藏終亡身命。棄捐之去莫誰隨者。尊貴豪富有此憂懼。勤苦若此。結眾寒熱與痛共居。小家貧者窮困乏無。無田亦憂欲有田。無宅亦憂欲有宅。無牛亦憂欲有牛。無馬亦憂欲有馬。無六畜亦憂欲有六畜。無奴婢亦憂欲有奴婢。無衣被錢財什物飯食之屬。亦憂欲有之。適有一少一。有是少是思有齊等。適小具有便復儩盡。如是苦生。當復求索。思想無益不能時得。身心俱勞坐起不安。憂念相隨勤苦若此。焦心不離恚恨獨怒。亦結眾寒熱與痛共居。或時坐之終身夭命。亦不肯作善為道。壽命盡死。皆當獨遠去。有所趣向。善惡之道莫能知者。或時世人父子兄弟。夫婦家室中外親屬。居天地之間。當相敬愛。不當相憎。有無當相給與。不當有貪。言色當和。莫相違戾。或儻心爭有所恚怒。今世恨意微相嫉憎。后世轉劇至成大怨。所以者何。今世之事。更欲相患害。雖不臨時應急相破。殺之愁毒結憤精神。自然克識不得相離。皆當對相生。值更相報復。人在世間愛欲之中。獨來獨去死生。當行至趣苦樂之處。身自當之無有代者。善惡變化。殃咎異處。宿豫嚴待。當獨升入遠到他處。莫能見者去在何所。善惡自然追逐往生。窈窈冥冥別離久長。道路不同會見無期。甚難甚難復得相值。何不棄眾事。各勱強健時。努力力為善。力精進來度世。可得極長壽。殊不肯求于道。復欲何須待欲何樂乎。如是世人。不信作善得善。不信為道得道。不信死后世復生不信施與得其福德。都不信之。亦以謂之不然。言無有是。但坐是故且自見之。更相看視。前后轉相承受。父余教令。先人祖父。素不作善。本不為道。身愚神闇。心塞意閉。不見天道。殊無有能。見人生死。有所趣向。亦莫能知者。適無有見善惡之道。復無有語者。為用作善惡福德。殃咎禍罰。各自競作為之用。殊無有怪也。至于生死之道轉相續。顛倒上下。無常根本。皆當過去不可常得。教語開導。信道者少。皆當生死無有休止。如是曹人。朦冥抵突。不信經語。各欲快意。心不計慮。愚癡于愛欲。不解于道德。迷惑于嗔怒。貪猥于財色。坐之不得道。當更勤苦極。在于惡處生。終不得止休。息痛之甚可傷。或時家室中外。父子兄弟夫婦。至于生死之義。更相哭淚轉相思慕。憂念憤結恩愛繞續。心意痛著對相顧思。晝夜無有解時。教示道德心不開明。恩愛情欲不離。閉塞蒙蒙交錯覆蔽。不得思計。心自端正決斷世事。專精行道便旋至竟。年壽命盡不能得道。無可奈何。總猥憒譊皆貪愛欲。如是之法。不解道者多。得道者少。世間匆匆無可聊賴。尊卑上下豪貴貧富。男女大小各自匆務。勤苦躬身各懷殺毒。惡氣窈冥。莫不惆悵。為妄作事。惡逆天地。不從仁心。道德非惡。先隨與之。恣聽所為。其壽未至。便頓奪之。下入惡道。累世勤苦。展轉愁毒。數千萬億歲。無有出期。痛不可言。甚可憐愍。佛告阿逸菩薩等諸天帝王人民。我皆語若曹。世間之事人用。是故坐不得道。若曹熟思惟之。惡者當縱舍遠離之。從其善者。當堅持之勿妄為非。益作諸善。大小多少愛欲之榮。皆不可常得。猶當別離無可樂者。勱佛世時。其有信愛佛經諸深。奉行道德。皆是我小弟也。其有甫欲學佛經戒者。皆是我弟子也。其有欲出身。去家舍妻子。絕去財色。欲來作沙門。為佛作比丘者。皆是我子孫。我世甚難得值。其有愿欲生無量清凈佛國者。可得智慧勇猛。為眾所尊敬。勿得隨心所欲。虧負經戒。在人后儻有疑意不解經者。復前問佛。佛當為若解之。阿逸菩薩長跪叉手言。佛威神尊重。所說經快善。我曹聽佛經語。皆心貫思之。世人實爾。如佛所語無有異。今佛慈哀。我曹開視天道教語生路。耳目聰明長得度脫。若得更生。我曹聽佛經語。莫不慈心歡喜踴躍開解者。我曹及諸天帝王人民。蜎飛蠕動之類皆蒙佛恩。無不得解脫憂苦者。佛諸教戒甚深。無極無底。佛智慧所見知。八方上下去來現在之事無上無邊幅。佛甚難得值。經道甚難得聞。我曹皆慈心于佛所。今我曹得度脫者。皆是佛前世求道時。慊苦學問。精進所致。恩德普覆。所施行福德。相祿巍巍。光明徹照。洞虛無極。開入泥洹。教授經典。制威消化。愍動八方上下。無窮無極。佛為師法尊絕群圣。都無能及佛者。佛為八方上下諸天帝王人民作師。隨其心所欲愿。大小皆令得道。今我曹得與佛相見。得聞無量清凈佛聲。我曹甚喜。莫不得黠慧開明者。佛告阿逸菩薩。若言是實當爾。若有慈心于佛所者。大喜實當念佛。天下久久。乃復有佛耳。今我于苦世作佛所出經道。教授洞達。截斷狐疑。端心正行。拔諸愛欲。絕眾惡根本。游步無拘。典總智慧。眾道表里。攬持維綱。昭然分明開示五道。決正生死泥洹之道。佛言。若曹從無數劫以來。不可復計劫。若曹作菩薩道。欲過度諸天人民。及蜎飛蠕動之類。以來甚久遠。人從若得道度者無央數。至得泥洹之道者亦無央數。若曹及八方上下。諸天帝王人民。若比丘比丘尼優婆塞優婆夷。若曹宿命從無數劫以來。展轉是五道中。死生呼嗟。更相哭淚。轉相貪慕。憂思愁毒。痛苦不可言至今世死生不絕。乃至今日與佛相見共會值是乃聞無量清凈佛聲甚快。善哉助汝曹喜。亦可自厭死生痛癢。生時甚痛甚苦甚極。至年長大亦苦亦極。死時亦痛亦苦亦極。甚惡臭處不凈潔了無有可者。佛故悉語。若曹亦可自決斷臭處惡露。若曹亦可端心正身益作諸善。于是常端中外。潔凈身體。洗除心垢。自相約撿。表里相應。言行忠信。人能自度脫。轉相扶接。拔諸愛欲。精明至心。求愿不轉。結其善道根本。雖精進苦一世。須臾間耳。今世為善。后世生無量清凈佛國。快樂甚無極。長與道合明。然善極相保守。長去離惡道痛癢之憂惱。拔勤苦諸惡根本。斷諸愛欲恩好。長生無量清凈佛國。亦無有諸痛癢。亦無復有諸惡臭處。亦無復有勤苦。亦無淫泆嗔怒愚癡。亦無有憂思愁毒。生于無量清凈佛國。欲壽一劫十劫。百劫千劫萬億劫。自恣若意。欲住止壽無央數劫。不可復計數劫。恣汝隨意皆可得之。欲食不食。恣若其意。都悉自然。皆可得之。次于泥洹之道。皆各自精明求索。心所欲愿。勿得狐疑心中悔。欲往生者。無得坐其過失。在無量清凈佛國界邊。自然七寶城中。讁五百歲。阿逸菩薩言。受佛嚴明重教。皆當精進一心求索。請奉行之不敢疑怠

佛說無量清凈平等覺經卷第三佛說無量清凈平等覺經卷第四

　　　　后漢月氏國三藏支婁迦讖譯


佛告阿逸菩薩等。若曹于是世。能自制心正意。身不作惡者。是為大德善。都為八方上下最無有比。所以者何。八方上下無央數佛國中。諸天人民。皆自然作善。不大為惡易教化。今我于是世間為佛。于五惡五痛五燒之中作佛為最劇。教語人民。令絕五惡。令去五痛。令去五燒。降化其心。令持五善得其福德度世長壽泥洹之道。佛言。何等為五惡。何等為五痛。何等為五燒中者。何等為消化五惡令持五善者。何等為持五善得其福德長壽度世泥洹之道。佛言。其一惡者。諸天人民下至禽獸蜎飛蠕動之類。欲為眾惡。強者伏弱。轉相克賊。自相殺傷。更相食啖。不知為善。惡逆不道。受其殃罰。道之自然。當往趣向。神明記識。犯之不貰。轉相承續。故有貪窮下賤乞丐孤獨人。有聾盲喑啞愚癡弊惡。下有尪狂不及逮之屬。其有尊貴豪富。高才明達智慧勇猛。皆其前世宿命。為善慈孝。布恩施德。故有官事王法牢獄。不肯畏慎作惡入法。受其過讁重罰致劇。求望解脫難得度出。今世有是目前現在。壽終尤劇。入其窈冥。受身更生。譬若王法劇苦極刑。故有自然泥犁禽獸薜荔。蜎飛蠕動之類屬。貿身形。改惡易道。壽命短長。魂神命精。自然入趣。受形寄胎。當獨值向。相從共生。轉相報償。當相還復。殃惡讁罰。眾事未盡。終不得離。展轉其中。世世累劫。無有出期。難得解脫。痛不可言天地之間自然有是。雖不臨時卒暴至。應時恒取自然之道。皆當善惡歸之。是為一大惡。為一痛。為一燒。勤苦如是。愁毒呼嗟。比如劇火起燒人身。人能自于其中。一心制意端身正行。獨作諸善。不為眾惡者。身獨度脫得其福德。可得長壽度世上天泥洹之道。是為一大善

佛言。其二惡者。世間帝王。長吏人民。父子兄弟。室家夫婦。略無義理。不從政令。轉淫奢驕慢。各欲快意。恣心自在。更相欺調。殊不懼死。心口各異。言念無實。佞諂不忠。諛媚巧辭。行不端正。更相嫉憎。轉相讒惡陷入惡枉。主上不明。心不察照。任用臣下。臣下存在。淺度能行。知其形勢。在位不正。為其所調。妄捐忠良。不當天心。甚違道理臣欺其君。子欺其父。弟欺其兄。婦欺其夫。室家中外。知識相紹。各懷貪淫。心獨恚怒。蒙聾愚癡欲益多。有尊卑上下。無男無女。無大無小。心俱同然。欲自厚己。破家亡身。不顧念前后。家室親屬。坐之破族。或時家中內外。知識朋友。鄉黨市里愚民。轉共從事。更相利害。爭錢財斗。忿怒成仇轉爭勝負。慳富焦心。不肯施與。專專守惜。愛寶貪重。坐之思念。心勞身苦。如是至竟。無所恃怙。獨來獨去。無一隨者。善惡禍福。殃咎讁罰。追命所生。或在樂處。或入毒苦。然后乃悔。當復何及。或時世人。愚心少智。見善誹謗恚之。不肯慕及。但欲為惡。妄作非法。但欲盜竊。常懷毒心。欲得他人財物。用自供給。消散摩盡。賜復求索。邪心不正。常獨恐怖。畏人有色。臨時不計。事至乃悔。今世現在。長吏牢獄。自然趣向。受其殃咎。世間貧窮。乞丐孤獨。但坐前世宿命。不信道德。不肯為善。今世為惡。天神別籍。壽終入惡道。故有自然泥犁禽獸薜荔。蜎飛蠕動之類。展轉其中。世世累劫。無有出期。難得解脫。痛不可言。是為二大惡二痛二燒。勤苦如是。比如火起燒人身。人能自于其中。一心制意端身正行。獨作眾善。不為眾惡者。身獨度脫。得其福德。可得長壽度世上天泥洹之道。是為二大善

佛言。其三惡者。世間人民。寄生相因。共依居天地之間。處年壽命。無能幾歲。至有豪貴者。賢明善人。下有貧賤尪羸愚者。中有不良之人。但懷念毒惡。身心不正。常念淫泆。煩滿胸中。愛欲交錯。坐起不安。貪意慳惜。但欲唐得。眄睞細色。惡態淫泆。有婦厭憎。私妄出入。持家所有。相結為非。聚會飲食。自共作惡。興兵作賊。攻城格斗。劫殺截斷。強奪不道。取人財物。偷竊趣得。不肯治生。所當求者。不肯為之。惡心在外。不能專作。欲擊成事。恐勢迫脅。持歸給家。共相生活。恣心快意。極身作樂。行亂他人婦女。或于其親屬不避。尊卑長老。眾共憎惡。家室中外。患而苦之。亦復不畏縣官法令無所避。錄如是之惡。自然牢獄。日月照識。神明記取。諸神攝錄。故有自然泥犁禽獸薜荔。蜎飛蠕動之類。展轉其中。世世累劫。無有出期。難得度脫。痛不可言。是為三大惡三痛三燒。勤苦如是。比若火起燒人身。人能自于其中。一心制意。端身正行。獨作眾善。不為眾惡者。身獨度脫。得其福德。可得長壽度世上天泥洹之道。是為三大善。佛言。其四惡者。諸惡人不能作善。自相壞敗。轉相教令。共作眾惡。主為傳言。但欲兩舌惡口。罵詈妄語。相嫉更相斗亂。憎嫉善人。敗壞賢善。于傍快惡。復不孝順供養父母。輕易師父知識。無信難得誠實。自言尊貴有道。橫行威武。加卷力勢。侵克易人。不能自知。為惡無自羞慚。自用頗健。令人承事敬畏。復不敬畏天地。神明日月。亦不可教令作善。不可降化。自用偃蹇。謂常當爾。亦復無憂哀心。亦不知恐懼。恣意憍慢如是。天神記識。賴其前世宿命。頗作福德。小善扶接。營護助之。今世作惡。福德盡儩。諸善鬼神各去離之身獨空立。無所復依。受重殃讁。壽命終身惡繞歸。自然迫促。當往追逐。不得止息。自然眾惡。共趣頓乏。其有名籍。在神明所。殃咎引牽。當值相得。當往趣向。受過讁罰。身心摧碎。神形苦極。不得離卻。但得前行。入于火鑊。當是時悔復何益。當復何及。天道自然。不得蹉跌。故有泥犁禽獸薜荔。蜎飛蠕動之屬。展轉其中。世世累劫。無有出期。難得解脫。痛不可言。是為四大惡四痛四燒。勤苦如是。比如火起燒人身。人能于其中。一心制意端身正行。獨作眾善。不為眾惡者。身獨度脫。得其福德。可得長壽度世上天泥洹之道。是為四大善

佛言。其五惡者。世人徙倚懈惰。不肯作善。不念治生。妻子饑寒。父母俱然。欲呵教其子。其子惡心。嗔目應怒。言令不和。違戾反逆劇于野人。比若怨家。不如無子。妄遍假貸。眾共患厭。尤無返復。無有報償之心。窮貧困乏。不能復得。辜較諧聲。放縱游散。串數唐得。自用賑給。不畏防禁。飲食無極。吃酒嗜美。出入無有期度。魯扈抵突。不知人情。睢眄強制。見人有喜。憎嫉恚之。無義無禮。自用職當。不可諫曉。亦復不憂念父母妻子有無。又復不念卒報父母之德。亦復不念師父之恩。心常念惡。口常言惡。日不成就。不信道德。不信有賢明先圣。不信作善為道可得度世。不信世間有佛。欲殺羅漢斗比丘僧。常欲殺人。欲殺父母兄弟妻子宗親朋友。父母兄弟妻子宗親朋友。憎惡見之。欲使之死。不信佛經語。不信人壽命終盡死。后世復生。不信作善得善。不信作惡得惡。如是曹人。男子女人。心意俱然。違戾反逆。愚癡蒙澒。嗔怒嗜欲。無所識知。自用快善。為大智慧。亦不知所從來。生死所趣向。不肯慈孝。惡逆天地。于其中間。求望僥幸。欲得長生。躬得不死。會當歸就。生死勤苦善惡之道。身所作惡。殃咎眾趣。不得度脫。亦不可降化令作善。慈心教語。開導生死善惡所趣有是。復不信之。然苦心與語。欲令度脫。無益其人。心中閉塞。意不開解。大命將至。至時皆悔。其后乃悔。當復何及。不豫計善。臨窮何益。天地之間。五道分明。恢廓窈窕。浩浩茫茫。轉相承受。善惡毒痛。身自當之。無有代者。道之自然。隨其所行。追命所生。不得縱舍。善人行善。從善慈孝。從樂入樂從明入明。惡人行惡。從苦入苦。從冥入冥。誰能知者。獨佛知見耳。教語人民。信用者少。生死不休。惡道不絕。如是世人。不可悉道。故有自然泥犁禽獸薜荔。蜎飛蠕動之類。展轉其中世世累劫。無有出期。難得解脫。痛不可言。是為五大惡五痛五燒。勤苦如是。比如火起燒人身。人能自于其中。一心制意端身正行。言行相副。所作至誠。所語如語。心口不轉。獨作眾善。不為眾惡者。身獨度脫。得其福德。可得長壽度世上天泥洹之道。是為五大善。佛告阿逸菩薩等。我皆語若曹。是世五惡。勤苦如是。令起五痛。令起五燒。展轉相生。世間人民。不肯為善。欲作眾惡。敢有犯此諸惡事者。皆悉自然。當更具歷入惡道中。或其今世。先被病殃。死生不得。示眾見之。壽終趣入至極大苦。愁痛酷毒。自相焦然。轉相燒滅。至其后共作怨家。更相傷殺。從小微起至大困劇。皆從貪淫財色。不肯忍辱施與。各欲自快。無復有曲直。欲得健名。為癡欲所迫。隨心思想。不能得也。結憤胸中。財色縛束。無有解脫。不知厭足。厚己諍欲。無所省錄。都無義理。不隨正道。富貴榮華。當時快意。不能忍辱。不知施善。威勢無幾。隨惡名焦。身坐勞苦。久后大劇自然隨逐。無有解已。王法施張。自然糾舉。上下相應。羅網綱紀。[煢-(冗-幾)][煢-(冗-幾)]忪忪。當入其中。古今有是。痛哉可傷。佛語阿逸菩薩等。若世有是佛。皆慈愍哀之。威神摧動。眾惡諸事。皆消化之。令得去惡就善。棄捐所思。奉持經戒。莫不承奉。施行經法。不敢違失度世無為泥洹之道。快善極樂。甚明無極。佛言。若曹諸天帝王人民。及后世人。得佛經語熟思惟之。能自于其中端心正行。其主上為善率化。撿御其下。教語人民。轉相敕令。轉共為善。轉相度脫。各自端守。慈仁愍哀。終身不殆。尊圣敬孝。通洞博愛。佛語教令。無敢虧負。當憂度世泥洹之道。當憂斷截生死痛癢。拔惡根本。當憂斷絕泥犁禽獸薜荔。蜎飛蠕動之類。惡苦之道。當勱佛世。堅持經道。無敢失也。佛言。若曹當作善者。云何第一急。當自端身。當自端心。當自端目。當自端耳。當自端鼻。當自端口。當自端手。當自端足。能自撿斂。莫妄動作。身心凈潔。俱善相應。中外約束。勿隨嗜欲。不犯諸惡。言色常和。身行當專。行步坐起不動。作事所為。當先熟思慮計之。揆度才能。視瞻圓規。安定徐作為之。作事倉卒。不豫熟計。為之不諦。亡其功夫。敗悔在后。唐苦亡身。至誠忠信。得道絕去。佛言。若曹于是。益作諸善。布恩施德。能不絕道禁。忍辱精進一心智慧。展轉復相教化。作善為德。如是經法。慈心專一。齋戒清凈。一日一夜者。勝于無量清凈佛國。作善百歲。所以者何。無量清凈佛國。皆積德眾善。無為自然。在所求索。無有諸惡大如毛發。佛言。于是作善。十日十夜者。其得福。勝于他方佛國中人民。作善千歲。所以者何。他方佛國。皆悉作善。作善者多。為惡者少。皆有自然之物。不行求作便自得之。是間為惡者多。為善者少。不行求作不能得也。人能自端制作善。至心求道。故能爾耳。是間無有自然。不能自給。當行求索勤苦治生。轉相欺怠調作好惡。得其財物歸給妻子。飲苦食毒勞心苦身。如是至竟。心意不專周旋不安。人能自安靜為善。精進作德。故能爾耳。佛言。我皆哀若曹及諸天帝王人民。皆教令作諸善。不為眾惡。隨其所能輒授與道。教戒開導悉奉行之。則君率化為善。教令臣下。父教其子。兄教其弟。夫教其婦。室家內外親屬朋友。轉相教語作善為道。奉經持戒各自端守。上下相撿。無尊無卑。無男無女。齋戒清凈。莫不歡喜。和順義理。勸樂慈孝。自相約撿。其有得佛經語。悉持思之不當所作。如犯為之則自悔過。去惡就善。棄邪為正。朝聞夕改。奉持經戒。劇如貧人得寶。佛所行處。所在郡國。輒授與經戒。諸天日月星辰諸神。國王傍臣長吏人民。諸龍鬼神。泥犁禽獸。承奉行之。則君改化為善。齋戒精思。凈自湔灑。端心正行。居位嚴慓。教敕率眾為善。奉行道禁。令言令止。臣事其君。忠直受令。不敢違負。父子言令孝順承受。兄弟夫婦宗親朋友。上下相令順言和理。尊卑大小轉相敬事。以禮如義不相違負。莫不改往修來。灑心易行端正中表。自然作善所愿輒得。感善降化自然之道。求欲不死則可得長壽。求欲度世則可得泥洹之道。佛言。佛威神尊重。消惡化善莫不度脫。今我出于天下。在是惡中。于苦世作佛。慈愍哀傷教語開道。諸天帝王。傍臣左右。長吏人民。隨其心所欲愿樂。皆令得道。佛諸所行處。所更過歷郡國縣邑。丘聚市里莫不豐熟。天下太平。日月運照。倍益明好。風雨時節。人民安寧。強不凌弱。各得其所。無惡歲疾疫。無病瘦者。兵革不起。國無盜賊無有怨抂。無有拘閉者。君臣人民莫不歡喜。忠慈至誠各自端守。皆自然守國。雍和孝順莫不歡樂。有無相與布恩施德。心歡樂與皆相敬愛。推財讓義。謙讓于先。前后以禮敬事。如父如子。如兄如弟。莫不仁賢。和順禮節都無違諍。快善無極。佛言。我哀子曹欲度脫之。劇父母念子。今八方上下。諸天帝王人民。及蜎飛蠕動之類。得佛經戒奉行佛道。皆得明慧心悉開解。莫不得度過度脫憂苦者。今我作佛。在于五惡五痛五燒之中。降化五惡。消盡五痛。絕滅五燒。以善攻惡拔去毒苦。令得五善明好。燒惡不起。我般泥洹去后。經道稍稍斷絕。人民諛諂淳為眾惡。不復作善。五燒復起。五痛劇苦。復如前法。自然還復。久后轉劇不可悉說。我但為若曹。小道之耳。佛告阿逸菩薩等。若曹各思持之。展轉相教戒。如佛經法無敢犯也。阿逸菩薩長跪叉手言。佛所說甚苦痛。世人為惡。甚劇如是如是。佛皆慈哀悉度脫之。皆言受佛重教。請展轉相承。不敢犯也。佛告阿難。我哀若曹。令悉見無量清凈佛及諸菩薩阿羅漢。所居國土。若欲見之不。阿難則大喜。長跪叉手言。愿皆欲見之。佛言。若起更被袈裟西向拜。當日沒處。為無量清凈佛作禮。以頭面著地言。南無無量清凈平等覺。阿難言諾受教。則起更被袈裟西向拜。當日所沒處。為無量清凈佛作禮。以頭腦著地言。南無無量清凈平等覺。阿難未起。無量清凈佛。便大放光明威神。則遍八方上下。諸無央數佛國天地。則皆為大震動。諸天無央數天地。須彌山羅寶。摩訶須彌大山羅寶。諸天地大界小界。其中諸有大泥犁小泥犁。諸山林溪谷幽冥之處。皆則大明悉雨大開辟。則阿難諸菩薩阿羅漢等。諸天帝王人民。悉皆見無量清凈佛。及諸菩薩阿羅漢國土七寶已。心皆大歡喜踴躍。悉起為無量清凈佛作禮。以頭腦著地。皆言南無無量清凈三藐三佛陀。無量清凈佛。放光明威神已。諸無央數天人民。及蜎飛蠕動之類。皆悉見無量清凈佛光明。莫不慈心歡喜作善者。諸有泥犁禽獸薜荔。諸有考治勤苦之處。則皆休止不復治。莫不解脫憂苦者。諸有盲者則皆得視。諸跛躄蹇者則皆得走行。諸病者則皆愈起。諸尪者則皆強健。愚癡者則皆更黠慧。諸有淫泆嗔怒者皆悉慈心作善。諸有被毒者毒皆不行。鐘鼓琴瑟箜篌樂器。諸伎不鼓皆自作音聲。婦女珠環皆自作聲。百鳥畜獸皆自悲鳴。當是之時。莫不歡喜得過度者。則時爾日。諸佛國中諸天人莫不持天上華香來下。于虛空中悉皆供養。散諸佛及無量清凈佛上。諸天各共。大作萬種自然伎樂。樂諸佛及諸菩薩阿羅漢。當是之時。甚快樂不可言

佛告阿難阿逸菩薩等。我說無量清凈佛及諸菩薩阿羅漢國土自然七寶。當無有異乎。阿難長跪叉手言。佛說無量清凈佛國土快善。如佛所說無有一異。佛言。我說無量清凈佛功德國土快善。晝夜一劫尚復未竟。我但為若曹小說之耳。阿逸菩薩則長跪叉手問佛言。今佛國從是間當有幾。阿惟越致菩薩。往生無量清凈佛國。愿聞之。佛言。若欲知者明聽著心中。阿逸菩薩言受教。佛言。從我國當有七百二十億。阿惟越致菩薩。皆往生無量清凈佛國。一阿惟越致菩薩者。前后供養無央數諸佛。以次如彌勒皆當作佛。及其余諸小菩薩輩者。無央數不可復計。皆當往生無量清凈佛國。佛告阿逸菩薩。不但我國中諸菩薩當往生無量清凈佛國。他方異國復有佛亦復如是。第一佛名光遠昭。其國有百八十億菩薩。皆當往生無量清凈佛國。他方異國。第二佛佛名寶積。其國有九十億菩薩。皆當往生無量清凈佛國。他方異國。第三佛名儒無垢。有二百二十億菩薩。皆當往生阿彌陀佛國。他方異國。第四佛名無極光明。其國有二百五十億菩薩。皆當往生無量清凈佛國。他方異國。第五佛名于世無上。其國有六百億菩薩。皆當往生無量清凈佛國。他方異國。第六佛名勇光。其國有萬四千菩薩。皆當往生無量清凈佛國。他方異國。第七佛名具足交絡。其國有十四億菩薩。皆當往生無量清凈佛國。他方異國。第八佛名雄慧王。其國有八菩薩。皆當往生無量清凈佛國。他方異國。第九佛名多力無過者。其國有八百一十億菩薩。皆當往生無量清凈佛國。他方異國。第十佛名吉良。其國有萬億菩薩。皆當往生無量清凈佛國。他方異國。第十一佛名慧辯。其國有萬二千菩薩。皆當往生無量清凈佛國。他方異國。第十二佛名無上華。其國有諸菩薩無央數不可復計。皆阿惟越致。皆智慧勇猛。各供養無央數諸佛。以一時俱心愿欲往生。皆當生無量清凈佛國。他方異國。第十三佛名樂大妙音。其國有七百九十億菩薩。皆當往生無量清凈佛國。佛言。是諸菩薩。皆阿惟越致。諸比丘僧中。及小菩薩輩無央數。皆當往生無量清凈佛國。不獨是十四佛國中諸菩薩當往生也。都八方上下無央數佛國。諸菩薩輩。各各如是。皆當往生無量清凈佛國。其無央數。都共往會無量清凈佛國。大眾多不可復計。我但說八方上下無央數佛名字。晝夜一劫尚未竟。我但復說佛國諸比丘僧眾菩薩。當往生無量清凈佛國人數。說之一劫不休止尚未竟。我但為若曹。總攬都小說之耳

佛語阿難阿逸菩薩等。其世間帝王人民。善男子善女人。前世宿命行善所致相祿。乃當聞無量清凈佛聲。慈心歡喜我代之喜。佛言。其有善男子善女人。聞無量清凈佛聲。慈心歡喜。一時踴躍。心意清凈。衣毛為起拔出者。皆前世宿命作佛道。若他方佛故。菩薩非凡人。其有人民男子女人。聞無量清凈佛聲。不信有佛者。不信佛經語。不信有比丘僧。心中狐疑。都無所信者。皆故從惡道中來。生愚蒙不解宿命。殃惡未盡。未當得度脫故。心中狐疑不信向耳。佛言。我語若曹。若曹所當作善法。皆當奉行信之。無得以我般泥洹去后故。若曹及后世人。無得復言。我不信有無量清凈佛國。我故令若曹悉見無量清凈佛國土。所當為者若自求之。我具為汝曹。道說經戒順法。若曹當如佛法持之。無得毀失。我持是經以累汝曹。汝曹當堅持之。無得為妄增減是經法。我般泥洹去后。經道留止千歲。千歲后經道斷絕。在心所愿皆可得道。佛言。師開導人耳目。智慧明達。度脫人令得善。舍泥洹之道。常當慈孝。于佛如父母。常念師恩。當念不斷絕。則得道疾。佛言。天下有佛者甚難得值。人有信受師法經語深者。亦難得值。若有沙門。若師為人說佛經者。甚難得值。佛說是經時。則萬二千億諸天人民。皆得天眼徹視。悉一心皆為菩薩道。則二百二十億諸天人民。皆得阿那含道。則八百沙門。皆得阿羅漢道。則四十億菩薩。皆得阿惟越致。佛說經已。諸菩薩阿羅漢。諸天帝王人民。皆大歡喜。前趣為佛作禮繞佛三匝。以頭面著佛足而去

佛說無量清凈平等覺經卷第四