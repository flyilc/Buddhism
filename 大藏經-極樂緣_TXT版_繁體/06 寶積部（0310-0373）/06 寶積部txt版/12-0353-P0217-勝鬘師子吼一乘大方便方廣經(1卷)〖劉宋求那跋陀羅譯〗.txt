　　No. 353 [No. 310(48)]

勝鬘師子吼一乘大方便方廣經

　　　　宋中印度三藏求那跋陀羅譯


　　如來真實義功德章第一

如是我聞。一時佛住舍衛國祇樹給孤獨園。時波斯匿王及末利夫人。信法未久共相謂言。勝鬘夫人是我之女。聰慧利根通敏易悟。若見佛者必速解法心得無疑。宜時遣信發其道意。夫人白言。今正是時。王及夫人與勝鬘書略贊如來。無量功德。即遣內人名旃提羅。使人奉書至阿踰阇國入其宮內敬授勝鬘。勝鬘得書歡喜頂受。讀誦受持生希有心。向旃提羅而說偈言

　我聞佛音聲　　世所未曾有
　所言真實者　　應當修供養
　仰惟佛世尊　　普為世間出
　亦應垂哀愍　　必令我得見
　即生此念時　　佛于空中現
　普放凈光明　　顯示無比身
　勝鬘及眷屬　　頭面接足禮
　咸以清凈心　　嘆佛實功德
　如來妙色身　　世間無與等
　無比不思議　　是故今敬禮
　如來色無盡　　智慧亦復然
　一切法常住　　是故我歸依
　降伏心過惡　　及與身四種
　已到難伏地　　是故禮法王
　知一切爾焰　　智慧身自在
　攝持一切法　　是故今敬禮
　敬禮過稱量　　敬禮無譬類
　敬禮無邊法　　敬禮難思議
　哀愍覆護我　　令法種增長
　此世及后生　　愿佛常攝受
　我久安立汝　　前世已開覺
　今復攝受汝　　未來生亦然
　我已作功德　　現在及余世
　如是眾善本　　唯愿見攝受　

爾時勝鬘及諸眷屬。頭面禮佛。佛于眾中即為受記。汝嘆如來真實功德。以此善根當于無量阿僧祇劫。天人之中為自在王一切生處常得見。我現前贊嘆如今無異。當復供養無量阿僧祇佛過二萬阿僧祇劫。當得作佛號。普光如來應正遍知。彼佛國土。無諸惡趣老病衰惱不適意苦亦無不善惡業道名。彼國眾生色力壽命五欲眾具皆悉快樂勝于他化自在諸天。彼諸眾生純一大乘諸有修習善根眾生皆集于彼。勝鬘夫人得受記時。無量眾生諸天及人愿生彼國。世尊悉記皆當往生

　　十受章第二

爾時勝鬘聞受記已。恭敬而立受十大受。世尊。我從今日乃至菩提。于所受戒不起犯心。世尊。我從今日乃至菩提于諸尊長不起慢心。世尊。我從今日乃至菩提。于諸眾生不起恚心。世尊。我從今日乃至菩提。于他身色及外眾具不起疾心。世尊。我從今日乃至菩提。于內外法不起慳心。世尊。我從今日乃至菩提。不自為己受畜財物。凡有所受悉為成熟貧苦眾生。世尊。我從今日乃至菩提。不自為己行四攝法。為一切眾生故。以不愛染心無厭足心無掛礙心攝受眾生。世尊。我從今日乃至菩提。若見孤獨幽系疾病種種厄難困苦眾生。終不暫舍。必欲安隱。以義饒益令脫眾苦。然后乃舍。世尊。我從今日乃至菩提。若見捕養眾惡律儀及諸犯戒終不棄舍。我得力時。于彼彼處見此眾生。應折伏者而折伏之。應攝受者而攝受之。何以故。以折伏攝受故令法久住。法久住者。天人充滿惡道減少。能于如來所轉法輪。而得隨轉。見是利故救攝不舍。世尊。我從今日乃至菩提。攝受正法終不忘失。何以故。忘失法者則忘大乘。忘大乘者則忘波羅蜜。忘波羅蜜者則不欲大乘。若菩薩不決定大乘者。則不能得攝受正法欲。隨所樂入。永不堪任越凡夫地。我見如是無量大過。又見未來攝受正法。菩薩摩訶薩無量福利故受此大受。法主世尊現為我證。唯佛世尊現前證知。而諸眾生善根微薄。或起疑網以十大受極難度故。彼或長夜非義饒益不得安樂。為安彼故。今于佛前說誠實誓。我受此十大受如說行者。以此誓故于大眾中當雨天花出天妙音。說是語時于虛空中。雨眾天花出妙聲言。如是如是如汝所說。真實無異。彼見妙花及聞音聲一切眾會疑惑悉除。喜踴無量而發愿言。恒與勝鬘常共俱會同其所行。世尊悉記一切大眾如其所愿

　　三愿章第三

爾時勝鬘。復于佛前發三大愿而作是言。以此實愿安隱無量無邊眾生。以此善根于一切生得正法智。是名第一大愿。我得正法智已。以無厭心為眾生說。是名第二大愿。我于攝受正法舍身命財護持正法。是名第三大愿。爾時世尊即記勝鬘。三大誓愿如一切色悉入空界。如是菩薩恒沙諸愿。皆悉入此三大愿中。此三愿者真實廣大

　　攝受章第四

爾時勝鬘白佛言。我今當復承佛威神說調伏大愿真實無異。佛告勝鬘。恣聽汝說。勝鬘白佛。菩薩所有恒沙諸愿。一切皆入一大愿中。所謂攝受正法。攝受正法真為大愿。佛贊勝鬘。善哉善哉。智慧方便甚深微妙。汝已長夜殖諸善本。來世眾生久種善根者。乃能解汝所說。汝之所說攝受正法。皆是過去未來現在諸佛已說今說當說。我今得無上菩提。亦常說此攝受正法。如是我說攝受正法所有功德不得邊際。如來智慧辯才亦無邊際。何以故。是攝受正法有大功德有大利益

勝鬘白佛。我當承佛神力更復演說攝受正法廣大之義。佛言。便說。勝鬘白佛。攝受正法廣大義者。則是無量。得一切佛法攝八萬四千法門。譬如劫初成時普興大云雨眾色雨及種種寶。如是攝受正法雨無量福報及無量善根之雨。世尊。又如劫初成時有大水聚。出生三千大千界藏及四百億種種類洲。如是攝受正法。出生大乘無量界藏。一切菩薩神通之力。一切世間安隱快樂。一切世間如意自在。及出世間安樂。劫成乃至天人本所未得皆于中出。又如大地持四重擔。何等為四。一者大海。二者諸山。三者草木。四者眾生。如是攝受正法善男子善女人。建立大地堪能荷負四種重任。喻彼大地。何等為四。謂離善知識無聞非法眾生。以人天善根而成熟之。求聲聞者授聲聞乘。求緣覺者授緣覺乘。求大乘者授以大乘。是名攝受正法善男子善女人建立大地堪能荷負四種重任。世尊。如是攝受正法善男子善女人。建立大地堪能荷負四種重任。普為眾生作不請之友。大悲安慰哀愍眾生。為世法母。又如大地有四種寶藏。何等為四。一者無價。二者上價。三者中價。四者下價。是名大地四種寶藏。如是攝受正法善男子善女人。建立大地得眾生四種最上大寶。何等為四。攝受正法善男子善女人。無聞非法眾生以人天功德善根而授與之。求聲聞者授聲聞乘。求緣覺者授緣覺乘。求大乘者授以大乘。如是得大寶眾生。皆由攝受正法善男子善女人得此奇特希有功德。世尊。大寶藏者。即是攝受正法。世尊。攝受正法。攝受正法者。無異正法。無異攝受正法。正法即是攝受正法。世尊。無異波羅蜜。無異攝受正法。攝受正法即是波羅蜜。何以故。攝受正法善男子善女人。應以施成熟者。以施成熟。乃至舍身支節。將護彼意而成熟之。彼所成熟眾生建立正法。是名檀波羅蜜。應以戒成熟者。以守護六根凈身口意業。乃至正四威儀。將護彼意而成熟之。彼所成熟眾生建立正法。是名尸波羅蜜。應以忍成熟者。若彼眾生罵詈毀辱誹謗恐怖。以無恚心饒益心第一忍力乃至顏色無變。將護彼意而成熟之。彼所成熟眾生建立正法。是名羼提波羅蜜。應以精進成熟者。于彼眾生不起懈心生大欲心第一精進。乃至若四威儀。將護彼意而成熟之。彼所成熟眾生建立正法。是名毗梨耶波羅蜜。應以禪成熟者。于彼眾生以不亂心不外向心第一正念乃至久時所作久時所說終不忘失。將護彼意而成熟之。彼所成熟眾生建立正法。是名禪波羅蜜。應以智慧成熟者。彼諸眾生問一切義以無畏心而為演說一切論一切工巧究竟明處乃至種種工巧諸事。將護彼意而成熟之。彼所成熟眾生建立正法。是名般若波羅蜜。是故世尊。無異波羅蜜。無異攝受正法。攝受正法即是波羅蜜

世尊。我今承佛威神更說大義。佛言。便說。勝鬘白佛。攝受正法。攝受正法者。無異攝受正法。無異攝受正法者。攝受正法善男子善女人。即是攝受正法。何以故。若攝受正法善男子善女人。為攝受正法舍三種分。何等為三。謂身命財。善男子善女人舍身者。生死后際等離老病死。得不壞常住無有變易不可思議功德如來法身。舍命者。生死后際等畢竟離死。得無邊常住不可思議功德。通達一切甚深佛法。舍財者。生死后際等得不共一切眾生無盡無減畢竟常住不可思議具足功德。得一切眾生殊勝供養。世尊。如是舍三分善男子善女人。攝受正法。常為一切諸佛所記一切眾生之所瞻仰

世尊。又善男子善女人攝受正法者。法欲滅時。比丘比丘尼優婆塞優婆夷。朋黨諍訟破壞離散。以不諂曲不欺誑不幻偽。愛樂正法。攝受正法。入法朋中。入法朋者。必為諸佛之所授記。世尊。我見攝受正法如是大力。佛為實眼實智。為法根本。為通達法。為正法依。亦悉知見

爾時世尊。于勝鬘所說攝受正法大精進力。起隨喜心。如是勝鬘。如汝所說。攝受正法大精進力。如大力士少觸身分生大苦痛。如是勝鬘。少攝受正法令魔苦惱。我不見余一善法令魔憂苦如少攝受正法。又如牛王形色無比勝一切牛。如是大乘少攝受正法。勝于一切二乘善根。以廣大故。又如須彌山王端嚴殊特勝于眾山。如是大乘舍身命財以攝取心攝受正法。勝不舍身命財初住大乘一切善根。何況二乘。以廣大故。是故勝鬘。當以攝受正法。開示眾生教化眾生建立眾生。如是勝鬘。攝受正法。如是大利如是大福。如是大果。勝鬘。我于阿僧祇阿僧祇劫說攝受正法功德義利不得邊際。是故攝受正法。有無量無邊功德

　　一乘章第五

佛告勝鬘。汝今更說一切諸佛所說攝受正法。勝鬘白佛。善哉世尊。唯然受教。即白佛言。世尊。攝受正法者是摩訶衍。何以故。摩訶衍者。出生一切聲聞緣覺世間出世間善法。世尊。如阿耨大池出八大河。如是摩訶衍。出生一切聲聞緣覺世間出世間善法。世尊。又如一切種子皆依于地而得生長。如是一切聲聞緣覺世間出世間善法。依于大乘而得增長。是故世尊。住于大乘攝受大乘。即是住于二乘攝受二乘一切世間出世間善法。如世尊說六處。何等為六謂正法住。正法滅。波羅提木叉。比尼。出家。受具足。為大乘故說此六處。何以故。正法住者。為大乘故說。大乘住者。即正法住。正法滅者。為大乘故說。大乘滅者。即正法滅。波羅提木叉。比尼。此二法者。義一名異。比尼者即大乘學。何以故。以依佛出家而受具足。是故說大乘威儀戒是比尼是出家是受具足。是故阿羅漢。無出家受具足。何以故。阿羅漢依如來出家受具足故。阿羅漢歸依于佛。阿羅漢有恐怖。何以故。阿羅漢于一切無行怖畏想住。如入執劍欲來害己。是故阿羅漢無究竟樂。何以故。世尊。依不求依如眾生無依彼彼恐怖。以恐怖故則求歸依。如阿羅漢有怖畏。以怖畏故。依于如來。世尊。阿羅漢辟支佛有怖畏。是故阿羅漢辟支佛。有余生法不盡故。有生有余梵行不成故。不純事不究竟故。當有所作。不度彼故。當有所斷。以不斷故。去涅槃界遠。何以故。唯有如來應正等覺得般涅槃。成就一切功德故。阿羅漢辟支佛。不成就一切功德。言得涅槃者。是佛方便。唯有如來得般涅槃。成就無量功德故。阿羅漢辟支佛。成就有量功德。言得涅槃者。是佛方便。唯有如來得般涅槃。成就不可思議功德故。阿羅漢辟支佛。成就思議功德。言得涅槃者。是佛方便。唯有如來得般涅槃。一切所應斷過皆悉斷滅。成就第一清凈。阿羅漢辟支佛有余過。非第一清凈。言得涅槃者。是佛方便。唯有如來得般涅槃。為一切眾生之所瞻仰。出過阿羅漢辟支佛菩薩境界。是故阿羅漢辟支佛。去涅槃界遠。言阿羅漢辟支佛觀察解脫四智究竟得蘇息處者。亦是如來方便。有余不了義說。何以故。有二種死。何等為二。謂分段死。不思議變易死。分段死者。謂虛偽眾生。不思議變易死者。謂阿羅漢辟支佛大力菩薩意生身乃至究竟無上菩提。二種死中。以分段死故。說阿羅漢辟支佛智我生已盡。得有余果證故。說梵行已立。凡夫人天所不能辦。七種學人先所未作。虛偽煩惱斷故。說所作已辦。阿羅漢辟支佛所斷煩惱更不能受后有故。說不受后有。非盡一切煩惱。亦非盡一切受生故說不受后有。何以故有煩惱。是阿羅漢辟支佛所不能斷煩惱有二種。何等為二。謂住地煩惱。及起煩惱住地有四種。何等為四。謂見一處住地欲愛住地。色愛住地。有愛住地。此四種住地。生一切起煩惱。起者剎那心剎那相應。世尊。心不相應無始無明住地。世尊。此四住地力。一切上煩惱依種。比無明住地。算數譬喻所不能及

世尊。如是無明住地力。于有愛數四住地。無明住地其力最大。譬如惡魔波旬于他化自在天色力壽命眷屬眾具自在殊勝。如是無明住地力。于有愛數四住地。其力最勝。恒沙等數上煩惱依。亦令四種煩惱久住。阿羅漢辟支佛智所不能斷。唯如來菩提智之所能斷。如是世尊。無明住地最為大力。世尊。又如取緣有漏業因而生三有。如是無明住地緣無漏業因。生阿羅漢辟支佛大力菩薩三種意生身。此三地彼三種意生身生。及無漏業生。依無明住地。有緣非無緣。是故三種意生及無漏業緣無明住地。世尊如是有愛住地數四住地。不與無明住地業同。無明住地異離四住地。佛地所斷。佛菩提智所斷。何以故。阿羅漢辟支佛。斷四種住地。無漏不盡不得自在力。亦不作證。無漏不盡者。即是無明住地。世尊。阿羅漢辟支佛最后身菩薩。為無明住地之所覆障故。于彼彼法不知不覺。以不知見故。所應斷者不斷不究竟。以不斷故。名有余過解脫。非離一切過解脫。名有余清凈。非一切清凈。名成就有余功德。非一切功德。以成就有余解脫有余清凈有余功德故。知有余苦。斷有余集。證有余滅。修有余道。是名得少分涅槃。得少分涅槃者。名向涅槃界。若知一切苦。斷一切集。證一切滅。修一切道。于無常壞世間。無常病世間。得常住涅槃。于無覆護世間無依世間。為護為依。何以故。法無優劣故得涅槃。智慧等故得涅槃。解脫等故得涅槃。清凈等故得涅槃。是故涅槃一味等味。謂解脫味。世尊。若無明住地。不斷不究竟者。不得一味等味謂明解脫味。何以故。無明住地不斷不究竟者。過恒沙等所應斷法。不斷不究竟。過恒沙等所應斷法不斷故。過恒沙等法應得不得應證不證。是故無明住地積聚生一切修道斷煩惱上煩惱。彼生心上煩惱。止上煩惱。觀上煩惱。禪上煩惱。正受上煩惱。方便上煩惱。智上煩惱。果上煩惱。得上煩惱。力上煩惱。無畏上煩惱。如是過恒沙等上煩惱。如來菩提智所斷。一切皆依無明住地之所建立。一切上煩惱起。皆因無明住地緣無明住地。世尊。于此起煩惱剎那心剎那相應。世尊。心不相應無始無明住地。世尊。若復過于恒沙如來菩提智所應斷法。一切皆是無明住地所持所建立。譬如一切種子皆依地生建立增長若地壞者彼亦隨壞。如是過恒沙等如來菩提智所應斷法。一切皆依無明住地生建立增長。若無明住地斷者。過恒沙等如來菩提智所應斷法。皆亦隨斷。如是一切煩惱上煩惱斷過恒沙等。如來所得一切諸法通達無礙一切智見。離一切過惡。得一切功德法王法主。而得自在。登一切法自在之地。如來應等正覺正師子吼。我生已盡梵行已立所作已辦不受后有。是故世尊。以師子吼依于了義。一向記說

世尊。不受后有智有二種。謂如來以無上調御。降伏四魔出一切世間。為一切眾生之所瞻仰。得不思議法身。于一切爾焰地得無礙法自在。于上更無所作無所得地。十力勇猛升于第一無上無畏之地。一切爾炎無礙智觀不由于他。不受后有智師子吼。世尊。阿羅漢辟支佛。度生死畏次第得解脫樂。作是念。我離生死恐怖不受生死苦。世尊。阿羅漢辟支佛觀察時。得不受后有觀第一蘇息處涅槃地。世尊。彼先所得地。不愚于法不由于他。亦自知得有余地。必當得阿耨多羅三藐三菩提。何以故。聲聞緣覺乘皆入大乘。大乘者即是佛乘。是故三乘即是一乘。得一乘者。得阿耨多羅三藐三菩提。阿耨多羅三藐三菩提者。即是涅槃界。涅槃界者即是如來法身。得究竟法身者。則究竟一乘。無異如來無異法身。如來即法身。得究竟法身者。則究竟一乘。究竟者即是無邊不斷

世尊。如來無有限齊時。住如來應等正覺后際等住。如來無限齊。大悲亦無限齊。安慰世間。無限大悲無限安慰世間。作是說者。是名善說如來。若復說言無盡法常住法一切世間之所歸依者。亦名善說如來。是故于未度世間無依世間。與后際等作無盡歸依常住歸依者。謂如來應等正覺也。法者即是說一乘道。僧者是三乘眾。此二歸依非究竟歸依。名少分歸依。何以故。說一乘道法。得究竟法身。于上更無說一乘法身。三乘眾者有恐怖歸依如來。求出修學向阿耨多羅三藐三菩提。是故二依非究竟依。是有限依。若有眾生如來調伏。歸依如來得法津澤。生信樂心歸依法僧。是二歸依非此二歸依。是歸依如來。歸依第一義者。是歸依如來。此二歸依第一義。是究竟歸依如來。何以故。無異如來。無異二歸依。如來即三歸依。何以故。說一乘道。如來四無畏成就師子吼說。若如來隨彼所欲而方便說。即是大乘無有三乘。三乘者入于一乘。一乘者即第一義乘

　　無邊圣諦章第六

世尊。聲聞緣覺初觀圣諦以一智斷諸住地。以一智四斷知功德作證亦善知此四法義。世尊。無有出世間上上智。四智漸至及四緣漸至。無漸至法是出世間上上智。世尊。金剛喻者是第一義智。世尊。非聲聞緣覺不斷無明住地初圣諦智是第一義智。世尊。以無二圣諦智。斷諸住地。世尊。如來應等正覺。非一切聲聞緣覺境界不思議空智。斷一切煩惱藏。世尊。若壞一切煩惱藏究竟智。是名第一義智。初圣諦智。非究竟智。向阿耨多羅三藐三菩提智

世尊。圣義者。非一切聲聞緣覺。聲聞緣覺成就有量功德。聲聞緣覺成就少分功德。故名之為圣。圣諦者。非聲聞緣覺諦。亦非聲聞緣覺功德。世尊。此諦如來應等正覺初始覺知。然后為無明[穀-禾+卵]藏世間開現演說。是故名圣諦

　　如來藏章第七

圣諦者說甚深義。微細難知。非思量境界。是智者所知。一切世間所不能信。何以故。此說甚深如來之藏。如來藏者。是如來境界。非一切聲聞緣覺所知。如來藏處。說圣諦義。如來藏處甚深故。說圣諦亦甚深。微細難知。非思量境界。是智者所知。一切世間所不能信

　　法身章第八

若于無量煩惱藏所纏如來藏不疑惑者。于出無量煩惱藏法身亦無疑惑。于說如來藏。如來法身不思議佛境界及方便說。心得決定者此則信解說二圣諦。如是難知難解者。謂說二圣諦義。何等為說二圣諦義。謂說作圣諦義。說無作圣諦義。說作圣諦義者。是說有量四圣諦。何以故。非因他能知一切苦斷一切集證一切滅修一切道。是故世尊。有有為生死無為生死。涅槃亦如是。有余及無余。說無作圣諦義者。說無量四圣諦義。何以故。能以自力知一切受苦斷一切受集證一切受滅修一切受滅道。如是八圣諦。如來說四圣諦。如是四無作圣諦義。唯如來應等正覺事究竟。非阿羅漢辟支佛事究竟。何以故。非下中上法得涅槃。何以故。如來應等正覺。于無作四圣諦義事究竟。以一切如來應等正覺。知一切未來苦斷一切煩惱上煩惱所攝受一切集滅一切意生身除。一切苦滅作證。世尊。非壞法故。名為苦滅。所言苦滅者。名無始無作無起無盡離。盡常住自性清凈離一切煩惱藏。世尊。過于恒沙不離不脫不異不思議佛法成就說如來法身。世尊。如是如來法身不離煩惱藏名如來藏

　　空義隱覆真實章第九

世尊。如來藏智。是如來空智。世尊如來藏者。一切阿羅漢辟支佛大力菩薩。本所不見本所不得

世尊。有二種如來藏空智。世尊。空如來藏。若離若脫若異。一切煩惱藏。世尊。不空如來藏。過于恒沙不離不脫不異不思議佛法。世尊。此二空智。諸大聲聞。能信如來。一切阿羅漢辟支佛。空智于四不顛倒境界轉。是故一切阿羅漢辟支佛。本所不見。本所不得。一切苦滅。唯佛得證。壞一切煩惱藏。修一切滅苦道

　　一諦章第十

世尊。此四圣諦。三是無常一是常。何以故。三諦入有為相。入有為相者。是無常。無常者是虛妄法。虛妄法者。非諦非常非依。是故苦諦集諦道諦。非第一義諦。非常非依

　　一依章第十一

一苦滅諦。離有為相。離有為相者是常。常者非虛妄法。非虛妄法者。是諦是常是依。是故滅諦。是第一義

　　顛倒真實章第十二

不思議是滅諦。過一切眾生心識所緣。亦非一切阿羅漢辟支佛智慧境界。譬如生盲不見眾色七日嬰兒不見日輪。苦滅諦者。亦復如是。非一切凡夫心識所緣。亦非二乘智慧境界。凡夫識者二見顛倒。一切阿羅漢辟支佛智者。則是清凈。邊見者。凡夫于五受陰我見妄想計著生二見。是名邊見。所謂常見斷見。見諸行無常。是斷見非正見。見涅槃常。是常見非正見。妄想見故作如是見。于身諸根分別思惟現法見壞。于有相續不見起于斷見。妄想見故。于心相續愚闇不解不知。剎那間意識境界起于常見。妄想見故。此妄想見于彼義。若過若不及作異想分別。若斷若常。顛倒眾生于五受陰。無常常想苦有樂想。無我我想。不凈凈想。一切阿羅漢辟支佛凈智者。于一切智境界及如來法身本所不見。或有眾生。信佛語故。起常想樂想我想凈想。非顛倒見。是名正見。何以故。如來法身是常波羅蜜樂波羅蜜。我波羅蜜。凈波羅蜜。于佛法身。作是見者是名正見。正見者。是佛真子。從佛口生。從正法生。從法化生。得法余財。世尊凈智者。一切阿羅漢辟支佛。智波羅蜜。此凈智者。雖曰凈智。于彼滅諦。尚非境界。況四依智。何以故。三乘初業。不愚于法。于彼義當覺當得。為彼故世尊說四依。世尊此四依者。是世間法。世尊。一依者。一切依止。出世間上上第一義依。所謂滅諦

　　自性清凈章第十三

世尊。生死者依如來藏。以如來藏故。說本際不可知。世尊。有如來藏故說生死。是名善說。世尊。生死。生死者。諸受根沒。次第不受根起。是名生死。世尊。死生者此二法是如來藏。世間言說故。有死有生。死者謂根壞。生者新諸根起。非如來藏有生有死。如來藏者離有為相。如來藏常住不變。是故如來藏。是依是持是建立。世尊。不離不斷不脫不異不思議佛法。世尊。斷脫異外有為法依持建立者。是如來藏。世尊。若無如來藏者。不得厭苦樂求涅槃。何以故。于此六識及心法智。此七法剎那不住。不種眾苦。不得厭苦樂求涅槃。世尊。如來藏者。無前際不起不滅法。種諸苦得厭苦樂求涅槃。世尊。如來藏者。非我非眾生非命非人。如來藏者。墮身見眾生顛倒眾生空亂意眾生。非其境界

世尊。如來藏者。是法界藏。法身藏。出世間上上藏。自性清凈藏。此性清凈。如來藏而客塵煩惱上煩惱所染。不思議如來境界。何以故。剎那善心非煩惱所染。剎那不善心亦非煩惱所染。煩惱不觸心。心不觸煩惱。云何不觸法。而能得染心。世尊。然有煩惱有煩惱染心。自性清凈心而有染者。難可了知。唯佛世尊。實眼實智。為法根本。為通達法。為正法依。如實知見

勝鬘夫人說是難解之法問于佛時。佛即隨喜。如是如是。自性清凈心而有染污難可了知。有二法難可了知。謂自性清凈心。難可了知。彼心為煩惱所染亦難了知。如此二法。汝及成就大法菩薩摩訶薩乃能聽受。諸余聲聞唯信佛語

　　真子章第十四

若我弟子隨信增上者。依明信已隨順法智。而得究竟。隨順法智者觀察施設根意解境界。觀察業報。觀察阿羅漢眼。觀察心自在樂禪樂。觀察阿羅漢辟支佛大力菩薩圣自在通。此五種巧便觀成就。于我滅后未來世中。我弟子隨信增上依于明信隨順法智。自性清凈心。彼為煩惱染污而得究竟。是究竟者入大乘道因。信如來者。有是大利益。不謗深義

爾時勝鬘白佛言。更有余大利益。我當承佛威神復說斯義。佛言。更說。勝鬘白佛言。三種善男子善女人。于甚深義離自毀傷。生大功德入大乘道。何等為三。謂若善男子善女人。自成就甚深法智。若善男子善女人。成就隨順法智。若善男子善女人。于諸深法不自了知。仰惟世尊。非我境界。唯佛所知。是名善男子善女人仰惟如來。除此諸善男子善女人已

　　勝鬘章第十五

諸余眾生。于諸甚深法堅著妄說違背正法習諸外道腐敗種子者。當以王力及天龍鬼神力而調伏之。爾時勝鬘與諸眷屬頂禮佛足。佛言。善哉善哉。勝鬘。于甚深法方便守護。降伏非法善得其宜。汝已親近百千億佛能說此義

爾時世尊。放勝光明普照大眾。身升虛空高七多羅樹。足步虛空還舍衛國。時勝鬘夫人與諸眷屬。合掌向佛觀無厭足。目不暫舍。過眼境已踴躍歡喜。各各稱嘆如來功德。具足念佛還入城中。向友稱王稱嘆大乘。城中女人七歲已上。化以大乘。友稱大王。亦以大乘化諸男子七歲已上。舉國人民皆向大乘

爾時世尊入只桓林。告長老阿難。及念天帝釋。應時帝釋與諸眷屬。忽然而至住于佛前。爾時世尊向天帝釋及長老阿難。廣說此經。說已告帝釋言。汝當受持讀誦此經。憍尸迦。善男子善女人。于恒沙劫修菩提行。行六波羅蜜。若復善男子善女人。聽受讀誦乃至執持經卷。福多于彼。何況廣為人說。是故憍尸迦。當讀誦此經為三十三天分別廣說。復告阿難。汝亦受持讀誦。為四眾廣說。時天帝釋白佛言。世尊。當何名斯經。云何奉持。佛告帝釋。此經成就無量無邊功德。一切聲聞緣覺。不能究竟觀察知見。憍尸迦。當知此經甚深微妙大功德聚。今當為汝略說其名。諦聽諦聽善思念之。時天帝釋及長老阿難白佛言。善哉世尊。唯然受教。佛言。此經嘆如來真實第一義功德。如是受持。不思議大受。如是受持。一切愿攝大愿。如是受持。說不思議攝受正法。如是受持。說入一乘。如是受持。說無邊圣諦。如是受持。說如來藏。如是受持。說法身。如是受持。說空義隱覆真實。如是受持。說一諦。如是受持。說常住安隱一依。如是受持。說顛倒真實。如是受持。說自性清凈心隱覆。如是受持。說如來真子。如是受持。說勝鬘夫人師子吼。如是受持。復次憍尸迦。此經所說斷一切疑。決定了義入一乘道。憍尸迦。今以此說勝鬘夫人師子吼經。付囑于汝。乃至法住受持讀誦。廣分別說。帝釋白佛言。善哉世尊。頂受尊教。時天帝釋長老阿難及諸大會天人阿修羅乾闥婆等。聞佛所說。歡喜奉行

勝鬘師子吼一乘大方便方廣經(茨田宿禰安麻呂七世父母現在父母六親眷屬一切無邊法界眾生誓愿仕奉)