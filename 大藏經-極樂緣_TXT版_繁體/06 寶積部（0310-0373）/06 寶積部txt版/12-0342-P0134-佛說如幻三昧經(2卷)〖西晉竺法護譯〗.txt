　　No. 342 [Nos. 310(36), 341]

佛說如幻三昧經卷上

　　　　西晉月氏國三藏竺法護譯


聞如是。一時佛游王舍城靈鷲山。與大比丘眾俱。比丘六萬二千。一切圣智神通已達而悉耆年。菩薩四萬二千。溥首童真之等類也。其名曰師子英菩薩。慈氏菩薩。光世音菩薩。得大勢菩薩。辯積菩薩。建立遠菩薩。山頂菩薩。山幢菩薩。無動菩薩。善思議菩薩。所思善議菩薩。心勇菩薩。心志菩薩。善心菩薩。珠積菩薩。石磨王菩薩。寶掌菩薩。寶印手菩薩。常舉手菩薩。常下手菩薩。常精進菩薩。御眾菩薩。篤進菩薩。住言行相應菩薩。超愿菩薩。立報答菩薩。等思菩薩。棄諸惡趣菩薩。度無量菩薩。度無動菩薩。虛空藏菩薩。上意菩薩。持意菩薩。增意菩薩。術詳菩薩。執誦菩薩。月光菩薩。月英菩薩。光英菩薩。光首菩薩。還若干光菩薩。師子步雷音菩薩。辯無礙菩薩。妙辯菩薩。應辯菩薩。度意菩薩。顯日月光菩薩。空無菩薩。質游菩薩。常笑菩薩。根喜菩薩。除諸蓋菩薩。轉女菩薩。轉男菩薩。轉胎菩薩。被德鎧菩薩。大慧菩薩。光[火*僉]菩薩。照明菩薩。無受菩薩。受音王菩薩。深藏菩薩。眾香手菩薩。解縛之等八正士俱。如是等類四萬二千。四天王。天帝釋梵忍王。此及余天六萬人俱。須深天子。善住意天子。大神妙天。善意天。大樂天。如斯之等三萬人俱皆志大乘。燕居阿須倫與二萬億阿須倫俱。有海龍王與六萬諸龍俱從海出。此及他方無數天龍鬼神。阿須倫。迦留羅。真陀羅。摩睺勒。不可稱限百千億載。比丘比丘尼。薰士薰女。不可計會皆悉來集。如來垂哀。與無數眾眷屬圍繞而為說法。爾時文殊師利自在其室獨游宴坐。以空無心離心三昧而為正受。文殊即時從三昧起。適安隱興。震動十方無量佛土。文殊師利心自念言。如來至真平等覺者。今為所在。于世求之甚難得值。猶靈瑞華時時而出耳。其所現方難及難當。非心所思非言所暢。深妙超絕巍巍無量。佛現于世終不虛妄。因得聞法。所聽經典未曾唐舉。猶是眾生滅除苦患。如斯真正非為無益。吾今寧可詣如來所應時啟聞。隨其所質令諸德本一切備悉。假使有人學菩薩乘。令不疑惑深妙佛法。成就道誼悉蔽魔宮。此忍界中眾生之類。其淫怒癡甚為興盛。離清白法但行無義。愚戇抵突心懷憍慢而無恭恪。所可修業多所違失舍佛法眾。當令眾生聞如此法凈智慧眼

于時文殊復更念言。當詣十方諸佛世界。請召無量百千菩薩。使集佛所聽受經典。其身證明此深法忍。文殊師利。以離垢光嚴凈三昧而為正受。適三昧已尋時東方億江沙等諸佛世界。普為大明。潤澤柔軟離垢顯曜。清凈光照東西南北四維上下十方佛土。光明所照悉遍若斯等無殊特。其于十方幽隱闇冥蔽翳方城。山石墻壁樹木華實。鐵圍大鐵圍。目鄰山大目鄰山。雪山黑山及須彌山。而悉蒙照。靡不顯曜無所蔽礙。時于十方諸佛世界。一一江沙億數佛土。諸佛世尊現在說法。此諸佛邊一一侍者。各問其佛。以何因緣忽有大光普遍世界從昔已來未曾見聞如此光明。潤澤和雅靡不蒙濟。今佛光明眾身安隱令心清徹。皆見拔擢順時無違。無復犯行淫怒愚癡。此之瑞應為誰圣旨之所建立。所演光曜暉赫若茲。是諸佛世尊。睹諸侍者之所啟問。默然不應。其彼世界天龍神聲。阿須倫迦留羅。及金翅鳥揵沓和聲。人非人聲。飛鳥鹿聲。風雨水聲。大海中聲。歌妓樂聲。斯等之類。蒙佛威神悉亦寂然無暢音者。一切諸響悉為憺怕。其諸侍者啟問諸佛如是至三。世尊愿說。多所哀念多所安隱。憐愍諸天及世間人。為誰威神出是輩聲。其大光明普諸佛土。于時諸佛億江沙數。各從剎土同時一聲。各集其音柔軟了了。悉從一佛出若干教。口之所演如是像音。同時報告諸侍者曰。諸佛世尊適宣音已。一切佛土皆為之動。百千妓樂不鼓自鳴。諸天人民阿須倫樂亦復如是。其音亦演非常苦空非身之聲。空無相愿虛無恍惚本無之聲。本際之聲。舍淫怒癡無三界聲。如審諦聲。施戒忍進禪智之聲。常慚愧聲。慈悲喜護聲。遵修奉行無放逸聲。如是若干。常宣百千法誼之聲。此所講法。令不可計無央數人億百千眾立不退轉。志于無上正真道意。開化聲聞及緣覺法。釋梵之位成轉輪王其亦若茲

于是諸佛告諸侍者。諸族姓子。汝等默然專問是為。此非聲聞緣覺之地所能及者。諸天世人及阿須倫。聞此迷荒如來咨嗟頌宣斯光明德。其功德勛不可思議。所積功祚無能惟察。所學精進智慧之業。乃能致此究竟光明。若于一劫過劫之余。咨嗟光明不能暢盡得其原際。此光明曜所興慈悲巍巍如斯。諸佛侍者。再三聞此所嘆咨嗟。益以饑虛。重復啟白。唯諸大圣以時宣暢。多所哀念多所安隱。愍傷諸天及十方人。并諸菩薩大乘學眾令成德本。于時諸佛告眾侍者言。族姓子。有一剎土名曰忍界。于彼有佛。名釋迦文如來至真等正覺明行成為善逝世間解無上士道法御天人師為佛世尊。興于憒亂五濁之世。其土眾生淫怒癡盛慢無肅恭。棄于凈志清和之德而離慚愧。專為誤失眾惡之業。如是等類下土之黨。諸愚騃子修眾惡行。故生彼土逮成無上正真之道。為最正覺而說經法。彼有菩薩名曰文殊。其力廣大圣慧無極精進無比威變若茲。勸化開示諸菩薩眾。使入高德無極大乘。為諸菩薩之父母也。曉了隨時解一切法。分別章句智慧無礙。度于彼岸辯才無際。還得總持。曉了一切眾生根本。從所明識而為流布。功勛之德不可思議。故往啟問如來至真。所當行業。使諸菩薩成就德本。進諸菩薩。令其究暢務念佛法。是族姓子。文殊師利請諸菩薩。故演真妙隨宜時光。使諸十方無央數億諸菩薩會。當令聽受此佛所說法。所以由是顯其光明普遍佛土。侍者白問。其三昧定名曰何等。佛言號離垢光嚴凈。文殊師利住斯定意。所演巍巍神妙光明遐照如此。時諸侍者復白佛言。吾等昔來未曾見遇如是比像。柔軟清和音聲志愿光明妙響。緣是之故以無盡哀隨時演光。快哉如是道德超殊不思議曜。令人踴躍乃如此乎。佛言族姓子。時時乃奮斯大洪曜。會諸菩薩講宣經典開示大道

爾時十方無數難計不可思議。八方上下面面各各十億江沙諸佛之土。各有無量不可思議諸菩薩眾。皆詣佛所稽首足下前白佛言。唯愿大圣。此何光明。自從昔來未曾見聞。此何先應。于時諸佛告諸菩薩。有族姓子。世界名忍。有佛號曰釋迦文如來至真等正覺。現在說法。彼有菩薩名曰溥首。演布如斯光明之曜。其光名曰。請諸菩薩悉令集會。是其瑞應。時諸菩薩各白佛言。我等欲詣至于忍界奉見能仁如來至真。稽首請問咨受所聞。亦欲親覲文殊師利及余菩薩。其佛答曰。往族姓子。今正應時。于時十方不可思議無數菩薩。億百千垓如塵之數。猶若壯士屈伸臂頃。各從所在諸佛國土忽然不見住于忍界。彼有菩薩。而雨眾華往諸佛所。或雨雜香華鬘涂香。青蓮紅黃白華。信脫思夷梧桐須蔓。柔軟大柔軟。普念大普念音華。月大月悅樂月華。雨如是輩若干種華。以供養尊往至佛所。或有菩薩。以一音響告語三千大千世界。咨嗟如來無量功勛。往詣佛所。或帝釋眷屬。或梵營從。或四天王輩類。或如天龍鬼神犍沓和等玉女作樂諸眷屬也。若干種變殊別各異。往詣佛所適到其前。此忍世界三千大千諸有地獄餓鬼畜生。悉為消除。寂寞無患致最歡悅。皆諸菩薩威神所感。其菩薩眾不可稱載百千億數。無能思察計其限者。詣釋迦文佛。稽首足下繞佛三匝住于虛空。則習此意普身三昧而為正受。因自然生七尋蓮花。其色無量。則升其上結加趺坐。于時耆年大迦葉。即從座起偏出右肩右膝著地叉手贊佛。而說頌曰

　善施于歡悅　　功勛諦離垢
　十方超眾人　　得寂心澹泊
　覺了諸所行　　尊為無等匹
　開道顯示我　　無量不思議
　善遵行布施　　奉戒億垓劫
　所行無等倫　　三界無所著
　忍力勢無極　　其力凡有十
　難逮樂功勛　　為我斷疑網
　見眾生患難　　故行苦于劫
　所行不厭倦　　精進益無量
　廣施無所愛　　男女及妻妾
　國土之所有　　樂施皆能惠
　已斷我狐疑　　本施象馬乘
　頭目不逆人　　衣服億載數
　諸所當光飾　　能仁授飲食
　常樂于布施　　故欲問安住
　截身令段段　　離垢不懷恚
　忍力舍諸慢　　愿說此意趣
　修習于空行　　意常善思惟
　施安樂功勛　　故問滅塵勞
　已斷貪欲怒　　眾生邪見惱
　盡愚癡瞑冥　　不樂吾我想
　棄捐諸有處　　修行百千劫
　顯道之原際　　令我得自歸
　慧神度彼岸　　善行所當修
　曉了吾我想　　好樂習空法
　處人無所著　　心善無所猗
　禪定無思議　　決疑舍塵垢
　往昔修習行　　施戒忍精進
　已入禪智慧　　行慈無雙比
　奉德無能計　　猶如江海水
　顏色殊妙好　　愿為我救護
　其歸命世尊　　離垢不棄捐
　若節節解身　　等觀體無色
　尊志思道術　　悅眾決疑網
　如山不可動　　安住無戀慕
　若在天行定　　不著眾玉女
　在在所游居　　未曾見陰蓋
　勝性無變異　　口所宣亦然
　德普如虛空　　稽首無上尊　

于是耆年大迦葉。以此偈贊佛已。唯然世尊。于今何緣。有此大光明靡不遍。加復現斯殊妙難及未曾有法。佛告迦葉。用為專心而問此誼。非彼聲聞諸緣覺乘之所能及。諸天世人在中迷荒將無惑亂。假使如來答此所問。一切罔然不知所趣。迦葉又問。愿佛說之。多所愍傷多所安隱。救濟諸天及十方人。佛告迦葉。諦聽善思當為汝說。迦葉白佛。唯諾世尊愿樂欲聞。佛告迦葉。文殊師利有三昧。名普光離垢嚴凈。以此定意而為正受。由是之故演其光明。照于十方億江沙等諸佛國土靡不蒙曜。十方一一諸佛國土無數無量不可思議億百千垓諸菩薩眾。為此光明所見請召。悉來集會于斯忍界。故來親近詣吾目下。繞佛三匝去地七尋。于虛空中化作若干眾妙蓮華。身處其上。迦葉白佛。因是圣旨雨斯眾華。百千妓樂不鼓自鳴。一切眾會現金色乎。佛言。如是迦葉。是菩薩威神之所感動。迦葉又白。唯然大圣。我永不見諸菩薩眾之所在也。佛告迦葉。一切聲聞緣覺之乘不堪任見。所以者何。其聲聞眾及緣覺乘。未曾在彼修如是像無極大哀大慈之行。現無際誼。布施持戒忍辱精進一心智慧亦復如是。遵修志性無及菩薩。此諸菩薩已遍入諸三昧正受各現諸身。是身像貌聲聞緣覺所不能睹唯有如來乃見之耳。得是定者亦能見矣。若有菩薩。習此道地存在大乘。此族姓子尚不能見。況聲聞緣覺豈能睹乎。未有此誼。迦葉白佛。菩薩有幾事究暢斯行。用何德本逮得遍入諸身三昧。佛告迦葉。菩薩有十法。而得遍入諸身三昧。何等為十。志性清和所建通達(一)。不舍一切眾生之類(二)。而不違遠無極大哀(三)。常悉曉了眾想之著。宣諸佛法性不卒暴(四)。若有所講不念輕慢不演聲聞緣覺地缺。不慕彼學志于大乘(五)。一切所有施而不吝。放舍所愛貪身壽命。何況余事無益己者(六)。將護無量生死之難。心不懷念汲汲懈倦(七)。所修布施持戒忍辱精進一心智慧。無限欲具足此諸度無極(八)。于度無極亦無妄想(九)。我當勸立一切眾生令存佛法。然后乃詣坐佛樹下(十)。又計佛道無有眾生。是為十法。菩薩所行逮得遍入諸身三昧。迦葉白佛。至未曾有一切聲聞諸緣覺乘。所未能發一心行也。假使眾生一切皆住阿羅漢地尚不能及。況當逮知諸佛法名此三昧乎。安能正受未之有也。迦葉復白。愿樂欲見此諸菩薩。所以者何。若得親睹如此像類諸正士等為大欣慶。佛告迦葉。且默須待。文殊今來當從三昧起。諸菩薩等然后汝身乃得見之。于今迦葉。假使興設百千方便三昧思求此諸菩薩。不能知處所可游居威儀禮節也。于時迦葉。聞說此誼尋承佛威神。因己神足專惟定力。入二萬定而為正受。復更興志。欲得見此諸菩薩所行禮儀。為何等類永不能見所可游居。不知進退往來周旋住立經行。何所講說何所開化度眾生耶。冥然不睹。從三昧起。復前白佛。難及世尊。甚可驚怪。吾時向者入二萬定而為正受。求諸菩薩不知所存。未成普智諸通之慧。何能逮得如斯寂然三昧定意。甫當獲致無上正真最正覺乎。若族姓子族姓女。誰見此變不發無上正真道心。唯天中天。若有菩薩求此通入諸身三昧。被戒德鎧以誓自誓。心不當遠斯三昧定。佛告迦葉。如是如是。如汝所云。此三昧者非諸聲聞緣覺乘地所能及者。況余凡夫眾生類耶

于是賢者舍利弗心自念言。如來所嘆于眾智中稱吾為最尊。我寧可求此諸菩薩所游居處為何如乎。時舍利弗入三萬三昧而為正受。察諸菩薩為何所在。都不能見亦不能知影響形像。其所瑞應為何等貌

尊者須菩提心自念言。我寧可復求諸菩薩住在何所。以三昧力承佛圣旨。入四萬定奉修正受。欲得見之而不能睹。不知進退往來經行坐立所在。時須菩提從三昧起。前到佛所投身足下而自白言。如來嘆我行空第一。尚不能逮斯三昧定。政使三千世界成為大鼓。有丈夫來力勢甚大取須彌山。我三昧定而住其前。舉須彌山以撾大鼓。一劫不休不能亂之令心微動。我神通行空巍巍若茲。鼓聲極高徹聞十方。一劫不懈尚無所動。聲不向耳。豈當令吾從三昧起。未有此義。所行空事殊絕乃爾。而反向者四萬三昧周遍定意。心中欲察諸菩薩眾永不能睹。唯愿世尊。本假使知諸菩薩慧。道德超絕光光若此。一一人故江河沙劫。在大地獄而見燒者。忍此苦患求菩薩道。不舍違遠。巍巍如是無思議慧。身設不逮漏盡意解者。于無數劫能忍處在生死勞苦。終不遠離如是比像無極大慧。于時佛贊須菩提曰。善哉善哉。誠如卿言。志性溫仁咨嗟此辭。假使汝今不以此身取滅度者。因斯德本。恒邊沙等為轉輪王治以正法。當成無上正真之道為最正覺。又須菩提。三千大千世界眾生之類寧多不乎。須菩提。言。甚多甚多。天中天。佛言。皆使眾生智慧備足如舍利弗。行空第一如須菩提。如是等類諸大聲聞。億百千數不可稱載。若欲得見此諸菩薩亦不能睹。所以者何。聲聞緣覺不能修行如此法教。如諸菩薩大士之等。舉動進止。非是小節劣乘所逮。說是法時。八萬四千諸天世人。皆發無上正真道意。三千大千世界皆大震動。文殊師利自在其室。心興念言。今諸菩薩皆來大會。其限無數億百千垓。吾當復令諸天之眾悉來云集

于是文殊即如其像。三昧正受而顯神足。尋如所念。應時化成八萬四千億百千數寶紅蓮華。大如車蓋。紫金為葉白銀為莖。首藏琉璃及馬瑙寶而以雜廁。瑰琦諸珍車磲為子。化諸菩薩皆坐其上。體紫金色三十二相。姿艷端正威神暉赫。又蓮華光諸化菩薩。照四王天忉利天。鹽天兜術天。無憍樂天化自在天。梵天大梵天。梵迦夷天梵滿天。至一善天。普及三千大千世界。欲行天色行天所有宮殿。諸菩薩等坐眾蓮華上。靡不周流十方。悉暢法音多所開化。此諸菩薩皆游告此三千大千世界。而嘆頌曰

　諸佛超日月　　久遠乃現世
　猶如靈瑞花　　難值復過是
　釋師子人尊　　今顯出于世
　以時講經典　　盡滅一切苦
　天上之快樂　　安能得久如
　復還墮地獄　　因更無量惱
　若習于貪欲　　恩愛轉熾盛
　三界無安樂　　勿志生死淵
　智者得開眼　　佛世難可遇
　放逸不覺了　　不能滅眾患
　當往見正覺　　聽受無上法
　人尊滅度已　　將無壞憂戚
　馳騁自恣者　　有魔網之難
　安能得解脫　　迷惑失正路
　若人宿有福　　可為說此義
　佛觀其原際　　妙相三十二
　余人不堪任　　亦無能將護
　唯有佛世雄　　其慈無思議
　百千劫造行　　無量不可議
　積累尊圣慧　　釋師子巍巍
　今講最尊法　　其義深難逮
　眾生不可得　　無壽亦無人
　當棄于計常　　斷滅亦如之
　舍一切諸想　　為眾頒宣法
　演示真本際　　于世無所著
　斯空無有想　　不興造諸愿
　無形無所猗　　不起無所滅
　所來無從來　　明眼說法然
　無相無所生　　本凈無形貌
　無見無瑞應　　不念有所說
　計眾生不生　　亦無有死者
　人本無所起　　亦無有滅度
　以音說經法　　法無積聚處
　因文字號法　　導師之所說
　其不著風者　　亦不依水火
　不想念于地　　明眼之所嘆
　色痛癢思想　　生死行亦然
　說識亦復空　　五陰無處所
　其眼耳鼻者　　若口并身意
　分別本凈空　　其空不可得
　色聲味眾香　　細滑意所樂
　從想念而生　　想亦空自然
　欲界及色界　　無色亦如是
　分別猶如幻　　無實亦無形
　正覺為若茲　　為人講說法
　滅除眾苦患　　當速詣導師　

諸化菩薩。于三千大千世界。宣此頌已悉得聞之。有九十六億欲行天人色行天人。遠塵離垢諸法法眼凈。二萬人皆得離欲。三十三天子宿殖德本。逮得無所從生法忍。當爾之時。諸化菩薩。所可勸發。無央數億百千那術諸天子等。尋往詣佛。稽首足下。繞佛三匝卻住一面。以天青蓮紅黃白華諸天意華。散如來上燒眾名香。在于虛空鼓天妓樂。時諸天子集會甚多不可稱計。周遍圓滿此四方域。東弗于逮南閻浮提西拘耶尼北郁單曰。中不容間。若上投杖而不墮地。此諸天人威神尊重志在高節于四方界積眾華香高至于膝。時善住意天子名離垢天懷恥天。此等三天。與九十六億諸天眷屬皆志大乘。詣文殊師利住于室外。文殊師利自在其室。悉取諸華供養如來。令大千國虛空之中成華交露。此眾華光皆照佛國靡不周至

文殊師利志安和雅從三昧興。即出其室退住一面因復彈指。此彈指聲。六反震動三千大千世界。即時其地出大高座。無央數寶而雜挍成。不可計衣而布其上。又斯高座光威巍巍。照于荒域百千由旬。蔽諸天子令明暗冥。文殊師利便處其坐

時善住意天子見文殊坐。稽首足下退住一面。一切諸天亦復如之。文殊師利心自念言。吾當與誰于世尊前難問講議。當令通暢不可思議章句應器難解之跡。無所有跡無所著跡。無所棄跡不可得跡。無所說跡。深妙之跡真諦之跡。誠信之跡無掛礙迷。無所壞跡。空無之跡無想之跡。無所愿跡本無之跡。于一切法無所住跡。頒宣道教無極之跡。本際之跡尊上之跡。無所入跡法界之跡。無形像跡無比類跡。證虛空跡無所舉跡。無所下跡佛法教跡。逮圣眾跡慧具足跡。在于三界無儔匹跡。游一切法講無起跡。于諸道法無所致跡。諸釋梵跡修勇猛跡。于一切法無陰蓋跡。句無句跡度諸句跡。越聲聞器。文殊師利復更興念。善住意天子。于過去佛。已造立行殖眾德本。入深法忍辯才無礙。今當與此在世尊前難問講談。于時文殊謂善住意天子曰。于今仁者入深法忍。欲與仁俱談言說事。善住意天子白文殊師利。我與仁者共談耳。設無有言不演談語不懷報應。若不咨問佛法圣眾。不聲聞不緣覺不佛道。不終始不生死不泥洹。不善非不善。無罪無不罪。無漏無不漏。無現世無度世。不合不散不啟不發。不演文字不可暢意聲。文殊師利謂善住意天子。吾所講說當如斯耳。若使仁者都不以聞。亦不好樂不受不誦。不念不知亦不分別。不取不舍亦無所聽。不為他宣不講說法。不令眾生處于生死若至滅度。所以者何。諸佛世尊以無文字逮成無上正真之道。為最正覺。雖曰有心則無有心。不顯吾我其名無處。天子又問文殊師利。仁者講說當聽受之。唯文殊師利。以時頒宣令心歡悅。諸天子欲聞尊者演法宣于本際。文殊師利復謂善住意。吾所宣法不令諦聽不令啟受。所以者何。其欲聽法則受吾我。著人壽命故欲聞法。假使天子。從顛倒念受于虛偽。計吾有我貪身計有。便有此念。彼說我聽。因此猗故有三著礙。何謂為三。一懷顛倒著于吾我。二不順教計有他人。三念受法欲有所得。是為三礙。假使天子不計吾我凈于三場。乃謂聽法。不想報。不思念。不思察。何謂三場。一不得人亦不想報。二不有法無所悕望。三無吾我無所思慕。若使天子聽法如此。是為等聽。不為邪聞。善住意天子贊文殊曰。善哉善哉快說斯言。所住說者而不退轉。文殊答曰。且止天子。勿得想念菩薩退轉。所以者何。若有菩薩。成最正覺時亦不得道。天子又問。心不堅者何所退轉。文殊答曰。淫怒癡轉故曰為轉。為報應轉。六十二疑邪見所轉。無明所轉欲界色界無色界所轉。聲聞緣覺土地所轉。應與不應眾想所轉。為諸受取妄想見轉。諸處進退妄見所轉。為諸計常斷滅見轉。為進不進合散所轉。我人壽命之所見轉。可意悅樂求慕見轉。有常清凈安隱我身顛倒見轉。為是諸念掛礙所轉。貪身眾習眾觀所轉。六十二見諸蓋迷冥。貪欲嗔恚睡寤調戲。狐疑所轉。陰種諸入四大所轉想轉想佛法眾我當成佛故曰退轉。吾當說法度脫眾生逮得圣慧。由是想轉假使奉修。而想十力十八不共諸佛之法。亦想根力及七覺意。亦著相好。亦復妄想嚴凈佛土成聲聞眾。是為退轉。一切諸應與不應。想與不想。設使天子。其行菩薩于此諸退而不退轉。問曰。何所不轉。答曰。通達佛慧則不退轉。空無想愿則不退轉。于本無行則不退轉。亦于法界了其本際則不退轉。所以者何。用平等行故不退轉

善住意天子復問。文殊師利。如仁所說。設于諸法應與不應想及無想。著于佛道與魔俱同。所以者何計有法故。又問。菩薩為有退轉為無退乎。文殊答曰。不以有轉不為無轉。又問何所退轉。答曰皆由一切受虛偽故。其受虛偽因是故受。若于諸受不受不舍不以患厭。則能退信一切諸法。頒宣經道不有不無說亦不住。所以者何。假使退念。此有此無則墮缺漏。若言有者則為計常。若言無者則墮斷滅。如來至真等正覺若說經法。不宣斷滅不演有常不想諸法。說是法時。一萬天子逮得無所從生法忍

時善住意天子白文殊曰。當共俱往詣如來所。奉見稽首咨受所問。所以者何。如來至真斷諸疑結。文殊師利答天子曰。且待須臾勿有妄想。于今如是當見如來。又問當于何待。答曰今住在前。又問何所住前。答曰虛空也。善住意問文殊如來所在。答曰今故在前。又問文殊。吾今不見于如來也。文殊答曰。見諸如來當作此觀。若有問者誰在前立。則當報答虛空界也。立在前耳。察于如來如虛空界。所以者何。一切諸法等如虛空。如來曉了此諸正慧。故為人說如來如虛空。虛空如來則無二矣。是故天子欲見如來。當了本際莫懷妄想。善住意天子復謂文殊。吾續欲往詣如來所。答曰天子。往續在此住勿得進發。善住意天子。于時則與無數諸天往到佛所。文殊師利。尋時化作三十二部交絡重閣。方圓自副四角有柱。姝好殊特軒窗備悉。威神巍巍嵩高顯遠睹莫不歡。閣交絡中化作眾寶諸床榻具。布以天衣。一一床上化菩薩坐。三十二相莊嚴其身。于時文殊。則如其像建立神曜。妙色蓮華上諸坐菩薩。及三千大千世界可游行者。并諸棚閣交絡床坐。普詣佛所繞佛七匝。及諸圣眾踴住空中其光照曜眾會場地卻住四方。文殊師利。忽然速疾已至佛所。善住意天子反從后至。時善住意至彼見之。即問之曰。仁從何路前至于斯。我發在前反從后至。文殊答曰。假使供養江河沙等如來而真稽首為禮。不能見吾去來進退。文殊師利現未曾現。諸來會者還自詣室。時蓮華上諸坐菩薩。并交絡中皆一音聲同時發音住于佛前。則以此偈贊世尊曰

　為已曾供養　　無央數億佛
　猶如江河沙　　無能計誼者
　以用志佛道　　殊特尊上慧
　人尊無所著　　勝是故巍巍
　顏容尊難及　　圣威照三世
　能仁眾相好　　若干種變異
　若頒宣經道　　導師從其愿
　其所分別者　　永無人壽命
　律開導眾人　　布施行禁戒
　忍辱習精進　　禪定之智慧
　三處無所著　　以慧度彼岸
　歸命禮最勝　　奉敬諸正覺
　隨一切諸佛　　奉敬三界將
　為諸法之王　　天人所供養
　篤信于空無　　堅固難可及
　因此得逮成　　世間人中圣
　其有本往古　　過去諸如來
　有今現在者　　人中之尊上
　斯等悉奉行　　常解空凈慧
　亦無有想愿　　察之不有相
　究竟推極之　　本凈無眾生
　又無有生者　　亦無有死者
　復無有求者　　亦無往生者
　一切諸法事　　譬若如虛空
　如我本所現　　正士之所為
　察于三事身　　悉為無所有
　安住所說法　　其義為若茲
　睹之如幻化　　亦如夢所見
　諸佛之世界　　過如江沙等
　若人滿中物　　以用布施者
　假使有行忍　　是法亦復空
　此所興布施　　殊特為第一
　猶如江河沙　　劫限有若干
　供養諸斯等　　人中最尊上
　眾華及名香　　飲食為若斯
　若有菩薩學　　志求佛道義
　若聞此經典　　如是諸訓教
　若曉了無入　　壽命含血類
　速逮得法忍　　清凈成顯曜
　此人則供養　　人中無上尊
　于無數億劫　　常行布施事
　飲食諸供養　　車馬眾居業
　亦不用此行　　疾成于佛道
　反懷眾妄想　　而計有人故
　其有人中上　　已歸滅度者
　曾度于眾生　　所濟無央數
　其法本清凈　　察之無所有
　解脫明慧等　　所學為若茲
　值遇佛興世　　久久時可得
　若說經典時　　信尊亦復然
　得來成人身　　亦復甚難矣
　善哉修精進　　順從最勝教
　常當蠲除去　　八懅無閑難
　應時不再遇　　閑暇時希有
　當興行篤信　　咨啟佛教誨
　當殷勤力務　　勇猛常奉行
　若得逮聞法　　速疾修謹敕
　大音無極聲　　已度于彼岸
　常當自將養　　精習于閑居
　從人中之上　　稽顙不違命
　從就善知識　　通達法器者
　心常棄于非　　偽行惡知識
　一切修平順　　等心方便隨
　雖在于眾生　　慎莫懷妄想
　奉承禁戒者　　博聞之徒類
　等察于他人　　常行而乞食
　數數當調習　　親近坐樹下
　穢藥以療身　　第一無懷疑
　一切諸有為　　計是亦無為
　悉亦同等相　　譬之若野馬
　若能曉了者　　是第一本際
　則疾成佛道　　為逮無等倫
　佛解了五陰　　猶如幻師化
　自察其內已　　又觀外所有
　安住所分別　　是則為空聚
　慎莫懷戀恨　　于彼依猗之
　其淫怒癡者　　本凈如虛空
　騃冥嗔恚事　　悉亦從想生
　又計其想念　　亦不得所在
　諸導師之眾　　所曉了若此
　是故有智者　　人中為明目
　假使欲究盡　　諸佛之道慧
　棄捐諸掛礙　　有為之迷惑
　此等勇猛士　　必成尊佛道　

爾時諸化菩薩說是偈已。彼眾會中諸來聽者二萬二千人。皆發無上正真道意。五百比丘得無起余漏盡意解。三百比丘尼得法眼凈。七千優婆塞七千優婆夷。二萬五千諸天子遠塵離垢諸法法眼凈。三百菩薩逮無所從生法忍。此三千大千世界六反震動。其大光明普照十方。耆年舍利弗前白佛言。唯愿大圣。此誰威德。使此三千大千世界六反震動。諸化菩薩在交絡閣蓮華上坐。演深妙法其義殊特。斯光普照諸來會者。無央數億眾菩薩集。諸天子等不可稱載。佛告舍利弗。文殊師利。威神所感悉令集會。所以者何。是故文殊啟問如來。毀伏魔場三昧之要。具足成就不可思議諸佛之法。名寂然空行。與善住意天子俱。舍利弗白佛言。文殊師利不來會乎。何故不現。佛告舍利弗。文殊師利。降毀諸魔三昧正受。蔽魔宮殿興大威變詣如來所。于是文殊。降毀魔場三昧正受。應時三千大千世界百億魔宮一時皆蔽不樂其處各各懷懅時魔波旬。自見老耄羸頓少氣拄杖而行。所有宮人婇女之等亦復羸老。又見宮殿而復崩壞。暗暗冥冥不知東西。時魔波旬。即懷恐懼衣毛為豎。心自念言。此何變怪。令吾宮殿委頓乃爾。將死罪至歸命壽終。天地遇災劫被燒耶。時魔波旬。棄除貢高舍惡思想。時文殊師利所化百億天子。在交絡者住諸魔前。謂魔波旬莫懷恐懼。汝等之身終無患難。有不退轉菩薩大士。名文殊師利。威德殊絕總攝十方。德過須彌智超江海慧越虛空。于今以是降毀魔場三昧正受。是其威神。諸天子等適宣此言。諸魔聞之。益懷恐懼畏于文殊。諸魔宮殿尋時震動。諸魔波旬。報化菩薩愿見救濟。答曰。且安勿懷恐懼。仁等當往至釋迦文佛所。如來至真。有無盡哀暢無極慈。假使眾生有大恐懼。慰沷仁慈令無所畏。諸化菩薩適說此言忽沒不現。眾魔忻然。與諸交絡化座菩薩。僉共同心往詣佛所。羸老拄杖一時發音。前白佛言。唯愿大圣。救護我等令得濟脫如此大患。寧得值遇百千億佛功德名稱。不為獨一文殊師利所見逼迫。所以者何。我等屬者聞文殊名。尋即恐懼不能自安。畏亡身命。佛告諸魔。如仁所言。億百千佛所益眾生。不及文殊之所開化。各各勸導無央數眾令得解脫。所以者何。汝等未聞億百千佛功德名號。雖遭惱患心懷恐懼。因一文殊之所興變。所難益甚。諸魔白佛。我等羞慚此羸老身。今從世尊自歸加哀。愿復本形挍飾天服。佛告諸魔。且待須臾。文殊師利如是來至。當脫斯等如此眾難。于是文殊安隱庠序。與無央數諸天子等。百千那術眷屬圍繞。不可稱計天龍鬼神。阿須倫。迦留羅。真陀羅。摩睺勒。億百兆載無量菩薩。其數無限前后導從。鼓百千樂雨眾名香。青蓮紅黃白華。清凈莊嚴無極威變見莫不歡。俱往詣佛稽首足下。繞佛三匝退坐一面。于時世尊告文殊曰。仁且正受以降毀魔而三昧矣。文殊白佛。唯當從教。世尊又問。以何方宜而從如來聽受此定。又何久如成此三昧。文殊白曰。唯然大圣。我未發無上正真道意時聞此定名。尋時則成是三昧矣。又問文殊。所從聞是三昧定者。其號何等如來。文殊白佛。乃往過去久遠世時。越過江河沙不可計會阿僧祇劫。爾時有佛。號意華香如來至真等正覺明行成為善逝世間解無上士道法御天人師號佛世尊。彼時演斯三昧行品。我身爾時。從得聞是降毀魔場三昧慧音。佛問文殊。何謂三昧慧音。其意華香如來所宣。文殊白佛。菩薩有二十事。而用逮得降毀魔場三昧定意。何謂二十。文殊白佛。于是菩薩。一毀貪淫滅其欲心。二毀嗔恚除瑕穢心。三毀愚癡去暗冥心。四毀憍慢而舍懷恨。五毀嗔怒不懷惱熱。六舍眾想及諸邪見。七棄多念所生受事及與放舍。八離所有及無所有。九越斷滅計常。十毀陰種諸入四大。十一其心不著三界。十二遠聲聞心。十三釋緣覺意。十四刈嫉妒貪余。十五遠毀戒違禁之難。十六斷斗諍不可之事。十七翦懈怠猶豫。十八拔諸放逸憒亂之意。十九勖勉邪智不正之事。二十降伏塵勞愛欲結網。是二十事菩薩所行逮是三昧

文殊白佛。菩薩復有四事逮是三昧。何謂四。一所行立心清凈調和。二志性柔軟而無諂飾。三入深法忍心不起滅。四所有施未曾愛吝。是為四。復有四法逮是三昧。何謂四。一行至誠不懷欺詐。二習閑居寂寞之行。三啟受經典諷誦諸法。四究竟諸行棄捐非義。是為四。菩薩復有四事何謂四。一親近善友。二限知止足。三精思獨處。四不在憒鬧。是為四。菩薩復有四事逮是三昧。何謂為四。一心不樂聲聞。二舍緣覺意。三志菩薩道。四逮得法忍。是為四。復有四法逮是三昧。何謂為四。一修空法不計有人。二尊無想舍眾悕望。三無放逸除諸所愿。四知足悅棄一切有。是為四。復有四法逮是三昧。何謂為四。一周旋無量生死之難。二等療一切眾生之類。三常一心唯念應時。四無馳騁度于彼岸。唯愿世尊。意華香如來至真等正覺。說是三昧行音。爾時從彼聞是三昧。其佛去后。次復有佛。號明珠日月光曜。因其如來成是三昧。說是毀伏魔場三昧時。彼眾會中一萬菩薩。如是色像感動變化。悉得無所從生法忍。于舍利弗所志云何。于是三千大千世界。獨有是變降諸魔乎。勿作斯觀。所以者何。十方一切江河沙等諸佛剎土。諸魔波旬求人便者。皆遇此難不得自在。悉文殊師利之所建立。爾時世尊告文殊曰。仁當舍置所建威神。當使諸魔還復本形天上服飾。爾時文殊告諸魔曰。諸賢者等。實為惡穢此身服乎。報曰實爾。文殊答曰。汝等宜當厭貪欲事不住三界。諸魔報曰。唯當從命。善哉文殊。愿加威神。令我等脫如是形類威儀服飾。文殊師利尋舍威變。療諸天人及諸玉女。使其形體平復如故。衣被光澤威神巍巍。文殊師利告于諸魔。諸仁欲知其眼受。而懷思想。眼有所著則為眼根。因思想眼言是我所。依猗于眼因生于眼。眼之所趣目為心候還護其眼。舉眼下眼則是汝等之境界也。為造魔業。耳鼻口身意亦復如是。假使有眼而無所著耳無所聽。鼻香口味身更心法悉無所著。非汝部界。不同勞侶無力不樂。則無魔業亦無影響。又復卿等自計吾我。隨念有身緣趣此患。卿等何因處于眾會。欲得寂然未之有也。文殊師利。應時于彼。為魔眷屬解說經典。使一萬魔。皆發無上正真道意。八萬四千魔遠塵離垢。諸女得法眼凈。其余眾魔各歸宮殿。皆共舉聲悉稱萬歲。吾等已脫于大恐懼

于是文殊師利。告逮法忍諸魔眷屬。卿等何故不各歸宮。諸魔報曰。吾等于今忽然不復見己身宅。何況當復見魔宮殿自然常住。又問。汝等宮殿為在何所。諸魔報曰。一切諸法無主無念。是為諸法之宮殿。空無想愿諸法恍惚乃為宮殿。于彼無往亦無來者

耆年迦葉前白佛言。文殊師利彼殿來乎。我等欲見所從菩薩。所以者何。此正士等難可值遇。佛告文殊。汝當現此十方世界諸來菩薩會忍土者。今諸眾會皆共渴仰欲得見之。文殊師利。應時告諸法倫菩薩。法住菩薩。若干辯菩薩。得大勢菩薩。柔軟音菩薩。滅眾惡菩薩。寂然菩薩。選擇菩薩。法王菩薩。懷音菩薩。悉告此等諸菩薩眾。汝族姓子一切菩薩。各當自現其身宮殿。各自顯示所處佛土本之形體。文殊師利適發此言。諸菩薩眾尋時奉命。從三昧起各現本體。或有菩薩其身高大如須彌山。或有菩薩其身高長三百二十萬里。或二百八十萬里。或二百四十萬里。或二百萬里。或百六十萬里。或百二十萬里。或八十萬里。或四十萬里。或三十六萬里。或三十二萬里。或二十八萬里。或二十四萬里。或二十萬里。或十六萬里。或十二萬里。或八萬里。或四萬里。或三萬六千里。或三萬二千里。或二萬八千里。或二萬四千里。或二萬里。或萬六千里。或萬二千里。或八千里。或四千里。或三千六百里。或三千二百里。或二千八百里。或二千四百里。或二千里。或千六百里。或千二百里。或八百里。或七百六十里。或七百二十里。或六百八十里。或六百四十里或六百里。或三百六十里。或三百二十里。或二百八十里。或二百四十里。或二百里。或百六十里。或百二十里。或八十里。或四十里。或三十六里。或三十二里。或二十八里。或二十四里。或二十里。或十六里。或十二里。或八里。或四里。或有身長短如此忍界人身無異。諸菩薩等其身如是。高廣長短各各別異。爾時于此三千大千世界。諸會充滿無如毛厘空缺之處。諸尊神妙高節慧明。菩薩大士卓然有異。功德巍巍無以為喻。其諸菩薩身所演光。徹照十方不可計數百千佛土。爾時世尊以佛莊嚴三昧正受。適興此定。尋時忍界自然變現不可稱數若干華蓋。以其無限百千妓樂各唱其音。挍飾幢幡繒彩無量莊嚴佛土。靡不煌煌如日如月。諸菩薩眾。從紫金剎來至此者。睹是佛剎如黃金色。其從白銀佛剎來者。悉現銀色。其從水精佛剎來者。見此佛土悉水精色。其從琉璃佛剎來者。睹此忍界悉琉璃色。其從車磲佛剎來者。見此忍土悉車磲色。其從馬瑙佛剎來者。見是佛土悉馬瑙色。其從名香佛剎來者。見是佛土悉香合成。其從好華佛剎來者但見諸華。從寶剎來者但見眾寶。或從七寶。或從六寶。或從五寶。或從四寶。或從三寶。或從二寶世界來者。詣此忍土見此佛土。長廣短狹眾寶琦異。強劣好丑如本佛土。時諸菩薩各自憶念住本佛土。是等一切見釋迦文如來至真形像被服。各如本土諸佛像貌。威儀禮節教授法則飲食等無差特。彼一菩薩。不見他菩薩土地莊嚴。但睹本剎。舉聲稱曰。此土紫金。二菩薩曰。此土白銀。各各所游清凈之行。各自驚喜怪未曾有。磬揚大音而嗟嘆之。諸佛世界難及難及而不可逮。德遍十方永不可逮。文殊師利應時告曰。諸族姓子。此事無奇。所以者何。一切諸佛皆為一佛。一切諸剎皆為一剎。一切眾生悉為一神。一切諸法悉為一法。是一定故故名曰一。亦非定一亦非若干。文殊師利。舉其要義不以多言。即從座起偏出右肩右膝著地叉手白佛。愿欲所問。若見聽者乃敢自陳。佛言。恣所欲問。如來當決所懷疑結令心歡然。文殊則問。何謂菩薩義所歸乎。佛告文殊。曉了諸法靡不通暢故曰菩薩。又問。何謂菩薩曉了諸法。佛言。菩薩曉了眼耳鼻口身心無有弊礙。何謂曉了六情事者。曉了于眼則本凈空。耳鼻口身意亦復如是悉空本凈。不自想念我曉了之。色聲香味細滑之法悉空本凈。不想曉了。又文殊師利。若有菩薩了五盛陰。何謂曉了。了空無想無愿。離欲恍惚寂無所有。歸于澹泊悉無所生無來無往。猶如野馬幻化水月芭蕉夢中所見。不得久存而無堅固虛無無處。若能曉了如斯義者是謂菩薩。又文殊師利。解淫怒癡五陰六衰因想而生。其貪欲者悉從想生。其想亦空虛無無形。無有言辭亦無教化。其淫怒癡于無本法。無能染污不迷不惑。佛言文殊師利。菩薩曉了眾生之行。此人多欲。斯人多嗔。此人多癡。其多欲者恩愛隆崇。猶如五谷草木茂盛種類布散不適一處。其多嗔者怒恨熾盛。如野火燃燒炙草木。城郭屋宅。靡不被害。其癡多者暗暗冥冥如無日明。若其屋中覆蓋在罌。迷惑窮極不識東西。菩薩大士曉了本行。從其心意聰明暗塞。原際所趣諸根優劣。而為說法。各令入律而度脫之。佛語文殊師利。菩薩曉了一切眾生。云何曉了一切眾生。皆假號耳。若真諦觀其假號者亦無處所。其眾生者悉一神耳。計于眾生無有眾生。曉了斯義無想著者是謂菩薩。于是覺了寤諸不覺解度彼岸是謂菩薩。諸不達者悉令通暢故曰菩薩。當所觀者悉見本末起滅因緣。根原所趣靡不周備。前知無窮卻了無極故曰菩薩。因其假號隨方俗言而有此名。于此眾事而無所著故曰菩薩。時佛嘆頌曰

　曉了其眼耳　　是空為自然
　達者無想念　　乃謂為菩薩
　曉了鼻口者　　本凈無形像
　智者不妄想　　乃謂為菩薩
　智者曉了身　　其意如虛空
　能分別本凈　　菩薩為聰明
　色聲及香味　　細滑可意物
　若能了如幻　　一切分別空
　亦不求妄想　　乃曰為菩薩
　若曉了色空　　痛癢亦如是
　生死之所識　　一切猶若幻
　心不懷妄想　　乃謂為菩薩
　五陰若如夢　　一相無有相
　明者不妄想　　乃謂為菩薩
　不生無所起　　無言則無為
　假名托于號　　其名無形類
　曉了貪嗔恚　　分別諸想念
　其想無真諦　　究竟無處所
　想愚不亦真　　因作多思念
　緣諸邪見起　　正直無所見
　當懷貪欲怒　　諸法悉平等
　彼無染無穢　　法亦無惑妄
　識別如是念　　菩薩無貪欲
　寂除一切法　　乃謂為菩薩
　曉了諸三界　　是空無真實
　于彼無度者　　乃謂為菩薩
　欲界無成就　　因顛倒而興
　是色無有無　　此亦比虛偽
　眾生所作行　　慧者悉曉知
　貪淫行嗔恚　　同歸于愚癡
　一切假名人　　人亦不可得
　明者成就此　　不妄想眾生
　一切是諸法　　能知為顛倒
　若識知反覆　　斯亦無有想
　方便隨諸法　　不著一切礙
　若逮無所著　　乃曰為解脫
　能施其身肉　　不習諸所猗
　覺了如審諦　　乃謂為菩薩
　禁戒常清凈　　亦不想自大
　佛戒隨順義　　無起無所有
　我本所修業　　身口及意念
　是謂為禁戒　　彼無由居處
　普慈愍眾生　　亦不得眾生
　知之為恍惚　　因假而有號
　其所行精進　　滅一切諸苦
　察了三界空　　能成最上道
　超殊修禪思　　亦復無所著
　無住無所得　　智者了如是
　智慧刀割截　　塵勞諸惡見
　睹見諸法界　　不斷無所壞
　如覺了諸法　　應時化群黎
　菩薩曉如是　　乃謂為菩薩　

于是文殊師利復白佛言。唯然大圣。所可言謂初發意者。何謂初發為菩薩意也。佛語文殊。假使菩薩普念三界是初發意。所發心者平等如地。其菩薩者無所起發。亦不想念凈與不凈。其所知者無卒無暴堅住不動。無在不在安無能搖。忍于苦樂越世八法。無所破壞悉無所為。所可發心。適發意已。皆得啟受一切功勛。亦不自念我有名德。是謂初發成菩薩意。文殊師利前白佛言。如我聽省大圣說義。其有菩薩發淫怒癡乃初發意。時善住意問文殊師利。起淫怒癡乃應初發成菩薩者。一切愚戇凡夫之士皆應初發。所以者何。斯等之類起淫怒癡故不去三毒也。文殊師利告善住意天子。愚戇凡夫不能堪任起淫怒癡。所以者何。謂佛世尊緣覺聲聞諸不退轉菩薩之黨。乃能發是淫怒癡耳。凡夫不能。善住意天子報文殊曰。今者所說甚可畏。此眾會者心懷疑網。因聞仁者演此義故。不能曉了其心冥然。文殊師利謂善住意天子。于意云何。譬如飛鳥飛行虛空。豈畏為徑通過有依礙乎。答曰經過不畏虛空也。文殊報曰。如是天子。道無所起。有所憎惡則為不發。無所憎惡乃為發意若無所著不懷憎惡無所依猗乃謂發耳。所謂為發興無想念。無所生者是名不發。無自然者乃曰為發。無有句跡乃曰為發。無去來跡乃曰為發。空身慧跡無所念跡乃曰為發。無所受跡無所逮跡乃曰為發。無所壞跡無所獲跡是謂為發。無文字跡無所慕跡是謂為發。不進不殆不雙不只是謂為發。不求救護亦無有歸是謂為發。是故天子。名于菩薩為初發心。其于是法。不念不依不思不想。不知不見不聞不識。不受不舍不起不滅。是故天子。名諸菩薩以是因緣。因此法故由斯平等。如是本際善權方便。發淫怒癡發眼所依。耳鼻口身意亦復如是。發色所著亦復顯于痛想行識不當生色報應。諸見無明有愛。當興十二緣起之法。吾諸所欲依猗三界。亦當顯發所依吾我貪身計已。六十二見。亦當顯發五蓋之患。四倒八邪十惡之業令其反原。取要言之一切凈不凈應不應眾想言辭一切處所所受依猗。思想諸念戀慕掛礙。所可言曰發泥洹想。菩薩大士皆顯發此是故天子當作斯觀。其于諸法有所依猗。無所憎愛是謂為發。文殊師利說是法語初發意時。此三千大千世界六反震動萬二千菩薩得無所從生法忍

佛說如幻三昧經卷上佛說如幻三昧經卷下

　　　　西晉月氏國三藏竺法護譯


爾時世尊贊文殊師利曰。善哉善哉。乃能講論發意菩薩。仁已曾奉江河沙等諸佛世尊。故能暢此無極道慧。時舍利弗前白佛言。向者文殊頒宣咨嗟。諸初發意菩薩之事。若有逮得無所從生法忍。計此二者其意等乎。佛言。如是舍利弗。誠如所云。錠光佛時授我要決。當成無上正真之道為最正覺。于當來世無央數劫得成為佛。號釋迦文如來至真等正覺明行成為善逝世間解無上士道法御天人師號佛世尊。因彼發心無所違失。應時逮得無所從生法忍。是舍利弗。文殊師利向者所講初發意菩薩。文殊白佛。我身省察大圣說法義之所歸。一切菩薩其發心者名初發意。所以者何。唯然世尊。其諸發意皆無所生。其無所生則是菩薩初發意也。說是語時。二萬三千人立不退轉地。當成無上正真之道。五千比丘得無起余漏盡意解。六萬天子遠塵離垢諸法眼凈

于是耆年大迦葉。前白佛言。文殊師利所為甚難甚難。今說經典開化饒益若干眾生。文殊師利謂大迦葉。我之所作不為甚難。所以者何。一切諸法皆無所作。非作非不作。唯大迦葉。我于諸法無作不作亦無所舍。不度眾生亦無所縛。所以者何。眾生之黨本無明故。成為眾生故非甚難。向者迦葉宣言甚難。吾身所作無有甚難亦無不難。非如來非緣覺非聲聞。迦葉。欲知談說甚難。欲宣至誼。凡夫所作乃為奇異名之甚難。所以者何。唯然迦葉。一切諸佛威神之力未曾違廢。亦不可得聲聞緣覺。諸佛勢力無獲無得。獨凡夫士乃逮此力。大迦葉曰。于文殊意所察云何。諸佛所得無得不得非聲聞非緣覺。文殊師利報大迦葉。不得我身無人無壽。無形無終含血有志。不得斷滅有常之計。陰種諸入名色三界。應與不應想與無想。興發報應現世后世。貪淫怒癡悉不得是。迦葉當解。取要言之。一切諸法無得不得。無所依猗無受無舍。不放施無所教。亦無近無所授無所解。是故迦葉。當曉了此諸凡夫士。不聞誼者乃有所得。諸佛世尊實無所得。是故所作不為甚難。諸佛聲聞悉無造作。凡夫所為而不可及。為何所作。為斷滅為計常多所猗著。殷勤求愿心懷眾念。作與不作或舉或下。分別講說妄想猗著。愁戚悒悒而念免害。稽首自歸諸佛世尊。不作不為亦無所著。愚唯為此。是故所作不以為難。文殊師利前白佛言。所謂無所生。其誼云何為何謂乎。云何菩薩逮得無所從生法忍。佛告文殊。計于諸法無能逮得。所以者何。有所得者則墮顛倒。無所得者乃逮無所從生法忍。是故無所得者乃謂為得。無得無著無依無猗。心如虛空[火*霍]然無跡。是乃名曰無所從生法忍。一切諸法無所生者。諸法無主乃曰法忍。于一切法無所依猗。無求無望。諸法無進無退無雙無只。乃曰法忍。諸法無形離于自然。無壞無斷無識無塵。無言無辭空無想愿。乃曰法忍。諸法離欲寂然憺怕。法界無本立在本際。無應不應無想不想。無念無說無惟無思無作無力。悉以羸劣虛無恍惚。無固無永無凈不凈。非常苦空無我寂然。猶如幻化夢中所見。影響野馬芭蕉聚沫水中之泡。忍解諸法為若茲也。所可忍者亦無所忍。一切諸法無法非法。無有異法亦無他趣。照曜諸法所解如是。觀此諸法名本凈。恍惚知之空無。是謂為忍。篤無信樂度于氾流。不懷狐疑不恐不懼。亦無所畏修身正行。永不得身不見空宅是。文殊師利。菩薩所逮無所從生法忍。未曾廢舍一切諸想。文殊師利復白佛言。所謂忍者。無所毀傷乃曰法忍。善住意天子問文殊師利。何謂毀傷法。文殊答曰。天子。欲知眼所毀傷可不可色。耳聲鼻香舌味身更。意所思念可不可法。假使天子。若有菩薩。眼見色者永無想受。不別好丑不懷思想。無應不應無增無損。曉了本凈而達空慧。不念曉了不為眾色之所毀傷。耳鼻口身意亦復如是。而于六情無所毀傷悉無所著。此菩薩者立于法忍。于諸生法不有妄想。于無生法亦不無想。于諸漏法亦不懷想。于無漏法亦不無想。不想罪法。不想無罪。不念有為法。不想無為法。不念世法。不念度世法。于此諸法無想念者。是為逮得無所從生法忍。說是法時。六萬三千人皆發無上正真道意。萬二千菩薩逮得無所從生法忍

于是善住意天子問文殊師利。所謂學道入道地者為何謂乎。文殊師利告天子曰。今仁者問入道地乎。天子報曰。愿欲聞知菩薩道地。文殊常說有十道地。無此誼耶。文殊又報。向者問入道地乎。天子答曰。菩薩不入十道地也。文殊報曰。不聞世尊說一切法猶如幻化。為信此不。答曰信耳。文殊報曰。幻師所化豈有道地具十住乎。天子答曰不也。設幻師化有所至到有所入者。吾亦當住世尊頒宣一切諸法悉如幻化故無所入。假使天子。欲得講說入道地者。當說無入無所至到。所以者何。一切諸法皆無所入。法不至法。色不入痛。痛不入色。想不入行。行不入想。識不入色。色不入識。取要言之。皆是四種四大所成。眼不入耳。耳不入眼。鼻口身意亦復如是。身不入意。意不入身。所以者何。是諸法者所趣各異境界殊別。愚騃無想無所識別瑕穢態礙。譬如草木瓦石墻壁影響之數。而無言辭。則一種相故無所入。無來無去。天子當知。若有菩薩解法如此。則于諸法無入不入。無想不想。不見入道。不舍道地。于無上正真道而不退轉。無所入者住無失法。所以者何。陰種諸入皆為自然。不失一切眾生真正清凈。是為菩薩入于道地。譬如幻師化作十重交絡棚閣。其時幻師化作化人遍處其上。于天子意所志云何。豈為有人處在重閣若入者不。答曰無也。文殊師利報天子曰。菩薩十地當作是觀亦如幻化。善住意天子問文殊師利曰。假使人來欲得出家為沙門者。當何以化何除須發何受具戒。云何教授令自謹慎。文殊師利報善住意天子。設使有人來詣我所為沙門者。夫族姓子。若不發心欲得出家。我乃令卿作沙門耳。所以者何。其有建志欲出家者。心無所歸。其無所歸亦無有來。其無從來則無往者。住一切法無所斷絕則住無本。其住無本游于法界而不動轉。其于法界無所動者則不得心。其不得心不愿出家。其不愿出家則不發心為沙門也。其不發心為沙門者則無所生。其無所生則盡眾苦。其盡眾苦則究竟盡。其究竟盡則無所盡。無所盡者則不可盡。其不可盡此無所行。天子解是。當為其人解如此義。其詣我所求欲出家。語族姓子勿得發心作沙門也。所以者何。心本無起便離闇冥。文殊師利復謂善住意。假使有人來詣我所求欲出家。吾當為說。卿族姓子不除須發。乃為善備沙門之業。善住意問文殊師利。所言何謂。文殊答曰。如來說法無所除去亦無所壞。又問。何所不除。答曰。不除于色亦無所壞。不除痛想行識亦無所壞。假使念言。我除須發則住吾我計己有身。不計吾我不自貪身則平等見也。貪著己身乃計須發則成眾生。想念除去其不得我不得他人。不我不彼則無吾我。其無吾我不計有身。則除須發無思無想。其無思想。無應不應不住若干。其不住若干則無言教。其無言教。無進不進無雙無只。不貪己身不被袈裟。其袈裟者(晉言無穢垢)。其無穢垢則無所有。其無所有則無所住。其無所住則為曠然。其曠然者乃為出家

善住意天子復問文殊。所言思念。其思念者為何謂也。文殊答曰。等于諸法無形無名。愚戇凡夫之所興念多所望想。故世尊曰。其于諸法無所興造亦無損耗。是謂思念。又問。何所興造。答曰。天子當平等度以度平等。其于諸法無得不得亦無所逮。不審不行亦無不行。于此諸法不興等住不想吾我。亦復不著人壽命識。眾生可意斷滅計常。陰種諸入想佛法眾。亦復不念是戒是毀。塵勞顛倒造立果證望想求度道跡往來不還無著。望想緣覺猗著正覺。是善是惡是罪是福。是為穿漏是無有漏。是為俗業是度世業。是則有為是則無為是則為空無想無愿。是明無明是為解脫。是為離欲是為生為死。是為滅度。興造如此若干種想。如是行法修道。若斯愚戇凡夫之所念也。貢高自大癡夫所為也。是等為魔及與官屬所見陰蓋。是故如來。為此黨類演出言辭。令除須發去于五陰。奉修五品戒定慧解度知見品

于是善住意天子贊文殊師利。善哉善哉快說此言。如仁者教。文殊師利復謂善住意。假使有人來求出家。吾當謂言。若族姓子不受具戒。爾乃是卿善備出家。又問文殊。此言何謂。答曰。于善住意所趣云何。何謂具戒。具戒有二。一正真戒二邪偽戒。何謂邪偽。若墮顛倒。何謂顛倒。受吾我人倚于壽命。縛著斷滅而計有常。或墮邪見荒淫怒癡。貪欲貢高而懷自大。或于欲界色無色界。而念所受馳逸望想。隨于起滅證明邪跡。不別善惡宜便之法演狂悖言不識所趣。墮于無明住眾邪見。如是法教。皆于正律名之為邪。所以者何。道空平等。其平等者。菩薩所行尚不為退。假使天子。不墮惡友不解所歸堅固之要。于諸所受受不當受。而行馳騁。是謂邪戒。若問年歲及所修行。而反從人受信施食。又從異人出家為沙門者。求其迎逆稽首禮節。不能除滅淫怒癡冥。是為邪戒。何謂正戒。假使修正不想平等是謂正戒。一切諸法解之如空無想無愿。是謂正戒。于三脫門而不造證奉行審諦。無想不想無應不應。是謂正戒

文殊師利告善住意。設使處淫怒癡無明恩愛。墮于貪身六十二見。或四顛倒。三品惡行。八邪九惱。九神止處。十不善業。雖在其中而無所著。是謂正戒。譬如一切萬物百谷草木眾藥所生。皆因地出而得長養。其地坦然無所念置。亦不念言我所茂盛。如是天子。敢可成就至于大化皆由戒立。具足成就建立道法三十七品。行者無想法無所置。不念戒具其因成就與不成也。不著欲界色無色界。其不迷惑倚三界者是謂具戒。若立禁戒為成等法信為種法忍。志性清和長育成道。建行如是立篤信戒。便得成就三十七品道法之要也。是去來今現在佛聲聞緣覺之具戒也。至三脫門度諸出家而超越去。善住意曰。甚善難及。文殊師利快說具戒。能如是受具足戒者則為正禁非為邪業。文殊師利復謂善住意天子。出家如是具戒。若此教授所施備足如斯。設族姓子不發起戒。是為學戒。天子問曰。此語何謂。文殊答曰。一切諸法悉無所起亦無所受。其有受戒則受吾我。亦著三界故生其中。于天子意所志云何。何謂為戒。答曰。將護沙門二百五十。又問。以何將護。答曰。守身口意名曰將護。二百五十備悉具禁。不為身行亦無所作亦無當作寧可恕當有處所乎。青黃白黑紅紫色耶。所向方面。答曰無也。又問。何故。無所有故。由是之故不可恕當。問曰何故。答曰。無所行故。文殊又問。其無所有可名說乎。物如是不。報曰不能。文殊答曰。是故天子當作斯觀。所號禁戒不可奉受。此曰樂禁為備戒德。其心清和智慧通達如是行者悉無所有。無能動者永無所趣。戒無所獲是真諦戒。不得心處是曰凈心。不逮智慧是真智慧心無所作不懷想念。其無所生是謂護心。戒具備悉如是。奉戒智慧若斯。不得心處不念禁戒不逮智慧。若能曉了智慧無處。一切調和無有眾疑。識解道教。不見諸法不善之義。其于諸法不見不善則不受戒。其不受戒亦不毀禁。其欲學戒彼則須戒。其須戒者則不退還。其不退者彼名解脫。其解脫者則不合會。其不合會者彼則無漏。其無漏者則行平等。平等行者則無所得。亦不受戒。是故諸法等如虛空了虛無故。所以者何。其虛空者則無所行。是故天子。學戒如此則無禁戒。彼所戒者何所為戒。其不學戒學戒當爾。則學于空。何謂為空。不樂身口不慕其意。無染不染是賢圣戒。如是住者則無所住。其無所住學平等戒。天子又聽。如是出家為沙門者。具戒若此禁戒之謂。其人假使飲食衣服三千大千世界。其中所有皆能凈畢。所食之功多所救護終不唐舉。皆由如是凈戒所致。天子又問。今者文殊為誰說此。文殊答曰。為受者施。能親順者。彼則畢凈能逮此義。爾乃凈畢。其不親不受不逮此義。不念不修不惟。誰受誰為親近誰能凈畢。爾乃正凈。此應咨嗟為真眾祐。一切諸法究竟悉空無所生慧。是為盡暢清凈眾祐。凡夫之士能畢眾祐羅漢不能。所以者何。凡夫之士能受親近還致識別惟念精思。吾曾咨受惟察奉行。能施能慕則能凈畢。云何凈畢。周旋往來沒復還生。所生之處凈洗諸根。阿羅漢者無有陰種諸入之義。不能周旋何能凈畢誰凈畢者。其受分衛福布施主。凈三品場然后受食。何謂三品。一不得我亦無受者。二不得施者亦無所授。三不得周旋生死處所及凈畢竟。是為三。如是凈者無所凈畢。是故天子吾說斯言。飲食被服三千大千世界所有。皆能凈畢無微翳礙。是為處世真正眾祐。乃為出家名曰沙門。文殊師利復謂善住意。求出家者吾當告語。若欲出家為沙門者。仁族姓子。不處閑居不在人間。無遠無近不起不滅。不獨一己不處大眾。不在會中。不處屏處。不行乞丐不就人請。不著弊衣五納之服。不著居家白衣之服。不處曠野不在居室。不慕少求亦不多求。不知止足亦無不足。亦無有行。亦無不行。不在限節亦無中適。不智不愚不慧不闇。行空如此乃曰備悉。其計我身舉動進退。若處閑居當行分衛。察己聰慧不離于明。如是天子。此輩伴黨。不達正真睹空慧義。是為發起心有所存。所以者何。于彼如此希求望想多所著念。尚無有身何況他人。諸法歸空慧了無生。安復欲得限節功勛獨處致耶。未之有也。是故天子。其能如是節限平等所修行者不求望想。吾乃謂彼知大限節。若使天子節淫怒癡。了于三界五陰四大諸種眾。入此無極節。而知止足不受不舍。不以修行亦無不行。無調不調不寂然。不令盡其能限節。如是法者不與三界而合同塵。彼乃名曰知限節者。所止清凈。為無所處悉無所著。復次天子。如來具戒。若有人來欲備禁者吾當為說。若族姓子。不知苦諦。不斷習諦。不證盡諦。不奉行道。如是行者能正諦見。所以者何。真正諦者。無有苦諦無有斷習。無習不習亦無有盡。不為盡證亦無有道無所由行。設族姓子。不奉四意止乃為平等。所以者何。計無有意亦無所念。不求諸法是為己身。所建意止其無有意。無所念者彼無身痛。無心無法。當何所畏有異難乎。若不奉行四意止者。是為備成清白之法。所以者何。清白法者。無有不善處在其前。亦無善法不斷不起。不斷不起者是為名曰平等真正安諦之義。其逮平等。爾乃名曰平等之行。若族姓子。不行四神足無有放逸。行四等心五根五力及七覺意八種道者。若等奉行三十七品道義之法。不舉不下無言無說。是謂行道。若族姓子。志三十七道品之法。于諸音聲從賢圣教不隨水流。若能精修遵其所行。不知諸法亦不造證。所以者何。所可言曰三十七品道類之法。假有字耳。觀其假名因望想生。計其相者亦無有相。為水所漂因致周旋。其周旋者無所施害。除此名已則無所得。猶如觀察此三十七道品之法亦無所除。天子復問文殊師利。何謂比丘慕于修行而獨宴處。文殊答曰。假使分別諸法一等一種門相者。譬如虛空。悉無所行皆無眾生。是謂修行。又修行者。不處今世不由后世。在于三世皆無所行。至一切法亦無所行。悉了諸法虛偽無實。是謂修行。其修行者。則于諸法無雙無只無應不應。是謂修行。時彼眾會無央數人。心懷沉吟悉生疑結。此為何謂。當奉何行。何因申暢。如來至真等正覺。演三脫門得至泥洹若能造證三十七道品之法致滅度矣。文殊師利。今者所說。將無倒教亂法之兆。文殊師利。尋時皆知此諸比丘一切眾會心所懷疑。告舍利弗。唯卿仁者。為眾重任咸共信之。最大智慧如來所嘆。又賢者。身離欲塵法而以造證。仁者。久如逮成四諦得造證乎三十七品及三脫門也。舍利弗曰不也。我不得法。當可造立思惟其義及修行者。所以者何。一切諸法悉無所受亦無所生。空無言教空不證空說是語時。三萬比丘漏盡意解

善住意天子。贊文殊師利。審如仁者。執慧頒宣深妙法忍興隆空行。文殊答曰。吾不執慧。一切愚戇凡夫之士執求智慧。所以者何。斯等之類。執持令轉集會二品所執。墮于地獄餓鬼畜生諸天人間。所見牽連。假使天子為諸三界。展轉牽連輪轉無際。所向非一。所生受身各各別異。是為牽連隨其宛轉。如是牽連展轉無休。由是之故不知本際。在于生死樂苦惱根。復次天子。愚騃無智凡夫。不聞與欲俱合怒癡亦然。報應諸見名色同塵。諸佛聲聞緣覺菩薩。及逮法忍無所牽連亦無宛轉。所以者何。如斯黨類其身口心未曾起立。所展轉者不得三界何所宛轉。是故斯等牽連智慧。若更受身無所棄舍。是執智慧。天子又問。仁者所說毀壞慧乎。答曰不也。又問。何故毀壞令無所除。是等學者是毀壞慧。若不毀壞無所除者不滅寂慧。又問文殊仁無此乎。答曰不也。又問何故。答曰。其有將去覆還。有往來者。則有此事。其無有往無有還者。曉了諸法而無周旋。則無將去亦無覆來。又問文殊。何所章句為最元首。答曰。如是句者我是元首。又問何謂。文殊答曰。若有菩薩。于一文字一章句義而不動者。章句猶歸分別四義。何謂為四解章句。一常如審諦。二了空義知為恍忽。三分別無形悉無所生。四于諸所知不以為知不以為患。不造二事。是諸章句最為元首。時佛嗟嘆文殊師利。善哉善哉。乃能班宣逮總持義。文殊白佛。我無總持。所以者何。無所得故無可執持。愚騃凡夫乃逮總持。諸佛菩薩無所獲致。所以者何。其迷惑者多所執持。何所持乎。依于吾我著人壽命。執持斷滅及計有常。執壞貪淫嗔恚愚癡。親抱所有恩愛貪身。自見五陰四大及諸入。思想多念而反求望。墮若干見六十二疑。有所獲致而急執持。是故世尊。愚戇凡夫逮得總持。所以者何。愚夫懷法在心念者。諸佛世尊悉無所持。聲聞緣覺諸菩薩等亦復若茲。是故愚夫逮得總持

于是善住意天子問文殊師利。如向者說不得總持。當以何意化于五趣。答曰。其五趣者無所為作。所以者何。吾以消除五趣終始。令其所趣不知處所。諸佛緣覺聲聞所趣。愚戇凡夫所不能趣。所以者何。愚夫比數墮于生死。諸明智者消除諸趣。道跡亦然不離生死。況于愚戇凡夫士乎。是故吾身消除諸趣不得總持。所以者何。無所獲致當何持也。說是語時。彼眾會中五百比丘。誹謗此經而舍馳去。則以現身墮大地獄。時舍利弗報文殊師利。且止勿復演此深法。五百比丘聞之狐疑不肯順入。自恣罵詈。自謂尊豪而舍馳走。誹謗心亂弘雅之典。則以現身墮大地獄。文殊報曰。唯舍利弗。莫有斯言勿懷疑網。有計是非勿懷猶預。不見有法墮地獄者。惟察諸法無誹謗者。所以者何。一切諸法悉無所生。屬舍利弗而宣此辭。令吾休止不說經典。假使族姓子族姓女。依著吾我想人壽命。若江沙劫供養如來承事圣眾。隨其所安皆給所乏。盡其形壽而不懈休。若有聞此如是像法深妙難解。一切世間所可希聞空無相愿憺怕寂寞歸于消滅。無起無滅無人壽命。無常苦空非身之誼。若能得聞如是輩經。聞之誹謗。其族姓子及族姓女。墮大地獄。在大地獄忽聞此經。尋便得出。輒信深經而得解脫。勝善男子善女人江河沙劫奉敬如來供養圣眾。著吾我人及計壽命不得至道。聞是法者疾得解脫。佛贊文殊師利。善哉善哉。誠如所言。斯經尊妙。若現于世與佛興出等無有異。道跡往來不逮無著。于緣覺乘菩薩大乘而見授決。此為最尊等無若干。所以者何。不著吾我。所修平等亦無所得。至于泥洹亦復若茲設有念知言有所得則墮顛倒。佛告舍利弗。此諸比丘五百人等。在于地獄速得滅度。勝于是間愚惑百年護戒。悉知止足墮于顛倒六十二見。所何以何。未曾得聞此深妙法無解脫相也。是族姓子若族姓女。聞此深經入耳思惟疾逮無上正真之道。勝疑余經迷墮顛倒。發意頃須臾樂信此深經者疾得解脫

善住意天子問文殊師利。仁者。樂我凈修梵行無沾污乎。文殊報曰。如是天子。則修梵行。設使卿身不勸梵行不修梵行乃為可耳。問曰何謂。答曰。其有所受彼乃修行。其不受者何所行乎。可名行耶。天子又問。如今仁者不修梵行乎。文殊答曰不也。又問。不凈行耶。答曰。不修凈行。如天子言。以何等故不修凈行。無家居不梵行不受不惑。亦無所行亦無不梵行。假使學者清和梵行。悉無所行亦無非行。爾乃名曰大凈梵行。其行天子淫怒癡行乃曰正行。游于欲界色無色界。是曰清行。愍傷眾生。其不習行淫怒癡事。不游三界。彼不清修。亦無所行。乃謂為行。善住意曰。善哉善哉。文殊師利。所暢辯才而無掛礙。文殊答曰。使卿辯才亦無掛礙。得無礙辯可得處乎。所以者何。計是我故有所倚著則為掛礙

文殊師利復告善住意。欲以是像求凈梵行者。設使仁者不執刀劍。賊害一切眾生身命。不捉矛戟瓦石大棒。自然危者乃為慈心。天子又問。此言何謂。文殊答曰。所謂眾生含血之類義所趣乎。天子報曰。假有名耳。計有吾我乃有眾生。含血之類受思想故。故曰眾生。依倚顛倒貪計有身故曰眾生。所以者何。是故天子。貪見吾我想人壽命。因有假號而演名字。吾當以利智慧劍而危害之。常以此義將養護之令不見縛。當使[火*霍]然不知諸受之所歸趣。無所斷除。是故天子。當解此義除吾我想。則害眾生一切望想。不墮殺生心不懷害。文殊師利復謂善住意。欲使卿身凈修梵行。若能奉犯十惡之業。亦慎一切黑冥品事。又復不修諸清白業。善住意又問。斯言何謂。文殊答曰。等黑冥品等諸清白亦復若此。又問文殊。黑冥品事以何為等。答曰以無所作而不退沒故曰等矣。一切諸法黑冥亦如。如黑冥等清白亦等。無想念故。文殊又問。以何緣信清白法乎。善住意答曰。所以信之。用其法界無本之故。于善住意所趣云何。可使無本及與法界。修行處所往周旋乎。答曰不也。文殊報曰。是故我言。設能等行黑冥品事不修清白。爾乃相可凈修梵行。復謂天子。若劍擊頭害殺斯人乃修梵行。問曰何謂也。答曰害淫怒癡。自大貢高。貪嫉諛諂。多妒自恣。而受希望痛癢思想。是為天子。名曰傷害。若有修行精進自守。貪欲心起尋便滅除。除不與合寂滅遠離。是謂為空不入諸逆。曉了欲心。解如真諦本無所有。此心何生。何所從滅。誰來染污。誰染污者。豈沾污乎。復更思察欲不可得。不見污者亦無被染。則無所得。其無所得則無所生。其無所生則無所舍。其無所舍則無所受。其無所受則無所習。無所習者則曰成就。色痛想行識亦復如是。五陰六衰。十二因緣。不染污心。其有興發如是傷害。此乃名曰殺人害傷。撾擊壞首是為歸義。文殊師利告善住意。是故我言。當如是害凈修梵行。亦當離佛及法圣眾。善住意又問。斯言何謂。文殊答曰。為道慧故。又問令當所信。答曰。當信無本及與法界。又問善住意。寧可捉持無本法界。答曰不也。是故我言離于佛法。何謂圣眾。答曰。因緣合故名曰圣眾。其圣眾者無有集會。為佛弟子故曰圣眾。又問。于天子意所趣云何。其無為者無有合會。可離欲乎。答曰不也。文殊師利曰。是故我言。若離圣眾樂修梵行。又復善住。其得佛者則名著。得佛圣眾則名曰著。不為離欲。其舍眾會則為離欲。所謂離欲為法界跡。善住意天子啟文殊師利。難及難及至未曾有。文殊又曰。天子當習無反復事勿得孝順。又問。何謂為不孝順。文殊答曰。如是善住意。吾無反復亦不無反復。善住意又問。此言何謂。文殊答曰。其有所作。若毀傷者各各興造若干種事。各歸異趣受身不同各得報應。愚戇孝順各有所作尋受報應。著無量色愚人所作。為身來患或致傷毀。所受諸見各異殊別。或著不著取舍進退。是名反復。為無反復。如佛世尊所演平等。謂一切法各無所作。悉無所作亦無招來。等于平等無所超度。亦無他受不造他作。是則名曰為無反復。善住又問。今文殊師利住于何所。乃能說此立何法忍。文殊答曰。不住法忍。又問文殊。于何所住所宣乃爾。文殊答曰。住幻士處身亦在彼。又問。幻士所住如何。答曰。如無本住幻士住彼。如向者問住于何所。而有所宣在忍法耶。所言法忍但假號耳。何有住處諸法亦然。悉無所作亦無想念。彼無有住及與處所。如是住者乃為眾生頌宣道教。如來所住亦復如是而說經義。所以者何。住如無本乃有所宣。一切眾生亦復在彼。住于無本而有所說。如來無本無本無異。一切眾生而不動轉。無本亦如亦不動轉。猶若如來所應無本。眾生無本其亦若茲。皆一無本而無有二。而無若干故曰無本也

善住意天子。又問文殊師利。所言沙門為何謂乎。文殊答曰。非沙門非梵志乃為沙門。所以者何。不著欲界。不倚色界。不處無色。吾乃謂此為沙門耳。若眼耳鼻口身意不穿漏者乃為沙門。其無志性不與情合。無有因緣亦無不緣。乃為沙門。又復天子。其不著法不著非法。其行寂然無是非心忽然無跡。是謂沙門。何者然耶。其因緣法報應之宜妄從是生。是諸法者亦復虛偽。其不著者無縛無脫是謂沙門。其無有往亦不還反。無進無退無瘡無瘢無傷無完。是則名曰凈修梵行。是故我言。非沙門非梵志乃為沙門。善住意贊曰。至未曾有志意堅強。所頒宣者無名游跡亦無章句。其意悉達而不忽忘。文殊答曰。吾意不強。所以者何。身自放意意弱不強。天子又問。斯言何謂。答曰。吾以恣意在聲聞地住緣覺界。是故放意又復恣意。處諸塵勞。不惡愛欲眾冥之患。是故放意。善住意贊曰。善哉善哉文殊師利。悉由宿世供養諸佛眾行備悉。宣如來命所說如是。答曰。吾不供養過去諸佛。何者然乎。吾未曾得宿世所歷。亦無當來。不從諸佛建立法行。無作不作。是故所作而無有作。不備眾行。善住意又問。文殊師利。吾本曾聞如幻三昧。愿顯定意示所正受。文殊又問。欲得睹見如幻三昧之境界乎。答曰愿樂欲見。文殊師利。尋時如言幻意三昧而正受矣。應時十方各江沙等諸佛剎土悉自然現。善住意天子自睹東方江河沙等諸佛剎土。其所現者悉是文殊。或以現形若比丘像講說經典。或復有現比丘尼像優婆塞優婆夷像。如釋如梵如四天王。如轉輪王色像而現。其體或如天龍鬼神揵沓和阿須倫迦留羅真陀羅摩休勒色像。而現其身。或復顯示禽獸飛鳥若干種色。各各現形無量像貌好丑殊別。而為說法。十方一一諸江沙等所現佛土。其亦俱然等無有異為說經典。善住意見此。忻然大悅不能自勝。文殊師利從三昧起。善住意恭恪歸命。白文殊曰。向者睹見諸佛國土不可稱限。形像無量各各殊別而說經典。文殊問曰。于天子意所解云何。東方所現為審實乎。八方上下有所見者為實虛耶。十方所見何方審諦。善住意答曰。悉虛不實。所以者何。一切諸法皆無所生。由如幻化如幻士相。一切諸法退無常存。自在所作示現變化。推極本末不生不起亦無所滅。文殊師利尋則贊曰。善哉善哉。講法當然誠如所言。說是語時。彼眾會中五百菩薩。以得四禪逮五神通識其宿命。往古世時所作善惡尋自已睹。皆復識命曾更所作。逆害父母。殺羅漢。亂圣眾。壞佛寺。斯等罪業本所犯惡余殃未盡。念傷害心倍懷憂結志在疑網。由是之故。不能逮了此深法要。計有吾我所據微翳。卒不肯舍不逮法忍。于時世尊。欲得開化五百菩薩。則以威神現示文殊。文殊師利即從坐起。偏出右肩右手捉劍走到佛所。佛告文殊。且止且止。勿得造逆當以善害。所以者何。皆從心發因心生害。心已起頃便成為殺。時無央數諸菩薩眾各心念言。斯一切法悉如幻耳。彼無吾我及人壽命。其意所念察其本末。無有父母無佛法眾。亦無作者亦無受者。無行不行亦無果報。意自貪身而墮顛倒。愚戇凡夫悉不能解。心反處顛倒計我父母。所以者何。文殊師利聰明圣達。諸佛世尊所嘆。功勛不可思議。道德超殊不可逮及。巍巍煌煌無以為喻。深入法忍了其本際。供養無數江河沙等諸佛大圣。而宣道教。于過去佛所作已辦。曉了諸法慧無儔匹。其所說法靡不應時。見諸如來。常懷恭恪稽首自歸。今執利劍走向如來。佛告之曰。且止且止。文殊師利勿造逆害當以善害。若分別此察其本際。不可分別何所佛名及法圣眾。父母羅漢及廟寺名。其受虛無則無歸趣。亦無報應。設一切法虛無不實。所受諸法亦復虛妄。幻譬如空亦如芭蕉夢影野馬。離欲虛妄而無堅固。以是之故彼無有罪亦無害者。誰有殺者何謂受殃。如是觀察惟念本末。則能了知一切諸法。本悉清凈皆無所生。五百菩薩聞是亙然。尋時逮得無所從生法忍。有千比丘遠塵離垢得法眼凈。五百菩薩欣然大悅善心生焉。心戢靜思踴在虛空。去地四丈九尺。以偈贊佛

　諸法悉如幻　　從想而橫起
　成形無所有　　諸法悉為空
　反自發望想　　有我而危身
　已識其宿命　　所作罪甚重
　往者懷大逆　　自圖其父母
　害羅漢比丘　　犯殃釁甚劇
　由此重罪故　　更苦不可計
　今墮于疑網　　得聽空法誼
　圣尊裂結網　　棄捐憂結創
　覺了于法界　　寂無有塵勞
　諸佛權方便　　隨流接度人
　趣欲濟眾生　　決除所沉吟
　無佛無經法　　亦不得圣眾
　彼亦無父母　　悉空而自然
　則無吾我人　　無壽亦無命
　無常不斷滅　　諸法如虛空
　無罪無報應　　無作無不作
　莫貪身見我　　更歷受苦惱
　彼無有生者　　亦無有死者
　所生如幻化　　是為諸法相
　文殊大智慧　　諸法度無極
　手自執利劍　　馳走向如來
　佛亦如利劍　　二事同一相
　無生無所有　　亦無有害者
　兩足尊見之　　眾生所作罪
　令知殃福業　　亦悉是空耳
　其能達空者　　三世無壽命
　因緣而合成　　解乃無從生
　無罪無報應　　亦復無苦樂
　吾我亦常空　　倚想求安隱
　眾生處顛倒　　亦能如本際
　非常苦悉空　　非身無所有
　其能曉如斯　　則免三惡趣
　諸佛無作業　　覺者無所造
　計罪佛亦如　　是故名曰佛
　如佛所解達　　明審了若此
　識別虛無生　　由是暢圣慧
　住于虛空義　　演說無所住
　其身如虛空　　二事俱自然
　若欲求佛慧　　彼法無掛礙
　以知此本際　　成佛無上道
　于世致大圣　　度眾生苦惱
　盡除因緣報　　奉修佛大道
　當成為法王　　明眼乃滅度　

五百菩薩。宣是執劍經典之時。十方江河沙等佛土。六反震動。其大光明普照世間。其于十方諸佛大圣邊。諸侍者各自問佛。此何威德地大震動光靡不照。于時諸佛各告侍者。族姓子知。有界名忍。佛號能仁。頌宣經道。彼有菩薩。名文殊師利。成不退轉。手執利劍馳走向佛。欲得開化不達菩薩。因是之故。時佛大圣手執慧刀斷生死原。如應說法。勸無央數眾生之類。使眼清凈心得解脫。逮成法忍學住大道。于是大世尊。以方便隨建立神化于彼眾會有新學人。德本鮮薄多懷妄想。不見執劍不聞說法。佛之圣旨故令其然。時舍利弗問文殊師利。仁于向者所作兇逆。以何為信。乃能執劍馳走向佛。文殊師利答舍利弗。如卿所言。汝所作逆不可稱載。用不能達此報償故。唯舍利弗。解此義者。知如幻師所造逆事。其幻化者寧有逆乎。報償亦如。所以者何。其幻師化無有想念。諸法亦然。唯舍利弗。吾欲相問。以誠相反有此劍者乎。答曰不也。為有罪耶。答曰不也。唯舍利弗。罪業虛無。報亦虛無。罪業報應悉虛無者。云何復欲知其處所。舍利弗言。如文殊師利今者所說。無罪無報。一切諸法悉無罪報。此言何謂。文殊師利言。于意云何。唯舍利弗。吾所執劍。何所鍛師推成之乎。誰捉持來以相授耶舍利弗言。無作此劍。無執來者以相授也。文殊師利所化現耳。文殊又問。仁能見得化人處乎。刀劍所在如來所言。一切諸法悉如幻化。其相無相不可得處也。唯舍利弗當解斯義。如來至真亦如利劍。文殊及舍利弗。亦如無本。眾生亦如。諸法亦如。無本所住。亦復若茲。唯舍利弗。如一切法悉無根本。吾所興罪報應執劍其亦如也。所積殃釁亦無本也。報應亦如也。向舍利弗復更問言。卿何以故手執刀劍欲與佛諍。譬如修行在于閑居。勤向世尊心念不離乃得解脫。舍利弗又問靜思修行。云何世尊。名曰何等。文殊答曰。貪欲妄想則是精思修行。世尊。嗔恚愚戇欲。除此三永令無余。寂然憺怕爾乃亙然。不能蠲除一切塵勞。不為世尊。滅淫怒癡愛欲之難。乃為世尊。貪欲意生。執此欲意一心念佛。欲即消滅。恚癡亦然而得解脫。是故舍利弗。如執利劍馳向世尊。如幻無害。懷三毒者馳心念佛。塵勞悉除。亦如修行閑居專精。一心念佛乃得解脫。舍利弗言。善哉善哉。快說此言。誠如所云。爾時十方諸會菩薩啟請世尊。唯然大圣。勸文殊師利愿垂屈意。顧眄我等諸佛剎土。于諸剎土頒宣經道。皆令眾生解是意義。文殊師利報諸菩薩。仁等各自察其佛土。諸族姓子尋時受教。各觀本土十方處所。各各皆見文殊師利。在于十方諸佛邊住講說經道。善住意天子咨問。啟受。宣此如幻所行意義經典之要。諸菩薩等聚會亦然不可稱計。諸天子會多少無異。彼諸佛國皆若干種。清凈莊嚴巍巍無量。亦如忍土等無差特。遙見如斯莫不忻然。各各舉聲而稱揚言。以為忻慶。文殊師利道德殊絕。威神光明智無儔匹。威德殊邈過于日月。住此忍土而不移轉。普現十方諸佛國土。文殊師利于時引喻。如族姓子幻士善學幻術絕世而無儔匹。不起于坐。所在幻化現若干形。菩薩如是。真學曉了般若波羅蜜。分別法幻悉通其旨。在于此土初不移轉。十方佛土諸欲見者。輒現其身于其佛界。所以者何。一切諸法皆如幻故。由是之故所現無難。由如月殿游行虛空。不下人間不念往來。其光所照靡所不遍。雖有所照亦無想念。菩薩如是在于本際未曾移轉。普現十方諸佛之土。為現佛身聲聞緣覺。為現轉輪釋梵四王。或為豪貴貧賤困厄身。或入三惡勤苦惱事。或為儒林帝王大臣。或在外道謗佛云云。或入深山學為仙人。所現無限。一切依因。悉令得至無上正真。所現雖爾亦無想念。爾時世尊。告文殊師利。假使有人。值遇此法而得聞者。如佛興世等無有異。若有菩薩。坐于樹下當成佛道。其聞是經福等無殊。亦等道跡往來不還無著。所以者何。是為去來現在諸佛要道。文殊白佛。誠如圣教。安住所化無不受教。如空無想無愿平均。法等亦然。又如無本本際平等。亦如離欲定意平等。是法平等亦復若斯。文殊師利復白佛言。大圣垂恩建立此法。使于后世殘末五濁悖亂之俗。若族姓子及族姓女。學菩薩意求大乘者。耳聞此法令諸眾生求滅度者。悉當蒙是道德法明各使得所。佛默然可。應時三千大千世界。六反震動。箜篌樂器不鼓自鳴。諸華果樹及諸枯樹皆生華實其大光明普照世間。皆蔽日月令無光曜。億百千天住于虛空。歡喜踴躍而雨眾華。燒諸名香。復雨雜香搗香。其香芬馥翳于十方。鼓天妓樂其聲清和。悉共叉手異口同音舉聲歌頌。妙哉妙哉。此法難遇。文殊所講。我等僥幸得聞大化。今日再值轉法輪矣。閻浮利人為蒙大慶得聞是經。斯等德本終不唐舉。速近受決當成佛道多所開化。于是世尊。贊諸菩薩及諸天子。善哉善哉。如卿等言。其聞是法。佛明此等當成佛道以入滅度。聞之不恐亦不懷懅。篤信愛樂不在生死亦不滅度。文殊師利白佛言。世尊。所建于斯經典。今現感動為先瑞應。然于后世普流十方。佛言如是。文殊師利。今所瑞應皆是建立。此法威恩如來弘慈。圣旨令然一切蒙濟。佛語文殊。當復重顯斯深經典。佛言至誠終不虛妄。此三脫門多所救濟。當令此法后世普流。文殊師利復白佛言。我亦堪任建立此法演真章句。無我無人無壽無命無意無可。不墮斷滅不墮計常。無有塵勞亦無諍訟。則為光顯于此經典。如我至誠所言不虛。然后將來五濁之世。令普流布。吾今要誓不具成佛。無法圣眾。無罪報應。無去無來以此至言。令是要法于將來世皆遍流布。有了是經。而不受欲亦不離欲。無有恚癡而有慈心。無有智慧。無名無色。無緣無見。不興生死。無身不生身。無心不生念。不惟法不意止。無五陰無四大。無諸入眼色耳聲鼻香口味身更心法亦復如是。不處欲界色無色界。心等如地而無憎愛。諸法不損亦無增長。則宣此經。如斯經典后世普流。不在至誠。不睹審實。不贊說道。不至道果。亦無道跡。不往來。無不還。不無著。不緣覺。無諸果證。不如來。無佛法。不無畏。無慧不慧。不圣不空不壽。不想不無想。不愿不無愿。不得果證。無見不見。不至道。無明無冥亦無解脫。不度不無度。不彼際。不此岸。不中流。無名無不名。如是真言。當令此經后益流布。又計是經。不應不脫。不精進無所懈。不勤力。不殆廢。以此至誠法當普流。往本所生。無去無來。過去無人。不度眾生。亦無滅度。人不可得。法無有超。亦無所滅。無有作者。亦無壞者。無將無反。不往不還。無舉無下。無當來佛。如是像法無所照曜。無現在佛亦不暢法。以是之故法當普流。是經所說不戒不犯。不定不亂。不慧不愚。不解不縛。不慧見不無慧。此正真言令經普流。不施不慳。不戒不毀。不忍不諍。不進不殆。不禪不亂。不智慧不愚闇。菩薩大士。此真諦言令法普流。無凡夫無學者。無羅漢無緣覺無佛道。不因緣不無緣。當令此法普流世間。不坐佛樹。不轉法輪。不嘆佛。佛不現在。不眾生。不滅度。不如來。所以者何。一切諸法永至滅度。當令此經普流世間。文殊師利。宣是建立經典要時。此三千大千世界六反震動。其大光明普照十方。虛空中唱無極音。善哉善哉。文殊師利。實如要誓。假使江河沙等諸魔官屬。欲求方便毀壞此經。欲令毀散終不能亂。此微妙法令不流通。所以建立是要法者。若族姓子及族姓女。受此經典受持諷誦。聞之信樂。一切皆脫諸魔事業。入佛道慧。于是彌勒菩薩前白佛言。今日何緣地大震動。光明遍照空中暢音。佛告彌勒。何用問為。所以者何。志小下士不識大義墮于憍慢。斯等長夜不得安隱。彌勒白佛。唯圣說之。多所愍哀多所安隱。必當慈念諸天人民共信樂之。佛告彌勒。斯經典者。四十七億百千那術諸佛。于此地上建立說之。皆亦文殊之所發問。善住意天子與共咨啟。彌勒來世當成無上正真之道最正覺時復說此經。其余賢劫諸興如來亦俱同然。彌勒復問佛言。文殊師利善住意天子。從來久如聞此經典。佛告彌勒。文殊師利善住意天子。聞是法來七百萬阿僧祇劫。從普華超師子步德王光首如來至真等正覺所聞。其于空中唱大音聲。凈居諸天聞講此法。各各勸助咨嗟而行。是故地動。彌勒菩薩復白佛言。若族姓子及族姓女受是經者。持諷誦讀為他人說得何功報。佛告彌勒。于意云何。過去當來今現在佛。戒定慧解度知見品。廣興布施持戒忍辱精進一心智慧。使成無上正真道慧。已成當成現在成者。合此德本功祚福勛寧多不。彌勒曰。多矣世尊。不可思議。一如來德其福難計。況一切佛。假使德本有形像者。十方佛土不能悉受。佛告彌勒。我故囑累殷勤相喻。其族姓子及族姓女。聞是經典受持諷誦。為他人說福多于彼何況奉行。所以者何。過去當來今現在佛之所咨講悉由是生。佛說是經時。江河沙等眾生之類發菩薩心復倍是數。逮不退轉成得法忍法眼凈者各復倍倍。如是十方悉來會者一切菩薩忻然大悅善心生焉。稽首佛足歌嘆此法。僥再得聞無以為喻。忽然不現各歸本土

賢者阿難前白佛言。此經名何。云何奉持。佛告阿難。是經名曰于一切法無起不滅三昧要品。又名降毀魔場。當懷持之。又名普遍十方定意要慧文殊師利之所講說。又名如幻所說。當奉持之。是經典者能調化人。阿難當受持諷誦讀為他人說。佛說如是。比丘菩薩。文殊師利。善住意天子。彌勒菩薩。賢者阿難。諸天龍神。阿須倫。世間人。聞經莫不歡喜

佛說如幻三昧經卷下