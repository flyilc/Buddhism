　　No. 318 [Nos. 310(15), 319]

文殊師利佛土嚴凈經卷上

　　　　西晉月氏國三藏竺法護譯


聞如是。一時佛游王舍城靈鷲山。與大比丘十萬眾俱。及諸菩薩八萬四千。皆不退轉無所從生。逮得權慧神通無極。隨時而化救濟三界。其名曰文殊師利。光世音。大勢至諸菩薩等咸來云集。七十二億諸天子俱。皆志大乘。四天王帝釋梵天王。各與四萬二千諸釋梵俱。悉慕大道。四方阿須倫王。難頭和難龍王。和倫龍王。娑竭龍王。摩那私龍王。持地龍王。阿耨達龍王。山積龍王。降魔龍王。上月龍王。如是龍王。各從其民六萬二千。金比鬼神。曠野鬼神。妙毛鬼神。普等鬼神。善普鬼神。善財鬼神。普像鬼神。無諍鬼神。是諸鬼王。各與等類百千眾俱來詣佛所。皆各稽首以次就位。悉都專精志愿經道饑虛于法。身口意并加敬歸佛靖心而聽

爾時國王太子。大臣百官。長者居士。民眾大小。天龍鬼王。咸共供養隨其所安。時佛明旦著衣持缽與大眾俱。天龍鬼王侍從左右上虛空中。四種蓮華紛紛如雨。百千伎樂不鼓自鳴。皆作釋梵雅頌八聲。詣阿阇貰就王之請。佛顯神足光照十方。七寶蓮華隨跡處生。有化菩薩皆坐其上。光像分明不可稱紀。繞城七匝而嘆頌曰

　其導師至神　　所愍哀無量
　方便護眾生　　消病愈諸瘡
　能仁無所著　　心寂善調和
　彼吼護世明　　今日欲入城
　其意已解脫　　度生老病死
　諸天眾集會　　各懷欣樂志
　其心甚堅強　　降魔并官屬
　釋師子至圣　　尊導已來到
　壞世眾不消　　至真音難致
　甚猛能制御　　行道億千劫
　意抱大慈愍　　普護于一切
　今日真正覺　　當入王舍城
　本所行布施　　難量無涯底
　衣食眾寶乘　　無復有計限
　惠所愛男女　　妻室及國界
　今彼釋師子　　欲入國王宮
　宿世施手足　　頭目及耳鼻
　普惠無所逆　　不貪吝重珍
　總攝眾功勛　　施一切所有
　尊人以是故　　得入一切智
　常以勤修學　　布施至戒慧
　護戒無缺漏　　故曰真丈夫
　逮戒照忍辱　　持功勛無量
　彼寂然心定　　今日當入城
　于百千億劫　　行精進解脫
　哀傷眾生故　　心未曾懈倦
　一心不可撿　　已度于彼岸
　音聲越梵天　　今日欲入城
　其圣明道慧　　無限不可量
　不可得邊涯　　假喻如虛空
　人中寶如是　　智德不可盡
　緣從達眾行　　嚴凈至尊惠
　因坐佛樹下　　降魔及官屬
　逮無退道明　　永安無憂戚
　道圣轉法輪　　所度不可極
　今日釋師子　　欲入王舍城
　若有發道意　　我當得成佛
　處世逮究竟　　諸相三十二
　常興意無量　　至誠發道心
　輒歸于最勝　　供養人中圣
　欲斷淫怒癡　　消眾塵勞穢
　志降伏一切　　無益瑕疵難
　便宜速行詣　　釋師子圣尊
　奉貢眾好養　　恪心不可限
　若欲生天上　　天帝釋梵王
　百千億諸天　　所知見宗仰
　常遭值安樂　　在天不失時
　當詣釋師子　　所宣辭至真
　其欲慕圣帝　　王于四方城
　自然致七寶　　令我逮尊貴
　千子諸德具　　殊桀甚勇猛
　常勤奉事歸　　至真大尊人
　若好尊者位　　長者積財寶
　其生業廣大　　常游得自在
　眷屬悉豪貴　　端正顏殊好
　當詣釋師子　　名好物供尊
　其有已解脫　　方應求度者
　咸當諦聽受　　大圣說寂寞
　以聞甘露句　　寂然無憂患
　人中之尊導　　音聲甚難值　

于時王舍城中無央數眾。聞此嘆頌勸訓之音莫不欣悅。皆發道心。各赍眾華諸雜妙香。幢幡寶蓋伎樂百千。出城迎佛稽首足下退從佛后。世尊入城足蹈門閫。地則尋時六反震動。箜篌樂器不鼓自鳴。婦女珠環相[改-己+亭]作聲。天雨華香其下紛紛。盲視聾聽啞言跛行。病愈狂正拘躄得伸。諸被毒螫毒螫不行。裸者得衣貧者得財。飛鳥走獸相和悲鳴。當爾之時眾生慈心無淫怒癡。滅除貢高猜恚恨疑。和悅相向如父如母。如兄如弟如身如子。各各欣喜而嘆頌曰

　人中之上如月盛滿
　為正導師丈夫師子
　世尊入城利益眾生
　普安一切盲聾視聽
　饑飽寒溫亂者得定
　貧者得富狂邪得正
　諸天在上散雨華香
　作眾伎樂以為供養
　眾生慈心無三毒名
　下心悅意除憍慢情
　如父如母如弟如兄
　如身如子心同意并
　世尊法澤等潤十方
　天人群類解無希望
　功勛如是所現難量
　十方威德班宣三藏　

于時城中。有貴姓子名棄惡。遙睹世尊行步正齊。容儀端正威神光曜。諸根寂定恬淡玄默。和雅其性如水澄渟。中表清凈猶猛師子獸中之王。如日初出照于朝陽。譬月盛滿眾星中明。佛在大眾巍巍堂堂。相好昉著汪汪洋洋。心懷欣悅敬進迎佛。稽首足下右繞三匝。叉手自歸長跪白佛。愿聞菩薩為行幾法。疾逮正真為最正覺。從心輒成嚴凈佛國。唯垂愍哀分別具說。佛言善哉。棄惡菩薩。乃問如來嚴凈之德。是諸菩薩眾行殊特。諦聽諦受。善思儀則。棄惡菩薩一切眾會。莫不喜踴一心恭肅。皆前禮佛受教而聽。佛言。菩薩有一法行。疾成正真為最正覺。從心輒成嚴凈佛國。何謂為一。心常哀愍濟度眾生。興發至真仁和道心。何謂至真仁和道心。曰以發道心不行諸法。何所不行。曰不行三垢家業諸利。志存出家不猗眾養。從心本愿常崇斯法。何謂出家所崇法行。曰修正真行奉一切法。何謂正真一切之法。曰分別曉了陰種諸入。何謂陰種何所曉了。曰有為無為法皆是五陰。解陰如幻所著。名為知陰本空。是謂曉了幻法本寂。從對而有剖判。本末不見。有二不見。無念亦無望想。此乃專修奉行出家。成菩薩行不舍眾生。所以者何。能自調已暢達諸法。爾乃習辯為諸法眾生。不得眾生亦無諸法。佛言族姓子。是為菩薩一法之行。疾逮正真為最正覺。從心輒成嚴凈佛國。棄惡菩薩。聞佛所說欣悅踴躍。即便逮得不起法忍。身升虛空去地七仞。彼時眾中睹斯變化。有二千人發無上正真道意。萬四千天人遠塵離垢諸法眼凈。時佛因笑。無數光色從其口出。照于十方無量世界。還繞佛三匝從頂上入。賢者阿難即從坐起。偏袒右肩長跪叉手。以偈贊佛

　游于諸法度無極　　最勝至真導以力
　皆了眾生化上智　　唯愿宣現是笑義
　十力已達往過世　　愍哀亦暢將來業
　悉明現在十方事　　今用何故顯笑意
　解于眾生之所行　　今如師子睹諸心
　其智慧明無等侶　　唯宣眾人調法御
　諸天億垓普來集　　咸共叉手禮至圣
　愿演第一妙光音　　無數眾會觀法器　

　其慧度無極　　世俗無疇匹
　皆知一切人　　善惡行所趣
　至仁今所笑　　愿為分別義
　當決眾疑網　　普宣最尊法
　今諸會大眾　　巨億百千載
　以法故云集　　諸比丘默然
　如敬修供養　　百千伎樂音
　奉行靖心聽　　唯愿決眾疑　

佛告阿難。汝乃見此棄惡菩薩住空中不。對曰已見。佛言阿難。是棄惡菩薩。卻后六百二十萬劫當成為佛。號曰寂化音如來至真等正覺明行成為善逝世間解無上士道法御天人師為佛世尊。世界名安隱。劫名離音。其國比如阿閦如來妙樂世界。功勛嚴凈等無有異。佛嘆是已。乃便詣王阿阇世宮。王及夫人太子百官。華香伎樂歡喜迎佛。稽首足下退在佛后。佛入就座。菩薩圣眾。名以次第坐如常位。王睹坐定寂靖無聲。與后太子手自斟酌百種供膳食皆飽訖。行澡水畢兼施琦寶好衣貢佛別取小床在佛前坐。專心叉手聽受道教。欲化中宮及來會者。爾時王阿阇世。長跪白佛。唯然世尊。嗔恨厭嫉從何所生。其愚無明從何所來慧何所滅。佛告王曰。從其吾我生嗔恨厭嫉。住于自大則生其愚。不別正諦是曰無明。見正從諦斯則為慧。慧除眾惡如明消冥。見正從諦亦復如是。王重啟曰。見正從諦愿分別之。佛言大王。法本空無從意生形。解意無處則無去來。了一切空是為見正。見正不轉則曰從諦。具解如是乃曰為了。王聞佛言應心說法。欣然大悅善心生焉。即便嘆曰。善哉世尊。至未曾有斯則如來之善言教。假令我身中壽終者。心不疑亂必能奉之。佛從座起與諸大眾。即皆俱還于靈鷲山。敕諸直使布設眾座。請諸會人皆令就坐。時舍利弗。承佛圣旨即從坐起。偏袒右臂長跪叉手而白佛言。向城中棄惡菩薩。所問微妙嚴凈佛土。世尊即答粗舉義要。棄惡尋便受佛記拜。聞者解釋各獲果證。意不達者咸用瞢瞢唯愿世尊。加哀重說具敷演之。令諸菩薩堅固其行。住于正道而不動轉。成一切智降魔官屬。攝諸異學滅諸塵勞。勸化邪業使入正道。舍小乘地轉不退輪。具悉至愿利益眾生。蒙嚴凈力致無限明。未度者度未成者成。今現眾會族姓子女。虛心樂聞唯重散說愿令法澤潤及后世。加哀慈念當為眾會

爾時世尊心念是法微妙殊特。乃是菩薩大士之業。今當班宣不宜小會。寧可現瑞感十方世界。即如所念。便放其身毛孔之光。普照十方恒沙世界。十方諸佛各遣菩薩。神智無量微妙明達。各從菩薩百億之眾。皆現神變來入忍界。見能仁佛供侍拜謁。稽首佛足各自陳曰。睹佛光瑞垂恩見接。憑恃四等聽受法說。我本土佛而見難曰。汝曹何為詣忍世界。忍土五逆剛強弊惡。貪嫉淫妒罵詈咒咀。心多嗔毒轉相傷害。粗獷[怡-臺+龍]悷侜張難化。勿至忍界自深勞穢。我等皆復重自啟曰。力能堪任來至忍界。正使遭值眾惱諸害火燒刀割終無恨意。世尊及諸正士。乃能勞謙忍誨群生。愿樂禮侍咨受深經。我本土佛乃見遣聽。重復敕曰。往族姓子。從意順時。牢自持心慎勿懈疑。如我本土百千劫行。不如忍世精進一旦。是故世尊。歷恒沙界不以為遠。愿聞世尊說嚴凈經。及諸正士論講要言。于是彌勒菩薩即從坐起偏袒右臂。長跪叉手前詣佛所。以偈嘆曰

　無量威德聞十方　　光照上下恒沙界
　一切眾生無能稱　　人中圣慧不可議
　十方世界恒沙國　　菩薩大眾為法會
　用樂道法亦恪住　　唯人中尊宣法訓
　世尊名稱遍十方　　禁戒三昧智慧然
　儀好無動如師子　　猶若日光曜虛空
　諸天龍王及鬼神　　其比丘眾比丘尼
　清信士女叉手住　　愍哀安住唯宣法
　以知過去及當來　　分別曉了今現在
　為眾生本所應度　　以律開化決狐疑
　云何菩薩造立行　　國土嚴凈光所照
　何因具足眾大愿　　唯人中上宣此意
　何緣此等無貪嫉　　何謂禁戒無所犯
　以何為眾修勤行　　因群黎故行愍哀
　何從奉行無數劫　　用精進故勢力上
　智慧不倦脫無為　　濟度眾生勤苦患
　其意清定恒一心　　行凈脫門住禪思
　修無所著如蓮華　　云何立行消殄欲
　從何奉行深妙業　　何因志行度世法
　何緣伏魔及兵眾　　以降化之即成佛　

于時世尊告彌勒曰。布法高座。如來今當并為十方諸菩薩眾。敷演往古性和佛國功勛嚴凈愿行法典。彌勒受教。即心念言。如來何故使我施座。不令阿難目連等乎。文殊師利即知彌勒心之所念。便答彌勒。當知如來使仁布座。說是法時。非諸聲聞緣覺之等所能受持。純為菩薩宣是法耳。于時彌勒即如其像三昧正受。為佛設座高四百萬里。以無數寶而校成之。天繒綩綖而布其上。座之光明照此三千大千世界。佛起升座。三千世界六反震動。于時如來告舍利弗。菩薩有四事法具足所愿。何謂為四。一曰志性仁和。二曰愍哀眾生。三曰精進不懈。四曰一心常安。習善親友。是為四法具足所愿

佛告舍利弗。菩薩復有一法不失所愿。何謂為一。于是開士。當學追慕阿閦如來宿命本行菩薩道時。志愿出家樂沙門行。世世所生不違本誓。乃能進至得如來號無所從生。是則菩薩第一之利用。舍家故得致十德。一者無有貪欲放逸之態。二者常好閑居不習憒鬧。三者常奉佛行舍遠小節。四者棄捐癡冥無益之法。五者不慕妻子家居恩愛。六者釋置惡趣非法之患。七者攝取安樂天上善處。八者未曾違失宿命本德。九者諸天愛敬常戀侍衛。十者諸龍神王常擁護之。是為十德。若有菩薩不舍大乘慕度眾生。常當追樂出家之業。是為一法不失所愿。隨志所好致何佛土。如意輒成嚴凈佛國。是則菩薩第一善利。佛告舍利弗。菩薩復有二事法。不舍所愿。何謂為二。一曰不樂小乘不學其行。不與從事愿開度之。不說其法用教化人。二曰常以無上正真之道。勸進眾生令成佛法。是為二法。勤心正真等誨不倦。則便逮受十功德福處。何謂為十。一者攝取佛土無小乘學。二者純諸菩薩圣眾來會。三者諸佛世尊常念護之。四者十方諸佛所見嘆譽。稱其功德面為說法。五者發微妙心常修正真。六者不愿天帝釋梵王。心常精勤志存正道。七者若生人間作轉輪王。主四天下以道教導。八者所生之處不違道業。常見諸佛無上正真。九者諸天人民所見愛敬。十者受不可計無量功德。是為十處。所以者何。說能化度一佛國眾生之類。皆令致得無著果證。不如菩薩彈指之頃。勸化一人發無上正真。何況十處功德妙深。隨意所欲在取何國。如愿輒成嚴凈之德。是為二法不違本愿

佛告舍利弗。菩薩復有三法不失所愿。能具功德嚴凈佛土。何謂為三。一曰尊樂閑居心習靖寂。二曰常以殷勤謹護禁戒未曾闕漏。三曰常惠法施無衣食望。是為三法堅護禁戒行菩薩禁。因此輒逮十無畏。一者能護戒行入于城邑。若至聚落心無所難。二者若在眾會說法勇猛。三者入眾中飯食不恐。四者在家講頌心無所懼。五者若入精舍亦無所畏。六者居在圣眾不懷怯弱。七者言談說事不以恐懼。八者往奉師父及諸和上。恭恪不慢無畏所犯。九者若有所說常抱慈心心不畏惡。十者若受衣食床臥醫藥亦無所難。是為十。又加十事乃具嚴凈。何謂為十。一者不畏惡業。二者不貪親族。三者不求名稱。四者不慕家種。五者不姤種姓。六者常知止足。七者衣食床臥病瘦醫藥而知節限。八者雖在家居嘆說道法。九者諸天往造稽首禮侍。十者未曾思念非宜之想。心常念佛欣然專精無衣食意。是乃具足嚴凈佛土。又復十事受德名稱何謂為十。一曰棄舍眾會不慕因緣。二曰常習燕處不思城邑。三曰心存禪思無有邪念。四曰不志多事憒鬧之中。五曰心常念佛無他之思。六曰不舍身安而為危害。七曰凈修梵行未曾中礙。八曰以少事故得三昧定。九曰聞所說義要妙章句識念不失。十曰如所聽經解義歸趣能為人說。是為十法。佛告舍利弗。復有四法不失所愿。何謂為四。一曰菩薩所作言行相應。二曰棄捐自大。三曰舍于貪嫉。四曰見他人安代之悅豫。是為四。又有四事至誠諦教。何謂為四。一曰所生之處口常清凈氣優缽香。二曰言辭辯慧無所闕漏。三曰諸天世人皆保信之。四曰不失好聲必獲佛音。是為四。復有四法所修訓誨。何謂為四。一曰不生三趣無憎惡者。二曰所學不慕九十六種所見迷惑。三曰怨家惡友不得其便。四曰天上世間咸共歸禮。是為四。復有四法流布訓誨。何謂為四。一曰不舍布施之心。谷米踴貴因時惠施。二曰不慕世榮所有財業。三曰往奉自歸禁戒之士。四曰若有布施不懷貪嫉。是為四。復有四法。可悅他人心知止足。何謂為四。一曰是眾生等是為我所吾當安之。二曰斯等貪財依怙身力以為無雙。菩薩加哀施以所安。當計財業非是我侶。常畏五分侵奪無期。三曰若多財寶妻子熾盛眷屬豐饒。不以信樂不戀國土。何況他人望于眾生。四曰志未曾求非業錢財行在諸俗。是為四法。菩薩行是不失所愿嚴凈佛土

佛告舍利弗。復有五法不失所愿。何謂為五。一曰常樂經法勤求道義。二曰知無數世所生往反。三曰以聞經法如諸佛行成就功勛。四曰所從聽經每事問義。造立何行具足疾成。五曰若聞經法尋能奉行。是為五法。不失所愿嚴凈佛土

佛告舍利弗。復有六法不失所愿。何謂為六。一曰好喜布施心無慳嫉。以身施與不惜壽命。不愛妻子異女眷屬。心無希冀不懷望想。二曰菩薩在家若出行學。寧失身命不犯禁戒。謹慎守護常住梵行。興發眾生以戒勸助。三曰知身假借諸法如幻。堅住忍力逆對不起。設遭毒害刀杖加刑惡罵咒咀愁惱之患。未曾起意而有恨心。四曰奉行精進心無所著。深念非常如救頭然。行止臥覺未曾懈廢廢火燒身心不退卻。五曰專心守靖寂無他念。入無生寂伏想不起。心如灰滅形如枯朽。六曰見正從諦滅除邪偽。曉了三界如響如幻。法無常名如水月形。愍哀一切勸誨眾生。是為六法如愿輒成。具足功德嚴凈佛國。佛告舍利弗。復有七法不失所愿。何謂為七。一曰一切所有而以布施。所可施者亦無所獲。二曰奉戒不虧不想所禁。三曰勸于眾生不起法忍。四曰以精進行不得身心。五曰成就禪定一心攝念。六曰具足智慧不懷希望。七曰常志念佛舍眾希望。是為七法。所行具足嚴凈佛土

佛告舍利弗。復有八法不失所愿。何謂為八。一曰所宣不說無益之言。二曰以布施事用為莊嚴。三曰其心柔和而無粗獷。四曰恭敬法師不懷輕慢。五曰常行謙恪下意順眾。六曰性行清白而無沾污。七曰若不持戒知報應事。八曰不自傷行不毀他人。是為八法嚴凈佛土

佛告舍利弗。復有九法不失所愿。何謂為九。一曰常護身行令不虧失。二曰口言謹慎而無缺漏。三曰將護其意使無邪想。四曰棄去貪欲心無所著。五曰刈除嗔恚心不起恨。六曰滅愚冥業不為闇昧。七曰常行至誠而無欺惑。八曰行慈堅固心不移易。九曰依善知友未曾舍遠。是為九法嚴凈佛土

佛告舍利弗。復有十法不失所愿。何謂為十。一曰聞地獄苦心懷恐懼。奉修哀心。二曰聞畜生苦亦復怖懅興隨道哀。三曰聞餓鬼苦亦復畏難發起大慈。四曰聞天上安亦復不喜常興大哀。五曰聞于人間谷米踴貴。弊惡加害而興慈仁。六曰心自念言加勤精進悉忍眾苦。乃使佛土嚴凈無量。七曰令無三苦眾惱之患。八曰使其佛土豐饒平賤。九曰人民安和壽命無限。十曰皆自然生無所名屬。至成無上正真之道。是為十法所愿不失嚴凈佛土

佛告舍利弗。菩薩執華詣如來時若詣塔寺。當作是念。愿使眾生心意軟凈顏貌和悅。如華軟妙形色香潔。見莫不歡愛之欣悅。愿成佛時令我國中香樹妙華周匝普遍。衣被飲食雜彩幡蓋。金銀珍寶皆自然生。其土人民禁戒清凈。心意柔軟和雅其性。逮深法忍神通無上。又舍利弗。菩薩所為先人后己。念安一切如父如母。見人得安欣然代喜。愿成佛時生我國者。皆令安和無嫉妒疑。恬然入定心無念思。又舍利弗。菩薩護口未曾犯失。不可之言不加人物。語常如法非義不出。愿成佛時生我國者。言辭柔和無有不可。語聲八種出口和雅。又舍利弗。菩薩戒凈身口意善。復勸他人使行己善。令轉相教普及一切。愿成佛時生我國者。令身口意完凈無漏。神通具足在所至湊。又舍利弗。菩薩所游興隆道化。常以正真開度男女。未曾講論小乘之語。愿成佛時生我國者。不聞聲聞緣覺之行。轉不退輪逮最正覺。令純淑行流布無極。又舍利弗。若有菩薩不嫉彼供不斷他養。見人得供代之悅預。愿成佛時生我國者。無貪嫉名皆獲法利。又舍利弗。若有菩薩不自稱善不說人短。不講眾僧比丘尼闕。聞見人論有如己犯。愿成佛時生我國者。皆令清凈不聞罪名。又舍利弗。若有菩薩慕求經道如渴欲飲。志存正真不好異法。愿成佛時生我國者。皆樂經道慕求正法。又舍利弗。若有菩薩常作音樂歌頌佛德。供養如來若塔形像。以是德本勸助學者。愿成佛時百千伎樂不鼓自鳴。演八法音聞皆欣悅。開發道心悉獲正真。又舍利弗。若有菩薩見眾生心放逸馳騁。開視正要使不憒鬧。愿成佛時生我國者。使無亂志。攝念入定以禪為食。眾想寂滅皆至正覺。佛語舍利弗。假使如來以劫之壽咨嗟佛土。成就功勛不可究盡。而譬喻之。今粗為汝略舉之耳。若有聞是菩薩行德。思齊慕及逮志不疑。亦當成其嚴凈佛土

佛告舍利弗。菩薩復有三法。疾逮正覺。不失所愿如意即得。何謂為三。一曰所愿特尊與眾不共。二曰所行安諦而不放逸。三曰如所聞法奉行不惓。是為三。舍利弗言。善哉至未曾有。如來善訓道品備悉。所愿成就嚴凈佛土

佛告舍利弗。如是如是。如爾所云。如來作佛積行所致。不以飾辭巧言成道。放逸行者自誤入冥墮四顛倒。沒生死河求出難得。若有菩薩聞是經者。愿樂奉行立不放逸。必當成就如上所教

于是會中。八萬四千菩薩即從坐起叉手自歸。同發聲言。我等世尊。愿皆奉行如佛訓教。具足所愿從行得道。除去飾辭放逸之巧。備悉弘誓戒德之要。愿使一切悉行敏誨。以行自嚴去眾穢操。時佛欣笑。口中五色光出照于十方。還繞身三匝從頂上入。賢者舍利弗。前白佛言。何因緣笑。今佛歸笑必當有意

佛告舍利弗。汝寧見此諸族姓子師子吼不。白言已見世尊。佛言。是族姓子于后來世。竟百千劫皆當成佛。號曰凈愿如來至真等正覺明行成為善逝世間解無上士道法御天人師為佛世尊。國土嚴凈猶如西方安養之國。功勛嚴凈等無有異。其壽命等亦無差別。又問云。何其壽命等亦無差別。佛言。各壽十劫

爾時師子步雷音菩薩即從坐起偏袒右肩。長跪白佛言。文殊師利童真。諸佛所嘆咨嗟功德。今當久如成最正覺。佛言。汝自以是問文殊師利。尋如佛教前問文殊師利。仁尊。久如當成無上正真之道逮最正覺。文殊師利答曰。當作是問。仁為志學無上正真道乎。所以者何。假使吾身學佛道者。當作斯問。吾不求道。當何因成最正覺。又問。仁不以眾生求最正覺乎。答曰不也。所以者何。眾生不可得故。假使吾得眾生處所。當為眾生志求佛道。所以然者。無有吾我人壽命故。由是之故身無志求亦無退轉。又問。仁不求佛慕佛法乎。答曰不也。所以者何。一切諸法皆悉佛法。若使眾法無有眾漏無受因緣無想。是志佛道。解了若此逮一切法。又如仁問逮立佛法。隨仁意答。誰求志者。色志佛道乎。色志本凈志佛道乎。其色本無志佛道乎。色自然。色悉空。色恍忽。色本凈。色寂然。以此色法志求佛道成正覺乎。答曰不也。色不志道本凈自然以空寂然。諸色法不志求道不成正覺法亦如是。文殊師利又問曰。痛想行識及與識法。志求佛道乎。答曰不也。文殊師利曰。五陰識法不成正覺。于意云何。其外五陰我人壽命。可言有處乎。答曰不也。文殊師利曰。如是我當分別。以何等法志求佛道成最正覺。又問文殊師利。其阿夷怙新學菩薩。聞是教訓將無恐怖乎。所以者何。仁之名號一切導首。為眾重任而今造證。為諸菩薩頒宣諸法。不志求道不成正覺。文殊師利答曰。法界不恐本際不懼。聞佛說法無所畏難。其恐懼者則懷憂戚。無憂戚者則離塵埃。彼則解脫。其以解脫則無所著。以無所著則無復轉。以無復轉則不復脫。其不脫者彼無從來。以無從來亦不從去。其無從去則無所愿。其無所愿則無志求。其無志求則無退轉。以無退轉。若不退轉便不退轉。空無不轉無想不愿。斯本際者佛法不轉。佛法無作無有邊際。佛法無著則無所倚。佛法無行亦無精進。亦無所行無有教令。其諸佛法假有號耳。又計空法無所從生。無所從來無所從去。又計佛法不離塵勞貪怒癡垢。佛法無染塵勞之行。無有吾我寂無所念。所行無念無盡不起。平等無邪則諸佛法亦無非法。所以者何。無處所故無可行者。是曰佛法。若有新學菩薩聞是說者。若恐怖者疾成正覺。若不恐怖不成正覺。又問文殊。為誰說是。文殊曰。其恐怖者乃有妄想。以有妄想。心自念言。我身當得成最正覺。緣是之故便起道意志存正覺。于意云何。從來未曾有覺成空不。答曰無也。文殊又曰。世尊不云一切諸法等如虛空。答曰有是。文殊又曰。道猶虛空等亦本無。虛空如道。道如虛空。空之與道則無有二不可分別。其解斯等。則無所知亦不無慧。文殊師利說是語時。四千比丘漏盡意解。十二垓眾得法眼凈。九萬六千人從古以來未發道心。皆發無上正真道意。四萬二千人逮得無所從生法忍

文殊師利佛土嚴凈經卷上文殊師利佛土嚴凈經卷下

　　　　西晉月氏國三藏竺法護譯


于時師子步雷音菩薩。復問文殊師利。發意久如應發道心。文殊答曰。止族姓子。勿懷妄想。一切諸法皆無所生。假使有說我發道心吾當行道墮大邪見。所以者何。今觀察心都永不見。心發道意。亦復不觀彼發道心者也。吾亦不見道心所存。吾由是故不發道心。又問仁者。以無所見。今何以故宣此章句。文殊答曰。無所見者乃為等教。無所見趣。名是章句平等言辭。又問。何故言曰趣平等乎。文殊答曰。如族姓子所言等者。無若干故。其平等者彼無行法。于其平等無有譬喻。不見諸法是乃平等。若宣斯訓則宣一業。若寂然業無有塵勞。不為嗔恨而說經法。不有斷滅不計有常。不起不滅不有吾我亦無所受。不舉不下不高不卑。雖有所說無有妄想亦無思求。若族姓子。有曉此法而奉行者。乃曰平等。又有菩薩廣入于法。不見若干。亦復非一乃曰平等。其平等者則無偏黨。其無偏黨是甚清凈

于時師子步雷音菩薩。前白佛言。唯然世尊。文殊師利。所說巍巍乃如是乎。發道心以來為幾何耶。眾會思渴愿樂欲聞。佛言。族姓子。文殊師利在深妙忍。所入深忍不逮得道。亦不得佛復不得心。以無所得故不說之。久如發心為發道意。唯佛今當為汝解說本初發心。乃往過去七千阿僧祇江河沙劫。乃爾世時有佛號雷音響如來至真等正覺。乃在東方。去此七十二垓佛土世界名曰快成。其佛土在彼頒宣道教。弟子聲聞八十四億百千垓眾。諸菩薩等復倍是數。時有轉輪圣王。名曰安拔號為法王。治以文法王四天下。王有七寶圣王。爾時往詣雷音響如來所。供養盡意八萬四千歲。隨其所安。王心念言。我已積功德行難量。不用斯心寧以德本并修勸助。復更思惟。以德勸助當求何勸。天帝梵王號轉輪圣王聲聞緣覺耶。適發是意。上虛空中演大音聲。大王如是莫興賤意。當發無上正真道心。王聞是言。即時大悅王弘慈心不轉道意。所以者何。用其天人開示意之故。知我心念。時安拔王與大眾俱。九十六億垓人。往詣雷音響如來稽首足下。右繞七匝退住一面。以偈嘆曰

　欲問殊勝法　　以奇雅答我
　云何人在世　　而致最超異
　以普俱供養　　自歸于世護
　用無所著心　　永無所勸助
　世尊察知之　　吾獨寂發心
　以興廣供養　　云何勸助之
　志天帝梵王　　為四方之王
　若求于聲聞　　當慕緣覺乘
　我適發是念　　空中宣洪音
　仁者慎莫得　　勸助下劣心
　當為一切故　　興發微妙心
　開顯大道意　　饒益于世間
　今欲問于佛　　在諸法自由
　云何起發心　　不失于道意
　唯說斯義趣　　何因逮是處
　如我所像人　　而發菩提心
　天中尊愿說　　宣上妙章句
　大王且聽之　　當宣以漸訓
　愍哀于眾生　　樂住于法本
　如所誓志愿　　轉得成所趣
　吾亦往宿世　　因發起道心
　愍哀于眾生　　而興斯誓愿
　如本所志愿　　亦若心所念
　逮無動佛道　　在世寂上圣
　大王當強志　　造立極上心
　若修諸正行　　仁亦當成佛
　以聞是言教　　王意便欣然
　在一切普世　　頒宣師子吼
　假使于本際　　不知生死元
　為一一人行　　如若干眾生
　今發于道心　　在一切世間
　普請于眾生　　令不墮貧匱
　從今日以往　　假使生欲心
　輒當欺諸佛　　現在十方圣
　若生嗔恨厭　　嫉妒及貪苦
　未曾犯不可　　至成人中尊
　常當修梵行　　棄欲舍穢惡
　當學于諸佛　　戒禁調和性
　不以斯四色　　疾成佛正覺
　用心切之故　　當行于本際
　常嚴凈佛土　　無限不可議
　當宣傳名稱　　通徹于十方
　唯圣見授慧　　成佛人中上
　令其心清凈　　永無眾猶豫
　常修治身行　　口言亦如是
　亦當凈心念　　不犯眾瑕疵
　假使我成佛　　在世人中尊
　以是正真言　　地當六反動
　設我言至誠　　真正不虛詐
　由是見證明　　虛空宣伎樂
　若實不諛諂　　無貪嫉不厭
　以是誠信故　　雨清凈意花
　適宣斯言已　　至誠言無異
　十方億萬國　　則六反震動
　于上虛空中　　有巨億音樂
　天雨雜意華　　積地四丈九
　其王以學是　　二十億眾人
　口宣柔和音　　必成佛上道
　二十億眾等　　一切建佛道
　見王發大道　　亦效學洪業　

佛語師子步雷音菩薩。欲知爾時安拔王乎。答曰不及也。佛言。則今文殊師利身是也。發道心已來。如七千阿僧祇江河沙劫佛土滿中塵。逮無所從生法忍已。過六十四江河沙劫。于彼世等則具十住成就十力。普備一切諸佛道地辨諸佛法。從初以來未曾一反生心而有發意也。皆以逮致無上正真之道。為最正覺。我亦不念言當云何成最正覺。其二十億人。在往古雷音響。如來所發道心者。悉已逮致無上正真之道。成最正覺已轉法輪。為諸眾生興立佛事。滅度去已。悉是文殊師利之所勸發。皆悉供養勤修眾行。六度無極。普以執持傳宣正法。于今現在適有一佛說法未滅度耳。下方界分去是四十四江河沙等佛土。有世界名地底。其佛號持地如來至真等正覺。今現在說法。與無央數諸聲聞俱。其壽無限。佛說是往古喻時。七千人皆發無上正真道意

于是師子步雷音菩薩。問文殊師利。仁者在往古佛。具一切法如來十力。已備十地。用何等故不成正覺。文殊師利答曰。不以往古過去諸佛一切諸法成最正覺。所以然者。此言得道則為不得。亦無所逮。又問。云何具足佛法。答曰。具本無故。又問。云何具足本無。答曰。備悉虛空乃具本無。曉了虛空及諸佛法本無之義。等無有二不可分別。又問。云何以具一切諸法。答曰。具足五陰。乃能具三界一切。普備十方諸佛之法。又問。云何具足諸色。答曰。仁等見色。色有常乎。若無常耶。答曰不也。曰諸法有常若無常乎。又彼五陰有增有減耶。答曰不也。文殊師利曰。是故族姓子。若于諸法不增不減。故曰具足。曰何以具足。答曰。備諸法慧不所解亦如如慧不轉。爾乃不知諸妄想處。以無妄想不造具損。其不具損乃曰平等。是故族姓子。等見諸色爾乃等見一切諸法痛想行識。亦復如是等無有異

于是師子步雷音菩薩。問文殊師利。又察仁者。逮得法忍以來久遠懸絕迥邈巍巍。如是不一發心吾當得道。仁者。云何勸化眾生使發道心。答曰。吾不勸眾生令發道心。又問何故。答曰。眾生不實。眾生寂莫所在顛倒。故勸化之令發道心。假使眾生不處顛倒。則無有道何所發乎。吾以是故。不勸眾生使發道心。亦不化之令悉求道。所以然者。無所想者乃曰平等。其平等義無所志求亦不退轉。是故名曰無所歸趣無所從來。當觀生死。所謂平等斯章句空。空無志求。又族姓子。向者所問逮得法忍以來。久遠懸絕迥邈巍巍。如是不一發心吾當得佛。卿寧見心。以何等心得成佛道。答曰不也。所以者何。心者無形不可睹見。道亦復然。亦無形色復不可見。所以道者假有號耳。所曰言心及與佛道是悉假托。是故族姓子。吾宣斯辭。不一發心吾當得佛。其無發心無所生亦無所毀。以無所生無所毀者。乃名曰逮。又問。何所是時曰約時。乃曰為時耶。答曰。族姓子所云時者。暢平等覺所可覺者不增不損。永不起想亦無所滅。爾乃名曰隨其等時。其不妄想本無本是則名曰隨等時也。若逮正見。等于平等達于諸法。都無所獲則不造計。若干種品一無所念。爾乃名曰隨等時也。若身證明一切諸法。諸所相者皆為法相。曉了如是故有心著。若無有相則無所倚。爾乃名曰等隨時矣。又問。何謂為逮。文殊師利答曰。無所行也。謂名所跡故曰為逮。而于三界悉無所行。假有斯辭其得塵勞則不能逮。所以然者。意無所存斯法無言。以是之故不可逮得。又族姓子。無所得者乃曰為逮。其無所言則不逮法便無所住。若不得法乃曰為逮

于時師子步雷音菩薩。前白佛言。善哉善哉世尊。唯如來說。文殊師利成佛道時國土何類。佛告之曰。汝以是語問于文殊師利。即受佛教問文殊師利曰。仁成佛時國土何類。文殊師利答曰。族姓子。若仁好樂佛道者。當問成佛國土何類。又問文殊師利。仁者。不樂佛國土乎。答曰不也。又問何故。答曰。其有所樂則為樂欲。其樂欲者則有恩愛。其恩愛者則有所受。若有所受則有苦患。其苦患者則無有護。是故吾身不成正覺。所以者何。無所得故。若不得道是故無樂。又如向者仁之所言。國土何類說其本末。吾不堪任自虧其身。所以者何。若有菩薩用嘆己故。便自虧滅佛及國土功勛嚴凈。面見如來無極法藏。時佛告曰。文殊師利。宜用時說成己佛土功勛嚴凈。以何志愿如來聽之。或有從仁聞說所愿諸余菩薩。緣是發意具足斯業。文殊師利答曰。唯然不敢違教。即從坐起偏袒右臂。右膝著地叉手白佛。唯承圣旨今當宣之。若族姓子及族姓女。求佛道者且共聽之。聞已具得行是所愿。應時十方各如江河沙諸佛國土六反震動。時文殊師利復白佛言。唯然世尊。我之本愿如佛所言。從如七千阿僧祇江河沙劫行菩薩業。不成道場不致正覺。道眼徹視光睹十方。悉見諸佛普勸化一切眾生悉成佛道。吾心堅住咸開化之。布施持戒忍辱精進一心智慧。而勸助之。皆是吾身之所勸化。唯然大圣。今觀十方以無掛礙清凈明眼所見。諸佛皆以勸助建立無上正真之道。斯等皆辦。乃吾成無上正真之道。為最正覺也。雖有是言故爾續立不成正覺。假使所愿若具足者乃成佛耳。時彼眾會諸菩薩等各心念言。文殊師利前后所見。諸佛世尊為幾何。于時佛即知諸菩薩眾心之所念。告師子步雷音菩薩曰。猶如族姓子。有一丈夫出現于世。取是三千大千佛土。滿其中塵取破碎之。一一諸塵各各碎之。各如一佛國滿中諸塵。族姓子。所趣云何。豈寧有人知是塵數多少者不。答曰。無能知者天中之天。佛言。假使族姓子。悉能曉了知是塵數佛國多少。不足言也。文殊師利明眼所睹。十方佛土所見。過是塵數之國。百倍千倍。萬倍億倍。巨億萬倍。兆載劫數不可限。無量無邊。所愿如是不成正覺。正使佛國如江河沙。周匝十方滿中佛樹。一一樹下有坐菩薩。須臾一時皆成無上正覺之道。逮最正覺。臨滅度時。不須佛樹道場起焉普為一切。復過十方不可計量諸佛國土。化于眾生說法使度。所愿巍巍致此佛國乃成佛道。使其國中無有聲聞緣覺之名。純諸菩薩滅除疲厭嗔恨之難。凈修梵行周遍佛土。悉復不聞女人之名。使諸菩薩皆得化生。身被法服加趺而坐。佛國嚴凈純諸菩薩。熾盛巍巍除小乘法

于是師子步雷音菩薩前白佛言。成佛之時所號云何。佛言。名曰普現如來至真等正覺。所以號曰普現者何。其佛功德普現十方無限國土。其有得見普現如來。若睹光明皆當得前。逮成無上正真之道。于今若佛滅度之后。得聞將來普現佛名。亦當得決。然后成無上正真之道。除入滅志得道跡者。文殊師利。復白佛言。唯然世尊。我所誓愿得成佛時生我國者。令無饑渴飲食之想。眾味饌具自然滿缽在右掌。適在掌中心則發念。不先供養十方諸佛。聲聞緣覺及諸貧匱。危厄乞丐下劣眾生。先自食者則為不宜。先飽一切然后乃食。尋如所念神通備足。在所至湊無有掛礙。行疾如所念。即到十方供養諸佛下遍眾生。寶衣法服俱亦復然。先供養諸佛。次及所尊窮賤下劣皆先使安。無有八難眾苦惱患。語則可意不聞惡言。學無禁戒是非之音。無尊無卑無富無貧。其生我國皆同一倫

于時師子步雷音菩薩。前白佛言。爾時彼土無名號字。佛言。如本誓愿所志具足。世界名曰離塵垢心。復白佛言。在于何方。佛言。在于南方。去是忍界極在其邊。眾妙寶摩尼明珠合成佛土。十方一切未曾見聞。奇珍眾寶流布遍現。未曾朽敗而有減損。菩薩所作欲令其地化成眾寶。如念即成在作何寶。眾妙香華所欲備有。亦無日月明冥晝夜。若菩薩身光所照隨意。唯華開合別晝異夜。無有寒暑老病死事。唯行菩薩便成正覺。若至他方亦無異業。天上世間悉行菩薩臨命終沒皆成正覺。無有終沒無中滅度。虛空之中不見伎樂悲和之音。自然而作其音。不宣愛欲之辭。恒出佛法六度無極菩薩篋藏經法之音。隨意所好聞經法音。如念即解皆發正覺。見佛疑滅聞經解達。于時會中有無央數諸菩薩眾。同時舉聲謦揚大音。佛聞是號適得其宜。名曰普現無違道教。若有眾生聞普現名。乃獲快利無極之慶。況生其國得見普現。值遇神化法則其行。若有聞是所說決者。則為見佛聞經入心藏之不忘。但逮得聞文殊師利成佛名德。巍巍乃爾何況目見。時佛告是諸菩薩曰。若有得聞百千億佛名號功稱。利益眾生開化度人。不如文殊師利。一一劫中化導眾生永安無患。何況得遇普現如來。其慶無喻誠如所云。于是眾會。聞佛贊是諸菩薩言。應時座中諸天神王。及世間人各萬億垓。俱時稽首禮文殊師利。同發聲言。今自歸命普現如來。自歸適訖。便有八萬四千垓眾。皆發無上正真道意。余無量人積眾德本立不退轉。時文殊師利復白佛言。今我愿是諸不可計。無量佛土功勛嚴凈目之所睹。由從所愿瑞應處所。皆使合并成一佛土。不計聲聞緣覺。嚴凈五濁惡世發意之頃。正使我身江河沙劫稱嘆諸國功勛嚴凈。無有限量不得其底。我所誓愿復過越彼。無能究竟證明我者。獨佛縷練明知我耳。佛言。善哉誠如仁言。如來通慧三達無礙。真爾真爾等無有異。爾時會中諸菩薩眾又心念言。如佛咨嗟文殊師利成佛國時功勛嚴凈。何如西方安養世界無量壽佛嚴凈等不。時佛即知諸菩薩心。便告師子步雷音菩薩。欲知西方安養世界無量壽佛功勛嚴凈。比于文殊師利難以喻哉。假譬言之如取一毛破為百分。以一分毛取海水一渧。無量壽佛如一分毛水一渧耳。文殊師利成佛汪洋如海。巍巍蕩蕩不可思議

于時師子步雷音菩薩前白佛言。曾頗有余方如來國土嚴凈如是者不。佛言有。東方去是百億江河沙界。名曰超立愿。其佛號名普照常明德海王如來至真等正覺。與諸菩薩眷屬圍繞而說法經。興演以來江河沙劫。其佛壽命亦無有限。比普現國嚴凈正等。有四菩薩被弘誓鎧得不可議。又白佛言。唯愿加哀宣布未聞。具說普照常明德海王如來其土嚴凈。又四菩薩名號何等。在于何方游何佛土。凈德普備能具斯處。佛言。第一菩薩名曰光英。游于東方無憂首如來佛土。第二菩薩名曰慧上。在于南方慧王如來佛土。第三菩薩名曰寂根。在于西方智積如來佛土。第四菩薩名曰意愿。在于北方鉤鎖如來佛土。于時世尊。即如其像三昧正受。其三昧名悉現嚴凈。應時見東方普照常明德海王如來佛土。及諸菩薩功勛嚴凈。自昔以來所希見聞。譬如掌中視寶珠耳。如普現佛國土無異。眾會睹之莫不欣喜。誠如世尊所言。無有異也。世尊即便告諸菩薩。當如文殊師利所行為法。諸菩薩眾同發聲曰。唯然受教。當學文殊師利本發心行。成就嚴凈不敢懈廢

于時世尊。尋便欣笑光從口出。五色晃昱普照十方掩覆日月。繞身三匝還從頂入。彌勒菩薩即從坐起。長跪叉手前問佛言。佛不妄笑笑必有意。是何因緣愿佛說之。佛言彌勒。向佛說法現三昧力。皆見東方普照佛國。具足備悉嚴凈功德。眾會欣悅誓愿志學。今現八萬四千菩薩。咸共發心成嚴凈國。復有菩薩八萬四千十六正士發仁慈心。性弱和雅所愿具足。斯等如是當逮文殊師利。其余菩薩不能若斯。雖爾緣是功德福。疾成無上正真之道為最正覺。國土成就不及文殊師利嚴凈之德。佛言彌勒。若有菩薩心性至真。口宣誓愿不犯本心。亦當具足如文殊師利身。其心怯弱而有信樂。緣是口勇宣辭誓愿。轉得超越六十萬億垓劫終始之難。六度無極則以具足。時四菩薩各從其方化作重閣眾寶挍絡。各從諸天無數百千。雨眾天華鼓眾音樂。神足威變地為動震。四面俱進來趣世尊。光照眾會見莫不欣。彌勒長跪而白佛言。今地大動天華紛紛。重閣晃曜四方來臻。鼓樂弦歌天香苾芬。此何瑞應誰之威神。佛言彌勒。是四菩薩即來見佛。用自神力感動眾會。故現此瑞勸化于法。時四菩薩即進詣佛稽首禮足繞佛三匝。佛命使坐退而就榻。時佛宣告諸會菩薩。此四正士多所勸發。興建誓愿不可稱計。設族姓子。謙敬渴仰于此正士。因問法義疑網永止。行菩薩業滅除終始。必逮無上正真之道。超二十億劫周旋之惱。普具諸法六度無極。若有女人聞是正士名號之稱。速轉女身疾解正覺。爾時世尊斂復威神。一切眾會還自如故。彼佛國土忽然不現。于是文殊師利前白佛言。唯然世尊。一切諸法猶若如幻。幻師所作適起尋滅。諸法展轉亦復如是。其不起滅乃曰平等。平等學者必逮正覺。逮正覺已度脫一切。慧上菩薩問文殊師利曰。菩薩何行而成正覺。文殊師利答曰。無逮無失是曰正覺。慧上又問。寧可復得不可逮乎。亦復無乎。若不逮有。則無有眾不可逮眾。文殊師利答曰。亦不可逮亦復不無。所以不逮。是諸法過悉無所生。初無所有。非方當有不懷無得。文殊師利。又復問慧上曰。何所一業敷演經法

于是慧上答曰。其無所生亦無所壞。不造異住。是曰一業。敷演經法

光英菩薩曰。其無來無往。是曰一業敷演經法

寂根菩薩曰。其無所得亦無所等。亦不造證亦不寂然。亦無淡怕無去來今。是曰一業敷演經法

意愿菩薩曰。其不妄想佛法圣眾。不念菩薩。無國土想無地獄念。不斷章句不倚有常。是曰一業敷演經法

彌勒菩薩曰。不見五陰衰入諸種。不視不盲無妄想法。不暢入法不積不舍。是曰一業敷演經法

師子步雷音菩薩曰。其于亂法而無所亂。不造若干是凡夫法。斯習學法此諸佛法。不懷妄想不受一法。其業寂寞。是曰一業敷演經法

愛見菩薩曰。其逮本無不想今無。斯深妙法悉無妄想。是曰一業敷演經法

無礙辯菩薩曰。諸法皆盡究竟盡者。乃曰無盡。演一切法不可盡者。是曰一業敷演經法

善心念菩薩曰。其于諸念而無所思。若有所入亦不無心。不得不失。是曰一業敷演經法

覺離塵菩薩曰。于諸塵法而無所染亦無不染。不著不憂不忘不念。不作無不作不取不舍。是曰一業敷演經法

海底菩薩曰。其志如海永難得底。深入法要不見妄想。如所應行而頒宣法不我無彼。是曰一業敷演經法

十上月童真菩薩曰。普等眾生若如月滿。心不見等無所等。是曰一業敷演經法

消諸憂冥菩薩曰。其能休息一切憂瘡不憂不戚。以能割除眾憒諸本。何所是本吾我之本。其有等經共吾我行而說法者。是曰一業敷演經法

鉤鎖菩薩曰。若說于法。其不倚著欲界色界及無色界。不著聲聞緣覺之法。不慕佛道。是曰不業敷演經法

普現菩薩曰。等宣諸法等于空無。不念于空不得平等。所說如是。是曰一業敷演經法

三品凈菩薩曰。其講說法凈三品場。何謂三場。不得吾我。不想法會。不倚諸法。是曰三場清凈之業宣布法訓。如斯說者。是曰一業敷演經法

在所吉菩薩曰。知一切法歸于平等。若曉了斯。而為分別不宣文字。以無所宣一切諸法。是曰一業敷演經法

深行菩薩曰。若有睹見一切諸法。亦無所見。若講如是言辭。是曰一業敷演經法

如是要言。一切菩薩各言其志。說是一業經典法時。七千億菩薩逮得無所從生法忍。八十萬四千垓人皆發無上正真道意。七千比丘漏盡意解。九十六載諸天世人遠塵離垢諸法眼生

于是師子步雷音菩薩前白佛言。文殊師利。成普現佛時。諸菩薩能有幾所。其壽久如。何時成佛。佛言。卿自以是問于文殊師利。即如佛教。問文殊師利曰。仁當久如成最正覺。文殊師利答曰。虛空有形乃成正覺。假使幻人成佛道者。我身爾乃無著漏盡成最正覺。若呼有形而響有影。月能晝明日而夜照。爾乃我身成最正覺。志求道者。乃當問之成佛之期。又問。仁者為不志求道。答曰不也。曰何以故。答曰。道是文殊。文殊是道。所以者何。假有號耳。文殊及道其名寂寞。了無解空空則曰道

佛告師子步雷音菩薩言。寧曾見聞無量壽佛國中菩薩聲聞眾不。答曰唯然。亦見亦聞。佛言。為多少乎。答曰。不可思議不能稱限。佛言。普現佛國菩薩之數。喻如積塵滿十方界。無量壽佛菩薩聲聞比數多少如一塵耳。又普現佛壽命無限。取譬言之。破碎十方三千世界。皆使作塵布散此塵過千佛國。乃著一塵周匝十方。而盡其塵。于族姓子寧能計知此塵數不。答曰。無能限焉。佛言。普現如來以劫之壽當一塵耳。計塵之喻尚不足言。欲知其要如虛無邊。年壽劫數無以比焉。于時彌勒菩薩前白佛言。假使有人學于大乘。為是大智無極之慧。當忍勤苦無央數劫。自歸普現行菩薩法。如斯大道不當懈廢。佛言如是彌勒。誠如所云。誰有聞是無極大慧。不發道意愛樂之乎。唯有懈廢小節之類。不解正真不樂之耳。佛說是時十千眾人發大道心

爾時世尊。告師子步雷音菩薩言。今嘆文殊師利自昔所行本心志愿。度佛無量菩薩無數。道慧高德不可思議。周匝十方諸得道者不能究盡。為作譬喻時。師子步雷音菩薩前白佛言。假使有人立弘誓愿無極之行。當如文殊師利志愿等不。忍勤苦行。于無數劫而無懈厭。不發勞想。佛言。族姓子意趣云何。虛空寧念我行晝夜日月時節年限劫數不。答曰不也。曰如是族姓子。曉了諸法亦如虛空。虛空寂定。不念晝夜日月時節年限劫數也。所以者何。空無念思豈有勞想。過江河沙劫亦無增損。不衰不盛不壞不毀。不生不老。不病不死。不去不來。所以然者。虛空與有假有號耳。文殊師利名號如是。其能曉了如虛空者。悉知諸法一切無辭皆無所有。便無恐怖不以為勞。文殊師利成佛久遠乃爾志同。文殊師利等亦如是

于時海底菩薩。謂文殊師利。所被弘誓不可比喻。若有學者當云何進。文殊師利答曰。若有學我弘誓鎧者志存誓愿。若如幻化則無所有亦無所為。佛說是經時。四大天王。天帝釋梵天王。及余尊大神妙諸天。僉然同音。俱共嘆曰。唯然世尊。其聞是經。為得善利無極之慶。何況受持諷誦學者。我當受持諷誦修學。廣為人說普令流布。將護行者使法久存

于時師子步雷音菩薩前白佛言。唯然世尊。若有受持諷誦斯經得何福慶。若有聞者即便發心追慕志學。文殊師利景則復云何乎。佛言。若有菩薩學是法者。猶如如來已無掛礙。若于將來最后末世。則以七寶積滿十方諸佛之國。則貢上佛供養一切。等心眾生歷劫不廢。又兼法施備具六德。此之功德又不足計。不如聞是嚴凈經法發心慕學。文殊師利。謨式諷誦。經行七步之內。德過于彼巨億萬倍無以為喻不可稱計

時彌勒菩薩前白佛言。是經所名。云何奉持。佛語彌勒。斯經典者。號曰娛樂所愿殊特。當奉持之。又名文殊師利佛土功勛嚴凈。亦復名曰其發道心志懷悅豫。當堅持之。爾時十方諸來菩薩。皆散天華供養是法。咨嗟文殊師利無量之德。法澤普潤弘覆三界。開心受者皆逮正覺。前禮佛足繞佛三匝。忽然不現各還本國。佛說是時。化江河沙諸菩薩等立不退轉。信是菩薩具成德本

于是文殊師利有三昧。名光普照辭訓如幻。以斯定意而行正受。適三昧已。一切眾會。皆見文殊師利。普在十方不可稱計諸佛之國。各各佛前文殊師利住立咨嗟己國嚴凈之德。眾會見已嘆未曾有。文殊師利所愿無盡。道德巍巍超絕無比。乃使其身遍顯十方。端坐在此而不轉移。威神功德堂堂不呰。佛說如是。諸菩薩眾。比丘比丘尼。清信士清信女。諸天龍神。阿須倫世間人。皆大歡喜。稽首佛足。作禮而去

文殊師利佛土嚴凈經卷下