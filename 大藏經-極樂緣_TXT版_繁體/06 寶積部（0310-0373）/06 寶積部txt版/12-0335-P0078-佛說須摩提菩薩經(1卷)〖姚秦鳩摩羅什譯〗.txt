　　No. 335 [Nos. 310(30), 334, 336]

佛說須摩提菩薩經

　　　　姚秦三藏鳩摩羅什譯


聞如是。一時佛在羅閱只耆阇崛山中。與大比丘眾千二百五十人菩薩萬人俱。爾時羅閱只大國有長者號曰優迦。優迦有女名須摩提。厥年八歲。歷世奉敬過去無數百千諸佛。積累功德不可勝計。時須摩提。從羅閱只大國出詣耆阇崛山行到佛所。前以頭面稽首佛足。禮畢即卻在一面。以一心而往。叉手白佛。愿欲有所問。唯多陀竭。以方便解脫我之所疑。時佛默然即知女意。佛語須摩提。恣所欲問。多陀竭今當為汝具解說之。事事分別令汝歡喜。須摩提問佛言。菩薩云何所生人見之常歡喜。云何得大富有常多財寶。云何不為他人之所別離。云何不在母人腹中。常得化生千葉蓮華中立法王前。云何得神足。從不可計億剎土。去到彼問禮事諸佛。云何得無仇怨無侵嫉者。云何所說語言。聞者信從踴躍受行。云何得無殃罪。所作善行無能壞者。云何魔不能得其便。云何臨壽終時。佛在前立為說經法。即令不墮苦痛之處。所問如是。是時佛語須摩提。如汝所問多陀竭義。善哉大快乃如是乎。汝若欲聞。諦聽諦受勤思念之。吾當解說。時女即言甚善。世尊愿樂欲聞。于是須摩提。受教而聽。佛言。菩薩有四事法。人見之皆歡喜。何等為四。一者嗔恚不起。視怨家如善知識。二者常有慈心向于一切。三者常行求索無上要法。四者作佛形像。是為四法。菩薩用是事故。人見之常歡喜。佛于是說偈言

　不起恚毀本根　　常行慈得要法
　作佛像身好潔　　心歡喜人喜見　

佛語須摩提。菩薩復有四事法。得大富有。何等為四。一者布施以時。二者與已倍悅。三者與后不復悔。四者既與不求其報。是為四事。菩薩用是四事故。得大富有。佛于是說偈言

　以時施無悔心　　喜悅與無悕望
　所作施有勇慧　　在所處常大富　

佛語須摩提。菩薩復有四事法。不為他人之所別離。何等為四。一者不傳惡說斗亂彼此。二者導愚冥者使入佛道。三者若有毀敗正法護使不絕。四者勸勉諸人教使求佛令堅不動。是為四法。菩薩用是四事故。不為他人之所別離。佛于是說偈言

　不傳說斗彼此　　導愚冥護正法
　勸進人使求佛　　終無能別離者　

佛語須摩提。菩薩復有四事法。得化生千葉蓮華中立法王前。何等為四。一者細搗優缽華。波曇華。拘文華。分陀利華。令此四種末之如塵使滿句蟲。持是供養世尊若塔及舍利。二者不令他人起恚意。三者作佛像使坐蓮華上。四者得最上覺便勸喜住。是為四法。菩薩用是四事故。化生千葉蓮華中立法王前。佛于是說偈言

　施四華滿句蟲　　除恚恨受法義
　得上覺立佛前　　作形像生華中　

佛語須摩提。菩薩復有四事法得神足。從一佛國至一佛國。何等為四。一者見人作功德不行斷絕。二者見人說法而不中止。三者常然燈火于塔寺中。四者求三昧。是為四法。菩薩用是四事故。得神足從一佛國復至一佛國。佛于是說偈言

　行功德為法施　　聞經說不中止
　常然燈于佛寺　　入三昧遍諸國　

佛語須摩提。菩薩復有四事法。得無仇怨無侵嫉者。何等為四。一者于善知識無諭諂心。二者不慳惜貪他人財物。三者見人布施助其喜。四者見菩薩諸所作為不誹謗。是為四法。菩薩用是四事故。常行是行得無仇怨無侵嫉者。佛于是說偈言

　于善友無諭諂　　不慳惜他人物
　見人施助其喜　　行菩薩無仇怨　

佛語須摩提。菩薩復有四事法。其所語言聞者信從踴躍受行。何等為四。一者口之所說心亦無異。二者于善知識常有至誠。三者聞人說法不言是非。四者若見他人請令說經不求其短。是為四法。菩薩用是四事故。其所語言聞者信從踴躍受行。佛于是說偈言

　如所念言亦爾　　于善友有誠信
　聞講法不求短　　若說經心喜踴　

佛語須摩提。菩薩復有四事法。得無殃罪。所作善行疾得凈住。何等為四。一者心意所念常志于善。二者常持戒三昧智慧。三者初發菩薩意。便起一切智。多所度脫。四者常有大慈愍于一切。是為四法。菩薩用是四事故。得滅無殃罪疾得凈住。佛于是說偈言

　常志善念廣度　　戒等定不離慧
　常教人一切智　　行慈意得凈住　

佛語須摩提。菩薩復有四事法。魔不能得其便。何等為四。一者常念于佛。二者常精進。三者常念經法。四者常立功德。是為四法。菩薩用是四事故。魔不能得其便。佛于是說偈言

　常喜意念于佛　　常精進在深法
　自勖勉立功德　　魔用是不得便　

佛語須摩提。菩薩復有四事法。臨壽終時。佛在前立為說經法。令不墮苦痛處。何等為四。一者為一切人故。具滿諸愿。二者若人布施。諸不足者念欲足之。三者見人雜施。若有短少便裨助之。四者常念供養于三寶。是為四法。菩薩用是四事故。臨壽終時。即見諸佛皆在前立為說經法。不令其人墮苦痛處。佛于是說偈言

　為一切滿所愿　　無極哀勸足檀
　以雜施致黠慧　　供三寶得致佛　

爾時須摩提白佛言。唯世尊所說四十事。我當奉行令不缺減。悉使具足不違一事。若失一事我為斷佛法滅眾弟子。是時長老摩訶目干連在大會中坐。即問須摩提。此四十事大士所行菩薩所為。甚亦難當。如汝小女何能辦之。時須摩提答目干連言。假令我今審實能行此四十事者。三千大千國土皆當為我六反震動。雨于天華。諸音樂器不鼓自鳴。須摩提適發是言。應時三千大千國土六反震動。即雨天華樂器即鳴。女語目干連。是證明我之至誠。若未來有起菩薩意者亦當如是。我后亦當得多陀竭阿羅訶三耶三佛。信如我言。無有虛者。其在會者。皆當一等悉作金色。尋如所語輒作金色。于是目干連即從座起。正衣服下右膝叉手。為佛稽首作禮。前白佛言。今諸一切初發大意為菩薩者。我當自歸為之作禮。所以者何。八歲女子感應如此。豈況高士摩訶薩乎。是時座中有大菩薩名文殊師利。謂須摩提言。于何法住。所現感應乃如是乎。須摩提答言。諸法不可計數亦無所住。而仁問我住于何法。仁作是問不如不問。文殊師利問須摩提言。此語云何乃至于斯乎。須摩提報文殊師利言。不于諸法有所住。亦無所疑亦不言是非。文殊師利問須摩提言。如來本不作行乎。須摩提報言。譬如月影現于水中。若夢野馬深山之響。如來本行亦如是也。文殊師利問須摩提。如仁所說。合會是事為能得佛不。須摩提報言。云何仁者。謂癡黠行三事異乎。不為異也。一切一法諸法皆合。所以者何。若正法若不正法。適無所住亦無所取。亦無所收空無有色。文殊師利復問須摩提。解是義者為有幾人。須摩提報言。夫作幻者。恣意作化寧有限無。幻師所化猶尚無限信解此法亦如是也。文殊師利問須摩提言。如我無化無幻起行。何法而與道合。須摩提報言。如仁所說致為大快。一切法處亦不有亦不無。至于如來無合無散。文殊師利聞彼所說甚悅贊善。文殊師利前白佛言。甚善須摩提所說自恣其意。微妙大可怪也。乃能深入逮得法忍。發意已來為幾何乎。佛語文殊師利。是須摩提發阿耨多羅三耶三菩心。等住已來積不可計。先仁之前三十億劫。仁乃于彼發無上平等度意。適乃甫入無所從生法忍。是仁本造發意時師也。文殊師利聞佛所言則前作禮。白須摩提。惟別久遠今乃講侍。與師相見得受法誨。須摩提報言。莫作是念。用何等故。無所從生法忍。亦無所念亦無有師。文殊師利問言。云何不轉女人身。須摩提報言。于是無所得。所以者何。法無男無女。今者我當斷仁所疑。文殊師利言。善哉樂欲聞之。須摩提謂文殊師利言。如今我后不久。亦當逮得如來無所著等正覺成慧行安定世間父無上士道法御天人師佛天中天。如是審諦我今便當變為男子。適作是語。即成男子頭發即墮。袈裟在身便作沙彌。須摩提復謂文殊師利言。審我來世當作佛時。使我國中莫有三事。何等為三。一者魔事。二者泥犁。三者女人態。若我志誠。我身當如年三十沙門。時須摩提適作是語。形體顏色如年三十。須摩提復謂文殊師利言。我作佛時。令我國人皆作金色。地及城郭周匝有七寶樹。令八重行七寶池水。四邊中外皆生七寶雜色蓮華。及諸雜寶不多不少皆悉停等。須摩提言。如仁之國。我之剎土亦當如是。如我志誠。諸在會者當作金色。適作是語。應時眾會皆作金色。時持地神即從地出。化作天身舉聲稱揚嘆須摩提言。須摩提菩薩摩訶薩得作佛時。國土所有七寶池水。樹及華實皆當如是。于是佛謂文殊師利。是須摩提菩薩摩訶薩不久當得作佛。字名遠聞具足藏如來過四道不受平等覺興具足行安隱世間天上天下無上大人。女意云何。法無所住。豈有我名乎。答曰。不也天中天。于女意云何。其幻化者。豈有到后世復來者乎。答曰。不也天中天。于女意云何。其幻化者。豈有所起所滅乎。答曰。不也天中天。于女意云何。其幻化者。豈有所有有形像乎。答曰。不也天中天。于女意云何。其幻化者。豈有見聞有幻無幻乎。答曰。不也天中天。其女曰。佛言我曾聞之。其幻化者。無有見聞有幻無幻。世尊又問。于女意云何。其幻化者。假使無身豈能令幻化發起諸行乎。女答曰。唯天中天。其幻化者。實為如此真無所有。佛言如是。其無明者無內無外。計其法者。亦無所有亦無字也。其明者。不至后世亦無還反。其無明者。亦無有起亦無有滅。其無明者。亦無形像。適興無明。緣致眾行。名色六入。更習痛愛受有。生老病死。勤苦愁惱大患集會。明女首意白佛言。甚為可奇。至未曾有。世尊所興而不可及。所以者何。佛天中天。于虛空中而轉法輪。法輪不可思議。所轉法輪不可稱限。無量法輪。無獲法輪。無形法輪。無生法輪。滅度法輪。世尊告曰。如是如是誠如所云。吾所轉輪為轉空輪。所轉法輪不可思議。所轉法輪不可稱限。其可轉輪。無獲無形無生為滅度也。時首意女歡喜踴躍。善心生焉。則以栴檀香搗及諸華香供養散佛。唯然世尊。以是德本深致擁護。而善救攝降伏諸根。抑制愛欲逮轉法輪。轉于空輪不思議輪不可稱限無量無獲無形無生滅度之輪。佛尋欣笑。五色青赤黃白綠光從口而出。甚大光明普照十方無數佛國。悉皆覆蔽日月之明。還繞佛身三匝從頂上入。賢者阿難。曉了七法。一曰知誼二曰解法。三曰曉時。四曰了節。五曰明眾。六曰練己。七曰深識人本。即從座起更整衣服。偏袒右肩下右膝叉手白佛。今大圣欣笑為何感應。愿說其意。唯天中天。多所愍傷多所安隱。哀念諸天世間人民。分別說之。佛告阿難爾見梵志女首意。以末栴檀華香搗香。供養散佛乎。其心誓愿逮轉法輪。對曰已見。佛言是女以斯德本。護己安人多所救攝。壽終之后當轉女身。至八十四億劫不歸惡趣。供養六萬諸佛世尊。出家為道志于沙門。聽受經法。受經法已即時諷誦。將御如來現在正法。佛滅度后供養舍利。勸化無數無量眾生不可計會。使立無上正真之道。恒以善意奉持要法。號天中天。佛說是經授須摩提莂時。三十億人發無上平等度意。皆得阿惟越致。六萬天子悉得法法眼生。座中有五百菩薩聞文殊師利所問甚深。意用不解中欲墮落。見須摩提所說至誠尋皆有應。即解身衣以用上佛。亦不諭諂無所悕望。持功德用自堅固。于無上平等度意。即得住阿惟越致。超九十劫不復生死。時佛授與五百人決。卻后十劫。劫名無塵垢。佛號固受如來過四道不受平等覺。是五百人等當生彼國。國名焰氣。當同一劫俱得作佛。皆同一字號莊飾豫知人意如來過四道不受平等之道最正覺。佛謂文殊師利。乃知是經多所饒益如是不乎。若今最后有菩薩摩訶薩及沙門。若善男子善女人等。求菩薩道奉行六波羅蜜。未曉漚和拘舍羅。不如書持是經諷誦讀轉。復教人常念其中事。諸欲聞者廣為解說。佛復語文殊師利。前所不聞本所不行。如是等輩菩薩者當念習持。所以者何。譬如遮迦越王治于世時。至竟七寶不為缺減。其王壽終七寶為散。如是文殊師利。若佛經道住于世者。佛七覺意終不為減。若佛法滅。覺意諸法皆為乏盡。佛謂文殊師利。當求無數方便具索諸經。勤學書持為他人說。教授一切廣解其義。常當精進是為法教。善男子善女人欲求佛道者莫中有悔。佛說經已。須摩提菩薩文殊師利菩薩摩訶目干連等。諸天及人其在會者。阿須羅揵沓和持世者。皆歡喜樂聞

佛說須摩提菩薩經