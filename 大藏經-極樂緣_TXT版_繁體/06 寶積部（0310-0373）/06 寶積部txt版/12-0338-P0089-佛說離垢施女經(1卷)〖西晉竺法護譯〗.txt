　　No. 338 [Nos. 310(33), 339]

佛說離垢施女經

　　　　西晉月氏國三藏竺法護譯


聞如是。一時佛在舍衛國祇樹給孤獨園。與大比丘眾俱。比丘千人皆阿羅漢。諸漏已盡逮得已辦。無復塵垢而得自在。棄捐重擔逮得己利。盡除終始諸所結縛。度以聰慧通達明智悉為仁賢。猶如大龍心得自在。其大人賢者阿難。菩薩萬人。皆成大阿羅漢。皆一切圣達神通己暢。悉不退轉法輪。菩薩其名寶光菩薩。智積菩薩。名首菩薩辯積菩薩。首咸菩薩。光世音菩薩。賢首菩薩。喜王菩薩。行無思議脫門菩薩。念諸法無蓋菩薩。慈氏菩薩。入志性菩薩。棄諸惡趣菩薩。除眾憂冥菩薩。超欲無虛跡菩薩。無虛見菩薩。德寶校飾菩薩。金寶曜首菩薩。舍諸蓋菩薩。無害心菩薩。如是等菩薩具足萬人。爾時賢者舍利弗。大目揵連。大迦葉。須菩提。邠耨文陀弗。離越。阿那律。阿難等。溥首童真。不虛見。寶英。棄諸惡趣。棄諸陰蓋。光世音辯積。超度。無虛跡。時此八菩薩及八弟子。明旦著衣持缽入城分衛。斯等俱行相與共議各各發愿。舍利弗曰。當如是像三昧正受入城分衛。令其中人普使一切聞四圣諦。大目連曰。愿城中人皆使一切無有須臾興施魔事。大迦葉曰。愿城中人施我食者。一切皆使得無盡福至無為度。須菩提曰。愿城中人敢睹光明以是緣報皆得生天及在人間。然后逮得無為之法。邠耨曰。愿其城中諸外異學梵志長者。悉得正見。離越曰。愿其城中一切眾人無有罪殃。悉獲安隱。阿那律曰。愿其城中一切眾人悉得天眼。阿難曰。愿其城中一切眾人。悉使識念往古所可曾聞經法。文殊師利曰。化其城中門戶窗牖重閣精舍器物瓔珞樹木枝葉華實衣服之飾。皆使宣出空無相無愿無所逮得不起不滅無有放逸無所著聲無有形類無吾我聲。無虛見曰。化其城中一切人民男女大小目所睹者。悉見佛形。至后究竟。逮得無上正真之道。寶英曰。化其城中一切居家所有諸藏。皆滿眾寶。棄諸惡趣曰。化其城中所居眾民。敢有犯作地獄之罪。現在之法。使罪微輕忽然虛盡。棄諸陰蓋曰。化其城中人棄捐五蓋不使增長。光世音曰。化其中人閉牢獄者使得解脫。諸有系囚令得解散。諸恐懼者得無所畏辯積曰。化其中人敢見我等皆得辯才。使諸伎樂轉共談語。超度無虛跡曰。令其中人吾等目見皆使究竟至于無上正真之道。時八菩薩八大弟子。各各如是悉共議已。到其城門。于時城中王波斯匿。有女名曰維摩羅達(晉言離垢施)。厥年十二端正殊妙。見者咸悅。第一潔白色如妙華。于月八日明星之時。與五百侍女平旦乘駕。五百梵志皆從其后。出行游觀而詣祠壇。欲大祠祀。時諸梵志這見比丘。心中念言以為不吉。諸梵志中有一梵志。年尊老耄。名曰梵天。謂離垢施女。當知今日不祥。見諸比丘住于城門。止不須出。當還入城。見此等輩求諸利義必不如意。時離垢施女。則為梵志而說頌曰

　斯等志行　　教化功德　　于諸祠祀
　為最吉安　　梵志若能　　供養此等
　一切吉利　　終無有異　　則以梵戒
　調定憺怕　　越度諸惡　　無穢眾塵
　此等所行　　為上良醫　　慰勞療治
　眾生久疾　　是無瑕穢　　第一師則
　為無數人　　去眾惡事　　于諸四見
　為已鮮明　　梵志卿來　　值上清凈
　佛在世間　　最勝法王　　斯等是子
　羅漢成就　　今諸菩薩　　為最尊師
　熟有智者　　而舍之去　　兩足之尊
　上福之田　　欲得生天　　施此眾祐
　若惠與者　　果報無量　　所可游處
　終不損耗　　順斯等教　　具足相好
　是善福田　　志性清凈　　假使梵志
　發歡悅心　　則當逮得　　安隱離俗
　遵修道教　　志未曾亂　　而行分衛
　常觀精進　　所可游居　　善護諸根
　諸根寂定　　斯眾如海　　江海之水
　尚可升量　　十方土地　　亦可步度
　若有布施　　人中之王　　一切所行
　不可稱量　　劫燒之時　　須彌山壞
　江海枯竭　　及所有地　　其有奉施
　眾人尊王　　劫雖被災　　福不可燒　

于是梵志。為離垢施。而報頌曰

　無得自恣　　從愚憃心　　莫祠祀時
　愿樂比丘　　斯等髡頭　　而被袈裟
　若志安解　　不習此黨　　恐女父母
　不以歡悅　　吾等當啟　　于大明王
　女所祠祀　　則亦不祥　　善哉尊女
　莫受比丘　

于是離垢施。以偈報梵志曰

　若墮惡趣　　生死之難　　雖有父母
　不能救濟　　亦無余人　　及財神咒
　獨斯等類　　乃能救脫　　吾棄捐身
　散在四方　　欽樂愛敬　　自歸于佛
　終不希望　　余人之救　　唯當依附
　三尊寶耳　　譬如失目　　面瞻明鏡
　外道異學　　若斯無益　　梵志猶如
　須彌山燒　　博聞如是　　力脫為要
　未曾乏少　　于博聞慧　　所可聞者
　悉為備具　　若能聽聞　　即奉行者
　此乃為持　　一切難及　

于是梵志謂離垢施女。初未曾見于尊佛及比丘眾。從何因緣而生歡悅。女即答曰。梵志欲知我初生時。母以我著金寶床上上虛空中。五百天子而共飛行。我這見之以無數事。嘆佛功德及法圣眾。這聞音聲。時于眾中有一天子。初未曾見如來至真。問諸天子所嘆如來德何所類。時諸天子察我心念。志懷篤信。即說此偈而贊嘆佛

　頭發紺青色　　凈好而右旋
　如水百葉蓮　　猶月滿盛明
　白毛眉中回　　猶如雪之光
　勝眼如青蓮　　若蜂中之王
　人中尊師子　　唇像若赤朱
　眉睫甚細妙　　平正而善姝
　廣長舌覆面　　乃至于發際
　其教清和悅　　充可智者意
　其聲如鐘鼓　　箜篌笳笛笙
　其音和且雅　　猶如琴瑟箏
　哀鸞真陀樂　　鶯鳥及鹍雞
　赤[此/束]鳴于林　　最勝音超彼
　辭若師子吼　　妙聲壞眾病
　已離諸垢穢　　言誠斷諸見
　行游若坐眾　　聞者悉解釋
　所言無缺漏　　可悅一切人
　勝己舍中邊　　猶如寂滅度
　言辭無慢恣　　形體甚奇妙
　辭質無諂飾　　皆為眾說行
　如集華為鬘　　佛慧音如是
　諸念悉豐滿　　勝臂過于膝
　其掌正且均　　手指纖長好
　巍巍身堅固　　寶容若紫金
　佛體顯如日　　遠現悉聞音
　毛軟亦紺色　　一一生上旋
　傭髀猶龍象　　而膝平博好
　安平足如畫　　于下生相輪
　稱佛德如是　　我時粗聽聞
　在世無所慕　　度于諸有處
　大哀上良醫　　救濟眾生務
　斷除諸系縛　　無著如蓮華
　梵志我從天　　聞嘆佛若此　

離垢施女謂梵志。我從諸天聞如是比嘆佛功德。從是以來不自識念而復睡眠。亦復無有淫怒愚癡危害之想。從是以來不自識念貪著父母兄弟姊妹。親屬知識亦不愛念。瓔珞衣服及身壽命。國城游觀唯獨恭恪。念佛大圣。梵志當知。以是之故。如來所在廣說經法。吾悉聽之。不失一句義理嚴妙。我常晝夜恒觀睹佛。無不見時。吾以晝夜見佛正覺。欲聽聞法。奉敬圣眾而無厭極。時離垢施。嗟嘆于佛聽眾之德。梵天梵志。五百群眾聞之欣然。皆發無上正真道意。女即下車。趣諸菩薩及大弟子。普為稽首一一禮足。一心恭恪而叉手住。時舍利弗。觀離垢施女。離垢施女問舍利弗。唯賢者為女人身處于二識。塵欲如火多有放逸。所可好喜心不順念。不志解脫而自放逸。善哉賢者。唯為我等如應說法。哀矜長夜安隱無難。說于此語這欲竟時。王波斯匿與諸群臣。尋到彼間。王聞斯言。謂離垢施女。遺習樂何故勤勞顏色憔悴而游此間。從生以來未曾步行。初不眠寐卒發心行而不戲樂。無以自娛。于是王波斯匿。為離垢施。而說頌曰

　顏貌凈妙　　猶天玉女　　瓔珞儀式
　香熏衣服　　如今女身　　何所患厭
　汝既無有　　睡眠之解　　處在國土
　倉庫盈富　　女之父母　　常得自由
　何所不樂　　今得自在　　其心何故
　不好在家　　又女父母　　而相可悅
　一切眾入　　之所恭敬　　何故不樂
　游坐此間　　若干瓔珞　　自嚴其身
　汝豈聞耶　　若見之乎　　所以恐怖
　心懷懈倦　　女當為吾　　宣暢此意
　今女所誓　　欲求何愿　

時離垢施。則為父王。而說頌曰

　大王不覺　　生死之難　　諸陰之患
　危脆之身　　貪欲之想　　所行如化
　人命在世　　不住須臾　　大父當了
　我處毒蛇　　安得睡眠　　及諸所欲
　于今計此　　四毒之蛇　　心自念言
　何所悅樂　　為諸仇敵　　所見逼迫
　處在眾苦　　云何得安　　塵勞之怨
　所見唐突　　吾當云何　　游于娛樂
　墮毒中者　　誰得睡眠　　未舍怨家
　云何歡喜　　墮大坑塹　　何所恃怙
　尊王當知　　處世如是　　如今睹察
　最勝自在　　尋時發心　　令我得佛
　王聽我言　　未曾見聞　　為菩薩者
　而懷放逸　　畏于弊獸　　而馳迸走
　仇敵執杖　　舉刀逐人　　而復饑渴
　入于空聚　　畏生死賊　　誰當樂者　

　今此畫篋身　　計之亦如是
　而常懷受斯　　依獸四害蛇
　無量之陰蓋　　怨賊之患難
　孰樂于曠野　　畏懼之境界　

于是離垢施。謂舍利弗。唯問賢者。智慧之事當以答我。所言智慧。嘆于耆年智慧最尊。其智慧者。為有為乎。若無為耶。假使有為。則為起生滅壞之事虛偽之法。設無為者離于三相。以是之故。為無所起。設無所起。則無合會其智慧者。悉無所有。時舍利弗。默無以報。大目連曰。仁舍利弗。當時發遣離垢施問。舍利弗答曰。女所寤者不問有為及與無為。講無所起。不可言聲以答發遣

離垢施女問大目連。世尊嘆賢者。神足為最耆年。云何立眾人想現神足乎。為法想耶。若立人想現神足者。人虛無實神足亦空。欲以法想法無所造。其無所造彼無所獲。以無所獲則無所想。大目揵連。默無言報。大迦葉曰。仁大目連。以時發遣女人所問。目連答曰。女之所問。不以想念無有想說。無作無念。唯諸如來眾菩薩等乃能發遣

離垢施女問大迦葉。佛嘆耆年知足第一。云何迦葉假使住于八思議門。而禪三昧愍哀眾人。起行分衛所受食者。若一杓供此人之等。悉當生天為以身事畢眾祐乎。若以心了設以身者。身則屬外不可以身而了事矣。有計身者。譬如草木墻壁瓦石。以是之故。不可了別。設用心者。心無所住以故不了。設以身心。在于外者則無所有不可用了。迦葉默然。須菩提曰。唯大迦葉。當時發遣女人所問。迦葉答曰。今女所問悉無所受則應本際。以是之故。不可發遣

離垢施女問須菩提。佛嘆耆年在于閑居行空第一。其空法者為有所說嘆有形乎。設欲說法法無起相。亦無滅相。其有不起不滅相者。彼則平等。其平等者則為調定。其調定者則為無本。其無本者亦無所作。無所作者則無言說。已無言說則無心念。其無心念則無真實。設無所有則無有實。其不有實則是圣賢之所嘆詠。須菩提默無以加報。邠耨曰。須菩提以時發遣女之所問。須菩提曰。不當于此有所說也。默然為安。所以者何。女之所問無放逸事。有所說者則墮短乏有計法界。無有言說斯歸于空

離垢施女問邠耨曰。佛嘆賢者講法最尊耆年。以何因緣說法。設無因緣則無所益。若以因緣講說法者。則與愚癡凡夫同等。所以者何。愚癡凡夫與因緣俱。是故賢者不離愚癡凡夫之法。設無因緣無有形類。云何說法無緣對故。邠耨默然。離越曰。賢者以時發遣女之所問。邠耨答曰。今女所問不用習俗問究竟度。究竟度者則無言趣亦不可說

離垢施女問離越曰。佛嘆耆年行禪最尊。為以何心依猗于禪。為不用心。設用心者心則如幻虛無所有。其三昧定亦無所有。設以無心一切水處。諸屋宮殿草木枝葉悉得三昧。所以者何。斯物無心。離越默然。阿那律曰。賢者以時發遣女問。離越答曰。女之所講問佛境界。則非弟子之所發遣。女問離越。云何賢者聲聞法異如來異乎。設以差別。其無為者則當殊別一切賢圣悉無為矣。其無為者則無所生。其無所生則無有二。其無二者不可名二。何故說此寂無以報

離垢施女問阿那律。佛嘆耆年天眼最尊。云何賢者因以天眼有所見乎為無見耶。設有所見則為有常。設無所見則墮斷滅。所見無形為有別耶。阿那律默。阿難言曰。賢者以時發遣女問。阿那律曰。女之所問除猛智慧則不可以言說答之。默然為安

離垢施女問阿難曰。佛嘆賢者博聞最尊。今仁博聞斯為何謂義。何所趣為用嚴飾。設以義者義無言說。其無言說不以耳識而分別之。耳無所識不能分別。不能別者則無有言。假以嚴飾如世尊言。當歸正義莫取嚴飾。是故賢者不以博聞而為要也。阿難默然。文殊師利曰。仁者阿難。以時發遣女之所問。阿難答曰。今女所問呵文字說而為博聞不可發遣。問于要義要義無心。無心無處。非是學者所可言誼。唯如法王及度無極

離垢施女問文殊師利。佛嘆仁者。于諸菩薩信解深妙最第一尊。以十二緣深故深乎。為以自然深故深耶。設以緣起為深妙者。又其緣起則無所行。所以者何。其緣起者無來無去。不可別知眼之所識。不可別知耳鼻口身意識所趣。唯緣起者無所習行。假使自然深故。深者則其自然無有自然。達自然者。亦無有所。文殊答曰。本際深妙故曰為深。其女報曰。本際無際。以是之故。其二慧者為無有慧。文殊師利曰。若無智者則為顛倒。其本際者。假有言耳。其女報曰。其無智者亦無顛倒此之謂也。度于言說亦不可得而無顛倒。文殊師利曰。吾以假言而說此耳。其女報曰。如來菩薩超出言說。不可以言而有所暢

離垢施女問不虛見。向族姓子而自說言。令城中人悉得無上正真之道。男女大小其有以眼見光明者。睹如來究竟正覺。云何如來有色身乎為法身耶。說法身者則無形像。若使有見如色身者則不見佛。如世尊云

　其有見我色　　若以音聲聽
　斯為愚邪見　　此人不見佛　

設以法身。法身不可見。所以者何。其法身者。以舍眼識無所造作。習俗之事不可得見。不虛見默然。寶英曰。以時發遣女之所問。不虛見曰。女問無類不可發遣。女報不虛見。我不問類亦不問無類。時不虛見。以此言辭寂無所對。離垢施女問寶英曰。如今向者族姓子云。令其城中往古諸藏。悉自然現滿中眾寶。仁如是者持寶來乎。此為何致而至是。見法無衣食。設猗衣食則與愚癡凡夫俱同。所以愚癡凡夫常猗衣食。設無衣食者。不猗世間所有眾珍寶。寶英默然

離垢施女問棄諸惡趣曰。向族姓子作是言曰。令其城中一切眾人犯地獄罪。悉使其人令現在世殃釁輕微棄捐諸惡不可思議。如佛所言人所犯罪。會當受之不可得脫。若不可脫。云何欲令無智使罪輕微。諸法無主欲令有主。自有所作欲令無作。棄諸惡趣曰。當以誓愿令罪微輕。其女報曰。又族姓子。諸法平等不可以愿而使動轉。假使能者一一諸人所興誓愿心自念言。我皆當度一切眾生至般泥洹。設使所愿必能成者。則當能制令其所愿而不退轉。棄諸惡趣默無言報。離垢施女問棄諸陰蓋曰。向族姓子與此念言。令城中人悉無塵勞眾結之縛。除五陰蓋。仁所三昧可定意者。欲使眾人不增五蓋。于意云何。三昧屬己屬他人耶。設使屬己一切諸法皆悉無為。亦無合會。云何仁者。以三昧定。令一切人不著五蓋。設屬他人不能于他而造恩德。棄諸陰蓋曰。當以慈心而療治此。其女報曰。一切諸佛皆行慈心。亦有佛土一切眾生故長不盡。棄諸陰蓋默無言也。離垢施女問光世音曰。向族姓子而發此言。令其城中所居人民。閉在牢獄使得解脫。諸有系囚自然得出。諸有恐懼得無所畏。所療治者有陰受乎為無所受。設有所受則屬愚夫以故。不應無有受陰也。若無所受則無所作。其無所作不能成就。光世音默。辯積曰。以時發遣女之所問。光世音曰。女之所問不起不滅。以是之故不可發遣。女又報曰。于光世音所之云何不起不滅。寧有問乎。答曰不起不滅彼無文說。女又報曰。無文字說則為智者。因示文字而有所講。不著文字無所掛礙。無所掛礙則為法界。以是之故。曉了法者便無所著

離垢施女問辯積曰。向族姓子而發此言。令其城中一切人民。目睹我者又我所見。悉得辯才。使諸伎樂轉共談語。仁之辯才巍巍若斯。以何等念而興立乎。為于是立而起生乎。設以生念而興立者。一切眾生皆興立念。以是之故。不至寂然。若以所生得成就者則虛妄矣。若不興念則無所作。無所作者無寂不定。辯積答曰。我屬所愿為初發心眾人之故。示愿之矣。假使有人來見我者。悉得辯才。女又報曰。族姓子。其初發心有行處耶設使有者則為常見。若無所有不當謂之為導御矣。悉離諸行。辯積默然

離垢施女問超度無虛跡曰。向族姓子。而自謂言。令其城中所有人民。我自所睹敢察我者。見不虛妄至于無上正真之道。云何佛道為有為無。假使有者則是有為便可愛取。設無為者無實不諦不可受持。超度無虛跡曰。所謂道者慧圣之辭。女又報曰。其圣慧者有所起耶。而復為行寂然事乎。假有所起是為思惟不順之事。則當成于有為慧矣。行有為慧便成愚癡冥冥之識。所可分別。若以寂然則無顛倒。則無反覆。以無反覆。是則菩薩弟子緣覺如來至真。無有思想。愚騃之夫乃想道耳。不謂智者。超度無虛跡默然無言

于是賢者須菩提。謂大弟子及諸菩薩。便從是還不須入城復行分衛。所以者何。是應分衛飲食供饌。離垢施女向者說法我等聽受。今日則當以法為食。時女答曰。唯須菩提向者所說無舉無下。仁者云何有所志愿而懷想念欲詣精舍而處游居。唯須菩提。沙門之行出所止處。無有放逸不樂自恣。沙門之法而無所著。其無所著。則無恚恨。不懷恨者則無所行。無所行者賢圣之謂。八大弟子及八菩薩五百梵志。離垢施女王波斯匿及余大眾。往詣佛所稽首足下。繞佛三匝卻在前坐。離垢施女繞佛七匝。住世尊前。以偈歌頌。而問事矣

　我問于世尊　　無著難得倫
　清凈無所倚　　名稱不可量
　救濟于眾生　　施以甘露悅
　云何為菩薩　　而成就其行　

于是離垢施。長跪叉手問世尊曰。何謂菩薩在于樹下降魔官屬。何謂菩薩震動一切諸佛之土。何謂菩薩演光普照無量佛國。何謂菩薩而從諸佛逮總持法。何謂菩薩寂然定意而成三昧。何謂菩薩究竟眾行而獲神足。何謂菩薩而常端正。何謂菩薩而得化生。何謂菩薩大富饒財。何謂菩薩得大智慧。何謂菩薩常識宿命。何謂菩薩與諸佛會。何謂菩薩而致逮得三十二相。何謂菩薩而能成就八十種好。何謂菩薩而得辯才。何謂菩薩得致福田。何謂菩薩眷屬常和。何謂菩薩所愿佛土尋如意生。佛告離垢施女。善哉善哉。乃能發問如此之義。為諸菩薩摩訶薩施多所安隱。多所哀念愍傷。諸天及十方人諦聽諦聽善思念之。吾當解說。唯然世尊愿樂欲聞。離垢施及與眾會受教而聽。佛告離垢施。菩薩有四事法。在于樹下降魔官屬。何謂為四。未曾貪著他人利養。志常不樂綺飾之言。勸無數人令順本德。以無蓋慈向于眾生。是為四。佛時頌曰

　未曾懷嫉妒　　離于綺飾麗
　勸化無數人　　使行眾德本
　常遵修慈心　　向于十方人
　而降魔怨敵　　自在所游居　

佛告離垢施。菩薩有四事法。震動一切諸佛之土。何謂為四。言行相覆入深法忍。志愿堅固于善正法。勸化無量一切人民。令志無上正真之道。使善愛樂微妙之慧。是為四。佛時頌曰

　言行常相應　　曉了深妙義
　所愿常堅固　　逮得清白法
　勸化無數人　　使志無上道
　以是四法故　　能動億佛土　

佛告離垢施。菩薩有四事法。演光普照無量佛國。何謂為四。常于冥處而然燈火。于末亂世亦護經典。而為諸亂處處不閑。因說經道顯法光明。以寶香華供散佛寺。是為四。佛時頌曰

　常施以燈火　　清凈之光明
　最后窮冥世　　而護于經典
　為放逸眾人　　而講說經法
　以奇珍之寶　　而供養塔寺
　菩薩由是故　　演放其光明
　照曜無央數　　億千諸佛土
　眾人得蒙暉　　悉致于大安
　則便發志求　　無上之佛道　

佛告離垢施。菩薩有四法事。而從諸佛逮得此法。何謂為四。以若干種而與各各奇異布施。一切瓔珞莊嚴玉女。惠諸求者。晝夜殷勤咨嗟宣暢如來之德。既有所行。志多在于般若波羅蜜。是為四。佛時頌曰

　用若干之慧　　逮得于總持
　莊嚴以瓔珞　　殊妙玉女施
　常咨嗟佛德　　殷勤精修務
　求智度無極　　諸佛之圣慧
　由是之福報　　逮得于總持
　而行加精進　　百千劫不坐
　其十方諸佛　　所可講說法
　強識之達士　　一切悉得受　

佛告離垢施。菩薩有四事法。寂然定意而成三昧。何謂為四。患厭生死諸所可作。不樂居家志常欲舍。奉行精進棄捐多事。所可興造尊崇洪業。是為四。佛時頌曰

　棄捐一切周旋處　　彼修一心如虛空
　志無放逸行精進　　所可修業能究竟
　意達行此四德事　　遵修佛道斯寂妙
　便得三昧心憺怕　　則成正覺佛道行　

佛告離垢施。菩薩有四事法。究竟眾行而獲神足。何謂為四。常輕便身心不懈廢。于一切法而無所著。察于四大如虛空界。是為四。佛時頌曰

　常輕便其身　　心柔和無懈
　而于一切法　　未曾有所著
　一心立其志　　觀察于四大
　而常以平等　　瞻之如虛空
　于此諸四法　　何因得興行
　聰達以是故　　逮無量神足
　則以須臾間　　至百千佛土
　見無數諸佛　　稽首為作禮　

佛告離垢施。菩薩有四事法。而常端正何謂為四。未曾嗔恚。離于諍訟瑕穢之結。禮佛塔寺信悅伏身。篤于莊嚴建立禁戒。善言應人不以蔽礙。觀于法師如奉世尊。是為四。佛時頌曰

　不造嗔恚向他人　　舍于厭穢蠲除垢
　常殊勝心念于道　　當以恭敬掃佛寺
　奉修法禁護諸戒　　而以善言應對人
　為菩薩者不懷結　　觀于法師如世尊
　以能習此妙法者　　菩薩歡悅意勇猛
　因此端正睹者欣　　無數百人共瞻察　

佛告離垢施。菩薩有四事法。而得化生。何謂為四作佛形像坐蓮華上。又以青紅黃白蓮華搗末如塵。具足擎行供養如來。若散塔寺。多所愍傷于一切人。堅執禁戒未曾求取他人瑕闕。是為四。佛時頌曰

　作佛形像坐蓮華　　細搗眾華具施寺
　不求他闕懷愍傷　　則得化生蓮華中
　識念十方諸群黎　　勸助眾德令解脫
　若能習是德稱行　　則得化生尊導前　

佛告離垢施。菩薩有四事法。大富饒財。何謂為四。常行恭敬施不慢恣。以好被服而惠與人。常懷篤信喜樂淳淑。釋置邪見。是為四。佛時頌曰

　其人若布施　　恭敬無慢恣
　于一切眾物　　未曾有猗著
　以能篤信樂　　諸佛之教誡
　便能常自在　　致大富饒財
　心專懷恭吝　　無諂無嫉妒
　未曾求人短　　無有剛強行
　志性常質樸　　所見修正直
　以是行之故　　每富多財寶　

佛告離垢施。菩薩有四事法。得大智慧。何謂為四。未曾愛惜嫉于經典。若有猶豫輒為決疑。若修行者如應分別。設有所說曉了空事。身遵眾行。是為四。佛時頌曰

　不為他人愛惜法　　則能為眾決狐疑
　常以教化勸誨人　　思惟空事諸佛行
　若有士尊習是法　　得大智慧名稱普
　皆能順從諸佛教　　還成是寂通達句　

佛告離垢施。菩薩有四事法。常識宿命。何謂為四。諷誦經典常行精進。久可忘者而習得之。念故達新可所諷誦。識念句義分別了說。心口相應。以柔軟辭為他人講。立無量行而以殷勤修設法施。常護生死眾苦惱者。嗟嘆泥洹宣示安隱。方便曉了遵三昧行喜勸助人。是為四。佛時頌曰

　諷誦經典念所忘　　以可意悅為說空
　修行經典未曾倦　　專念三昧無眾想
　以能奉行此四法　　得知宿命大巍巍
　識念千劫不可議　　疾得成佛眾導師　

佛告離垢施。菩薩有四事法。與諸佛會。何謂為四。寧失身命不誹經道。盡其形壽不謗菩薩。假使被害初未曾與惡友相隨。常念諸佛奉行三昧。是為四。佛時頌曰

　未曾謗毀佛經道　　亦不敢訕菩薩短
　棄捐遠于惡親友　　而常心念諸佛行
　玩習于此圣道德　　以故得與如來會
　為諸最勝所見受　　乃至成佛無上道　

佛告離垢施。菩薩有四事法。而致逮得三十二相。何謂為四。割己珍寶則以供散如來塔寺。以種種香合作香油而涂熏之。若復然燈散種種華。順敬賢圣而行道教。是為四。佛時頌曰

　珍奇異寶供佛寺　　須曼油香然燈熏
　若干種華而散施　　尊悅意行不失義
　致身奇相三十二　　端正巍巍眾德備
　以是法故成就相　　因致最勝人中尊　

佛告離垢施。菩薩有四事法。而能成就八十種好。何謂為四。常以敷設若干法座。供事他人謙愻無厭。數數往詣奉見法師。勸化眾生使入佛道。是為四。佛時頌曰

　若干種衣敷設座　　奉事于人未曾懈
　為眾人故常慕法　　緣是得致八十好
　勸化群萌入佛慧　　若行此法道無難
　菩薩習是功德已　　緣此得致八十好　

佛告離垢施。菩薩有四事法。而得辯才。何謂為四。導利菩薩之妙篋藏。誦習三品諸佛經典。晝夜各三思惟覺寤。一切世間悉保信之。諸佛之道不起不滅。執持止足分別觀察。能奉行說不惜身命。是為四。佛時頌曰

　謹慎將護菩薩藏　　晝夜奉行三品法
　得無從生不貪世　　開化解說諸佛教
　歡喜悅故順道化　　執持所誨十力義
　未曾愛惜身壽命　　以佛法故察諸行
　則能奉修此四德　　輒因順俗妙辯才
　為天世人所奉事　　而持奇異飾華鬘　

佛告離垢施。菩薩有四事法。得致佛土。何謂為四。不懷異心意常平等。將順佛道不違四輩。是為四。佛時頌曰

　見聞他人得供養　　未曾懷嫉妒于彼
　常行等慈志無我　　離于供事樂如空
　以此四法不可量　　而常將護懷慈心
　得清凈土妙莊嚴　　速疾逮成致正覺　

佛告離垢施。菩薩有四事法。眷屬常和。何謂為四。未曾破壞他人眷屬。若有諍訟勸令和合。諷誦經法開導于人。而舍兩舌讒言之中。常贊敘人。是為四。佛時頌曰

　未曾破壞他眷屬　　若有斗諍勸使和
　諷誦經法為人說　　初不兩舌別亂人
　設能奉行斯四法　　致得眷屬不離散
　由是群從順清凈　　緣此四法得備悉　

佛告離垢施。菩薩有四事法。所愿佛土尋如意生。何謂為四。若見他人逮成智慧不懷嫉妒心。常能修習六波羅蜜。見諸菩薩視之如佛。發意菩薩及坐道場。等心供順無諛諂也。未曾求于虛偽之德。便能致得供養之利。是為四。佛時頌曰

　見德供養不嫉妒　　志慕清凈波羅蜜
　見諸菩薩念如佛　　不以利養懷諛諂
　菩薩若能習是德　　則能到見十方佛
　從意所愿見佛土　　輒如心念得往生　

于是離垢施。重白佛言。向者世尊所設教誨。假使我身不奉此法而有毀漏。則為違欺于今現在十方諸佛無極大圣。時大目連。謂離垢施。此事甚妙勿得輕易。道法玄微汝未曉了。諸菩薩行甚亦難辦。不可趣爾女人之身。逮得無上正真之道成最正覺。離垢施女報目連曰。如我所言至誠不虛。吾將來世得成如來至真等正覺明行成為善逝世間解無上士道法御天人師號佛世尊。此三千大千世界六反震動。勿令眾生有退還者。天雨眾華箜篌樂器不鼓自鳴。我轉女像得為男子。而年八歲這立斯誓愿。應時三千大千世界六反震動。箜篌樂器不鼓自鳴。離垢施女。身變為男形八歲童子。時大目連即從坐起。更整衣服右膝著地。叉手白佛。唯天中天從今已往歸諸菩薩及初發意。為之作禮謙遜順教至誠佛道。所以者何。今小女子。乃能興發茲道變化。威神無極巍巍尊妙。所可建立至誠之愿。一切悉現真諦瑞應。當具足成果如所言。佛言如是。目連如汝所云。從初發意修菩薩行。至坐佛樹則為天上世間眾祐。過諸聲聞及與緣覺。時佛欣笑。諸佛之法。若欣笑時。有五色光而從口出。照十方界。極于上界三十三天。還繞三匝從頂上入。賢者阿難便從坐起。更整衣服叉手白佛。以偈嘆曰

　其聲如大梵　　諸天龍鬼音
　如哀鸞悲鳴　　微妙甚弘雅
　響若雷震雨　　咸悅眾人心
　假使欣笑時　　多所而踴躍
　愿大德之海　　十力笑何因
　唯為分別說　　令疑者得解
　他六反震動　　普土莫不曜
　雨柔軟眾花　　墮諸天人上
　化制外異學　　如獅子御獸
　愿為我分別　　何故而欣笑
　日月億千垓　　明珠電火焰
　諸天龍神明　　梵天王威德
　能仁若出光　　清凈無垢塵
　十方明悉蔽　　佛光獨顯現
　白毛眉間生　　潔白如妙珂
　細滑若好衣　　美澤猶真珠
　圣光如云氣　　照百千佛土
　眾所之戴仰　　愿說何故笑
　調定其心意　　眉相哀世俗
　細微超乳色　　如山雪遠現
　青黃赤白黑　　復如紫紅相
　若干千光明　　從能仁口出
　照遍三千國　　悉蔽日月明
　乃至通虛空　　照一切眾生
　令火滅水竭　　大海尚枯涸
　佛所說至誠　　未曾有差異
　假使十方人　　悉成為緣覺
　一一致智慧　　壽百億垓劫
　皆來住佛前　　一時啟問義
　能仁等同時　　一音悉決疑
　普慧度無極　　靡所不曉了
　大福威唯說　　奇相三十二
　何因而欣笑　　云何說道慧
　諸天世間人　　聞美軟密教　

佛告賢者阿難。見離垢施。志求佛道立至誠愿。三千大千世界六反震動變成男子。阿難言見。佛言。是離垢施菩薩發無上正真道造行已來。八十百千阿僧祇劫。然后文殊師利乃發道意。女成佛時。復次如文殊師利。四十八萬諸菩薩等。佛土清凈為一佛土。時大目連問。離垢施汝族姓子。建立于慧。發無上正真道意以來久遠。何以不轉于女人身。離垢答曰。世尊嘆仁神足最尊。卿何以故不轉男子。目連默然。離垢施曰。不以女身及男子形。逮成正覺。所以者何。道無所起。無有能成無上正覺。文殊師利白佛難及世尊。離垢施菩薩深入微妙巍巍乃爾。佛告文殊。離垢施菩薩從六十億諸佛世尊。行空三昧。從八十億佛啟受奉行不起法忍。從三十億佛啟問深妙菩薩道品。供養奉事八十億佛。飲食肴膳衣服缽器是為究竟。決了無疑欲有所了。開化一切故。問印三昧。佛語文殊。若有族姓子女。受此經法。廣為他人分別說者德不可量。假使有人恒沙佛土滿中七寶。興設布施。不如受持諷說此經。福過于彼不可稱計。是諸菩薩因之報法當須飲食。從得成就。文殊師利問佛。是經名何云何奉行。佛言是經名分別辯才普達悉周。離垢施問當奉持之。說是經時八十億天與人。究竟決了無上正真道意。時辯積菩薩。白世尊曰。離垢施菩薩久如當成無上正真之道。為最正覺。佛言族姓子。過恒沙等百千阿僧祇劫。當得佛道。號名離垢光英王如來至真等正覺明行成為善逝世間解無上士道法御天人師號佛世尊。劫名無量德。自由諸聲聞菩薩。所居服食猶如天上。時離垢施菩薩。聞佛授決。踴在空中去地八十億七尺。放身光明照百千億諸佛國土。在世尊上化現八萬四千琦寶之蓋以供養佛。則于虛空示無央數神足變化。禮于十方不可稱計如來至真。供養畢訖尋復來還。住于佛前。于時梵天梵志及五百眾聞佛授與離垢施決。及見變化益用歡喜踴躍自慶善心生焉。同合一聲。以偈嘆曰

　其有奉敬佛　　是等大福利
　若稽首正覺　　便逮平等法
　宿世犯罪釁　　生于梵志家
　見世尊弟子　　口宣言不祥
　唯今自悔過　　坐說此言故
　睹見諸佛子　　所語不順義
　其不見世尊　　人中之尊王
　得人身無益　　不宜受飲食
　離垢施知之　　吾等虛妄祠
　睹見佛諸子　　恭敬為稽首
　善為我等說　　吾初生墮地
　得見于導師　　便逮聞佛名
　彼嘆圣功德　　正真無虛妄
　吾等輩一切　　聞之愿道意
　是我本余福　　還得聞佛音
　來到導師所　　聽省經典義
　見禮于世尊　　聞察無上法
　蒙見導師故　　解脫眾苦惱
　世護多所安　　用說此法故
　吾等當學是　　因成諸佛法
　聞行于正道　　緣致諸佛法
　以愍傷我故　　宣暢真諦行
　講說道之門　　菩薩所當奉
　是平等之行　　令成世明道
　見此等心已　　佛即時欣笑
　阿難問世尊　　人中上愿說
　五百諸梵志　　在此前立者
　皆當同一劫　　逮得佛導師
　前世已曾更　　供養五百佛
　于此壽終已　　當見億垓佛
　于八十億劫　　未曾歸惡趣
　于一一劫中　　當見億垓佛
　從是異劫中　　當成兩足尊
　號名曰梵志　　皆共同一劫
　壽命悉一等　　各八十億劫
　尊土圣眾同　　比丘八十億
　導利于群生　　開化億人民
　稍稍所游居　　寂然無所著　

佛說如是離垢施。諸菩薩大會之眾。梵天梵志等五百人。王波斯匿諸比丘僧。天龍揵沓和阿須倫人民。聞經歡喜作禮而去

離垢施女經