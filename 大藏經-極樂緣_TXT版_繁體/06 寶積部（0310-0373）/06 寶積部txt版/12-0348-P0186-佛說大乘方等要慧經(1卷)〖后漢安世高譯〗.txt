　　No. 348 [No. 310(41)]

佛說大乘方等要慧經

　　　　后漢安息國三藏安世高譯


聞如是。一時佛游于舍衛國。爾時彌勒菩薩叉手白佛言

世尊。我欲小有所問。若世尊聽所問者乃敢陳之。佛言。若有所疑便問。吾當為汝解說使意歡喜。彌勒問言。云何菩薩摩訶薩不退轉法。于大乘有進而不耗減。行菩薩道并降伏魔怨。如其狀貌。悉還教知諸法根之相。不厭于生死。自有正慧不從他受。疾成無上一切智地。世尊贊曰。善哉善哉所問隨順。甚善大佳吾當為汝解說。菩薩所得之行踰于所問。諦聽善思念之。于是彌勒受教。一心靜聽。佛告彌勒。菩薩有八法具足。疾逮得無上一切智地。何謂為八。一者內性清凈。二者所行成就。三者所施成就。四者所愿成就。五者慈成就。六者悲成就。七者善權成就。八者智慧成就。是為八事。菩薩疾逮得無上一切智。彌勒菩薩及諸會皆歡喜

大乘方等要慧經