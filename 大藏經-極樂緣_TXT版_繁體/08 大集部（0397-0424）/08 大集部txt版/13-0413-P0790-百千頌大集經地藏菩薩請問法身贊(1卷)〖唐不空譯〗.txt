　　No. 413

百千頌大集經地藏菩薩請問法身贊

　　　　開府儀同三司特進試鴻臚卿肅國公食邑三千戶賜紫贈司空謚大鑒正號大廣智大興善寺三藏沙門不空奉　詔譯


　歸命禮法身　　住于諸有情
　彼由不遍知　　輪回于三有
　其性即生死　　凈時亦復然
　清凈是涅槃　　亦即是法身
　譬如乳相雜　　醍醐不可得
　如煩惱相雜　　法界不可見
　譬如凈乳已　　酥精妙無垢
　如凈其煩惱　　法界極清凈
　如燈在其瓶　　光耀無所有
　如在煩惱瓶　　法界不照耀
　彼彼令一邊　　其瓶若得穴
　由彼彼一邊　　光明而外出
　以三摩地杵　　破壞煩惱瓶
　遍滿于虛空　　普遍光照耀
　法界亦不生　　亦不曾壞滅
　一切時不染　　初中常無垢
　譬如吠琉璃　　常時極光明
　石藏以覆蔽　　彼光不照耀
　如是煩惱覆　　法界妙清凈
　不照于生死　　于涅槃光明
　有性若有功　　則見于真金
　無性若有功　　困而無所獲
　如糠覆其上　　不名為粳米
　煩惱覆其上　　亦不名為佛
　若得離于糠　　顯現于粳米
　遠離于煩惱　　法身得顯現
　世間作譬喻　　芭蕉無堅實
　而有貞實果　　食味如甘露
　如無實生死　　流轉煩惱海
　其果即佛體　　甘露施有施
　如是于諸種　　相似生其果
　無種亦無果　　智者必不信
　種子則其性　　諸法之所依
　次第若能凈　　獲得成佛位
　日月常無垢　　以五種覆蔽
　云霧與煙等　　羅睺手及塵
　如是心光明　　覆蔽以五垢
　貪愛嗔恚眠　　掉舉與疑惑
　如火洗其衣　　種種垢不凈
　若擲于火中　　燒垢不燒衣
　空類諸契經　　所有如來說
　一切斷煩惱　　不曾壞其性
　譬如地下水　　常住而清凈
　智隱于煩惱　　清凈亦復然
　法界亦非我　　非女亦非男
　遠離一切執　　云何分別我
　諸法無所著　　女男不可得
　貪盲調伏故　　示現男女相
　無常苦空性　　心凈慮有三
　最勝心凈慮　　諸法無自性
　如胞胎孕子　　有之而不現
　如煩惱所覆　　法實不可見
　分別有四種　　所生大造者
　分別我我所　　名想及境界
　一切佛大愿　　無所有無相
　自覺相應故　　諸佛常法性
　如言兔有角　　分別而非有
　如是一切法　　分別不可得
　分析如微塵　　分別不可得
　如初后亦爾　　智云何分別
　如是和合生　　和合亦滅壞
　一法自不生　　云何愚分別
　兔牛二角喻　　此名遍計相
　依住于中道　　如善逝法性
　如月及星宿　　現于清水器
　影像而顯現　　如是圓成相
　初中亦為善　　常恒不欺誑
　彼無五種我　　云何我分別
　譬如熱時水　　故名為熱水
　是則其冷時　　則名為冷水
　覆蔽煩惱網　　是則名為心
　若離其煩惱　　則名為等覺
　眼識緣于色　　影像極清凈
　不生亦不滅　　法界無形相
　耳識緣于聲　　清凈識三種
　以自分別聞　　法界無形相
　鼻依香而嗅　　無色亦無形
　鼻識是真如　　法界應分別
　舌界自性空　　味界性遠離
　無依亦無識　　法界自性故
　清凈身自性　　所觸和合相
　遠離于所緣　　我說為法界
　諸法意為最　　離能所分別
　法界無自性　　法界而分別
　能見聞而嗅　　是味及所觸
　瑜伽法是知　　如是圓成相
　眼耳及與鼻　　舌身及末那
　六處皆清凈　　如是彼之相
　心見有二種　　世間出世間
　我執為流轉　　自覺是真如
　無盡是涅槃　　若盡貪及癡
　覺彼是佛體　　有情歸依處
　一切于此身　　有智及無智
　系縛自分別　　由悟得解脫
　菩提不遠近　　不來亦不去
　壞滅及顯現　　于此煩惱網
　說于眾契經　　住于自思惟
　照以智慧燈　　即得最勝寂
　菩提不遠想　　亦無鄰近想
　是六境影像　　皆由如是知
　如水與乳合　　同在于一器
　鵝飲盡其乳　　其水如常在
　如是煩惱雜　　智在于一器
　瑜伽者飲智　　棄舍于煩惱
　如是我我執　　乃至所取執
　若見二無我　　有種而滅壞
　是佛般涅槃　　常恒凈無垢
　愚夫二分別　　無二瑜伽句
　種種難行施　　以戒攝有情
　一切損忍辱　　界增此為三
　于諸法精進　　靜慮心加行
　常習于智慧　　復得菩提增
　方便共為慧　　以愿皆清凈
　以力妙堅智　　界增為四種
　不應禮菩薩　　此為甚惡說
　不親于菩薩　　不生其法身
　增于甘蔗種　　欲食于石蜜
　若壞甘蔗種　　無由石蜜生
　若護甘蔗種　　三種而可得
　糖半糖石蜜　　于中必得生
　若護菩提心　　三種而可得
　羅漢緣覺佛　　于中必得生
　如護于稻芽　　農夫必當護
　如初勝解行　　如來必作護
　如白十五日　　而見月輪形
　如是勝解行　　影現佛形相
　如是初月輪　　剎那剎那增
　如是入地者　　念念見增益
　如白十五日　　月輪得圓滿
　如是究竟地　　法身而得生
　勝解彼堅固　　常當于佛法
　能發如是心　　得為不退轉
　染依得轉依　　得受為凈依
　由分得覺悟　　名為極喜地
　常時于染污　　欲等種種垢
　無垢得清凈　　名為離垢地
　滅壞煩惱網　　照耀得離垢
　無量之暗瞑　　離名發光地
　清凈常光明　　遠離世吉祥
　圍繞智慧焰　　名為焰慧地
　一切明工技　　種種靜慮飾
　難勝于煩惱　　得勝難勝地
　于三種菩提　　攝受令成就
　生滅于甚深　　名為現前地
　游戲于光網　　遍以帝釋嚴
　超越欲暴流　　名為遠行地
　一切佛加持　　預入于智海
　自在無功用　　不動于魔使
　于諸無礙解　　瑜伽到彼岸
　于說法談論　　名為善慧地
　身以智所成　　如虛空無垢
　諸佛皆所持　　普遍如法云
　佛法之所依　　行果皆所持
　所依皆得轉　　故名為法身
　離不思議熏　　及離流轉習
　如汝思思者　　云何而得知
　超過諸語境　　一切根非境
　意識所取者　　如所有我體
　次第而積集　　佛子大名稱
　皆以法云智　　微細見法性
　爾時洗濯心　　超渡生死海
　彼以大蓮花　　安立為大座
　無量寶葉光　　寶光明為臺
　無量億蓮花　　普遍為眷屬
　先以十種力　　以無畏四種
　余佛不共法　　大自在而坐
　一切善皆集　　福智以資糧
　圓月在星宿　　遍滿而圍繞
　則以佛日手　　以寶光無垢
　灌頂于長子　　普遍皆令灌
　彼住大瑜伽　　皆見以天眼
　無明攪擾世　　惡習苦怖畏
　狀如金光色　　從彼瑜伽光
　彼無知所覆　　得開無明門
　以福智感招　　彼獲無執定
　隨緣而圓寂　　心得皆變化
　諸法無自性　　自性于境界
　菩薩王妙見　　法身妙無垢
　皆以無垢身　　安住于智海
　即作眾生利　　如巧摩尼珠
　一切瑜伽者　　大瑜伽自在
　佛影皆變化　　遍滿而流出
　或有八臂者　　三目熾盛身
　彼皆瑜伽王　　普遍而流出
　皆以慈悲手　　勝喜執持弓
　射以般若箭　　皆斷細無明
　以大力升進　　執持智慧棒
　一切無明[穀-禾+卵]　　普遍皆碎壞
　強力諸有情　　金剛熾盛身
　調伏有情故　　則為金剛手
　自為作業者　　示現種種果
　教誡如教理　　變為平等王
　饑渴猛熾身　　能施諸飲食
　常患諸疾者　　則為善醫王
　魔王于營從　　魔女于莊嚴
　菩薩作親友　　能施菩提場
　由如日月形　　彼光皆悅意
　流出如電光　　照曜俱胝剎
　由以一燈故　　遍照皆得然
　若一燈滅盡　　一切皆隨盡
　如是異熟佛　　示現種種光
　一化現涅槃　　余佛示歸寂
　一亦無滅度　　日光豈作暗
　常現于出沒　　示現剎土海
　于無智暗世　　能凈智慧眼
　往于俱胝剎　　矜愍化有情
　彼皆不疲倦　　由彼大慈甲
　一切于神足　　瑜伽皆彼岸
　皆觀時非時　　令彼得流轉
　剛強于諂曲　　暫時而棄舍
　無量調有情　　頓作令清凈
　無量佛變化　　頓時得暫變
　于三界海中　　而擲調伏網
　舒展妙法網　　普遍令成熟
　則以調伏網　　普遍令成熟
　普遍令舉出　　于中漂流者
　則如千有情　　普遍令度已
　度已令覺悟　　妙法不生疑
　世尊妙法鈴　　普遍令得聞
　由此振聲故　　除落煩惱塵
　增上無明人　　令凈于一時
　以日光明威　　破壞眾翳瞙
　隨從暗煩惱　　及余罪身者
　令彼作利益　　積漸令清凈
　彼彼人現化　　安住如水月
　煩惱攪擾心　　不見于如來
　如餓鬼于海　　普遍見枯竭
　如是少福者　　無佛作分別
　有情少福者　　如來云何作
　如于生盲手　　安以最勝寶
　云何而能見　　無上之法身
　俱胝日光身　　光網以圍繞
　諸天以少善　　不能而得見
　上次于大天　　云何而得見
　彼色不能見　　諸仙離煩惱
　天修羅梵等　　云何余少慧
　然以佛威力　　清凈自心故
　能見如是類　　獲得一切盛
　有情福端嚴　　佛住彼人前
　光明照耀身　　三十二勝相
　彼如是丈夫　　當見如大海
　不經于多時　　即得智如海
　世尊彼色身　　安住于多劫
　能調可調利　　趣于戒種類
　廣壽大瑜伽　　少壽何因故
　多人俱胝余　　示現增減壽
　無量俱胝劫　　以命命增長
　因緣皆無盡　　獲得無盡果
　若有相應顯此理　　唯身以慧作分析
　彼人生于凈蓮花　　聞法所說無量壽　百千誦大集經地藏菩薩請問法身贊