　　No. 414 [No. 416]

菩薩念佛三昧經卷第一

　　　　宋天竺三藏功德直譯


　　序品第一

如是我聞。一時佛住王舍城耆阇崛山。與大比丘眾一千二百五十人俱。皆是阿羅漢。諸漏已盡無復煩惱。調伏縱任善脫無脫。深知無知所作已辦。逮得無我舍諸重擔。除滅九結決定解脫。諸心自在猶如大龍。唯除阿難爾時難陀天子。修難陀天子。栴檀天子。修摩那天子。自在天子。大自在天子。阿逸多天子。修行天子。如是無數凈居天子。于夜后分光色倍常耆阇崛山欻然大明。時諸天子往世尊所。一心恭敬頂禮佛足。以天細末栴檀之香。多摩羅跋沉水天香。天花鬘香俱修摩等種種花香。以散佛上。重禮佛足右繞三匝。卻住一面合掌向佛。時栴檀天子默然生念。過去諸佛皆為諸天世人沙門婆羅門。演諸佛所說菩薩念佛三昧。復作是念。今我世尊亦應如昔過去諸佛。安樂世間諸人天故。宣說菩薩念佛三昧。時諸天子俱白佛言。世尊。過去諸佛皆說菩薩念佛三昧。安樂世間人天八部。唯愿世尊。如昔諸佛廣為眾生說此三昧。爾時世尊默然許之時諸天子繞佛三匝。頂禮佛足忽然不現

爾時世尊于夜后分明相出時。熙怡微笑作大師子[口*磬]咳之聲。耆阇崛山別住諸僧。承佛神力俱到佛所。王舍大城諸比丘尼。蒙佛威聲亦悉同集。摩竭提國阿阇世王先尼梵子。與無量億眷屬圍繞。承佛神力于一念頃俱到佛所。復有阿羅婆迦夜叉。伽陀婆夜叉。金毗羅夜叉。修脂路摩夜叉。摩羅陀利夜叉。如是等夜叉神王有大威力。一一皆有百千眷屬。乘佛神力于一念頃至耆阇崛山。復有羅睺羅阿修羅王。毗摩質多羅阿修羅王。修婆睺阿修羅王。波呵羅頭阿修羅王。及其眷屬。如是乃至三千世界。天龍龍王無量無邊。生希有心肅然毛豎。承佛神力于一念頃往到佛所。東方世界如恒河沙梵天天王。聞佛謦咳。肅然毛豎往到佛所。自余三方及上下方亦復如是

時給孤獨須達長者。亦與無數百千眷屬。從舍衛城往到佛所。時毗耶離有大長者名曰善思。次名降怨次名吉祥。復有離車諸王子等。名歡喜象次名舉象。復有斷事庶士首陀名曰光象。如是一切皆大乘學。與無量眾承佛神力往到佛所。時瞻婆城有庶士子。名曰庠序次名饒益復有大長者子名無量力。如是等眾已于過去種諸善根有大威德。承佛神力往到佛所。時波羅奈無量眾生。宿殖德本今已成熟。從波羅奈鱗次相繼步至佛所。稽首作禮侍立左右

是時拘尸那竭大城。無量力士。及力士子。已于過去供養諸佛。殖諸善業具大威德。從拘尸那共相和順。隨路貫次往到佛所。至心恭敬前頂禮足。是時三千大千世界縱廣正等。佛神力故。一切八部天龍夜叉乾闥婆王阿修羅王迦樓羅王緊那羅王摩睺羅伽。如是等眾皆來集會間無空缺

爾時世尊見眾已集。復更發大師子之聲。從僧坊出近至異處。遙見彼方其地眾寶。世尊見已復更微笑。即時世間人天阿修羅。各持無量末香雜花以散佛上。至心恭敬尊重贊嘆。是時眾中長老舍利弗。長老大目揵連。長老摩訶迦葉。長老須菩提。長老富樓那彌多羅尼子。長老羅睺羅。長老摩訶金毗羅。長老摩訶迦旃延。長老阿[少/兔]樓馱。長老劫賓那。長老輪盧那二十億子。長老難陀。長老阿難陀。皆有威德具足神通。如是圣眾悉已俱集

爾時眾中長老彌勒菩薩。三界菩薩。越三界菩薩。初發心即轉法輪菩薩善思菩薩。大音聲菩薩。持地菩薩。文殊師利童子菩薩不空見菩薩。如是等眾無量無邊。已曾供養過去諸佛。深種菩薩無數行愿。久發無上菩提之心。爾時長老不空見菩薩。欲知如來神通之相微笑之意。更正衣服繞佛三匝卻住一面。合掌向佛。即說偈曰

　最勝無為　　兩足世尊　　為調御故
　現斯熙怡　　富能開惠　　令貧滿足
　佛演法施　　明發亦然　　一切世間
　之所歸趣　　以何因緣　　示此微笑
　無上正覺　　愿為我說　

爾時世尊告不空見。汝見彼處眾寶地不。不空見言。唯然已見。如是不空見。彼地乃是往昔諸佛之所游化。時不空見心自念言。我宜速疾至彼地所。如其相貌心入三昧。入三昧已為佛世尊。化作種種眾寶法座。即如其念施置座已。往詣佛所勸請如來。升此寶座白言世尊。此處皆是往古來今。諸佛如來游踐之地

是時世尊往到彼處即就法座。于一念頃如來應正遍知力故。此剎三千大千世界六種震動。踴遍踴等遍踴。震遍震等遍震。吼遍吼等遍吼。動遍動等遍動。搖遍搖等遍搖。起遍起等遍起。東踴西沒西踴東沒。南踴北沒北踴南沒。西踴東沒東踴西沒。北踴南沒南踴北沒。光明遍照無量世界。一念之間一切眾生。乃至阿鼻地獄。悉受快樂

　佛升法座　　如日暉曜　　一切世間
　之所歸仰　　震動大千　　咸生欣悅
　佛登寶座　　如日顯照　　一切世間
　頂戴法王　　欲令眾生　　普獲安樂
　佛就座已　　如日融朗　　一切世間
　尊承法王　　放凈光明　　照諸剎土
　奇哉斯乘　　乘之最勝　　異哉斯乘
　無能過者　　暫現之處　　已不可量
　善哉斯乘　　乘之弘大　　乘是乘者
　不可思議　　諸天魔梵　　所不能測　

爾時世尊廣長舌相。遍覆三千大千世界。普告聲聞及眾菩薩。諸善男子一心靜聽。是夜難陀天子。修難陀天子。栴檀天子。修摩那天子。自在天子。大自在天子。阿逸多天子。修行天子。如是無數凈居天子。于夜后分光色倍常。耆阇崛山欻然大明。爾時諸天來詣佛所。一心恭敬頂禮佛足。以天細末栴檀之香。多摩羅跋沉水天香。天花鬘香俱修摩等種種花香。以散佛上。重禮佛足右繞三匝卻住一面合掌向佛。供養恭敬尊重贊嘆

是時栴檀天子默然生念。過去諸佛應正遍知。皆為人天沙門婆羅門。敷演諸佛所說菩薩念佛三昧。今我世尊亦應如昔過去諸佛安樂眾生。宣說菩薩念佛三昧。時諸天子作是勸請。我默然許。如是比丘栴檀天子。難陀天子。無量凈居諸天子等。知我許已忽然不現。爾時世尊。即說偈言

　告諸比丘　　于后夜時　　諸天身色
　光炎倍常　　耆阇崛山　　欻然大明
　供養尊重　　圍繞世主　　難陀天子
　善喜天子　　善意天子　　栴檀天子
　自在天子　　及大自在　　阿逸天子
　善行天子　　如是無量　　凈居天子
　有大神力　　來至我所　　廣設種種
　珍妙供養　　皆共恭敬　　右繞三匝
　頭面禮足　　卻住一面　　栴檀天子
　默然住已　　發心欲為　　教化眾生
　請說菩薩　　念佛三昧　　往昔諸佛
　已曾說故　　善哉釋迦　　十力如來
　說三摩提　　欲令一切　　得安樂故
　佛默然許　　時諸天子　　已知垂允
　我亦于此　　耆阇崛山　　如過去佛
　所說三昧　　時諸天子　　已知如來
　默然許之　　歡喜快樂　　右繞三匝
　禮足而去　　比丘聽我　　所演三昧
　如昔諸佛　　莫生疑惑　　如來智慧
　不可思議　　過去諸佛　　最上菩提
　于諸知見　　心無疑網　　如今現在
　第一菩提　　我皆了知　　心無滯礙
　若當來世　　欲成菩提　　欲為憐愍
　將來世故　　我亦明曉　　心無毫疑
　是故如來　　深解無窮　　智力無礙
　不可思議　　如彼所知　　我悉究盡
　一切眾生　　不測其奧　

　　菩薩念佛三昧經不空見本事品第二

爾時世尊。告長老舍利弗。長老目揵連。長老大迦葉。長老須菩提。長老富樓那彌多羅尼子。諸天世人皆已來集。汝等比丘各升法座作師子吼。所以者何。此眾多有諸聲聞人。聞師子吼悉得解脫

爾時世尊告彌勒菩薩。越三界菩薩。不思議菩薩。不空見菩薩。汝等即時請如來演諸佛所說真實功德師子吼音。不空見言如是世尊。唯然已聞。即說偈贊

　身色如金　　百福莊嚴　　為憐愍故
　了達真諦　　功德具足　　名譽遠流
　今日世尊　　以何因緣　　于大眾中
　令我請問　　正覺無倫　　最上莫過
　功德法王　　大智難窮　　調伏世間
　以何因緣　　于大眾中　　令我請問
　如來凈戒　　定智解脫　　解脫知見
　悉皆無等　　今我善逝　　以何因緣
　于大眾中　　令我請問　　威德無比
　得度彼岸　　法王世尊　　能為眾生
　作大利益　　善逝何因　　于大眾中
　令我請問　　百劫修慈　　習近悲處
　辯才無滯　　善逝何因　　于大眾中
　令我請問　　最上法王　　普利群生
　貧者得富　　盲者得視　　楚毒永息
　恐畏獲安　　以何因緣　　令我請問
　佛身凈妙　　塵垢不污　　如來之衣
　種種雜色　　世尊族姓　　王中之王
　以何因緣　　令我請問　　佛所著衣
　去身四指　　而不離身　　身能降怨
　以何因緣　　令我請問　　如來行處
　無諸坑坎　　智慧力故　　所履皆平
　以何因緣　　令我請問　　如來之身
　不增不減　　行步平正　　不邪不曲
　妙絕常倫　　難可思議　　以何因緣
　令我請問　　仰瞻尊顏　　目不暫徙
　佛行不假　　神足之力　　威儀自然
　庠序可觀　　若為魍魎　　之所捉持
　迷悶失心　　無所覺省　　若睹世尊
　于一念頃　　諸惡永離　　還得正念
　若有眾生　　觸佛足塵　　于七月中
　身心快樂　　命終之后　　得生善處
　歸命世尊　　施一切樂　　若有人病
　極受眾苦　　佛以手摩　　即得除愈
　善逝曠劫　　悉得一切　　不可思議
　無數安樂　　佛昔勇猛　　攝取當來
　無量劫中　　所得凈法　　我于是處
　無疑異心　　以何因緣　　令我請問
　過去當來　　天中特尊　　今遇調伏
　人中大仙　　以何因緣　　令我請問　

爾時世尊告不空見。諦聽諦聽善思念之。不空見言唯然世尊。告不空見。我憶往昔無央數劫。爾時有王名無量力。有大神通勢力自在。是王住處造立大城。城名善建縱廣正等十二由延。其城七重面有三門。門城皆以金銀琉璃頗梨馬瑙真珠珊瑚莊校嚴麗。塹亦七重皆悉七寶。是諸門外以金銀沙布飾其地。一門兩邊各有金銀四闕相對

如是不空見。又以金銀作大羅網彌覆門上。金網處處懸于銀鈴。銀網往往垂于金鈴。風吹鈴網皆作箜篌樂器之聲。宮商調暢更相應和。王造城已安處其中。斯城塹外有七池沼。金銀頗梨珊瑚所成。此諸池沼有七階道。亦是七寶之所莊校。金階道者銀為欄楯。銀階道者金為欄楯。銀為階道真珠欄楯。真珠階道琉璃欄楯。頗梨階道珊瑚欄楯。珊瑚階道真珠欄楯。真珠階道金為欄楯。如是不空見。無量力王植眾奇花。優缽羅花。缽頭摩花。拘物頭花。分頭利花。那梨尼花。香氣調柔無吝惜者。隨意采之。其池岸上種種花樹。所謂伊曾花樹。尼曾花樹。迦多曾尼花樹。阿提目多迦花樹。瞻卜花樹。婆利師花樹。拘毗陀羅花樹。陀[少/兔]迦梨花樹。此諸花樹氣若天香。亦無守護隨意而取

又不空見。是善建城有多羅樹七重行列。悉以七寶互相間錯。金多羅樹銀葉花果。銀多羅樹赤真珠葉花果亦然。白真珠樹琉璃為葉花果亦然。琉璃樹者頗梨為葉花果亦然。頗梨樹者馬瑙為葉花果亦然。馬瑙樹者赤真珠葉花果亦然。赤真珠樹珊瑚為葉花果亦然。珊瑚樹者金為其葉花果亦然。不空見。風吹諸樹更相掁觸出微妙聲。譬如樂師善能擊發五種之音。又不空見。王所住處如是眾聲恒不斷絕。象聲馬聲車聲軍聲。螺聲鼓聲簫聲笛聲。箜篌琵琶歌舞之聲。如是眾聲未曾暫廢。王常宣令境內人民。若有所須衣服飲食象馬車乘。恣隨其意一切給與。多羅樹間常出樂音。諸人游之五欲自娛。王視國人如父念子。一切奉王猶若慈父

又不空見。善建城內開諸街巷廛邑市肆。處處復有四寶池沼。其池相去盡一箭道。是池四岸眾寶階陛。金階銀欄銀階金欄。頗梨珊瑚間錯亦然。又不空見。王于諸池植眾名花。復于池上種雜花樹。伊尼曾花樹。迦曇婆花樹。阿提目多伽花樹。瞻卜花樹。陀[少/兔]迦利花樹。芳如天香亦無惜者。城內又建諸園林觀。種種花果行列其間。復于園中四方周匝。處處皆有諸妙花池。亦以七寶莊嚴如前。有眾婇女更相娛樂。一切人民恣意游適

又不空見。無量力王族姓豪杰。大剎利種所生父母。乃至七世胄胤相承。悉皆清凈容色端雅。人中獨絕。財寶巨億不可稱計。又不空見。無量力王深信弘惠虛心大施。施諸沙門及婆羅門。乃至盲聾[癃-(阿-可)]殘百疾。貧窮孤獨困厄之人。王所統領八萬四千城邑聚落。凈業果報七寶莊飾。一一城上復造八萬四千栴檀眾妙樓櫓。是諸門外開四衢路。路首悉起嚴麗臺觀。一切人民任意游戲。常于晝夜樓觀臺殿巷陌廛里悉然燈燭。其明猛盛遍照國界。眾生蒙光身心快樂

又不空見。王有二子一名師子二名師子意。久發無上菩提之愿。名稱遠聞具大威德。爾時有佛號曰寶肩如來應正遍知明行足善逝世間解無上士調御丈夫天人師佛世尊。出現于世。作是唱言。我于今世及以后世。沙門婆羅門天人阿修羅大眾之中。一切知見普為群生說諸妙法。初中后善語善義善。具足清白梵行之相。與大羅漢七百千萬億。皆具神通威德自在。寶肩如來于晨朝時。齊整衣服執持應器。比丘翼從入城乞食。時無量力共其二子。在高樓上歡娛受樂。王遙睹佛功德相好。生奇特心欣躍無極。眷屬圍繞俱到宮門告其二子。速赍香花幢幡伎樂疾至佛所。即以牛頭栴檀末香諸妙珍異。以供養佛及比丘僧。右旋三匝頭頂禮足卻住一面

又不空見。王與二子請寶肩佛及聲聞眾。盡其形壽施諸所安。寶肩如來于天人中。教化已周將般涅槃。時王知佛不久住世。與其二子臣民眷屬。前后導從至涅槃所。如來爾時滅度已訖。頭面敬禮悲號啼哭。以身投地如大山崩。作是唱言世間眼滅。重更哀嗟世間眼滅。如來涅槃一何駛哉。猶商失主佛滅亦然。世間黑闇盲無慧目。捶胸拍頭舉聲大叫。嗚咽捫淚告其二子辦諸香湯洗浴如來。又以種種妙香涂身。一切散花及諸花鬘。無量妙衣纏如來身。七寶為棺以鐵為槨。聚赤栴檀高一由旬。縱廣正等一拘盧舍。復以花香散于[卄/積]上。蘇油千器以灌栴檀。然后起火火既發已。復更號慟灑淚如雨

爾時師子作是念言。世尊涅槃我生何為。亦當隨佛入于涅槃。立此誓訖。重以種種珍妙香花散于[卄/積]上。白?纏身手執火炬自投火中。火即猛盛為利眾生歸依世尊。而說偈愿。贊詠如來

　如大珍寶聚　　世間之所尊
　生死苦永盡　　于斯般涅槃
　自從今已往　　不睹轉法輪
　我所奉法王　　已入于涅槃
　宣揚廣大義　　不可復重布
　何當在大眾　　聞說于菩提
　諸天及世人　　歡喜贊善說
　我于今日后　　絕不思議聲
　世間勝調御　　于此而沉淪
　龍神阿修羅　　及以緊那羅
　欣悅常歌嘆　　不復聞斯音
　貧者得滿足　　苦惱蒙救護
　世尊今涅槃　　悉喪所依怙
　父王無量力　　及弟師子意
　亦復無慈蔭　　更不聞說法
　我亦隨世尊　　速取于滅度
　世間無明道　　何用苦生為
　今焚此毒身　　愿獲不思議
　我昔與父王　　常于長夜中
　勤供佛法僧　　今得獲果報
　若我于佛所　　修習諸善行
　為調伏世間　　得不思議故
　為令諸眾生　　發不思議愿
　世尊般涅槃　　我投火盛時
　若人見聞者　　一切得成佛
　唯除邪謗人　　及證正位者
　若我修菩薩　　廣大無量行
　眾生夢見者　　皆令得佛道
　唯除邪謗人　　及證正位者
　此身如聚沫　　要當必有死
　一切眾生類　　若食我肉者
　是等不可量　　疾當得成佛
　我修菩薩行　　惡口罵詈者
　是人值調御　　必當得成佛
　唯除邪謗人　　及證正位者
　若人于我身　　修于慈悲觀
　求第一菩提　　速得成佛道
　唯除邪謗人　　及證正位者
　以是燒身緣　　為求彼此愿
　若我心真實　　即還見佛起
　設得更睹佛　　如先住世者
　我身投火中　　猶前侍佛時
　佛起如真身　　今睹不異昔
　爾乃證諸佛　　相續常不斷
　唯愿普眼尊　　愍攝于世間
　佛知王子心　　渴仰甚殷重
　即于焰聚中　　奮大神通力
　如從三昧起　　光明倍明顯
　不可思議眾　　咸嘆未曾有
　廣為時會人　　更作大利益
　所化既已畢　　還入于涅槃
　師子既見佛　　示大威神力
　身心甚欣悅　　坦然快安樂
　深知諸佛法　　不可得思議
　如來雖涅槃　　猶應眾生愿
　不思議戒定　　智慧與解脫
　及解脫知見　　神化不可量
　歸依于世尊　　然后當放身
　世間妙威儀　　最勝無倫匹
　自在諸神力　　亦復無等雙
　如來還涅槃　　一切咸驚惋
　是故我至心　　歸依普眼尊
　歸命于善逝　　累盡無為主
　歸命永離苦　　憐愍于世間
　正智遍觀察　　了達知他心
　除諸煩惱病　　成就無量眾
　大醫人中尊　　施不思議藥
　能善除世間　　一切眾疾苦
　歸依無上師　　哀矜眾生者
　若我贊如來　　一念之功德
　燒身微毫善　　須臾供養福
　如是諸凈業　　愿施于一切　

如是不空見。時天魔梵及余一切世間人民。悉見師子投身盛火。皆大悲愕生奇特心。命終之后即生梵天有大神力威勢自在。是梵爾時中心念言。云何忽然來生此間。重更思惟往昔人中。已曾奉侍寶肩如來。至心恭敬尊重贊嘆。佛涅槃已燒身供養。復說偈頌發弘誓愿。乘此善業得生梵天。我今當往至燒身所。是梵即時忽然不現。譬如壯士屈申臂頃。便到如來阇維之處。以天栴檀沉水碎香。俱修摩花多摩羅跋。種種香花不可稱數。遍散空中如雨而下。十方交紛若風旋雪。供養寶肩如來舍利。向無量力說其本緣。我是王子師子之身。投火供養命過之者。唯愿大王不加慈念。我今已蒙獲諸善利。由昔至誠虔恭奉侍。尊重歌嘆寶肩如來。功福果報得生梵天。是故大王與師子意。應共珍敬受持妙法。收取舍利分布供養。無令遺落而生懈怠。大王當知我生梵天。亦常敬持受此勝法。作是言已忽然不現

又不空見。無量力王與師子意。取水滅火以諸妙香眾花寶鬘幢幡伎樂種種供養。須臾之頃周遍八萬四千城邑。悉起八萬四千塔廟。皆以七珍莊校嚴麗是諸寶塔高一由延。縱廣正等一拘盧舍。于一一塔周匝各然。八萬四千眾香油燈。是諸塔間復以種種香花伎樂供養如前。尊敬受持如此妙法。無量力王以是善根與師子意。經歷八萬四千劫中不墮惡道又于八萬四千億劫。親近供養六萬諸佛。次第奉敬常不斷絕。世世恒作轉輪圣王

又不空見。寶肩如來涅槃之后。時有菩薩現于世間名普密王。為愍世間出家學道。菩提樹下結加趺坐。一心定意正智解脫。豁然大寤得無上道。又不空見。是師子梵至普密王佛世尊所。住在虛空以天栴檀供養于佛。右繞三匝稽首作禮。請轉法輪而白佛言。唯愿世尊從道場起摧諸魔軍。于凈神智無所毀損愿世間師哀從定寤調御有解諸聲聞眾。開演美妙善逝之法。如來前身久修智慧。攝受善法今為人尊。過去世中已發弘誓。愿得佛時當度未度。今愿已滿得安隱處。最勝無為寂然妙樂。當開甘露解眾三結。爾時世尊默然許之

時彼大梵及無數天。既知如來當轉法輪。咸共歡喜踴悅無量。梵天于時設諸妙供。即發大愿求無上道。遇普密王應正遍知。生我凈妙功德之聚。以此果報于生死中。常得親近睹十方佛。若我供養佛菩提樹。如是種種所修功德。愿慈愍故為我說法。以此果報。于生死中。常得贊嘆諸佛塔廟。又不空見。師子王子燒此一身。以是功德所修善根。恒住梵世值五千佛。供養敬侍尊重贊嘆。殖諸善根發不思愿。汝不空見莫生此疑。時無量力王豈異人乎我身是也。時不空見即白佛言。是二王子為今現在為已滅度。唯然世尊愿為說之。告不空見。爾時王子師子意者彌勒是也。時師子者汝身是也。王子師子舍此一身。寶肩如來佛法之中。教化成就三萬眾生。安住阿耨多羅三藐三菩提心。爾時世尊。即說偈言

　憶念宿世時　　寶肩無量眼
　出現于世間　　廣利一切眾
　金色百福嚴　　慈矜哀愍故
　深解真實諦　　為度諸世間
　顯示甚深法　　濟苦惱眾生
　寶肩正遍知　　一切世間尊
　三輪善逝眾　　七十二億千
　與是諸大眾　　入城共分衛
　昔有大國王　　名為無量力
　自在大威德　　勢能伏一切
　其王與二子　　俱游高臺觀
　王于臺觀上　　遙睹調伏仙
　寶肩天人師　　翼從諸比丘
　時王與二子　　速迎人中尊
　既至如來所　　即廣設妙供
　頂禮繞三匝　　卻立合掌住
　請佛及眾僧　　盡壽奉所安
　衣服及肴饌　　極世之珍異
　八萬四千歲　　奉施未常息
　時王及二子　　靜心求菩提
　時佛既滅度　　收取尊舍利
　為彼寶肩佛　　敬造七寶塔
　八萬有四千　　微妙甚端雅
　一一佛塔然　　八萬四千燈
　時王無量力　　復于善逝處
　香花眾伎樂　　深心以供養
　已種不思議　　無量諸善根
　歷事六萬佛　　一切世間依
　至誠求第一　　無上勝菩提
　比丘莫疑惑　　往昔有國王
　汝善聰慧者　　勿生于異見
　時彼無量力　　今則我身是
　雜花及眾香　　晝夜明諸燈
　為利閻浮提　　供養諸如來
　布施恒不足　　聞法亦復然
　曾無懶惰意　　一心求菩提
　寶肩正覺尊　　無上大明智
　汝昔曾燒身　　供養于大仙
　自投猛焰中　　初無畏苦心
　燒身如然炷　　以油渧其上
　漸漸不頓盡　　譬如凈燈炷
　為利眾生故　　供養涅槃佛
　彼佛已燒身　　汝知方便請
　睹佛從火起　　光明更明顯
　見佛不異昔　　心生恃怙想
　即時舍此身　　為益一切故
　若我果斯愿　　敬佛亦如前
　所獲諸功德　　不可得思議
　我若有宿愿　　攝受先世業
　合集百千萬　　必當得見佛
　我愿若真實　　佛應從火起
　佛智甚清凈　　究竟無染著
　澹然常寂滅　　相續恒不斷
　知師子心凈　　亦先照其意
　佛便從火起　　相好更殊特
　不空見菩薩　　世間怙既起
　一切愿無余　　彼復發誓愿
　其愿不思議　　不可得稱數
　法主矜世故　　起于猛焰中
　善逝難思力　　光明更殊勝
　彼時一切眾　　皆悉懷驚愕
　凈心發高嘆　　欣躍未曾有
　奇哉大神通　　勢力無倫匹
　甚深佛境界　　不可得思議
　一千諸眾生　　見此神變已
　于諸法不受　　善得心解脫
　不空見當知　　師子為世間
　請佛還起時　　一千諸眾生
　于彼善逝處　　睹佛神變化
　其心正趣向　　無上菩提道
　大悲為世間　　廣作利益已
　佛還入涅槃　　師子亦舍身
　即于命終時　　忽然生梵天
　梵天從上來　　以天栴檀末
　散之以供養　　如來阇維處
　寶肩滅度已　　有佛普密王
　最勝人中尊　　天王之大仙
　哀愍眾生故　　出現于世間
　是佛坐道樹　　得成菩提已
　梵天設美肴　　供養于世尊
　頭面接足禮　　請佛轉法輪
　普密王如來　　即知梵天心
　默然而許之　　梵天大欣慶
　復于燒身所　　更發諸大愿
　是梵已曾修　　不可思議善
　昔于一劫中　　供養五千佛
　至心敬世尊　　奉持人中尊
　又告不空見　　慎莫懷疑惑
　汝若有聰慧　　勿生于異見
　昔日梵天者　　今即汝身是
　過去五千佛　　善逝般涅槃
　我悉明見汝　　一一諸佛前
　燒身以供養　　求第一菩提
　過去多千佛　　滅度遺舍利
　如是諸佛所　　舍身及手足
　為利眾生故　　修習菩薩行
　近世及遠世　　我悉咸了知
　常于百千生　　勤修諸苦行
　佛在及涅槃　　汝愿恒滿足
　復告不空見　　如此諸大愿
　攝取過去世　　無量百千生
　我住自在力　　今悉照知之
　汝圣果成就　　即時皆明見
　攝取不思議　　真實諸行等
　住佛前贊嘆　　供養兩足尊
　是故今勸請　　眾圣之法王
　普密王佛所　　攝取最勝愿
　蒙佛現神通　　汝今獲此果
　不空見菩薩　　白言牟尼尊
　百千生諸愿　　云何得攝取
　愿少為敷拆　　令我得開解
　不空見昔誓　　雷音成佛時
　見坐菩提樹　　我當請說法
　先佛名帝幢　　普眼之世尊
　一切諸眾生　　所共歸依處
　是時廣發愿　　求無上菩提
　為日光如來　　作大七寶輪
　汝時于彼處　　已發最勝愿
　不空見菩薩　　此愿我悉知
　造七寶僧坊　　雜色以莊嚴
　奉今修伽陀　　廣施未來佛
　發此誓愿已　　即時而舍去
　第一眾尊佛　　人中上師子
　名不可思議　　善生之世尊
　奉上七寶蓋　　端飾甚微妙
　天中天大仙　　蓋身普眼佛
　明燈供養已　　是處發大愿
　近世及遠世　　多有諸如來
　千億那由他　　其數復倍上
　于是諸佛所　　發無量大愿
　令一切眾生　　悉獲快安樂
　普密王佛前　　先生如是念
　我今說汝昔　　修行至菩提
　愿一切大地　　皆生種種花
　云雷音佛所　　為利世間故
　爾時發誓愿　　若有諸眾生
　聞我名字者　　一切皆得佛
　于帝幢佛所　　設大珍妙供
　復發諸善愿　　若眼見我者
　于此世界中　　皆當得成佛
　在日光佛所　　奉上七寶輪
　無量大光焰　　炫晃甚輝麗
　時復發愿已　　誓生佛剎土
　七寶嚴僧坊　　雜色甚雅好
　以此珍奇特　　奉施于善逝
　又發誓愿已　　得天妙宮殿
　斯處快歡樂　　皆悉成佛道
　人中師子王　　無上如來所
　奉上珍寶蓋　　發于殊勝愿
　愿諸眾生類　　不為日所曝
　身心得安樂　　無復熱惱患
　蓋身善逝所　　供施燈明已
　復發弘誓愿　　若我命過處
　眾生食肉者　　愿皆成佛道
　若聞我名者　　無有貪吝心
　乃至夢中聞　　亦無愛惜意
　一切成佛道　　唯除見諦者
　若眼見汝者　　除諸貪嫉意
　晝夜夢見時　　亦舍染吝心
　一切當得佛　　唯除見諦者
　若有愍念汝　　或生憎嫉者
　是等于汝所　　當得佛法王
　若汝臨終時　　又勤求菩提
　我今如實說　　汝之真功德
　必于當來世　　獲是無上尊
　若有處水陸　　空行眾生等
　食我身肉者　　愿悉得成佛
　我已知汝為　　安樂眾生故
　勤修菩薩道　　滿足大千行
　眾生多疑謗　　是故不顯現
　如此眾生類　　即時于是處
　若得信念等　　及以歡喜心
　悉當成正覺　　唯除見諦者
　若人愿樂見　　世間所尊怙
　或樂轉法輪　　有樂勉眾苦
　是人為菩提　　利益故發心
　若有樂供養　　三世諸法王
　若人欲出生　　一切功德聚
　如是眾生等　　應持此三昧　

爾時世尊說是偈已。即從坐起還入僧坊。于常靜室。右脅而臥

菩薩念佛三昧經卷第一菩薩念佛三昧經卷第二

　　　　宋天竺三藏功德直譯


　　神通品第三

爾時長老舍利弗。長老目揵連。長老阿難。諸天魔梵。及阿修羅。沙門婆羅門。閻浮提人咸生是念。今日如來應正遍知。以何因緣于大眾中。直說念佛三昧名字。不為一切廣演分別。便從座起而入靜室。時不空見心自念言。諸天魔梵悉已集會。世尊今者右脅而臥。我當微現神通變化。示神通已種種贊嘆。宣揚如來大悲功德。當如其相攝心入定。以是定力變此三千大千世界地平如掌。皆作眾寶微妙雜色。復列八道七寶諸樹。金多羅樹銀葉花果。銀多羅樹琉璃花果。余寶莊嚴亦復如此。一切佛剎懸繒幡蓋。妙幢寶鬘種種綺飾。優缽羅花缽頭摩花。拘物頭花分陀利花。如是諸花布一切處。時不空見即如所念現大神通。乃至三千大千世界。令諸眾生天龍夜叉乾闥婆阿修羅緊那羅摩睺羅伽人非人等。皆坐眾寶蓮花之上。花葉無數色香具足。各相知見坐寶蓮花

時不空見又以定心。入此三昧現大神通。復令三千大千世界地大震動。如摩竭國赤圓銅缽。置平石上傾危不定。大地震動亦復如是。若有眾生聞此音聲。覺悟之者皆得快樂。譬如東方不動國土。亦如西方安樂世界。其中眾生歡娛踴悅。時不空見復以清凈恬寂調和柔潤端正。至直無曲甚深定心。如其相貌示無作神通。于是三千大千世界滿虛空中雨大猛火。無一眾生身心熱惱。此諸群生大火觸身。覺是相已快樂無比。譬如比丘入火三昧。身心欣躍彼亦如是。時不空見復以定心現無作神通。又令三千大千世界。雨天栴檀細末之香香。氣氤氳遍滿大千。若有眾生嗅斯香者。開神適體快樂無極。譬若釋迦牟尼如來于昔劫中修菩薩行。定光佛所受記莂時。獲不思議無生妙樂。一念之頃不可計眾。亦得如是隨意歡娛

爾時阿難在大眾中而作是念。佛入靜室是誰神力而現斯變。為余聲聞目揵連等。將非彌勒菩薩。越三界菩薩。文殊師利菩薩。不空見菩薩。為是修習大乘之人。乃能示此神變之相。爾時阿難問目連言。世尊說汝于聲聞中神通變化為最第一。今此通變非爾為耶。目連答言。長老阿難。汝問何緣有是神通。如此變化非我所為。長老阿難我所能者。以此三千大千世界內置口中。無一眾生生覺知相。復次阿難我游梵天。發言音響遍聞大千。如是阿難。我在佛前作師子吼。能以須彌內置口中。若經一劫若過一劫。阿難。我又住彼炎天。言語音聲。此間世界皆悉聞知

長老阿難。我能移于天神堂閣。置閻浮提而不動搖。又告阿難。我能降伏惡性毒害。難陀龍王優缽難陀諸龍王等。又能摧靡弊魔波旬。復次阿難。我往東方。過三千大千。還住第三世界之中。彼有大城號曰寶門。凡有六萬億千家屬。令彼家家皆見我身。復能使此諸眾生等。聞說無常苦空之音。復次阿難。我實有此諸妙神通。未曾示現。我今處在蓮花之座。悉見諸方一一方分。有阿僧祇無數如來。皆名釋迦牟尼世尊。處處僧坊右脅而臥。睹佛剎土有如是相。猶我天眼見千世界。若斯相貌是誰神通。時目揵連。即說偈言

　善修最勝　　獲四神足　　今我神通
　無與等者　　唯除自然　　世間之師
　我今住此　　閻浮提界　　動彼東方
　諸佛剎土　　帝釋宮殿　　諸婇女等
　覺此震動　　皆悉驚悚　　我能含吐
　諸佛剎土　　大海山川　　城邑聚落
　難陀龍王　　及跋難陀　　如斯族類
　性甚毒害　　我之神力　　悉能摧伏
　我住梵宮　　言語之音　　令此世間
　皆悉聞知　　能住佛前　　吞須彌山
　經百千歲　　乃至曠劫　　住炎世界
　凡有聲響　　使此剎土　　莫不聞之
　我往寶城　　變身普現　　遍在六萬
　億千之家　　我于此生　　未現斯變
　阿難當知　　吾今所見　　善哉奇特
　靈化神通　　我自見身　　及諸眾生
　悉共坐此　　寶蓮花上　　歷觀十方
　大威世尊　　我從昔來　　未見斯瑞
　不疑如來　　自然神變　　或是菩薩
　威神之力　

爾時長老大目揵連。說此神通師子吼時。十千眾生皆得人身。遠塵離垢獲法眼凈。爾時阿難問舍利弗。如來說汝智慧第一。今此神變將不汝耶。答言阿難。非我為也。我所能者二十年中。常勤修習毗婆舍那。行住坐臥正念觀察。其心澄寂曾無動亂。分別顯說無量諸法。方便精求不出法界。唯有如來乃能究盡。長老阿難。汝頗知不。若我以衣置于大地。目連雖有自在神通。盡其勢力不能令動。長老阿難。汝今當知。我于佛前作師子吼。諸大聲聞具大神通。三果學士天人魔梵。阿修羅神沙門婆羅門一切閻浮外道異學尼揵子等來在會中。若能自知身無我者。我今當以三摩跋提。決定為之師子吼說。大丈夫說不思議說。唯除世尊一切知見。彌勒菩薩一生補處。住無生忍菩薩摩訶薩。海德三昧菩薩摩訶薩。善建德三昧菩薩摩訶薩。諸佛現前三昧菩薩摩訶薩。大德聲聞今可問我。如此身者何者是我。為可見耶不可見耶。又問異學諸外道等。汝所計身有神我者。為是過去為當現在。長老阿難我如是相。種種神通變化非一。聲聞緣覺所不能知。亦不能見。何者是我。所言我者為住何處聞如是聲。長老阿難吾常精勤修丈夫業。亦復恒習知解之行。我今更有心自在力。我能伏心心不伏我。長老阿難吾見自身。及以天人坐大蓮花。又見諸方在在處處。無數難思阿僧祇界。睹佛世尊坐道樹下。大能天子請轉法輪。吾當隨順聞如是聲。我眼悉見諸世界中。種種繒蓋幢幡花鬘。如我即時見此忍土。長老阿難。我心念言。為是世尊作此神通。大德聲聞之所為乎。菩薩往昔曾種善根。今獲如斯變化果報。時舍利弗。即說偈言

　如來不思議　　如是佛功德
　若有善逝眾　　神通廣難思
　及諸佛弟子　　有學無學眾
　于此剎土中　　我智最第一
　唯除諸菩薩　　信念深固者
　長老阿難陀　　我慧無等雙
　現在及未來　　無能見過者
　除世調御尊　　及趣菩提人
　我恒勤修習　　毗婆舍那行
　滿足二十年　　觀察一切法
　精心方便求　　未曾得邊際
　我所有智慧　　不可得稱量
　我以智慧力　　現在于佛前
　能師子吼說　　唯除異學人
　及行聲聞乘　　求我真實者
　若我現神通　　飛騰虛空時
　此剎無人見　　吾之所游處
　聲聞亦不睹　　唯除世間雄
　蠲別兩足尊　　及以善逝子
　如是諸人等　　知我之所在
　外道眾邪見　　悉非其境界
　心常自在轉　　禪悅不思議
　若有大士業　　修習深空行
　長老阿難陀　　我現此神通
　一切聲聞眾　　終不能得知
　奇哉于今日　　悉睹十方佛
　我在于花座　　明見諸剎土
　建列不思議　　寶幢妙花香
　一切世界中　　變化不可稱
　長老我心念　　不疑是世尊
　威德善逝眾　　種種變化事
　或是不空見　　菩薩之所為　

是舍利弗師子吼時。一萬三千諸眾生等。遠塵離垢得法眼凈。時大迦葉亦在眾中。阿難心念。是大迦葉。威德具足神通自在。今者變化將非己耶。于是阿難問迦葉言。此之靈奇是大德乎。迦葉答言。斯神化相非我所為。吾以智力悉能分別顯示一切。長老阿難。我今住于世尊之前。作師子吼。能以三千大千世界。其中諸水江河溪壑泉源池沼。百千萬億無量巨海。一切水聚吸置口中悉使枯涸。令諸水性魚龍之屬。都不覺知亦無惱害

長老阿難。汝今當知。我于佛前諸天世人梵魔沙門一切眾中。師子正說無畏之言。我力能吹須彌山王。大轉輪山。雪山山王。乃至三千大千世界。一切諸山皆成微塵。依此山者都不覺知。長老阿難我能如是。得此自在神通之力。復次阿難。我又能吹三千大千諸世界中。一時皆成猛炎熾火。譬如劫燒將盡之時。一切眾生亦不覺知。又無燒害熱惱之者又不生念燒剎土想。我神力相具足如是

長老阿難。吾住此間。天眼遠矚東方世界。億百千剎諸佛國土。始處處燒終同一火。我既見已心生念言。今當示現神通變化。即如其相以三昧力住此世界。過于東方億百千剎。能以一氣吹彼猛火悉令俱滅。火既滅已從三昧起。復更發大炎盛之火。長老阿難。我神通相。及波羅蜜如是滿足。若有人天生疑不信。世尊今者右脅而臥。若從定起汝可往問。唯佛如來能知此耳。世尊于時于靜室中遙語阿難。大德迦葉說師子吼。汝善受持

爾時人天阿修羅等。皆共嘆言。奇哉上座。摩訶迦葉師子吼時。三億眾生皆得人身。遠塵離垢得法眼凈。八十五百千那由他諸天。亦皆離垢得法眼凈。長老不空見菩薩。彌勒菩薩。文殊師利童子菩薩。越三界菩薩。如是無量諸菩薩等。皆被堅固弘誓之鎧。聞大迦葉師子吼說。以篋盛花搏如須彌。作此變化供養迦葉。爰及一切聲聞之眾。空中復化作七寶蓋。一一聲聞各蔭一蓋。爾時長老摩訶迦葉。見是寶蓋語阿難言。此眾決定大乘之行。作是種種神變之事

長老阿難我坐蓮花。處處方所見佛世尊。不可稱計阿僧祇數。復睹諸剎七寶嚴凈。雜色間錯微妙無極。其中眾生更相迎接。悉見彼國豐樂之相。譬如三十三天之上。貪醉花鬘愛著瓔珞。諸天身色如月光明。于虛空中有化寶蓋。一一眾生各蔭一蓋。亦如我今等無有異。處處佛剎無量菩薩。從兜率天降神母胎。長老阿難。我今所見。奇哉達行及師子吼。此實非凡之所能為。如是瑞相現大神通。爾時長老摩訶迦葉。即于眾中。而說偈言

　阿難汝當知　　我以念定力
　現在于佛前　　以是三千界
　此佛之剎土　　一切諸巨海
　大小江河等　　無量種水聚
　我以神通故　　悉能吸彼水
　置之于口中　　雖皆令枯涸
　眾生無傷損　　不惱于水性
　此剎眾須彌　　黑山諸山等
　我住神奇力　　悉能吹散之
　我以聰慧智　　又用神通化
　令此佛剎土　　一切成煙焰
　眾生不熱惱　　亦無畏懼想
　我住于此界　　見彼東方國
　阿僧祇剎土　　悉為火所焚
　奇哉難思力　　令彼火即滅
　既見諸神力　　如此自在行
　令無數佛剎　　悉無有毀損
　我處蓮華座　　見此諸剎土
　種種皆端妙　　殊杰鮮儔匹
　又睹兜率天　　菩薩降神時
　不疑諸善逝　　心達自在者
　為是諸聲聞　　不空見菩薩
　為彌勒大士　　而有斯瑞相　

爾時阿難心生念言。是富樓那彌多羅尼子。說法人中最為第一。今在此會有大神德。決定諸法得到彼岸。如是神通將非己耶。我今當問。即便白言。唯富樓那。如是瑞相大德為乎。答言非也。長老阿難。我之神通調伏利益諸眾生故。力能示現以手掌摩此之三千大千世界。不令眾生有傷損者。若有眾生樂神通力。示現翻覆大千世界。譬如勇健巨力丈夫。以指捻取迦利沙槃。上下拋擲不以為難。我以右手轉側三千大千世界亦復如是。無一眾生有惱害者。長老阿難。若此三千大千水界。我以手指一點取之。悉著口中亦無眾生生知覺想。我于佛前作此神通

長老阿難。于夜初分。我以清凈勝妙天眼。于此三千大千世界。歷觀諸方何者眾生。于法疑滯當為除斷。即以天眼觀諸方時。處處見有四方世界。其土廣大無數眾生迷于正法。長老阿難。我心念言。不起此坐往破彼疑。即如三昧清凈寂定。調和柔潤正直之心。斷彼眾生于法疑惑。我于會中演說法時。一一眾生謂在其前。長老阿難。夜既初分。四方各有無數千眾。悉得安住于圣法中。三萬眾生皆受禁戒。六萬眾生歸依三寶。從三昧起。我如是相神通變化。悉能斷除眾生疑惑。長老阿難。我能安住于此世界。以凈天眼見于北方除怨國界。從此佛土過三萬剎。有一眾生于法疑惑。是世界中佛般涅槃。應聲聞法之所化度。我心念言當斷其惑。不往彼處即于此坐。遙令眾生自然調順

長老阿難。我今即時如定心相入此三昧。無數眾生作法光明。如是相貌我之聲聞。諸波羅蜜皆已滿足。若使有人于此眾中脫生疑網。不信受者如來起時自可往問。即于是時佛神力故。虛空之中出大音聲。阿難。汝今如是受持。如富樓那師子正說。時諸人天阿修羅等。皆嘆奇哉實為希有。聲聞神通相貌如此。豈況如來真境界乎。時諸人天作此贊已。富樓那彌多羅尼子。即于眾中。而說偈言

　我諸漏已盡　　決定到彼岸
　永脫一切生　　為世所歸依
　既入于眾數　　異佛神通力
　右手能翻覆　　天地山河等
　不令一眾生　　而有傷損者
　長老我神通　　勢力實如此
　若有三千界　　大千之水聚
　于此佛土中　　或見或不見
　我能以一指　　悉點內口中
　不使諸眾生　　而有覺知想
　我于初夜時　　天眼觀諸方
　何者眾生等　　于法有疑惑
　當住神通力　　悉為除斷之
　我見一眾生　　于法墮疑網
　若有淳善心　　貪慕求法者
　吾不起此坐　　悉除彼癡惑
　四方千億眾　　我以凈眼施
　能令彼生信　　使發菩提心
　時有三萬人　　從我受禁戒
　六萬諸眾生　　歸依于如來
　其心得寂靜　　安住正法中
　我于初夜時　　示現妙神通
　一念于此坐　　歷觀東北方
　周觀過千剎　　正降怨世界
　彼有一眾生　　心疑于諸法
　我住此佛剎　　彼人疑于法
　欲令見正路　　今決其迷惑
　長老我神通　　智力實如斯
　唯佛能哀愍　　一切諸世間
　此處人不信　　可往問世尊
　我今坐蓮花　　見彼佛涅槃
　處處方剎土　　阇維如來身
　及見佛殊特　　為是誰神力
　又如我所見　　諸佛般涅槃
　廣遠甚弘雅　　不可得思議
　為是佛所作　　聲聞之人耶　

爾時阿難心生念言。此羅睺羅是佛之子。有大威德神通自在。今亦在此大眾之中。如是變化將非己耶。阿難即便問羅睺羅。汝于戒學得到彼岸。此之神通汝所為乎。羅睺答言。非我所作。長老阿難。我如是相。種種百千威德神力。隨意自在為佛之子。或隱或顯未曾憶念。不嘗在前亦未示現。長老阿難。我能以此三千大千世界之中。百億四天下百億日月。百億大海百億須彌。百億大小轉輪之山。如是廣大諸余山等。以四神足置一毛端。不令眾生有傷損者。于四天下不相逼迫。彼此去來亦無妨礙。吾之神通自在如此。長老阿難。我能以此三千大千一切水界。大海江河溪澗池沼。以一毛孔[口*束]置口中。渟流派別本相分明。其中眾生適性不改。水之盈竭亦不覺知

長老阿難。我住此土。如定心相入此三昧。見東北方難生如來。我在此剎白凈王所。撮取一把栴檀末香。供養彼剎一切諸佛。其香芬烈。乃至十方難生世尊化作臺觀。高十由延七寶所成。即在此處燒眾天香。復于臺上化作寶蓋。其蓋足高億千由延。縱廣正等百千由延。彼世界中一切眾生。皆共幻作栴檀樓閣。其樓上高百千由延。縱廣正等五千由延。如是無量在寶臺中。各各莊嚴不相障礙。長老阿難。瑞相如是。我于聲聞具波羅蜜。或有生疑不能信者。世尊若起自可往問。我師子吼如來證知。時羅睺羅。即說偈言

　長老阿難陀　　我以大千界
　百億四天下　　及無數佛剎
　如是諸剎土　　悉入一毛孔
　我神通如此　　無所譬類者
　世界甚廣大　　不滿一毛孔
　各安去來業　　悉不見妨礙
　我能如是示　　神力不虛行
　須彌寶山王　　及大小轉輪
　復有諸余山　　皆入一毛孔
　以我神變力　　彼此不相礙
　長老我如是　　示此神奇相
　悉見入毛孔　　而身不疲惓
　我又神足力　　以此大千界
　江河大海水　　吸內毛孔中
　而此佛剎土　　一切大水聚
　當入毛孔時　　區別不渾亂
　我在善逝前　　示現于神通
　若疑不信者　　往問普眼尊
　我處蓮華坐　　見十方菩薩
　頭目及妻子　　施以求菩提
　奇哉我所見　　實生希有心
　不疑于世尊　　所作之神變
　為諸大威德　　善逝聲聞眾
　為是不空見　　彌勒菩薩等　

長老羅睺師子吼時。八十七億百千那由他。諸天人等得法眼凈。是諸天等見法到法。選擇眾法明了于法。如是相貌當設供養。以天栴檀細末之香。以用奉散羅睺羅上。奇哉佛子離垢清凈。住大乘行深妙之法。能演師子殊妙之音。善哉羅睺未來之世。當師子吼猶若今日

爾時阿難心生念言。此須菩提阿蘭若行。最為第一而無等雙。今是大德在此會中。世尊常說此須菩提。能作種種無量神通。阿難即問須菩提言。如是變化將非汝耶。答言長老。非我所為我能常樂不舍閑處。如彼定心入此三昧。以是三千大千世界。置一毛端極微之分。周回旋轉如陶家輪。其中眾生無覺知者

長老阿難。我于佛前。能師子吼正說無畏。吾以一氣吹此三千大千世界。悉令燒盡。不使眾生有熱惱想。我曾示現如此神變。能在佛前說師子吼。以此大千世界眾生。置一指端上升虛空。彼此寂然無諸音聲。不相觸礙及覺知者

長老阿難。我之所能。如彼定心入此三昧。以清凈眼一時矚對八方上下六萬諸佛。一一方中又睹六萬百千世界諸佛如來。彼處次第見無前后。長老阿難。我如定心。如其相貌作神通行。住此閻浮須彌山頂。釋提桓因所居天宮。撮取一把栴檀末香。俱時遍散十方諸佛。紛綸彌漫以用供養。我住此剎見彼眾生。恭敬尊重贊嘆如來。彼土眾生悉知我是釋迦如來應正遍知聲聞之中空閑第一。長老阿難。我之神通。如是相貌究竟彼岸。若此人天于我生疑。有不信者往問世尊。如來自當知此三昧。時佛神力于虛空中。震大音聲告阿難言。如須菩提正說師子無畏之音。汝可受持。時諸人天梵魔沙門。一切閻浮阿修羅等。既得法利生希有心。驚愕毛豎嘆言奇哉。聲聞神變乃能如此。豈況如來種種神力。無數三昧真實者哉。時須菩提知諸人天已得法利。即說偈言

　世間師稱我　　阿蘭若最勝
　安住禪解脫　　現無量神力
　長老阿難陀　　我能以大地
　置于一毛端　　旋之而不危
　亦如陶家輪　　雖轉不傾側
　又于世尊前　　破碎一切地
　及以諸山岳　　無有損傷者
　我住神足力　　威勢皆如此
　我能以手掌　　舉剎及眾生
　安置虛空中　　從上次第下
　亦無一眾生　　驚疑怖畏者
　我入三昧時　　見彼東方佛
　其數有六萬　　南方亦復然
　我復見西方　　六萬世間尊
　北方及上下　　斯數亦如是
　及睹眾樓閣　　妙絕無等倫
　以少栴檀末　　供養諸世尊
　我實有若斯　　無垢神通行
　能大師子吼　　及諸示現等
　不能深信者　　可往問如來
　我無眾生想　　亦無無生想
　無佛無法想　　一切無相故　

　　菩薩念佛三昧經彌勒神通品第四

爾時彌勒菩薩摩訶薩心生念言。是諸聲聞有大威德無數神通。各各自說大師子吼。我當于此人天魔梵。沙門婆羅門。聲聞菩薩大眾之前。微現神變。即于晨朝語阿難言。大德。今可正衣持缽共往佛所。到已頭面禮如來足白言。世尊。我今欲入王舍城中分衛乞食。世尊知時默然而許。于是彌勒告阿難曰。我向心念。初受食處于此眾生。先當令發無上道心。然后乃取此人飯食。大德阿難。我已發意。今便共行入城乞食。詣大長者婆羅門家。到已持缽默然而住。長者見已即便白言。善來比丘久望慈顧。愿圣今者受我蔬食。彌勒菩薩語長者言。我今未能受爾供養。汝若能種無上菩提善根因緣。當受汝食

是時長者即白彌勒。若能以我所施之食。供養恒沙諸佛世尊。然后乃當發菩提心。決定大乘真實之行。所以者何。我于先佛種善根故。時阿逸多答長者言。若能安住如是誓愿。我當以食供養恒沙諸佛世尊。皆使周遍。長者復言。唯然仁者。我當真實發大誓愿。愿以此食供養恒沙諸佛世尊悉令周普。如是三白。爾時彌勒語長者言。汝今便可時施所供。當以獻上恒沙諸佛

爾時長者即以名膳奉授彌勒。彌勒受已。于長者前一念之須。忽然往彼恒沙佛所。供養周遍奉設既畢。還長者家。長者見是神通之相。嘆言希有踴悅無量。我今復應種諸善根。奉施甘果肴膳美味。嚴飾床座皆悉豐足。長者復持一切珍寶。香花花鬘金衣素疊。俱共往詣至如來所。到已頭面敬禮佛足。于如來前發菩提心。又立大愿而作誓言。若有眾生修菩提行。聞我施食善根因緣。一切當得無上菩提。若吾斯愿誠諦不虛。必當獲得阿耨多羅三藐三菩提。時無數菩薩及諸聲聞。一切大眾咸來集者。此之三千大千世界。即時應當六種震動。發是誓已大千剎土。便大起踴具十八相。是時長者語阿難言。大德。今者現為我證。若不信者問于世尊。神通相貌具足如是。我今未得無上菩提。自在變化已能如此

彌勒菩薩語阿難言。我憶過去阿僧祇劫。造光佛所。修得少分諸佛如來所行三昧。獲是定已見于東方無數諸佛各住彼剎。以三昧力于無量劫方便度脫。不可計眾得阿僧祇神通變化。住于阿耨多羅三藐三菩提道。猶今王舍婆羅門也。大德阿難。我于往昔蓮華上佛應正遍知所。以一神通化度三萬億那由他百千眾生。住無上道。大德阿難。我于往昔最高如來應正遍所。得普世定度脫六萬欲界諸天。發菩提心。我具如是神通相貌。時阿逸多。即說偈言

　正服持應器　　往詣能仁尊
　頭面禮佛足　　白言行乞食
　佛即許其去　　當廣利眾生
　吾般涅槃后　　汝應次作佛
　名譽及功德　　一切皆具足
　我時心念言　　今日行分衛
　若初施食者　　令住三菩提
　時彼大長者　　見我行乞食
　即便從坐起　　恭敬意無量
　善來阿逸多　　希現乃如此
　今來一何晚　　唯愿前坐食
　大士法難思　　當設鮮微膳
　長者汝若能　　為利諸人天
　發無上菩提　　我當受汝食
　即時若能爾　　我當立誓愿
　阿逸汝即時　　能以所施食
　奉獻恒沙佛　　悉令周遍者
　然后我當發　　無上菩提心
　長者若定能　　作此真實誓
　施于恒沙佛　　愿得大果報
　我今保此誓　　建立必不虛
　持缽受食已　　普供人中尊
　修行菩提道　　利益諸眾生
　阿難是長者　　見我神通事
　心敬大歡喜　　嘆仰未曾有
　其心即安住　　無上堅固愿
　復施珍果膳　　嚴飾妙香花
　素疊及名寶　　種種眾妙供
　共我詣如來　　深發菩提愿
　長者發誓已　　更作廣大愿
　其愿無限量　　不可得思議
　眾生若聞者　　此剎成佛道
　造光如來處　　得此微妙定
　諸佛之所說　　施不思議樂
　造光世尊所　　獲得此三昧
　爾時我悉睹　　十方諸如來
　若得大威力　　乃能見是事
　安住此三昧　　示現諸神通
　百阿僧祇劫　　修習種種行
　利益諸眾生　　未曾有休息
　蓮花上佛所　　得是三昧已
　我以種種化　　七十千眾生
　皆悉令得修　　無上菩提道
　最高如來所　　專修諸梵行
　得微妙三昧　　施不思議樂
　最高善逝處　　又得普世定
　爾時復安住　　月出三摩提
　迦葉如來所　　得是深三昧
　大德我如此　　示現神變時
　攝取于往昔　　百千世神通
　若住此威勢　　能作種種化
　我亦見諸佛　　現作如此行
　若有欲樂見　　諸佛世之師
　復有欲愿聞　　法輪深妙音
　亦樂拔世間　　一切生死苦
　當勤受持此　　清凈三昧王　

爾時諸天世人魔梵。一切閻浮及阿修羅。聞阿逸多師子吼已。生希仰心嘆未曾有

　　菩薩念佛三昧經贊佛音聲辯才品第五之一

爾時不空見菩薩摩訶薩。即從三昧庠序而起。時諸人天龍神魔梵沙門婆羅門阿修羅等一切世間。皆悉贊言異哉至法。時不空見告阿難言。妙哉諸佛實為希有。世尊大悲無不具足。故名如來應正遍知。獲得無上菩提之道。知一切法無生無行無得無失。波羅奈國仙人鹿苑。三轉十二行無上法輪。沙門婆羅門諸天魔梵。一切世間無能轉者。所謂是苦是苦集是苦滅是苦滅道。八圣道分無數章句。無量諸相無限行處如此義味贊誦解說。分別敷拆無不具足

時不空見復告阿難。善哉諸佛大悲滿足。故名如來應正遍知。得是無上菩提之道。今此大會諸聲聞眾。未曾聞法當令聞之。先所未說今當為說。不思議法當思議說。所未得法今當使得。未學之法令得修習。無相之法作有相說。略說少法啟悟弘多。今告此眾諸阿羅漢。畢竟作證無著真人。永得解脫無始生死

阿難當知。譬如有人以一把[麥*戈]投恒河中。謂能以此斷彼駛流。此人所作為難不耶。阿難答言。如是甚難。時不空見語阿難言。諸佛如來應正遍知得無上道。為諸聲聞說未聞法倍難于彼。復次阿難。譬如有人生無口舌。聲震恒沙一切世界。此為難不。阿難答曰。如是甚難。不空見言。諸佛如來應正遍知得無上道。為諸聲聞不思議法作思議說尤難于彼。復次阿難。譬如有人指虛空中示種種色。為難不耶。阿難答曰。如是實難。不空見言。諸佛如來應正遍知得無上道。令諸聲聞所未得法今當令得彌難于彼。復次阿難。譬如有人無有手足及咒術力擔須彌山或欲履水。或持浮木渡于大海。此為難不。阿難答曰。如是甚難。不空見言。諸佛如來應正遍知得無上道。為諸聲聞以無相法作有相說。以未學法作有學說又難于彼。時不空見。即說偈言

　諸佛不思議　　深行大慈悲
　常施法光明　　相繼恒不絕
　無數那由他　　億劫甚難見
　無比最勝尊　　未聞當令聞
　有為緣起轉　　無實恒虛偽
　畢命常無生　　一切法空故
　諸佛所行慈　　不可得思議
　佛說所未說　　如此難見法
　利益諸人天　　普及于一切
　諸如來深解　　不可思議法
　能為聲聞眾　　說有思議法
　佛說無相法　　能作有相說
　外道癡所迷　　不識生死源
　如來既知已　　皆悉令摧伏
　住十力敷演　　未得法令得
　世尊真實說　　利益諸人天
　欲以一把[麥*戈]　　斷截恒河水
　長老此雖難　　未足稱為難
　世依說無生　　斯難過于彼
　若人無口舌　　聲震遍諸剎
　雖復能如此　　不足以為難
　未學令得學　　是則最甚難
　若人指空中　　言有種種色
　誠能為此事　　豈足稱甚難
　未得法令得　　我說最為難
　若人無手足　　擔負須彌山
　欲渡于大海　　未足以為難
　無相說有相　　此則倍難彼　

菩薩念佛三昧經卷第二菩薩念佛三昧經卷第三

　　　　宋天竺三藏功德直譯


　　贊佛音聲辯才品第五之二

時不空見復告阿難。諸佛世尊希有殊特。于阿僧祇無量諸法。決定究竟到于彼岸。故名如來應正遍知。戒定慧解脫知見等眾一切法相無取著行。建勝寶幢出一大音。若有眾生樂聞施惠得解脫者。即生念言。如來為我說施利益。若有眾生樂聞禁戒得解脫者。即生念言。如來為我說戒饒益。若有眾生樂聞三昧得解脫者。即生念言。如來為我說于三昧。若有眾生樂聞智慧得解脫者。即生念言。如來今者為我說智。若有眾生樂聞解脫得濟度者。即生念言。如來今日為說解脫。若有眾生樂聞解脫知見之者。即生念言。如來為我說于知見。若有眾生樂于生天得解脫者。即生念言。如來為我說于生天。若有眾生樂聞無常得解脫者。即生念言。如來為我說于無常。若有眾生樂聞說苦而得解脫。即生念言。如來今者為我說苦。若有眾生樂聞無我得解脫者。即生念言。如來今者為說無我。若有眾生樂聞寂滅得解脫者。即生念言。如來為我說寂滅法。若有眾生樂聞不凈得解脫者。即生念言。如來為我說不凈法。若諸眾生樂聞無上道得解脫者。即生念言。如來今者為我贊嘆諸佛功德說大乘法。無一眾生聞如來說如此法已不解脫者。時不空見。即說偈言

　此聞調御師　　于眾中演說
　戒定慧解脫　　解脫知見等
　如是一切法　　宣說皆作佛
　樂聞說施戒　　而得解脫者
　各聞世間依　　嘆施戒功德
　樂聞說定智　　解脫功德者
　即聞佛世尊　　演不思議音
　樂生天解脫　　牟尼即為演
　樂聞智慧者　　天中天今說
　樂聞無常苦　　無我不凈說
　寂滅等諸音　　而得解脫者
　即時便得聞　　不可思議聲
　若有欲樂聞　　辟支佛功德
　善逝今便為　　說斯緣覺乘
　聞佛諸功德　　如此解脫乘
　世尊說法已　　眾生求菩提
　如此一切音　　不可得思議
　佛所宣諸法　　利益于世間
　既蒙解種種　　清凈之妙聲
　即時悉皆發　　無上菩提心　

時不空見復告阿難。諸佛世尊殊特希有。成滿一切無數善根。故名如來應正遍知。親近供養無量諸佛。布施調伏一心寂定。今得無上菩提之道。具足成就無數辯才。釋迦如來得無量辯。最無上辯。無能答辯。無取著辯。勝解脫辯。無掛礙辯。成就性辯。成教化辯。施無熱辯。有無問辯。豫知之辯。若有相辯。若無相辯。靜默然辯。能除恚辯。種種章句及名字辯。甚深句字及宣示辯。宣示甚深調柔之辯。無量譬辯。無問答辯。具足定辯。具廣大辯。具難思議辯。具開敷辯。具清凈辯。具無毀辯。具足聰慧無毀損辯。具心無著辯。具心無吝辯。具足無失字句之辯。具無盜辯。具無妄辯。具足開發說法意辯。具足說法開發煩惱生凈心辯。具足親近說章句辯。具說過去辯。具說未來辯。具說現在辯。具說希有辯。具足無生勝妙智辯。具足一切大眾喜辯。時不空見。即說偈言

　昔已曾至心　　供養無量佛
　是以人中尊　　今得無上道
　不思議善根　　阿僧祇諸辯
　無礙開發辯　　佛得此眾辯
　無上解脫辯　　成就教化辯
　廣宣諸相辯　　有問無問辯
　種種說甚深　　隨順譬類辯
　清凈難思音　　具足妙說辯
　淳凈義成就　　決定眾相辯
　不思及不退　　無卑無下辯
　善哉明慧人　　無著無毀辯
　不失字章句　　無妄攝樂辯
　能斷煩惱心　　不忘十力辯
　最上及親近　　宣說三世辯
　若圣與不圣　　如此隨順辯
　無遠無生等　　近聽遠聞辯
　說善逝功德　　音聲清暢辯
　若人以一毛　　點取大海水
　可知其數量　　能令干竭盡
　無有知諸佛　　如來大勝辯
　或有量虛空　　能知其邊際
　能秤須彌山　　亦可識斤兩
　如來智辯力　　無能摧伏者
　雖復歷劫數　　不測如斯辯　

時不空見復告阿難。長老當知。諸佛世尊大梵音聲。師子音聲。雄猛之聲。龍王音聲。弦聲歌聲。柔軟好聲。大小雷聲。不思議聲。無量妙聲。無邊勝聲。滿足音聲。不退之聲。迦陵頻伽聲。清凈歡喜聲。如來分別聲。如來識了聲。如來甚深聲。如來無毀聲。如來不卻聲。如來清徹聲。無衰無損聲。如來美妙聲。如來最美聲。如來無不美聲。如來廣具足一切功德聲。是處說如來應正遍知。以一音聲令一世界。其中眾生皆悉樂聞

又以一音令二世界。其中眾生亦愿樂聞。如來一音乃至百千萬億那由他無邊世界。其中眾生樂聞亦然。彼處眾生聞如來聲。如是解了如是識知。皆言如來為我說法。如是阿難。諸佛如來不思議音利益之聲。譬如日輪照閻浮提。有目眾生皆蒙慧利。如是如來應正遍知。音聲法輪清凈微妙。濟拔一切亦復如是。長老阿難。譬如初春十五日夜月輪圓滿。清明澄照無諸霞翳。閻浮提人皆出游觀。得恣歡娛。緣月盛故。如是如來應正遍知。音聲法輪清凈微妙。眾生所以得利益者。緣遇如來法光明故。長老阿難。譬如眾川江河溪壑。巨細諸水悉入大海皆成一味。而此一味具足眾味。亦有無量諸妙珍寶。人及非人雖貪此寶。大海深廣難可得渡。如是如來應正遍知。清凈音聲法輪難解。令諸眾生得法寶利。無量安樂亦復如是。長老阿難。譬如大地開發種子生長萬物。利益眾生無不豐溢。聚落城邑帝王京畿。一切境界皆依此地。如是如來應正遍知。音聲法輪清凈微妙。拯救一切無量眾生。悉令歡樂亦復如是。長老阿難。譬如虛空。世間去來無所妨礙。而此虛空能安樂物。如是如來應正遍知。音聲法輪清凈微妙。饒益一切亦復如是。長老阿難。譬如三十三天上。波利質多。拘毗羅樹花葉芬敷。諸天游觀莫不歡適。如是如來音聲法輪。清凈敷演一切法聲。甘露利樂亦復如是。時不空見。即說偈言

　世尊梵王音　　閻浮提第一
　師子雄猛聲　　及以大龍聲
　弦竹調軟音　　十方不思議
　鐘鼓雷吼聲　　無邊普震聲
　佛土滿足聲　　未曾衰減聲
　迦陵頻迦聲　　愛順歡喜聲
　圣喜無濁聲　　教與無教聲
　甚深無為聲　　無譏毀謗聲
　難見善分別　　句字之音聲
　無諸衰損聲　　美妙普遍聲
　無有系縛聲　　及無遺忘聲
　一切功德聲　　世間依所說
　能以一音聲　　遍滿一切界
　調伏群萌類　　歡喜悉樂聞
　皆云今如來　　獨為我說法
　如來以一音　　乃至恒河沙
　無量世界中　　眾生皆樂聞
　譬如出暉明　　照耀一切物
　世尊如是音　　為眾演說法
　初春十五日　　滿月光澄凈
　如此明月輪　　遍照閻浮提
　皆令得歡樂　　利益亦無邊
　世依猶斯月　　睹者無不欣
　清凈妙音聲　　能為利一切
　閻浮提最上　　不可得思議
　如大海無邊　　眾寶之所出
　深廣難可濟　　饒益一切眾
　大勝佛如是　　最上無過者
　有教無教等　　音聲甚難解
　清凈無所毀　　能施一切樂
　于此三千剎　　安置一切眾
　佛音聲如是　　利物難思議
　虛空無掛礙　　能通諸飛行
　世尊音如是　　廣潤一切眾
　如天香花樹　　敷榮善利益
　如來諸音聲　　具足益世間
　我于一劫中　　說佛聲功德
　雖復歷百劫　　不測其始終
　諸佛亦如是　　不可思議音
　十方諸眾生　　異口無邊辯
　說佛聲功德　　不能盡其際
　世間依如是　　不可思議音
　若有諸水陸　　一切眾生等
　假令悉得佛　　不測聲涯底
　諸善逝如是　　不可思議音
　如此調御師　　音聲無與匹
　若能隨順念　　終不墮惡趣
　若有諸菩薩　　聞佛具足音
　當得佛法王　　不思議音聲　

時四天王。釋提桓因。焰摩天子。兜率天子。自在天子。及大自在。并與其子名曰商主。大梵天王。凈居諸天。復有大力威德諸天。欲色二界諸天子等。聞不空見菩薩所說佛聲功德。嘆未曾有。以天栴檀細末之香。散不空見菩薩摩訶薩。乃至十方供養已畢。時有六十億百千那由他欲色諸天。聞此音聲皆種無上菩提善根。五千比丘亦發無上菩提之心。被弘誓鎧。七百千萬諸比丘尼發無上心及弘誓愿。百千優婆塞從花座起。詣不空見大菩薩所。復有二億百千那由他諸女人等。各脫身上珠寶瓔珞。奉不空見菩薩摩訶薩。亦發無上菩提大愿

　　菩薩念佛三昧經贊如來功德品第六

爾時不空見菩薩摩訶薩告阿難言。奇哉希有諸佛如來。具足深知生死往來。憶識生處親戚眷屬。善知煩惱諸惡過患。具足相好具足行舍。大舍意念戒定智慧。解脫解脫知見。具足六通到于彼岸。若慈大慈若悲大悲。若喜大喜若舍大舍。最勝無倫到于彼岸。威儀神通一切諸法。最勝無礙到于彼岸。若處非處示導諸方。利益最勝到于彼岸。及舍摩他毗婆舍那。最勝無比到于彼岸。一切禪定解脫三昧三摩跋提。最勝無上亦到彼岸。無貪無嗔無癡無慢。無惛無過無有慢慢。無惑無恚。度脫五道四毗舍羅(此或言施戒法世間皆無慳義)眾生善根業報論議。最勝無等到于彼岸。一切眾生戒聚不斷。不漏不濁無雜無言。慧明清凈勇猛殊勝。沙門婆羅門人天魔梵。一切世間之大法主。無一眾生能測如來戒定之分如毛發許。更無有人能超過者。長老當知。應如是觀。我能究盡虛空邊際。不能度量諸佛世尊戒定智慧解脫知見。所以者何以無邊故。如來戒定神通諸法。非是淺識之所思議。深不可測無能窮者。時不空見。即說偈言

　世尊生死盡　　住胎難思議
　法性以為母　　不可得為比
　具足善功德　　世間無能及
　身相三十二　　八十種妙好
　世間叵思議　　攝取諸善業
　妙哉人中尊　　具足善超出
　若舍及大舍　　煩惱心解脫
　方便諸勝業　　滿足無與等
　具足戒定智　　解脫知見分
　諸佛法無邊　　六通到彼岸
　如來具慈悲　　喜舍諸行處
　能解眾生縛　　拔濟種種苦
　諸佛深智聚　　不可得思議
　威儀無等比　　神通到彼岸
　無諸煩惱行　　善解于真諦
　若處及非處　　利益悉具足
　定解脫如此　　不可得思議
　善解舍摩他　　毗婆舍那等
　已到世所無　　永離諸惡心
　善學定解脫　　除滅愚癡患
　凈戒不斷絕　　不漏亦不濁
　善學戒無失　　勇健明哲人
　無有一眾生　　而懷疑謗心
　沙門婆羅門　　人天及魔梵
　心信不懷疑　　常善學清凈
　我能知虛空　　四方廣大相
　不能測勇猛　　無上清凈戒
　能以一氣吹　　海水令枯涸
　不能測如來　　清凈法明戒
　能以一氣吹　　須彌令碎盡
　大小轉輪山　　亦復成粉塵
　不能測如來　　凈戒之崖際
　雖復歷劫數　　不能得其量　

時不空見菩薩心生念言。善哉如來應正遍知。愿屈威神降臨眾會。我今欲為諸菩薩等。請問如來念佛三昧。世尊先于大眾之中。雖說其名竟不敷演。便入靜室右脅而臥。爾時世尊即知其念。佛神力故令此三千大千世界。六種震動具十八變。亦如前說放大光明。普照此土娑婆世界。日月星宿欲界諸天。無邊恒沙眾梵天等。其明隱蔽悉不復現。唯佛神光顯耀殊特。愍眾生故即從臥起。齊整衣服往大會所。時諸世間人天沙門婆羅門等及阿修羅。各見如來殊勝光明。從花座起往詣佛所。恭敬合掌卻住一面

時不空見遙睹佛來。容色端嚴威儀庠序。仰瞻相好無不具足。見已即告長老阿難。世尊今從靜室而來。必當敷演顯發最勝第一義諦無虛妄說。巧妙宣說無分別說。善能思量不起惡業。身業無毀口業無譏。意業無失三業皆凈。戒定智慧及以解脫。解脫知見亦悉具足。無上方便神通利益。不思議辯殊特具足。善知生死無能過者。住胎清凈母族豪勝。眾善功德最為具足。不可思議相好具足。往昔因緣及意具足。煩惱解脫心得具足。若舍大舍超出具足。五識無取離染具足。五分法身清凈具足。究竟已到六通諸法。及法性相皆到彼岸。毗婆舍那及舍摩他。根力覺道到于彼岸。慈悲喜舍不可思議。深心慚愧到于彼岸。已至諸法自在彼岸。過去未來現在諸法。皆悉知見不著不退。能知一切過去身業。亦知轉變到于彼岸。口意二業亦復如是

長老阿難。如來世尊一念能知一切眾生心行善惡莫不了達。時不空見告阿難言。譬如大海深廣難渡。諸佛戒品淵曠亦然。譬如須彌永不可傾。如來定品難動亦然。長老阿難。譬如虛空。清凈容納無有齊限。諸佛三昧攝取無邊清凈智品。又攝一切眾生凈心。長老阿難。譬如日光。悉能臨照無量色像。如來法光無幽不燭。長老阿難。譬如大火。焚燒山野一切眾物。如來法火能燒眾生無量煩惱永得清凈。長老阿難。譬如涌泉。盈流出外成于淵池。能洗萬物皆令潔凈。如來法水亦除眾生一切結累常得獲安。長老阿難。譬如醫王。善療眾生種種疾患。如來法藥能消眾生生死重病皆使永除。長老阿難。譬如時雨。潤益卉木無不增長。如來法雨亦潤一切枯槁眾生。長老阿難。如師子吼。能使眾獸皆令懾伏。如來法音能壞眾生計我見者永得遠離。長老阿難。譬如大船能濟彼岸。如來法船渡諸眾生四流彼岸。長老阿難。如優曇花希有難見。如來出世亦復難遇。長老阿難。譬如波梨質多羅樹。其花敷榮馨香殊特。佛大人相明發亦然。長老阿難。譬如父母能育諸子。如來亦爾善利眾生。長老阿難。若人說言如來出世。無邊正說是名真說。若人說言如來出世。說不思辯是名正說

長老阿難。略說如來有無邊辯。無取著辯。無掛礙辯。勝解脫辯。成就妙辯。常隨順辯。漸親近辯。有無問辯。微妙凈辯。最上辯。慈大慈辯。悲大悲辯。喜大喜辯。舍大舍辯。佛出世辯。又利益辯。長老阿難。若人說言如來出世。具足利益一切眾生是名正說。長老阿難。若人說言眾生無安。無救無歸無趣無主。如來出世能作安救。及歸趣主是名正說

長老阿難。我若一劫或至百劫。宣說諸佛世尊功德智慧辯才。億不及一。又于無量一切諸劫。宣述如來應正遍知功德辯才不能窮究。長老阿難。譬如有人。羸老攣癖住他人所。語彼人言奇哉丈夫。我雖如此能以一毛點取一切無量諸水。內置口中悉令枯竭。此人既無神通咒術。能為斯事為可信不。阿難答言。此為難信。不空見言。實不能也。徒空言耳。如是阿難。我說諸佛功德辯才不能窮極。猶如彼人無竭水理。長老阿難。假使我于億百千那由他劫。不能宣說諸佛功德。智慧辯才一毛之分。唯佛與佛乃能盡耳。長老阿難。如此大地容受眾生。乃至有足及以無足。四足多足有色無色。有想無想非有想非無想。若此世界若他世界。若千世界百千世界。無量無邊一切世界。其中眾生當得成佛。是諸世尊于億百千那由他劫。說佛功德不能窮盡一毛之分。如是功德無不具足。時不空見。而說偈言

　長老阿難陀　　法王從彼來
　一切諸世眾　　無不興供養
　勝炎光明主　　功德皆無數
　最勝利益說　　真說不生說
　諦說無妄說　　無異及善說
　出微妙音聲　　大智善宣說
　身口意清凈　　不緣慮諸惡
　如來勝戒定　　第一智解脫
　解脫知見等　　威儀常難思
　無上神通智　　利益最無比
　善得無垢行　　最勝微妙辯
　無上人中尊　　具足知生死
　住胎既無比　　母族亦復然
　不思議殊相　　八十種妙好
　容色甚挺特　　端正無有比
　具足無惑心　　舍大舍亦爾
　超出一切欲　　五識無不具
　證智超六通　　具足四無礙
　備無量知見　　難思眾神變
　舍摩毗婆那　　皆悉度彼岸
　達舍離垢主　　威儀恒自在
　眾中大神王　　徐行從彼來
　無著修伽陀　　住于十力智
　行慈演法光　　一切勝智說
　能知大海水　　無邊深廣量
　不測無上力　　凈戒定崖畔
　雖歷億千劫　　不知其限齊
　以手接須彌　　上擲至梵天
　不能動如來　　最初甚深定
　游獵虛空中　　可知其邊際
　無有能測度　　如來不毀智
　能以足履虛　　窮極其限量
　不能測離垢　　棄累人中尊
　如日能除闇　　悉見善惡色
　自然世間師　　能滅愚癡瞑
　譬如月盛滿　　一切皆欣樂
　法月光明王　　睹者皆歡喜
　如夜然明燈　　有眼無不見
　調伏無比燈　　能演法光明
　世師法燈炬　　善滅一切陰
　宣說自然法　　普聞于眾生
　大智勝醫王　　猶如涌流泉
　法藥消眾病　　能施一切樂
　譬如大龍王　　普降于甘露
　能令此大地　　一切皆沾洽
　大悲哀世尊　　法雨亦如此
　譬如師子吼　　蠕動皆怖畏
　如來震法音　　降伏諸外道
　譬如大牢船　　能運載一切
　佛度多億眾　　濟彼四流岸
　譬如優曇花　　奇哉稱希有
　人中尊難遇　　乃復過于此
　一切諸世間　　常所歸依處
　如天喜見城　　婆梨質多花
　芬敷垂光彩　　諸天所游樂
　世依踰于彼　　相好甚微妙
　世尊已為我　　示現諸神變
　我今少宣說　　諸佛之功德
　以我所修業　　以施利眾生　

　　菩薩念佛三昧經如來神力證正說品第七

爾時世尊以金色手。摩不空見菩薩頂上。出廣長舌而告之言。善哉善哉。汝不空見。善說如來應正遍知真實功德。信如所言。又不空見。若人說言無安無救。無歸無趣無主眾生。如來出世能為如是諸眾生等。作安作救歸趣主者是名正說。又不空見。若人說言如來出世。說不思辯及無邊辯是名正說。又不空見。若人說言一切眾生。深著貪欲嗔恚邪見。如來出世悉能除斷貪欲等病是名正說。又不空見。若人說言一切眾生。嫉妒纏垢之所染著。如來出世悉令除斷是名正說又不空見。若人說言一切眾生無慚無愧。如來出世能使眾生。慚愧具足是名正說。又不空見。若人說言一切眾生深著慳慢。如來出世悉能除斷。令無慳慢是名正說

又不空見。若人說言一切眾生。無慈無悲無喜無舍不善惡念。如來出世悉令具足四無量心利益善念是名正說。又不空見。若人說言一切眾生無諸善根。如來出世教化一切令種善業是名正說。又不空見。若人說言五濁惡世眾生病增。如來出世能作安樂。此人所言即是我說。所以者何。我出惡世說法利益諸眾生故。爾時如來摩不空見菩薩頂時。于一念頃。此界眾生承佛神力。悉見東方清凈剎土。無量無邊阿僧祇佛。及聞諸佛說法音聲。如是南方乃至十方。如觀掌中庵摩勒果。一切眾生悉皆見彼清凈佛剎。又一念頃。如來世尊應正遍知。以金色手摩不空見菩薩頂已。以佛威神示現往昔最勝愿力。即見上方清凈佛剎。無量無邊阿僧祇數已滅度佛。又復受持三昧力故。得見未來一切諸佛。時不空見睹諸佛已。即從坐起齊整衣服。右膝著地合掌恭敬。白佛世尊。而說偈言

　三千大千水　　人或知其限
　善調御世尊　　戒品不可量
　假使曠劫思　　不能測其岸
　如有勇健士　　一吹震須彌
　佛入初禪定　　千劫不能動
　足履虛空游　　能知其邊量
　縱使窮劫中　　不能度佛智
　虛空無形量　　狂風亦能動
　世尊無煩惱　　莫能斷其辯
　如日照虛空　　其光甚明徹
　大仙尊輝相　　映蔽于一切
　猶月星中最　　圓光甚可樂
　如是法月王　　一切皆歸仰
　譬如優曇花　　世間所希有
　調御天中天　　難值過于此
　今者大圣尊　　哀矜摩我頂
　金色百福嚴　　憐愍利一切
　深解真實諦　　功德悉具足
　世依善宣說　　言論人中上
　敷演難思音　　普聞十方界
　自然尊慈念　　以手摩我頂
　得見恒河沙　　最勝世間王
　人中大牟尼　　一念摩我頂
　悉睹恒沙佛　　猶如阿彌陀
　天中尊利益　　一念摩我頂
　得見不動界　　阿閦兩足尊
　大悲所行處　　一念摩我頂
　得見滅度佛　　一切世間師
　大慈所行處　　善調伏諸根
　我乘昔愿力　　即于摩頂時
　得見未來佛　　彌勒世依等
　即摩我頂時　　得見過去佛
　亦得睹當來　　十方難思尊
　佛眼調伏尊　　即時摩我頂
　復因宿妙愿　　得見清凈剎
　如來不思議　　神通亦復然
　智定諸功德　　皆不可稱量
　世尊慈悲故　　哀愍見教化
　如來金色手　　以摩我頂上
　得見十方佛　　金塔如恒沙
　復見十方界　　無數諸如來
　殊勝銀寶塔　　莊校種種色
　百千眾伎樂　　供養常不絕
　我又見他剎　　諸佛眾具塔
　金銀及頗梨　　各高一由延
　端嚴甚精妙　　不可以言宣
　見諸牟尼塔　　種種七寶嚴
　住于虛空中　　天花悉周布
　又見殊勝塔　　高十二由延
　及睹燈明佛　　凈光照諸剎
　我復見處處　　不思議眾塔
　又睹余勝尊　　以手摩我頂
　佛以柔軟手　　一念摩我頂
　見彼諸如來　　安住于剎土
　或復在空中　　而現種種相
　復睹諸菩薩　　未脫眾惑累
　在無量佛剎　　修習諸苦行
　日夜常勤心　　以求勝菩提
　又見處處有　　無數諸菩薩
　常能為眾生　　作諸利益事
　燒身發光明　　以求道因緣
　復見諸菩薩　　安住于佛前
　供養滅度佛　　無量珍妙塔
　以求菩提利　　及以大威德
　見十方法緣　　燒身如燈炷
　晝夜常修心　　不懈于食息
　又見諸菩薩　　舍國城妻子
　頭目及髓腦　　為安樂眾生
　我悉見彼此　　普眼世間尊
　威力得自在　　不可以言宣
　如我所知者　　世間最為上
　天中天以手　　哀摩我頂時
　即得見彼眾　　歸命人中尊　

　　菩薩念佛三昧經不空見勸請品第八

爾時不空見菩薩摩訶薩白佛言。世尊。如來處室宴寂既久。此會大眾皆悉渴仰。嚴座已訖。唯愿世尊。哀愍一切屈就斯座。時不空見更正衣服。合掌向佛白言。世尊今欲請問愿少宣說。我當至心聽受奉行。佛告不空見。恣汝所問。當為決疑令爾歡喜。諸天世人亦當證知。時不空見白言。世尊。菩薩摩訶薩親近修習何等三昧。得見法樂增長其心。所聞三昧曠如大海。菩提之心安若須彌。外道邪風所不能動。于無礙法心亦無著。猶如虛空無所染污。破無明闇亦如朝日。施法光明若月盛滿。燒一切陰熾然猛炎。焚諸煩惱之大火聚。譬如江海一切諸水。水性之屬依之而活。又如大船能渡彼岸。亦如橋梁能令眾生。不墮生死煩惱駛流。猶若波梨質多羅樹生諸眾生。七菩提花悉能普薰十方世界。如優曇花世所希有。亦如良醫善療諸患。大悲廣救應病授藥。如栴檀樹能消熱惱

又如大雨潤施一切。勝妙之法味若香蜜。令眾無畏如師子王。安樂眾生過于慈母。深知法性達義趣相。得義巧便法相亦然。善于正道具足方便。如實說法得安攝眾。開發眾生生死根源。一切法性如海一味。三昧安靜猶若山王。道心不動譬如帝幢。得堅固力身相端嚴。威儀具足無所染污。族姓豪勝功德備足。得無邊辯無所著辯。無異句辯不思議辯。無邊量辯深解脫辯。成就勝辯常忍辱辯。漸親近辯問無問辯。無毀壞辯無退轉辯。甚深句字種種說辯。甚深廣說章句字辯。無量無邊喻譬之辯。如是一切悉皆具足。未得道者當令得道。及得梵音意歡樂音。迦陵頻伽師子等音。大龍牛王鐘鼓美音。歌音弦音雷震之音。得于一切世間供養。具足六通到于彼岸。得無忘失憶持之法。獲諸善根容儀軌則。時不空見。以偈問曰

　金色百福嚴　　深解于真諦
　憐愍善利益　　聽我問諸佛
　應修何三昧　　具足凈功德
　人中無比尊　　眾智無過者
　我今問世間　　最勝無上主
　為行何三昧　　功德不思議
　云何諸菩薩　　而得人中上
　應當勤修習　　最勝寂靜定
　行此三昧已　　為世作利益
　云何得自然　　多聞如大海
　云何獲不動　　深妙之智慧
　住佛諸功德　　猶如轉輪山
　云何心不著　　自然如虛空
　摧伏諸外道　　不起于惡心
　云何當修得　　猶若日月等
　又復當云何　　同彼大燈炬
　求習何三昧　　光明照一切
　云何得消除　　眾生老病累
　云何令一切　　得度于苦海
　云何得發心　　敬禮三界尊
　云何如天花　　相好甚明著
　優曇時一現　　值佛難于是
　云何如醫王　　施藥滅眾病
　善調伏諸根　　安住于戒品
　云何如法王　　度無邊功德
　云何見法滿　　猶如甘凈蜜
　云何師子音　　施利于眾生
　云何如慈母　　施眾難思樂
　云何得四辯　　行甚深菩提
　為我說最勝　　無上第一道
　云何能得說　　無著大智慧
　云何義巧便　　得法不思議
　善知巧便相　　知世出世法
　云何能得意　　云何復得道
　云何得憶念　　云何安具足
　云何得多聞　　深廣若大海
　云何說諸佛　　真實之功德
　云何說眾生　　生死之源本
　諸法無異相　　如海同一味
　云何得三昧　　不動如山王
　菩提心安寂　　猶如帝釋幢
　云何得諸余　　不思議菩提
　云何得端嚴　　成就諸威儀
　云何得豪族　　為功德法王
　云何得無邊　　及得無著辯
　云何得成就　　不思句字義
　唯愿世間依　　為我分別說
　云何得最勝　　無上莫能過
　及以無著說　　無失與忍辱
　親近不思議　　有問無問等
　梵音意樂音　　迦陵善妙音
　得修菩薩行　　愿尊教詔我
　云何得師子　　大龍牛王音
　云何得鐘音　　弦歌與美音
　云何獲聰慧　　愿世調伏說
　云何得說法　　心常無厭足
　無毀諸功德　　常演震雷音
　云何當得宣　　種種甚深法
　云何眾譬喻　　善說到六通
　云何不失法　　百千歲生念
　勤修不懈惓　　善法普眼尊
　若為十方界　　說修不思議
　于諸智不疑　　歸趣求解脫
　是以我今日　　請問于如來　

時不空見菩薩摩訶薩。如彼神通無作行力。于虛空中當世尊上。自然變成天妙寶蓋。七寶莊嚴種種微妙。于此蓋中雨眾雜花。繞佛三匝住在頂上。花傾恭敬向佛世尊。即于花中而說偈曰

　歸命于大圣　　正覺兩足尊
　諸天及世人　　無能與等者　

爾時此花墮佛足上。復更踴起。起已自然遍散三千大千世界。復于蓋中雨栴檀末。空中交紛墮于佛上。俄爾之間忽然不現。香氣芬芬充溢大千。是諸眾生聞此香者。身心安隱皆得快樂。猶如菩薩得四禪樂。時不空見現神通訖。即白佛言。云何菩薩得大智慧速疾智慧。猛利智慧無相智慧。甚深智慧廣大智慧。普遍智慧不懼智慧。云何獲得無上善根。心如金剛壞諸法相。身心柔軟心大如海。戒品難量心如磐石。其心柔和正直端嚴。心如山王攝眾善法。心如大地能安一切。得不信他不譏彼闕。得善趣行安住諸法。正向不謗無上世尊。生生恒得無離見佛。住此世界得見他方。無量諸佛聞法遇僧。又得攝取清凈國土。常得善根自利利他。是以我今請問世尊。我為解脫饒益眾生。為諸菩薩得不思議。具足善根請問如來。為被僧那忍苦大鎧。悲一切故請問如來。為欲利樂諸眾生故。被弘誓鎧無眾生想。欲度生死無生死想。我恒如此利益眾生。是故我今請問如來。世尊我于諸眾生所。不起壞心亦無嗔罵。誹謗毀呰及輕凌心。初無恚恨忿戾懟恨。無忘失意亦不嫉妒。不懷楚毒行于慈悲。我如是相修學大乘。為利益故請問如來。世尊。我今為眾生故舍五欲樂。能忍眾苦施一切樂。為諸眾生作法光明。世尊。我于內外諸法心無吝惜。我如是相利眾生故請問如來。世尊。我今被弘誓鎧。為一眾生于恒沙劫。入大地獄受諸苦惱。我未曾于一念之頃。退失無上菩提心也。是故我今利眾生故。悉能忍受無量極苦。而不退于菩提之心。為一切故請問如來。我今如此被弘誓鎧。為諸眾生作其僮仆。為利彼故請問如來。世尊。我今為眾生故。舍于頭目髓腦之屬。悉忍斯苦不退菩提。如是相貌請問如來。時不空見。即說偈言

　云何習大智　　廣智與疾智
　我今故請問　　大雄世間師
　云何得甚深　　微妙大智慧
　最勝菩提道　　唯愿普智說
　云何無懼智　　善巧隨順說
　復得金剛心　　于法不生惑
　云何得柔和　　心無有垢染
　清凈戒如海　　不宿于死尸
　復得心如山　　不動難思議
　云何不信他　　亦不譏彼闕
　決定行善趣　　閉塞諸惡道
　安住堅固志　　歡喜心不壞
　云何得生念　　又得于調伏
　住此而得見　　他方剎土佛
　既得聞說法　　亦得值遇僧
　欲得求供養　　他方剎土佛
　種種妙花香　　隨意以奉獻
　欲求住此界　　見諸無邊剎
　世依示神通　　向諸十方國
　我自饒眾生　　亦無善友勸
　安住諸慚愧　　自舍于己利
　以利于他故　　請問大勝尊
　若為求佛智　　攝取不思善
　為此利益故　　請問于如來
　無著世間依　　當修何三昧
　如是為眾生　　發弘誓大愿
　免濟諸群生　　種種諸劇苦
　雖復勤修行　　而無眾生想
　為利善趣故　　請問于如來
　于一切眾生　　常起平等心
　未曾有分別　　恒修于慈悲
　我為利益故　　請問于如來
　親近何等法　　疾得難思定
　調御說斯定　　顯示無邊德
　我發弘誓愿　　為利一眾生
　于不思議劫　　恒受燒煮苦
　善哉令一切　　長得獲安樂
　永無幻惑心　　常修正直意
　恒舍內外法　　攝取諸眾生
　為作利益故　　請問普眼尊
　不嗔不惡口　　穢謗結恨等
　自身能忍苦　　為他作仆使
　是故我請問　　大威德世尊
　常以歡喜心　　勤修菩薩行
　捐棄無量頭　　以求勝菩提
　為益世間故　　舍目及手足
　眾生隨生死　　癡暝無智慧
　何方救濟彼　　令得永解脫
　舍所愛妻子　　珍妙諸器服
　金銀頗梨珠　　無數眾寶藏
　為趣正道故　　請問于如來
　慧施常無厭　　聞法亦復然
　住于阿蘭若　　心無有懈退
　為此利益故　　請問于如來
　常求善言教　　聞惡恒舍離
　于諸群生類　　初無不善念
　為是利益故　　請問于如來
　慈心觀眾生　　如母念一子
　于仇不追怨　　更生鄰愍心
　為利一切故　　請問人中王
　若獲諸福報　　設復無所得
　亦當為眾生　　請問大威尊
　我請自然尊　　若得少福者
　以此業果報　　疾得菩提定　

菩薩念佛三昧經卷第三菩薩念佛三昧經卷第四

　　　　宋天竺三藏功德直譯


　　贊三昧相品第九

爾時世尊告不空見菩薩摩訶薩言。善哉善哉。不空見。無勸汝者。乃能如是為諸眾生請問三昧。欲以解脫利眾生故。欲令眾生具不思議凈善根故。欲令眾生獲得三界最勝利故。為令眾生超出三界一切行故。為令眾生于諸有為得善義故。為令眾生深解隨順得饒益故。為令眾生于甚深法決定義故。欲令眾生尊說法故。欲令眾生敬重施故。欲令眾生舍諸有故。欲令眾生趣無上戒故。欲令眾生具足忍故。欲令眾生勤精進故。欲令眾生得禪定故。欲令眾生深重智慧。如金剛心善修定故。欲令眾生心離塵故。欲令眾生善攝心故。欲令眾生其心不動猶帝幢故。欲令眾生重法義故。欲令眾生不惜身命厭諸行故。以是等緣請問如來

爾時世尊告不空見。汝今諦聽善思念之。吾當為汝分別演說。時不空見即白佛言。唯然世尊。愿樂欲聞。告不空見。諸佛所說菩薩所行念佛三昧。此三昧者。諸菩薩等常應親近精勤修習。既得修習此三昧已。即便增長見法安樂。增長無貪及以嗔癡。增長慚愧六神通等。增長得見一切諸佛。增長無數清凈佛土得知宿命生死因緣。住胎清曠母族豪勝。得微妙善大人相好。具足出家及舍大舍。得知眾生其行相續。具足多聞世出出法。又得種種諸善法處。當得善學世無比法。復得善巧說一切法。及得了知前際后際。字章句相智慧備足。得善轉心神通變化。善知過患得廣大力。得知他方諸菩薩等。及以眾生精粗白黑。長短大小處及非處。未成佛道趣向具足。得不動念神通具足。常得大姓高族具足。端正威勢功德具足。得梵音等及以諸辯。無不具足悉如上說。同如來生無生之生。常生中國不處邊地。欲求遍往他方世界。至諸佛所咨受正法。欲樂住此或游十方。覲諸如來恭敬供養。彼此菩薩功德具足

爾時世尊。即說偈言

　不空見菩薩　　有妙三昧王
　我住智力故　　深知此三昧
　菩薩應當修　　得見十方佛
　到六通彼岸　　疾得菩提道
　見諸凈妙土　　攝知生死緣
　住胎既無比　　母族又殊勝
　善修諸法行　　相好皆具足
　出家棄諸愛　　人天所滯欲
　為利世間故　　求于菩提道
　生在豪姓家　　永到甘露境
　具得六神通　　圓足說真智
　多聞持正法　　獲得大自在
　多聞廣于海　　如聞皆修行
　具眾決定義　　及知眾生本
　學習世出世　　善法之所趣
　獲得聰利智　　捐去無知業
　棄舍有為事　　行于無為法
　亦得天眼智　　天耳聞諸法
　憶念宿世行　　知他心意識
　欲樂現種種　　諸妙神通事
　常善轉變心　　開演于明脫
　開發十力慧　　廣利于世間
　知處及非處　　諸法之所歸
　說煩惱過患　　常應修此定
　得趣向具足　　得意無與等
　得念及威力　　得安行亦然
　姓族最殊勝　　端嚴甚清顯
　棄于有為行　　無毀諸功德
　得大威勢力　　人中最殊勝
　猶如天帝釋　　天中獨尊嚴
　欲得無比音　　雄猛諸威音
　成就義大仙　　當求此三昧
　如龍歡喜行　　普施電光耀
　復降甘潤雨　　沾洽于大地
　是龍所游境　　實為不思議
　若安住最上　　神通王三昧
　能作諸供養　　奉獻無邊佛
　猶如龍王雨　　澤及于一切
　欲成就善教　　親近最上說
　攝取無為樂　　當修此三昧
　種種深解脫　　當宣諸妙偈
　欲令一切眾　　咸使得安樂
　常修是三昧　　不離佛菩提
　及與聲聞眾　　得見他方剎
　若欲得咨問　　此土之世尊
　及諸他方佛　　應修此三昧
　若欲見他方　　不思議世尊
　親近彼諸佛　　蒙光設供養
　往返諸剎土　　得無數功德
　應當修諸佛　　所說深三昧
　往往從生處　　恒得與佛俱　

　　菩薩念佛三昧經正觀品第十

爾時不空見菩薩白佛言。世尊。菩薩摩訶薩。若欲成就諸佛所說。菩薩念佛三昧者。應當親近修習何法。爾時世尊告不空見。若諸菩薩欲得修習諸佛所說念佛三昧。欲得親近諸佛如來。復欲疾得阿耨多羅三藐三菩提者。應當安住決定之心。又應永舍不決定心。舍我見心知無我心。當觀此身如水聚沫。觀于色陰當如芭蕉。次觀受陰如水上泡。復觀想陰如熱時焰。又觀行陰如空中云。觀于識陰猶如幻化。菩薩若欲入此三昧。應當深生怖畏之想。又宜具足慚愧之心。舍不怖畏而作怖畏。舍無慚愧修慚愧心。具舍摩他毗婆舍那。以方便智舍我無我。應習智脫及三空門。又當深知三受生起。亦應舍離三不善根。即當起于三昧之聚。觀諸眾生猶如我身。觀四念處身受心法。觀四食患作無食想。所謂摶食觸思識等。修不凈想及以慈悲。安住于喜令舍具足。起諸禪定而不味著。亦不毀呰一切諸法。此身不實猶如幻焰。不樂長壽應當舍離。善防護心習學多聞。不慢于法勤護不謗。即得聞才及以法才。既聞法已守護是義。尊重佛法恭敬僧寶。近善知識遠離惡友。不著世俗言論之味。恒能不離阿蘭若行。心常平等憐愍眾生。其心不退不懷嫉妒。稱量諸法心不染累。分別一切無數諸法。常求甚深方等經典。信心堅固不生疑慮。常能精勤讀誦此經。即是諸佛無上道也

諸佛功德之所生處。應當如是真實其心。摧伏憍慢至意聽受。增長正法離殺盜淫。懶惰貢高是非之心。舍存真我邪謗之說。除穢亂語滅諸諍論。心樂安住布施持戒。忍辱精進禪定智慧。諸波羅蜜皆悉具足。能舍頭目心不退沒。如四大姓不可改易。身意精勤不顧軀命。于四供養心無貪著。安住十二頭陀之行。不求己利及以名譽。舍心愛滯得四神足。離四顛倒及煩惱刺。渡于四流于四威儀。修四念處令得五根。修行五力舍于五結。不求五欲福報之慶。舍五穢心修五解脫。善知五陰棄六欲處及六身受。除六愛身修于六念。知六識分勤求六通。修七覺意深知七界。所謂害界恚界出界欲界色界無色界及以滅界。除斷七使及七識住。舍八懶惰去八妄語。知世八法得八大人覺。知八解脫修八正道。舍于眾生九居之處。除九慢法放棄九惱。親近修學喜等九法。又復勤習九次第定。舍十不善行于十善。方便精勤求佛十力

又不空見我今略說一切諸佛所說三昧。應當勤修念報佛恩。學三昧已。即得不退阿耨多羅三藐三菩提。而是菩薩以大智力。能為眾生說此三昧。其余聲聞不能觀察宣說書寫受持讀誦。若能觀察書寫受持讀誦之者。此人福業亦不唐捐。要當得值佛出于世。若諸菩薩教化受持。疾得不退菩提之道。又不空見諸佛所說。念佛三昧名為要法。諸大聲聞所不能行。若人聞說此三昧者。將來之世必當值佛爾時世尊。即說偈言

　若有修諸佛　　所說深三昧
　觀法心相續　　舍不相續念
　善觀于陰身　　離我無我想
　此身不牢固　　猶如水聚沫
　虛誑猶如化　　亦如嬰兒語
　觀色如浮云　　見受若水泡
　想如熱時焰　　觀行陰無實
　猶如彼芭蕉　　觀五識如幻
　修慚愧恐畏　　舍摩毗婆那
　應遠無慚愧　　除我無我見
　習如與解脫　　及以三空門
　又應知三受　　舍三不善根
　常學三善根　　求最勝三昧
　勤行戒定智　　速得甚深定
　離諸邪見等　　正習此三昧
　舍世眾諍論　　常修出世法
　觀察身念處　　受心亦復然
　于法無疑惑　　不久得此定
　常行禪解脫　　不惜身壽命
　多聞不貢高　　不誹謗諸法
　聞法應受持　　持已諦觀察
　常供養諸佛　　法僧亦如是
　若于善知識　　恒念報其恩
　遠諸惡知友　　不聞邪師論
　應求贊善者　　常共俱游處
　不遠阿蘭若　　應求勝菩提
　等心于群生　　不毀呰諸法
　不染一切法　　應知真實法
　舍諸非法行　　不久得此定
　除一切諸惡　　及見真我者
　殺害慢淫盜　　毀呰懶惰等
　不作諸惡口　　邪論諍訟等
　次第說佛法　　當求此三昧
　施戒及忍辱　　精進禪智等
　常勤精修習　　成就此諸度
　不久當得斯　　功德定法行
　若舍內身分　　及外財眷屬
　不久得菩提　　最靜心三昧
　若人心如地　　水火風空等
　皆悉當速疾　　獲此妙三昧
　若有諸人等　　身心甚端直
　不貪著衣食　　床褥及醫藥
　是人當疾得　　如此之三昧
　成就四正勤　　具足四如意
　舍于四顛倒　　及四煩惱刺
　永度于四流　　棄舍諸受取
　修行五根力　　除斷于五結
　不求五欲報　　舍諸煩惱心
　應修五解脫　　及五身三昧
　諦知五陰法　　深修六和敬
　遠離不恭敬　　除去六觸身
　觀六度相續　　舍彼六愛身
　成就于六通　　深修六念處
　亦復勤專行　　六識之法分
　修七菩提分　　復行于七財
　念舍憍慢處　　除斷七種使
　當修如此行　　以求勝三昧
　舍彼七識住　　除此八妄語
　常修八正道　　得三昧不難
　得八大人覺　　行八解脫門
　知世間八法　　即為最勝智
　如此常修行　　得三昧不難
　自離于九惱　　亦不惱他人
　修喜等九法　　次當得三昧
　聰慧舍十惡　　修行十善業
　又能遵十力　　得三昧不難
　常受持善法　　舍諸不善法
　晝夜常攝心　　得三昧不難
　住此三昧已　　不思議力說
　常見佛金色　　亦得聞演法
　若欲見十方　　滅度現在佛
　及以未來世　　饒益眾生者
　是人當修此　　最上妙三昧　

爾時不空見菩薩摩訶薩白佛言。世尊。菩薩若欲成就一切諸佛所說念佛三昧。云何當令其心相續。佛告不空見。是諸菩薩若能至心。憶念過去未來現在。十方一切無量如來。應正遍知明行足善逝世間解無上士調御丈夫天人師佛世尊。悉知眾生往來生死。住胎具足母族亦然。及善相好四毗舍羅。慈悲喜舍慚愧恐畏。威儀等行悉亦具足及舍摩他毗婆舍那。解脫知行諸解脫門。念處正勤神足根力。覺道等法皆悉具足。知昔四流及生具足。亦知眾生源始具足。生諸六通起大神足。戒定智慧及以解脫解脫知見無不具足。無礙解脫及無礙利。一切善法亦皆具足。色心清凈境智清凈。金色等身清凈具足。而此菩薩應如是念。諸佛如來至心不動。亦當安住無所著心

復應如是心相續觀。為何等法是如來耶。為以即色是如來耶。為當異色是如來乎。若以即色是如來者。色處眾生具足色陰。而是眾生應是如來。若以異色是如來者。除十二緣豈有如來。又以即受是如來耶。為當異受是如來乎。若以即受是如來者。一切眾生具足受陰。而是眾生應是如來。若以異受是如來者。除十二緣何有如來。想行識等亦復如是。為即眼根是如來耶。為異眼根是如來乎。若即眼根是如來者。一切眾生應是如來。若異眼根是如來者。除十二緣何名如來。耳等諸根亦復如是。為即四大是如來耶。為異四大是如來乎。若即四大是如來者。內外四大亦是如來。若離四大是如來者。除十二緣何有如來。地水火風皆亦如是

菩薩如是相續觀已。明見色陰既非如來。異彼色陰亦非如來。又見受陰即非如來。若異受陰亦非如來。即想行識非如來者。異想行識亦非如來。又見眼根非即如來。見異眼根亦非如來。耳鼻舌身非即如來。異耳鼻等亦非如來。見色聲等非是如來。異色聲等亦非如來。見香味觸非是如來。異香味觸亦非如來。見意及法非是如來。若異意法亦非如來。見即四大非是如來。見異四大亦非如來。地水火風亦復如是。菩薩如是心相續觀。于一切法得方便智

又不空見。汝以何法能得無上菩提道耶。為以身得為以心得。若以身得此身不凈。無所覺知如草木瓦礫。菩提非色無有形質。其相空寂不可見法。此身既如草木無知。云何當得菩提道耶。若以心得無上道者。心無形相猶如幻化。菩提無心亦無色貌。如幻如化云何可得。若諸菩薩得如此解。非身能得無上菩提。亦非心得無上菩提。不離身心得無上道。爾時佛告不空見言。應當如是觀于如來。作是觀者名為正觀。又不空見。菩薩如是相續觀法心不動搖。菩薩應當如是深解。則不退于三昧法也。又常離于不相續心。必當疾得無上菩提。爾時世尊。即說偈言

　心心相續念　　去來今現在
　一切普眼尊　　不久當見佛
　住佛大威力　　慈哀利世間
　憶念人中華　　調御功德尊
　當念昔生死　　住胎母族姓
　容相悉具足　　不久當見佛
　念佛八十好　　及宿世因緣
　恒集最勝業　　正念善法意
　念佛六神變　　及大自在通
　戒定智解脫　　皆悉得成就
　云何最上師　　得此寂靜地
　念慈世間尊　　悲喜舍最上
　慚愧力無畏　　世間威德師
　念佛舍摩他　　毗婆舍那等
　又念智解脫　　及以三空門
　具念修正勤　　神足亦復然
　念根力具足　　及以菩提分
　念佛離生滅　　獲此寂靜處
　念難思善法　　色受皆清凈
　想行及以識　　清凈亦如是
　念佛真金色　　安住無著心
　觀何法名佛　　攝心恒相續
　念色非如來　　四陰亦如是
　離陰非如來　　想識應當知
　念眼非如來　　耳等法亦然
　離眼非如來　　五情法皆爾
　念十二因緣　　調心得見佛
　念四大非佛　　異此四亦非
　應了十二緣　　見佛不為難
　若使諸佛陰　　而是如來者
　眾生悉有陰　　亦應即如來
　若欲得根力　　當念十二緣
　陰非世間師　　異陰亦如是
　往昔諸因緣　　相續恒分別
　是以能攝取　　不思議智力
　此身常無知　　如草木瓦礫
　菩提無形色　　寂滅恒不生
　身不觸菩提　　菩提不觸身
　心不觸菩提　　菩提不觸心
　而能有觸相　　實為不思議
　此是佛世尊　　最勝寂靜處
　善能滅一切　　外道諸邪見　

爾時不空見菩薩摩訶薩白佛言。世尊。菩薩云何得知我見。云何復當得離斯見。爾時世尊告不空見。菩薩若欲舍我見者。莫著住處當依無依。欲以法明利益一切。欲吹法螺擊大法鼓。欲造法船建立法橋。度諸眾生生死有流。欲觀身相及不相續。此身不凈穢惡充滿。膿血涕唾九孔恒流。無常敗壞眴息不住。危脆難信不可愛樂。猶嬰兒語虛妄無知。是身不實如水聚沫。縱復假以衣服飲食。香熏莊嚴種種寶飾。于百千歲恣隨其意。會當磨滅長夜無益。如此身性是生死法。又為蟲獸之所食啖。復于長夜或在地獄畜生餓鬼閻羅王所。受無量苦未曾暫息。又于永劫處生死中。為他僮仆策使萬端。此身長勤受眾苦惱。而初不能知苦斷習。證滅修道行諸功德。此身雖小受污甚多。應以是身施諸眾生。若有惜命施其以壽。若須力者當惠其力。須肉與肉須血與血。當施須者不求勿與。或于彼人無所利益。愿以舍身善心因緣。除我見惑得解無我。住是舍身思惟觀時。不復著于我見之惑。以不堅身修于堅身。又不空見。譬如村邑多有童子相隨出村。游戲水邊見水聚沫。是諸童子競取弄戲。而此聚沫不自覺知。為他所弄亦無痛癢。如是不空見。若有菩薩觀自己身當知此心。猶彼聚沫無有分別。若此菩薩作是觀者。不久當得此深三昧。亦當疾得無上菩提。爾時世尊。即說偈言

　欲求最勝定　　得不思菩提
　永舍于我見　　常應觀此身
　無常苦不凈　　涕唾臭污等
　九孔流諸穢　　甚為可厭患
　虛誑無真實　　此是磨滅法
　眩惑猶幻化　　亦如水聚沫
　我此身危脆　　瘡疣之窟宅
　周遍皆臭毒　　無一可樂處
　養之初無益　　卒為蟲狼食
　一切諸樂具　　供膳于此身
　會歸當朽滅　　終不得一實
　長勤無邊劫　　苦痛恒萬端
　地獄畜生報　　根本受苦處
　長夜增饑渴　　不可不思議
　眾苦所逼迫　　為此乖菩提
　我此身不實　　應施諸眾生
　解法心無惜　　所須便給之
　作此思惟已　　即唱如是言
　我今舍此身　　血肉隨意取
　若有惜命者　　我當惠其壽
　亡軀濟眾生　　為疾得三昧
　段段求水沫　　未曾得堅實
　我身亦如是　　求真不可得
　若得此正觀　　疾成菩提道　

爾時世尊即便微笑。諸佛如來法皆如是。當于世尊微笑之時。面門即放種種色光。青黃赤白紅綠頗梨。上至梵天從彼還下。繞佛三匝復至頂上。斯光俄頃忽然不現。長老阿難即從坐起。更整衣服右膝著地。合掌向佛以偈問曰

　最勝調御尊　　微笑非無緣
　無上世間師　　愿為我宣說
　為以何因緣　　而現此微笑
　金色百福嚴　　善解于真諦
　哀矜利益者　　世間所歸趣
　為以何因緣　　而現此微笑
　無等人中尊　　最上無過者
　如來諸功德　　清妙無瑕穢
　復以何因緣　　而現此微笑
　住圣大悲尊　　一切所歸者
　已離諸煩惱　　以凈調御音
　唯愿為我說　　微笑之因緣
　今日誰應得　　若此深廣義
　誰住堅固地　　誰國遇吉祥
　世間所歸尊　　何故現微笑
　一切所歸趣　　調御為我說
　愿聞清凈人　　微笑之因緣
　若蒙圣開演　　疑惑則永除　

爾時世尊告阿難言。我向說此相續觀時。三萬人得法眼凈。八萬百千億那由他天。亦悉離垢法眼清凈。復有三萬億那由他。比丘比丘尼證阿那含。復有三萬比丘比丘尼。及清信士女得無生忍。三萬眾生發菩提心。即皆修習菩薩之行。于人尊劫悉當成佛。此是初發無上道心。復有九萬億那由他諸眾生等。悉皆不退菩提之道。當得作佛號曰放光及離垢尊釋迦牟尼日光相佛月光明佛天中尊佛。九十二億那由他眾。發聲聞心當成羅漢。爾時世尊作是語時。聲震三千大千世界。佛以天眼見于十方。九十億百千那由他諸佛剎土。其中眾生皆見如來放眉間光。名曰明焰。遍照十方。眾生見已心驚毛堅。時彼剎土無量百千萬億那由他諸眾生等。遇斯光者。其中有得須陀洹果斯陀含果阿那含果阿羅漢果。有多眾生發菩提心。皆不退轉無上菩提。于未來世當得作佛。皆同一號號不退轉。爾時世尊。欲令此義光宣明顯。重說偈言

　我向宣說此　　心相續觀時
　即有六十千　　九十九億眾
　以聞法利故　　而發菩提心
　復有三萬人　　皆得圣慧眼
　已聞相續念　　寂定之菩提
　此等悉得免　　惡道之苦難
　八萬億諸天　　既聞如來音
　獲得凈法眼　　永離惡趣苦
　三萬億四眾　　得不起法忍
　度脫諸惡道　　無復苦惱患
　當得成佛道　　如春之敷榮
　三萬億諸人　　學于菩提道
　是人亦當得　　諸佛大威力
　既成無上道　　憐愍于世間
　六萬千天子　　學習于菩提
　樂中之樂行　　猶如彌勒尊
　無礙世間依　　以笑廣利益
　阿難汝當知　　皆有因緣故
　是以我今日　　示發此微笑　

　　菩薩念佛三昧經微密王品第十一

爾時不空見菩薩摩訶薩白佛言。世尊。菩薩摩訶薩。云何當知安住慚愧恐畏等法。舍無慚愧得此三昧。爾時世尊告不空見。此諸菩薩所以慚愧。身作諸惡而懷羞怖。口意行惡復生恥辱。嫉妒懶惰亦復如是。若起不善恭敬諸佛。畏懼諸天及以世人。惡不善法可羞恥故。菩薩如是則住慚畏。舍無慚畏諸不善法。勤修眾善護清凈行。默然閑寂三業具足。不久亦當得此三昧。生生恒得值遇諸佛。當疾得于阿耨多羅三藐三菩提

又不空見。奇哉希有。我念過去經阿僧祇億百千萬那由他劫。初第三劫名為善生。次復有劫名曰寶炬。次復有劫名蓮花池。時濁劫起余一千年。次復有劫名曰樂住。時有國王生此劫中。名勝微密。有大威德勢力自在。王所住城名拘修摩清凈香聚。其城縱廣七十由延。有十二重七寶莊校。嚴麗光明如善建城。城北有地名為離垢。此處有苑苑名安隱。縱廣正等面十由延。周匝皆有諸多羅樹。其苑法式猶善建園。又不空見。爾時有佛。號曰明相如來應正遍知明行足善逝世間解無上士調御丈夫天人師佛世尊。出現于世。佛告不空見。時明相佛與其眷屬住安隱園所從比丘九十九億百千那由他。皆阿羅漢。諸漏已盡無復煩惱。心得自在所作已辦。所應學者皆悉已學。明相如來應正遍知。于其晨朝著衣持缽。翼從比丘入城乞食。時微密王聞佛當來。即乘大象象名樂手。前后導從無數百千。皆共出城奉迎世尊。又不空見。是微密王遙見佛來。光色相好微妙殊特。皆大歡喜。即便下象趣如來所。頭面禮足右繞三匝。即于道路請佛及僧。時明相佛默然許之。王既知佛已受其請。即于其夜掃灑燒香。嚴辦種種珍妙供具。復于城內遍豎幢幡。懸諸華鬘瓔珞寶蓋。牛頭香汁以灑塵坌。散種種花嚴飾于地。以篋盛花置于座前。作眾妙伎以用供養

又不空見。王辦供已。于晨朝時與諸營從。詣安隱園頂禮如來。白言世尊。食時已至。時明相佛聞王請已。即如其相現大神通。與諸比丘俱升虛空。放凈光明九萬百千照于東方。三方亦然。一一光中有八十億那由他等諸妙蓮華。一一華上有化如來。相好具足如明相佛。是諸如來眷屬無量。左侍帝釋右侍梵王。猶如真實釋梵無異

又不空見。明相如來現此種種神變相時。一念之頃欲色諸天。即作無量眾妙伎樂。以天栴檀多摩羅跋沉水華鬘。如是諸香以用供養明相如來。時彼世尊為王說法。大王當知。諸行無常有為皆苦不實故空。一切諸法悉無有我。所以者何。此身不凈九孔流穢猶糞中蟲。破壞危脆念念不住。四大諸陰假以為身。饑渴寒熱恒來侵迫。虛誑幻炎猶水聚沫。不得自在磨滅之法。強名為人無一可恃。是故大王當深觀察。生死諸行甚可壓患。當勤方便求速遠離。時微密王聞是語已。合掌向佛而作是言。如是世尊。誠如圣教。有為諸行無常苦空。一切諸法皆悉無我。現見此身不凈臭穢。眾苦之聚甚可厭患。時王見佛神通相貌。及聞如來所說之法。即發阿耨多羅三藐三菩提心。又不空見。時彼如來。知王已發菩提之心。與諸大眾俱受王請。乘虛而往至城便下。是王從佛步入宮門。獻座已訖次第而坐。王與群臣宮內眷屬。及國人民侍立左右。擎諸供膳前受嚫愿。各各授食皆令充足。飯食已訖漱口澡手。復以種種華香伎樂。名衣上寶而以供養。時微密王即于是日。舍四天下及八十四億那由他妃后婇女。以國王位付其長子。與八十億那由他人。俱共往詣明相如來。于彼佛所出家修道。王出家已將欲請法。白言世尊。云何菩薩得諸佛所說念佛三昧。若人能得此三昧者。當疾成于阿耨多羅三藐三菩提具足見法。時明相佛告微密比丘。菩薩有二法得此三昧。亦當疾成無上菩提。何謂二法。菩薩應當信于如來所說經典。此大方等諸佛行處。菩薩具足此二法者。得此三昧當疾成佛。復有二法。何謂為二。舍摩他毗婆舍那。復具二法。舍我無我。安住慚愧恐畏等法。菩薩若能具足二法。得此三昧疾成正覺

告不空見。是微密比丘白明相佛。云何菩薩安住慚愧恐畏之法。得此三昧。明相如來告比丘言。菩薩應當舍三惡業。無慚愧等諸不善法。住于慚愧恐畏之法。而是菩薩慚畏具足。舍諸不善修行善法。應護清凈身口意業。又不空見。是時比丘。于彼佛所聞說過患。即舍無慚恐畏諸惡。精勤攝心住諸善法。不失善法欲令滿足。復更攝心安住正觀。觀一切法不增不減。亦不見法去來生滅

微密比丘作是觀時。不見諸法有種種。相觀十二緣如夢如炎。觀于諸法如影幻化。觀于諸法無增無減。觀于諸法無名無性。觀一切法無滅無生。微密菩薩如是修行。不久當得此三昧也。獲三昧已辯才不斷。過六萬億那由他劫。當得阿耨多羅三藐三菩提。佛告不空見。汝莫生疑。爾時舍國出家學道微密王者豈異人乎。蓮花上佛如來是也。微密菩薩安住慚愧。修習成就一切善法。不久便得如此三昧

又不空見。我今語汝諸佛所說念佛三昧。若有眾生不種善根。終不得聞如此三昧。告不空見。若善男子善女人等。曾于過去無量佛所。親近供養殖眾善本。方得聞此三昧寶王。何況書寫讀誦受持。分別解說觀其義趣。是善男子善女人等。所種善根無量無邊不可稱計。是諸人等修菩薩乘。方得少聞如此三昧。次第當得阿耨多羅三藐三菩提。唯除身證

時不空見白言世尊。是諸眾生不學大乘。為能得此三昧寶不。佛言如是。亦當能得。又不空見。譬如有藥。其質堅[革*卬]不可斫刺。以石磨取用之涂鼓。若有怨敵臨陣戰時。彼軍亦以毒涂其箭。聞鼓音聲毒不能行。如是不空見。若善男子善女人等。少得遇聞三昧光聲。是人皆當得于無上菩提之道。唯除身證。又不空見。譬如眾生若依須彌金色之邊。其身即與彼山同色。所以然者山勢力故。如是不空見。若有善男子善女人等。少聞三昧威光之力。當得阿耨多羅三藐三菩提。唯除身證。所以者何。而此三昧。功德最勝不思議故

又不空見。譬如諸水悉入大海同其一味。所以然者以海力故。若善男子善女人等。不能讀誦持說書寫。但得暫聞此三昧寶。一切皆當得無上道。所以者何三昧力故。又不空見。若人正說諸佛法門得三昧母。說此三昧是名正說。若人正說如是三昧。無量無邊功德之聚。攝取長養是名正說。又不空見菩薩摩訶薩修行布施。于一念頃以眾妙寶。奉獻恒沙諸佛世尊。以此功德當得成佛。若人讀誦受持解說書此三昧。功德勝彼布施之福不可稱計。爾時世尊。即說此偈

　我念往昔生　　調御明相佛
　一切諸世間　　咸共所歸趣
　慈悲哀眾生　　為說眾妙法
　是佛大知見　　明了三世法
　如此普明尊　　世間最為上
　如來不思議　　無量深智力
　開顯諸法門　　為利群生故
　發起大悲心　　拔濟無量苦
　明相善逝尊　　八億聲聞眾
　皆是阿羅漢　　諸漏悉已盡
　是諸應真等　　隨從法王逝
　時有安隱園　　在城東北隅
　大仙經行處　　恒與圣眾俱
　時有轉輪王　　微密勇健士
　憐愍一切故　　導從出彼城
　是王遙睹佛　　其心甚寂怕
　相好殊世表　　威儀亦無比
　王即步奉迎　　往到世依所
　既至如來前　　頭頂接足禮
　合掌恭敬已　　往住于一面
　請佛受明供　　世尊默然許
　王知佛垂許　　還敕諸官屬
　灑掃宮城內　　嚴辦諸肴膳
　王復到佛所　　白言食時至
　世尊若矜愍　　愿時屈威神
　與諸圣眾俱　　至當奉微供
　時佛聞王請　　即現大神變
　普放千億光　　遍滿十方剎
　一一光明中　　化作億蓮華
　大悲愍眾生　　為眾現斯瑞
　又告不空見　　彼諸蓮華中
　有大威德王　　相好特端嚴
　各以最勝意　　廣說諸佛法
　諸行皆無常　　苦空亦如是
　無我恒不實　　此為磨滅法
　有何聰慧人　　而生樂著心
　諸行猶幻炎　　破壞流動法
　大悲明相佛　　演說如是法
　諸天見世尊　　奮大神通時
　作眾上妙伎　　廣設香花供
　善哉佛威力　　不可得稱說
　王睹神化已　　兼設妙供養
　捐去四天下　　及以五欲樂
　出家守一心　　以修菩提道
　是王學道時　　問彼明相佛
　安住何等法　　得佛力三昧
　時佛說二法　　如是應當修
　得此深妙定　　施不思議樂
　聞佛說法已　　踴躍充遍身
　即發菩提心　　當得此三昧
　微密比丘者　　蓮華上佛是
　若人信如來　　不誹謗此經
　是人住佛境　　疾得此三昧
　若人畏生死　　心不著于我
　常修舍摩他　　及毗婆舍那
　是人如此相　　疾得此三昧
　安住慚恐畏　　常修于止舍
　利智勤苦行　　速得此寂定
　觀法無增減　　一切如虛空
　是聰慧菩薩　　疾得此三昧
　不見諸法起　　亦不見其盡
　恒觀法無常　　亦如夢幻等
　常能勤習行　　不久得此定
　不見法異相　　唯睹無生滅
　又如影響炎　　當得此三昧
　觀諸法平等　　無有差別相
　內既無身想　　觀外亦復然
　不見其名字　　亦無有生滅
　若能如是觀　　疾得此三昧
　時微密比丘　　如是諦觀已
　初中及后夜　　其心常相續
　既聞如來說　　不久得此定
　即于一念頃　　而證此三昧
　得不斷菩提　　即睹十方佛
　具諸有為行　　其心漸清凈
　比丘在生死　　滿十六千劫
　曾供無量億　　諸佛之世尊
　然后獲寂定　　得于無上道
　佛告不空見　　莫心疑不信
　汝是聰哲人　　勿懷于異見
　爾時比丘者　　蓮華上佛是
　我今語于汝　　諸天及世人
　若欲觀一切　　無量諸法者
　是人當應修　　如此妙三昧
　若有人樂欲　　生無量功德
　施眾難思樂　　當持此三昧
　若人樂欲見　　十方三世佛
　復樂轉法輪　　當持此三昧
　若有人樂欲　　具足諸相好
　深知生死緣　　亦備眾善本
　是以當勤持　　如此勝三昧
　若有人樂欲　　遠離諸惡趣
　為利眾生故　　當持此三昧
　如是善人等　　昔已曾供養
　非一二與十　　無量億諸佛
　求最上菩提　　得持此三昧
　若人樂欲求　　正念聞三昧
　已曾多供養　　過去無量佛
　是人久勤修　　過去所行道
　若人于彼處　　聞說勝三昧
　即發歡喜心　　踴躍意無量
　昔已曾供養　　多億天中天
　若人于此經　　常修相續心
　讀誦及解說　　受持與書寫
　是人已曾見　　無量大明力
　譬如戰場所　　他陣放毒箭
　以聞藥鼓聲　　毒消得歡樂
　若人聞如是　　勝定妙三昧
　為他說此法　　得明三昧力
　當來必成佛　　唯除身證者
　如須彌功德　　依者同其色
　行者有深慧　　聞定亦復然
　若有人得聞　　最勝三昧聲
　斯人功德聚　　猶如大海量
　決定明三昧　　當得于菩提
　譬如江河水　　悉入于大海
　異本眾流相　　皆同一堿味
　若人聞如是　　微妙之三昧
　即同菩提性　　無異無分別
　若有諸菩薩　　于多億劫中
　勤修行布施　　為利一切眾
　諸佛世依所　　廣植無量業
　是諸菩薩等　　涉歷無數劫
　雖行布施業　　得福未為多
　慈心說三昧　　功德勝于彼
　如母能生育　　此三昧亦然
　顯現難思議　　諸佛之功德
　是人聰慧故　　常修此三昧
　不久當疾得　　無上自然佛　

菩薩念佛三昧經卷第四菩薩念佛三昧經卷第五

　　　　宋天竺三藏功德直譯


　　三法品第十二

爾時不空見菩薩摩訶薩白佛言。世尊。菩薩摩訶薩。具足幾法得此三昧。世尊即告不空見言。菩薩若能具足三法。得此諸佛所說三昧。何者為三。所謂不貪不嗔不癡。如此善根。若是菩薩住于無貪。便得滿足檀波羅蜜。心得安住如此法已。攝取不貪清凈善根。永離貧窮恒得豪富。具大威勢如日光曜。如是菩薩所修功德。皆為一切諸眾生故。所可宣說無不信受。得此三昧不以為難。亦當疾成無上菩提。菩薩具此妙善功德天人敬信

菩薩若復能修不嗔善根之行。滿足忍辱波羅蜜也。若是菩薩安住忍度。若人罵詈刀杖加之。解其支節斷其頭首。不生一念忿惱之心。亦不說他諸惡過咎。攝取不嗔清凈善根。慈心為利一切眾生。是以修行如此三昧。菩薩安住此三昧已。得與諸佛世尊常俱。乃至夢中不離見佛。經行坐臥皆獲安樂。諸天護念不見惡夢。寤寐歡喜。刀不能傷毒亦不害。水所不[漂*寸]火所不燒。所資四事恒得豐足。亦為一切皆令歡喜。疾當得于無上菩提。若是菩薩除舍無明。具足不癡善根之時。正觀修行毗婆舍那。即便攝取不癡善根。于一切法決定巧便。滿足般若波羅蜜也。他來問難疾能答對。菩薩具足如是三法。速當得此三昧之寶

又不空見。若是菩薩復具三法當得此定。何謂為三。應觀一切諸行無常。應觀一切諸行皆苦。應觀一切諸法無我。菩薩具足如此三法。當得斯定疾成佛道。又不空見。若是菩薩復具三法當得此定。疾成無上菩提之道。何者為三。所謂供養現在諸佛。及以滅度如來舍利。若以花香幢蓋繒幡種種珍妙而以奉獻。若自供養勸人令行。復應發愿作如是言。以我善根布施因緣。愿得諸佛所說三昧。又不空見。復當贊嘆現在如來般涅槃佛真實功德。贊戒功德定慧解脫解脫知見威儀神通。教化辯才阿蘭若行。及以慈悲喜舍之法。復更殊勝贊嘆佛法儀容相好無量功德。既贊嘆已復發愿言。若我贊嘆諸佛功德。設獲微福以此善根。當得諸佛所說三昧。疾當得成無上菩提

又不空見。菩薩摩訶薩于諸佛所。聞此三昧功德名字。有三隨喜。何謂為三。如過去佛往昔已曾修菩薩行。求阿耨多羅三藐三菩提。如彼諸佛求是三昧。我亦隨學求此三昧。亦為自利及利他人。聞三昧已即生隨喜。我亦當復隨彼隨喜。此是第一隨喜者也。又不空見。如彼未來諸佛世尊。亦當修習菩提之行。聞此三昧自利利他生于隨喜。我亦隨喜。是名第二。若諸如來住現在世安隱住快樂。斷不善行舍諸惡趣。變化幻術種種伎樂圍棋博弈。一切諸惡悉皆離之。深定大悲無不具足。如彼諸佛往昔已曾修菩薩行聞此三昧。即便求之生隨喜心。我今亦爾。如過去佛隨而喜之。是名第三

又不空見。此三隨喜與發愿俱。若我所獲善根功德。愿使眾生常得是定。又不空見。菩薩具足此三隨喜。亦當疾得如是三昧。又不空見。若善男子善女人等。隨喜斯定得此善根功德之聚。為此善根以譬明之。如有一人以彼三千大千世界恒河沙為聚。于大聚中捻取一沙。擲過無量不可思議億那由他無邊世界。復取一沙擲過無量無數世界。如是次第盡大沙聚。此諸世界。若善算師算師弟子。能得邊際知其數不。時不空見即白佛言。如此人者不能知也。唯舍利弗不退菩薩。乃能知此世界之量。告不空見。不可思盡若干世界滿中珍寶。其高過于諸天所居。乃至非想非非想處。以此珍寶施諸眾生。此善男女得福多不。時不空見即白佛言。甚多世尊無量無邊。爾時佛告不空見言。我當語汝。若善男女于諸佛剎滿中珍寶。以用施于一切眾生。若善男子善女人等。聞此三昧三隨喜已。發愿求于無上菩提。亦復欲樂修于多聞。是善男子善女人等。所獲功德勝彼施福。無量無邊不可稱計。佛告不空見。此念佛三昧即是一切善根之母。如是說者名為正說

　　菩薩念佛三昧經勸持品第十三

爾時世尊告不空見。乃往昔世過阿僧祇阿僧祇無邊大劫。爾時有佛。號寶勝光如來應正遍知明行足善逝世間解無上士調御丈夫天人師佛世尊。出現于世無與等者。一切人天所共恭敬。解脫調伏度生死岸。無上最勝第一世尊。為護一切世間之師。今世后世皆悉明了。所可說法初中后善。其義深遠其語巧妙。具足清白梵行之相。時寶勝光如來世尊于彼經行。與三萬億百千聲聞。皆住學地人天恭敬。是寶勝光佛從臥而起心生念言。此諸聲聞皆住學地當隨所樂為說深法。令彼速得盡諸有漏

告不空見。寶勝光佛即時便現大神通力。令此三千大千世界。遍滿其中皆成煙炎。是諸聲聞見此神變。不生怖畏皆大歡喜。譬如比丘得四禪樂。告不空見。寶勝光佛于夜后分為說法故。即現種種神通變化。時寶勝光佛告諸聲聞。汝等比丘見此三千大千世界煙炎不耶。比丘白佛。唯然已見。比丘當知。有為諸行無常苦空。一切諸法皆無有我。所以者何。此身不凈九孔常流臭穢充滿。諸行無常輪轉之法。危脆不堅一念不住。生老病死之所逼切。猶如幻炎水聚泡沫。無人無主猶若草木。甚可患厭應速遠離。佛告不空見。是三萬億百千聲聞。聞寶勝光佛說是法時。是諸比丘見法住法。選擇善法度四顛倒。于佛法僧得凈善法。能不信他皆得漏盡。時諸聲聞同聲白佛。如是世尊。有為諸行無常苦空。一切諸法皆悉無我。此身不凈九孔流溢。甚可厭惡應速舍離。誠如圣教誠如圣教

又不空見。有三示現。神通示現教詔示現說法示現。時寶勝光佛以此示現。如是調伏諸聲聞眾。度三脫門空無相愿。及三萬億百千那由他諸菩薩等。皆當得成無上菩提。告不空見。是諸菩薩聞彼世尊說寶三昧聞化人天。八萬四千億百千歲。轉法輪已然后滅度。時不空見白佛言。世尊。彼寶勝光如來出世。調伏聲聞為有幾何。正法像法住世幾歲。爾時世尊告不空見。如是三千大千世界。一切星宿可知其數。寶勝光佛諸聲聞眾。無量無數不可限量。寶勝光佛般涅槃后。正法住世足八十億那由他歲。像法住世十二億歲。于是中間有佛出世。號曰慈行。壽不可稱量。其佛身長足一由延。國人身量六拘盧舍。蓮花周圓亦復如是。悉以此花遍布大地。一切眾生游息其上

爾時世界名多蓮花。其地柔軟猶如鹿茸。若觸身時狀若天衣。一切眾生快樂無極。又如自在諸天宮殿。是諸眾生欲度東海。眴頃之間便到彼岸。南西北方亦復如是。若有眾生凡欲所之發心即至。是寶勝光佛初成道已。時四海內其地縱廣。足八萬億百千那由他。諸聲聞眾悉滿其中。諸阿羅漢皆各一食。唯除阿難。金剛密跡及阿逸多。八十那由他不退菩薩。請彼慈行如來世尊。為諸菩薩說此三昧。將欲分別顯示之時。一音之中而說偈言

　若人勤方便　　求習出家行
　競修最勝法　　摧破四魔軍
　猶如大象王　　踐踏眾小草
　若人欲疾得　　寂定菩提道
　為諸眾生故　　修行此三昧
　敷演凈妙法　　施彼一切樂
　是人則與佛　　同其大悲心　

爾時慈行佛般涅槃后。有一比丘名曰樹王。族正法中廣宣流布是妙經典三昧寶王。有轉輪王號帝幢天。有大威德政法治世。是王有城名帝幢處。縱廣正等十二由延。城郭樓觀皆是真金。種種彩畫眾寶莊嚴。其城四面各有三門。國界嚴飾如善建城。又不空見。時王帝幢于夜后分眠寐之中。有凈居天來至其所。即于夢中而告之曰。大王當知。有三昧名諸佛所說念佛三昧。若有菩薩修是三昧。恒生凈土不離見佛。世出世辯無不具足。必當疾得無上菩提。時王忽然于夢驚寤。猶見此天故在其前。即白天曰。誰能受持如是甚深念佛三昧。天告王曰。去此不遠有大比丘名曰樹王。常樂受持讀誦敷演。如說修行是深三昧

爾時帝幢從彼天所。受此三昧及比丘名。至心憶持不令忘失。即于晨朝舍四天下金輪七寶。及八萬億無數百千宮人婇女。為求三昧甚深法故。即與眷屬同時舍家。俱共往詣樹王比丘。又不空見。時彼四眾天龍八部皆共圍繞。有九萬億欲界諸天。八萬那由他諸菩薩等。亦與眷屬恭敬圍繞。樹王比丘時為大眾。說此甚深念佛三昧。帝幢大王即至其所。以天真寶散比丘上。五體投地至心頂禮。復持八萬凈妙金花。天曼陀羅沉水末香。又以敬心奉散比丘。供養既畢即與眷屬。皆悉出家被凈法服。為欲修習此三昧故。供養恒沙無量諸佛。與其眷屬求是三昧。八萬四千億那由歲。衣服飲食及諸珍寶。親近供養樹王比丘。常自受持讀誦解說。如說修行是妙三昧。亦化一切無量眾生。大悲為心初無懈惓。帝幢菩薩及其眷屬。聞樹王師說此妙法。至心受持未曾暫舍深生恭敬恒如佛想。精勤修習初不休息。樹王比丘皆悉成就彼八萬億百千比丘。修菩薩行往不退地。然后滅度。彼諸眷屬皆亦命過。爾時復有佛出于世。號閻浮幢如來世尊十號具足。帝幢比丘既值世尊供養恭敬。咨稟如是甚深三昧。受持讀誦如說修行。饒益一切人天世間。皆得無上菩提大利。帝幢比丘廣宣流布諸佛所說甚深定故。過三千劫當成正覺。又能成就九億百千那由他等無量眷屬。皆悉安住不退菩提

爾時世尊告不空見。時帝幢王大比丘者豈異人乎。今現成佛號曰高行如來世尊應正遍知十號具足。又不空見。汝今當知。以是三昧威神勢力。饒益如是無量眾生。以少聞故常值佛世。又不空見。若有菩薩少得聞此三昧名故常值佛世。何況菩薩于今現在。若得聞遇此三昧經。受持讀誦其福如上已不可量。何況復能廣聞受持讀誦解說如說修行。又不空見。若有菩薩乘于大乘辟支佛乘。及聲聞乘人天之乘。若善男子善女人等。或得暫聞是妙三昧。是諸菩薩及善男女。皆當疾得無上正覺。又不空見。是諸人等。譬如有人在閻浮提。見彼明相決定必知日出不久大光普照。閻浮提人因日光明。能得分別青黃等色。如是不空見。若有行者略聞諸佛所說三昧。是善界子善女人等。不久當得無上菩提。猶彼明相知日必出。汝當深信此妙三昧。受持憶念勿生疑惑。又不空見。善男子等如劫將盡六日出時。一切大地皆成煙焰。七日出時三千大千世界之中一切洞然。如是不空見。善男女等學大乘者有不學者。若得少聞此三昧寶。書持讀誦解說其義。皆當疾得無上菩提。又不空見。善男子等譬如堀井若見淤埿。必定知水不復遠也

又不空見。若有菩薩及諸眾生。于佛所說念佛三昧。應當書寫受持讀誦。解說其義如說修行憶而不忘。是善男子善女人等。不久疾得無上菩提。又不空見。善男子等譬如有人吞金剛丸。時諸聰慧善男子等。必知此人定死不久。以此金剛極難消故。如是不空見。善男子等若人于是妙三昧寶。受持讀誦廣說深義。乃至少聞三昧妙法。此善男子善女人等。不久當得無上菩提。所以者何。諸佛所說念佛三昧如金剛故。過去未來現在諸佛。應正遍知之所宣說。分別選擇威神守護。令諸行者不失作業。菩薩應當如是修習。恒欲利益一切世間。是名菩薩乘此樂行。如忉利天歡喜之園。若有見者身心踴悅。菩薩如是得此三昧。疾成無上菩提正覺。于所未聞諸章句等。若欲習學得亦不難。妙哉往古一切諸佛。為利益故分別示現。令滿句義安住法界。諸大菩薩攝持擁護。敷演教化令樂正道。如是法門次第儀式。菩薩大士皆應當知。又不空見。若有菩薩于此諸佛所說三昧。若少聞者是諸人等。皆當疾得無上菩提。又不空見。是故我今為汝分別開示演說。汝又當知若得聞此諸佛所說念佛三昧受持解說。不久疾得無上正覺菩提之道。是故汝今應當受持讀誦修行乃至書寫。亦當廣為一切四眾。國王大臣沙門婆羅門。及諸異學。分別解說。所以者何。此等若聞當得滿足無上菩提

又不空見。若善男子善女人等應當決定至心凈信此深三昧。所以者何。皆是往古一切諸佛之所稱贊。汝今當以不思議意。至心憶持深信此定。精勤修習令心相續。所以者何。此三昧者皆是諸佛真實之說隨順佛說至佛行處。選擇分別佛所證知。甚深寶財諸佛本事。往生因緣諸佛法藏。究竟秘密諸佛圣印。如實知性諸佛真身。又不空見。此三昧者出生行人無量善根。恒得生于大剎利家。大婆羅門及余勝家。得大威力終成菩提。所以者何。諸佛所說念佛三昧甚深妙典。能施眾生不虛果故。亦令行者得無邊福。若有聞者是人獲得無量無邊阿僧祇等不可思議諸功德聚。又不空見。我今當說譬況之法成滿此義。如有智人開譬則解。猶若大施諸菩薩等。常于清旦及以中晡日皆三時。如來三昧憶念力故。以諸珍妙一切雜寶。遍滿恒沙大千世界。常以奉施億千恒沙如來世尊及聲聞眾。經百千億那由他等恒河沙劫如是大施。以求阿耨多羅三藐三菩提。告不空見。此大菩薩所得功德寧為多不。不空見言。甚多世尊。無量無邊不可思議。告不空見。我當為汝分別解說此施善根。如此諸佛所說三昧。第一真實佛口所說。若能書寫受持讀誦敷演分別解說之者。出生無量諸功德聚。比前功德其福甚多。何況聞已勸人受持。廣為四眾分別解說。又不空見。我今說此功德寶聚不可窮盡

　　菩薩念佛三昧經諸菩薩本行品第十四

爾時不空見菩薩。善現菩薩。善歡喜菩薩。無量示現菩薩。無量力菩薩。無量幢菩薩。無量明菩薩。無量勝菩薩。無量智菩薩。無量修王菩薩。無量意菩薩。無量勝思菩薩。無量定菩薩。分別一切法意菩薩。分別虛空意菩薩。分別無著意菩薩。無量寶意菩薩。一切寂定自在菩薩。善教詔意菩薩。如是等比九萬百千億那由他。此諸菩薩而為上首。即從坐起更正衣服。右膝著地合掌恭敬白佛言。世尊。我等于此諸佛所說菩薩念佛甚深三昧。憶念受持書寫讀誦。廣分別說如說修行。令心相續乃至菩提。常當受持分別宣說。所以者何。我等皆于諸佛所說甚深經典。種種相貌未曾滿足。若有多人欣樂勤修。即能增長建立安樂。所以者何。若能次第修行是法書寫讀誦。亦教他人受持解說。必能滿足無上菩提。漸漸增進成就無余。爾時世尊知諸菩薩摩訶薩等心之所念。以佛常法即現微笑。于其面門放雜寶光。所謂金銀琉璃車磲馬瑙珊瑚虎珀赤真珠寶。種種無量微妙眾色。其光普照無量世界。明耀朗徹乃至梵世。從上還下住佛頂上。譬如凈喜天寶帝幢。微妙修直甚可愛樂。此剎三千大千世界。皆悉莊嚴猶若瓔珞。爾時大眾諸菩薩等。睹斯神變咸共驚嘆。善哉希有如來神通。時有菩薩摩訶薩。名慚愧安定發眾意行。即整衣服右膝著地。恭敬合掌瞻仰世尊。以天沉水細末妙香。及天曼陀奉散世尊。即于佛前。而說偈言

　調御無與等　　色身妙相嚴
　猶如天花樹　　香氣遍十方
　具足善行意　　修習無量智
　調御大威尊　　愍利諸惡趣
　唯愿無量智　　為說微笑緣
　最勝無邊智　　大威無等等
　何故現微笑　　愿說其因緣
　此三千大千　　一切諸世界
　嚴飾如花纓　　凈若忉利天
　見者皆歡悅　　何因現斯笑
　盲瞑得明視　　聾者獲聰聽
　狂亂果正念　　喑啞皆能言
　以何因緣故　　示現斯微笑
　象馬及眾鳥　　皆發和雅音
　一切諸樂器　　不鼓而自聲
　今以何因故　　天尊忽微笑
　上方諸天等　　及下世間人
　一切妙音樂　　悉演殊美聲
　何因示斯笑　　唯愿為顯說
　善哉甚希有　　人天皆相見
　以何因緣故　　示現此微笑
　調御兩足尊　　矜愍眾生故
　愿聞尊笑意　　令我得凈善　

爾時世尊。知慚愧安定發眾意行菩薩。及余大士請問意故。佛即宣說如恒沙等應正遍知之所說偈

　告諸菩薩眾　　汝等且應觀
　彼六萬八千　　諸善男子等
　往昔已墮落　　今還修菩提
　皆誓言我等　　各住生死中
　當來牟尼所　　當受持此經
　皆樂聞此典　　最勝不思議
　諸佛所說法　　心常無厭足
　我今當告汝　　此諸菩薩眾
　非唯一佛所　　發斯深敬心
　憶念于往昔　　三萬六億等
　百千那由生　　為攝法利故
　爾時于是處　　初起一切行
　又于彼前生　　恒沙大智所
　是處初起行　　攝取最勝法
　明慧人求法　　心常不滿足
　恒舍身命財　　以求菩提道
　憶昔恒沙等　　不可思議劫
　時有正覺尊　　無量大勝光
　是處初起行　　為求法利故
　又于寶勝炎　　大明及電光
　難思照一切　　是等大仙所
　三業持此法　　為攝最勝道
　日光及月光　　難思功德海
　具足一切行　　如是諸佛所
　是處初發心　　為求勝菩提
　又于彼前生　　值遇猛盛光
　及與師子佛　　于彼如來所
　三業受斯法　　求第一菩提
　于彼過去世　　諸佛恒相繼
　師子幢如來　　功德悉具足
　是處又發心　　為求法利故
　復有他方佛　　號曰勝帝幢
　調伏聞世間　　于彼諸佛所
　為求勝法故　　攝取無上慧
　無量智生等　　不思議諸佛
　法音聞高遠　　如是世尊所
　三業受斯法　　求第一菩提
　昔于善眼佛　　猶無邊火幢
　發此猛利心　　求無量菩提
　又于光力王　　變化神剎土
　住是大仙所　　以求勝菩提
　光炎生調御　　無量相德明
　于彼初發心　　求此三昧寶
　炎光及大眾　　明聚降怨佛
　如是世尊所　　求法施眾樂
　一切光如來　　難思及日明
　無量力善逝　　無邊定意佛
　于彼諸世尊　　發心施法樂
　金花大圣尊　　善花香正覺
　阿蘭若行佛　　無漏如來等
　如是諸佛所　　敬求最勝道
　此方及他剎　　過去無量智
　于彼兩足尊　　受持此三昧
　身口意勤修　　求第一菩提
　以此諸善業　　供養天中尊
　具足滿八萬　　常求無上道
　是諸菩薩等　　死此離惡道
　一切共俱生　　恒奉人天尊
　永離邪惑法　　不生卑賤家
　遠離惡知識　　親近于善友
　攝取諸功德　　乃至于菩提
　當于未來世　　值遇彌勒尊
　供養天中天　　攝取勝菩提
　慈氏尊滅后　　師子佛調御
　于彼世尊所　　為法凈三業
　攝持諸勝行　　以求正覺道
　賢劫中千佛　　無上兩足尊
　當為此菩薩　　宣說深妙法
　是諸善逝子　　必獲無礙色
　過此賢劫已　　無量光如來
　月顯及賢觀　　相繼出于世
　賢觀佛滅度　　其間甚久遠
　多羅幢如來　　紹繼廣開化
　彼諸敏慧人　　為法設妙供
　多羅大圣尊　　既入于涅槃
　分別世如來　　其后次成佛
　為深三昧故　　奉敬彼法王
　分別佛滅后　　示現尊出世
　示現圣日沒　　花上世所依
　次第成正覺　　當生一切見
　花上既善逝　　優缽羅勝佛
　出現調世間　　當供兩足尊
　優缽羅滅度　　拘修摩世依
　其次成菩提　　彼佛慧日沒
　莊嚴大勢尊　　于是出于世
　莊嚴圣眼滅　　次有眾智勝
　于彼為法故　　廣設無量供
　眾智勝滅后　　善現佛大智
　當興于世間　　善現泥曰已
　妙持世依師　　次為調御尊
　妙持如來后　　善圍繞世尊
　第一智當興　　于彼求菩提
　善圍繞佛滅　　無量光正覺
　大勝無邊明　　現前最法王
　如是三調御　　相繼出于世
　現前慧日沒　　最熾念王興
　為此法利故　　供養難思議
　知彼當來佛　　一切世主上
　受行此菩提　　為求法壽命
　以是諸善業　　于此界命終
　得供無量壽　　大威降怨佛
　既值人中尊　　廣設無邊供
　為得法義利　　攝第一菩提
　住彼諸世界　　眾多世智所
　為利益眾生　　不求五欲樂
　奉敬多億佛　　當成無礙智
　憐愍脫眾苦　　安樂諸世間
　獲最勝菩提　　彼剎廣難議
　眾寶妙莊嚴　　無邊凈妙樂
　若億那由他　　是諸菩薩等
　贊人中法王　　不思議佛智
　我今告汝等　　諸天及世人
　若求學佛智　　則與如來等
　是人樂佛智　　求習勝菩提
　以求菩提故　　應獲人尊法
　諸天龍夜叉　　迦留摩睺羅
　及諸拘槃茶　　常深護佛法
　若人求菩提　　護法應如子
　若求佛菩提　　則得大果力
　端嚴甚殊妙　　色像如真金
　常為一切眾　　普慧深遠義
　具足不思議　　一切諸功德
　凈色百福嚴　　世間最上寶
　人天無比尊　　龍鬼莫能議
　是人依菩提　　得供最勝仙
　為利眾生故　　開示深定法　

　　菩薩念佛三昧經正念品第十五

爾時眾中思義菩薩。舍非義菩薩。心勇健菩薩。分別心菩薩。無慳意菩薩。拔煩惱菩薩。善思義菩薩。眾智菩薩。無縛菩薩。眾光菩薩。智燈光菩薩。造智知識菩薩。無等煩惱菩薩。帝幢天子。他化天子。皆共恭敬而白世尊。今言諸佛之所說者。何故名為諸佛所說。云何諸佛何者是佛。當云何念名為念佛。為起身念為起法念。爾時世尊告諸菩薩。善哉善哉。諸善男子。汝等所問甚深難思。皆是承佛威神之力。生此樂說無礙辯才。諸佛所說名為佛說。正念諸法真實之相。是名念佛。何謂正念。莫著一切諸惡誹謗。應修一切無譏謗法。當離于我及以非我。不見眾生壽命宰主。育養士夫人及生者。莫著作者使作之者。陰界諸入想所緣處。于一切法今世后世。乃至三界無依無染。我見諸行無取無舍。禪定解脫及六神通。如意根力菩提覺分。毗舍羅等無量善法。略說九萬億那由他不可思議甚深三昧一切諸佛常所念法佛方便慧。隨而書寫讀誦敷演方等經典。說佛功德名佛所說。爾時世尊。即說偈言

　常能舍一切　　有為虛危相
　不得諸法性　　則獲是三昧
　莫著諸誹謗　　及憶想分別
　永離我我所　　如是得三昧
　不于諸陰法　　見眾生壽命
　我人及起者　　士夫養育等
　亦無分別想　　是名為說法
　于諸法不染　　我性及我所
　見我非陰生　　則得此三昧
　色受想行識　　一切空無相
　根本皆不凈　　知此得三昧
　觀諸有為法　　從緣不自在
　一切不真實　　虛誑不可取
　如彼從緣法　　是則名眼入
　耳鼻等亦爾　　皆無有自性
　若能諦分別　　得生此三昧
　是身虛無實　　陰聚無一凈
　九孔流膿血　　誰當樂此處
　意入念念滅　　虛妄常如幻
　若能深分別　　則得是三昧
　一切諸入等　　皆空無有實
　凡夫猶小兒　　癡惑計有身
　貪愛之所迷　　不知是虛妄
　是身如空聚　　眾賊之所止
　可患虛誑法　　智者常厭離
　如是深觀察　　則得是三昧
　陰界入諸法　　皆空無一實
　若人能分別　　得生此三昧
　如炎泡聚沫　　幻化芭蕉等
　當觀身危脆　　不實倍于此
　若此諸菩薩　　如是智不毀
　疾得一切佛　　所說深三昧
　諸法不自生　　亦不從他有
　畢竟無所住　　無漏法亦然
　若能如是觀　　則生此三昧
　舍一切有為　　諸行變異相
　此法如虛空　　生者不可得
　菩薩如是知　　修學一切法
　疾得勝菩提　　轉無上法輪
　是菩薩則能　　建立于法幢
　以不思議智　　分別一切法
　皆見是虛誑　　畢竟不真實
　我今雖為汝　　宣示此三昧
　如是儀式相　　其義甚難知　

爾時世尊說此法時。有諸菩薩得無生忍。又復安住念佛三昧。是諸菩薩皆見東方。如恒沙等諸佛世尊。說此三昧清凈平等。無增無減無二無異。其余諸方亦復如是。皆有無量億那由他如來世尊。俱時皆演諸佛所說念佛三昧。時諸菩薩聞佛所說身心歡喜。快得安樂不勝踴躍。即于佛前重以偈頌說其相貌

　歸命世光明　　正覺牟尼尊
　大法圣醫王　　釋迦佛智海
　人依師子王　　普示諸色相
　見彼東方剎　　那由他諸佛
　非愍眾生故　　說法如師子
　調伏那由他　　如是諸菩薩
　安住童真地　　得無生法忍
　善順甚深性　　于法無所壞
　其余九方等　　相貌亦如是
　悉見多億眾　　那由他諸佛
　譬如師子王　　恐畏之所依
　無漏寂無等　　轉第一法輪
　是處無去來　　其相亦不住
　一切法無實　　性空無生滅
　眾生及壽命　　士夫亦如是
　一切陰界入　　無實如空卷
　譬如諸野獸　　畢竟無所依
　諸法實無生　　或有常不凈
　穢心貪生死　　如彼癡嬰兒
　多億那由劫　　恒苦而不厭
　是以佛慈悲　　為此說菩提
　是故諸佛子　　常舍身手足
　頭目及髓腦　　妻息妙珍寶
　皆悉能棄舍　　以此行菩提
　既能施妻子　　眷屬諸外財
　又棄天世位　　身肉及筋骨
　能舍是難舍　　疾得成正覺
　施戒最勝果　　忍進禪慧等
　行慈悲喜舍　　以求無上智
　菩薩應修是　　為利眾生故　

爾時世尊。即以偈頌答諸菩薩

　菩薩若多劫　　修行是真如
　不異不分別　　以此說菩提
　其性甚寂靜　　難得難可見
　當起無盡意　　修習如是行
　是菩薩則得　　進智近菩提　

爾時世尊為諸菩薩略說四法。滿菩提故。而告之言。諸善男子。當學戒品善自防慎。守護觀察生智方便。常勤修習乃至菩提。于諸眾生恒起慈心。為除我見及我所想。求于最勝無上菩提。乃至舍身及以命財。應當守護成就增長。如是四法三昧根本

　　菩薩念佛三昧經大眾奉持品第十六

爾時世尊知九萬億那由他等諸大菩薩摩訶薩眾皆悉已集。復有百千萬億菩薩。是等當于彌勒佛時。悉得住于不退轉地。是時東方九萬九億百千那由他諸菩薩眾。梵上菩薩而為上首。南方復有九萬九億諸菩薩眾。持誠菩薩摩訶薩等而為上首。西方復有九萬九千諸菩薩眾。大智菩薩摩訶薩等而為上首。北方復有九萬九千諸菩薩眾。大光菩薩摩訶薩等而為上首。復有住彼歡喜世界。無量菩薩皆悉來集。梵身天王大花梵王無量梵王皆悉來集。復有無邊百千那由他釋提桓因眾念天主。而為上首。復有無量百千億萬那由他等四大天王。復有無量迦流夜叉持鬘夜叉常醉夜叉。復有諸余天龍夜叉。乾闥婆王阿修羅王。迦留羅王緊那羅王。摩睺羅王羅剎夜叉。拘槃茶鬼富丹那鬼。及與迦吒富丹那鬼。如是種種無數百千。大力鬼神亦來在座。爾時世尊應正遍知。知諸大眾皆悉已集。將為此等略說斯經功德深重次第之法。為欲調伏諸人天故。復作師子[口*磬]咳之聲。即為時會說未曾有。此經法者去來現在。三世諸佛之所修行。能滅一切諸大苦惱。是故諸佛尊重是法。已行當行今亦修行。是故大士欲求我身。應當尊重真實之法。敬事法者當如敬佛。所以者何。法不異佛。是人求法應到于此。若天若龍人及非人。能求法者疾舍諸苦。行法除苦佛說最勝。是故菩薩為欲利益一切世間求菩提法。是諸菩薩則為已施一切眾生菩提之樂。疾得度于生死大海。當我須臾說此三昧。微妙經王教世間時。一切山河及以大地。皆悉俱時六種震動。時諸眾生皆稱善哉。所以者何。當佛說此菩薩念佛大三昧王。大乘方等微妙經典。無邊功德大智海時。億百千數那由他等。無數世界佛之剎土。皆悉六種十八相動。及放凈光大明普照。爾時虛空無量諸天。擊大天鼓聲若雷震。又奏和雅調暢之音。復有八萬億那由他地神天女持眾寶座從地踴出至世尊前。至心恭敬而以奉獻。復有主樂乾闥婆王。作億百千那由他等種種妙音甚可愛樂。復有諸龍及諸龍王子。興大密云普覆世界。雨天曼陀及眾妙花。周布大地高百由延。時娑竭羅諸大龍王。于虛空中變成宮殿。眾寶莊校微妙殊特。天栴檀末普散此剎。三千大千佛之世界。復有色界諸梵天王。于如來上作寶花蓋。遍覆三千大千剎土。是蓋處處垂諸寶鈴。其鈴皆出微妙之音。譬如他化自在天樂。爾時此會一切眾生。皆修慈悲喜舍之心。既聞法音不勝喜悅。各各至心重歸三寶。時會聞法無邊眾生。皆發無上菩提之心。復有無量諸眾生等。悉深發辟支佛心。復有無數諸眾生等。皆發聲聞菩提之心。復有無量諸剎利王。沙門婆羅門。毗舍首陀長者居士。皆悉獲得須陀洹果斯陀含果阿那含果。復有無邊諸眾生等。皆證無著阿羅漢果。爾時世尊說是經已。一切大眾皆大歡喜。不空見等諸大菩薩大聲聞眾。及諸世間人天八部阿修羅等。聞佛所說皆大欣樂頂戴奉行

菩薩念佛三昧經卷第五