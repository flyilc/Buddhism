　　No. 271 [No. 270]

佛說菩薩行方便境界神通變化經卷上

　　　　宋天竺三藏法師求那跋陀羅譯


如是我聞。一時佛在優禪延國。住旃茶缽樹提王園。其中多有諸娑羅樹。多羅樹。迦尼迦羅樹。尼拘羅樹。博叉樹。優曇缽羅樹。復有婆師華。陀膩迦華。阿提目多華。瞻婆華。阿叔迦樹。波吒羅樹。以為莊嚴。又有泉井池沼江河清流莊嚴。又有青黃赤白蓮華遍諸水上。鵝雁鴛鴦拘那羅鳥。缽吒軍陀鸚鵡鴝鵒。命命諸鳥出種種音。多諸黑蜂出妙音聲。多軟深草遍布大林。與大比丘眾十二億俱。大德舍利弗。大目揵連。摩訶迦葉。阿尼揵陀。須菩提。大迦旃延。摩訶劫賓那。離波多。波賓那。難提翅那那提迦葉。伽耶迦葉。富樓那彌多羅尼子。憍梵波提。那陀翅那。周梨槃特。闥婆摩羅子。呿陀婆林。難陀。摩訶拘絺羅。羅睺羅。大德阿難等。而為上首。十二億俱。一切入一法界處行。進入一切諸法。如性行虛空行。無依止處無依止行。離諸一切所起覆蓋障礙結纏。入度如來。無有法界近一法界。向一切智道而不休廢。欲一切智心無退轉。智慧了別得到彼岸。勤進修行方便境界。摩訶波阇波提。耶輸陀羅等。與八億比丘尼俱。一切成就白凈之法。皆悉善行。一切智道近一切智。善行進入無有法性。觀一切法無有性相。自解諸法實際無際。得于無礙解脫智慧。隨應眾生。所應調伏。善能示現。復與七十二億大菩薩眾。其名曰大力菩薩。大力持菩薩。大變化菩薩。大變化王菩薩。大進趣菩薩。大進揵菩薩。大吼菩薩。大吼意菩薩。大眾主菩薩。大香象菩薩。大月菩薩。善月菩薩。功德月菩薩。寶月菩薩。普照月菩薩。法無垢月菩薩。月照菩薩。妙名月菩薩。放光月菩薩。滿月菩薩。梵音菩薩。梵主雷音菩薩。地音菩薩。法界音聲菩薩。降一切魔場音菩薩。妙音聲菩薩。普告音菩薩。無妄想分別音菩薩。地輪音菩薩。一切無障音菩薩。普藏菩薩。無垢普藏菩薩。德藏菩薩。照藏菩薩。寶藏菩薩。月藏菩薩。日藏菩薩。熾藏菩薩。蓮華藏菩薩。蓮華德藏菩薩。大意菩薩。益意菩薩。妙意菩薩。好意菩薩。勝意菩薩。增意菩薩。無邊意菩薩。廣意菩薩。覺意菩薩。無盡意菩薩。須彌燈菩薩。大燈菩薩。法炬燈菩薩。照一切方燈菩薩。普燈菩薩。滅一切闇燈菩薩。照一切道燈菩薩。一照明燈菩薩。月燈菩薩。日燈菩薩。離一切惡道菩薩。魔不降伏菩薩。大魔不降伏菩薩。威德菩薩。無降伏菩薩。無能測菩薩。威德覺干惡菩薩。得大勢菩薩。觀世音菩薩。彌勒菩薩。文殊師利童子菩薩摩訶薩等。七十二億俱。皆是一生。得陀羅尼。得諸三昧。得無邊樂說。得無礙無所畏。獲得神通到于彼岸。能過無邊佛之剎土。游于神通身心解脫。諸礙無礙智見成就。無佛世界現佛出世。善轉法輪無有錯謬。隨于一切眾生所解。而為說法說無作法。于法性中無有動發非不動發。其心入度到于彼岸。演說空法吼大師子吼。降伏破壞一切外道。伏魔怨敵。得諸菩薩所行神通。斷離愛嗔其心平等。如地水火風。入于一切如來密處。為一切眾生而作佛事。常為諸佛之所贊嘆。受持一切未來世劫。受持一切如來法性。雨于法寶。嘆其所有一切功德。不可窮盡。為世界主本愿成就。行于如來解脫之行。先已善修行于大乘。信眼清凈無有垢污。常恒勤進供養給事諸佛如來。能善莊嚴不退莊嚴趣向大悲。其心解性無可比喻。超度疑佛猶豫惑心。為過諸佛之所護持。復有無量優婆塞優婆斯。于此三千大千世界威德無喻。諸天天主。諸龍龍主。夜叉夜叉主。乾闥婆乾闥婆主。阿修羅阿修羅主。迦樓羅迦樓羅主。摩睺羅摩睺羅主。緊那羅緊那羅主。人非人人非人主。一切各與百千眷屬皆來會坐。爾時世尊。無量百千大眾圍繞。坐于德藏師子之座。蔽諸大眾身光猛盛照明無垢。猶如須彌顯于大海映蔽諸山照明挺特。世尊亦爾。坐師子座覆蔽一切諸天世人。殊特猛盛照明無垢。猶十五日月盛滿已隱蔽眾星照明清凈。世尊亦爾。隱蔽一切諸天世人。照明清凈。猶如虛空清明凈潔無有云翳。日放明網。隱蔽山光螢火闇已極照明凈。世尊亦爾。坐師子座。降伏隱蔽諸天世人極為照明。亦復隱蔽釋梵護世等光。猶如闇夜于高山頂熾然大火照明清凈。世尊亦爾。處師子座。降伏隱蔽諸天世人。光極照明清凈無垢。如師子獸王降伏一切諸小禽獸。世尊亦爾。處師子座。降伏隱蔽一切天人。如毗琉璃如意寶珠八楞無垢放凈光明。世尊亦爾。處師子座。端嚴殊妙明照十方。如轉輪王降伏四域所有眾生。世尊亦爾。處師子座。降伏隱蔽諸天世人如釋提桓因著釋迦毗楞伽寶瓔珞已處善法堂降伏隱蔽諸天光明。世尊亦爾。處師子座。降伏隱蔽諸天世人。照明清凈。爾時文殊師利童子。知大眾心已。見如來身威德隆盛。作是思惟。是何光瑞。世尊今坐于師子座。極為光明清凈殊特。大會甚多。我今當問如來是義。爾時文殊師利童子即從座起。正于衣服。偏袒右肩。右膝著地。合掌向佛。以偈贊曰


　十力照光明　　降伏天世人
　三有無與等　　眾生無有過
　如須彌天居　　悉照明諸方
　降伏蔽諸山　　勇出照眾山
　佛持德亦爾　　智山勇出世
　降伏蔽諸眾　　常恒凈照明
　如月處虛空　　日月功德照
　盛滿極圓足　　降伏蔽諸宿
　十力亦如是　　弟子星圍繞
　放凈月光明　　能照人天世
　喻如日宮殿　　照明降一切
　人尊主如是　　降伏人天世
　猶如山頂火　　闇夜照諸方
　智光明如是　　調御放妙光
　如師子獸王　　顯威德降獸
　外道眾如是　　顯照明降伏
　人主轉輪王　　威德降伏世
　世調御如是　　降伏照諸世
　三十三天王　　降伏勝諸天
　無等亦如是　　降伏照諸眾　

爾時文殊師利童子。偈贊佛已。合掌白佛言。惟愿世尊。今為此眾。說菩薩行方便境界神通變化經。若眾生聞趣上行者。當發阿耨多羅三藐三菩提心。向下行者得上勝進。已發無上菩提心者。增益無上菩提境界。懈怠眾生發大欲樂。退道眾生安菩提道。趣菩提道諸眾生等。具足莊嚴如來智度。文殊師利如是請已。佛告文殊師利。如來應供正遍知所說難解。當何緣說。何緣進入。難知難覺難可測量難教難度。諸天世人壞威儀者。及破戒者。不能解知。下眾生等所不能解。諸壞心者所不能信。為惡知識之所攝者。所不能入。離善知識者。所不能知。不為諸佛所護持者。不能聽受。況當解趣。無有是處。惟除諸佛所護持者。爾時世尊而說偈言


　文殊聽我說　　汝所問事義
　下暗不能行　　不知此法性
　于先佛不行　　調御世不護
　若聞此法者　　無有恭敬心
　惡知識所攝　　離善知識人
　若聞如是法　　疾退墮大山
　小心無進行　　無有勝妙心
　下人無信解　　是等聞不喜
　佛悲彼不說　　勿嬈彼眾生
　不信此法故　　長夜無利益　

爾時文殊師利童子白佛言。世尊。此所集眾皆悉清凈。先有善行。多供給事過去諸佛善知識。攝善凈信根。恭敬出世解脫之法。善知凈心。畢竟善解善教。如此等眾皆悉集會。能知能解如此之法。善哉世尊。愿今演說。攝取利益諸眾生故。重說偈言


　此多眾生求法利　　善知解了此法性
　過去諸佛所修行　　是故說法調御師
　悉皆恭敬合掌住　　瞻視諦觀世調御
　調御為此生悲心　　大覺愿說勝妙法
　我今咸請于法王　　愿當演說勝妙法
　為利攝取菩薩故　　人尊愿開善法藏　

文殊師利如是請已。佛即贊言。善哉善哉。文殊師利。汝問如來應供正遍知如是之義。文殊師利。汝今悉知一切法行。于諸法中無有疑惑。汝已善覺智慧方便。文殊師利。汝多利益諸眾生行。文殊師利。汝為未來諸菩薩等作大光明。文殊師利。汝今諦聽。善思念之。吾今當說菩薩所行方便境界神通變化經。文殊師利諸菩薩言。如是世尊。當至心聽。佛言。善男子。若有成就十二功德法。是善男子善女人等。能發阿耨多羅三藐三菩提心。何等十二。有妙解性離下解行。有性行悲生于白凈。有心專行堅受無為。有善莊嚴久修善行。有善恭敬供養諸佛善集白凈法。有身業口業意業無作離一切惡。有遠惡知識近善知識。有如說如作無有諛諂。有善覺知法不貪于味節量而食。有如來護持離魔所持。有常一切諸眾生中生于悲心。亦不放舍一切眾生。心亦不貪。有因緣力功德莊嚴。善男子。是名成就十二功德法。善男子善女人。發于阿耨多羅三藐三菩提心。是利益心。能與一切眾生樂故。哀愍心。不作諸惡故。大悲心。堪任荷負諸眾生故。大慈心消滅一切諸惡道故。白凈心。不求余乘故。無愛心。離于一切結使濁故。是凈心。其性凈故。如幻心。無有物故。無所有心。離所有故。堅固心。不動搖故。不退轉心。達諸法故。度于一切眾生之心。如說作故。爾時世尊。而說偈言


　若有佛子善修行　　清凈之法滿足心
　一切眾生慈悲心　　柔軟之心為菩提
　本先遠離惡知識　　近示菩提善知識
　誓愿勤進菩提果　　生于覺知菩提心
　恒常不生疲厭心　　所修行行如本際
　猶如金剛不退心　　如是等生菩提心
　于諸眾生慈悲心　　安諸眾生住樂故
　遠離一切諸惡故　　是等疾生菩提心
　慧者不求于余乘　　思惟菩提勝功德
　凈心無垢亦無愛　　如是等欲菩提心
　離物悲物無有愛　　其性猶如電幻等
　離一切物無有相　　佛說菩提心等是
　離一切使一切惡　　無垢明了如虛空
　一切文字不可見　　此說菩提心清凈
　是菩提根勝妙行　　亦陀羅尼諸辯者
　亦是諸根及眾好　　此是得佛諸功德　

佛告文殊師利。菩薩安住。見于如是十二功德勤進修行檀波羅蜜。何等十二。見菩提道安和調適。勤進修行檀波羅蜜。見大富族。勤進修行檀波羅蜜。見生可愛種姓中故。勤進修行檀波羅蜜。見離慳垢。勤進修行檀波羅蜜。見施心具足。勤進修行檀波羅蜜。見關閉于餓鬼門故。勤進修行檀波羅蜜。見財多共欲求堅固。勤進修行檀波羅蜜。見諸所須自在具足。勤進修行檀波羅蜜。見修習行一切舍已。勤進修行檀波羅蜜。見離貪惜舍一切物。勤進修行檀波羅蜜。見我當滿檀波羅蜜故。勤進修行檀波羅蜜。見應慎行如來教敕故。勤進修行檀波羅蜜。所有布施悉皆回向阿耨多羅三藐三菩提。善男子。是名菩薩見于如是十二功德勤進修行檀波羅蜜。爾時世尊。以偈頌曰


　施求無等一切智　　手足凈目頭骨髓
　不惜內外一切舍　　后無貪惜增益德
　當成妙封生勝家　　后增菩提降貪垢
　得自在滿于檀度　　一切諸佛所贊施
　慧見是諸功德利　　我當修行一切舍　

復次諸善男子。若菩薩見如是十二功德事故。勤精進修行尸波羅蜜。何等十二。見我當護持攝成就戒。勤進修行尸波羅蜜。見我當向菩薩道故。勤進修行尸波羅蜜。見我當緩結使縛故。勤進修行尸波羅蜜。見我當離一切惡道。勤進修行尸波羅蜜。見我當凈一切惡道。勤進修行尸波羅蜜。見我當成于身口意無作業故。勤進修行尸波羅蜜。見我當為慧者不訶。勤進修行尸波羅蜜。見我當習不放逸戒。勤進修行尸波羅蜜。見我當施一切眾生無所畏故。勤進修行尸波羅蜜。見我當得身口意戒。勤進修行尸波羅蜜。見我當于一切法中得自在故。勤進修行尸波羅蜜。見我當學無上如來戒。勤進修行尸波羅蜜。見善男子。是名菩薩見于十二功德事故勤進修行尸波羅蜜。是戒回向于一切智。爾時世尊。以偈頌曰


　我當得緩結使縛　　我當關于惡道門
　我當思量勝妙事　　我當護戒牛愛尾
　我當如佛所教住　　我當慧者所稱贊
　我當護持常不離　　我當有住戒功德
　我當身口得無作　　我當行意無作法
　我當善護身口意　　我當不復行惡道
　若不放逸善逝贊　　是諸一切善業本
　我當常住于是處　　舍離一切諸放逸
　我當行尸波羅蜜　　我當成就于佛法
　我當凈于如來戒　　是一切戒勝無上
　不悕望求此功德　　若菩提薩求勝道
　護戒猶如牦牛尾　　當得一切功德利　

復次諸善男子。菩薩念于是十三行。修行于忍。何等十三。一切行空修行于忍。不得我故修行于忍。不得眾生修行于忍。不偏自他修行于忍。究竟無嗔修行于忍。覆蔽結使修行于忍。永斷貪嗔修行于忍。成就相好修行于忍。欲生梵世修行于忍。離他逼切修行于忍。欲得盡智無生智故修行于忍。欲降諸魔修行于忍。欲知見如來無量身故修行于忍。以是忍辱。悉用回向于一切智。善男子。是名菩薩見十三行修行于忍。爾時世尊。以偈頌曰


　此法空無有　　求不得眾生
　解知于此法　　安住忍功德
　俱遠離二邊　　自他無有嗔
　慧者修忍力　　大悲如是示
　究竟無有嗔　　進修忍無憂
　覺知于盡故　　修忍寂結使
　相好色嚴凈　　是生于梵宮
　堅進近忍力　　樂思惟吉忍
　無大忍力等　　令魔力非力
　一切德來歸　　是故修妙忍　

復次諸善男子。菩薩有于十二莊嚴。莊嚴修進。何等十二莊嚴。覺了一切佛法。勤修行進莊嚴。往詣一切佛所。勤修行進莊嚴。供給一切如來。勤修行進莊嚴。教化一切眾生。勤修行進莊嚴。安住一切眾生于佛法中。勤修行進莊嚴。滅諸眾生無明。勤修行進莊嚴。施諸眾生佛智。勤修行進莊嚴。凈于一切佛土。勤修行進莊嚴。盡于未來際劫。修菩薩行而不疲厭。勤修行進莊嚴。欲于一彈指頃遍至一切佛之世界。勤修行進莊嚴。一切佛之世界。成無上道轉妙法輪。勤修行進。諸善男子。是名菩薩十二莊嚴勤修行進。爾時世尊。以偈頌曰


　無上勇進無懈怠　　是佛子向勝菩提
　往多佛剎猶復斷　　是所行處無疲厭
　為化眾生堅精進　　堪百千億劫苦聚
　常恒勤進無懈怠　　施與眾生滅度樂
　我愿修凈諸佛剎　　盡悉覺知一切法
　我諸世界中勝輪　　轉已多億眾生調
　一念心覺勝菩提　　遣化多剎調伏故
　佛子常度進彼岸　　現眾莊嚴為眾生　

復次諸善男子。菩薩十二行修于禪定。何等十二。燋結使行。究竟不發故。正心住行。不隨境界故。無依止行。離欲界色界無色界故。出過世行。降伏非圣凡夫定故。增益勝行。無我心故。次第定行。分別禪故。無所有行。離有想故。無邊之行。呵責有邊三昧禪故。以是定行。善寂靜故。調心行。無不知故。寂靜之行。護諸根故。方便境界行。菩薩修禪。不舍不發非慧非慢非見非愛非念修故。是故菩薩降伏一切諸修禪者。諸善男子。是名菩薩見十二行修于禪定。爾時世尊。以偈頌曰


　此禪定尊貴　　是彼菩薩行
　燋一切結使　　究竟不復發
　專修寂定禪　　不修逐境界
　若有不住心　　勸令住于定
　修無依止禪　　彼無所依止
　欲色無色界　　思惟無所著
　是禪超出世　　是菩薩所知
　是故降一切　　諸非圣定者
　行于次第禪　　欲得自在故
　是故舍禪定　　還生于欲界
　增益勝妙行　　智慧者修禪
　是無我心禪　　為于菩薩說
　無量無邊行　　修行最上禪
　是故少分禪　　照明令降伏
　智慧方便俱　　修禪大名稱
　都無所見得　　一向白凈行
　無所依止故　　亦不住于物
　智慧者修禪　　舍離于物相
　行如是等行　　智慧者修禪
　于緣覺自在　　是故無所行　

諸善男子。菩薩十二行智入般若波羅蜜。何等十二。明了行。不闇蔽故。大炬行。照明一切諸結使故。放智明網行。離無智故智慧鉤行。拔無明根故。善利槊行。破愛網故。金剛行。破結山故。日宮行。干燋結泥故。火大行。燒生樹故。摩尼寶行。不迷惑故。是空行。無有物故。無相行。無有相故。無愿行。過三界故。善男子。是名菩薩十二行智入般若波羅蜜。爾時世尊。以偈頌曰


　此慧勝世間　　作光滅諸闇
　日炬甚清凈　　照諸結使眾
　慧利滅無明　　覺知破壞愛
　破諸結使山　　天主金剛杵
　破壞阿修羅　　所有諸軍眾
　得照明離闇　　慧示現如燈
　猶日干燋泥　　勝慧猶如日
　度結海彼岸　　猶如船渡水
　拔斷無知樹　　如刀斬諸樹
　得不迷摩尼　　空無物性相
　常離于覺觀　　不依諸有道
　得破壞疑惑　　能論出言說
　示生死過患　　示現涅槃炬
　此慧調世眼　　現無迷相事
　因慧菩薩健　　離闇行菩提　

諸善男子。是菩薩知見十二境界示現方便。何等十二。善男子。是菩薩到涅槃境界。方便示現生死境界。到寂靜境界。方便示現在眾鬧中。到禪境界。方便示現后宮婇女。到無作境界。方便示現諸作境界。到無生境界。方便示現生死境界。離四魔境界。方便示現降伏諸魔。到圣人境界。方便示現近非圣境界。離世境界。方便示現世間境界。得智境界。方便示現凡夫境界。現了見于實際境界。方便示現不墮聲聞緣覺境界。達解得到無相法界。方便示現相好嚴身。為化眾生境界故入佛境界。方便示現諸魔境界。諸善男子。是名菩薩知見十二境界方便示現。爾時世尊。以偈頌曰


　是方便境界　　菩薩凈眾生
　是住于境界　　示一切境界
　得涅槃境界　　方便現有為
　又到是境界　　無二過患污
　得到寂靜處　　方便現眾鬧
　于二俱無著　　無著行如蜂
　示現婇女中　　宮中貪娛樂
　彼得于寂靜　　持德者方便
　不退于禪定　　方便現亂心
　見無諸匆務　　方便智示現
　亦無有恭敬　　無妄相戲論
　非妄妄想界　　方便智示現
　不生亦不死　　不生法豪貴
　示現于生死　　方便智勇健
　出過魔境界　　住威德佛界
　而現魔境界　　是佛子方便
　到圣功德頂　　方便凡夫行
　凈智力眾生　　方便智變化
　一切法無際　　知于本際空
　不求于滅度　　是方便所持
　一切法無相　　是達空無有
　以化眾生故　　示現相好身
　是方便境界　　大威德佛子
　是佛子安住　　示現百變化　

諸善男子。汝今當知。如來方便。出生十二功德成就。精練佛土。成于無上正真道已。示現劫濁見濁眾生濁煩惱濁。命濁。現差別乘。示現佛土污穢不凈。現眾生鈍。現說法異。現眾生異。現異道諍訟。現魔魔業。都無過咎。當知一切是如來方便。佛說是已。爾時文殊師利童子白佛言。世尊。愿說十二功德成就精練佛土。諸佛世尊。于是功德精練佛土。成于無上正真之道。佛言。文殊師利是精練佛土。有精練劫成就具足。不舍精練諸功德故。諸佛世尊。即于是處。成于無上正真之道。是精練佛土。有精練時成就具足。不違失于行法時故。是精練佛土。有于精練眾生成就。無不知法故。是精練佛土。有于精練福田成就。善妙凈故。是精練佛土。有于精練易解眾生成就具足。不頑鈍故。是精練佛土。有精練乘成就具足。出一乘故。是精練佛土。有于精練妙地成就。無有物故。是精練佛土。有于精練妙地成就。一切不外行道法故。是精練佛土。有于精練功德成就。無諛諂故。是精練佛土。有精練心畢竟成就。是白凈性眾生住故。是精練佛土。有于精練圣人成就。福田不空故。是精練佛土。有于精練道場成就。往古先佛所住處故。文殊師利。是名十二功德成就精練佛土。是處一切諸佛如來。成于無上正真之道。文殊師利。汝今當知。我此都無聲聞緣覺所安止處。何以故。如來舍離諸異相故。文殊師利。若其如來。或有欲于眾生大乘。或有欲于眾生小乘。則是如來有不凈心。有不等心。有執著過。有小分大悲。有異想咎。我便有于吝惜法咎。文殊師利。我若為眾生有所說法。皆趣菩提皆趣大乘。入一切智得到一切智。以是義故。無有異乘所止住處。文殊師利白佛言。世尊。若其無有異乘住處。何故如來序說三乘為眾生說法。此是聲聞乘。此是緣覺乘。此是大乘。佛言。文殊師利。乘止住處。如來為作安止地耳。非乘止處。非法相作安止住處。如來為人作安止處。若少莊嚴無量莊嚴彼安止處。是乘無差法界無別故。文殊師利。如來演說無障礙門。次第到于所住止處。文殊師利。猶工初學。從善巧師。到巧智岸。種種方便。隨于弟子所欲學事。令其巧智。示現種種精勤之事。是巧智一也。文殊師利。如來世尊亦復如是。善法巧師。是一切智。作三種說。文殊師利。猶如少火漸漸增長能燒至劫。文殊師利。是一切智明亦復如是。漸次增長。乃至得到如來大智。智慧之明。燒于一切眾生結使

文殊師利。須彌山王無所分別。若有眾生。往到其所。一切同色。謂一金色。文殊師利。是無上如來大智須彌。亦復如是無所分別。若有觀于如來法性。皆同一色。謂一切智。文殊師利。喻如紺青大摩尼寶在所住處。是摩尼寶境界之內。有異色光。謂種種色種種異形。是摩尼寶威德力故。皆為一色。所謂青色。文殊師利。如來無上紺摩尼寶亦復如是。若有眾生觸如來光。一切一色一切智色。文殊師利。喻如大海。雖種種門眾水流入。入已一味。所謂堿味。以常住故。文殊師利。大海者。謂如來大智。種種水入。謂諸一切聲聞緣覺菩薩法也。入已一味。所謂一乘無差別故。文殊師利。以是方便。當知如來。安虛妄地。名如來分別引導說作安止。入如來法安住處故。如來示現次第入于佛法中故。令小莊嚴大莊嚴者安住佛法。如來以是方便智辯。種種變化說于出世。是第一義者一乘無二。文殊師利。此佛剎土。若諸外道有出家行。如來是中現方便行如來護持自在引導。何以故。文殊師利。如來善能降伏一切諸怨敵故。如來一切常無怨敵

佛說菩薩行方便經卷上佛說菩薩行方便境界神通變化經卷中

　　　　宋天竺三藏法師求那跋陀羅譯


文殊師利。如轉輪王小功德成有盡德聚。有貪有嗔有癡有取有結有使。是轉輪王。一切無有作怨敵者。所以者何。文殊師利。是轉輪王無有諍惱。文殊師利。豈況如來轉大法輪。無量大智。功德莊嚴具足成就。得無斷大悲。游行無漏法虛空中。七助菩提法寶成就。以不忘法。轉大法輪。外有諍訟諸怨敵怖。無有是處。文殊師利當知。若見此佛剎土外道出家。汝善男子當知。一切安住一道。所謂佛道。文殊師利。喻諸禽獸無力能住師子王前。如是文殊師利。諸外道出家無能便入如來境界。亦不能與如來諍論。大人師子。持于十力。得四無畏。在其前吼。無有是處。惟除如來之所加持。文殊師利。喻日宮出放光明網。一切螢火皆悉隱蔽。一切珍寶火光星宿悉無照明。如是文殊師利。無上如來大日宮出時。放大智光明。諸外道出家皆悉隱蔽。無有照明。文殊師利。喻勝鐵王隨其地分所出之處。一切諸鐵無有住者。以諸鐵聚不共相故。如是文殊師利。若有佛土有佛出世。當知一切諸外道等無出家行。何以故。不共相佛出于世故。文殊師利。喻如意寶王隨所出處。不生一切偽摩尼寶。如是文殊師利。如來大智寶所出處。當知是處不出外道。文殊師利。喻如寶性有出閻浮檀金之處。是處不出下賤銅等。如是文殊師利。若有世界有佛出世。是處不出一切外道。文殊師利。當知方便隨佛出處。不應出諸外道出家。文殊師利。汝今當知。如來受持不可思議方便境界。以是緣故。此佛剎土現諸一切外道出家。所以者何。一切外道上首。皆是住于不可思議解脫。從般若波羅蜜出。游戲方便。亦不舍離念佛法僧。教化眾生到于彼岸。如來受持化眾生故。說是法時。八千天子依聲聞乘者。聞說一乘。發于無上正真道心。五百比丘得一乘燈三昧。千二百菩薩。得無生法忍。普此三千大千世界六種震動。天于空中雨天青黃赤白蓮華。雨天末栴檀。于佛之前。百千天子。住虛空中。發聲唱呼。天衣空中而自回轉。諸天作樂說如是言。本未曾聞是經出世。世尊。令此經典久行于閻浮提。八百比丘比丘尼。脫優多羅僧以奉上佛。爾時世尊。欲重宣此義。而說偈言


　方便境界不思議　　文殊師利當知我
　我精練時覺菩提　　我又示現如此時
　時節過咎我所無　　常恒有于妙法時
　眾生聞我法過度　　眾生過患我所無
　精練劫殘功德物　　精練福田凈無垢
　我精練時得菩提　　是故知我無有濁
　我已從久多億劫　　成就無量佛智慧
　如我得道命亦爾　　于是中間無滅度
　我方便現示滅度　　有常想故示無常
　我今示現于余殘　　我壽命等未來劫
　我惟一乘一滅度　　我差別乘不可得
　作如是三說三乘　　當知方便之境界
　有懈怠心及小心　　聞即生于驚怖畏
　為是等故示三乘　　惟有一乘無有二
　我隨欲于法者說　　入于佛道法事故
　以是一乘演說三　　然于此乘無傷損
　如巧智度到彼岸　　以是智示現于三
　世尊亦爾知勝法　　以是一乘演說三
　等心調御諸眾生　　我都無有于異想
　我意喜敬于下乘　　我則有于慳吝咎
　紺琉璃寶眾寶上　　隨其所在住止處
　一切皆同作一色　　而是紺色無差別
　調御智寶亦如是　　一切佛土普放光
　一切眾生作一色　　菩提心色無差別
　猶如小火之所燒　　漸漸增長成大焰
　聲聞智焰亦如是　　斯亦放佛功德光
　須彌山王歸向者　　以威德故同一色
　歸依十力亦如是　　柔忍者得菩提色
　喻如一切眾蜂口　　采拾種種眾凈妙
　一切眾物共和合　　皆悉作于一蜜相
　知世贊世亦如是　　示現作于三乘已
　一切白凈和合已　　作菩提想無異想
　轉輪人王無憂惱　　無有余方怨敵故
　我以法界普告敕　　云何當有外道界
　猶如日宮初出時　　隱蔽螢火諸星宿
　智慧宮出亦如是　　蔽諸外道無明照
　隨有勝鐵所住處　　一切余鐵無能行
　若有國土如來行　　是處無有外道行
　隨有金玉所出處　　是處不出生余銅
　若有剎土證菩提　　是處不雜外道眾
　意珠偽珠不和雜　　過去未來亦不雜
　佛寶外道亦如是　　一剎土中常不雜
　禪定神通忍自在　　一切智門此外道
　慧方便行智慧者　　示現種種諸變化
　聞于方便境界已　　爾時佛子甚歡喜
　生于慶樂喜無量　　散華供養于調御
　此地六種大震動　　空中伎樂而鼓作
　億天虛空中合掌　　贊言善哉調御說　

說此偈時。薩遮尼干子。與八十億諸尼干俱。從南方次第游行于諸國界。向優禪尼大城之所。百千大眾圍繞莊嚴唱叫喚呼。爾時旃茶缽樹提王。遙見薩遮尼干子來。于是薩遮。生愛樂心。生清凈心。與諸大臣內宮眷屬。國土人民子息四兵。大王威德大王神力。百千滿瓨以用莊嚴。鼓百千伎樂。擎幢幡寶蓋以為莊嚴。即出往迎薩遮尼干。爾時薩遮尼干子。遙見旃茶缽樹提王。柔軟愛語。善來大王。汝國界中無有怨敵相逼切也。無有病患苦惱熱也。是國臣屬諸伎卒。惡不肖之人。守羅關稅。是等不亂壞國土不。大王。汝國沙門諸婆羅門安樂行不。大王。汝常安法治理國不。大王。不應害于眾生獵張魚捕逼諸眾生。何以故。大王當知。一切眾生皆悉愛命。是故大王。應受不殺不應偷奪。于自國封應生知足。不應邪淫自足妻色。終不妄語真實而言。不應兩舌有異言說。不應惡口常柔軟語。不應綺語隨所念語。于他財封勿生貪心。大王。應當離于嗔恚。以慈莊嚴于身口意。大王。不應生于邪見。行圣正見。大王。汝今不應放逸。善觀無常。大王當知。壽命短促速至他世。大王。汝今應怖畏后世。應信業報。重說勝偈


　人主常應不放逸　　護持境土不放逸
　若放逸者墮惡道　　若不放逸生善道
　亦莫抂斷眾生命　　一切眾生愛壽命
　慧者不應害眾生　　愛護眾生如己身
　常應遠離于偷盜　　常不應說于妄語
　常應護持實言誓　　大王當來生善趣
　所說言語耳樂聞　　不應說強粗惡語
　常應愛語柔軟語　　大王不應說兩舌
　人主不應說綺語　　有所言說隨順說
　離于嗔恚過患惡　　如大象王生善道
　王不應行于邪淫　　于他妻女離欲心
　于自妻色常知足　　汝當來生于善道
　大王不應懷于見　　當安住于妙善見
　當修行于如是法　　大王受天娛樂樂
　持戒沙門婆羅門　　及孝順供于父母
　得遠離于惡道已　　當受天中歡喜樂　

是薩遮尼干子。以此不放逸法。勸缽樹提王已。爾時栴茶缽樹提王。向薩遮尼干子。說于愛軟安樂之語。自言。不作如是之事。汝婆羅門可至我家。何以故。我今請汝及諸眷屬。欲設飯食。尼干子言。善哉善哉。當如是作。何以故。大王。我來道遠饑乏所須。大王如是。如汝所請。爾時大王。在薩遮尼干子眷屬后行。前入王宮。入已薩遮尼干坐御座。余諸尼干隨次而坐。爾時彼王善心恭敬手自料理。薩遮尼干及其眷屬。食充足已。爾時此王如是思惟。我今當少問是薩遮尼干子。于如來所有信敬不。王思是已。取小卑床。坐于薩遮尼干子前。作如是言。婆羅門。我欲少論。若聽許者。我當問汝。汝為我說。薩遮尼干語大王言。隨汝所欲自恣而問。我當善答悅可汝心。王聞聽已。問言。婆羅門。世眾生中頗有眾生慧者明了無亂心智然有過耶。薩遮答言。實有大王。王又問言。婆羅門此是誰也。薩遮答言。跋沙婆羅門是。王又問言。跋沙婆羅門有何過耶。薩遮答言。跋沙婆羅門。善瞻星歷。善知節會。善學唱說。善知月蝕。善知地動。善知豐儉。善知世俗會。善學瞻相。然實邪淫愛他妻婦。大王。慧人不應行于邪淫。何以故。大王。行邪淫者。現世來世得大苦法。乃至天人之所呵責。如說偈言


　貪欲他婦女　　不護惡境界
　不足自妻色　　世所有呵責　

王言。婆羅門。世眾生中復有眾生慧者明了無亂心智然有過耶。薩遮答言。實有大王。王言誰是。薩遮答言。此頗羅墮婆羅門是慧者明了知時非時。彼有過患。王又問言。有何過耶。答言。大王。此婆羅門多所睡眠。大王。慧者不應多于睡眠。何以故。大王。睡眠退失世出世法若智若斷。如說偈言


　若多樂睡眠　　懈怠所覆蔽
　睡眠放逸覆　　凡夫退諸利　

王復問言。婆羅門。世眾生中復有眾生成就如是諸法然有過耶。薩遮答言。實有大王。王言。誰是。答言。大王。黑王子是。王又問言。是黑王子有何過耶。答言。大王。多于嫉妒。大王。慧者不應多于嫉妒。何以故。大王。若得成就于封邑。行于嫉妒。是人封邑不得堅牢。空手而死。死已便墮于餓鬼界。如說偈言


　嫉妒覆蔽心　　彼人成封邑
　彼有空手死　　墮在餓鬼界　

王又問言。復有眾生成就如是上功德法有過患耶。薩遮答言。實有大王。王言。誰是。答言。大王。此吉軍王子是。王又問言。吉軍王子有何過耶。答言。大王。是吉軍王子甚嬉殺生。大王。慧者不應好嬉殺生。何以故。殺生短壽。當墮地獄餓鬼畜生。如說偈言


　人王殺生者　　少力及短命
　命終墮地獄　　是故不害生　

王又問言。婆羅門復有眾生慧者明了無亂心智有過患耶。薩遮答言。實有大王。王言。誰是。答言。大王。此即無畏王子是也。王又問言。無畏王子有何過耶。答言。大王。多悲愍他。大王。慧者不應多悲愍他。何以故。大王。多悲愍他。若自在者。是國多賊。難可降伏。多有過患。如說偈言


　多悲愍于他　　若人自在者
　不能降伏是　　不能執短己　

王又問言。頗眾生中復有眾生慧者慧贊有過患耶。薩遮答言。實有大王。王言。誰是。答言。大王。此天力王子是。慧者慧贊然實有過。王言。婆羅門。天力王子有何過耶。答言。大王。天力王子飲酒放逸。大王慧者。不應多飲酒也。何以故。大王。酒多失念障礙上義。亦失于世及出世義。如說偈言


　常作放逸　　一切王事　　酒放逸蔽
　退出世義　

王又問言。婆羅門。復有眾生慧者慧贊有過患耶。薩遮答言。實有大王。王言。誰是。答言。大王。此天勛王子是。慧者慧贊然有過患。王言。婆羅門。天勛王子有何過患。答言。大王。天勛王子長思慮過。大王。慧者不應有長思慮。何以故。大王。長思慮者妨廢失利令重事起不得寂靜。是故大王。大聰慧者不應長思。如說偈言


　若有長思慮　　事失不吉利
　以是善莊嚴　　妨廢發意事　

王又問言。薩遮。復有眾生慧者慧贊有過患耶。薩遮答言。實有大王。王言。誰是。答言。大王。此大軍王子是。慧者慧贊然有過患。王又問言。大軍王子有何過耶。答言。大王。有大慳惡覆蔽之過。劫奪他財。大王。慧者不應有大慳惡。如說偈言


　若人主有慳　　得封不知足
　是所聚集財　　至他世憂愁　

王又問言。薩遮。復有慧者慧贊然有過患。薩遮答言。實有大王。王言。誰是。答言。大王。波斯匿王。慧者慧贊然有過患。王言。婆羅門。波斯匿王有何過患。答言。大王。波斯匿王有多食過。大王。夫有慧者不應多食。何以故。大王。若有多食。懶怠身重所食難消。如說偈言


　人主多食　　懶怠身重　　又損覺知
　顏狀不鮮　

王又問言。婆羅門。世眾生中復有慧者慧贊然有過患。薩遮答言。實有大王。王言。誰是。答言。大王汝是。世間慧者慧贊。汝亦有過。王言。婆羅門。我有何過。答言。大王。汝多暴虐惡性卒急粗獷無慈。大王。夫有慧者不應粗暴。若慧者粗暴。人不多附。乃至父母亦不適意。況余眾生。大王。若聰慧者不應粗暴。大王。有慧之人應深長思。如說偈言


　若有粗暴　　不長覺思　　必有呵責
　無人親附　

爾時栴茶缽樹提王。面聞自過。嗔恚忿惱。不適其意。不能忍耐。語薩遮尼干子言。汝應于是大眾之中呵責我耶。以嗔恚故。敕令斬殺。爾時薩遮驚怖。向王說如是言。大王。不應作是卒暴。施我無畏聽我所白。王言。與汝無畏汝欲何說。大王。我亦有過。我王面前說王過惡。言多暴虐。惡性卒急。粗獷無慈。如實而說。大王。慧者不應于一切時說他實事。大王慧者應當知時非時。何以故。大王。如實說他。多不適意。人不親附。無慧者呵。如說偈言


　如實說人王　　凡夫者所毀
　是以智慧者　　思量然后說　

爾時此王嘆言善說。復重問論。婆羅門。世眾生中。頗有眾生慧者明了。無亂心智。無過咎耶。薩遮答言。實有。大王。王言誰是。答言。大王。此沙門瞿曇是。釋王種釋種出家。如我等所瞻。彼無過咎。其種貴故無有過咎。生于轉輪王種姓故。無有過咎。不生廝下種姓中故。無有過咎。釋種生故無有過咎。色貌威德極端嚴故。無有過咎。相好莊嚴故。無有過咎。以是義故。無有過咎。是釋瞿曇若不出家。當作于大轉輪王。七寶成就。所謂輪寶象寶馬寶摩尼寶女寶藏臣寶主兵寶。千子具足勇健端正。能壞他眾。亦皆成就轉輪王相。于四天下統領自在。正法之王。兵仗不用。正法治國。既出家已。苦行六年。日日食于一麻一米。坐菩提樹降伏魔眾。既降伏已。一念心慧。如所知。如所得。如所觸。如所覺。如所證。一切覺知。無有眾生與等等者。何況有勝。是沙門瞿曇無有等者。故無過咎。何以故。大王。是沙門瞿曇家種無等。端正威德無與等者。智慧威德無與等者。是故無過。如說偈言


　持于三十二相好　　出生釋種人師子
　是凈飯王之太子　　世尊一切智無咎　

薩遮尼干子如是說已。缽樹提王言。大婆羅門。汝今當說。何等是如來三十二大丈夫相。婆羅門言。我今當說。王言。何謂也。大王。是沙門瞿曇。善安跱立足下平滿。輪輻圓足。手足柔軟。指長傭[月*韱]。手足網鞔。是沙門瞿曇。足跟傭平。足骨鉤鎖。是沙門瞿曇。其[跳-兆+專]鹿[跳-兆+專]。是沙門瞿曇。其身端正。是沙門瞿曇。陰藏隱密。是沙門瞿曇。其毛一一右旋。是沙門瞿曇。毛悉上靡。是沙門瞿曇。其發紺青。是沙門瞿曇。皮膚金色極上細軟。是沙門瞿曇。七處圓滿。是沙門瞿曇。身體傭滿。是沙門瞿曇。極好支節。是沙門瞿曇。身不逶迤。是沙門瞿曇。身極長廣。是沙門瞿曇。周身團圓如尼拘陀樹。是沙門瞿曇。身如師子王。是沙門瞿曇。具四十齒。是沙門瞿曇。其齒密致。是沙門瞿曇。牙齒齊平。是沙門瞿曇。牙齒鮮白。是沙門瞿曇。得上勝味。是沙門瞿曇。其舌廣長。是沙門瞿曇。有梵音聲。是沙門瞿曇。眴則俱眴。是沙門瞿曇。其目紺青。是沙門瞿曇。白毫相具。是沙門瞿曇。其頂有髻。大王。是沙門瞿曇。具三十二大丈夫相。以是義故無有過咎。如說偈言


　出生釋種頂有髻　　其發紺青而右旋
　目如青蓮牛王眴　　是故世尊無過咎
　迦陵頻伽梵音聲　　其舌長廣凈鮮薄
　人中世尊齒齊密　　含齒四十而白凈
　一切世人及諸天　　瞻睹其美皆歡喜
　佛世尊舌遍覆面　　是故眾生無與等
　一切眾味悉和集　　世尊舌相之所出
　一切眾味作一味　　是故世尊無過咎
　如師子身頻婆唇　　其肩端嚴廣滿好
　世尊身如尼拘樹　　周匝團圓善安住
　世尊莊嚴身端直　　人師子身極長廣
　七處旋滿無與等　　上妙金色善鮮凈
　人師子毛而上靡　　其體皮膚極細軟
　其髻各各合螺成　　是故眾生無與等
　又師子跱不曲垂　　陰藏隱密如馬王
　髀傭圓滿鹿王[跳-兆+專]　　其誰瞻視不歡喜
　世尊手足有網曼　　其指纖長赤銅爪
　足跟傭平鉤鎖骨　　足下平滿無高下
　世尊手足莊柔軟　　纖長指普有輪相
　人尊足安而平跱　　履行地時不傾動
　無與等者如是相　　世燈如是善莊嚴
　處在大眾甚尊妙　　猶如月王處眾星
　是大丈夫色如是　　世尊為世作燈明
　何況其余無漏法　　以是法故自然覺　

大王。是沙門瞿曇。其色尊妙。一切眾生無與等者。以是義故無有過咎。大王。是沙門瞿曇大慈力成。于諸眾生其心無礙。常行大慈無礙無著。自然普到一切世界入諸眾生。大王。如摩尼寶能清濁水。寶性凈故。能令一切濁水清凈。大王。沙門瞿曇亦復如是。內清凈故。能凈一切眾生結使濁污淤泥。是故無過。如說偈言


　慈心普遍世　　三世諸世界
　一切眾生心　　一切智普慈
　無處不普至　　是慈無與等
　普覆虛空界　　一切智無過
　善凈摩尼寶　　能凈淤濁水
　世尊凈諸有　　凈眾生結垢　

大王。是沙門瞿曇。成三十二大悲之行。何等三十二。見世眾生沒愚癡闇。是沙門瞿曇。于是眾生行于大悲。見世眾生在大無明[穀-禾+卵]。是沙門瞿曇。于是眾生行于大悲。見世眾生墮在于大生死輪回。是沙門瞿曇。于是眾生行于大悲。見世眾生常勤行于不善寂法。是沙門瞿曇。于是眾生行于大悲。見世眾生隨于大流順流而去。是沙門瞿曇。于是眾生而起大悲。見世眾生墮于大山大苦逼切。是沙門瞿曇。于是眾生而起大悲。見世眾生離于圣道墮于邪道。是沙門瞿曇。于是眾生而起大悲。見世眾生閉大牢獄自然纏縛。是沙門瞿曇。于是眾生而起大悲。見世眾生貪于色聲香味觸故無厭無滿。是沙門瞿曇。于是眾生而起大悲。見世眾生是愛奴仆常系屬他。是沙門瞿曇。于是眾生而起大悲。見世眾生老死逼切羸劣困悴。是沙門瞿曇。于是眾生而起大悲。見世眾生常病逼切。是沙門瞿曇。于是眾生而起大悲。見世眾生為三火燒常觸燋熾。是沙門瞿曇。于是眾生而起大悲。見世眾生下纏所纏增長生死。是沙門瞿曇。于是眾生而起大悲。見世眾生心常驚怖。是沙門瞿曇。于是眾生而起大悲。見世眾生貪嗜少味不見過患。是沙門瞿曇。于是眾生而起大悲。見世眾生久眠放逸。是沙門瞿曇。于是眾生而起大悲。見世眾生墮大饑餓常互相害。是沙門瞿曇。于是眾生而起大悲。見世眾生常在衰損互相劫奪。是沙門瞿曇。于是眾生而起大悲。見世眾生無明所盲常不明了。是沙門瞿曇。于是眾生而起大悲。見世眾生共相斗諍惱亂不息。是沙門瞿曇。于是眾生而起大悲。見世眾生如芒草滋萁。是沙門瞿曇。于是眾生而起大悲。見世眾生不凈交會離于清凈。是沙門瞿曇。于是眾生而起大悲。見世眾生行于諸難離于無難。是沙門瞿曇。于是眾生而起大悲。見世眾生多于疑惑著諸邪見。是沙門瞿曇。于是眾生而起大悲。見世眾生如兜羅華依種種見。是沙門瞿曇。于是眾生而起大悲。見世眾生想心見倒無常常想苦有樂想不凈凈想無我我想。是沙門瞿曇。于是眾生而起大悲。見世眾生擔負重擔常受苦乏。是沙門瞿曇。于是眾生而起大悲。見世眾生依止羸劣不堅牢想。是沙門瞿曇。于是眾生而起大悲。見世眾生常在垢污。是沙門瞿曇。于是眾生而起大悲。見世眾生系縛欲有而心貪著。是沙門瞿曇。于是眾生而起大悲。見世眾生利養覆蔽常求于利。是沙門瞿曇。于是眾生而起大悲。見世眾生墮在種種病苦憂悲啼哭愁惱眾苦大聚。是沙門瞿曇。于是眾生而起大悲。大王。此沙門瞿曇。成就如是三十二種大悲行故。是故無過。如說偈言


　無明愚癡大闇黑　　見無明[穀-禾+卵]蔽眾生
　見眾生趣生死獄　　是故人尊生大悲
　眾生常勤造眾行　　正覺見眾生流漂
　恒常隨順此流漂　　十力常生大悲心
　墜墮于極高大山　　見眾生行于邪道
　善安止于圣道中　　安寂靜處無煩惱
　諸邪見者所系縛　　愛怒境界無滿足
　為生老死之所沒　　是故十力有大悲
　種種眾苦所逼切　　見世三火燒熾然
　驚怖畏之被鹿皮　　以是緣故十力悲
　眾生貪著嗜于味　　放逸貪著于境界
　見其墮于饑餓道　　調御能救于怨害
　見諸眾生互相害　　為無明闇所覆蔽
　猶如芒草蔓滋萁　　以是緣故十力悲
　淫欲所生諸系縛　　見諸眾生行難行
　行于邪見稠林中　　以是緣故十力悲
　于不凈中有凈想　　無常有常無我我
　見諸眾生厭重擔　　是故十力生于悲
　見擔負于大重擔　　凡夫常依止羸劣
　常為諸結所污染　　是故十力有大悲
　見為利養所覆蔽　　復次境界無厭足
　墮于欲有之大海　　是故十力有大悲
　多于種種憂愁病　　見諸眾生苦惱已
　為是一切諸苦惱　　是故十力有大悲
　知于非有亦非無　　彼常有于大悲心
　一切眾生普遍心　　是故一切智無過　

大王。今復略說。是沙門瞿曇成就四念處。四正勤。四如意足。四禪。五根。五力。七助道法。八圣道分。成就具足。是故大王。是沙門瞿曇。無有過咎。如說偈言


　常勤精進修念處　　大覺善知于正斷
　大仙禪定得自在　　勝出眾生無過咎
　調御世成諸神通　　諸辯自在到彼岸
　如來善知解脫咒　　大覺善通達諸諦
　于梵行處得自在　　修于慈悲及喜舍
　善安止住于定慧　　是故常無眾過咎
　大仙善知助菩提　　如來善知八圣道
　見眾生苦于圣道　　究竟安止安樂渚
　一切世界無眾生　　有與世調齊等者
　一切智成一切德　　恒常不毀呰于他　

大王。是沙門瞿曇。成就十力。王言。大婆羅門。何等是名如來十力。大王。是佛如來。是處如實知。是處非處如實知。非處去來現在作業受業住處因報如實而知。無量諸界種種世界如實知之。若諸余人余眾生等種種所解如實而知。若余眾生余人等根勝非勝根如實而知。一切至道如實而知。若余眾生余人諸根諸力。助道諸禪解脫定次第定。一切結使污染白凈。隨各各處如實了知。念于無量種種宿命。若于一生若無量生。如其所行如其所說如實而知。天眼清凈過于人眼。見諸眾生種種生死。乃至生于善道惡道如實而知。諸漏盡無漏心解脫及慧解脫如實而知。大王。是名如來十力成就。具足力故。名持十力。名無降伏。是故無過。如說偈言


　是處非處　　如實而知　　實說大人
　彼無有過　　過去無障　　彼有智慧
　未來現在　　知不失之　　善知業報
　知有因緣　　如實不錯　　世調御知
　知于無量　　種種諸界　　善知諸界
　世人無等　　世種種解　　無量諸佛
　照世明知　　如實不異　　知于鈍根
　亦知中根　　又知熟根　　到于彼岸
　一切至道　　如實而知　　根力助道
　神通解脫　　污染白凈　　各各了知
　無有障礙　　知見無礙　　念于平等
　無量稱實　　自身及他　　如實不異
　天眼清凈　　過于人眼　　生死眾生
　調御悉見　　知諸漏盡　　亦知解脫
　無漏有異　　亦悉知見　　是人尊力
　覺了自在　　是一念有　　心無分別
　動發非發　　自然而有　　始初轉輪
　無分別行　　一心而知　　諸眾生思
　及眾生心　　無有二相　　是故無過
　佛得自在　　一切善法　　出諸德事　

大王。是沙門瞿曇。成就四無畏。王又問言。大婆羅門。何等如來四無畏也。大王。是沙門瞿曇自言。我得于正遍知。若有沙門諸婆羅門魔梵及世言。汝于諸法不正遍知。我不見是相。不見相故得安隱行。得無畏行。自言。我得最勝處行。在大眾中。正師子吼。能轉梵輪。沙門婆羅門及余諸世。無有能轉是正法者。佛自誓言。我諸漏盡。若有說言。汝漏未盡。佛不見是相。不見相故。如來得于安樂之行。得無畏行。得勝處行。在大眾中。正師子吼。能轉梵輪。沙門婆羅門及余諸世。無有能轉是正法者。佛說障道法。若有說言。親近是法無有障礙。佛不見是相。不見相故得安樂行。得無畏行。得勝處行。在大眾中。正師子吼。轉于梵輪。沙門婆羅門及余諸世。無有能轉是正法者。我說圣出道。若有說言。親近是者不能出世。佛不見是相。不見相故。得安樂行。得無畏行。得勝處行。在大眾中。正師子吼。能轉梵輪。沙門婆羅門及余諸世。無有能轉是正法輪。大王。此是如來四無所畏。如來成就是四無畏。在大眾中。正師子吼。是故無過。如說偈言


　眾中師子吼　　人調無所畏
　更無與我等　　況眾生有過
　若我所覺法　　是真實不虛
　是正遍知見　　鹿王師子吼
　若有違逆者　　不見有彼相
　以不見相故　　人調無所畏
　我一切漏盡　　我身是無漏
　無有似等者　　諸天及世人
　有是障礙法　　世調御所說
　是真實空虛　　無有可變異
　我說出道法　　自覺已演說
　修行此法者　　無有于障礙
　大健知是已　　如來得安樂
　得于無畏樂　　勝大丈夫行
　轉于梵法輪　　余無有能轉
　世間所不轉　　惟除兩足尊　

佛說菩薩行方便經卷中佛說菩薩行方便境界神通變化經卷下

　　　　宋天竺三藏法師求那跋陀羅譯


復次大王。是沙門瞿曇。成就十八不共佛法。大王。何等十八不共佛法。大王。是佛如來。無有錯亂。口無言說。無有失念。無有異想。無不定心。無不知己。舍欲無退減。進無退減。念無退減。慧無退減。解脫無退減。解脫知見亦無退減。一切身業以智為首隨于智行。一切口業以智為首隨于智行。一切意業以智為首隨于智行。知于過去無礙知見。知于未來無礙知見。知于現在無礙知見。大王。是名如來十八不共佛法成就。是故無過。如說偈曰


　世尊無錯亂　　口無有言說
　其念無有失　　是故彼無過
　無有于異想　　正智心不亂
　隨時不生舍　　一切智無過
　欲無有退減　　善誓進無減
　其念無有失　　彼無能毀者
　慧無損退減　　解無有退減
　解知見無減　　彼智無有惱
　一切諸身業　　口業及意業
　以智力自在　　智亦無有失
　知于過去世　　彼智無有礙
　未來亦無礙　　現在世無礙
　有如是功德　　是沙門瞿曇
　復過是無量　　非我說能盡　

爾時栴茶缽樹提王。聞如來如是不可思議諸功德已。甚適其意。歡喜踴躍生于愛樂。于是薩遮尼干子所。得無量歡喜。得不可思議想。得世尊想。得善知識想。得示菩提想。得度到彼一切智想。得啟請想。得于念想。又得菩薩不可思議解脫之想。得于如是諸想心已。以價直百千真珠瓔珞。又復以上無價之衣。供養薩遮尼干子已。如是贊言。善哉善哉。薩遮尼干子。善說次第方便之法。又言。薩遮。汝所說法順一切智。汝所說法到一切智。汝所說法出于生死。汝所說法滅結使垢。汝所說法破嫉妒門。汝所說法擊大施鼓。汝所說法能破壞魔大憍慢山。汝所說法能干愛海。汝所說法照愚癡林。汝所說法。教化眾生不過失時。王說是已。薩遮尼干子語大王言如是大王。菩薩威儀無不調伏諸眾生者。無有說法逆大乘者。若不能增益一切智。若不能盡一切結使。若不能示生死過患。若其不能到于涅槃。若不能近菩薩之行。若不能到自利利他及俱利者。無有是處。大王。若有一切初發意時。便到自利利他俱利。薩遮尼干說是事時。栴茶缽樹提王。得斷疑信得不壞信。十六王子。得于歡喜信行之界。八千天子獲得三昧。名莊嚴佛行。是王宮中所坐尼干有萬三千。發于無上正真道心。各各脫衣供養薩遮尼干子已。作如是言。我等今者得于善利。見是薩遮大善男子。又聞演說是隨順法。復言。薩遮。可與俱往。欲見世尊。是佛如來今在我園。薩遮答言。一切悉來和合共往。爾時大王與其眷屬大臣人民設大莊嚴。爾時大王遍城行令唱如是言。若不至于如來所者。當斬殺之。舉城一切男子女人童男童女。聞王令已。各各持諸華鬘涂香末香種種伎樂。出于優禪大城外已。向園而住待于大王。爾時缽樹提王。與薩遮尼干子諸大臣等。王子兵眾。內宮婇女。國土人民。騎乘圍繞。大王威德。王大神力。王大變化。王大游戲。擎幢幡蓋。百千音樂歌舞唱伎。簫笛擊節出種種妙音。象馬槃戲百千吉瓨。在前行列。以金鎖莊校象車馬車。九十八億人眾圍繞。趣向自園詣世尊所。到已頂禮佛足右繞三匝卻住一面。薩遮尼干及其眷屬。頂禮佛足右繞無量百千匝已。住立合掌觀佛不眴。爾時大德舍利弗。見薩遮尼干子佛前觀佛目不暫眴。見是事已作是思惟。薩遮尼干子何緣來此。如是思已。語薩遮尼干子言。薩遮。汝何緣故詣如來所。欲見如來為欲聽法。薩遮尼干子言。大德舍利弗。我不見佛不為聽法。大德舍利弗。我今不用一切法故詣如來所。何以故。大德舍利弗。見色不名見于如來。見受相行識。亦不名為見于如來。不見地大水火風大名見如來。不見于我名見如來。不見眾生不見壽命不見養育名見如來。不見丈夫名見如來。不見我勝我所勝名見如來。不見于想名見如來。大德舍利弗。不見一切相者名見如來。不見執著名見如來。見無有物名見如來。見于性故名見如來。見本際故名見如來。見眼色離欲名見如來。見耳聲無教名見如來。見鼻香不和合名見如來。見舌味無知名見如來。見身觸無覺名見如來。見意法無分別名見如來。舍利弗言。薩遮。以如是相見如來者。云何見如來耶。薩遮答言。大德舍利弗。非以種故見于如來。不以性故見于如來。非相非無相。非法非無法。非實非不實。非境界非不境界。非思惟非不思惟。非分別非不分別。非有為非無為。非物非不物。非聚非散。非色非受非想非行非識。非取非不取。名見如來。舍利弗言。薩遮。以如是相見如來者。汝善丈夫。云何得見于如來耶。薩遮答言。大德舍利弗。我非到色見于如來。亦不離色見于如來。亦不壞色見于如來。如是受想行識。非到于識見于如來。不離于識見于如來。亦不壞識見于如來。非現世分見于如來。非過世分見于如來。非以陰分見于如來。非以界分見于如來。我以如是見于如來。我見一切言說非言說。名見如來。我非見非不見。非有非不有。非分別非不分別。非憶想非諍非惱非起非取非舍非戲論。非作想非不作想。非作物非不作物。非動發非不動發。非作見非無作見。非境界見非不境界見。非言語非不言語。見于如來。離于一切所有言語談論音聲。名見如來。亦無所見。大德舍利弗。菩薩如是見于如來。我亦如是見于如來。舍利弗言。汝以如是見于如來。汝復云何聞說法耶。薩遮答言。大德舍利弗。若我聽于如來說法。若生法想非是法想。何以故。大德舍利弗。菩薩一切所有言說皆出于法。然不執著。亦不生想。何以故。離法想故。舍利弗言。汝今薩遮。不求聽法詣如來耶。薩遮答言。大德舍利弗。我非求法。非不求法。詣如來耶。何以故。大德舍利弗。夫求法者。名不求于一切諸法。大德舍利弗。夫求法者。不著佛求。不著法求。不著僧求。不知苦求。非斷集求。非修道求。非證滅求。非過欲界。非過色界無色界求。非生死求。非涅槃求。大德舍利弗。汝當知。我都不求于一切法故。詣如來所。舍利弗言。以何緣故作如是說。薩遮答言。大德舍利弗。一切諸法無因緣故。我如是說。又法界性。無有因緣。非無因緣。俱不可得故。舍利弗言。汝今流轉于諸道耶。薩遮答言。大德舍利弗。若有道者我則流轉。若有生者我則有生。若有去者我則有死。大德舍利弗。一切諸法無去無生死。舍利弗言。薩遮。如佛所說。汝等比丘生老病死。薩遮答言。大德舍利弗。一切眾生依止有道及憍慢故。為壞依止。如來世尊作如是說。佛法如性。無有如是生老病死。舍利弗言。善哉善哉。薩遮。汝說大乘知分別義。薩遮答言。大德舍利弗。汝今能知。云何是義。云何分別。舍利弗言。善男子。我非說者我今欲聽。善男子。汝當演說。云何是義。云何分別薩遮答言。大德舍利弗。義者謂無言說。若有言說名為分別。又復義者。謂不可說。若有言說名為分別。又復義者。名謂默然。若有言說名為分別。又復義者。謂無動搖無諸戲論。無有分別無有莊嚴。非有非物。無有我想。非勇。不可取不可見。無有居止。離于一切居止言說。又分別者。謂思量數觀往至他心。又復義者。名謂義辯。分別者。謂法辯辭辯樂說之辯。大德舍利弗。是名略說義及分別。爾時世尊贊薩遮尼干子。善哉善哉。善男子如汝所說。說此法時三千天子。得無生法忍。二萬眾生聞此大辯。發于無上正真道心

爾時大德目連白佛言。世尊。是薩遮善男子。作是外道尼干子服。化幾眾生。佛告目連。若聞此事。一切天人皆當迷惑。唯除菩薩摩訶薩等。目連諦聽。我今演說。薩遮尼干子。種種形服色像威儀。教化眾生少分之事。目連。是薩遮善男子。作外道服。教化須彌塵數眾生。令發無上正真道心。作遮勒形服。化四天下塵數眾生。發于無上正真道心。作余異道出家之像。化八十四恒河沙等眾生。發于無上正真道心。現聲聞形。化十恒河沙等眾生。示聲聞乘已。然后復化。令發無上正真道心。作緣覺像。教化眾生復過是數。菩薩形服。教化眾生復過是數。復作釋像。復作梵像。復作轉輪大王之像。復作護世像。復作緊那羅像。復作阿修羅像。復作迦樓羅像。復作摩睺羅像。復作人像。復作非人像。復作男子像。復作女人像。復作童子像。復作童女像。復作地天像。復作即化生天像。復作仙人像。復作年少婆羅門像。復作比丘像。復作比丘尼像。復作優婆塞像。復作優婆斯像。目連。薩遮善男子。教化眾生如是甚多。爾時目連白佛言。世尊。是薩遮尼干子。奉事供養幾如來耶。佛告目連。假量虛空可得其邊。無有能得薩遮善男子。以種種形供養奉事諸佛如來得其邊者。目連。假令能得地界水界火界風界眾生界邊。無有能得是薩遮善男子奉事供養諸佛如來得其邊者。爾時大德大迦葉。語薩遮善男子言。善男子。汝多奉事供養諸佛。汝之功德具足成就。何故不成無上正真道。薩遮答言。大德迦葉。若有菩提有覺菩提者。我當覺于無上正道。大德迦葉。語薩遮言。恒河沙等菩薩摩訶薩發菩提愿。覺于無上正真之道。已覺今覺當覺。薩遮答言。大德迦葉。為憍慢眾生作如是數。第一義中。無有菩提。無覺菩提者。何以故。大德迦葉。菩提是無為。離一切數。菩提非色。不可見故。菩提非青非黃非赤非白非紫非頗梨色。無有形像。無貌無相。過一切相。無有居止。斷一切居止。非有。離一切有。非相。離一切相。無有言說。口業不及故。非見非聚亦非有物。非闇非明無形無體。不可言說非不可說。非觸非知非聞非聲非句。非系非縛非解非染。非嗔非癡非一切事。非假名非不假名。大德迦葉。菩提性爾。又菩提者。非身所覺。又菩提者。非心所覺。何以故。大德迦葉。身癡無智。猶如草木墻壁土塊。是故不能覺。于菩提心者非色。又不可見是亦不能覺于菩提。亦無眾生可覺菩提。大德迦葉。一切法性皆悉如是。汝云何言。汝何不成無上正道。爾時菩薩。大聲聞眾。優婆塞優婆斯。及釋梵護世。如是思惟。世尊。如實知眾生心。如所解知。如來當斷我等疑惑猶豫之心。當說薩遮善男子記。幾時當成無上正道。世界何名。得菩提已。名號何等。住壽幾何。大眾有幾。爾時世尊。知諸菩薩聲聞優婆塞優婆斯釋梵護世心之所念。即告文殊師利。是薩遮善男子。此賢劫過已。然后復過于算數劫。當得作佛。號實意相王如來應供正遍知。其佛世界名善觀稱。劫名滅刺。文殊師利。是善觀稱世界。端嚴甚可愛樂。七寶莊嚴周匝百千。七寶垣墻以為莊嚴。有百千塹。七種香水充滿其中。復有百千高大臺觀。七種琉璃大寶所成。有百千萬閻浮檀金網。以為莊嚴而遍覆之。有百千萬摩尼之寶間錯臺。有百千萬過師子摩尼寶。莊嚴牖響。有百千萬師子幢摩尼寶莊嚴寶座。有百千萬大幢摩尼寶。照明一切。百千萬鈴網。出于和適軟妙音聲。遍滿其中。懸百千萬珠寶金網。豎立百千萬種相幢。文殊師利。是善觀稱世界。地平如掌。寶樹遍覆。生柔軟草。其草右旋。如難提跋旦孔雀項色。觸如天衣。是草普遍善觀稱界。有百千萬園以為莊嚴。其一一園。復以百千萬園圍繞莊嚴。有百千萬池周遍莊嚴。是一一池。以八楞摩尼寶而間錯之。閻浮檀金以為梯橙。底布金沙。滿八味水。寶華遍布。有鵝雁鴛鴦相和而鳴。文殊師利。善觀稱世界。百千萬國及城邑村落周遍莊嚴。其一一大城。復有百千萬城。周匝莊嚴。諸村邑聚落。亦復如是。是一切國城邑村落男女充滿。文殊師利。是善觀稱世界之中有四天下。名適意見。甚為殊特。極妙端嚴極盛豐樂。男女甚多。彼實意相王如來應供正遍知。當生其中。文殊師利。是實意相王如來出婆羅門種。母名勇猛。如今我母名曰摩耶。父名梵摩婆秀。如我父王名曰凈飯。彼當有子名曰遍聲。如今我子名羅睺羅。有妻勝后名曰大意。如今我妻瞿婆伽釋種童女。當有乳母名曰大稱。如我乳母名摩訶波阇波提瞿曇彌。彼佛世尊當有侍使名常順行。如我侍使名曰闡陀。彼佛如來。有大馬王名曰大力。實意相王當乘出家。如今我馬王名建持迦。彼佛如來當有道場。名曰法勇。彼佛如來于是場上。當成無上正真之道。當有八十億菩提樹周匝莊嚴。文殊師利。彼佛爾時。無魔無魔天眾。文殊師利。彼當來世。實意相王。成于無上正真道時。彼佛世界所有眾生。悉以一切諸華香鬘種種伎樂。作眾伎樂。當共往詣法勇道場。上至阿迦膩吒天眾一切來集。龍眾夜叉眾乾闥婆眾阿修羅眾迦樓羅眾緊那羅眾摩睺羅伽眾。皆當來集。東西南北諸大菩薩皆當來集。文殊師利。是實意相王。初覺菩提已。在大眾中。說此菩薩行方便境界神通變化經。無量百千億經而圍繞之。文殊師利。彼實意相王如來說此經時。恒河沙等眾生。于阿耨多羅三藐三菩提得不退轉。文殊師利。是實意相王如來。不說于三乘法。彼佛世界。無聲聞緣覺。惟皆一乘妙解眾生。生彼世界。文殊師利。彼實意相王如來世尊。初會說法。當有恒河沙等菩薩得不退轉。第二大會。有八十那由他菩薩當得一生。第三大會。當有六十頻婆羅數菩薩。自是以后。當有過于算數菩薩。安住不退無上正真道。文殊師利。彼實意相王佛。得成道已。壽六十中劫。佛涅槃后。正法住世八十億百千那由他歲。當廣流布佛之舍利。所調眾生其數如先。文殊師利。彼佛臨欲入滅度時。授于大相菩薩記已。后乃滅度。此大相菩薩。次于我后。當得成于無上正真道。號大莊嚴如來應供正遍知。時此大眾。心生驚疑。誰是爾時大相菩薩。次彼世尊當成無上正真之道。號大莊嚴如來應供正遍知。爾時世尊。知大眾心。即告文殊師利童子。是薩遮善男子前坐外道小童子者。名實歡喜。得勝一切諸余童子。彼當成佛。號大莊嚴如來應供正遍知。彼佛世界所莊嚴事如彼實意相王如來等無有異。此眾聞彼佛剎功德莊嚴威德。會中六十億百千那由他諸菩薩等。發心愿生彼佛世界。白佛言。世尊。是實意相王。得成佛時。我等當生彼佛世界。世尊即記當生彼國。有八十億諸尼干等。同聲唱言。世尊。我等亦當生彼佛土。佛一切記當生彼國。于上空中。有九十億百千那由他諸天子等。說如是言。世尊。彼實意相王佛得菩提時。我等當生彼善觀稱世界之中。當見如是功德莊嚴。佛即記言。汝等天子亦當生彼善觀稱界奉事彼佛。汝諸天子。亦當于彼善觀稱界成于無上正真之道。各有異名等同壽命。即時三千大千世界六種震動。其地自然勇出無量百千億那由他大寶蓮華。閻浮檀金為葉。天紺琉璃摩尼為臺。車磲為須。琉璃為莖。諸蓮華中有菩薩現。結加趺坐相好嚴身恭敬禮佛。以于種種瓔珞云網。供佛世尊。皆言我等各各在于異佛世界。遙聞說此不可思議菩薩功德經。故來至此。見佛世尊禮敬右繞。亦為見薩遮善男子及諸大眾。又言世尊。有不可思議諸佛剎土無數眾生。聞此經已。皆得不退無上正道。爾時世尊。欲重宣此義。而說偈言


　聽我說此義　　一心勿亂念
　如來語無虛　　調御無異說
　薩遮佛出世　　過算數億劫
　號實意相王　　劫凈無垢刺
　無有淫欲刺　　無有多過咎
　亦無愚癡刺　　彼劫無有刺
　世界善觀稱　　雜色妙莊嚴
　人天喜樂觀　　調御世當有
　游寶高臺觀　　當有普嚴凈
　閻浮金網覆　　妙軟聲適意
　豎師子寶幢　　懸珍寶金網
　珍寶高墻壁　　當有天宮殿
　當有江池井　　當一切莊嚴
　青白蓮遍布　　八味水溢滿
　當中四天下　　名曰適意見
　善逝所生城　　出婆羅門種
　母名曰勇猛　　父梵摩婆秀
　子曰遍名聲　　如我子羅睺
　彼善逝勝后　　其名曰大意
　如我后瞿婆　　乳母名大稱
　如今我乳母　　名曰瞿曇彌
　侍使名順行　　當為調御使
　供給于善逝　　如我使闡陀
　二足尊馬王　　當名曰大力
　負善逝出家　　如我健持迦
　彼如來道場　　當名曰法勇
　八十億百千　　樹周匝圍繞
　人尊坐此已　　實意自無等
　無上無憂道　　道樹下善覺
　無魔無魔眾　　終無有魔業
　善逝土無刺　　有無等丈夫
　彼界有眾生　　作人天功德
　華鬘諸伎樂　　出詣世尊所
　調御知眾集　　知畢竟心凈
　當說此經王　　有億經圍繞
　聞于此勝經　　二足尊說時
　多億恒沙眾　　有不退佛智
　終不聞下乘　　亦無緣覺乘
　慧健諸菩薩　　彼佛世界有
　二足尊初會　　當有恒河沙
　功德海不退　　菩薩大名稱
　二會八十那由他　　悉皆得住于一生
　三會六十頻婆羅　　諸善菩薩多利益
　滿六十中劫　　善逝所壽命
　人調御滅已　　正法廣流布
　八十億千歲　　法住那由他
　舍利廣流布　　亦多調眾生
　世調滅度時　　記大相菩薩
　汝當調御世　　號名大莊嚴
　彼莊嚴亦爾　　利眾生亦等
　當作調世覺　　無上無塵道
　我知見無上　　知當無量劫
　何況現在前　　一切智無礙
　信我語無量　　如來語無空
　諦住于我教　　取我所說語
　聞善逝說已　　大眾生喜勇
　發愿彼世界　　我等當生彼
　世調御說記　　生彼無垢剎
　汝當覺勝道　　廣利來眾生
　說此經王時　　大地六種動
　華中出菩薩　　合掌禮調御
　善哉覺丈夫　　善說法不斷
　佛說法我聞　　遠來此為法　

當于爾時。一切大眾甚適其意。歡喜踴躍愛樂受持。唯留一衣。余衣悉以奉上供佛。說如是言。世尊出世再轉法輪。于波羅奈初轉法輪。今復更轉最大法輪咸言。世尊。愿令我等常不離于如此法寶。亦常不離此善丈夫。時上空中作種種天樂。雨大青黃赤白蓮華于佛足前。諸天天衣于虛空中而自回轉。唱如是言。是善丈夫。于當來世成就不可思議功德。所謂若有受持此經讀誦通利為他廣說。說是語已。文殊師利白佛言。世尊。是善男子善女人等。書寫此經。受持讀誦令通利已。為他廣說得幾所功德。如是問已。佛言。文殊師利。若有一善男子善女人。三千大千世界之中。所有眾生。有色無色有想無想。有眾生界。唯佛能知諸有一切。未得人身悉得人身。成于無上正真道已。是一善男子善女人。恭敬供養尊重禮拜。是一切佛。施諸所安。壽命一劫。文殊師利。于汝意云何。是善男子善女人。以是因緣得福多不。文殊師利答言。甚多世尊。甚多善逝。無有能數無有計量。佛言。文殊師利。是善男子善女人。書寫受持讀誦通利為他廣說。福多于彼善男子善女人供諸佛者。文殊師利言。世尊未曾有也。世尊利益一切世間。說此經典。世尊此經。當于閻浮提中流布幾時。佛言。文殊師利。我涅槃后。我之舍利。當廣流布。爾時八王。當以寶箱分我舍利。作八分已。各各自國造作大塔。阿阇世王。取我舍利第八之分。盛寶香奩。王舍城外穿鑿于地。而藏隱之。安置種種眾妙雜香。豎立種種幢幡寶蓋。散眾寶華然百歲燈。藏舍利箱。待阿叔迦王。于金葉上書此經王。并藏去之。文殊師利。我涅槃后百歲。當有阿叔迦王。是王當出于莫剎利種。王閻浮提。得自在住四渚轉輪。彼王爾時修念我行。于佛法中得清凈心

爾時有比丘名因陀舍摩。得大神通有大威德。攝持正法持方等經。是王種出家。出入阿叔迦大王宮中。文殊師利。阿叔迦王。為廣流布我舍利故。大多將從諸貴人等。大王威德而自莊嚴。持諸華鬘末香涂香種種伎樂。到王舍城大設供養。墾掘其地取舍利箱。七日之中設種種供養。以一切華一切鬘一切末香一切涂香一切伎樂。作于如是大供養已。然后隨于種種多人所居止處。一日一時安起八萬四千大塔。爾時因陀舍摩法師。從于寶箱出此經已。安置北方多人住處。此經又無多人識知。無多人解。無多人受。少人受持讀誦此經。文殊師利。此經多隱在箱篋中。何以故。無人受故。非真器故。文殊師利。當知此經。難解難信。難得其底。非是常人所能信受。非凡下人能讀能入。文殊師利后五十歲時。若復有人。聞此經典信解恭敬。文殊師利。不應作疑。當知是人供養多佛。善行于此大乘經典。有真實器。若有書寫受持此經讀誦通利。是眾生等應當自知。我等已見恒河沙等諸佛如來。奉事供養右繞禮拜。亦見于我在此園中。說是經時及見大眾。爾時佛告阿難。汝受此經讀誦通利。汝慎勿于廝下人前說此經典。不知根故。何以故。阿難。是如來功德。是如來蜜處。是如來說。純無雜法。是如來印。是如來堅法。是如來勝財。阿難汝當堅持勿妄與人。唯除我長子持我法藏護我法藏與是等人。阿難白言。我持此經已。世尊。此經何名。云何受持。佛言阿難。此經名曰說菩薩行方便境界神通變化經。亦名如來密處。亦名如來說純無雜法。亦名如來說出一乘。亦名文殊師利所問。亦名薩遮受記。亦名薩遮品。如是受持。如來演說此經法時。有三十那由他諸眾生等。本未曾發無上道心今悉發心。六萬菩薩得無生法忍。無量眾生必定無上正真之道。佛說是經已。大德阿難歡喜適意。文殊師利童子。一切菩薩。比丘比丘尼優婆塞優婆斯。釋梵護世天及世人。聞佛說已。歡喜信受

佛說菩薩行方便經卷下