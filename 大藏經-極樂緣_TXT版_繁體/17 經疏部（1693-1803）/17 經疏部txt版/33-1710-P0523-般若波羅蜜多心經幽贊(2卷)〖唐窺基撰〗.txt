　　No. 1710 [cf. No. 251]

般若波羅蜜多心經幽贊卷上

　　　　大乘　基撰


贊曰。今為有情結習所蔽。敬受邪教誹毀大乘。于空有經如言計著隨印所解互生厭希。設希出要親依善友由各迷方邪亂授學。懼廣文海初不趣求。雖樂略經而不能了。于真俗諦競說有無心境法中遞生取舍。令正法義真謬具分。信學有情皆獲利樂。依先所授略贊中道。如解深密經中佛依遍計所執。說一切法皆無自性無生無滅。本來涅槃相生勝義三無性已。時勝義生菩薩白佛言。世尊佛初唯為趣聲聞者轉四諦輪。雖甚希奇然未了義。是諸諍論安足處所。次復唯為趣大乘者轉隱密輪。說一切法皆無自性無生無滅本來涅槃。雖更希奇猶未了義。亦諸諍論安足處所。今為發趣一切乘者轉顯了輪。無上無容是勝義中真了義教。非諸諍論安足處所。金光明經說此三法名轉照持。輪摧破名。具遮表故。由諸有情迷法實相起造惑業淪生死海。大圣法王證法自性善巧方便。應彼機宜離言法中以言顯說。欲令隨獲中道實相。故有頌言

　諸佛或說我　　或時說無我
　諸法實相中　　無我無非我　

余經復說。佛以一音演無邊義。眾生隨類各得解等。既猶天鼓應念發聲。亦類末尼如求雨寶。應物雖設種種法門。智見純和未生乖競。佛涅槃后因彼大天人法糾紛初封著有。如有頌曰

　應審觀佛教　　圣諦說為依
　如采沙中金　　擇取其真實　

圣龍猛等為除有執采集真教究暢空宗。如別頌曰

　真性有為空　　如幻緣生故
　無為無有實　　不起似空華　

彼言。世俗可說法有。依勝義諦一切皆空。雖此真空性非空有。寄詮勝義理皆性空。有情由是次生空見。無著菩薩復請慈尊說中道教。雙除二執。而說頌言

　虛妄分別有　　于此二都無
　此中唯有空　　于彼亦有此
　故說一切法　　非空非不空
　有無及有故　　是則契中道　

彼言。世俗說我法有依勝義諦唯此二空。雖佛為破執空執有總相宣說諸法有空。或說諸法非空非有。名字性離空有雙非。勝義寄詮有空有有。故慈尊說。有為無為名之為有。我及我所稱之為無。非說有空法皆空有。觀斯圣意空有無乖。法離智詮何空何有。對機遣病假說有空。后諸學徒隨文起執。己之所解謂契中宗。他之所知將為謬說。今贊經義申其兩端。妙理是非智者當了。般若波羅蜜多者大經之通名。心經者此經之別稱。般若之心經也。三磨娑釋依士為名。蘇漫多聲屬主為目。雖此心經亦名般若。彼總此別故但名心。般若慧義。古釋有三。一實相謂真理。二觀照謂真慧。三文字謂真教。今釋有五。第四眷屬謂萬行。第五境界謂諸法。福智俱修有空齊照。尋詮會旨究理解生。慧性慧資皆名般若。能除障習證法真理。眾德之首萬行之導。雖獨名慧攝一切法。波羅者彼岸義。古說有二。謂菩提涅槃。今釋有五。一所知。二教。三理。四行。五果。蜜多者離義到義。由行般若離諸障染。境盡有無解窮六藏。義洞真俗業備二因。覺滿寂圓斯升彼岸。體用兼舉故立此名。然所修行具七最勝。方可得名波羅蜜多。一住菩薩種姓。二依大菩提心。三悲愍有情。四具行事業。五無相智所攝。六回向菩提。七不為二障間雜。若行慧等一切善業。隨闕此一非到彼岸。此在初劫名波羅蜜多。在第二劫名近波羅蜜多。在第三劫名大波羅蜜多。佛果位中更無異稱。今包因果故舉通名。心者堅實妙最之稱。大經隨機義文俱廣。受持傳習或生怯退。傳法圣者錄其堅實妙最之旨別出此經。三分二序故皆遺闕。甄綜精微纂提綱跡。事雖萬像統即色而為空。道縱千門貫無智而兼得。探廣文之秘旨標貞心以為稱。經者津妙理之格言。掖迷生之恒范。欲令隨證或依或說般若貞實而說此經。故以心目。如瑜伽論水陸華等十地等經

經曰。觀自在菩薩

贊曰。勝空者言今此經中略有二分。初觀自在等破二執顯二空。后菩提薩埵等嘆二依得二利。大經云。佛告舍利子。菩薩摩訶薩行般若波羅蜜多時。應如是觀。實有菩薩不見有菩薩。不見菩薩名。菩薩自性空菩薩名空。故今標菩薩令彼不見。故破生執而說生空。如應者言。今此經中總有三分。初觀自在等標上人修行勸示發心。次舍利子等陳機感者名述理垂喻。后菩提薩埵等彰依學之德嘆獲勝利。或初令練磨。次斷除四處。后離苦圓證。練磨有三。今標菩薩先修行人勸示發心。初練磨也。謂聞菩提廣大深遠。若生退屈應練磨心。彼觀自在昔初發意。具諸煩惱于無明殼建立勝心。舍身命財求佛智慧。興大勇猛已成等覺。我亦應爾勵己增修。不應自輕而生退屈。觀者察義。府救慧悲。自在者無滯義。拔濟妙用。諸有殷凈三業歸依。必應所祈六通垂化。無暇危苦飛輪摧伏。作不請友為應病醫。攝利難思名觀自在。又觀者照義。了空有慧。自在者縱任義。所得勝果。昔行六度今得果圓。慧觀為先成十自在。一壽自在。能延促命。二心自在。生死無染。三財自在。能隨樂現。由施所得。四業自在。唯作善事及勸他為。五生自在。隨欲能往。由戒所得。六勝解自在。能隨欲變。由忍所得。七愿自在。隨觀所樂成。由精進所得。八神力自在。起最勝通。由定所得。九智自在隨言音慧。十法自在。于契經等。由慧所得。位階補處道成等覺。無幽不燭名觀自在。但言觀音詞義俱失。菩提薩埵略言菩薩。菩提即般若薩埵謂方便。此二于有情能作一切利益安樂。又菩提者覺義。智所求果。薩埵者有情義。悲所度生。依弘誓語故名菩薩。又薩埵者勇猛義。求大菩提精勤勇猛故名菩薩。又修行者名為薩埵。求三菩提之有情者故名菩薩。有具悲智遍行慈愍。紹隆凈剎府救穢方。機感相應故唯標此。或處上位諸具大心妙慧成就皆觀自在。或指示此令矚曰觀。非住西方來游此者。彼大經中不別顯故

經曰。行深般若波羅蜜多時

贊曰。勝空者言下破法執而說法空。大經次言。不見般若波羅蜜多。不見般若波羅蜜多名。般若自性空。般若名空故。如應者言。顯由學慧方照性空。示先所修法。第二練磨心也。謂見菩薩萬行難行。若生退屈應練磨心。我無始來為求世樂尚能備受無義眾苦。況求菩提。為出生死度有情類生怯劣心。此深般若彼已修學。我亦應爾省己增修不應退屈。彼舍利子先發大心因施眼故退求小果。恐今更退勸示練磨。所言行者。勝空者言。若依世俗。欲證出世無分別智無倒觀空。要學能遣一切所緣聞思慧等。學照空者即名為行。若依勝義。由無所得無分別故都無所行是名為行。無垢稱說。不行是菩提無憶念故。大經亦言。不見行不見不行無自性故。今言行者。都無所行是名為行。非有行義。或有密取余義釋言。若無所行無所不行是則為行。若有所行有所不行非為行也。復有異釋。動念攀緣為生死根非為行也。懲心絕慮為出世本是名為行。如應者言。譬如幻士而有所作。雖無實作非無似者。待因緣聞信學證說曾無暫舍。然無分別不見行相是謂行義。非都無行。以病說除非除法故。若本無法可行可除。即愚法者稱已成覺。說有迷悟深自毀傷。翳花體空可不資療。翳既非有如何假除。翳既不除初無真眼。由何勝義照花體空。若無所行無所不行。有情無明無所不明。應從無始一切皆明。其先未明今明誰也。便同異道無所不為。背理乖宗何成覺慧。若絕攀慮即是真行。應無想等皆真圣道。徒設受持厭舍造修。可諦思惟疾除邪謬。今言行者。雖行而不見行。非無行義。由此經說不見行不見不行。假有所行實無行故。不爾唯應說不見行。復言不見不行有何詮理。是故定應如后所說。然佛果德殊勝無邊。非廣大修無由證得。故依此義而說行者。要具大乘二種種姓。能于五位漸次修行。二種姓者。一本性住種姓。謂住本識能生無漏本性功能。二習所成種姓。謂聞正法等熏習所起。云何應知有本性住種姓依之修習大菩提因。若性樂施好贊勸他。無罪事中應時為說。他債不狂受寄無差。大財寶中心無耽著。若性成就軟品惡業不極損他。作惡速悔常行慈愛。知恩報恩。凡所規求不以非法。樂修福業輕罪重怖。見聞受苦過于自身。善事好同惡法樂遠。于諸僮仆嘗無苦言。于德有德恒生贊仰。若被他害無反報心。他來諫謝速能納受終不結恨不久懷怨。若性翹勤夙興晚寐。凡事勇決樂為究竟。大義無畏不自輕蔑。若于法義性審思惟。好樂寂靜愛慕出離。所作無忘于怨慈愍。若性總慧凡學易成。離惡事中有力思擇。性不能起上煩惱纏造無間業斷善根等。設生惡趣便能速出亦不受于猛利大苦。雖受微苦發增上厭于苦有情深生悲愍。若見有此施等粗相纏蓋輕微粗重薄[茍*茍]。應知定有菩提本性。然由未遇真實善友為說菩提。雖遇為說顛倒執學方便慢緩善根未熟故處生死。若入五位所修無邊勝善法種名習所得。五位者何。一資糧位。從初發起大菩提心。乃至始修四尋思觀住四十心皆此位攝。一信等十心。一信二精進．三念．四慧．五定．六施亦名不退．七戒．八護．九愿．十回向。二十住。一發心．二治地．三修行．四生貴．五方便．六正心．七不退．八童真．九法王子．十灌頂。三十行。一歡喜．二饒益．三無恚．四無盡．五離癡．六善現．七無著．八尊重．九善法．十真實。四十回向。一救護眾生．二不懷．三等一切佛．四至一切處．五無盡功德藏．六隨順平等善根．七隨順等觀一切眾生．八如相．九無縛無著．十法界無量。二加行位。從資糧后四種等持。一明得定。二明增定。三印順定。四無間定。三通達位。從四定后初地初心真相見道。四修習位。從見道后至金剛定十地修道。十地者。一極喜。二離垢。三發光。四焰慧。五極難勝。六現前。七遠行。八不動。九善慧。十法云。五究竟位。金剛定后解脫道中三種佛身。四妙圓寂。圓滿佛果。雖知五位云何修行。諸修行者欲證菩提作大利樂。要先發起大菩提心方興正行譬如大海初有一滴能為諸寶作所住處。最初發心亦復如是。五乘善法皆因此生。又如世界初始漸起即為荷負諸眾生因。此心亦爾。能為五趣無量種類荷負依止。又如空界無不含容。大菩提心亦復如是。遍空有為皆厭離故。如空菩提皆求證故。盡空眾生皆深念故。此初發心雖為下劣一念福聚尚說難盡。況經多劫發心修行利樂功德。因何發心。一者見聞佛等神力。二者聞說菩薩藏教。三者見聞佛法將滅。念言法住能滅大苦。四者末劫多見眾生癡無慚愧慳嫉憂苦惡行放逸懈怠不信。念言濁世多起如是惡煩惱時。我當發心令余學我起菩提愿。由此便發大菩提心。將欲發心先具十勝德起三妙觀。十勝德者。親近善友。供養諸佛。修集善根。志求勝法。心常柔和。遭苦能忍。慈悲淳厚。深心平等。信樂大乘。求佛智慧。三妙觀者。一厭離有為。謂觀生死惡趣無暇等眾苦逼迫。自身之中五蘊四大能生惡業。九孔常流臭穢不凈。三十六物之所集起。無量煩惱燒煮身心。如沫如泡念念遷流。癡覆造業六趣輪回。諦審思惟深心厭舍。二求菩提。謂觀佛果相好莊嚴。法身本凈。具戒等蘊力無畏等無量勝法。成二妙智慈愍眾生。開導愚迷令行正路。諸有情類遇皆除惱。見是功德修集希求。三念眾生。謂觀眾生癡愛所惑受大劇苦。不信因果造惡業因。厭舍正法信受邪道。四流所流七漏所漏。雖畏眾苦還為惡業。而常自作憂悲苦惱。愛別離苦見已還愛。怨憎會苦覺已彌怨。為欲起業生苦無厭。求樂犯戒。懷憂縱逸作無間業。頑蔽無慚謗毀大乘癡執生慢。雖懷聰敏具斷善根。妄自貢高常無改悔。生八無暇匱法無修。雖聞不持翻習邪業。得世妙果謂證涅槃。受彼樂終還生惡趣。見是等輩深心悲愍。次應發心如是發愿。愿我決定當證無上正等菩提。能作有情一切義利。或隨意樂諸佛之名如釋迦佛初發希愿。如有頌言

　于三無數劫　　逆次逢勝觀
　然燈寶髻佛　　初釋迦牟尼　

無著菩薩由此說言

　清凈增上力　　堅固心勝進
　名菩薩初修　　無數三大劫　

先起信精進念定慧根除伏障染。次發大愿常逢善友以為勝緣。雖遇惡友方便俎壞終不棄舍大菩提心。所修善法運運增長以不退屈而為策發。齊是名為最初修行。依如上說初發心已即名趣入無上菩提。預在大乘諸菩薩數于生死海作出限量。勇猛定當速登彼岸。次應修行。此有二種。一略。二廣。略復有三。一境。二行。三所得果。猶昔不知真妄境界。起煩惱等因受眾苦。今正翻彼故亦有三。由此最初應審觀境。既知善惡修斷行成。因行既圓果德便證。諸佛圣教雖復無邊。說修行門不過三種。故修行者應依此學。云何名為所觀境界。謂初觀察從緣所生一切色心諸心所等似空花相誑惑愚夫名依他起。愚夫不了于斯妄執為我為法喻實空花性相都無名計所執。依他起上我法本空。由觀此空所顯真理譬若虛空名圓成實。諸所知法不越有無無法體無。但可總說名計所執。橫遍計心之所執故。有法體有理應分別。諸有為法名依他起。緣生事故。一切無為名圓成實。法本理故。或有漏法名依他起。性顛倒故。諸無漏法名圓成實。非顛倒故。知境界已應修正行。一因聞所成。二因思所成。三因修所成。此三雖通福慧二種一切功德。然行根本甚深綱要。勝義易入應時無等。離諸過者遍觀詳審唯識為最。漸悟頓悟小乘大乘無不依說此深理。故華嚴經說

　心如工畫師　　畫種種五陰
　一切世間中　　無法而不造
　如心佛亦爾　　如佛眾生然
　心佛及眾生　　此三無差別
　諸佛悉了知　　一切從心轉
　若能如是解　　是人見真佛
　身亦非是心　　心亦非是身
　起一切作用　　自在未曾有
　若人欲求知　　三世一切佛
　應當如是觀　　心造諸如來　

智度論說。菩薩復作是念。三界所有皆心所作。以隨心所念皆悉得見。以心見佛以心作佛。心即是佛心即我身。心不自知亦不自見。若取心相悉皆無智。心亦虛妄。皆從無明出。因是心相即入諸法實相。故唯識觀最為第一。識者心也。由心集起彩畫為主。獨立唯名攝所余法。唯言為遮所執我法離心而有。識言為表因緣法性皆不離心。顯法離心決定非有名為唯識。非謂一切唯一識心更無余物。善友惡友諸果諸因理事真俗皆不無故。計所執性唯虛妄識。依他起性唯世俗識。圓成實性唯勝義識。是故諸法皆不離心。如有頌言

　鬼傍生人天　　各隨其所應
　等事心異故　　許義非真實
　于過去事等　　夢像二影中
　雖所緣非實　　而境相成就　

此等處處說唯有心。恐厭文繁故略應止。今詳圣教所說唯識。雖無量種不過五重。一遣虛存實。觀遍計所執唯虛妄起都無體用。應正遣除。觀依他圓成諸法體實二智境界。應存為有。如有頌言

　名事互為客　　其性應尋思
　于二亦當推　　唯量及唯假
　實智觀無義　　唯有分別三
　彼無故此無　　是則入三性　

遣者空觀對破有執。存者有觀對遣空執。今觀空有而遣有空。有空若無亦無空有。以彼空有相待觀成純有純空誰之空有。故欲證入離言法性。皆須依此方便而入。非謂空有皆即決定。證真觀位非有非空。法無分別。難思議故。說要觀空方證真者。謂即觀彼遍計所執我法空故入于真性。真體非空。此唯識言既遮所執。若執實有諸識可唯。既是所執亦應除遣。諸處所言一切唯識．二諦．三性．三無性．三解脫門．三無生忍．四悉檀．四嗢拖南．四尋思．四如實智．五忍觀等。皆此觀攝。二舍濫留純。雖觀事理皆不離識然。此內識有境有心。心起必托境界生故。但識言唯不言唯境。識唯內有境亦通外。恐濫外故但言唯識。又諸愚夫迷執于境。起煩惱業生死沉淪。不解觀心勤求出離。哀愍彼故說唯識言。令自觀心解脫生死。非謂內境如外都無。由境有濫舍不稱唯。心體既純留說唯識。故契經說。心意識所緣皆非離自性。故我說一切唯有識無余。余經復說三界唯心。制一處等皆此觀攝。三攝末歸本。心內所取境界顯然。內能取心作用亦爾。此之二法俱依識有。離識體本末法必無。三十頌言

　由假說我法　　有種種相轉
　彼依識所變　　此能變唯三　

成唯識說變。謂識體轉似二分。相見俱依自證起故。解深密說。諸識所緣唯識所現。攝相見末歸識本故。所說理事真俗觀等多皆此觀四隱劣顯勝。心及心所俱能變現。但說唯心非唯心所。心王體勝。所劣依王。隱劣不彰唯顯勝法。故慈氏說

　許心似二現　　如是似貪等
　或似于信等　　無別染善法　

無垢稱言隨心垢凈等。皆此觀攝。五遣相證性。識言所表具有理事。事為相用遣而不取。理為性體應求作證。故有頌言

　于繩起蛇覺　　見繩了義無
　證見彼分時　　知如蛇智亂　

余經說。心自性清凈。諸法賢圣皆即真如。依他相識根本性故。又說。一諦．一乘．一依．佛性．法身．如來藏．空．真如．無相．不生不滅．不二法門．無諸分別．離言觀等。皆此觀攝。如是所說空有．境心．用體．所王．事理五種從粗至細展轉相推唯識妙理。總攝一切。以聞思修所成妙慧而為觀體。明了簡擇。非生得善。若欲界觀唯有聞思。色界觀中通聞修慧。無色界觀但修無余。無漏觀修。義通前二。此諸唯識從初發意四十心中。聽聞思惟但深信解。隨所遇境。依教思量令彼觀心漸漸增勝。未能修位觀二取空。雖少入修猶非正勝。于加行位四等持中起四尋思。審觀所取若名若義自性差別假有實無。起如實智于能取識遍知非有故。圣慈尊教授頌言

　菩薩于定位　　觀影唯是心
　義想既滅除　　審觀唯自想
　如是住內心　　知所取非有
　次能取亦無　　后觸無所得　

此位菩薩雖得修觀。猶帶相故未能證實。通達位中無分別智于所緣境都無所得。理智既冥心境玄會。有空之相時不現前唯識真理方名證得。故本頌言

　若時于所緣　　智都無所得
　爾時住唯識　　離二取相故　

證真識已起后得智方證俗識。厚嚴經言

　非不見真如　　而能了諸行
　皆如幻事等　　雖有而非真　

至此位中名達法界。住極喜地生如來家。自知不久成無上覺。于修習位修有差別。初四地中真俗唯識各各別證。于第五地方少合觀。然極用功未常任運。至第七地觀真俗識雖得長時而有加行。八地已上無勉勵修。任運空中起有勝行。至究竟位雖更不修念念具能緣真俗識。所修有二。一現行。二種子。于初二位有漏三慧皆通二修。種修無漏。通達位中無漏修慧。通現種修。有漏唯種。在修習位七地已前有漏無漏皆具三慧。通現種修。八地已上有漏唯種。無漏三慧。通現種修。于究竟位有漏皆舍。雖唯無漏然具現種。所言修者。令觀種現展轉增勝生長圓滿。有自在者下亦修上。未自在者不能上修。此唯識修總攝諸行。諸行皆依唯識修故。此略修行果相云何。有漏修者能感世間一切妙果。無漏修者永滅諸障得大菩提。窮盡未來廣生饒益。此說別得。若互相資容得一切。說略修已。云何廣修。此亦有三。一所學處。二修學法。三能修學。最初應知所學之處。次應依彼如是而學。然后方成能修學者。故三皆是菩薩行攝。初所學處略有五種。一所化處。謂應了知三乘不定阿顛底迦種姓差別。如應成熟。二利行處。若純自利如為已樂求財受用。為慳法故追訪受持。為生天樂持戒修行。求有染果供養三寶。為貪利譽自說己德令他脫難還自攝受。耽定味等舍利有情。若純利他如以邪見修行施等。以無因見缺行說法。此等純利皆應除斷。無罪二利應善勤修。三真實義處。謂于如所有性。盡所有性。世間所成。道理所成。二障凈智所行真實等。隨應修斷。四威力處。謂神通威力。六到彼岸能斷慳等。乃至與當來果善法威力。為利有情堪忍大苦。四生信委八相現化。逆胎盲等遇皆饒益等俱生威力。法界有情處時法器普能了知。神通化境遍無邊界等共不共威力。知此五力應正勤修成自佛法。五菩提處。謂智斷等一切功德。應遍了達希當果證。如是五處最先應達所化機宜。方應發起利他勝行。次知實義可斷可修。于威力門修成自利。后于果位無上菩提愛樂希求精勤修證。知學處已次應修學。修學法者。初于三寶功德。佛菩薩威力。諸真實義。無倒因果。應得義利。得此方便。善言善說契經等中。凈信勝解決定喜樂。次應求法。當于一切佛法內論因論聲論醫論工論。應正勤求。應云何求。于佛正法應住猛利愛重求聞。設為聽聞一句善法。路猶鐵地尚歡喜入。何況欲聞多善言義。雖愛自身及諸資什。比愛正法非為譬喻。無足無倦深信柔和。心直見直愛德愛法。往法師所無詰難心。唯作妙寶．慧眼．智明．勝果．無罪．悅意之想。深生敬重無高慢心。不作壞戒．卑族．丑陋．拙文．鄙句．異意之想。唯為求善非顯己德。不為名利而求正法。應時殷重恭敬聽聞。勿起損害順求過心。于其自身亦不輕蔑。唯為求解。專精屬耳掃滌攝持。何義故求。于內明處為自修習利悟于他。于因明處為伏邪論安立正道。于聲明處為令信樂典語眾生深生敬等。于醫方明處為息眾病安樂眾生。于工業明處為以少力多集珍財廣生饒益。要于此五次第勤求。無障智生資糧速滿。次應為他宣說正法。說五明處隨應利樂。云何而說。謂應安住如法威儀。不為無病處高坐等而說正法。諸佛菩薩敬重法故。令他于法極珍敬故。應無間說。勿作師拳。隨眾所欣次第標釋無慳吝想名隨順說。于有怨者應住慈心。于行惡者住利益心。于有樂放逸有苦下劣者。應住利益哀愍之心。不起嫉妒自贊毀他。不希名利恭敬贊嘆而為說法。次應修行。于佛所制有罪三業善能遠離。所聞事業無倒修行。獨居閑靜思所聞法。無間殷重觀察稱量。未知求知。已知勿忘。未達推佛不生誹謗。恐無慧目直心強信。善知密意異說無動。于離言境專注系心。離諸戲論無擾亂想。修奢摩他毗缽舍那。次應教授。應觀于彼心根意樂。隨宜為說處中之行。令其舍棄增上慢等。次應教誡。應遮有罪開許無罪。諸現行事暫行犯者如法諫誨。若有數犯。起無染異親善意樂呵擯令憶。下犯權時。上犯永擯。勿令犯者多攝非福。能正行者慈愛稱嘆。謙沖曉喻令喜增修。次安三業。先以財物饒益有情。令聽所說奉教行故。于有癡者當行愛語。令其攝受瞻察正理。拔出不善勸安善處。于正事業應共修行。令所化生無他說故。次修波羅蜜多。施即舍位無貪三業。凡行布施。若唯令樂不作善利。或非利樂俱不應與。若唯善利而非安樂。或俱利樂皆應施與。若希財物恣彼所須。規諸斷心應隨自在。若求刀等為自他害。非己財物。媒媾他人。食等有蟲。無義樂具。殺害物法。邪作天祀。水陸眾生損殺處所。怨希仇隙。病冀非宜。饞嗜數求。愁憂規損。抑奪卑物。樂惡求位。奪施施他。卒暴損余。自違學處。怨親等所生分別心。許勝與劣。許多與少。或懷異意。生憤濁心。施已稱楊說恩。向彼撩擲所舍。邪厭惡求。妄興邪施。執為善凈。他之所引。怖自貧窮。余殘及穢與出家者。曾不告白竊施非法。不合儀物持以惠舍。數求還往親附攝屬。依世名譽。求報恩果。規余敬嘆。意劣限量。初少誑與后便傾敗。乖離屬己。自怠策他。不依來者次第均給。心不悅凈。后生悔惱。求真與假。先未運心。不應其時乖儀散亂。蚩笑輕弄令生愧赧見。來嚬默研求不與。外道覓過求佛正法。炫賣秘藏業未成法。此等有過皆不應為。與上相違一切應作。財寶若乏應思來者。一是安樂非貧苦類。二是危苦無依怙等。揆己財足俱應遂愿。少應善遣安樂來求。知有懷慳或先貧乏。寄之樹福。方便導利言。無損費仍為饒益。我有珍財隨汝取施。慎勿令彼求者空還。我若施時。汝應隨喜令懷悅意施種漸生。見來求相知樂應與。若有矯詐欺誑乞求。掩過勿傷稱滿其愿。令無羞愧歡喜而往。有初欺誑后始覺知。勿舉勿訶但生悲愍。彼誤于我起此愆違。我懷喜心令彼無罪。若無財寶隨己所能。如法經求令施無闕。于佛正法巧妙宣揚。令諸有情隨應習施。見常惠舍應教數求策施者心。勿令鮮闕惡供朋黨不敬忘念。知余有法應求轉施。或書寫與。若見余無更寫無力。當應思審我非慳所蔽別礙勝須耶。若有慳礙即應施與。由施癡啞尚應無吝。況令闕乏妙智資糧。若無慳礙但為勝須。思施彼時為滅煩惱。為念生類。為滿智因。觀無煩惱。見若不施增智資糧。當豐巧慧。亦為愛念此及余生。若施彼時便唯念此。如是不施非違凈戒。善設軌儀曉喻發遣。若畜財寶。為作凈故心應奉施諸佛菩薩。雖畜寶財猶住圣種。恒思此福令常增長。如佛菩薩所寄護持。若觀施時不稱正理。應言賢首此是他物不許施汝。慰喻發遣。或持余財恭敬倍施。令知施者非慳故然。知此經等或非己物。于有怨苦德恩有情。應行慈悲喜舍而施。若有四障不能惠舍。應起四智而對除之。一有財寶心不樂施。應思由先曾未串習。今不強舍后更增背。故力勵修生覺悟智。二財鮮闕心不樂施。思此匱乏障施因緣。應起悲心。自受貧苦。見施利益生忍苦智。三財悅意心不樂施。思此耽著虛妄顛倒。應覺能生當來眾苦。故力勵舍生知倒智。四雖行施唯欣世果。當疾通達是邪果見。應觀諸行皆不堅牢離散速盡。不生欣樂唯求菩提生不堅智。應居閑靜起淳厚信。數數緣念多妙財寶。以意解力施諸眾生。故少用功生無量福。于所寶愛能自開舍。設艱辛得亦勿慳吝。信心恭敬自手應時不損自他。而行惠舍。此有三種。與凈妙物廣修財施。拔除恐怖修無畏施。勸修善業而行法施。速疾而與不作稽留。非彼疾望如速舍者。隨有即施非積方舍。于彼謙下無競無慢。戒即受學凈戒三業。凡修凈戒。正受凈意犯已還凈敬念無犯。正受有犯。觀他起愧。凈意有犯自顧生慚。故能護戒。還凈敬念。由前二故離諸惡作。初二后一能不毀戒。犯已還凈能還速出。即妙無量饒益大果勝利凈戒。在家出家俱修三種。一律儀戒。謂即七眾所受律儀。住出家者舍輪王位如棄穢草。不希天欲。況余財位。尚厭勝果。況卑賤事。勤更修余。非戒為足。離惡言念。設起速悔。漸為拘撿正理言念。聞難行事心不驚怯恕己勤修。不伺他非常察己過。見諸兇暴悲心攝受。害觸無恚勿行呵擯。有過悔除誓更勿犯。少欲喜足堪忍眾苦。不掉不躁威儀寂靜。離矯誑等諸邪命法。二攝善法戒。謂受戒后為大菩提所集善法。依戒獨處起聞思修。尊所敬事病所慈愍。說施善哉。德施贊嘆。于善隨喜。諸善回向發愿供養。精勤護戒。飲食知量密護根門。初后夜中常生覺寤。親依善友勿顧身財。于惡法中皆不忍受。善知因果乃至舍障。便能漸次住十度中。三饒益有情戒。于諸有情無倒事業皆為助伴。病者供侍。盲者啟導聾者撝義。啞者曉像。迷示遇途。疲施安息。缺支者惠以荷乘。愚駭者誨以勝慧除彼纏等。解他勝蔑勸斷慳惡。教獲珍財令信圣教盡結離苦。守恩思報見贊善來。歡慰吐誠談謔設座。隨答名利等增非劣。怖者救護。憂者開解。恒備資財隨求即與。初為依御后方濟給。若自匱乏巡覓與之。有眾同用自無隱費。數數應行教授教誡。除無利行余隨他轉。非訶違犯終不惱他。亦不輕誚令生愧赧。不彰他屈。不自貢高。不極親近。非不親近。亦不非時親近于彼。不毀他愛不贊他憎。非情交者不吐實誠。不屢希求不乖先諾。是名無量大功德藏。若諸菩薩先于菩提發弘愿已欲勤修學。于能開授如法請受。時彼菩薩令求受者生殷重心專念長養。為正開授。若無授者。于佛像前如法自受。此后數思菩薩應作。非所應作聽聞解釋契經本母。若雖聰慧廣說乃至謗菩薩藏不應從受。不信謗毀亦勿開示。如住凈戒具大功德。彼誹謗者亦成大罪。言見未舍終不免離。非唯他勸及為勝他。自慧思擇起堅固受。有四他勝處法。一為名利恭敬自贊毀他。二從求財法慳吝不與。三害惱歸謝不舍怨結。四謗菩薩藏樂宣像法自信隨他。犯此不堪增長凈意攝大資糧。相似菩薩非真菩薩。略由二緣舍此凈戒。一舍無上菩提大愿。二上品纏犯他勝處。下中纏犯不舍凈戒。數犯四種都無慚愧。樂犯為德名上纏犯。非一暫行即名為舍。若無二緣。雖轉余生凈戒不舍。余生忘失雖數更受覺寤戒念。非新受得。住此戒者于佛法僧及安造處。應日日中隨應供養。下禮一拜。少贊四句。極生一信隨念實德。無令空度恭敬策勤。勿生大欲厭舍名利。敬侍耆德依理酬對。赴如法請。受無染施。舍無染法。于性遮罪應等護持。若為利他隨應現起。應住正命。三業寂靜。毀厭生死欲欣涅槃。惡聲稱譽自護清雪。陳謝侵犯不酬嗔弄。無染管御。時量倚眠離愛談謔。卑下求法斷除五蓋。不毀二乘。善究菩薩藏方學聲聞藏。精閑佛法方習外論。上聰敏者于日日中二分學內一分學外。猶如辛味而習近之。法可信愛方以利樂。聞如理法勵意往聽。巧依文義敬嘆法師。乃至現通能正引攝。如是一切若心狂亂重苦所逼。未受凈戒及住十地皆無違犯。與上相違當知有犯。若上纏犯。或三或多解諸乘者如法悔滅。悔已更受。下中纏犯對一發露。現前若無可對滅者。凈意自誓更勿重犯。由此于犯還出還凈。依此修習得三滿業。一行滿。由無缺犯三業清凈。二意滿。為法出家求大菩提。乃至不為當來異熟。三因滿。昔行妙業今得勝果復能修善。豈非安樂。與此相違衰損危苦。為持凈戒舍大財位。乃至命終無少缺犯。恒不放逸亦不誤犯。由此生生常獲五利。一為十方諸佛護念。二舍命時住大歡喜。三持戒者常為親友。四功德藏成就圓滿。五生常得戒戒成其性。為住其心成就佛法利有情故專精勿犯。忍即于境所有無嗔精進審慧。此有三種。一耐怨害忍。謂遇他害應作是思。此我先業。今若不忍更作苦因。便非愛己成自縛害。又自他身性皆行苦。彼無知故增害我身。我既有知寧增彼苦。聲聞自利尚不苦他。我既利他應忍他害。作此思已應修五想。一念彼于我無始長時或為親屬或為我友。應舍怨害住親善想。二念托眾緣唯行。唯法都無有我。誰為怨害。應舍有情住唯法想。三念彼生長自性無常。我極報怨不過斷命。誰有智者于彼身命生死法中而欲更殺。尚不應起染濁之心。況復加害。應舍常堅住無常想。四念衰盛者皆為三苦恒所隨逐。我今于彼應設方便令永舍離。何容更苦。應斷有樂住有苦想。五念求菩提本為生類。應與義利攝受為親。何容今者返加怨害。應舍于他住攝受想。自無憤勃不報他怨。亦不隨眠流注相續。故于怨害皆能忍受。二安受苦忍。若逄事苦應作是思。我從無始愚癡過失。為求諸欲尚受眾苦。況求菩提成大事業。縱經百千俱胝大苦亦應忍受。況小苦哉。若于一切四事什物鮮弊稽侮不生憂惱。世法衰毀乃至病死。住四威儀。為攝受法。正毀形貌。著壞色衣。自兢攝。行乞求。棄非法財。絕淫欲樂。修善。利益。如法。勤劬。皆能忍受。精進匪懈求大菩提離異染心勿生退轉。三諦察法忍。于三寶等串習凈智善安勝解故。于羸劣卑賤有情。自居尊貴臣隸等所。怨親中等皆能忍受。眾前屏處晝夜往來。乃至疾臥三業修習。于有損惱由忍故離。于有所求由忍故與。恒作饒益先后無異。非一益已舍而不益。怨所速謝。怨謝速受。勿令于己生疲極心。不堪忍所起上慚愧。審觀由忍現世安樂。能除不善引安樂因臨終不悔。后生善趣無怨無仇。證無上覺。亦見不忍所有苦果。自作教他贊勵慶慰。精進即是修善品時勇悍三業。此略有三。一加行精進。謂修善前心生勇悍先擐誓甲。我今為脫一有情苦。以千大劫等一日夜或復過此百千倍數。常處地獄方證菩提。我之勇悍亦無退屈。何況所經時短苦薄。于此能起少分信解尚長無量大菩提因。何況成就。故修善位無少怯劣。二攝善精進。謂此能引能滿眾行。一切分別煩惱異論苦觸不動。殷重乃至離慢而行。世尊恒時稱贊精進。故能滿善疾證菩提。三饒益有情精進。謂即前說利樂有情種種策勵。如是遠離身資什想。盡眾同分無間無廢。平等通達功德相應。不緩不急無倒修習。能令染法不生斷滅。亦令白法新生廣大。三業凈三慧增。無舍無退無下無倒勤勇而行。有勢有勤有勇堅猛不舍善軛。猛利樂欲等修無倦。如滅頭燃疾斷煩惱。法隨法行。護己利他靜慮即是聞思為先心一境性。此有三種。一現法樂住靜慮。謂離分別惛掉愛相。能生輕安寂靜等持。二引發神通靜慮。謂能引住神通等持。三饒益有情靜慮。謂為利樂所有等持。由依靜慮能成咒術息災厄。除眾病致甘雨拔怖畏。施財位與飲食。諫誨放逸造應作事。神通記說教誡變現。乃至放光息除眾苦。亦能永斷一切重障。慧即于境如理簡擇此有三種。一于所知隨覺真慧。謂于無我真勝義中平等明覺。二于五明三聚妙慧。謂攝受此能速圓滿智資糧覺。三作有情諸義利慧。謂助伴等俱行妙覺。學內明處凈慧為依。示現愚癡教導放逸贊勵怯弱慶慰勤修。次修四攝事。一者布施。如上已訖。二者愛語。常說悅意諦實如法引義之語。遠離嚬蹙含笑。先言命進問安。隨宜慰喻。見有昌盛而不自知覺善法增而申慶悅。說佛法教恒為勝益。于己怨仇起清凈意。于極癡者誓除疑惑。于真福田諂誑惡行。都無嫌恨修難行愛語。欲除障蓋為說先作。心調善者為說諦法。多放逸者誨令出離。有疑惑者談說決擇。依四凈語起八圣語。三者利行。由愛語故先示正理。隨所覺處悲無染心勸導調伏安處建立。能令獲得現利財位后利出家俱利離欲輕安解脫。習近惡友未植善根。著大財位深極放逸。外道僻執邪見誹謗。常起八纏十惡業者。于此一切皆能開解起大悲心。雖受大苦心無勞倦倍生歡喜。雖處財位最勝第一。而自卑屈如仆如奴如旃荼羅如孝子等。無染無偽真實哀憐。慈愍之心永不退轉。四者同事。以此義利若勸他學亦自修學。教他知已所修同事。善根堅固不生退轉。令作是念。此所教我定有利樂。彼自行故。不爾便言。汝自不善。何能教我。汝且于他咨受此事。次供養三寶。一于對現前佛設利羅及制多等所親面供養。二于余三世十方佛制多等作佛等想修不現前供養。三現對前時復作是念。一佛制多等法性即三世十方諸佛制多等法性。故我今者現前供養一佛制多等。即是供養三世十方佛制多等。修現前不現前供養。若佛滅后造一或多佛制多等而為供養。當獲無量大福德果。受大梵福無數大劫不墮惡趣。亦滿無上菩提資糧。四于如是所唯自供養。五若起悲心以隨力物施貧苦等。愿彼安樂令他供養。六或俱供養。七以花香等敬問禮拜。乃至以珍寶等修財敬供養。八即以財敬長時多妙乃至凈心回向菩提修廣大供養。九不以輕慢矯詐放逸不凈物等。修無染供養。自力集財從他求得。發愿想化為百千身恭敬禮拜。一一化身出百千手持散花香。出百千聲歌贊實德。復出百千妙莊嚴具而為供養。于贍部洲乃至十方所有供養普生隨喜。雖少用功而興無邊廣大供養。應起善心真歡喜心精勤修學。十若有須臾修四無量。乃至少時信忍離言真如法性。起無分別住無相心。即為守護菩薩凈戒乃至修行四攝事等。修正行供養應念。此為最上勝妙。過前供養百千萬倍不可比喻。修供養時應念。如來是大福田具大恩德。有情中尊極難遇。獨出眾義依止。于法于僧供養思念隨應亦爾。當獲大果。說不能盡。次應親近善友。戒無穿缺．多聞．修證．哀愍．無畏．堪忍．無倦．言詞辨了．名善友相。求施利樂．于此正知．有力善權．饒益不舍．大悲無儻．名為善友所作不虛威儀圓滿．言行敦肅．無矯．無嫉．儉畜隨舍．是名善友可為依信。諫舉．令憶．教授．教誡．能為說法．是名善友于所化生為善友事。有病無病愛敬供侍。翹問迎禮修和敬業。四事什物不闕應時詣敬承事問聽無動。名為親近。次修無量。法界有情總為三類。一無苦無樂。二有苦。三有樂。于此三類慈悲喜舍。于其十方初有情類欲求樂者。作有情解無倒與樂。名有情緣慈。作唯法想假說有情。名法緣慈。復于諸法離分別想。名無緣慈。于有苦者欲拔苦故修有情緣悲。于有樂者助彼喜故修有情緣喜。于無苦無樂者起離癡想。于有苦者起離嗔想。于有樂者起離貪想。平等欲令離諸惑故名有情緣舍。余并同前。三無量中。初共外道。次共二乘。后唯菩薩。初三安樂。后一利益。次修慚愧。若有應作而不隨之。隨不應作。于[雨/復]己惡。己可悔事隨逐不舍。應顧內身羞恥非法遵崇賢圣寶重善法修起于慚。外顧世軌羞恥惡名輕侮兇頑拒憚惡法修起于愧。次修堅力。禁制染心勿隨惑轉。雖遭大苦修行無苦。怖畏無動勇猛思擇堅持自性。次觀世間命濁有情濁煩惱濁見濁及以劫濁厭離憐愍。見器成壞修無常想。觀自內身六界集起假立名性。而不堅執。年德耆尊迎敬問禮。如父母想。二俱相似訊慰談論。如兄弟想。俱卑劣者慈愛勸修。如男女想。處尊見卑終不戾[怡-臺+發]。縱懷資給攝受隨順。若識不識有病無病貴賤貧富。一切等心為友為朋。無怨無隙。設有違犯終不斥諱。勿令須臾住不安樂。離十四垢藏隱六方。遠四惡朋攝四善友。分財平等。他物不規。審觀財寶稱直買賣。彼若不解無枉豪厘。次修四依。唯求于義不依飾文。起敬愛故。唯依于法不依說者。心住理故。唯依了義經不依不了義經。無疑慮故。唯依于智不依于識。證決定故。以要言之。四無礙解乃至四妙總持三十二相業乃至一切種妙智。皆是菩薩正所應學。以身語意普為有情于一切時歡喜無變。不損惱他。唯見功德真實寂靜。心善決定不悕異熟等。修一切種皆令現行。不凈觀等乃至三十七種菩提分法。菩薩雖與二乘別修而不作證。皆如經說。次應修愿。總發一種攝一切愿。謂攝受正法。復有三愿。一于生生得正法智。二無厭心為眾生說。三舍身命財護持正法。復有四愿。一未離苦者速離。二未得樂者疾得。三未發心斷惡修善者發心斷惡修善。四未成佛者早得成佛。復有五愿。一者發心最初愿得無上菩提。二者受生愿。愿生善趣隨順饒益。三者所行愿。愿正思擇修諸善業。四者正愿。愿攝一切菩薩功德若總若別所有正愿。五者大愿。此有十種。愿當獲得上妙供具供養諸佛。愿護正法傳持不斷。愿如諸佛八相現化。愿行一切菩薩正行。愿普成熟一切有情。愿諸世界皆能示現。愿能凈修一切佛土。愿諸菩薩同趣大乘。愿所修行皆不虛棄。愿當速證無上菩提。欲令所修果廣大故修一一行皆發此愿。如上所說一切愿行四十心中通所修法。位別修者。初發心住學十種法。供養佛．贊菩薩．護眾生心．親近賢明．贊不退法．修佛功德．愿生佛前．修習三昧．贊離生死．為苦歸依。亦修十力。如是余位各有二十別所修法。廣如經說。然此位中多修散行。少亦修定未以制伏。將入加行位。前方便中先修三三摩地。諸法有二。謂有非有。有為無為名之為有。我及我所名為非有。于妄生死依他有為可厭逆故。修無愿三摩地。于真涅槃圓成無為正愿樂故。修無相三摩地。于我我所遍計所執非有事中無愿無無愿故。修空三摩地。此若但言空無愿相。通有無漏三慧定散。言三摩地。通有無漏。唯修非散。言解脫門。唯是無漏。亦修非散。此位所修準義應悉。次修四種法嗢拖南。欲令有情清凈故說。一觀諸行皆是無常。有生滅故。二觀無常皆悉是苦。具逼迫故。三觀涅槃性相寂靜。離苦縛故。四觀諸法皆都無我。無主宰故。修方便已。次于加行暖頂二位修四尋思。忍世第一法修四如實智。即修空相修自利已。通修五無量起利他善巧。為饒益故初觀六十四種有情。依處受化次觀十方世界差別。有情在彼染凈可得次觀善等諸法類異。即此有情有堪任勢力修解脫苦者次觀五十五種所調伏差別。要由善巧令得解脫次觀隨應調伏方便。于加行位修二利。已于初地中以無漏觀證達理事。名真相見。無少散修。如略行中已略解相。從此位后于十地中修十勝行斷十重障證十真如。十勝行者。謂前施等六到彼岸。又加方便愿力智度。一切妙行皆此十攝。方便善巧有十二種。悲心顧戀。了知諸行。欣佛妙智。樂處生死。輪回不染。熾然精進。此六為內。令以少善感無量果。令以少力攝大善根。憎圣教者除其恚惱。處中住者令其趣入。已趣入者令其成熟。已成熟者令得解脫。此六為外。如是十二總束為二。一回向。二拔濟。愿有五種。此總為二。一求菩提。二行利樂。力有十種。總攝為二。一思擇。二修習智。證諸法安立凈智。此亦有二。一受用法樂。二成熟有情。于前所說施等諸行。十地所修過前增勝。謂總求身及支節等以無染心而隨彼欲。若求為過。寧以百千身命布施終不遂彼。施意若凈。現利眾生有乞身支。魔等興惱。癡狂心亂。皆不應與。若愍食吐等活命眾生。應數吐食等而行布施。一切有恩未喻親屬。雖已曉喻求者兇殘害等。妻孥將為仆隸。皆不應施。與上相違應行惠舍。寧犯性罪自墮地獄。終不令他逆業成就。審起思惟心非不善。深生慚愧憐愍殺之。暴惡宰官方便黜廢。劫守盜財奪廢隨還。無屬繼心求非梵行。方便隨許令種善根。出家菩薩皆不應爾。為拔他難起虛誑語。令離惡朋說離間語。遮越正略出粗惡語。引攝機宜行雜穢語。由此便生無量功德。或現神通示諸惡趣怖之令見永離不善。若無信等問事不答。示相現通令怖信等。行楚利行令得利益。若遭苦迫能無異想證諦察忍。勇悍無倦。能住殊勝甚難思度十力種姓所有等持。命終不舍還生欲界。能起勝義平等遍滿將正已覺。由此能知諸法無我。調伏方便。境界無礙。于攝事中或有隱己功德威力是他同事而不顯現。或化怖畏生狗等中非他同事而自顯現。所作善根猶可搖動為令堅住實現同事。若行放逸二種俱非。于供養中由于佛等得平等故具足珍寶。或以神通化為無量珍寶眾具。乃至禮拜持散贊揚十方三寶真行供養。修無量中得有情平等。證俗真故作證修習。即悲無量亦名大悲。緣微細苦。長時修習。猛利發起。極清凈故。修此心時即修一切菩薩悲心。悲意樂凈。故于諸有情獲極親厚愛念恩德無厭代受有堪能心。聲聞已得菩提究竟。深遠厭心不如菩薩悲前行心。由此熏修無少內外而不能舍。乃至妙慧無不能入。菩薩菩提由悲建立。故于生死堪忍眾苦。又于十地各有別修。謂初布施乃至第十神通作業。此等隨應皆十行攝。唯說十度不增減者。頌曰

　障富貴善趣　　不舍諸有情
　于失德減增　　令趣入解脫
　障施等諸善　　無盡亦無間
　所作善決定　　受用法成熟　

十種障者。隨修十度十地所斷俱生無明。又有十障。謂異生性乃至諸法未自在障。十真如者。一遍行。由此能得自他平等。二最勝。由此遍修同出離行。三勝流。由此求法不顧身命。四無攝受。由此乃至法愛亦皆轉滅。五類無別。由此得十意樂平等凈心。六無染凈。由此能知緣起無染無凈。七種種無別。由此知法無相不行契經等種種法相中。八相土自在所依。由此圓滿證無生法忍不見染凈一法增減。九智自在所依。由此圓滿證無礙解。十業自在所依。隨欲化為利樂事故。一切菩薩應以四相修前諸行。一者善修。皆悉決定委悉恒常無罪修作。二者善巧。令獲義利修瑩律儀所受當滿應機說法。三者饒益。能以利樂別總隨與。四者回向。三門積集去來今世所有善根一切攝取以淳一味妙凈信心回求菩提不悕余果。應以七相憐愍有情。非怖畏彼．如理勸授．無厭倦心．不待他請．無所悕望．遭害不舍．平等無限．如是一切名所學法。三世菩薩勤修此等。曾當現證無上菩提更無增減。諸出家者離攝親屬。棄世業務。能行梵行。舍證圓滿。住凈戒中出言減信。諸在家者無是眾德。誠大尊高真勝殊勝

般若波羅蜜多心經幽贊卷上般若波羅蜜多心經幽贊卷下

　　　　大乘　基撰


知所學法如是修已。何相名成能修學者。種行具修成十二住。總攝一切菩薩皆盡。此后方得無上菩提第十三住成圓滿果。頌曰

　種姓勝解行　　極喜增上戒
　增上心三慧　　無相有功用
　無相無功用　　及以無礙解
　最上菩薩住　　最極如來住　

一種姓住。猶未發趣無上菩提。于余住中唯有因轉。相如前說。二勝解行住。從初發心乃至初地。由前修相于自住中雖已得凈為得凈故而修正行。起分別慧勵意修作。成苦遲通行勉勵說法。隨力亦能現正覺等利益安樂。于前諸行或未普學。諸相未成。意樂未凈。三極歡喜住。即是初地。如前白品并十大愿皆現圓滿。由此轉名凈勝意樂。超過異生地證正性離生。生如來家成佛真子。紹隆佛種得諸平等。離諸諍害獲實證凈。知于菩提我已鄰近。證二空理成二妙智。生大歡喜行十法凈修住。謂信．慈悲．惠舍．無倦．知諸論．解世間．修慚愧．堅力持．供養諸佛。于九住法專精求趣。多為輪王王此洲界。調伏慳垢。乃至愿我恒處最尊為有情依作諸義利。或樂精進凈信出家。瞬息須臾證百三摩地。以凈天眼于諸佛國見百如來。變化住持皆能解了。神力能動百佛世界。身亦能往放大光明普令他見。化為百類利百有情。若欲留身得百劫住。見前后際各百劫事。證百法門。化為百身。身皆能現百菩薩眷屬。四增上戒住。即第二地。由前住中十意樂住凈得入此住。性戒具足。少邪業道諸惡犯戒亦不現行。況中上品。能善了知業道因果。自及勸他行諸凈業。于有情苦得大哀愍如實觀照。廣見諸佛善根清凈。多為輪王王四天下。止息犯戒。一切威力過前十倍。五增上心住。即第三地。由前作意解了通達。復由十凈心得入此住。能通達諸行有情大菩提。亦正推求脫苦方便諸煩惱纏無障礙智。凈法界中無分別慧。辨此智見勝三摩地。于菩薩藏精進多聞。不惜身命舍諸所愛。無有師長不誓承事。教誓皆行。身誓受苦。但聞一頌勝得大千充滿妙寶。聞佛一句法能引正等覺凈菩薩行。勝得釋梵護世等果。設有告言。我有一句法能引正等覺凈菩薩行。汝若能投大火坑者。當為汝說。菩薩歡喜踴躍言能。正使火坑等三千界。為聞法故我從梵天尚能投入。況小火坑。為求佛法尚應久處大地獄中。況余小苦。聞已便能法隨法行。能引住世間靜慮等至等。復還棄舍隨愿受生。多作釋天帝化他令斷欲貪。威力過前百千之數。六覺分相應增上慧住。即第四地。由前求多聞成十法明得入此住。得十成熟智。修菩提分法能斷薩迦耶見等一切執著。離訶毀業修贊美業。心轉調柔功德隆盛。安住尋求修治地業。圓滿意樂勝解界性。圣教怨敵不能傾動。多作蘇夜摩天王化除薩迦耶見。威力過前俱胝之數。七諸諦相應增上慧住。即第五地。由前十平等清凈意樂得入此住。以十方便觀察諸諦。正毀諸行悲愍有情。攝受資糧勤修正愿念慧行等。皆得增長離異作意。以諸方便成熟有情。一切工巧皆能引發。多作珊都使多天王化舍一切內外邪法。八緣起相應增上慧住。即第六地。由前十種法平等性得入此住。覺悟緣起生解脫門。一切邪想皆不能動。為益有情攝受生死。智．悲．隨逐無所著智．般若波羅蜜多住現前。證得無量勝三摩地。意樂不壞余不能奪。多作妙化天王化除一切增上慢等。威力過前百千俱胝之數。九有功用無相住。即第七地。由前十種妙方便慧所引世間進道勝行得入此住。達佛境界無間缺修。一一剎那證十度等菩提分法。有加行行一切圓滿極。凈住前導猶名有染工巧智滿超二乘三摩地境。念念能入滅盡定能現菩薩甚希奇業。多作他化自在天王能授二乘現觀方便。威力過前俱胝百千之數。十無功用無相住。即第八地。由前十種入一切法第一義智得入此住。以前所修四如實智。今得清凈成無生忍。斷四災患愛甚深住。蒙諸如來覺悟勸導授與無量引發門智神通事業。悟入無量分身妙智得十自在。隨受勝利。多作初靜慮天王。創入此住第一剎那。所有福智一切威力。過前諸住所得一倍。第二剎那過前二倍。至十地滿運運增長。說不能盡。十一無礙解住。即第九地。由前于甚深住不生喜足。復于智殊勝性愛樂隨入。起智加行宣說諸法。說法所作皆如實知。成大法師具無礙解。多作第二靜慮天王。十二最上成滿菩薩住。即第十地。前無礙解遍清凈已堪為法王受法灌頂。得離垢等無量等持作佛所作。得一切佛相稱法座身諸眷屬。得大光明證利有情佛事妙智逮得無量解脫陀羅尼門神通大念等無數功德。多作過色究竟大自在天王。菩薩道滿資糧周備。從佛大云堪領廣大微妙法雨。自如大云同現等覺。普雨法雨殄息塵埃。令善稼穡生長成熟。此一一住所斷所修所證功德非余住無。依各圓滿故別建立。勝解行住趣無相修。所作狹小有缺不定。次后六住獲無相修。所作廣大無缺決定。后之四住圓證清凈領受修果。所作無量。勝解行住信等第六心。信生不退不斷善根。十住第七心居位不退不作二乘。至極喜住所證不退永無忘失。至無功用無相住修行不退。任運進修皆求種智廣行利樂。故留諸惑助愿受生。由此不說斷煩惱相。生有五種。一除災生。由愿自在為大魚等濟諸饑乏。為大醫藥救諸疾病。為大善巧善和諍斗。為大國王如法息苦。為大天神斷邪見行。為火為水為乘為船為種種物息除災患。二隨類生。愿自在力于傍生等惡類中生彼所行惡而自不行。彼不行善而自行之。如入酒肆能立其志。入諸淫舍示欲之過。為說正法除彼過失。三大勢生。稟性生時壽量形色族姓貴富最為殊勝。能除眾生輕慢等過。四增上生。受十王果自在化導隨所應生。五最后生。此生資糧已極圓滿。如慈氏等生婆羅門大國師家。如釋迦等生剎帝利大國王家。能現等覺作諸佛事。復以四相攝受有情。一者頓普。初發心位普頓攝受一切有情。皆為眷屬隨力饒益。二者增上。若為家主。勸識恩惠孝養父母。妻子等所隨時愍給。仆隸等所終不逼切而能堪忍。病等瞻療愛語慰喻猶如自身。不生賤想。若為國王。不行刀杖以法理化財利饒益。依本土田而自食用不行侵掠。視諸眾生如父如子。所言誠諦不行欺詐。勸舍諸惡教修諸善。三者攝取。平等無儻不希名利秉事。徒眾等無染攝受于自義利。正教修習。非邪加行而陷逗之。四者隨時。諸有情類下中上品。長短少時方堪凈故隨應成熟而行攝受。此十三住七地所攝。一種姓地。二勝解行地。三凈勝意樂地。此之三地即初三住。四行正行地。即次六住。五決定地。即第十住。墮在第三決定中故。六決定行地。即第十一住。七倒究竟地。即第十二第十三住。因果二中皆究竟故。此前所說諸菩薩行。雖有無量不過四種。一波羅蜜多行。則六十度。二菩提分行。三十七品四尋思等一切妙行。三神通行。即六神通。四成熟有情行。即所調伏界調伏方便界無量。如上所說若所學處．若所學法．若能修學．皆菩薩行。勇猛熾然依前修學不見行相。是名為行。此所行法云何名深。勝空者言。妙理玄邈不可思議。二乘不能曉。凡夫所不測。故名為深。如應者言。真諦智境超言議道。非喻所喻微妙難知。備三無上具七大性。體業利樂一切殊勝。白法溟海妙寶泉池。非大菩提為法界主無由相稱。故所修學皆名為深。應勤趣證。或此一切諸菩薩行真如實相難可圓證。智慧觀照難可獲得。詮教文字難可悟說。萬行眷屬難可成就。有空境界難可通達。以慧為首余性或資皆名般若。故并名深。云何名時。勝空者言。若依世俗。信學修證求照達空。若依勝義。悟法體空修行般若。事緒究竟總名為時。如應者言。無上菩提廣大深遠。非少積因可能證獲。于前所說十二住中。若日夜等時分算數。一一住中經多俱胝百千大劫。或過是數方證方滿。若以大劫超過一切算數之量。總經于三無數大劫方得證滿。經初無數大劫于一行中修一行。故證極喜住。經第二無數大劫于一行中修一切行。證無功用無相住。以意樂凈決定勇猛。后經第三無數大劫一切行中修一切行。證如來住。此常精進非不爾者。若上勇猛如翹足等。或有能轉眾多中劫或多大劫。決定無轉無數大劫。故知因位決定經三無數大劫修行圓滿方證菩提。五種彼岸皆能到故。此意即說修五般若三劫分位。或隨自心變作分限事緒究竟總立時名。若達空時唯正智證。既修學位通攝所余。獨覺利根尚經百劫。況求作佛無多劫因

經曰。照見五蘊等皆空

贊曰。此顯由行甚深般若得正慧眼。達空名照。謂色受等諸有為法。皆有三世．內外．粗細．劣勝．近遠。積聚名蘊。此五。謂色．受．想．行．識。等言等取處等諸法。勝空者言。前破能觀執顯能觀空。今破所觀執顯所觀空。若癡所蔽迷勝義理。于蘊等中妄執為有。如處夢者見境現前。若正了知勝義諦理。不生執著。如夢覺位了境非有。故行般若便照性空。如應者言。雖修一切皆行般若。證真遣妄由慧照空。故此偏說。此中空言即三無性。謂計所執本體非有相無自性。所以稱空。諸依他起。色如聚沫。受喻浮泡。想同陽焰。行類芭蕉。識猶幻事。無如所執自然生性。故亦名空。圓成實性因觀所執空無方證。或無如彼所執真性。故真勝義亦名為空。據實三性非空非不空。對破有執總密說空。非后二性都無名空。說一切空是佛密意。于有及無總說空故。如世尊說

　相生勝義無自性　　如是我皆已顯示
　若不知佛此密意　　失壞正道不能往　

又此空者即真如理。性非空有因空所顯。遮執為有故假名空。愚夫不知執五蘊等定離真有。起相分別。今推歸本體即真如。事離于理無別性故。由此經言。一切有情皆如來藏。一切法等皆即真如。說有相事則無相空。令諸有情斷諸相縛。眼類有五。一肉眼。非定所生大造凈色。二天眼。因定所起大造凈色。三慧眼。照理空智。四法眼。達教有慧。五佛眼。前四覺滿總得佛名。今在因位慧眼達空明了矚觀。故名照見。然此空性資糧位中聽聞思惟。多唯信解。在加行位方純修觀。雖皆名照猶帶相故而未證真。住十地中起無漏觀。通達真理方實照空。至如來位照見圓滿。知離言境假名為空。雖此空言通空我法。逗舍利子唯說法空。我執久亡不假空故。或復我執依法執生。但觀法空我隨空故。此所說空雖體無異。而依事顯亦有差別。如大經中或說十六。謂內空．外空．內外空．大空．空空．勝義空．有為空．無為空．畢竟空．無際空．無散空．本性空．相空．一切法空．無性空．無性自性空或說十七。加無所得空。或說十八。又加自性空。或說十九。別加所緣增上及互無空。或說二十。于十八中離無散空為散空．無變異空。離相空為自相空．共相空。釋初頌曰

　能食及所食　　此依身所住
　能見此如理　　所求二諦空
　為常益有情　　為不舍生死
　為善無窮盡　　故觀此為空
　為種姓清凈　　為得諸相好
　為凈諸佛法　　故菩薩觀空
　補特伽羅法　　實性俱非有
　此無性有性　　故別立二空　

經曰。度一切苦厄

贊曰。勝空者言。此上略說破二執顯二空能度眾苦。既照性空離諸分別。如蛾出[雨/蟲]永離纏裹。便度苦厄疾證涅槃。雖依勝義無度無得。隨世俗中有度有得。如應者言。由照性空能越生死顯先修益。第三練磨心也。謂觀轉依深妙難證。若生退屈應練磨心。世間有情行粗施等。于命終位尚招勝果。況我今修無障妙善。當來不證度苦轉依。如彼行慧已度苦厄。舍粗重依得無粗重。我亦應爾。勵已增修不應自輕而生退屈。度者越也脫也。苦謂三界有情及處。即業煩惱所生所起。理實有漏無非是苦。此略有三。諸有漏法性墮遷流逼迫不安。皆名行苦。世間諸樂必歸壞盡緣合纏憂。俱名壞苦。性已逼迫更增楚切。難忍重生皆名苦苦。此苦即厄災難義故。苦或八苦。住胎出胎俱受逼迫。眾苦根本名生苦。時分朽壞名老苦。大種衰變名病苦。壽命衰沒名死苦。不愛現前名怨憎會苦。所愛乖離名愛別離苦。所希不遂名求不得苦。諸有漏行名略攝一切五取蘊苦。厄謂八難及諸危怖小三災等。由未照空。境相拘縛心起分別。發煩惱業五趣苦生。既見三種無性為空。或照蘊等即真如空。分別不生。惡果隨滅。故諸苦厄皆能越度。如有頌言

　相縛縛眾生　　亦由粗重縛
　善雙修止觀　　方乃俱解脫　

據實照空亦度惑業。體寬現果唯說度苦。即此空相資糧位中聞思等照。初十心位第六心后信心不退。不斷善根便永伏度極重苦厄。故經頌言

　若有成世間　　增上品正見
　雖經歷千生　　終不墮惡道　

至十住中第四住后粗無明等皆始不行。方能伏度惡趣苦厄。生貴住說除滅煩惱永盡無余。舍離生死能出三界。緣起經說。外道異生諸行。皆以四愚為緣。內法異生若放逸者福不動行。三愚為緣。不放逸者所有諸行。我不說以無明為緣。故知此后伏離惡趣一切苦厄。第七住后更不退位伏離二乘所應苦厄。至通達位初證真空后能永度三惡趣八處無暇貧疾等種一切苦厄。或有亦能永離三界分段苦厄怖煩惱故。有八地后方離此厄。七地已前留煩惱故。第十地終照空圓滿。一切有漏種子永除。變易死等苦厄皆盡。至如來位利樂眾生。或時示現非實如是。此觀自在猶未成佛由照空故當必皆除。勸示發心言度一切

經曰。舍利子

贊曰。勝空者言。生由法立。法即生因。此廣生空。法空后顯。如應者言。下陳機感者名。述理垂喻。示彼勝行除四處也。義段有三。初舍利子等。總告彰空。次是故等。別結所空。后以無所得故。釋成空理。梵云舍利。唐曰春鹙。由母辨才指喻為號。顯彼所生故復稱子。母因能論子假為名。樹正摧邪少聞多解。昔楊知見最初悟入。今演性空呼而垂喻。唯說勝教以統法顯是理皆空。獨告上人以攝機即時眾咸告。彼雖秉告而未悟空。先勸練磨方除四處

經曰。色不異空空不異色色即是空空即是色

贊曰。謂四大種及此所造。即十色處及法處色。性皆變現總立色名。勝空者言。下廣法空。大經說言。所以者何。色自性空。不由空故色空非色。色不離空。空不離色。色即是空。空即是色。此破二種執。色不異空空不異色者。破執世俗所取色外別有真空。不悟真空執著諸色妄增惑業輪轉生死。今顯由翳所見花色目病故然。非異空有故。依勝義色不異空如圣教說。因緣生法我說空故。色即是空空即是色者。破愚夫執要色無位方始有空。于色于空種種分別。今顯依勝義色本性空。迷悟位殊義彰空色。如何色滅方乃見空。如翳見花自性非有。豈要花滅彼始成空。故于色空勿生封執。應除倒見究竟涅槃。由此二句經作是言。色自性空非色滅空。如應者言。若依勝義諸法皆空都無有者。初雖可爾理未必然。真俗相形俗無真滅。色空相待色滅空亡。故非本來色體空也。勝空者言。據實此空非空不空。翻迷對色悟說色空。非此空言即定為空。空亦空故。如應者言。若因緣色自本都無。應諸愚夫先來智者。是則凡圣互是圣凡。自處師資實為誰迷。勝空者言。煩惱成覺分。生死即涅槃。塵勞之儔為如來種。諸眾生等本來寂滅。豈非愚夫先即智者。如應者言。若許色事有異空理。可舍色迷而求空悟。既空本色。智即為愚。求智舍愚豈非顛倒。且厭生死求趣涅槃。苦樂不殊。求之何用。愚夫生死已得涅槃。圣者更求極成邪妄。勝空者言。俗事迷悟求圣去凡。真理色空何成取舍。如應者言。若許事別亦說即空。俱勝義中自成矛楯。應未悟者知色即空。其已悟者不悟空色。精勤圣者可愍可傷。懈怠愚夫可欣可樂。如世尊言。云何菩薩隨順會通方便善巧波羅蜜多。若諸有情于佛所說空性經典。謂一切法皆無自性皆無有事無生無滅皆如幻夢。于是等法不能解了。菩薩為彼如理會通。應告彼言。此經不說一切諸法都無所有。但說諸法所言自性都無所有。故說諸法皆無自性。雖有一切所言說事依止彼故諸言說轉。然彼所說可說自性。據勝義諦非其自性。故說諸法皆無所有。彼一切法所言自性理既從本都無所有。當何所生當何所滅。故說諸法無生無滅。又如幻夢非如顯現如實是有。亦非一切幻夢形質都無所有。如是諸法非如愚夫言說串習勢力所現如實是有。亦非一切諸法勝義離言自性都無所有。由此悟入一切諸法非有非無。猶如幻夢其性無二。故說諸法皆如幻夢。如是菩薩普于一切諸法法界。不取少分不舍少分。不作損減不作增益。無所失壞。若法實有知為實有。若法實無知為實無。如是開示是名菩薩隨順會通方便善巧。此經意說。一切愚夫如言所執實有可說諸法自性。如實幻夢皆無自性。都無有事無生無滅。非無圣智真俗諦境離言法性。非如幻夢形質亦體都無名無性等。達所執無名悟非有。達圣境有名悟非無。故言菩薩不取少分不舍少分無知為無有知為有。若依勝義法體都空無少有者。作此會通便非善巧。稱悟非無不舍少分。亦徒施設乃為損減失壞正理。由此故知。此經意破先執色有故說色空。空者無也。非法性空。愚夫所執當情色相本性非有。若執非空及色滅無方成空體。既成二倒。故應雙遣顯色事理非如所執。勿起妄情生顛倒見。妄情既斷所執色亡。故斷依他遣計所執。如翳既滅不見空花。二乘外道執實作用因緣生法性都非有。故圣說言。因緣生法我說皆空。非謂依他如幻之色亦皆空也。故有頌言

　虛妄分別性　　由此義得成
　非實有全無　　許滅解脫故　

圣教又說。諸法不自生亦不從他生。亦不從共生非不從二生。雖無所執作用因緣。而有功能緣可得故。此若無者應無俗諦。俗諦無故真諦亦無。依誰由誰而得解脫。或此空者即法性空。若執遍計所執諸色及依他色定異真有。真俗定別極成迷亂。今顯二色性即空如無相無為非詮智境。應舍二執求趣真空。故攝歸空雙除妄見。法性之色體即真相。不異即空。此復何惑。圣說二諦各有淺深。彼互相形皆有真俗。有俗俗俗。有俗俗真。有真真真。有真真俗。即俗真俗。真亦俗真。有俗有真俗無真滅。既非無色而獨有空。亦非色空定不異即。故真空與色非異非不異。非即非不即。今遮定異等唯說不異即。此不異即言亦非不異即。辯中邊說

　無二有無故　　非有亦非無
　非異亦非一　　是說為空相　

今說色空互相顯者。令義增明破疑執故。前說觀自在教練磨心。今說色空等令除四處。一者二乘作意狹劣欣厭不樂利他。二者于大乘中顛倒推求及起疑惑。三者于聞思等言我能然種種法執。四者現前安立骨瑣色等乃至菩提執著分別。今說色等不異即空。令舍二乘劣作意等得無分別出世行成

經曰。受想行識等亦復如是

贊曰。恐彼疑執唯色不異空。唯色體即空余法不爾故。以受等亦例同色。能領納境起苦樂舍名受。能取于境有相．無相．小．大．無量．無少所有分齊名想。思造善惡無記分位及余心所等遷流名行。心意識三皆能了別并通名識。謂四識住及能住識。如色而領。如領而知。如知而作。如作而了。故色受等如是次第。然由世執我事有五。謂我身具．我受用．我言說．我造作．我自體。今顯是蘊唯法功能。無實自性非我我所故。唯說五不減不增。愚夫不知為破我執于非蘊中假說為蘊。遂執為有。故今對破并說為空。二十論云。說無有情我。但有法因故。等者。等取下處界等五種善巧。然大經言。色空乃至菩提亦空。設有一法過涅槃者。我亦說為如幻如化。故此等言通攝一切。勝空如應二皆準釋。大經次言。受想行識自性空。不由空故。乃至廣說。受想行識即是空。空即是受想行識何以故。此但有名謂為菩提。謂之為空。此但有名謂之為色受想行識

經曰。舍利子是諸法空相不生不滅不垢不凈不增不減

贊曰。前告法體空。今告法義空。是諸法者。指前對空色受等法。本無今有名生。暫有還無名滅。障染名垢。翻此名凈。相廣名增。翻此名減。勝空者言。依世俗諦。許色等有。可有生等。依勝義諦。色等本空。如何空中更有生等。故生滅等空相皆無。如應者言。遍計所執及依他上自然生法本性空無。法性色等體即空理。皆無如彼二乘等執生等位別。故說空相不生滅等。又若有執有為遷流定有生滅。無為在纏出纏位別實有垢凈。未證真位及證真已有為無為互有增減。如是定執皆所執故體相都無。寧如彼執有為生滅．無為垢凈．通二增減。如見陽焰執為實水。此水本空何有生等。非無陽焰似水生等。又設難言。若攝歸性依他色等皆即空如。彼有生滅此亦應爾。今義答言。如太空中色雖生滅而空相無。如是依他雖有生滅真空不爾。復有難言若一切法皆即真空。空相遍在貪等垢染信等凈中。如應垢凈。今義答言。如太空中有色染凈空相不爾。如是諸法雖有垢凈而空相無。故有頌言

　非染非不染　　非凈非不凈
　心性本凈故　　由客塵所染　

或有難言。若法皆真無別相者。甘露圣教既有增減。真空應爾。今義答言。如太空中色相增減空相不然。如是圣教雖有增減而空性無。皆由事理體相別故。若一切法唯真如空。如何得有生滅等事。以上總說非但色體不異即空。色上生等諸差別義亦不異即空。今遮通別且略舉三。而實空相亦不一等。大經次言。如是自性無生無滅無染無凈。菩薩如是修行般若波羅蜜多時。不見生滅不見染凈。何以故。但假立客名別別于法而起分別。隨起言說如如言說如是如是生起執著。菩薩修行般若波羅蜜多時。于如是等一切不見。由不見故不生執著

經曰。是故空中無色無受想行識

贊曰。勝空者言。上以色等體義總對于空明不異即。恐義不明。令觀純熟別結空中所無之法。乘前起結說是故言。此言通下諸所無法。如應者言。三乘通修五種善巧。謂蘊．處．界．緣起及諦。隨彼所應為遠近觀。由二乘等皆隨執有。今對說無。所執空中體義俱寂。故所執蘊其性都無。然佛方便于有為中施設為蘊。破五我事漸令入真說為善巧。非謂實有。故經頌言

　如星翳燈幻　　露泡夢電云
　諸和合所為　　應作如是觀　

有為之法尚非定蘊。所執蘊等何理成真。法性空如故非蘊相。是故空中都無五蘊。大經次言。復次舍利子。諸菩薩修行般若波羅蜜多時。應如是觀。菩薩但有名。般若波羅蜜多但有名。色受想行識但有名。乃至廣說

經曰。無眼耳鼻舌身意無色聲香味觸法

贊曰。此說空中無十二處。勝空者言。佛權方便說有處等引令入真。既入真已依真實義故說皆空。如應者言。唯由根境能與六行為生長門。說為處義。然以世間相見．問訊．涂香．受膳．侍給．分別故。佛說處次第如是。因位眼耳不至能取。鼻舌身三至方能取。意即八識。果俱不定。眼耳用勝。天得通名。變化非真。唯欲色界。下地諸識有依上者。業．緣．通．定．法力皆生。諸位隨應用有勝劣。如次九八七五緣起。色謂顯．形．表。聲謂執受．不執受．俱大種所生。香謂俱生．和合．變異。味謂苦．酢．甘．辛．堿．淡。觸謂四大及此所造。法謂無對色及余心所．不相應．無為。初五唯二。余通異熟．長養．等流。異熟唯欲色。后二通三界。色．聲．有表．意．法通三。十色皆唯無記及善。即離依有假立造名。一切皆通有漏無漏。二十頌曰

　依彼所化生　　世尊密意趣
　說有色等處　　如化生有情　

此說佛為妄執有我久沉生死不肯趣求。非處法中說之為處。如遮斷見密說化生。引令入真除舍我執。二乘等不了方便言說。執為實有。今顯所執性本都無。因緣法中既非實處。法性空理亦無處相故。乘前義而結處無。大經次言。眼處但有名。乃至法處但有名。眼處空乃至法處空

經曰。無眼界乃至無意識界

贊曰。此說空中無十八界。勝空者言。眼界．色界．眼識界．耳界．聲界．耳識界．鼻界．香界．鼻識界．舌界．味界．舌識界．身界．觸界．身識界．意界．法界．意識界名十八界。今舉無初后例中間十六界。世俗故說有。勝義故皆無唯有假名。自性空故。如應者言。由根及境能持六識。彼復自持因果性義名之為界。前處次第識界隨生。故十八界次第如是。能取于境是六內界相。眼等所取是六外界相。依根緣境似境了別是六識界相。此中意界即心意識。心謂第八識。持種受熏趣生等體。善無覆性。能變身器為有情依。有三位名。一我愛執藏位名阿賴耶。此翻為藏。能藏所藏執藏義故。二善惡業果位名毗播迦。此云異熟。善不善業所招集故。三相續執持位名阿陀那。此云執持。能執持身不失壞故。意謂第七識。染執我相為有漏依。凈常平等。性善有覆。亦三位名。一我執相應位名有覆末那。緣阿賴耶執為我故。二法執相應位名無覆末那。緣毗播迦執為法故。三思量性位但名末那。緣阿陀那等起思量故。能緣所緣短長平等。故七八識各有三名。初二名皆有漏。后一名通無漏。識謂余六。如自名顯。皆通三性。至佛位中轉異熟識名圓鏡智。九喻影像于中現故。隨應初地轉二末那名平等智。能具十種平等性故。三乘見位轉第六識名妙觀智。隨應具足十勝用故。轉前五識名成事智。起十化業滿本愿故。因多分別以識為主。果皆決斷標智為名。此前八識即七心界。四智唯善。并法界攝。三照有空具真俗智。成事照有俗智非真。圓鏡平等恒不動搖。初恒遍觀名一切智。妙觀成事有時間斷。雖此四智皆具眾德。而隨相增起攝不定。然佛說法有略廣門。于蘊義中略說色識。處界隨廣。蘊廣心所。處界皆略。為愚三故。蘊說有為。處說二取。界增取體。機欲待故。破我能持施設為界。二乘等不了便執為實。所執都無。余非實界。故乘前義亦結此無

經曰。無無明亦無無明盡乃至無老死亦無老死盡

贊曰。勝空者言。上無遠觀。下無近觀。此無獨覺鄰近所觀。故契經言。為求獨覺者說應十二緣起法。又說。無明乃至老死唯有假名。自性空故今說為無。盡者空也。空亦空。故說無無明盡乃至無老死盡。十二緣起有空俱無。例余皆爾。今影顯之。如應者言。慈氏尊說此于染凈皆有順逆。雜染順觀依于生死流轉法說。逆依世間加行法說。清凈順觀依于根本斷障法說。逆依斷已重觀法說。雜染順觀者。初知體性具十二支。一無明。謂迷內外愚。二行。謂福非福不動。三識。謂異熟識。四名色。謂五蘊。五六處。謂六根六觸能對境之勝劣。七受能領境之苦樂。八愛。謂三界貪。九取。謂煩惱。十有。即行至受六支種子由愛取潤能有后有。十一生。謂苦果現起。十二老死。謂衰變終沒。次觀由癡發起邪行。能集當來隨業果識。五蘊相起諸根圓滿。觸受境界種子感果。耽著希求。煩惱滋長。潤前業等。五趣苦生老死憂悲之所隨逐。故契經言。無明緣行乃至生緣老死。識等五支因無次第。依當起位說為后緣。雜染逆觀者。依初習位安立諦說。謂老死苦．老死集．老死滅．老死趣滅行。乃至隨應歷觀諸諦。由老死支苦諦所攝。于緣起中先逆觀察。以三種相觀老死支。一細因緣。二粗因緣。三非不定。感生因緣名細。謂愛．取．有。生自體名粗。謂生支。由此二生而有老死。當來老死細生為因。現法老死粗生為因。除二生體余定無能與老死果。名非不定。雖觀老死苦諦。至愛于后際苦并彼集諦未為喜足。遂復觀察后集因緣現在眾苦。謂遍逆觀受觸六處名色與識。觀未來苦是當苦諦。觀彼集因是當集諦。觀未來世苦之集諦由誰而有。知由從先集所生起識為邊際現法苦有。既知從先集所生起。不應復觀此云何有。由識名色譬如束蘆展轉相緣無作者等。是故觀察齊識退還。如是順逆觀察苦集。唯十支已。次觀滅諦。始從老死乃至無明。云何一切皆當滅盡。謂由不造無明為緣新業行故彼苦方滅。次更尋求證此滅道。憶昔師授于緣起法世間正見念智現前。如是數觀令見增長。是名雜染順逆觀察。清凈順觀者。由先已集正見資糧。能于諸諦漸次獲得有學無學清凈智見。能無余斷無明及愛。諸無明觸為緣生受亦復隨斷。于現法中證慧解脫。受．相應心．貪愛煩惱得離系故證心解脫。無明斷故應生諸行識乃至受皆不得生。是故經言。無明滅故行滅。乃至觸滅故受滅。彼受不生無由起愛。由斯復說。受滅故愛滅乃至愁嘆憂惱皆滅。唯有識等清凈鮮白住有余依般涅槃界。名為證得現法涅槃后有漏盡住真常跡。名無余依般涅槃界。清凈逆觀者。既斷滅已還逆觀察。由誰無故老死無。由誰滅故老死滅。知由無作緣生種子現行二生無故老死無。無常緣生二生滅故老死滅。如是乃至知由無作緣生發起纏隨眠三無明無故行無。無常緣生三無明滅故行滅。是名清凈順逆觀察。有依順染不說生支。機欲待故。說逆唯九。以業為識非集緣故。或觀十一。無明無因智種闕故。世尊如是方便施設令獨覺等獲自菩提。而彼不了妄執有實染凈緣起。今說彼無令舍執著。于雜染品唯說無無明乃至無老死。于清凈品唯說無無明盡乃至無老死盡。各但無順而例無逆。舉無初后例中亦無。故第六地雖作此觀。尚執有實流轉還滅。第七地中方除生滅障。生者順染。即此所無無明乃至老死。滅者順凈。即此所無無明盡乃至老死盡。其所無者。謂無所執作者常住二種緣生。非無功能緣起滅理。以契經言不壞世諦入于勝義。無造受者業不亡故。依他既非定緣起相。真理亦非無明等滅。故并無之。若善惡業一切都無。契經唯應說法非有。何容繁長言亦非無。待因緣故諸法成立。自事既重故應詳究

經曰。無苦集滅道

贊曰。勝空者言。前無獨覺近觀。此無聲聞近觀。故契經言。為求聲聞者說應四諦法。又說。四諦唯有假名。自性空故。然上兼下此亦余境。于緣起中亦修諦觀。故緣起后方說諦無。如應者言。勝鬘經說安立四圣諦非安立四圣諦。如是八圣諦非二乘所知。分段生死名苦。煩惱及有漏業名集。擇滅名滅。生空智品名道。粗顯施設淺智所知名安立諦。變易生死名苦。所知障及無漏有分別業名集。自性清凈無住涅槃名滅。法空智品名道。微隱難知非粗淺境名非安立諦。總合說者。有漏逼迫皆苦。招感后有名集。故無記法皆非集諦。此即略說生死果因。四種涅槃名滅。無漏有為為證滅路名道。此即略說出世果因。如療病者知病．病因．病除．除法。觀生死苦．苦因．苦滅．滅法亦然。唯圣知實名為圣諦。或隨觀察二空真如不作別觀名非安立遠觀四諦各有四行。謂無常．苦．空．無我．因．集．生．緣．滅．靜．妙．離．道．如．行．出。由苦諦行能除四倒故有通局。為入真門。近加行觀不唯觀苦。觀非安立方入真故。于非苦等中佛說為苦等。聲聞等不了如言起著。今破彼執故說為無。依他定非苦集等相。真理何由有彼差別。由此并無。故第五地雖作此觀尚執有實染凈粗相。第六地中方除染凈障。染者有漏。即此所無苦集二諦。凈者無漏。既此所無滅道二諦

經曰。無智亦無得

贊曰。勝空者言。上無聲聞近觀。此無菩薩近觀。能證道名智。所證境名得。有能證智可有所得。證智非有所得亦空。如契經言。為求菩薩者說應六波羅蜜多法。唯言無智得。總合說故。若法非空。初有所行后可有得。法既非有。初無所行后何有得。故大經言。一切智空乃至無上菩提亦空。如應者言。菩薩真觀唯非安立。故總說近亦無智得。如有頌言

　依識有所得　　境無所得生
　依境無所得　　識無所得生　

無分別智證真如位。心境冥合平等平等。能取所取一切皆無。后得智中離諸相縛無虛妄執。亦離二取。復有頌言

　由識有得性　　亦成無所得
　故知二有得　　無得性平等　

余位執種猶未斷。故觀不分明謂有二取。破實能取故說無智。破實所取復言無得。又于二法俱遮二取。別遮二取說為無得。能所得故。遮有妙用故言無智。照斷能故。此釋皆除遍計所執。依他幻事非定智得。真如體寂都無二相。故依三性皆說為無。非真智生一切非有。說智及智處俱名般若。真無相取不取相故

經曰。以無所得故

贊曰。勝空者言。前說是故空中無色等者。雖結成上色不異空無生滅等。而未釋色等無之所由。今顯空中無法所以。若色等中體少是有。應依勝義有少所得。既都無得故本皆空。如大經言。自性空故一切皆空。如應者言。辯中邊言。菩薩正修十善巧觀。一蘊二處。三界。四緣起。五處非處。六根。七世。八諦。九乘。十有為無為。由舍利子漸悟大乘故。此俱無三乘通．別．近．遠．加行．根本六種。二真觀位證法事理。所執六相都無所有。依他圓成非定六相。故以無得通釋上無。如大經言。色等諸法無所得。故甚深般若亦無所得

經曰。菩提薩埵依般若波羅蜜多故心無掛礙無掛礙故無有恐怖遠離一切顛倒夢想究竟涅槃

贊曰。勝空者言。上破二執廣顯二空。下嘆二依彰獲二利。此嘆因依斷障染利。依即前說行之異名。掛者障。礙者拘。恐者畏。怖者懼。未依慧悟。滯色等有拘溺眾苦畏懼恒生。有虛妄顛倒及生死夢想。由斯欣樂究竟涅槃。既依般若達色等空。便無拘礙．苦畏．倒．想。以色生死即涅槃故。何假虛求究竟圓寂。故依般若一切遠離。如應者言。下彰依學德嘆獲勝利。離苦圓證也。此嘆菩薩因位修益。菩薩常時緣說文字學起觀照。尋觀實相修持眷屬。不妄求知一切境界。名依般若。掛謂煩惱障。不得涅槃故。礙謂所知障。不得菩提故。或掛即礙。俱通二障。恐怖者謂五怖畏。一不活畏。由分別我資生愛起。二惡名畏。行不饒益有悕望起。三死畏。由有我見失懷想起。四惡趣畏。不遇諸佛惡業所起。五怯眾畏。見已證劣他勝所起。顛倒者謂七倒。一想。二見。三心。四于無常謂常。五于苦謂樂。六于不凈謂凈。七于無我謂我。于后四種妄想分別名想倒。忍可．欲樂．建立．執著名見倒。心倒者謂煩惱。此有三。一根本。謂愚癡。二體性。謂邊執見一分．戒禁取．見取及貪．薩迦耶見。三等流謂余煩惱。夢想者未真智覺恒處夢中。由斯佛說生死長夜。夢由想起故名夢想。前之七倒由妄想生。處夢而行故名夢想。或前諸倒皆生死因。此夢想者即生死果。如處夢中多矚身境。故偏于果標夢想名。梵云涅槃。唐言圓寂。即體周遍性湛然義。雖真如性無二無別。依緣盡證說有四種。一自性清凈涅槃。謂一切法實相真如。二無住處涅槃。謂大悲慧常所輔翼。出所知障清凈真如。三有余依涅槃。謂集諦盡所顯真如。四無余依涅槃。謂苦諦盡所顯真如。有處依初說。諸凡圣平等共有。一切有情無生滅等。本來涅槃。有依第二說。諸菩薩住無。所住。及聲聞等不得涅槃。有依后二說。三乘者同得解脫。此中總說。由諸菩薩依般若故。悟三無性。及因我法二空所顯一切空故。其心不為二障所礙五怖所恐七倒所纏夢想所惑。便能究竟契證涅槃。或諸菩薩由依般若。勝解行位資糧道中。漸伏分別二障現行。于加行道。能頓伏盡。亦能漸伏俱生二障。心無掛礙。見道位中。斷分別執隨愿速滿。無有恐怖。于修道位。解行廣增斷諸顛倒。遠離一切生死夢想。當無學道究竟涅槃。四位所彰從增說故。又極喜住。一切惡趣諸煩惱品。及所知障在皮粗重皆悉永斷。能令煩惱皆不現行。心無掛礙。最初證得無漏智故。無功用無相住。一切能障無生法忍諸煩惱品。及所知障在膚粗重皆悉永斷。一切煩惱皆不現前。無有恐怖。因從果名。果已斷故。最上成滿菩薩住。一切煩惱習氣隨眠。及所知障在骨粗重皆悉永斷。入如來住。名為遠離顛倒夢想。即是二障三住所斷。由斯佛位究竟涅槃

經曰。三世諸佛依般若波羅蜜多故得阿耨多羅三藐三菩提

贊曰。勝空者言。上嘆因依斷障染利。下嘆果依得菩提利。三世者去來今。諸佛者非一故。梵言佛陀。此略云佛。有慧之主。唐言覺者。得謂獲證。阿云無。耨多羅云上。三云正藐云等。三又云正。菩提云覺。末伽名道。此不名也。無法可過故名無上。理事遍知故名正等。離妄照真復云正覺。即是無上正等正覺。大智度論說。智及智處俱名般若。三世覺者由依此故證智達空名得正覺。或唯空性說名菩提。如來妙體即法身故。如應者言。出生死而慧悟。如從夢覺。契法性而敷闡。喻若花開。成真俗智具自他覺。慧行俱滿。標以佛名覺慧圓滿雖更不修。然持不舍濟有情類。故亦說佛依于般若。或依即修。佛由因位依行般若得正覺故。此彰五法。一凈法界。即佛法身真如涅槃。具真性相微妙功德。由觀空理所得果故。余之四智謂有為德。即是所證受用佛身。修自利因所得果故。為大菩薩所現凈相廣大佛身。名他受用。為二乘等現凈穢相不定佛身。名為變化。俱利他因所宜現故。自受用身具百四十不共實德。謂諸如來三十二種大丈夫相．八十隨好．四一切種清凈．十力．四無所畏．三念住．三不護．大悲．無忘失法．永害習氣．一切種妙智。及八解脫．八勝處．九次第定．十遍處．四無量．三解脫門．三無生忍．三十七種菩提分法．五眼．六通．四無礙解．無諍愿智．恒住舍性．十八佛不共法．乃至一切智．種智無量功德。說不能盡。他受用身及變化身亦具有此相似功德故。有為功德四智所攝。以智為主名菩提智。法身真如名菩提斷。如契經言。菩提智菩提斷俱名菩提。由此故知皆稱菩提。假者名佛。即總假者證得別法。故說諸佛依得菩提。如是總攝諸功德盡。智斷圓滿名無上覺。異生邪智。簡名正覺。二乘分智。簡名等覺。菩薩缺智。簡復名正覺。唯佛圓證獨得全名。金剛分言。一切諸佛從此經出。一切如來從此經生。是故三佛俱是菩提。理趣分說。信學此經速能滿足諸菩薩行。疾證無上正等菩提。故三菩提皆由此得

經曰。故知般若波羅蜜多是大神咒是大明咒是無上咒是無等等咒

贊曰。勝空者言上已別顯因果二依斷得二利。下文總嘆般若勝用。乘前起結名曰故知。妙用無方曰神。無幽不燭曰明。最勝第一名無上。無類可類名無等等。大師秘密妙法紀綱。顯正摧邪除惡務善。靈只敬奉賢圣遵持威力莫加。故名為咒。如應者言。梵云陀羅尼。此曰總持。略有四種。一者法。以略教含廣。二者義。以略義含廣。三者能。得菩薩無生法忍。慈氏尊說

　壹胝蜜胝吉胝毗羼底(丁履反)缽陀膩莎訶

四者咒。大經中說

　納慕薄伽筏帝(一)缽剌壞波羅弭多曳(二)呾侄他(三)室囇曳(四)室囇曳(五)室囇曳(六)室囇曳細(七)莎訶

此咒神力廣說如經。念慧二能具含萬德。順此古說總立咒名。此乘前結法義二持起下咒持。說故知也。由此總持出過異生．聲聞．獨覺．菩薩四道。或文字妙用．觀照圓鑒．眷屬勝益．實相無喻。或四皆通。故此般若名神等咒。或此般若是大神者。乃至是無等等者之所說咒。勸諸學者皆于此經修十法行。慈氏頌言

　謂書寫供養　　施他聽披讀
　受持正開演　　諷誦及思修
　行十法行者　　獲福聚無量
　勝故無盡故　　由攝他不息　

經曰。能除一切苦

贊曰。前明具德。此明破惡。信學證說皆除眾苦。故大經言。能于此經行十法行。一切障蓋皆不能染。雖造一切極重惡業。而能超越一切惡趣。假殺三界一切眾生。終不由斯墮于地獄．傍生．鬼界。設住一切煩惱叢中。而猶蓮花終不為染。常與一切勝事和合。于法．有情得無礙智。能善悟入諸平等性。自他忿等皆能調伏。現世怨敵咸起慈心常見諸佛得宿住智。所聞正法總持不忘。諸勝喜樂恒現在前。常勤精進修諸善法。惡魔外道不能稽留。四天王等常隨擁衛。終不橫死枉遭衰患。諸佛菩薩恒共護持。令一切時善增惡減。于諸佛土隨愿往生。乃至菩提不墮惡趣。速能滿足諸菩薩行。疾證無上正等菩提。隨心所愿無不成辦。所以王城四眾才誦念而魔伏。天宮千眼始受持而怨潰。況復深衷懇己因植果圓。不拔五趣以為師。跨十方而為主未之有也

經曰。真實不虛

贊曰。除疑勸信重說此言。何有棄大寶輪王之位。處寂林而落飾。稱慈父法王之尊。踐眾道而提譽。對諸龍象導彼天人。誑誘群生誠為未可。所以經言。如來是真語者乃至不異語者。故應信奉勿起驚疑

經曰。故說般若波羅蜜多咒即說咒曰

揭諦揭諦　波羅揭諦　波羅僧揭諦　菩提莎訶

贊曰。前說法義二持雖勸信學。欲令神用速備更說咒持。佛以大劫慧悲難修誓行加略文字。意趣深遠教理幽。廣不易詳贊

般若波羅蜜多心經幽贊卷下

貞應三年(甲申)正月十五日為助先師真歸上人余業敬雕摸畢兼以此功令故權大僧都重信蕩流轉妄執趣菩提正道及自他群類同開真解矣　　　　　　　愿主性如