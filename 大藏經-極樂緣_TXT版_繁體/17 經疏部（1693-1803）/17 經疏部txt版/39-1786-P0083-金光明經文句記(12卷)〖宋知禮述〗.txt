　　No. 1786 [cf. Nos. 663, 1785]

金光明經文句記卷第一(上)

　　　　宋四明沙門釋知禮述


吾先師昔居寶云嘗講斯典。其徒繁會競錄所聞。而竊形卷軸。況筆寄他手反羈乎曠遠之旨。至于援證經論辭多舛謬。予每一臨文不能無慨。近因講次憶其所領大義撰成記文。仍采孤山索隱中俗書故實。用為裨助。庶覽者不以事相之關情。但思理觀之為益。時天圣五祀臘月三日記

釋題二。初正標題目。金等四字即所釋也。文句二字是能釋也。所釋經題委在玄義。能釋文句者文即經文。句謂章句亦句逗也。即以章句節其經文。令其詮旨各有分齊。故荊溪云。以由釋題大義委悉。故至經文但粗分章段。題云文句良由于此。然立此二字蓋謙辭耳。若觀釋經大義非少。又解諸經皆稱文句。乃是通稱。故以經題簡之令別。二能說師號。住處得名如常所辨。二入文二。初定三分二。初的指所傳。異于真諦所譯七軸二十二品。故指四卷十八品也。世有足囑累為十九品者謬也。以諸譯本皆無此品故。二正判三分二。初引諸師判二。初總舉不同。盈者進也。縮者退也。蓋言諸師分割三分進退不同也。二江北下正明。初判三。初江北師。以四王等各于佛前發愿擁護說聽之者。故云大誓護經。流水長者除病救魚。薩埵太子舍身飼虎等。為大悲接物。此師之意與下真諦新舊雖異大意是同。二江南師。與今分節三分似同。但昧壽量半品屬序耳。三真諦師二初判文。真諦三藏于梁世重譯此經。名金光明帝王經。更加四品。謂三身分別品。滅業障品。陀羅尼凈地品。依空滿愿品。足讖本十八凡二十二品而出疏解釋。故云新文等也。二真諦下明義。仍斥江南以授記除病悉在流通。故云后師弟因果等也。合云師因弟果現文似倒。二今師下示今師意二。初約理破諸師二。初總斥人情。正斥真諦義兼江北。以此二師判師弟因果。并在正宗。意謂序分全未辨說修證之道。至流通分道味已歇微末而已。故總斥云是義不然。二夫三下別示經意二。初立意二。初明三分互通。杜塞也。三分共成一經感應豈得義理互不相兼。如初序分敘述發起。若不闕于下之二分。何名正通之序。正是序中所發所述。復是流通所宣流布。不爾何名一經正說。流通一段。若舍序正為通何法。是故三分各具三義。上中下語即七善中時節善也。妙經云。初中后善。若其杜絕何名善耶。二又眾下眾機遍益經所被機益有遲速。不必皆在正宗悟入。故云根性不定。何容序分全無法味。通中法味歇滅微末耶。既其不然。于流通中說流水因及信相果。復何所妨。彌益也。督率也。勵勸也。二又法下引經。師即釋迦也。達多品中明佛往劫以國王身事阿私仙求大乘法。故曰師因。持品授記波阇耶輸等成佛劫國即弟子果。古諸法師判法華經。自法師品后皆屬流通。而人共許。此與江南判今流通有師弟因果。其意齊也。故云與義無妨。然不可定執故云與奪由人。二今下據義分今部二。初分經二。初定三分文。今分三分大同江南。但序盈半品。故引三師但破真諦。二序者下示三分義二。初正示。將者當也。正宗流通在序分后。今序當有二分之益。故云將有利益。正當機者當是對義。即正對機緣辨說常果懺贊之道也。筌魚笱也。罤兔罝也。筌罤喻言教。魚兔喻義理。欲使言教流至將來。正像末時常令群生取于義理。故云不壅于來世也。二經曰下引經。二疑者下釋難二。初立難。既稱序分。合齊序品。安得復入正宗壽量半品余耶。二眾經下釋通三。初引他部例。凈名經以佛國因果以為正宗。既無序品。諸師乃將佛國半品而為序分。若大品般若序品中云。佛知眾會已集告舍利弗。菩薩欲以一切種智知一切法。當習行般若波羅蜜等。如此說者已是正宗。而文在序分。若涅槃經常壽為正。既無序品乃以壽命品中集眾為序。此約北本也。若南本者謝公治定。乃取壽命集眾之文。題為序品。此等三經或序入正。或正入序。諸師分解不以為疑。安得獨疑今判序分入壽量中耶。二斯乃下明此經意。斯乃出自集經者節品之意。蓋以若將壽量品題。于天龍集信相室后安者。則令四佛斷疑之文孤然而起。故云嶄絕。嶄鋤銜切。嶄巖山貌。若文孤起則如山巖之險絕。不相連屬也。為此之故安壽量題于序段中也。三今從下約今意結。品雖屬正義當序分。豈順標題令義失耶。二序有下至釋經三分也。初釋序分二。初釋品題二。初釋序二。初標三義。經之序分義合有三。諸部之中或秖一二蓋闕略也。今經與法華等諸大部中皆具此三。二次緒下釋三義。緒謂繭之緒也。凡繭之抽絲先抽其緒。緒盡方見其絲。今以五事在初如絲之緒也。冠去聲呼。敘方將述當益。蓋言敘述當時有正宗流通之益。故此序述下一十七品也。發謂開發物機之信也。起謂興起圣應之教也。此序即以現瑞駭動物情。令信心颙颙教必深益。三品者下釋品二。初舉梵翻名。二品是下就名釋義二。初正釋。此中文句俱在經也。以能詮教皆用四法。謂聲名句文。此有二種。佛世滅后。若約佛世八音四辯梵音聲相。此一是實。名句文身但是聲上屈曲建立。此三是假聲屬色法。名句文身屬第三聚不相應行。毗曇十四成論十七瑜伽二十四種。此則大小二宗所立有異。名句文者。唯識云。名詮自性句詮差別。文即是字為二所依。若約滅后諸圣結集。彼土貝葉此方黃卷。其中所載名句文者。皆依形顯色法建立也。今略舉此二具足應四。氣類相從者。如以四法同明發起等義。故節為序品。乃至同明贊佛之義。故節為贊品。今雖釋序而品義貫下。二引例。律論二藏文句氣類。咸有篇聚犍度之節段。猶經之品類。篇聚者。謂五篇六聚。一波羅夷。二僧殘。三波逸提。四提舍尼。五突吉羅。此謂五篇也。于僧殘之下加偷蘭遮。即名六聚。若于吉羅更開惡說。復為七聚。毗曇者。具云。阿毗曇。此云無比法。即論藏也犍度。此云法聚。亦以氣類相從之法。聚為一段也。如八犍度論。謂一業犍度明三業。二使犍度明百八煩惱。三智四定五根六大七見八雜。思之可見。二從如下釋經文二。初分三序。此雖分三。至下消文。但束為通別二序。二釋三序三。初釋次序二。初泛論名數二。初明數不同二。初正明數開合。地人者弘地論師也。六事者。一所聞法體。二能持人。三聞持和合。四說教主。五依止處。六聞持伴。或七則離于我聞。或五則合于佛處。二兼示眾是非。此經正談常壽之宗在信相室。故諸天龍及諸菩薩于此集聽。說竟四佛不現。理合其眾退散。靈山說序夢中金鼓。時處既異故皆不聞。約聽常壽得是同聞。不預夢等故非同聞。以說此經時處不定。故同聞眾不如諸經安布次比也。若義凈新譯最勝王經。列同聞眾不異諸經。大師懸知梵本將至故注云云。二此之下立名多種二。初列釋異名。凡有六名。皆上句標名。下句釋義。印定義者。以如是等文如世符印。見此冠首知是佛經。故大論云。非但我法如是。三世佛經初亦然。為通名作本者。金口所談皆安如是故通名經。經后序者。結集時在說經后故。經前序者。以佛遺囑令安經首故。大論云。佛將涅槃。阿難問佛。一切經首當作何語。佛答阿難。應云如是我聞一時佛在某方某國與某大眾。破邪序者。以一切外經皆以阿漚二字冠首。阿之言無。漚之言有。以其所計此二為本。顯于部內不出有無。故立如是對破邪執不如不是。證信序者。大論云。何以不直說般若而說住王舍城。答說時方人令人信故。二天臺下結歸四悉。天臺師者。章安對彼舊解故稱智者為天臺師。四悉檀者悉是華音以遍為義。檀是梵語此翻為施。諸佛圣人常以歡喜生善破惡入理四種之益。遍施眾生。斯是感應之通相也。此之次序金口令安即是應也。即被滅后一切機緣即是感也。而其一序有六名義其意如何。今以四種悉檀收之。則一一名義皆有所歸也。故初二二名是世界益施眾生也。三四二名屬于為人。第五破邪是對治法。第六信理屬第一義。此四既未判于深淺。即當四教各具四也。二舊解下正釋經文二。初依經釋五義。二明闕同聞意。此依地論師六事分文故。若依五事現文唯四。就初為五。初釋法體二。初舊解二。初引諸師釋四。初舊解。二肇師。三真諦。四龍樹。其四文義皆悉可見。至判四悉方定深淺。二此之下以四悉判。今明圣法若多若少若總若別。無非感應。感應不出四種悉檀。前判次序六種名義。是總是多。今判六事一一感應。是別是少。故如是二字諸師異釋。今天臺師用四悉檀而會釋之。各得如來感應一意。豈同世諍是一非諸。舊解二字雖對文理。不分大小其語通總。又無生善三益之相。但得授受不謬之益。故屬世界也。肇師雖有會理之言亦不簡真俗。但生信順資稟之善故屬為人。真諦文理亦未分別。而論決定離增減惡故成對治。龍樹信順雖同肇師。而言信者言是事如是。此則能彰三諦之義。是事即俗諦。如即真諦。是即中諦。此于一句巧示三諦當第一義也。注云云者令如向辯。二今作下今釋二。初約教。二觀心。此之二釋即教觀二意雙美而談。迥出諸宗功由此也。初文分二。初通。約說約傳明如。約解約受明是。此既通釋。貫下別釋必該四教。故知法相是四所詮。佛是宣說四教之主。阿難是四聞持之人。當分而言四皆海量。二別釋三。初迭明破立四。即是四教一一破前不如不是。方立本教如是之義。初破邪立正。破外道邪顯三藏正二。初破邪。阿漚稱吉者。百論明外道問內弟子云。佛說何法。答云。略說二種惡止善行。外曰。汝經有過初說惡故是不吉。我師經法初說吉故。如廣主經等初皆言吉。以初吉故中后亦吉。故曰阿漚稱吉也。文乖等者。以正破邪不如不是。經初標吉而部內所詮唯是邪見。此文乖理非如也。邪見則不吉豈稱阿漚。此理異文非是也。故百論破云。是吉是不吉此是邪見氣也。二文如下立正。三藏教中文理相稱。以無常生滅之談稱無常生滅之理曰如。此理稱文曰是。二今謂下破異立同二。初破異。欲彰衍理先斥藏非。實有之俗而為能詮。不即真諦故非如也。所詮之真不含中理淺故非是。二摩下明同。通談幻有當體即空不異名如。即空之真能含中道。不同三藏析空定淺故理名是。通教必通別圓二教。故文標云摩訶衍也。三今謂三下破淺明深二初破淺。欲明別理先斥通非。通教三乘同聞即空。而鈍菩薩同二乘解。利根聞空不但空有兼能空空。既此各解望別非如。空中兩證證空尤劣比中非是。二明深。別教不通二乘修學。雖復廣攝微塵之眾。唯菩薩根皆聞佛性次第修入。既無異解故得稱如。無不證中故稱為是。四今謂離下破離立中二。初破離。欲明圓理先斥別非。別雖談中中唯佛界。雖復變造九界因果九非性具。須緣中道次第斷盡方成佛界。佛與九異故不名如。初觀出俗次觀出真。至第三觀雙出二諦方證中道。中不即邊故非是義。二文字下明中。能詮文字性本忘離。與理不異故稱為如。唯空唯有唯色唯心。一一皆中無非佛法故名為是。文如理是義究竟成。二初破下結成四教。問前釋四教通真含中得名理深。今結四教別教乃云破淺明深。豈可通教真中俱淺。答通理雖深。為攝二乘及鈍菩薩故兼淺理。今結別教獨菩薩法唯談深理。故以唯深破于兼淺。與前列釋義不相違。三此經下示部具四。二觀心。以圓三觀觀于陰等。修惡之心即是性惡。名惡法界無法不收。體是三德復名三諦。稱諦而照觀境不異故名為如。境即正觀者。境是本覺起為始覺。雖分新舊覺體不殊。故得名為境即正觀是義方成。若不爾者境照境等四句豈立。經言等者。若觀頑境偏小忘心假立真如等皆名邪觀。今茲正觀雖非約行。行人若欲攝事成理即聞而修。必須于所觀心簡于十境。陰境常有余九待發。于能觀觀須識十乘。上根修一。中根至七。下根具七。若自未解摩訶止觀。當依師友一一咨詢。明識藥病方可修之。勿謂一句修行即足。下去觀解準此應知。二我聞下釋聞持二。初舊解三。初舊師。外人我見故多師心。阿難師佛故唱我聞。二真諦。我能受持佛所說法故是器義。簡三非器顯成三慧。雖未分于四教慧別。然釋我聞尤過舊解。三釋謂。彼明耳識從四緣生。一空二根三境四作意。今云不壞是根。可聞處是境。諦聽是作意。唯闕空緣。下云因緣和合義可兼之。即四緣和合方發耳識。不言耳聞稱我聞者。我是耳主故。新云耳識九緣生。備于唯識也。二師釋下今釋二。初約教釋二。初我聞各釋二。初明四我。此我我等例于大經生生等四句而立。然我是假名攬陰而有。陰法既有生生等四。我隨實法豈不然乎。如釋生生云大生生小生。此乃生滅生于生滅。攬生滅法成生滅我。故例生生成于我我。雖是空觀而非體空。是故三藏當于初句。又復應知假實生滅眾生本爾而不覺知。今稟此教稱本而觀。豈唯此教。下三皆爾。通教實法生即不生。故陰中我即無我也。故屬次句。別人知陰不生而生。是故觀于無我而我。蓋由此教元知真我。見慢盛故。初觀無我次破無我。建立于我后入真我。是故此教當第三句。圓人即達現前假實不生不生。攬常住陰而成真我。我既即中二諦皆趣。故云我無我而不二真我義。是故此教當第四句。教本被機故四我義配四根性。令后說者如上分別故注云云。二明四聞。我是聞主聞是我用。主是假人用是實法。然若解生義則聞義自顯。但生是總論緣起。聞乃別從說聽不無少異。從聞因緣而有余聞故曰聞聞。既從緣生終歸壞滅。此聞生滅也。聞無四性當處無聞故曰聞不聞。此聞無生也。真雖不聞俗中有聞故曰不聞聞。此聞無量也。二諦即中故云不聞。中亦叵得復云不聞。四十九年不說一字。何有中邊而可聞耶。此聞無作也。注意同前。二有四下我聞共釋三。初聞者四能。三藏教中阿難一身而有四德故受四名。典藏出阿含。余三出正法念。今演小名對于四教義與名合。阿難梵語歡喜華言。佛成道夜生舉國歡喜。因以為名。從緣立名符生滅法。傳持三藏宜用此名。通教所說體事即理。異凡俗見宜用賢名。別教五談塵沙佛法。多所主領宜典藏名。圓教始終詮法界理。既深且廣宜用海名。二歡喜下能承四佛四。初三藏。此教析法空不含中。故見佛身唯是丈六。二賢阿下通教。觀既體法顯二種空謂但不但。鈍根菩薩同二乘人唯見但空。無中實故非色心本。故佛元由誓無殘習。幻出身智終歸灰滅。色有分齊故云丈六。若利菩薩受別圓接解不但空。空是本覺中實之體。是妙色心佛位證得。所有身智稱體無邊。故名尊特尊崇奇特。亦名報身。秖一佛身由利鈍機見二種狀。故云合身。通教佛身須作此辯。應了鈍根見佛縱高十里乃至百億。以依但空亦非尊特。有分齊故。若利人見丈六八尺。既依中道亦無分齊。是故下文金龍尊王偈贊三十二相。文句解云正嘆尊特。三典下別教。此教初心便聞但中。中雖不具九界依正。非無佛界妙色妙心。是故見佛唯無分齊尊特身也。此教始終不共二乘及住空菩薩修證故也。四海下圓教。此教所說世間相常。故一切法無非中道。雖與別人同見尊特。彼兼別修此皆性具。故龍女云。微妙凈法身具相三十二。欲彰全性是故從勝特名法身。故此教人觀性德苦樂而興與拔。以即理毒害為所消伏。修德三因名性德行。報應二身即名法身。蓋欲以性而泯于修。苦則即拔無拔。毒則即消無消。行乃即修無修。佛乃即證無證。阿難傳此無作四諦即說無說。是故親承法身佛也。三此下部有四機。問上明四教今那但云三乘說聽。答以三乘中聲聞緣覺須論藏通。若明菩薩須該四教。三乘總論四教別辨。聽既三乘說必四佛。既一音各解亦一身異見。前明合身其意在此。二觀下約觀心解。以上我聞各四句義。就于行者心觀辨之。攀上等者。是有漏禪六行觀也。攀上凈妙離厭下苦粗障。約于九地迭論上下。我我聞聞是三藏中生滅俗境。前約三乘知解生滅觀之入理。今就凡夫不知而修但成世禪。既是俗境知與不知法本生滅。故當生生句。今宗解之或從所化機。或約能觀觀。析體二觀俗異真同。前約俗異故將析法別對初句。今就真同故以析體共對次句。后之二觀不殊前對。又前約教我聞四句可對四人。今論修觀須就一人一念而照。故釋簽一心三觀于一念心見四四諦。尚具四趣豈闕世禪。故說必次第約人辨相故。修無前后唯成圓觀故。三一時下明和合二。初舊解二。初肇師。啟開也。運謂時運嘉善也。會合也。即是機應善合之時也。二三藏下真諦二。初敘彼立義。此解同肇以合釋一。而但就機論不高下合應之心也。若謂眾生心不高下中平之時。即是與佛合一時也。故云平時即是一時。二私下章安釋成。言私謂者。大師滅后頂師記錄。此文句時自加此釋。事非公灼故言私也。蓋慮后人不解真諦高下之義。故為釋出。高謂慢心自恃陵他不能奉行佛之道法。故云慢心不行。下謂耽戀五欲荒迷不舍何能受道。此之二心最為道障。欲令今人不耽不慢修于平時即感圣也。二師下今釋二。初約教二。初約因緣總釋。感應因緣合一之時也。不明感應與誰論一。未分三諦淺深之別。故當總釋。二亦下約諦智別釋二。初釋時。問諦智但在機感應該生佛。雙只既不同如何論總別。答智即是機諦即是應。智諦合時名感應一。何者。佛以三諦而為其體。不以此體應于眾生。眾生無由智合于諦。如須菩提石室觀空。釋迦嘆言得見我身。豈唯諦理諸善亦然。如云若持五戒釋迦如來在汝家中。故知佛以三諦諸善而為體相。眾生修善見諦理時。即是感應合一時也。今明三諦即攝四教。如常所辨。二而言下釋一。即前諦智合一之相也。先簡不合。謂前思后知此乃覺觀虛妄之心。若智發者思覺俱寂豁爾開悟。方與諦一故言一時。四教諦智一相皆然。二觀解。前約教解是佛會開悟。今約觀心是滅后造修。前分四教今在一心。文同意異。四明教主二。初舊解二。初真諦。未破無明名小菩薩。若證法身分顯三義故不被異。三乘異外故但一義。菩薩雙異外道二乘。故得二義而未平等。佛盡能異是故三義具足究竟。二釋論。世尊當十故佛第九。此就合說。若調御丈夫開為二號則佛當第十。十號具足名世間尊。此是能覺。其所覺者。即世間等三雙法也。初雙約凡圣。世則六凡法。出世則四圣法。次雙約小大。無常則凡小法。常則大乘法。后雙約思議不思議。六凡三教是數皆可思議法。唯圓非數是不可思議法。此等法門于一心中朗然頓覺。故名為佛。二今釋二。初約教。佛既翻覺。而有三身即是三種覺智所成。若一切智成于三藏丈六佛。依道種智有二佛者。此智論于界內外故。界內道種成于通教但空丈六。以鈍菩薩為空出假故。界外道種成于通別但中尊特。以二菩薩為中出假故。一切種智成于圓教及通別教諸法趣中法身佛也。雖被四機秖是三佛。此之三佛不可定一無差即差故。不可定異差即無差故。須忘一異是秘密藏故。而論一異跨節當分故。二約觀。三觀所覺皆云諸法者。一一覺于三諦也。故空覺三諦差別情忘名第一義空。故曰一相。假覺三諦皆能立法名如來藏。故曰種種相。中覺三諦遮照同時名第一義理。故曰無一異相亦一異相。前約教釋故以三智別示三身攝于四教。今既約觀須唯在圓。圓觀若成四教三身。不求自獲。塵去鑒凈像現隨形。令此分別故注云云。五住者下住處二。初雙標。佛能住人也。城山所住處也。人必有法以為能住。如世惡人必以惡法住于家舍。善人善法住舍亦然。今云佛住王城耆山。豈得不以首楞嚴定為能住法耶。故普賢觀云。釋迦牟尼名毗盧遮那。此佛住處名常寂光。牟尼是人寂光是法。此之人法自可分于能住所住。若望山城俱為能住。山望寂光為所住處。處隨法轉。其猶還丹點鐵成金。故摩竭提阿蘭若處名寂滅場。今之城山豈其不爾。故知不辨能住心法。但云色身住于土石。則大小心境之談便成無用。是以雙標能住所住其有旨乎。二真諦下雙釋二。初明能住法二。初舊解二。初真諦。此師釋住不但色質住于城山。故明八種能住之法。一住大千顯能住化廣。二住依止顯今能住。三住五分顯于能住無漏五陰。五分者。謂戒定慧解脫解脫知見。謂無學道共戒滅盡定無生慧有余解脫照解脫智眼名為知見。謂自知是初果乃至四果也。是則前三并在于果方名法身。言壽命現在者。以入無余則五分滅故。灰身則戒定有余解脫滅滅智則慧及知見滅。故壽命現在五分得住。四住威儀行住坐臥皆有法則故能利物。五天住住禪定者。禪則四禪。定謂四空。是色無色二界天法故。六梵住住四等。眾生無量我心常等故。四禪加修慈悲喜舍生梵天王。故云梵住。文無喜舍略也。七圣住住三三昧謂空無相無愿。此三圣人所修故云圣住。八大處住即常寂光言慮已絕。故云第一義也。此之八義皆是如來能住法也。二釋論。大品云。佛住王舍城。龍樹約四義釋能住法。謂天梵圣佛也。真諦八法不出此四。是故大師以四攝之。論中天梵與真諦師天梵二住名義全同。而言定者四等定也。此則以二攝于二也。圣住與真諦圣住名義全同。而更攝得五分壽命。此則以一攝二也。佛住與真諦大處住名異義同。以一攝一。此則論四已攝彼五也。而論復云。于四住法中住圣住佛住法憐憫眾生故。王舍城住今云跡住也。此義復攝真諦三住。以王城是依止處故。王城在大千界內故。四威儀不離王城故。問佛能住法是首楞嚴。論何須說圣梵天三。答如來自行實在楞嚴。為利他故住余三法。心若不住梵天等法口豈能說四禪四等。是故妙樂明論四住云。從廣之狹將勝攝劣故。天攝機寬佛攝最狹中二迭論。故云從廣之狹。佛住既勝無善不攝。故圣等三是凡小善明所攝耳。二今釋二。初教。論明四住其義猶總。是故今家明四教佛住于三諦。復論兼獨住法明矣。三藏所詮析法觀拙。故成佛唯丈六身。但住真諦。通教所詮體法觀巧能證二空。故所成佛隨利鈍機一身兩見。丈六住真尊特住中。別教詮中修次第觀。故所成佛唯一尊特。以須別修緣了莊嚴。故使此佛雙住俗中。圓教詮中中具諸法。因中萬行不修而修。果上萬德成無所成。故即報應名為法身。唯住中道。前三教佛豈離法身。今就當分明四差別。是故四佛各以住法住于城山。二觀。于一心中圓修三觀住于三諦。以此住法住所居處。若念念不休即觀行佛行住坐臥。經云。此處皆應起塔。即此意也。二王下明所住處二。初城二。初因緣釋。此文雖略意亦可見。若欲備知當尋彼論。二觀行釋。上諸觀解皆是附法。以如是等不借事義表觀法故。此之城山是托事觀也。如今王舍借覆蓋義表于五陰。托自在義表善惡王。故妙樂云。以善惡王對無記舍。應知無記遍該八識。若善惡王唯第六識。以此第六通三性故。謂善性惡性無記性也。此無記性同余四陰為所觀境。取善惡性為能觀觀。初心修觀莫不用此第六心也。以由此心能起忻厭。分別名義作善惡因故。所言善者。對惡得名非究竟善。以此王數本由見愛熏習所成。圓名字人全未能伏。縱起善念不離見愛。故十境心皆名魔障。不思議觀方曰善凈。若直以此心觀實相理。如用藕絲懸須彌也。徒增分別絕念無由。若體此心是性惡者。性惡融通無法不趣。自然攝得七八九識同為妙觀。故得名為境即是觀。能所既泯思議乃忘。圓妙之觀初心可修。故妙樂云。忽都未聞性惡之名。安能信有性德之行。須聞性惡者。以知性惡故則修惡本虛。三觀十乘無惑可破無理可顯。修德功寂是無作行。故以性德召此行也。此意若昧徒說心王為能觀觀。終非圓觀。豈前三教非善惡王為能觀耶。又須了知非獨城山以陰為境。諸事法觀皆須觀陰。故妙樂云。又諸觀境不出五陰。今此山等約陰便故。以諸文中直云境智。記文既云諸觀之境不出五陰。則知記事附法無不觀陰。言此山等約陰便者。蓋此山城表陰義便。故明言陰。諸文不便故直云境智。雖為不便不言五陰。而所觀境無不是陰。故上句云不出五陰。直云境智。即諸文云。觀一念心即空假中也。雖不云陰且一念心非陰是何。有人據此執諸觀境不觀陰者。違文背義過莫大焉。又僻執云。唯止觀中從行觀法得簡陰境。諸事法觀不得簡陰。斯是胸情自立規矩。諸文觀法既不出陰。簡有何妨。況妙樂中觀陰。須明方便正修簡境及心。簡境豈非去尺就寸。簡心豈非去其思議取不思議耶。安得固違執不簡陰。此人又執諸文托事附法觀心不可修習。唯止觀約行觀法方可修之。乃引義例諭邪師文為據。彼文云。十二部觀寄事立名。雖有三觀之名十境十乘不列。一部名下唯施一句。豈此一句能伸觀門。今人謂事法觀心便可修習。不假止觀者。豈不全同往代邪師耶。今評義例驗此人說。全昧荊溪破立意也。何者。義例諭疑本為邪師錯。謂止觀十境十乘是漸圓觀。唯頂法師十二部經觀心之文為頓頓觀。修之即得。是故荊溪如上諭之。其意但是破彼邪師。將頂法師十二部下觀心一句。具足伸于頓頓觀門也。邪師既以止觀十境十乘。自是漸圓。終不肯用入十二部事觀中修。豈得同于正解之師。講至城山等觀之時。學者欲修即敘止觀方便正修揀境等文。成其法行。若然。豈是十境十乘一向不列耶。豈是獨將一句伸觀門耶。又何嘗云事法觀心不假止觀便可修習。又不云城山等觀是頓頓法。那斥全同往代邪師耶。又法華玄義示諸文觀心令即聞即修。釋簽云。隨聞一句攝事成理。不待觀境方名修觀。先祖垂范昭然可鑒。如何固執事法觀門不可修習。此人又全不許得法之師敘于私記教人修觀。須自深諳止觀法門方可修于諸文觀心。若其然者。修觀行人則全不藉教授知識五緣之中。善知識緣全無用也。四緣寧闕善知識緣最不可舍。故大師云。自能決了可得獨行。妨難未諳不宜舍也。經云。隨順善師學得見河沙佛。又備諳止觀十乘等法是大法師。是大禪師。豈諸文中事法觀心皆須此人方得修耶。作此謬說障傳法者宣示觀門。障初心人依師進行所損彌大。學者知之。二耆下山二。初因緣釋。山峰之勢似鷲之頭。或云靈鷲。此鳥有靈知人死時故。又多仙靈隱其中故。說文云。鷲黑色多子。二觀行釋。若妙經疏先以三字對于五陰。次觀三字而為三德。達陰即理也。今此文略直以三字表示三德。雖不云陰義當體陰而為三德。須知陰是見思報法。此乃修惡即是性惡而為三德。其善惡王若非性具。何能常住秘藏之處。心數塵勞若非性惡。何由能得同入其中。二此經下明闕同聞意二。初正釋。時五處四者。一耆山說序時。二室內說壽量時。三夢中見金鼓時。四夢覺詣耆山說時。五列眾至金寶蓋山王佛國贊釋迦時。故時有五也。以說序說夢俱在耆山故處但四。二若爾下釋疑問意者。四佛說壽在信相室。阿難在靈鷲何稱我聞。然雖下答也。報恩經中眾令阿難為佛侍者。阿難從佛而求四愿。一不受故衣。二不受別請。三不同諸比丘須見即見。四所未聞經重為我說。佛皆許之。又其得佛覺三昧者。佛加覺力如佛故名佛覺。能自通達者不待重說也。然阿難佛成道夜生。年二十五方為侍者。已前之經準向兩義尚稱我聞。況近在信相室中耶

金光明經文句記卷第一(上)金光明經文句記卷第一(下)

　　　　宋四明沙門釋知禮述


二從是下敘述序。亦名別序二。初列二名。雖是異名亦有長短。述齊序品別盡初分。以有別序異于眾經。故名別名名金光明。故知此序是別名本。二別義下釋二序二。初泛示二序文相二。初別相二。初明七別二。初示七經文。二生起下明七次第。初入定者。大覺頓圓照而常寂。今之入定蓋示軌儀令人樂定。次敘述者。既入妙定見法尊貴。即于此定敘述經王。言出敘者。實未示于出定之相。蓋寂不妨照故云出耳。佛不出定即說此經。意本彰于寂中有照也。次懷疑者。既敘述法是佛所證。信相乃疑能證人壽那不稱法。瑞應等次文顯可知。二或時下明三別。大師有時作此分別。章安兼錄與前七別開合異耳。二言敘下述相二。初正示敘述。敘懷疑者。思惟深義必合疑于所證法常能證壽短。敘斷疑者。佛護本令斷疑生信也。敘懺悔品者。正為破惡旁為生善故。敘贊嘆品者。正為生善旁為破惡故。敘空品者。此品導成生善滅惡。今文偏敘滅三障故。大梵釋天是散脂主。緊那羅等乃是散脂所領部從。經舉主敘其品也。敘正論善集者。正論治園善集聽經。此俱是秘藏流出。故以秘密敘二品也。敘授記者。彼由聞經心凈若空故得記莂。今云身意無垢穢故。敘舍身品者。飱太子身既得解脫。顯非邪食以活其命故。今正命一句敘之。敘贊佛品者。雖三番菩薩以偈贊佛。而此菩薩多是古佛。縱是實行亦是當佛。故今佛贊行人亦是當佛。故敘其品也。仿佛者。不分明貌也。薳音偉。遠也。如云不得過自明分也。二問下兼示敘人二。初問起。二答示二。初敘舊斥非。舊有二師。一云阿難。斥云。是論非經者。以佛說名經。滅后三乘弟子所作悉名論也。經云。我今當說懺悔等法。豈懺悔法阿難說耶。豈非乖文。夢中金鼓是佛法身。以智扣之故乃隨機說懺悔法。須知金鼓是佛真我故云我說也。二云信相斥云。若是信相玄敘始末不應疑也。玄敘者。玄與懸同。二又非下重問的示二。初的示師意。二難下難起答通二。初難起。若是佛說即是正宗那得稱序。二此下答通二。初以因況果。不惟能詶是佛作序。兼顯如來定不妨說。以法華文驗佛敘述正在定中。豈千萬偈局在正宗以況果佛口密赴機。豈但正說不作序通。是故結云何所不為。二文下引文證結二。初引當文證。二大下引大品例。彼經序中明佛出廣長舌相放無量光。是一一光化成寶華。華上皆有化佛說六波羅蜜。彼既稱序此豈正經。二釋入下的從別序消文七。初入定別二。初標科。欲顯能游人與所游法義皆明了。故節游字入其初科。須知釋義不類讀文。二是下隨釋三。初能游人三。初釋是時二。初舊解。二今下今釋。不用古人五種三時。但論佛鑒機得道時。又得道猶通。須約三智冥三諦時。方盡如來鑒機之相。佛欲等者。乃是化儀。非謂今日鑒照方知。二釋如來二。初略示。二三藏下解釋二。初指他廣解。二今言下今從要釋三。初約悲智釋二。初約義釋。法華文句三身各有如義來義。今以法報相冥釋如。乃以應身出世釋來。但使義成通別無在。佛若順智應如秘藏。祗為順悲故來三界。二成下引論證。能乘即智。如實道即理。來成即是慈悲垂應。二大下約智行釋。雖但云來已具如義。以約福智來嚴法身。所嚴即如也。此是大經梵行品中解如來名。三釋論下約說證釋二。初引論。二今明下釋成。本有之法妙真俗中而為其相。智稱其解即法報冥故曰如也。稱此如說是應身被機故名來也。前約悲智其義猶總。今明解說三諦法相釋于如來義無不盡。三諦法相即三法身。法身圓也。稱此而解即三般若。報身圓也。稱此而說即三解脫。應身圓也。以今望前非無區別。三游者下釋游字。即是如來以究竟智游入法性也。夫所證法性能證果智。義立能所體非相到。以始覺究竟即同本覺。唯真如智獨存也。故若然者。其誰能入復何所入。住出皆然。引小般若意亦如是。今言游者。為引眾生學佛入理故示入相。為令眾生稱理而住故示住相。甘露乃是不死之藥喻常理也。為眾生說此甘露味亦應言出。不出而出。出敘經王也。法華地涌諸大菩薩。于深法性百千三昧。不入而入名為善入。出住亦然。菩薩尚爾果佛可知。二無量下明所游法二。初明深廣法性二。初直約文釋二。初消無量甚深。將欲明示佛所游入。先須簡顯其體高廣。乃以法界顯其廣。中道之法非界為界。此界無外故言無量。又以三諦顯其高然。真俗二諦雖俱究竟。而乃通于二乘及遍菩薩少分而證。若其中諦非圓實智莫能證入。今明三諦體非優劣。乃是三德秘密之藏。即法性底故云徹到。方稱經文甚深之嘆。深即高義。須知法界與圓三諦無二無別。今取二名顯無量甚深令易見耳。顯已次簡。若約二乘以圓簡偏。若約菩薩以深簡淺。降佛已還皆下地故。圓圣尚簡。況三教耶。二法下消法性二字。上明高廣是體之德。今明法性是德之體。釋二字義顯高廣體。所言法者。軌則為義。諸佛軌之萬德成就。故涅槃云。諸佛所師所謂法也。然此法性三乘六道誰不軌則而成立耶。以迷性具無事用故。雖軌而違故成三障。其猶七眾誰不師佛。而有違順故分縛脫。今就極順用顯所師。故云諸佛所軌名之為法。所言性者。不變為義。謂四德之體無遷易故。須知此四遍一切法。下至地獄依正因果。一一無非常樂我凈。世間相常斯之謂也。二非是下更取義釋三。初取實智所照釋。盡智者。斷惑已盡也。無生智者。惑不更生也。故俱舍釋此二智云。謂無學位。若正自知我已知苦斷集證滅修道名盡智。若正自知我已知苦不復更知。后三例說名無生智。瑜伽論以惑盡名盡智。來報不生名無生智。而此二智俱照偏空。略簡二乘意該菩薩至等覺也。二乘法性非中道故淺。不具色心故有限。如實智者。釋論明十一智。前十與二乘共。唯如實智則不與共。謂一切法總相別相如實證知無有掛礙。此智所照橫包豎徹是今法性也。二又無下就即事而理釋。深廣法性是佛游處。又過菩薩所行清凈。恐不達者謂今凡鄙依正色心因果之外。別有法性是佛所游。故特遮之。非別有法名為無量及甚深也。然一切處言須收三土。諸法合當九界因果。若遮那佛法唯凈唯善。則三土九界染惡須斷。云何得名皆是佛法。故當了知一切染惡無非性具。緣了佛性非專善凈。性染性惡全是緣了。若此等法皆佛性者。則三土九界修染體虛性德十界。是圓覺體無所不遍。方曰遮那遍一切處一切諸法皆是佛法。有何一念一塵一人非是如來所游法性。故言無量。又須了知一切染惡當體幽邃。故云甚深。實非別有甚深之法。是故名為即事而真色香中道。以色香等迷情謂是色之少分。解則無非法界全分。以唯色唯聲唯香唯味唯觸故也。色外更有微塵許法則不名唯亦非中道。中道秘妙思議罔窮稱為甚深也。三例如下引論等心類二。初引類。二準此下準釋三。初明中諦無量。論明四等謂慈悲喜舍從心名等。從境名無量。此眾生緣也。就其所緣方隅廣狹得三重名。謂廣大無量。今類彼說就真俗中而立三名。經示游于無量法性。乃彰中道圓融之理。非但空之真及偏假之俗。二若緣下明中必融攝。佛或對機用于權智偏照二諦。既不攝中故非游于無量法性。今用實智照中諦理中無不攝。故云若緣中道即三智一心等。是以中諦稱為無量。三此下結境智相稱。如法華云。唯佛究盡諸法實相。權實之理何有盡極。良由佛得無盡之智方能究盡。今亦如是。二乘下地智有限量。是故不測無涯之涯無底之底。二諸下釋諸佛行處二。初法。學者應知本覺為處始覺為佛。全本為始始方合本。若不爾者。如何各稱無量甚深。然初坐道場即已冥合。今為引物故示合相。乃云游于諸佛行處。二舉喻。舉行處函顯能游蓋也。三過下結二。初直約文釋二。初據義略釋。二引文廣釋二。初地持。九種禪者。一自性。二一切。三難。四一切門。五善人。六一切行。七除煩惱。八此世他世。九清凈凈。文中略示初后二禪也。其第九禪即從十地轉入妙覺。故云一切通別惑累若正若習皆盡。自十地已還悉有正習。論解華嚴不開等覺。十地即等覺也。言通別惑累正習皆盡者。通即四住別即無明。通惑正使圓七信盡。習氣至佛同別習盡。以今家于小乘習氣分別四四十六門故。若別惑者四十二品斷位如常。習氣具如凈名疏說。圓教始從初住終至法云。圓斷諸見猶有習在。等覺入重玄門。千萬億劫重修凡事。見理分明習氣猶薄事等微煙。彼引地持離一切見清凈凈禪。故但明見習。若引優婆塞經十地斷愛習十地即等覺豈不入重玄耶。故知別惑斷正使外更入重玄斷于習氣。文甚分明。二凈名。佛復自性清凈之心超于一切修得禪定。故云心凈已度諸禪定。亦是到于一切禪定彼岸故云已度。二亦是下重取意釋。佛不自高依法故高。今明高位意欲簡顯法性高深矣。二是金下敘述別二。初明述義異前。然前敘諸品豈出五義。以十七品唯談三法總明別相及被物教。但為既從經品而敘名等不彰。故今明示序品經文備敘五義。使乎學者知此一經始末。唯詮名體宗用及教相耳。方知釋題搜盡經旨。二初十下約文述義二。初分文。二解者下述義二。初敘四義四。初一句敘名二。初他解屬體。礦石者。說文云。礦銅鐵璞也。內外用者。光為內用自顯體故。明為外用鑒他物故。此師亦知光明二字屬于宗用金是正體。以其體用不相離故。雖標三字意在于體也。二今明下今定敘名。標三顯一非全乖理故云當然。其如分文自有次句。的以中道而為經王。正是敘體。何須初句兼于宗用而敘體耶。學者應知敘名之句據上附文。釋三字名非從喻立。乃是直名深廣法性。以佛正游此之法性便即唱云。是金光明諸經之王。不名法性。是之一字為指何耶。智者深見經之微旨。故立附文及當體釋。證于附文。先引此句云。創首標名彌為可信。既前附文特出此意。今釋敘名不更顯示。二經王下一句敘體二。初指上標今。上即玄文重明帝王。約攝法門攝教攝位。辨經王訖。今此更就中道明王。二三藏下對他辨正二。初明他解二。初敘。三藏意云。經題三字喻于三德。乃以三德分對三經。涅槃明佛有體解脫。正斷二乘灰滅之見。般若談空正為凡夫遣于有著。華嚴頓說法身之理被十信三賢。故云始行。上之三經各談一德各被一機。若金光明具顯三德。故能通被八位之機。解脫被二乘二位也。般若被凡夫通指人天為一位也。法身被菩薩信住行向地五位也。既無機不被即是經王統攝義也。二此下破二。初明違教旨。涅槃正談深妙三德合被圓機。豈唯二乘。般若具示三種般若。豈異三德。況云聽眾非生死人寧止凡夫。華嚴三身亦即三德。具論十地豈但被于始行菩薩。此解不獨攝機有限。抑亦彰法性非圓。二作此下明損行人。真諦此解。有識之者知其不當。無智之人謂彼三經劣于此典。起謗得罪安可依之。二今言下明今釋三。初泛示諸部經王是非二。初約三諦定是非二。初示三諦。一代教部有取能詮文字為經。有取所詮義理為經。有取文理合為經。故一代經不出文理合與不合。若不合者。能詮之文但是俗諦不出三種。謂三藏實有俗。通教幻有俗。別教幻有幻有即空共俗。若所詮理但是真諦亦唯三種。謂三藏實有滅空真。通教幻有即空真。別教不有不空真。此六之內三種真諦體不具俗。但因三俗而得入真。俗終須滅合義不成。若文理合者不出三種。謂圓接通。圓接別。及正圓教。此三真俗其體是中。何者。圓教本自真俗互趣。若接通別所詮真理既諸法趣。局照俗文亦諸法趣。故此三種真俗不二。名文理合中道義成。以真即俗故真即非真俗即真故。俗即非俗。非真非俗言慮自忘強名中耳。問別教復俗幻有可是能詮之文。即空如何亦是文耶。答文謂文相能詮能顯之義也。義若在通教空以忘相為所詮理。今于別教二邊俱相乃為能顯顯于雙非。是故空有俱為文也。問藏等七種俱名真俗。如何后三得名中道。答豈聞真俗便無中耶。如圓當教及接通別。此三真俗既皆名為不可思議。寧非中道。如涅槃疏釋七二諦。于中三亦以中道為名。何獨責此。問若取其義。別教真諦不空不有何不名中。答離邊之中文理不合。初心不得思議頓忘。若望于圓但是復俗所詮真耳。故前文句釋經如是對圓別云。破離明中。良以所詮不即能詮不名中道。文字性離無非佛法。方名圓教中道如是。問何故獨遺別接通耶。答今以真俗對于文理。其別接通已在六內。何者。若未受接乃當幻有詮于即空。若受接后自屬但中局照復俗。故據法體已在前六有何所遺。況復今文不顯標云七種二諦。但明一代取文取理。取文理合有三俗經。有三真經。有三中經。如此明經收于一化罄無不盡。有人秖就金光明名立九種經。專據取字以為義本。謂若取著三字能詮之文。名三種俗諦。若取著三字所詮理體。名三種真諦。若取文理合謂不偏著二邊。為三種中道。如斯說者。豈唯師心解義。無乃固違文意。前二取字作取著釋。后一取字作不偏著解。是何言歟。大師為解諸經之王。故立九種收一代經。此經既說中道之王。故于九種而得自在名諸經王。何緣九種但在三字。乃是金光明自為金光明經之王也。既闕諸經全非統王。乖反至多且言此二。二若說下定是非。若諸部內有說前三能詮俗諦。有說前三所詮真諦。體不合者皆名余諦。但得是經不名經王。以其不明真理具俗。是故俗諦不即真諦。俗真俱無統王之義故非王也。若諸部內有說三種具俗之真。全真之俗。二諦不二名為中道。此中道外更無少法。如此經云。無量甚深法性。又云。不思議智境。又云。安住一切法如性。于一切法含受一切法。則所詮外更無能詮。能詮之外豈有所詮。文理既合中道斯圓。故得是經復是王也。乃于三俗三真三中九種經中而得自在。問三種中經體已是王。何故復云于九自在。答上辨九種乃是通約三俗三真三中。示一代經有偏有圓也。今判諸部隨有一處說圓中道即是經王。能于通示九種自在。于三中經即是異名。其體既同故得自在。若余六經乃是圓中所用方便。如王于臣豈不自在。二但經下就中道顯尊極三。初明諸部圓體為王。中道經王其體是一。隨物宜樂立乎異名。故向文云。若說中道是經是王。何經說耶。即華嚴等四味之內。作法身等說經體也。然須簡別四味之內是王非王。如華嚴部有三種經。其正圓中及接別中是經是王。正別教中是經非王。是故法身須簡別中。三藏但空實有二諦是經非王。方等部內具九種經。正圓教中圓接別中圓接通中三是經王。故實相名通此三種。余六是經不得是王。般若部內無三藏二有七種經。亦同方等三是經王。得名佛母。余四非王。法華一圓是經是王。以開權故解髻與珠。涅槃九種皆知圓中無非經王。一切眾生悉當成佛。其誰不以正因為師。故諸大部中道經王有此盈縮。秖一法性立此異名作諸經體。二譬下約歷代人王為譬。諸姓者。謂三皇五帝之姓也。太昊伏羲氏風姓。炎帝神農氏姜姓。黃帝有熊氏公孫姓。此三皇也。少昊金天氏。顓頊高陽氏。帝嚳高辛氏。皆姬姓。帝堯陶唐氏伊祁姓。帝舜有虞氏姚姓。此五帝也。故云諸姓也。應運迭興者。應天五行相生之運也。伏羲應木運。神農火運。黃帝土運。五帝依次推之。龍師者。伏羲初立有龍瑞故以龍紀官。故左傳曰。太昊氏以龍紀。故為龍師而為龍名。鳥官者。少昊始立有鳳瑞故以鳥紀官。故左傳曰。少昊摯之立也鳳適至。故為鳥師而鳥名。隨時霸立者。謂應運王天下也。百代雖異謂紀號不同也。統王是一皆天下主也。三法性下示隨部立名合譬。名雖興廢體非增減。是故法身乃至佛師。一一皆于九種經中而得自在。即前諭云百代雖異而統王是一。二法性為下。的明此典經王體性。以文理合中道為體。斯蓋通辨。若例諸部經體別名。此經的以法性之王為經體也。以佛游于深廣法性。便即唱云。是金光明諸經之王。豈非的指所游法性為金光明名下之體。此體自在是諸經王。問三種經王皆得為于大乘經體。此經之體的屬何王。答文詮法性雖在于圓。而許三乘依此懺悔。是故大師就圓釋體。判教屬通。義當圓教入通中道以為經王也。問凈名玄云。若理內三種俗諦非此經體。三種真諦是法性實相得為經體。今云。若取文理合為經即是三種中道。且文理既合則真俗俱中。是則俗諦得為經體。將非與彼義相違耶。答彼此宛順無相違也。良以經體未始離文而文不到。即事而真方為經體。以二諦判體則屬真。三諦判之體當中道。斯乃示于心路絕處。方為經體。若藏通別當教亦云體絕言想。而皆所詮不具能詮。安得能詮合于所詮。故六種經文理不合。望于圓教實無絕理。是故大師欲彰經體示絕想門。云文理合是三中道為四味教所詮圓體。談理具文。文方即理。理亦即文。文既即理能詮自忘。理既即文所詮叵得。能所既絕中體斯彰。彼明理內三種真諦皆是圓中。故與今文明體不別。如妙玄中引地論金剛藏說。空有不二不異不盡四句顯體。辭異意同。釋簽問曰。空假如何得為經體。答云。既是不思議空假。還指空假即中中為經體。中即空假亦指于中。彼之四句不出三諦。以圓融故三諦各三。是則四句句句三諦。所以得名辭異意同。句句具中故皆為體。究論空假得為體者。由具于中故云還指空假即中中為經體。是故中諦雖具空假空假非體。故云中即空假亦指于中。問何不但云中是經體空假非體。于義已足。何故先明三諦各三皆得為體。復于三諦各揀空假。唯取于中而為經體。豈非繁重。答秖為單說圓義不成。作此融談方彰妙體。何者。蓋以空假是其修二即經宗用。中是一性即經體也。若但云中是經體者。則宗用外別有于體體狹不周。故須三諦無非經體。若不于三各揀空假唯取中體。則不能顯體非智斷。如此辨體不即宗用不離宗用。思議泯凈妙體天然。中為經體圓妙既然。以例空假宗用亦妙。以空遍三諦此宗不狹。假遍三諦此用彌廣。仍須三諦各揀假中顯宗是智。亦須三諦各揀空中顯用是斷。各對二明不即不離。故皆稱為不思議也。若然。豈獨體是經王。宗用亦王。名總三王教辨四王。以一名一體一宗一用一教無非中道故也。故玄義云。文號經王教攝眾典。教尚稱王名等可見。既法法皆中無非經體。復須簡顯名是能詮宗是自證。用是化他教能分別。唯有經體是所取也。收無不盡簡無所遺。與金剛藏四句皆體。釋簽于四唯取于中。其意泯合。三若作下特彰今釋契理益機。顯圓中道泯絕言思而為經王。上順如來敘體之旨。下赴眾生聞經之機。既論四味。諸大乘經文理合者皆是經王。豈有獨尊我經而慢他典。此望真諦萬萬相懸。三微妙下敘宗二。初釋微妙。如來既敘金光明名經王之體。此乃一經所詮秘藏。其有聞者。必思此義。故云微妙。此之二字若因果互闕。則非始終常住三法。故對古非顯今正義。因該博地果極妙覺。位分六故深而難見。六皆即故不縱不橫。因即果故不縱。事即理故不橫。文解理性與果例云亦復如是。若知六即義無不允。二四方下釋四佛護持二。初約教釋二。初正釋二。初釋四方四佛。佛唱此言意有所表。正敘經宗。宗是果智冥法性體。體雖是一而開四門。謂妙空妙有雙亦雙非。如地論明四句顯體以為四方。果智冥之以為四佛。敘宗之意顯然可觀。二釋下釋護持二。初約五佛體用釋持。今經宗在釋尊果智。欲彰此智冥四門理。是故特從四佛明之。良以佛智不分彼此。同冥法身不動之性。順性名持。法性是法體。諸佛是報智。壽命是應用。此三皆常故云無量。二信下約信相疑除釋護。佛護法性為令眾生不起倒惑。信相但推八十短跡。惑于法報常住之本。四佛示本令悟八十即是常用。故名為護。二此一下揀示。指敘宗文名此一句。義雖種種不出于三。謂體宗用。正雖敘宗。宗必冥體。體必起用。是故此句不可獨釋。四德如后。二觀下約觀釋。上敘經宗義歸果佛。當機聞見惑破理明。今之行人若不于心明方明佛。徒聞此教有何益耶。故令觀心覺于四諦及以四德。既即我心免數他寶。此文分二。初約諦約德立圓觀二。初約四諦二。初總明境智。四門四諦俱通因果。門從理開就果為便。諦有苦集宜對初心。行者應知。借四方佛表四諦智。此乃托事兼附法相入心成觀。是故四諦即一念心。陰心是苦。現惑是集。即智是道。本寂是滅。如實知之名四諦智。二東下別示境智二。初觀境。四諦法相前果后因。今從修觀始因終果。故世出世集道居前苦滅在后。初心觀境欲易研尋。宜從近事。故順世俗甲乙五行四季等名。令四方義成使四諦可識。務在立觀不拘名教。二觀此下發智。既于一心即觀四諦。觀之不已。眼智發生任運持護。妙理不失倒惑不起。然須深察圓觀四諦皆稱無作。苦集逆修體是性惡。即逆是順道滅無功。故云。陰入皆如無苦可舍。塵勞本清凈無集可除。邊邪皆中正無道可修。生死即涅槃無滅可證。見此炳然名發諦智。二又下約四德。上四諦觀雖觀一心。四教行人皆可修證。今就四德各明三觀。初心頓修的屬圓觀。東方對常常破無常塵沙凈也。無常破常見思亡也。雙非破二邊無明集寂也。說有前后修在一心。三方例此。二觀東下約諦約德示佛名。前明覺智但是通明。若于觀心不論別號。則觀于經未為極順。今于集諦達即真常名為阿閦。此翻不動也。次于苦諦達即真樂。真樂尊重名為實相。次于道諦達畢竟凈。常住慧命名無量壽。次于滅諦達二我空。所顯真如是秘密藏。一音遍滿名微妙聲。四方四佛本是心性。即性為觀。觀符于性成四佛名。四我今下敘用二。初分文。二隨釋四。初能破勝法二。初依現文示二。初示三法體。能破勝法在境智行。如將破賊。須身力健次權謀深次兵器利。二依于身故喻于境。身須有謀故喻于智。謀要兵助故喻于行。此三若備三障必忘。二若相下釋三法相二。初別示二。初別教。行智理三次第資發修時縱也。法報應三果中齊顯證時橫也。良由此教本有法身為惑所覆。故須別作緣了之功。相資顯發。復由此教性具三法而不相收。致使功成三身橫顯。二若圓下圓教。圓詮諸法無非法界。以法界智導法界行。以法界行契法界境。法界無二一外無三。故離縱過。法界非一修性宛然。故離橫過。因中三法修之既然。果上三身顯時亦爾。二雖下總結。修雖漸頓俱能破于界內外障。是故皆名能破勝法。二觀下取新本示。舊文唯有彼于上根第一周法。新譯既廣更有二周。其第二周離車王子為婆羅門。說法身常無舍利事。為中根也。其第三周自有一品分別三身。為下根也。此之三周皆是勝法悉破三障。今敘能破既云等法。理合該下三周之法也。二次從下所破惡罪二。初重科總判二。初科。此文正示所破惡罪。而言敘空品者。今舉所破罪彰能破用。諸能破中空用為要。故當敘也。問前句已明能破之法。今那復有能破之方。答前境智行是能治藥。今明三業專聞思修是服藥法。妙藥不服服不依方病何能愈。此二相成三障可破。二余下判二。初明轉報異余經。惡報已成今難可轉。亦有經云。宿業不轉。況已受報耶。然是悉檀被機異說今明三障。若依經修無不寂滅。以法勝故。二一往下明三障由破戒。三障之由教門異說豈可備陳。今就一門由破五戒。五戒之義該深攝廣何法不窮。然不礙余途故云一往。問秖由煩惱起破戒業。豈由破戒成煩惱障。答由破戒業現多貪恚。如因謗經深著邪見淫欲熾盛。此等皆從業起煩惱。故知三障逆順相由。二今下依科廣釋三。初釋報障二。初直約人道釋二。初標示因果。二諸下驗果尋因五。初明殺生報三。初牒經示。內夭者。說文云。夭折也。二昔下尋因驗。三經下引經證。舊華嚴經也。具云。殺生之罪能令眾生墮三惡道。后生人道得二果報。一多病。二短命。十地論云。殺得三果。一異熟果。謂三惡趣。二等流果。謂生人中多病短命。三增上果。謂感外物皆少光澤。不久住故　二若貧下明偷盜報三。初牒經示。二經下引經證。同生同名天者。晉譯華嚴三十七云。如人從生有二種天常隨侍衛。一曰同生。二曰同名。天常見人人不見天。三又下以事驗。由破禁戒作諸不善。其二天龍必見棄舍。名譽利養因茲散失。三若親下明淫欲報三。初牒經示。親厚者。謂父母兄弟妻子六親也。地論云。淫得三果。一異熟果。謂墮三惡。二等流果。謂于人中受二妻相競。及婦不貞良。三增上果。謂多塵坌。今云斗訟與論符合。二引經證。人護者。女人志弱故藉三護。幼小父母護。適人夫婚護。夫死子息護。法護。謂受五八等戒也。三昔下約理推。昔毀他法者。令他犯戒故。四各下妄語報二。初明經脫略。例上三報合有兩句。二內下約義足釋二。初足文示。足奇成偶故云一雙。忿即怒也。二昔下約理推。五外下明飲酒報二。初例加文示。二昔下推示因果二。初正示。撙節亦禮度也。由醉故乖聾。騃五駭切癡也。二引證。經亦華嚴也。由飲酒故嫌恨彌增故得引證。二問下廣約五乘釋二。初約五戒違經問。以五戒名出小乘律。何以釋今經王法相。二。答下約五乘持戒答。一切行法大小俱通。隨人智解用之淺深。今釋五戒為五乘法。分二。初總答。以五戒名入一切法。或多少異但是開合。二提下別示二。初約義釋二。初以五戒配法體實淺深三。初明人天二。初引經。天地大忌者。忌亦禁也。戒也。五星。謂東木精歲星。南火精熒惑。西金精太白。北水精辰星。中土精鎮星。五岳者。東岳泰山屬兗州。南岳衡山屬荊州。西岳華山屬雍州。北岳常山屬并州。中岳嵩山屬豫州。五藏。謂肝心脾肺腎也。以星岳藏俱配五行。但以五行對戒則三義自顯。不殺對木。木主生長殺則不生。不淫對火。火主照明邪淫私隱。不飲對土。土則鎮靜醉則傾搖。不盜對金。金為刑殺盜則遭刑。不妄對水。方圓任器以彰不妄。妄則反是。配五行則已配五星。岳之與藏秖主五行。經云五岳。蓋譯者順此方潤色耳。違天等者。上對五星犯之則違天。下配五岳犯之則觸地。中成五藏犯之則伐身。二又對下配法二。初別配二。初周孔教二。初五常。趙[((並-(前-刖))-一+豕)*生]長短經曰。仁者愛也。置刑除害兼愛無私。謂之仁也。義者宜也。明是非立可否謂之義。禮者履也。進退有度尊卑有分謂之禮。智者人之所知也。以定乎是非得失之情謂之智。信者人之所承也。發號施令以一人心謂之信。今以不殺對仁殺他是無兼愛也。不盜對義者。盜則非宜為也。不淫對禮者。邪淫則尊卑不分乖禮度也。不飲酒對智者。昏醉則不能定是非得失也。不妄對信者。妄語則人不信承也。若以五常對五行者。鄭康成注禮記中庸篇中云。木神則仁。金神則義。火神則禮。水神則信。土神則智。向以五行對五戒。蓋取此義。故以不飲對土不妄對水。二對五經。不殺對尚書者。尚書斷自唐虞已下。則尊禪讓而鄙殺伐也。夫子以周室微弱號令不行。乃約魯史而修春秋以代賞罰。使亂臣賊子懼。故對不盜戒也。禮有五焉。周禮大宗伯之職曰。以吉禮事邦國之鬼神祇(事謂祀之祭之享之)以兇禮哀邦國之憂(哀謂救患及災)以賓禮親邦國(親謂使之親附)以軍禮同邦國(同謂威其不協及僣差者)以嘉禮親萬民(嘉善也。所以因人心所善而為制也)邪淫是不以禮交。所以用嘉禮以戒邪淫也。詩者。善則頌。惡則刺。非妄語也。易者。窮理盡性之書。潔凈精微之教。飲酒昏亂者。豈能窮其理盡其性乎。二又對十下輪王法三。初開五對十相。二俗下示合七為二意。俗不能護口者。以五戒制在家眾故。口分四過。俗護誠難故但制一。飲酒是邪命自活者。以酒資身不遵正戒。名為邪命。三是為下結法。從人立名。五戒雖是如來所制。既對十善。且從有漏判為舊法。故屬輪王。亦名性罪性善者。以十惡法性自是罪。十善之法性自是善。是故輪王順世俗性說此善惡以化眾生。二都下結示。世間之善不免輪回。縱生人天復起惡業。善尚如此況不善耶。故云都是一切罪根。二又五下辨二乘四。初對五陰為念處境。不殺則色質完具。不盜則苦受不生。不淫則邪想不起。不妄則遷流淳實。不飲則了別分明。此之善陰豈獨為境兼資念慧。故可于陰開四念處。色陰身念處。受陰受念處。想行二陰法念處。識陰心念處。二念下從念處具道品三脫。大論四念處中四種精進名正勤。四種定心名四如意足。五善根生名為根。根增長名為力。分別四種處道用名覺。四念處安隱道中行名正道。三十七品如平坦道。空無相無作如城三門。涅槃如城。三故云下明轉陰為五分法身。禁防身口故云色能發戒。禪是正受故云受受禪定。假想了悟身空。故云想慧悟虛。文中剩通字。諸文所引皆無。進趣無怠則至圣果。故云行發解脫。自識已證名解脫知見也。此即轉五陰成五分法身也。四當下結五戒為二乘之法。三又五下明大乘三。初總標示。二提謂下正配法門三。初約經配四德。以大乘人了知五戒體是心性。若受若持一一順性。性具四德故五無非常樂我凈。此總對也。亦可以五別對四德。心與眾生性無生滅。是故順性持不殺戒。是佩長生不死符印。此常德也。心與眾生性無淫亂。故順本性持不淫戒。名出入無亂。心與眾生念念真實無虛妄間。是故順性持不妄語戒。名往還無間。此二對凈德也。心與眾生性非昏醉。故順本性持不飲酒戒。名統御一身。即我德也。心與眾生性即菩提離貪求苦。故順本性持不盜戒。名立道根。即樂德也。二束下約事對三業。不殺盜淫身業也。不妄語口業也。不飲酒意業也。持既順性故立戒因成佛三業。佛身口意隨智慧行無有過失。名三無失。以無失故不須防護。名三不護。身業現化名神通輪。口業說法名正教輪。意業鑒機名記心輪。三皆摧碾眾生惑業。下地不測故名三密。三三軌下約理對三法。五戒即理。一止一作皆與圓融三法相契。若欲別對其理亦成。不殺眾生順常住理。即真性軌。不淫則心凈。不飲則慧明。即觀照軌。不妄則生彼信從。不盜則全他資具。即資成軌。既即三軌則與一切三法相冥。故知五戒攝法無遺。二橫豎下舉廣結明

金光明經文句記卷第一(下)金光明經文句記卷第二(上)

　　　　宋四明沙門釋知禮述


二復次下明五戒事理復簡偏圓。上雖通六。五戒之義該攝淺深。若不委論事理偏圓。何能精識持犯之相。此自分五。初不殺戒二。初委示二。初總示事理持犯。欲令行者用理不殺持事不殺。方名初心持具足戒。今明體法須別空中體法即空。乃屬偏觀望圓是殺。須體諸法無非中道世相皆常。是今所論理不殺戒。欲顯此意故從人天辨至圓極。故云因果種種不同。二若作下別明偏圓得失二。初偏二。初人天但事二。初人持戒功淺須加防護心。如牛馬若非轡勒則見奔逸。若無杖策則犯苗稼。喻不作意則于境成犯。報百二十年是上方壽。人道諸根但明肉眼。余根可例。二若任下天持戒功成任運成性。心如河水自然注入凈戒海中。未論定共唯報六天。以人歲數較第六天當爾許歲。唯得肉天無慧法佛。余根可知。若加下三乘加理二。初二乘義攝藏通。涅槃經以外道先出喻以舊醫。如來后現喻以客醫。佛所制戒名客戒也。事戒之外加修隨道及無著戒。此戒位極當教灰斷不說有報。今據大乘生方便土受變易壽。諸文不說此土壽限。但因移果易耳。今云七百阿僧祇者。必取爾許劫數之后方入實報也。若在此土破塵沙惑亦得法眼。今論二乘初生之者但得慧眼。二若下菩薩二。初正示。義當別教次第修于三諦道共等。常即假觀。是智所贊及自在戒。無常即空慧。即是隨道及無著戒。前空次假今從語便空慧居次。言等慧者。即中慧也。乃是隨定及具足戒分。得此二當于初地。生實報土名華藏海。佛眼分顯四眼乃融。是故名為分得五眼。諸根亦然。壽是慧命。已屬意根。經云。諸根復云壽命。故須并說。二比下結況。此教比佛有于二意。若當教者以因比果分滿不同。二比圓教別教始終是菩薩法。望圓始終皆是佛法。故稱不具及損減也。二若下圓二。初示相二。初明得意持二。初略示。事持即不傷殺眾生身命。此同偏小輪王之戒。但不殺所以與之永異。次文所明理觀是也。二又持下廣明理持三。初約體明持。此理不殺若其不解性具九界。但云體達諸法即理。全波是水。猶濫通別未顯圓修。故荊溪云。若不談具乃屬別教。故須體達假合之身三惑癡愛。三科實法皆性本具性無差別。故名一相。性非暗縛稱為明脫。既即性具何可毀傷。癡愛是子假實是果。全體即性。性豈生滅。如斯妙觀即障是德。不待轉除方是持于理不殺戒。二成下稱性得報。初住已上至于妙覺。皆得名為成就智慧居常寂光。此乃分滿依正二報也。無生后報但現報。故名常壽湛然無損減也。五眼具足。諸根亦然。離不具也。若論外用六根互通。略舉眼耳根自在也。現十界壽或修或短壽自在也。三是下結示因果二。又圓下明得意犯二。初總示二犯。此事理犯若其不解性具違用及殺法門。但以慈愍能現逆相而解釋。此豈前三教菩薩之行不能作耶。故普門疏明嗔法門為成就。故常念觀音。是知須得性殺之意。慈方無緣。故云唯殺唯慈。名得意犯。二如仙下別示二相二。初引人明事殺。大經圣行品。佛說本生。曾為國王。名曰仙豫。愛念大乘。時世無佛。十二年事婆羅門為師。后遂勸彼發菩提心。而婆羅門不信謗法。王乃殺之。而王不墮獄以無殺罪故。至梵行品佛說慈心之果住一子地。迦葉難言。若菩薩住一子地。云何佛昔為王斷婆羅門命耶。佛言。我以愛念故斷非惡心也。諸婆羅門命終生阿鼻獄。即有三念。一自知從人道來。二知是地獄。三自知謗法為王所殺。念是事已即信大乘。尋時命終生甘露鼓王世界。于彼壽命十劫。我于住昔乃與是十劫壽命。云何名殺。然須明于得殺法門。令其愛念成無緣慈。方合疏文唯殺唯慈也。二又作下據經明理殺二。初正釋。前就不斷名持不殺。今明有斷故云犯殺。圓教自論斷與不斷二義同時。既明六即。六故有斷。即故不斷。亦可秖就即之一字明于二義。障體即德。無障可論。斯為斷義。障既即德。障何嘗斷。斯不斷義。故煩惱即菩提。生死即涅槃。斷與不斷妙在其中。諸大乘經說圓頓觀有此兩門。今就有斷名為理殺。故云析蕩累著。是業及諸煩惱以為所斷。樹神諭于修觀之人。劫火諭于能斷之智。故大論三十云。譬如空澤大樹眾鳥集宿。一鴿后至住一枝上。其枝即折。澤神問其故。樹神答曰。此鳥從我怨家樹來。食彼尼俱類子。或當放糞子墮地者。惡樹復生為害必大。是故寧舍一枝所全者大。菩薩亦爾。于魔外惑業無如是畏。而畏二乘。二乘于菩薩邊亦如彼鳥。壞彼大乘心永滅佛乘心。今文但以怨鳥通累著等也。劫火等者。亦大論文。論第二云。二乘雖破三毒氣分不盡。如草木薪火燒煙出炭灰不盡火力薄故。佛三毒永盡無余。譬如劫火燒須彌山一切地都盡無煙無灰。今謂佛智即圓智也。斷陰入界生死即涅槃也。約即論斷名得意犯。理觀斷破名不持戒。此為誠證。下諸理犯其義皆成。一切塵勞是如來種。此是性種亦敵對種。惑非性染安名佛種。以知即性修染本虛。本虛名滅。即理殺也。二成下得報。事理二犯既順性德殺害法門。故殺法成就乃得法身。垂應九界示命長短現根缺具。此自在用真因分得極果究竟。二前下結勝。先且斥劣。人天近事藏通淺理別教次第是故隘塞。此等皆非修性不二通達之途。唯圓實戒一攝一切宏廣無邊。即事而中深遠莫測。凡小之徑必會逆順之異。能同十戒之中名畢竟戒。二不下結責。先結該收后責局小。二復次下明不盜戒二。初總明事理持。犯事盜可見。就理論盜。據阿含經。演小成大。人天取有。藏通取空。別取但中。皆他物也。非盜是何。凈名云。無取是菩提舍攀緣故。二若下別明偏圓得失二。初偏三。初人天二。初斥事持成犯。人天妄樂為可意也。欲成理持乃斥事戒。故就所求果報而責有漏之樂。猶如糞中有庵羅果有智童子不應求食。樂雜見思如世美食。雜以毒藥食則害命。有觀智人所不應求。設得華報心不甘嗜而生歡樂。云何凡夫為欲持戒。二貧下約經文明報。四姓者。毗舍首陀婆羅門剎利。人中雖謂二賤二貴。既乏圣財。四姓三界俱屬貧窮。洄轉水也。澓深水也。漏心持戒求可意果正為有流洄澓所困三有流轉。故曰有流。非四流中一有漏因果具足三障能障見佛天中天也。亦是障于第一義天。以障隔故義言舍離。此乃事持成于理犯。據經招報貧窮困苦諸天舍離也。二又二下二乘二。初斥理持成犯二。初約有求斥。智舉四諦。境唯在苦。于身等四觀苦等四。流厭生死苦忻涅槃樂。在小名持。于大名盜。為于涅槃生忻求心。介爾者微弱也。微有心生即墮四性。既有性過乃屬生死。無所得中而生得想成不與取。豈非盜耶。二即非下引諸經斥。煩惱為薪智慧為火成涅槃食。不非時證。此斥二乘匆匆取證是非時證。不待法華說于所因。于小涅槃思惟取證。大根不發如焦敗種。以見苦果故斷除集因。以修道品故造趣滅盡。則非大乘即惑成智無斷無修。即生成滅無苦無盡。故云非求法也。中論云。諸佛說空法。為度著有者。若有著空者。諸佛所不度。身長三百下引金翅鳥雛以為喻也。二乘但念空無相無愿三種三昧。如身長三百。無中假二智如無兩翅。墮三無為坑如鳥墮地。若死等苦成羅漢果也。若死苦成辟支果也。苦等于死名死等苦而實未死也。或云。二乘方便是死等苦圣位是死苦。又學人是死等苦無學是死苦。三無為者。一擇滅。二非擇滅。三虛空。通舉言三。二乘所證。蓋擇滅也。然此諭本出大品而大論釋之。謂金翅身長三百由旬。能從一須彌至一須彌。是鳥初出兩翅未成。意欲飛去墮閻浮提。受若死若死等苦。中道生悔我欲還天不能自舉。本諭菩薩墮二乘地。今借諭二乘耳。二法下引經明盜報。不得大乘法食為饑餓。無大力用為羸。無太功德為瘦有無善上起見思如瘡癬。不見三身一體之佛。不聞圓頓之法。不入三賢十圣眾數。三若下菩薩二。初斥次第成犯。行學道三對戒定慧。言次第者。此三皆隨空假中轉。三諦縱故從淺至深。是故逐一而論取舍。生死為來。空中為去。本淪生死已名為來。去已載來建立生死。故成兩來。破有出界已名為去。舍邊趣中名為更去。故成兩去。如此來去豈非屈辱。諦觀不殊離二取相。今既別修以觀緣諦。名不與取。二取已下據經明盜報。取舍既數即此名為貧窮困苦盜業之報。以別圓教詮變易報不就改生。念動是業。遷變是苦。故起信論云。動即有苦果不離因。不能初心頓絕思議。故使義天雖近而遠即舍離也。二圓二。初示相二。初明得意持二。初贊理持相。唯有圓觀乃能究竟離不與取。絕取之觀謂五不受。即不受四邊及不受不受。此五不受若其不以妙理甄之。恐濫偏教。是故先云圓人觀諸法實相。諸法不出佛及眾生依報正報。此乃逆順二修之法。全修即性一一無非中道實相。中實之相非待對相。圓人觀此故無四受。不獨境絕四句之待。亦絕境觀能所之待。故不受之觀亦不受也。既于初心即依中實修五不受。則唯屬圓也。五不受故名為不取。是大菩提。能障一切有緣之愿。法法皆中。高外無下下外無高。何法可取何法可舍。二如是下約經明報。即以理富顯不貧窮。富故不取寧有困苦。以不取故思議即絕。第一義天不相違背。乃應經文諸天不離。二圓人下明得意犯。盜法門者。所謂性惡。佛所師故名之為法。智由茲入故名為門。圓人得門逆順自在。能作理盜亦作事盜。今文略事。例殺例淫合有其相。若理盜義文出鴦掘。彼經偈云。不與者菩提。無有授與者。不與而自取。故我不與取。此意乃明究竟不取。是究竟取此取得名如海吞流。四重擔者。鴦掘經云。譬如大地荷負重擔。一者大水。二者大山。三者草木。四者眾生。菩薩亦爾。正法住世余八十年。為一切眾生說如來藏是名初擔。重于大山。惡人毀罵聞悉能忍。是第二擔。重于大水。無緣得為國王大臣說如來藏。唯為下劣堪忍演說。是第三擔。重于眾生窮守邊地惡處豐樂之處不得止住。是第四擔。重于草木。彼經四擔諭于四事。觀今文意似喻四弘。二前下結勝。淺而且塞者且兼也。三不淫戒二。初示事理持犯。示事理者。意在兼持。以事扶理以理導事。既居末代功在事持。乃是涅槃扶律之意。理持論于染不染者。心觀他境名為染法。既境為觀方名不染。言種種者。事隨理觀小大偏圓具如下辨。二若關下明偏圓得失二。初偏三。初人天二。初人持心未淳如猴著鎖。擎一油缽者。大經譬如大眾滿二十五里。王敕一臣擎一油缽經由中過勿令傾覆。若棄一滴當斷汝命。復遣一人拔刀隨之。臣受王敕盡心持行。雖見五欲心不貪著。彼經以二十五諭二十五有。拔刀諭無常。今文諭凡夫持戒。拔刀可諭三涂罪也。割舍現粗求未來細。如以賤易貴也。二若為下天二。初六欲。文舉帝釋意遍六天。二若斷下八地。以數息法攝五欲心。意生四禪受枝林樂。極至有頂如冰魚等。豈知長壽八難中一。攝在味禪非不染欲。二若憎下二乘二。初于小名持。知苦斷集如怨如蛇。修道證滅如親如寶。但自調故直去。無悲濟故不回。四方四維謂八方風。諭于人天四違四順。謂利衰毀譽稱譏苦樂也。須彌諭二乘心也。二若聞下于大名犯。隨嵐此云迅猛。壞劫中此風起時能破須彌。以界外二土五塵能動二乘也。大論中迦葉聞甄迦羅琴不能自安。即云。八方風不能動須彌。隨嵐風至破如腐草。三界五欲我已斷竟。不能動心。此是菩薩凈妙五欲。吾于此事不能自安。三菩薩。此別菩薩望圓成犯。緣但中道而生順愛。若入十行退不取小不進求圓。如墮山頂故名頂墮。旃陀羅者。此云嚴幟。乃是西土屠殺之輩。以惡業自嚴。行時搖鉿持竹以為標幟。故以為名。今斥但中解者。于圓菩薩。猶如人中屠膾惡類也。既無即中二觀方便。乃被教道中慧所縛。既與無明怨仇其住。何能勝之。別修之慧無無作利。望畢竟凈是染欲法。凡斥別教多是住行及十信人。以回向位能圓修故。二圓二。初示相二。初明得意持二。初約義示三。初示能凈諦觀。一心者。見思心也。觀此染心即是凈性。性非淺狹極三諦源。全諦發觀即空假中。即空故不染于染。即假故不染于凈。即雙遮故不染二邊。即雙照故不染中道。三諦三觀秖一剎那。能所不殊中邊俱凈。二即空故下示所凈愛見上之諦觀俱為能凈。今明見愛方是所凈。須知所凈該于通別。佛菩提等是順道愛。深觀即中其愛自泯。三三下示三諦名凈。凈是空義。畢竟空者。須空三諦。以驗能空不少三觀。能空亦空故是凈亦凈。于通不塞也。二經下引經證二。初引經文。二圓下會經意經就位論持唯在果。今約圓觀初心即能頓持佛戒。以觀實相因果無殊。若不爾者。云何能以如來莊嚴而自莊嚴。二圓下明得意犯二。初引諸經事。既得本性染愛法門。故能行于事染之行。亦能示于理染之觀。染觀可例取菩提義。故今略之。但依華嚴出事染相。行不污戒者。菩薩名也。先以欲鉤牽者。愛欲如鉤能牽于人。然后令彼達欲法界。名入佛道。二斯乃下明用犯意。指上三人久住性染無染法門能現修染。故得名為非欲之欲。而令眾生即欲悟性。故得名為以欲止欲。諭以屑者。字應作榍。又作楔同。說文云。楔櫼也。櫼子林切。出前櫼者。必假后櫼。故云以楔出楔也。將聲止聲者。大論第七云。譬如執事比丘舉手唱言眾皆寂靜。是為以聲遮聲非求聲也。二前下結勝。四復次下明不妄語戒二。初示事理。問事中妄語重者。乃是未得圣法言知言見。今法門解于未證得謂已證得。與事何別。答蓋第四戒自知未得上人之法。誑他言得。故此妄語除增上慢。若理妄語內心實謂已得已證。此心增上而慢于他。是增上慢。故法華云。比丘比丘尼自謂究竟。便不志求無上菩提。當知此是增上慢人。今未解圓理于人天三教各自謂實。名為妄語亦是上慢。二諸下明偏圓二。初偏三。初人天二。初人二。初妄語相二。初愛。下苦者。輕苦也。三涂苦重人間苦輕。凡夫不覺計之為樂。以苦為樂故曰橫生樂想也。猶如世人罪合當死。而以千罰放命。罰實是苦。以得全命罰罰之下皆生樂想。又如病者恐死加之針灸。針灸實苦。言除病故皆生樂想。八苦交煎妄謂為樂。事亦如是。二豎下見。廣如大經。凡夫外道慢心自高。諭之豎幢。口宣慢言。諭之打鼓。于五陰上各起四見。文中略示色陰。余之四陰可以例作。次句應云離色是我。今云我即是色者。文之誤也。色中。有我即色大我小也。我中有色即我大色小也。起六十二者。五陰各起四見共成二十。歷三世成六十。而其所計不出斷常二見。故有六十二也。所說無實其猶諧謔。故云戲論。由斯戲論不見真空故破慧眼。二備口下。結示口過。見是妄情須生轉計即兩舌也。宣邪惡理即惡口也。巧飾邪言即綺語也。諸見本邪。以邪為正而誑于人。故標妄語。其實備四。二三十下天。大經嬰兒行品云。如彼嬰兒啼哭之時。父母即以楊樹黃葉而語之言。莫啼莫啼。我與汝金。嬰兒見已生真金想。便止不啼。然此楊葉實非金也。木牛木馬木男木女。嬰兒見已亦復生于男女等想。即止不啼。如來亦爾。眾生造惡為說三十三天常樂我凈端正自恣。于妙宮殿受五欲樂。眾生聞已心生貪樂。止不作惡勤作善業。三十三天實是生死無常樂我凈。為度眾生方便說有。章安釋云。此合天上四德。楊葉諭妄。凈色鮮明故。楊樹諭妄。常體柔軟故。木牛木馬諭妄。樂可戲故。木男木女諭妄。我似人故。非想細煩惱者。彼有十種細心數法。一受。謂識受。二想謂識想三行。謂法行。四觸。謂意觸。五思。謂法思。六欲。謂欲入出定。七解脫。謂行法解。八念。謂念于三昧。九定。謂心如法住。十慧。謂慧根慧力。二二乘二。初出行相。競執瓦礫者。用大經春池失珠諭也。春池譬眾生塵欲耽湎之境。失珠譬圓解潛昏。信小乘教如入水。修觀如求珠。但見偏真謂為究竟。如得瓦礫便謂真珠。生滅度安隱之想。猶如歡喜持出也。生實未盡者。猶受變易故。所作未辦者。佛道未修故。離毒說脫乃一小脫。即毒明脫名一切脫大涅槃也。佛為上慢執著三毒便為解脫。是故說離。聲聞住此謂究竟脫。其實未得一切解脫。此以凈名對法華文出妄語相也。二未得下結成妄語。三佛下菩薩二。初示其行相。佛說四門意詮一實。別人根鈍各執一門彼此隔礙。二夫下結為妄語。諸法實相離言說相離心緣相。以法法體遍多少性融。豈可定以空有等言一二等數。此教言思既乖實理非妄是何。二圓二。初示相二。初明得意持二。初總標心口。圓人根利聞空有等皆知性具。性具四門豈有隔礙。一門具三。三門皆爾。稱性而觀。稱性而說。既皆稱性。性絕言思。故觀即無觀說即無說。是故觀說皆云如實。二如下別釋心口二。初明心離諸相而觀。所非內外。或約自他或約根塵。或約心法或約法性對于無明。此等內外雙亦雙非皆成四相。妙觀得脫皆離此四。亦不以無四相觀而得解脫。性空非四相空非無。此之二空名濫通教。須就圓理揀彼遍空。圓理者何。謂諸四相不出本覺。全本為始即境是觀。豈更偏著四種之性及無四之相。非此二空下名解脫。二如實下口稱四實而說二。初約法示。實等四句亦乃不出本覺之性。以此覺性真空畢竟故名為實。具足緣起故名不實。二不相礙故成雙亦。二無二相故即雙非。覺性無偏四皆全分。實攝三句乃一實一切實。不實攝三。余二亦爾。是故四句皆云一切。其圓解者雖談一句一外無余。何有一言不稱本覺真實之性。是故四句皆得名為如實說也。二經下引經證初心圓說與果無殊。故引法華本佛。作證。佛施權跡及開實本。皆稱真如。有何一句而非實耶。似位妙音仿佛同佛口密之相。開小成大能以佛聲如實而說。令諸眾生聞皆入實。二圓下明得意犯二。初約果人示。雖就果示意顯始行故云圓人。妄語法門者。乃是性德權巧妙門也。稱妄語者。無而說有也。謂十界冥合本是一乘。無有三乘差別之相。佛為機故分別說三。令諸眾生各為究竟。自求趣證速出生死。如無三車說有三車。令諸樂著嬉戲之子爭出火宅。天無常樂說有常樂。如以黃葉止彼啼兒。此皆巧用妄語法門而為利益也。二經下引經證。諸法無行經中。文殊說不動相法門已。空中萬天子贊言。世尊。文殊名為無礙尸利不二尸利等。文殊語天子言。止止。天子。汝等勿取相分別。我不見諸法是上中下。我是貪欲尸利等。具如今疏。天子唯以性善法門而贊文殊。且別教但中豈非性善。須斷九界然后證得。斯乃于法見上中下。文殊欲顯圓頓之理。具足善惡無非法界。特以三毒而自立稱。然三毒等雖俱性具不異而異。是即實之權。皆是秘妙方便之法。故一一句望實言非成妄語義。雖是妄語而皆是性本具法門。今宗講者才聞權假便謂非性。吾知其人未生圓解。二將下明犯意。同于前文以楔出楔也。二前下結勝。五復次下明不飲酒戒二。初示事理。二夫下明偏圓二。初偏三。初人天二。初人中事酒二。初據教明過。三十六失出沙彌戒經。大論唯三十五失。結為頌曰

　財虛招病諍(三)　　裸露丑名彰(二)
　無智得者失(二)　　說匿廢事業(二)
　醒愁身少力(二)　　色壞慢父母(二)
　沙門婆羅門(二)　　及伯叔尊長(二)
　不敬佛法僧(三)　　黨惡遠賢善(二)
　破戒無慚愧(二)　　不守情縱色(二)
　人憎親屬棄(二)　　行惡舍善法(二)
　智人所不信(一)　　遠涅槃狂癡(二)
　命終墮惡道(一)　　若得人常騃(一)
　酒失三十五　　大論之所明　

五百世無手者。梵網經云。若佛子若自身手過酒器與人飲酒者。五百世無手。何況自飲。伏匿皆隱也。自說私隱故云發出也。二過下斥人好尚。引滿者。晉左思蜀都賦云。合樽促席。引滿相罰。樂飲今夕。一醉累月。注云。酒將闌故合并其樽促近其席。引持也。持滿以相罰。酒厚樂極故醉累月。三國志。魏尚書郎徐邈私飲至沉醉。時科禁酒。校尉趙達問以曹事。邈曰。中圣人。達白之太祖。太祖甚怒度遼將軍鮮于輔進曰。醉客謂酒。清者為圣人。濁者為賢人。邈性修慎偶醉言耳。竟免刑。晉畢卓為吏部郎。比舍釀酒熟卓醉后夜而甕下盜飲之。掌酒者縛之。明旦乃畢吏部也。自署為酒徒者。以酒徒自號也。如唐元結自號酒徒。皮日休自號醉士之類也。三國志。吳太中大夫鄭泉字文淵。陳郡人。博學有奇志。性嗜酒。臨卒謂同類曰。必葬我于陶家側。庶百年后化成土。卒見取為酒壺。竹帛載之者。謂史志皆書其事也。古皆記言事于竹簡繒帛。以未有紙也。后代稱其故實。故謂史籍為竹帛也。古今歌之者。古今之人不斥其失。往往為歌詩以稱美之也。不應作而作者。引滿中圣。酒徒酒壺之事。皆耽湎荒恣其失大矣。尚書酒誥誡之甚明。而四賢反為之。是君子所不應作之事而作之也。不應歌而歌者。古今之賢當貶其失。而反作歌詩以美之也。若作若歌非酒之過失而是何耶。二釋下三界惑酒二。初別示二。初引論明見醉。釋論第八文也。王即南天竺王也。侜張。爾雅云。侜張狂也。侜字張由切。二又下約諭明愛醉。二三下總結。二二乘二。初斷通從別以明能醉。九十八使者。見惑有八十八。思惑有十也。四住者。三界見合為見住地。三界思分為三住地。無明未吐者。以酒諭惑也。半瘧人者。四住已除無明尚在。半安半病其猶瘧疾。此亦大經中諭。二兼凡斥小以明所迷。引醉歸之者。謂佛引醉諭歸還二乘也。按哀嘆品中。諸比丘說醉諭以諭凡夫流轉無常見常如醉。小乘修無常想故如醒。佛即引醉諭于二乘。謂于真常而見無常是醉義也。故云。引醉歸之文。人合作文。世間下文辭從省。四倒四德各舉其二。影互相顯三菩薩二。初約教道觀中皆名不了三。初法。別教至極但破無明一十二品。故于佛性見不了了。又從初心不知五住即是法界不名佛法。是菩薩行。故于佛性見不了了。二如下諭。凡舉五事悉諭見性不得了了。舶者大船也。諭出大經。然彼十諭并諭于圓。以分揀極故云見不了了。今諭別者有二意。一者別教極果秪齊圓教第二行。故見不了了。二者二教理同得意其德失意但中。今就失意故以諭別。如來藏經十諭亦爾。止觀在別十六觀疏而顯于圓。三如下合。二故下明自圓解外皆名邪見。未得圓中正見故也。二圓二。初示相二。初明示行相二。初得意持二。初稱性觀故得名醒悟此段文意乃將果德頓為始行。茍不了知第六識心是性惡者。何能初心修如來行即觀秘藏。肉眼即佛永不改觀。而見牟尼與妙德等。荊溪的示須聞性惡方修性行。不可欺也。二是下以圓伏故名除酒法。五住正習同居一念。即惑為觀觀外無境。如翻大地草木寧存。亦如日光不與暗共。有何酒法而不除耶。此人事戒輕重等持。與上理戒念念兼行。方名究竟。二圓下得意犯二。初明具大智故能理醉。何名大智。謂了性具九界因果。是故名為飲酒法門。真空實相如起信論。一真如性有二種德。一如實空與過河沙煩惱不相應故。二如實不空體具河沙功德無有所少故。護一切失故空如瓶。德用無礙故不空如酒。然河沙性德即十法界圓融法門。九界即佛成前持相。佛界即九成今犯相。故犯相云。變化五道宣揚哮吼。其猶酗酒之用也。二波下明具大悲故能事醉。波斯匿此云和悅。若飲酒后應死判生故曰多恩。末利即匿王正后也。王嘗嗔怒欲殺廚人。諸臣共議國中唯有此人。殺已無人知廚稱王意者。時末利后即辦好酒美肉。沐浴名香莊嚴身體。將諸妓女來至王所。王見后已嗔心乃息。后即遣人詐傳王敕勿殺廚人。匿王后以此事問佛。后持五戒月行六齋。一日之中犯酒妄二戒。八戒之中則犯其五。謂過中食服香花作倡妓高廣床飲酒妄語也。破戒之罪輕耶重耶。佛言如是犯者得大功德。何以故。為利益故。出未曾有經下卷。入于酒肆。即凈名居士。此上三人皆是高位。皆住性惡權巧法門。故于持犯得大自在。不可秪將慈念而解。若無性染慈豈無緣。二夫下結得斥失。若得性具善惡之門則逆順俱當。失茲要柄則持犯俱非。如把刃自害。得失之要不可不窮。二前下結勝。若善惡分岐豈醉醒不二。諸佛究盡寧有所偏。二上觀下觀心釋。圓論理戒豈不觀心。但為前文是約教釋正為開解。今撮五戒人一念心成于圓觀。正為立行即聞而修。修發之門說者應授。若不爾者。數寶何為。分二。初附上諦智問。上觀四諦各發覺智。乃言四佛。今明五戒亦可觀之成五佛不。問意如此。二觀五下據今戒體答。若觀五戒是實相者。所發覺智豈非五佛。然五實相是所觀境。五境發智名為五佛。實相無相尚叵言一。豈定五耶。由附五戒各見實。理故似分五。實理者何。所謂本覺。此之覺體是無緣慈故名不殺。無取故不盜。無染故不淫。真實故不妄。明了故不飲。今圓行人以妙三觀順性修慈。乃至三觀順性修智。說之如此修乃同時。故得名為觀五實相。觀之不已。本覺全體發成始覺。名為五佛。名字觀五觀行已去皆得稱發。二次下釋煩惱障。三初節示經文。二上下對上下辨二。初對上下定體二。初對上報論義便。報多約色。惑唯在心。故云義便。二報下與下業論體別二。初問起。以十惡中貪嗔癡業名同煩惱。如何分別。二數下釋通二。初引數人釋。二俱數起但以輕重分于惑業。二今師釋二。初約心克示。貪等決定發動身口招報名業。以異煩惱非決定故。二若下因示生疑二。初疑。若決定心發動身口名為業者。下惡星等自是外境。何名業障。二此下釋。星等乃是業之前相。表于責報故屬業障。今示作業體。下明宿業相。若論作起時豈非心色。二若下對上下論轉。二障在因是故易轉。報障已受是故難傳。難者若轉易者必去。三通下約文示相二。初通別。通論可見。若別論者。見惑執我愛但著事。此之二惑皆具三毒。執我三毒若其不遂則多愁憂。著事三毒既不執我。但恐不遂必無愁憂。二今下指廣。章安記錄不能廣陳見思之相。令后說者委而示之。故注云云。三三破下釋業障。二初節經。二釋義三。初定文是業。已作之業將感惡報。故有異相表發其事。驗知此句明于業障。二惡下略釋經文。別有客星者。以五星二十八宿常現則非惡星。亦是下約常星。失其行度躔次。亦名惡星。一方有七者。角亢氐房心尾箕東方蒼龍七宿。南斗牽牛須女虛危營室壁北方玄武七星。奎婁胃昴畢嘴參西方白虎七宿。東井鬼柳七星。張翼軫南方朱鳥七宿。凡四方之宿皆逆數。宿音秀。失其分野者。周官云。天星皆有州國分野。角亢氏兗州。房心豫州。尾箕幽州。斗牽牛婺女楊州。虛危青州。營室。東壁并州。奎婁胃徐州。昴畢冀州。嘴觿參益州。東井與鬼。雍州柳七星張。三河翼軫荊州。榮惑火星也漢書音義云。妖星曰孛星彗星長星。亦曰攙搶。釋名云。星光稍稍似彗。言其孛孛然似掃彗也。又類散麻。故云麻彗。左傳。凡人火白火。天水曰災。今但取風雨雪霜乖候者。皆名災。法邪謂外道經書。蠱道者。事釋乃是仙鬼毒害于人。蠱工戶切。聲類作弋者切。蠱物害人也。說文蠱腹中蠱也。楞嚴云。貪恨為罪。是人罪畢遇蟲戒形名蠱毒鬼。理解乃是自心三毒名之為蠱。此蠱能害百千萬身。法身慧命永為所害。比夫毒鬼為害至微矣。丑惡形聲見聞為怪。不適意者適悅也。三夫下勸令正信二。初明相見表五罪二。初約現文表示。親離即親厚斗訟。幽厄即王法所加。幽謂幽境。二其下例余相亦然。二行下誡行者問邪師。禮記曰。龜謂之卜。蓍謂之筮。卜筮者所以決嫌疑定猶豫也。今云折篾。篾謂竹篾。謂揲蓍取卦折竹篾為文也。管公明者槐人也。名輅字公明。善卜筮。所向皆驗。應知惡報由罪結罪由心。茍正于心罪報自蕩。不修內德卜筮何為。吳氏春秋云。宋景公時熒惑在心。公召子韋問焉。子韋曰。禍當君。雖然可移于宰相。公曰。宰相所以與理國家。可移于民。公曰。民死寡人將誰言君。可移于歲。公曰。歲饑民餓死。為民后而殺其民。誰以我為君乎。子韋曰。君有至德之言三。天必祐君。熒惑必三徙舍。舍行七里。一里當一年。君延年二十一矣。熒惑果徙三舍。況能內觀法性達罪本空。均生佛于自心。起慈悲于法界。惡星之變何慮乎不滅耶。故于次文明其方法。二從下舉方法。若依初開章為四。此當第三能破方法。今依重科

金光明經文句記卷第二(上)金光明經文句記卷第二(下)

　　　　宋四明沙門釋知禮述


從諸根不具下敘空品文為二。初三行半明所破之惡。即三障文也。次二行半明能破之方。即今文也。而釋一行半訖。復依初開章以后一行為四結成。然取義成分章從便分三。初節經立意。以順重科云能空也。二前下據意釋經三。初立意。禳謝也。又除殃祭也。二洗下釋經二。初釋前三句。欲知智在說。故以聽經而為般若。又聽經發智慧故。心有染故用不自在。今既清凈能成解脫。二前令下釋后三句。至心之境即甚深行處。不念此處安名至心。三夫下勸信二。初約身陳類。今之三業表法之身。本是血肉不凈之物。次舉二喻。栴檀香木。伊蘭臭樹。大經明。阇王造逆。后既見佛罪除。乃自敘云。我見世間從伊蘭子生伊蘭樹。不見伊蘭生栴檀樹。我今始見從伊蘭子生栴檀樹。伊蘭子者我身是也。栴檀樹者即是我心無根信也。二今下約行可期。三業雖近三德雖遠。修得規矩即近成遠。規圓矩方。孟子曰。大匠訓人必以規矩。三洗下行成破障。若于浴等無三德觀。如何能禳三障惡罪。四從是下結成。三初節示經文。二能下正釋經義。三寂下深明經意四。初據今文示法。寂滅華音。涅槃梵語。涅槃之名召三德體。故知寂滅是三德成。二前下約行成德顯。三業既修金光明行。成則契于三德之理。修在名字觀行相似。至分真位皆得。名為轉障成德。不爾。豈曰行方等經。三報下明轉障成德。四前寄下明經巧難知。五敘流通明教相。疏略指上。三明疑念序二。初釋壽量品題。二初正釋二。初約三佛難思以釋二。初佛本無三。不唯法佛無身壽量。報應亦乃不可說三。以一切法離于名字言說相故。二隨順下隨世俱立。眾生若有得益因緣。即須隨世立諸名相。非唯應佛立身壽量。法報亦乃可論此三。須知無三不減一法。雖立三三不增一法。良以有無皆法界故。故真無俗有真有俗無皆是悉檀。令于三身得四益也。此文分二。初列三身各三。二釋三佛三義二。初約義分別二。據理融即。分別且從修二性一令義易明。法是本覺。報是始覺。始本一合方有應用。一往似縱。說者應以次融即文非縱非橫。妙會此義。令其聞者識圓三身。文分三。初法身下法佛二。初別釋三。初身。始覺報智依本覺成。故以法性而為師軌。究論始本唯是一覺。故云還以法性為身。是故馬鳴歸命三寶。即以佛身及體相等而為法寶。此身等者。非分段變易色質心智三科所攝。乃是常住五陰等法聚以為身。此法無相不可說示。為眾生故強名法身。二法性下明壽。色心。和合乃有報得連持壽命。身既非陰豈有命根。為物強指不遷為壽。三此壽下明量。量依身壽故同強指。二此即下總釋。身壽量上言非無不者。若據次文義當雙非。以其法體離于二邊及超報應。強于此理立身壽量三種名字。令物忘情也。二報身下明報佛二。初稱法有報二。初引經。此從順修稱理事說。修行所感釋報義也。法華文證智德之報。以彼經云。慧光照無量。故涅槃文證斷德之報。以云大般涅槃故。二如如下釋義。修行所感二種之報。乃是始覺與本覺合。即以始本而為境智。此二不異故名曰如。各二如者。智如如境境如如智故也。復以菩提名如如智為能應冥。法性名于如如之境為所應冥。以函蓋合先喻應義。函蓋雖合猶存際畔。復以水乳喻其相冥。此乃泯然而成一相。始覺本覺義二體一正同于此。二法身下明就報立三。即身壽量也。三中一一言法身者。報智所冥離法無報故初身。言非身者。非應佛有分齊身。非不身者。非報佛無分齊身。又非身則非有。非不身則非空。中道法身乃本覺體。始覺冥此能冥亦忘。為成觀故強名報智。二壽。三量。稱本雙非為物強指。義皆同身三應身下明應佛三。初明應物有三。初身。二壽。三量。皆如谷響大小隨聲。是故此三悉云應同。二智與下明依二有應三。初法。不覺忘處始本一如。故云智與體冥。覺體自在。故云能起大用。二如水下喻真金上色。須水銀和方能涂(去聲)物。闕此一緣金無涂用。三功德下合報智功德以合水銀。法身合金。處處應現合涂色像。三能為下明應遍三土二。初雙明報應。二有量下單示應身。初義者上所說報但論冥法。即自受用也。金明垂應以他受用常住之應。對于生身無常之應。示二跡用。是故雙明身非身等。身即生身。有分齊相。故名為身。非身是報。無分齊相。故曰非身。小般若云。佛說非身是名大身。大身者。乃他受用身也。無分齊身其壽則常故無量也。有分齊身壽則無常故有量也。此二應用乃依真中二理而住。機依事業二識而見。住理廣如序品疏文辨之。二識委在起信論明。論意要在事識見則取色分齊。故名應佛。業識見則離分齊相。故是報身。行者應知常身無量通應三土。無常有量但應同居。所以者何。蓋實報機分證論見他受用身。方便土人唯稟別圓。所見佛相雖小優降。然匪生身悉是報佛。若同居土具四教機。稟別圓者能睹報佛。故法華明常在靈山。華嚴說法盡未來際。及諸大乘即于應相見是法性尊特之身。故知常身遍應三土。若無常身唯應同居。逗藏通機及凡夫眾也。次義分二。初明有量二義。上之所說自受用外垂三土身。皆名為應。其他受用雖就對機名之為應。而是實因之所感克復名為報。非是差別逗機之用。若論逐物隨緣參差長短身壽量者。須就同居無常用說。故今別示應身之相。但于有量開出兩量。而此兩量依于事識但空見故。唯屬無常。若依業識不空見者。即此無常全體是常。則常無常二用相即二鳥雙游也。若上二土機息應轉。亦是無常。以非八相故且言常。七百等者。首楞嚴三昧經云。堅首菩薩問佛壽幾何。佛令往東方過三萬二千佛土。于莊嚴國問照明莊嚴自在王佛。彼佛答云。如釋迦壽我亦如是。汝欲知者。我壽七百阿僧祇劫。堅首回此白佛。阿難云。彼佛乃是釋迦異名。雖機勝見長。而七百猶可數。故亦是有量之量。若阿彌陀人天莫數。故是有量之無量也。二應佛下結應佛皆然。佛佛既皆三身圓證。應身彼物物壽長短。豈不隨順各示兩量。故彌陀現長亦能現短。釋迦現短亦能現長。故大論第三十六云。當知釋迦文佛更有清凈國土。如阿彌陀佛國。阿彌陀佛亦有不嚴凈國。如釋迦文佛國。又三十八云。此間閻浮惡故釋迦壽應短。余處好故佛壽應長。故涅槃二十二云。西方去此三十二河沙有無勝國。所有莊嚴如安樂世界。我于彼土出現于世。斯皆隨逐物機也。二然此下據理融即二。初約理融。上之三身三皆在性則并。二從修有則別。不分修性即一。三不互融則異。別異故縱。并一故橫。是則乖于所詮法體若能妙達秪一法性。而能成就一性二修。名即一而三也。修性而成而其三身一性本具。名即三而一也。此乃得云全性成修全修在性。性無所移修常宛爾。方合能詮玄妙之文矣。二故下下引文證。經文具云若入是經即入法性。如深法性即于是典金光明中。而得見我釋迦牟尼。此乃以理而為經也。金等三字即法報應三身異名。與一法性即一而三即三而一。若知此理即是三身。三不縱橫名為得見釋迦牟尼。故大經中明于三德不縱不橫。名大涅槃。我今安住如是三法。為眾生故言入涅槃。故知不達三身三一融妙。不名見佛。今解三佛既此融即。方會此典玄妙文也。二但信下明二字標題之巧二。初委明其意二。初從應佛融三釋二。初明因偏疑見圓體。偏疑八十是應有量。四佛舉喻明應無量。無量既破有量之疑。即達法報非量非無量。此因偏疑見于圓體。二若從下明從圓體不偏題二。初指偏題相。二而今下示圓論意。以不偏題故三壽量二字能詮。二取意下就報佛融三釋三。初明報佛體圓。上約品題壽量二字不偏有無。則收二應能顯法報。就文便也。若義便者。今經既以果德為宗。合以報身釋于品目。以報身上冥下應。則三身義任運成就。是故二字正在報身。二量疑下明因疑達圓。報身義顯。良由四佛以長壽應釋短壽疑。故使信相達于報智圓具三身。三經家下明從圓題品。題稱壽量正在報身。此從信相圓解所見。蔽猶當也。舉報身一當三身諸也。二從此下結示立題。二又一下明重解三。初示異解時。大師非止一回講說。故于一時別立名義。章安既聞是故兼錄。二亦作下明異解相二。初標列章門。玄義者。文選云。睿哲玄覽。注云。玄通也。謂離文通示其義故曰玄義。引證者。義雖妙悟而與經曾。故引文證令人生信。還源者。品題是派經目為源。所約三身明于壽量。不離法性金光明源。攝還此源令義究竟。二玄義下依章解釋三。初玄義二。初直示三身壽量三。初應身三。初壽。二延促下量。三此釋下結。因緣者。感應更互而為因緣。二又壽下報身三。初壽。智外無境境外無智。名相盛受。既絕能所故無分別函蓋絕待當體名大。二量者下釋量。境智俱遍名為相應。此之相應實無際畔。義言于量。三此釋下結。三又壽下法身三。初壽。法性不變無去來今。是真久義。約此久義釋法身壽。二量者下量。銓猶度也。常叉之壽實叵度量。強以雙非而度量也。非多等者。出度量相。初非多少數。次非知不知。三非說不說。此顯法壽是不思議境。故大論云。不思議者。不決定也。若離可說而謂法壽定不可說。是名決定非不思議。上二雙非其意亦爾。如此銓量是常久量。又多少數銓量法壽。非長短用。盡知不盡知銓量法壽。非分滿報。可說不可說銓量法壽體非說默。三此釋下結。二初番下更作三雙顯示。蓋前直以延促境智及雙非義。示三壽量。恐猶難解。故今各以二義銓量。欲令行人識三佛相。文分為三。初番應佛二義。第二番報佛二義。境無分別。非謂頑境全無覺知。乃指心體本來離念。名境無分別。此離念心全體覺悟。名智有分別。此之境智究竟相稱。智外無境境有分別。境外無智智無分別。是則境照于境智寂于智。以此二義顯報身相。第三番法佛二義。體本無相故不可說。依言顯德是故可說。二引證二。初引今文三。初引二文證應身二義。二引三文證報身二義。虛空喻通前取不壞喻無量應。今取無相證境無念。三引三文證法身二義。問前云四喻皆喻應壽能為無量。今何引之證報證法。答非全法報為應身者。應必斷滅安能延促不曾休廢。今欲顯示三身融妙。故即以應而證法報。若昧此意諸大乘對機之身莫能深識。二引新本二。初別證應身二義彼憍陳。如婆羅門欲得如來舍利如芥粟許。此乃知佛九旬當滅。故愿求之。可證應為八十有量也。王子下即栗毗王子答婆羅門也。雖即法報且從福報以證勝應。二總證法報四義。智即報身境即法身。具知不知說不說四。但略舉一以等余三。四皆絕慮故可總用難思難解而證之也。令述此意故注云云。三還源三。初總明意。然法報應與金光明皆是法性當體之名。本無優劣。以此經正用金等顯于法性。故佛首唱而為經目。故金光明得為宗源。一切三法便成流派。金解壽量須約三身。恐作別解故示復宗。二初番下示還相三。初應還明。勝劣二應全是法性能多利益也。二第二下報還光。報必冥法。故于句句法報雙陳。此舉所冥智。全是法性。寂而常照也。三第三下法還金。說時常默默時常說。圓妙四德有何損益。全是法性可尊可重也。合論融即例前故略。三夫解下例一切。若解體金光明義豈止三身義歸三字。一切法相皆還此源。故竟千從不即萬惑。三既是下明兼錄意。二時之說俱彰妙理。后之學人隨何聞悟。欲示此意故注云云。二此品下正明疑念二。初序入正品指上說。二從王下還從序意。釋此文二。初節經文。二隨文釋二。初出人四。初出處。事釋如通序觀解見出名。二菩薩下明位。翻名道心。復能化人故道心大。此行雖該前之三教。今位在圓。三信相下出名。二初約教釋名三。初直就相似釋二。初約名釋。信通真似。既言信相信則非真。以其似信是其真證前相故也。別教三賢是似信位。初地已上方得真信。圓教登住便得真信。即以十信名為似信。言鐵輪者。本業瓔珞經。以六種輪譬六因位。鐵輪十信。銅輪十住。銀輪十行。金輪十向。琉璃輪十地。摩尼輪等覺。信斷見思得是鐵輪。二下文下以相驗。枹鼓杖也。或作桴。二又真下明似通上位二。初明位位有似。已證名真未證名似。普賢等覺望極名似。故立賢名。二信相下明高下難測。三難者下設難核實二。初高位無疑難二。初難二。此亦下釋二。初約權實釋。為他發起是權示疑。未了佛地是實行疑。二法華下引二經證。法華本跡皆是彌勒懷疑起問。大集菩薩菩提未極。故云未了。本性菩提熏心起疑。疑故求了。故云菩提為我作名。二難者下斷見無疑難二。初難二答通疑障真。別疑障中。中道未極安得不疑。二觀解下就處辨觀。今出人名觀那就處。良由觀法皆從陰起。以王舍城約陰便故。故就處明。以善惡王觀無記舍。能所不二人法俱空。二空所顯即大涅槃。防五住非御二死敵。城豈過此。名字初心觀陰涅槃。妙覺后心涅槃究竟。今意正辨初心住處。明后心者示此妙觀同果智也四嘆德二。初科判二。初正科經。二重判位。植種也。愧慚也。云云者令準嘆德判同普賢。二供養下隨釋二。初外供養佛二。初約財法釋。大經云。諸供養中法供養最為第一。財供養則有窮盡。法供養者則無窮盡。二約觀行釋。無明一念全體覺了。此之覺心名之為佛。緣因資了是供佛義。三喻可見。二種善下內種善根。四初直明種善義。體本覺心名法性地。觀性始覺名為種子。下種種久其義可知。五善根者。于本法性生不動信進念定慧。五皆不動名為五根。此根生者相似位高故名增長。二增長下以。值佛釋成二。初舉三事譬。二風譬下以三輪合。身輪現通駭動其心。意輪鑒機智光照也。口輪演教法水潤也。三楞嚴下明三因增長。楞嚴是定緣因也。般若是慧了因也。法性是理正因也。二修一性照發互資。由修照性由性發修。此三增長轉似入真于真增道。并得名為倍明轉顯四植種下結二成德。三從是下正明疑念序二。初節經。二由有下隨釋二。初生疑之由三。初正出疑由。遠則由于九十日前告魔期滅也。此經乃是方等后分也。近則由在靈山聞佛定中唱序。既起思。惟故生疑念。雖有二由無本誓擊此疑不生。二何因下釋何因緣二。初約三性分因緣。通論三種即正緣了。名為三因。同在理性以修緣了各三為緣。今文略云何因。何緣。須合性三但名為正以當于因。修中緣了合六為二。以對因故合二為緣以當于緣。就此因緣而生疑念。二正因下約因緣疑壽命。正因常久為所顯理。理境既常全境發智以為能顯。豈可無常。能顯兼福而智為正。故但云智。此境此智俱感常壽。故疑八十是何因緣。三方八下釋方八十三。初通示世壽三。方二。下方下特示中方為表。應化之事皆依理現。是故外事悉內表理豈中方壽不表四德。佛意雖密。今智者師據后四佛約應顯常。故以所顯驗其能表。則知佛意。三信相下不知表意故疑。信相若達上之表意。即見三身是圓四德豈疑應跡定是短促。而反疑云何因何緣耶。二正生疑二。初約理教互疑二。初執教疑理。二執理惑教。佛之所說是能詮教。長壽因果是所詮理。即道理也。互執成疑文義可見。二有二下約經文廣示二。初釋有二因緣二。初對前辦異。前即經云。何因何緣也。前釋既以正性為因。乃以修中緣了為緣。今云長壽有二因緣。既是佛修止行二善各具緣了。即是前文能顯之緣。今于前緣自作因緣。是故與前因緣異也。二十善下就今解釋二。初約十善略釋二。初正示因緣三。初于十善各論止行二。初標示。二不殺下釋相二。初約殺盜釋二。初約行相合具。二今經下明今經互舉。二若備下例八各論。止行二善有三差別。謂自他共。一自行者。如文云。不殺是止放生是行。不盜是止施食是行。二化他止行。如文云。若不遮奪名止。方便勸修名行。若備論十種止行者。不殺不盜如疏已明。其八種即不淫梵行。不妄言誠實語。不綺語質直語。不兩舌和合諍訟。不惡口常行軟語。不貪不凈觀。不嗔慈心觀。不癡因緣觀。皆自修止行也。自他共明者。自不作十惡名止。勸他不作十惡名行。二今就下于止行各論因緣二。初標。二夫命下釋二。初就不殺示四二。初止善因緣。因是善本緣是資助。為成慈心故除殺具。二夫食下行善因緣。準止可知。二不殺下例九善皆爾。三總有下結示止行因緣數。二此等下結成疑念。二此約下就五乘廣釋二。初結上起今。若其但說十善因果。斯乃淺近一涂之說。于方等經未為允愜。此結上也。今當更約世出世間漸頓止行。方是佛因。此起今也。二人天下明今廣示二。初明教義二。初不殺二。初明行相二。初示相二。初正示二。初總示五乘命殺。若但不殺報得命根。斯善甚淺。今辨五乘修因之命。義乃該深。梵云魔羅。此云殺者。以能害人世出世善故。斷下諸命皆是魔業也。二若遮下別明修者止行七。初人天。此事即戒善也二三藏二乘。三事度菩薩。以不能達三輪體空。故行六度皆名事也。四通教二乘。五通教菩薩。說法之過名非。廢令勿學曰撥。體空字下應云六度。方異二乘。或脫或略。六別教菩薩。七圓教菩薩二。初順行。亦斷佛命者。此教初心即佛界故。二圓人下逆行二。初明二逆。了順逆修即逆順性。性非差別故名一相。故仙豫事殺果佛理殺。以即性故皆長壽因。仙豫緣如前釋五戒中。二此皆下明順理。前三教人皆小行者。以別初心行亦同小。故皆不能即逆而順。二如上下結廣。始從人天終至圓教。所有止行若無因緣善不成就。然且約不殺須歷余九及一切法。皆須論于止行因緣。故云若海。二故大下引證。不作上說。豈一一度能施眾生無量壽命邪。二而我下成疑念。二明施食二。初明行相二。初明事法權實二。二明事法食體二。初明事食輕重。依報食輕正報食重。二經言下明法食權實。經是此經。流水品云。未來當施法食也。世間人天也。出世三教也。上上圓融也。二菩薩下明菩薩施相三。初總明。回邪入正者。令正信因果也。萌始也。種子之始剖也。卉草之都名也。鞠養也。大論二十二云。如國王子在高危處立。不可救護欲自投地。王乃使人敷厚繒褥。墮地不死。二授以下別示四。初授人天食。二已持下授三藏食。三已入下施通別食。四設饑下施圓教食。無大乘法食故名饑國。圓頓之法如王者之膳非眾人之食也。膳善也。謂美食也。煩惱下觀惑即智如薪助火。智因惑緣故能成于四德之食。令四十一位弟子皆悉分得甘嗜。三如是下結示。二一一法下結止行因緣。二此諸下成疑念。二示觀行。的明己心無明貪愛能生一切煩惱子孫。故名父母。若不能體二是性惡。則須斷破乃名教逆。若觀即性則不離癡愛全體明凈。能觀所觀皆不可得。既如虛空癡愛則寂故名止善。以即寂觀歷諸心數。皆令明凈復名行善。此乃觀心見一切法常。豈得不感三身常果。二己身下釋己身骨髓二。初明行根二。初簡事從法二。初所簡事身。事論己身人誰不解。故今簡之。智推九界皆非己身。況人報質。二己身下所取法身。所取既深。驗前所簡非獨人報。然若能解色心法界而舍事身。乃今所取也。今簡不能解法界舍名非己身。須知實相為己身者。且是總說。若依釋論。于實相身論戒定慧及妙善心。為皮血骨髓。雖分戒等一一皆是實相全分。二為他下就法明施二。初施實身五初施皮。為他宣說實相之戒。遮二邊罪修中道福。此戒無相持尚叵得。豈存于犯。體既雙忘名尸彼岸。如此說戒方名布施法身之皮。血等例爾。二說諸下施血。諸禪定者。九種禪也。亦是有漏無漏一切禪定皆達實相。皆成無記化化神通。故于滅定現十界身。名諸威儀。例前合云非定非亂。三說無下施骨。能照功忘故云非智。全惑成智故曰非愚。此智起說無說可得。能說既妙。故使所說皆到智地。智地者。智即是地本覺智也。智所依地始覺智也。修性合一二義俱成。四檀忍下例應施肉。論但三學及所顯理。大師義加檀忍進三。成六度義。以消今經骨髓血肉。義方整足。說者應例前之三學明雙非相。五說甚下施髓。前說戒等既皆雙非。豈不斷于言思之道。然是談行今是說理。雖皆實相而須分別能契所契。六度乃是全濕之波。微妙善心是波中濕也。二將此下明施權身三。初結實標權。以圓法食充七方便饑餓眾生。圓頓之外所有法門皆悉名為余飲食。以勝況劣也。二即是下正明施相。文略不語。三教菩薩別教六度可為余食。髓是中道必在己身。是故余髓但在真諦。三引法華正示教利喜者。大論五十九云。示者。示人生死涅槃三乘六度教者。教言汝應舍惡行善。利者。未得善法味故心則退沒。為說法利引導令出。喜者。隨其所行而贊嘆之。令其心喜。以此四事莊嚴說法。二如來下成疑念。隨他意語施權飲食。隨自施實。二從大下明現瑞序二。初結前開后二。初節經。二至心下釋意二。初結前二。初明至心。至猶極也。心佛同源。今欲念佛故須徹至己心實際。二觀心下明念佛。觀心既極。故能盡念佛不殺等種種功德。皆等虛空。以深觀故乃成疑念。二明開后。妙機關應瑞相乃興。二正明現瑞二。初敘意分文三。初敘意二。初正敘。為爾者。爾汝也。表發信相增分真因感究竟果。二問下料簡作者二。初問。二答。二揀感者二。初問。二答二。初簡通從別。二雖然下益本在他。信相既為發起之人。乃同諸佛而為。能應故知能感本在眾機。故應一人是應眾多也。二分文。三別相下判相二。初正判二。初約十因一果判。二又別下約十地一地判。二問下料簡二。初約經宗簡二。初問。二答。二約似位簡二。初問。前判似位有二種意。一約十信似于分真。二例普賢似于妙覺。若今瑞相定表十地。豈令十信便登法云。豈使普賢倒入初地。二答。須知二往一一地中具諸地功德。十信發真獲十功德。等覺亦進后心十德。此則前后皆沾十益。故約橫豎從容而判。二別相下隨文釋相二。初節文示十相。二約表發釋相二。初牒示誡勸。斖尾音。斐斖者。文藐。意謂止可以經十段文彩。準擬評議仿似之耳。不可備具論其行相。故云不可責其備悉。二其室下約相表德二。初豎表十地功德。十初此地初開者。大凡小圣無明所覆境界局狹。今破此惑故以廣博表之。二此對戒者。準于華嚴十度對地。則初地當檀。文略不言。既諸地互具則十度皆融。三唯辱而忍增者。不逢屈辱寧彰忍力。四督出眾行者。督率也。眾行諸度也。率諸行至于極果。故以高座表精進也。五六七八九皆可見。十隨階而圓者。行以智導故隨階位。諸行分圓其猶根具。注云云者。應明六度十度開合之相。然六通大小十唯在大。十度者。于禪中有愿智力。故開愿度。有禪通力開出力度。根本定禪守本禪度。般若有道種智開出方便度。有一切種智開出智度。一切智守本受般若名。二復次下橫表一地功德二。初總表一地功德二。初約初地三。初通示。二其下別表十。初室凈表智二。初明了陰功能。室能覆蓋故表五陰。欲彰智相須明了陰。于陰達中故雙非二邊。不為下釋自然。中智不被二邊所作。良由此智不作二邊。故本來覺性任運現前。不得下釋廣博。微有所得即當局狹。非直下釋嚴事。小智無常離過而已終歸灰滅。大覺本有過河沙德自然莊嚴。二嚴事即下明三智體相。其室表一心。自然廣博嚴事六字表三智。始行圓修今日頓發。二天紺下寶間表境二。初直表三諦。二一地下兼表融即。室中一地有此三相。可表妙境三一相即。行者應知。諦智名別其體不殊。欲彰修證強立能所。三有妙下妙香表慈悲。一心境智普能與拔即名慈悲。境智高廣與拔稱之。故使慈悲豎高橫闊。三無差別。故能遍滿一切眾生三科之內。四其室下高座表四德。常我是法身。樂即解脫。凈即般若。三德互具故一一具四不可思議。名秘密藏。是佛究竟棲依之處故以座表。五有四下佛坐。表覺智。本有四德即是三諦以為所坐。修得四德即是三智以為能坐。故用佛表。六放大下放光表自他。以照此土光即能照他土。可表以自行而化諸眾生。七雨諸下雨華表四辯。解一切眾生語言陀羅尼。用法義辭及樂說辯。一多融談慈注無盡聞無不喜。以華表之。文字性離故雨于空。此辯方能詮示妙理。八作天下天樂表四攝。布施愛語利行同事。此四攝物其猶雅樂悅樂于人。九受天下受樂表法喜。一心三智即寂而照無法不知。此曰澄神受義天樂。十根缺下根具表互具用。業轉現識已分破故。見聞覺知根根皆具。三初地下總嘆。法性功德不可窮盡。此地能稱法性顯德。故使諸佛不能盡說。止十相者。經家略舉也。梗介者。介應作概。聲之誤也。云梗概粗略也。二初地下例余地。此去九地地地皆然。將橫入豎無豎不橫。二復次下別表一地自他二。初約初地二。初略示。自行功德即自行因果。化他功德即。化他能所。此與法華十妙意同。二其室下正表二。初前五表自行。若以此文配十妙者。法身境妙。般若智妙。解脫行妙。因成位妙成佛三法妙。此自行因果也。若境智行對理性等住前三即。此乃從強約修別對。若論法體真位無缺。二后五表化他。意輪鑒機即感應妙。口輪說法妙身輪神通妙。又表下以受天樂根缺具足。既皆轉障可通對于眷屬利益二種妙也。此即化他能所。二初地下例余地。二從一下總現相二。初迷意總表。言意略者。止在十義故。意廣者。以一切之言無所不該故。二一切下依文別表。該包也。十法界者。心佛眾生三人皆具。具雖不異迷悟且殊。佛已證悟心生在迷。全迷則曰理性十界。信說則曰名字十界。念念體達名觀行十。六根遍照名相似十。證十起應名非真十。今表極果乃究竟十。己心合佛十界體用。亦見眾生十界同佛。是今表果十界之義。不作此解徒云一切該十法界。三世間者。假實依報也。攬實成假名字不同即眾生世間。所攬實法色心間隔即五陰世間。正報所依依報差別即國土世間。未曾有者。分證十本分垂十跡。雖得圓融若望極果明昧尤別。如華嚴說灌頂菩薩所得功德如一塊土。妙覺功德如四洲土。故因圓理顯。若自若他三十世間一一究竟清凈自在未曾有也。國土下以三世間配三德。且從義便也。國土等者。迷時假實既依國土。果上智斷全依法身。故于國土明實相滿。眾生等者。釋論云。眾生無上者佛是。佛翻為覺。始覺人空終覺法空。故于眾生世間明般若滿。五陰等者。釋論云。法無上者涅槃是。因滅是色獲得常色。受想行識亦復如是。二執既盡五陰自在。故于五陰世間明解脫滿。以三對三須知其意。良以三德舉一即三。顯三世間一一圓遍互融互攝。新伊天目類之可知。實相是要者。實相無相極果俱是究竟忘相。故稱實相自他圓滿也。五從信下默念騰疑序二。初分文。二歡喜下隨釋二。初見相歡喜。二從至下默念陳疑三。初明騰疑意。積疑不騰恐成疑蓋。二念釋下正騰所疑。一切功德依壽得住。其壽既促眾德奚為。故皆不疑但念壽短。此覆不騰莫能決了。三而不下明默念意。威尊故默。求決故念。承前可見。六從爾下止疑序二。初分文。二疑蓋下隨釋二。初正止疑三。初止疑意。疑蓋覆心者。五蓋中疑能覆禪慧。須預止者何哉。若未解理心合致疑。既睹威尊是決疑地。儻堅執疑念則觀慧莫開。故須止之令諦心受法。例如等者。疑是見惑能障真諦。斷疑見道方進真修。信相騰疑或權或實。佛止則令自他獲益。二從汝下正止疑三。初大用不應。八十之壽是法界全體起應物大用。故不應以定短致疑。二法性不應。釋尊所證性海淵深。豈以長短心慮測度。三智度不應。真信真智二皆具足能知能證。汝今未具不應度量。此三不應是約三身而成止意。亦可前二約所思止。后一約能思止。三釋論下引證結。佛所有法皆悉無量。若以有量心慮量之。必當覆溺于疑惑海。是故四佛以三不應止其疑念。二何以下釋止疑三。初釋法性不應二。初明八眾攝菩薩。經列八眾雖已分明。但闕菩薩故約生法權實示之。法性土者。方便實報也。既不居此故不在言。二若凡下明皆不應測性。如來所游深廣法性。尚過菩薩所行清凈。況復凡小而能思算。二唯除下釋智度不應二。初正釋降佛難測。唯佛與佛乃能究盡因智那知。二舊用下兼示佛所知法二。初古釋可知故無常。言此語者。唯除如來句也。壽量既為智之所知是可思法。驗是無常。二天臺下明今釋常智知常。無量常智者。究竟無知方具足知。此知稱性。以全本智成佛智故。既知本性性豈無常。古師不解故以有知而為佛智。乃以所知是無常法。三智性下令比知大用。無知之智既冥法性。法性本用具足發現。現長現短皆名常壽。以全性故。經釋智性。略大用者。以可解故。七從時下集眾序二。初正釋經文二。初對他經前后。二時者下約今經解釋三。初正明此室眾二。初略釋時眾。二信相下明集眾意。即八十壽顯三身常。豈益信相一人而已。故以神力攝諸有緣。令聞圓常得四悉益。言益處多者。豈止一室。此眾聞后在處宣布耳。二眾有下兼明一經眾。正明此室具四種眾。傍兼諸品皆有四眾。句三。初明此經具四眾。影響眾者。古往諸佛法身大士。隱其圓極助佛揚化。為伴奉主。如影隨質似響答聲。四眾名義具法華疏。二此經下明眾與諸經同。此中集天龍與華嚴何異。此品新本既云無量婆羅門眾。又懺悔品信相出城。與無量無邊百千眾生俱往靈鷲。豈皆鬼神。驗知集眾與諸經同。三相承下止常情偏局解。豈以此品舊譯文略。便云止集天龍眾耶。三總瑞下明經部法益二初異法華屬方等。一切世間合該十界。未曾有事悉具出現。合于十界皆顯三德。而且未授二乘佛記。驗知未可同法華部。但就通教對利根者。明三身常辨圓法性。與其二酥談圓不異。既其首題不標般若。部內二處稱方等名。故今判教屬于方等。而此部中得圓益者。自于十界妙證新伊。亦得稱為未曾有事。悉具出現。二此中下須乘戒顯眾益乘戒四句者。一乘戒俱急。二乘戒俱緩。三乘急戒緩。四乘緩戒急。先須了知乘戒體相。且戒論十種。唯取不缺不破不穿不雜。此之四戒雖分定散皆人天因。是今戒也。不取隨道無著智所贊自在隨定具足。以此六種雖名為戒體是三觀。自屬乘耳。乘論五乘不取人天。以其二種雖名為乘不動不出體是漏善事戒所攝。唯取三乘。以此三乘。該于四教。是入理智雖分深淺。皆動煩惱出生死故得名乘也。今以四戒而對三乘。論于緩急以成四句。乘戒俱急者。今之人天來聞法者是。其俱緩者。惡道苦縛莫預此會。乘急戒緩者。今諸龍鬼同集者是。乘緩戒急。著樂諸天嗜欲人等。不預此者皆是其類。復須了知。集今會者雖云乘急。乘有權實。宿世修習藏通急者。今在室中睹于四佛佛身不同。但見應化。縱聞長壽須歸灰滅。滅已不生。若其宿修別圓急者。今睹四佛同尊特身一身一智。聞山斤等雖是應壽知即法報。三一難思名見常身。權實等者。此四緩急眾生之中。有實行者。有權示者。權能引實作種熟脫久近因緣。故云等事。別記者。即法華凈名疏及止觀也。今依彼說故注云云。三齊此下判屬序段

金光明經文句記卷第二(下)金光明經文句記卷第三(上)

　　　　宋四明沙門知禮述


二從爾時下大段正宗分二。初總示文義二。初示經文起盡。懺悔贊嘆空品三品全。及此壽量半品。同是正說。二凡三下辨三章大義二。初敘他師二。初正明他義三。初敘初師。二二云下敘次師二。初敘。二次乃下章安破。以今不云師及天臺。知是私破。空雖是中乃是因位用中破執。且非果上所顯中體。法雖不異用顯義殊。古既昧此故今不用。三三藏下敘真諦二。初敘。虛空等者。新經三身分別品云。虛空藏菩薩白佛。云何菩薩于諸如來甚深秘密如法修行。指此為敘也。二直是下章安破。諸經節節皆有發問。豈盡稱敘。故云義弱。二師云下今師去取。彼虛空藏雖約因問。佛答乃云一切如來等有三身。豈非果義。故去三藏取初家。次師可知。二新舊下明今意三。初就新經明宗體三。初四佛說跡以顯本。拂八十之短疑。明海滴之長應。既聞應化能長能短。則達法報非滅非生。本跡既融思議乃絕。上根之者秖聞其跡亦悟本源。當第一周也。二若未下王子示本令悟跡。新經壽量品。四佛說壽益物事訖。有憍陳如婆羅門欲生天故。求佛舍利如芥粟許。犁車毗王子說偈答云。假使蚊蚋腳。可以作城樓。如來寂靜身。無有舍利事。兔角為梯蹬。從地得升天。邪思佛舍利。功德無是處。鼠登兔角梯。食月除修羅。依舍利盡惑。解脫無是處。中根直聞法身理本不生滅。乃悟報應能常無常。理事既融思議即絕。當第二周也。三若未下釋迦雙論令俱解。下根既鈍。偏談本跡不能懸解互融之意。是故釋迦具演三身。所謂法身應身化身。如依空有電依電有光。法身是理應身是智。智既應理即起化身。三身冥一一不定一。三身宛然。是故品題三身分別。法應是本化身是跡。一時俱說則生妙解思議乃絕。當第三周。此之三番皆說如來常宗顯體。意令聞者發智證理。二懺品下判三品俱明用。佛智之宗顯法性體。此即名為經宗經體。一切眾生以此宗體而為本心若能懺嘆及修二空。故佛妙用全體而起。令此眾生滅惡生善。及發空用導成二用。故云三品俱是經用。三今之下明此本略二番。以其二番皆顯三身。今此一番所顯不別。是故讖師順好略機不翻后二。二文為下分文解釋四。初文二。初分文。二解釋四。初四佛說偈二。初經家敘。二四佛說喻二。初料簡身說二。初問。二答二。初明說。本稱機宜共別無在。二見亦下明身。釋題判教此經屬通。此教明佛丈六尊特一身異見。故名合身。今此室中有三乘眾。三中菩薩利根之者能深觀空見不空理。不空理者。乃是生佛同一覺性。故雖見佛佛非外來。隨大隨小皆無邊際。故云四佛同尊特身身智應用是一是常。豈唯諸佛無二無別。與其弟子亦復不異。故云眾一。雖未開廢利人見同。若鈍菩薩及二乘人既但見空。乃睹四佛自外而來。取色分齊但是應化。佛尚各異弟子豈同。三乘差別故云眾多。二分八下分文解義二。初敘二家分文。二舊云下從初師釋義四。初四偈立譬二。初斥古二。初敘。二是義下斥。諸佛說法三時不謬。故上中下善。能詮有法故其言巧妙。所詮離情故其義深遠。若齊無意寧悟常宗。故知古師全迷經旨。二且作下今釋二。初開章敘意二。初開章。大師所解其義無窮。稱機釋文且示三意。二四諦下敘意二。初明三因果。四諦是理。因果通依。四念是行。修之在因。四德本有。證之在果。非此三義莫顯常宗。二若論下明三相由。討果由因因果由諦。欲成因果解諦居先。二上以下依章釋義三。初約四諦釋二。初用四諦釋偈二。初懸說諦義二。初明四諦義三。初對上明境智。上明能說人宜對于智。今明所說法合對于理。二舊讀下斥古唯齊事。言讀文者。大論第三解十號正遍知文也。故論問云。云何正遍知。答知苦如苦相等。舊讀此文雖以如字為不異解。而昧三藏以知事稱理為不異。摩訶衍中以知事即理為不異。致使解義唯齊于事全不顯理。又復此文解正遍知。正知于真遍知于俗。三今明下明今師正義二。初約二諦。二約三諦二。解意者。以苦等四是世出世因果之境。于此四境若其不了。即真即俗及空假中。則不名諦。仍了二諦以中為真。三論空假意在諦中。欲于迷悟十界因果。一一見中法法無作。方得名為世相常住。其理不爾。將何以拂信相之疑。二句皆初約苦諦釋。二例余諦結。二明識下明對諦意。二一切下以諦釋文四。約因前果后以水山地空。對集苦道滅例皆分三。初牒示二引證。三釋結。苦諦中引小般若者。金剛般若也。對大品等稱之為小。以文為小理同大部。彼以須彌喻于佛身。今證苦者積聚義同。非集所感。然用佛報證生報者。彰苦無作陰入皆如。無苦可舍即生成滅故。盤峙盤回。峙立也。或作磐字誤也。道諦中引法華智地者。以地喻地。既到智地道之中也。水陸兩途者。陸途但到海之此岸。可喻三乘通修道品。未度變易猶在此岸。水途能到海之彼岸。可喻一乘別修道品。能即二死到三德岸。滅諦中引法華者。以空喻空。此空畢竟故曰終歸。五翳者。煙云塵霧修羅手也。三光者。日月星也。常住滅理本來不翳今亦非凈。問若以山喻佛身。道以地喻智地。滅以空喻妙空。此三既有即理之教。則可論于所證法身。若初集諦引證釋結。但論煩惱豈可亦得名法身耶。答無作四諦一一皆中。若非一切咸趣煩惱。那名即中。以即中故苦名法身。道是智地。滅名妙空。故知直以煩惱釋集示于法身。其意最妙。行者知之。二明四諦釋疑二。初示理明疑斷二。初示理明相。上釋總瑞一切世間末曾有事悉具出現。以表十界假實依報皆顯三德。今明十界假實依報一一四諦諦諦三德。是理遍相名為法身。知此名報。起用名應應有長短。二信相下示斷疑相三。初所斷疑。二四佛下能斷法。四種之喻本曉應長。大師特以四諦解之。若非應壽全是法身。三身一體何以妙會疏之兩說。故先示云。其言巧妙其義深遠。若定喻一身言豈巧耶。三若并別義豈深耶。三舉應下嘆意巧。文喻應長意彰報法。信相得意疑暗豁明。二釋此下嘆釋妙勸思。四佛巧喻斷信相疑。智者妙釋發行人解。今既得遇豈不審思。二四偈下約四念釋。念者即空假中三妙觀也。處者身受心法四妙境也。非此觀境三身不顯。豈曰談常。此釋分三。初以偈對法三。初舍別從通。身受心法但是五陰。故知四念本在苦諦。然念處觀修通四教。今唯約圓。謂觀身凈不凈非凈非不凈。乃至觀法我經我非我非無我。皆成三諦。二一切下從通對釋。想行念處者。秖是法念合此二陰。今欲配地故存陰名。想取行行者。想取相貌。行乃遷流。故云行行。下行字平聲。三若觀下對偈所以。常壽因果非圓念處無由得成。故用對偈。二若觀下以法疑釋二。初明念處因果二。初修因相。四枯即空。四榮即假。雙非即中。說有次第修無前后。乃一心三觀也。故佛于其四枯四榮雙樹中間般涅槃者。正表于此。二成五下得果相三。初明三德融即相。即枯即榮即非枯榮一剎那修。剎那剎那圓念不息。歷于五品發似證真。至果位時三惑盡凈。百界五陰自在無礙。名五解脫。百界五陰清凈如空。名五般若。百界五陰究竟難思。名五法身。智冥五陰理是所冥故。稱之為理。體雖是一不分而分。般若能冥法身所冥。以相冥故起解脫用。雖三下明秘藏義。如常所說。二仁王下明五陰常住相。性名不改。即百界五陰八相莫遷十方周遍然非事底別有性陰。秖善惡陰穢污陰等。當體常住名法性陰。慎勿別求。三陰之下明三身體用相。法報雙非全體起用能常無常。常用則長等者。長則四喻短則八十。既皆應壽悉是無常。今以長短分常無常者。由山斤等能顯于常。若非體常。安令應用人天莫數。是故信相聞八十滅疑壽無常。聞四喻長悟常住體。故云常用則長無常用則短。二信相下將果用釋疑三。初所破之疑。二四佛下能破之法。三信相下得解之相。此三興向四諦釋疑其意不別。然須深究。三四偈下約四德釋二。初以偈對德。碎地為塵尚無凈相。豈存于穢。故對凈德。喻于理凈凈于凈穢也。二四德下以德釋疑二。初顯德用。常等四德學者須揀。名同體別。一凡夫所著常樂我凈體是見思。二菩薩建立常樂我凈體是無明。三佛之所證常樂我凈體是中道。今四皆中。是故皆以雙非顯之。理須非于十二倒也。今此常等與其非常非無常等名異體同。四德雙非即法身也。四能冥智即報身也。法報既冥則能應物起常無常至凈不凈自在應用。二信相下除疑念三。初所破之疑。二四佛下能破之法。三信相下得解之相。若知四諦斷疑之意。此三可見。二億百下一偈合譬二。初標古解二失。二舊云下明今意破古二。初破僻取文二。初出古解。古秖齊文不知四佛巧示之意。二示今意二。初示經深意。四喻有量百千是數誰不知之。須達舉量舉數況于無量無數。二汝既下斥古誣經。言有縱奪。縱知應化。奪迷報法。報法乃是應化體本。深文淺解自毀毀他。自既招愆令他謗教也。二破偏執義。義是所詮化身應身法身。此之三身皆具四句。謂常無常雙亦雙非。顯乎三一不可一異而思說之。古人迷此化定無常。或聞化身即法故常。猶謂法常化是無常。良由不了即字義故。故起信論云。隨其所應常能住持不毀不失。此顯化身二義具足。三以是下二偈斷疑二。初牒因釋義二。初以事行消文二。初約因緣釋。因親緣疏。不殺存命為長壽因。此因親義也。施食助命為長壽緣。此緣疏義也。二若作下約二緣釋。不殺有二。不殺是止善。放生是行善。不盜有二。不盜是止善。施食是行善。是故十善各有止行悉名二緣。經于二善互舉止行。一一皆是長壽二緣。發菩提心方名為因。言法性者。無作四誓全法性起是長壽因。種種二緣既能資助真正道心。乃會法報非常非無常。能起應化常與無常。三身一體斯為妙常。二法食下明法門指上。若就法門明于施食及不殺等。如疑念序疏中具說。二修因下據果斷疑。以長釋短無常疑斷常住壽明經。是故大士。即指如來。如言無上士也。故義凈。新譯此句云是故大覺尊。四是故汝今下一偈結成。二爾時下信相歡喜二。初據所聞釋信相解。言本跡者。體本用跡也。聞壽無量解跡用能常非長之長也。乃知跡用能短非短而短。定八十之疑自茲而去也。深心者。悟于報法高深之體也。此之本體妙絕于量及以無量。二踴躍下約入位釋歡喜。真信解發入歡喜位。別在初地圓在初住。并破無明名疑惑。去此皆內凡而釋似。位十地頂。者若不立等。覺即第十地破上品無明之。惑升于后。心此位名為眾伏。之頂金剛喻定。既為最后無明所動。故生歡喜及踴躍也。三從說下當機得道。上根初悟者。即用新經三周意也。陳如求舍利為中根。三身分別為下根。阿耨多羅三藐三菩提翻無上正等覺。即一切眾生本來覺性。非登極果方名無上及此正等。此覺心發通于五即今是分真。四從時下四佛還本。二初因緣釋。此信相等一類機緣覺性合興。乃感四佛不現而現。現為發心。心既已發故不還而還也。二觀行釋。諦境者。三諦一境本覺也。覺慧者。三智一心始覺也。全本起始名之為發。始合于本名曰相應。善相應者。必雙忘也。不忘乃是通中起塞。為表俱寂故不現也。二釋懺悔品二。初釋題二初明懺悔義二。初正明大義四。初釋懺悔名三。初對他經。方等陀羅尼經明四眾懺法。普賢觀法經明六根懺法。大經阇王懺逆。請觀音經銷伏三障。諸經觀門皆能滅罪。何法非懺。然菩薩行為轉先業。作利他緣。乃論無生等三種懺法。聲聞自度縱明懺悔。多在作法求免三途。故今但對大乘諸經明散明專。二正釋名五。初約伏首釋。然懺悔二字乃雙舉二音。梵語懺摩蓽言悔過。以由悔過是首伏等五種之義。今既華梵二音并列。是故大師以首釋懺以伏釋悔。乃至慚愧對釋懺悔。欲令稟者即于二字修首伏行及慚愧等。斯是善巧說法之相。故不可以華梵詁訓而為責也。初約首伏釋。首音獸。自陳罪也。款誠也。二約黑白釋。企望也。尚猶尊尚也。三約棄求釋。鄙恥也。惡烏路切。嫌也。四約露斷釋。發露過現斷未來續。五約慚愧釋二。初總釋。直以慚愧釋于懺悔。未分五種人天之義。故名總釋。二慚則下別釋。乃分人天及以四教事理之別也。二初約人天釋。人是肉眼但見其顯。諸天則有報得天眼故見冥密。此人慚恥愧赧。名為懺悔。二又人下約四教釋。良以此經通三乘懺。三乘乃攝四教故也。既慚愧義該于四教。首伏等四豈不然耶。說者據義應細作之。又四教賢位皆要加功。圣則任運可類三界人天果報作意自然。又四教賢圣有修有證。四教之理本非造作。是故復得名為人天四。初三藏二。初賢圣。賢則七賢。圣則四圣。逮及也。二又賢下事理。二又慚下通教二。初賢圣。此教菩薩同二乘斷惑故三乘皆圣。二又三下事理。三又三下別教二。初賢圣。通教圣位止斷見思。別教三賢能斷塵沙又伏無明。故云尚非。二總此下事理。此以但中為第一義。四又三下圓教二。初賢圣。三十心去皆證法身皆垂八相。故判為圣。十信長別苦輪海故。故得名賢。二總此下事理。以具德中為第一義。三合十下合十數。以慚愧中分于總別。總一別五并首伏等四。故成十番釋懺悔名。二明懺悔處四。初明懺須得處。懺之所依如器淳樸非砧不成。以何為砧。謂一實相無別實相。即罪相是。得此處者。罪無不滅德無不顯。此自分二。初引經明處二。初引諸經二。初引大經二文。粗言軟語等者。七方便教三障須滅眾行須修。能所不泯名曰粗言。若圓教者一切修惡皆即性惡。所破既寂能破自忘。無言之言名為軟語。于此粗軟當處寂然思議道絕。故曰皆歸第一義也。四真諦者。二死之苦五住之集。以即性故無一可舍。萬行之道三德之滅。以即性故無修無證。而言斷生死者。就即論斷。無斷之斷斷無不盡。亦口斷于性德之苦。此四絕思皆第一義。能如是知名為得處。二引法華二文。履歷名行親習名近。此二皆須依一實處。欲忍眾辱要住理地。此地是心更何所行及以分別。亦不謂我行不分別。若不爾者。何名得處。寶處在近等者。指障即德近豈過此。然須觀照故云前進。廢執權情名即滅化城。體權是實名即至寶所。二引此經二。初引。我即真我離人無法。法即所攬常住五陰。此陰為舍普覆眾生。阇王說偈解第一義。名歸世尊。令此經云。我作歸處。彼感此應其義泯然。二歸依處者下釋。經云。我作歸處我體如何。故以法性諦理妙境佛師秘藏。而證釋之。十方等者。若分若滿圣皆住中。即以此處令眾生住。初心能住名為得處。二若得下結示須處。實相本立則能生于無生妙懺清信之道。若其不體諸法即性。乃于中道平坦之地。而起八倒名為顛墜。如盲等者。四眼無明盲于佛眼。入于偏教諸見棘林觸途成礙。皆由失處。二故普下明得處懺妙二。初約妙明懺三。初引經示妙。端坐者。身儀也。禪波羅蜜具出坐法。須者宜檢。念實相者。懺罪觀也。實相無相當云何念。必以無念之念念無相之相。以無相相相無念念。若于念外別有實相。實相之外別有于念。則非此經念實相也。眾罪等者。滅罪所以也。前念實相蓋體修惡即是性惡。性惡照明斯為慧日。修惡本虛如鎖霜露。我心等者。亦出此經。心性本來即空假中離三惑染。名曰自空。十界罪福二我叵得。誰為主宰。如此體達是無生懺。故使如來立三種名。二無罪下約義明妙。以三種名對于三諦其義可知。若于三諦歷別而解。乃次第觀非今妙義。其義妙者。空即三諦假中亦然。名即一而三三諦俱空假中亦然。即三而一。行者應知。三一相即為彰懺處絕乎思議。若以此語增于言想。則永不識懺悔處也。三諸大下約人顯妙。大人所學其法豈粗。二若識下結名妙懺。解見思心即三德藏。罪根既寂懺法自忘。能所泯然。何以名狀。強稱此處為妙上也。三大經下明懺妙人尊二。初引經書示。當念深廣其猶大海。就此懺悔名之為浴。萬行皆攝名用諸水。此喻懺得般若。無始惡業系屬行人猶如債主。見業實相名依投王。業隨觀轉名返供養。此喻懺得解脫。心性無上猶如墻頭。初心達性如草依高。行位雖卑已能超過七方便頂。此喻懺得法身也。書云。即劉子也。二行人下舉行人結。四行人下勸先求懺悔處。然懺悔處誰人不具。何法暫非。但為本迷滿目不見全心不知。故下文云。于十力前不識諸佛。勸求覓者。須親善師須憑妙教。勤聽勤問審讀審思。若其然者必于能詮識所詮體。翛然慮外無以狀名。斯乃所求法性道理。此理至妙為懺法所依。故名為處。若依此處而立行門。方得名為大乘懺也。三次明下明懺悔法。此乃示于能懺之法也。三初開章。此之正助亦名慧行及行行也。大約即是緣了二因修德之法也。二正法下示相二。初正法二。初略示。上辦處中雖語能觀。意乃以觀顯所依處。今說能觀意乃以處顯能觀觀。法不孤立故須相帶。解之不濫方可用心。二法性下廣示二。初明修觀相二。初就內心修觀二。初明觀隨于境。法性者諸法實相也。名如來藏何德不具。雖具此德而本離念。今乃稱本絕念而觀。是故此觀亦具本性一切功德。是故結云觀慧亦爾。二境智下明境觀不二二。初融境觀二。初示相。境是本覺智是始覺。雖分本始而是一覺。境智既爾。方曰相冥無二之法。故舉此經如如不。異如名不異即境不異智智不異。境。亦云一合。其體一故方能冥合。二經言下引證。經即仁王般若也。智是般若處是實相。能觀之智與所觀處。同是般若智外無境也。二皆實相境外無智也。境智相冥其狀如是。二說如下會說默。復由說默二相不異。顯于境智一體相冥。非由無相境智焉發即默之說。非由性離之說。莫彰不二境智。故境智后須論說默。是以止觀義例云。故不思議境即是觀。是故得云境照境境照智。智照智智照境。照者方照非說可窮。照者應說非照可了。說者方說非照可窮。說者應照非說可了。故知彼義與此無殊。二以此下用凈心歷法二。初例內心泯凈。上論妙觀且就內心研于妙境攝一切法。觀境若成可以此觀遍歷三科及以業惑。自然皆見不思議境。故義例云。修觀次第必先內心。內心若凈。將此凈心遍歷諸法任運冥合。二故云下引教示融相二。初約法示。毗慮遮那此方翻為遍一切處。乃以華音彰法體遍。髓雖本遍迷時不知。今以內心妙觀遍歷于一切處。皆見遮那。此猶總歷。復更別歷六作六受。行住二作必兼坐臥語默作作。是名六作。明暗略舉眼受于色。合例取聲乃至意法。是名六受。故總結云六根所對。雖結六受身必六作。于此作受常得見佛。佛必三身。斯由內心成妙三觀。故于作受常見如來三德三諦。是故結云無非佛法。二者婆下引事喻三。初以耆婆喻任運破障。二以摩男喻法爾生善。三以那律喻自然顯理。此三乃是別示三觀遍歷一切。任運能契微妙三法。說有前后照不縱橫。二若如下明滅罪相。既于內心復歷緣境諦觀冥契。乃達十界罪福無主。修惡修善全體即是性惡性善。斯乃名見罪福實相。故法華云。深達罪福相。遍照于十方。十方即是十界。十界皆實相。相相宛然一收一切。一切皆各收于一切。此等一切無非實相。妄想皆實實亦自忘。此為大懺。二助道下助法三。初明用助意。正助二懺修逐根緣。自有一向修于正道直登圓住。或內外凡。自有一向修于助道。如南岳立有相安樂行。不入三昧但誦持故。亦能得見上妙色。像此二隨根修入。不同若悟理時必。兩舍也。自有正助相兼而修。或先正后助。或先助后正。或同時而修。今之所立意在同修耳。若于三句都不攝者。則人身牛也。二所謂下明助道法二。初喻用助意。清水喻正灰等喻助。以垢難去獨水不能。灰皂助之水方有用。二略言下示助道法。助本助正。正觀不開蓋理惑覆。故修助行治于事蔽。事蔽若息不實理惑。故令正觀開入理門。具論六度略舉三業。其策觀者。或以五法策于正觀。亦助開門或策事觀。謂五門禪各有對治助開正觀。三如順下明用助功。正解如順水。正觀如順風。可喻正道能趣妙理。篙棹可喻施禮等善。助于風水船豈不疾。三如是下總結。四明懺悔位三。初他釋局淺二。初敘他。二此下略斥。二故新下今釋通深二。初正釋二。初明六凡合懺二。初四趣二。初明地獄二。初造逆。鞠亦養也。撫拍也。惟惟。憐子之貌也。內則六年教之數與方名。注云。方名東西。殺逆。殺或作弒。同音試。下殺于上也。易曰。臣弒君子弒父也。天雖下明天地之不能客其受生。故須入地獄也。以五逆罪。感五無間二。佛為下二明破戒初篇四重也。后聚吉羅也。若論五篇則初后俱篇。六聚則始終俱聚。綺文互現。故云初篇后聚也。三師謂和尚及羯磨教授二阇黎也。七僧印證戒者。此據中國十人也。佛海者。佛法如海犯重如尸。花園可解。言犯重者。須出凈眾。二多嗔下明三趣。心既多嗔等身口動作成于嗔業。故墮蛇虺。舉本攝末故云多嗔。下多欲等悉可為例。蛇虺者。爾雅云。蝮虺博三寸首大如擘。郭[王*業]云。身廣三寸。頭如大擘指。此自一稱蛇名蝮虺。諂者。莊子云。希其意而道其言曰諂。餓鬼當饑等者。舉果難當須明懺悔。二人中下人天二。初人。八苦者。生老病死怨憎會愛別離求不得五陰盛。二天五衰者。衣裳垢膩。頭上花萎。身體臭穢。腋下污出。不樂本座。四心者。受想行識也。籠樊者。樊藩也。詩云。營營青蠅止于樊。今眾生處三界中如在籠藩籬之內。不能自出也。二苦出下明四教皆懺四。初三藏二。初聲聞二。初七賢。初五停心謂不凈停貪。茲悲停嗔。因緣停癡。數息停覺觀。界方便停著我。若貪等五煩惱障心不得停。應須懺悔。停下剩心字。次四念處去。用對位道品。四顛倒者。執身凈受樂心常法我。四念冶此四例。四正勤者。二惡者。已起令滅。未起令不起二善者。已生令增長。未生令發生。四如是足者。謂欲精進心思惟。五根者。謂信進念定慧。五力者。名同于根。以不動排障而分兩科。法華文句以正勤如意根力四科。對暖頂忍世第一位。暖頂與此有不同者。或是文誤或別有意。二苦忍下四果。苦忍明發者。見道有十六心。謂于下欲界四諦。各起法忍法智。上色無色二界四諦。各起類忍類智。此上下八諦共十六心。斷八十八使見惑也。今云苦忍即欲界苦諦下苦法忍也。明發得苦法智也。觀欲界苦諦已。即觀上界苦諦得類忍智。余三諦例說。雖不下以無見惑橫起。故不墮惡道。欲界七生者。欲界九品思惑共潤七生。謂上上品潤二生。上中上下中上各潤一生。中中中下共潤一生。下三品共潤一生。此言初果也。雖斷欲下明二果。五下分者身見戒取疑貪嗔。貪雖通上不是唯上。嗔一唯下不通于上。余三遍攝一切見惑。雖復通上而能牽下。縱斷貪等至無所有處。由身見等還來欲界。是故此五名為下分。余三品在受一生名一往來也。雖斷五下名三果向人也。余一品即第九品也。亦名一種子那含。雖斷色下正明三果人也。九品已盡不來欲界。而進斷上惑。雖入下無學二支佛。侵習未能全盡故須懺悔。言亦爾者。例上羅漢懺習氣也。菩薩未斷且在人天二若干下通教。教詮體空異前析滅。空含中道是大乘門。利根方見屬后二教。今就二乘及鈍菩薩論懺悔也。支佛不達文字者。不能說法化他也。然支佛有部行麟喻之別。部行者。或能說法。今約麟喻為言也。獨悟孤行喻麟頭之一角。故名麟喻。三十信下別教。十信但信者。信能造心是佛性故。未能稱理者。以佛性心別修空故。故使十住偏證空理。十行但出建立之事。既其二觀互破互立。未能入中。十向不偏但修未證。然由漸修登地頓證。前前雖顯后后猶障。是故名為地地有障。至等覺尚有未得無學。故此凡圣皆須懺悔。四又十下圓教。此機初解中具二邊空假即中。故能三智一心修證。不言名字及五品者。以高況下也。十信尚懺況爾前耶。但是等者。法華中說三陀羅尼。雖通初后似位得之。其相最顯。一旋旋羅尼旋假入空。此齊七信。二百千萬億旋陀羅尼旋空出假。此當八信已上。三法音方便陀羅尼。以二觀為方。便轉入中道法音。當第十信也。匡郭等者。此三喻于法身智斷。俱未究盡俱須懺也。二齊此下斥局。下從造無間業者上至圓教等覺。故云位長。位位橫論。各有三障煩惱頭數結業流類苦報等差。故云義廣。古人何為但在凡夫。三是故下引經證結。大師本以三昧總持說懺悔位該亙凡圣。自然與彼校計經合。寔匪尋經作此安布。行者知之。三若人下舉利勤修四。初明聞者宿殖。二語其下明聞者得報。果報者。此懺詣理功至極果。乃與諸佛互相恭敬。三直聞下以聞況修。解既稱理修之成行。則分滿之果證之匪遙。四已聞下。結示歸敬。佛恩若此。欲報之者唯當而說而修行之。歸命禮佛五悔中一。其四悔法安得不修。二正釋品題二。初釋二字義二。初依字訓釋二。初釋懺二。初明求鑒。恧奴六切。慚也。二身被下明被鑒。二釋悔二。初明能廢。二明所廢。意云十廢者。意如君主。身口如臣。君既克己臣息暴虐。故意總十。二又法下約法門釋種種。二懺悔下明三種懺三。初明三種相貌二。初列名示。列三種名示事通大小。二小乘下約相釋二。初明小三初作法。毗尼此云律。二十僧者。此約懺僧殘罪也。然對治有四法。一治覆藏情過。謂行波利婆沙。此云覆藏。或云別住。謂別住一房不得與僧同處。設入眾中不得談論亦不得答。行此法者須滿一百日。不憶元覆藏日數故。乃以百日為限。二治覆藏罪謂犯已覆藏得吉罪。不覆藏得殘罪。若覆藏者先懺吉罪后與別住。三治僧殘情過罪。謂六夜行摩那埵。此云意喜。前雖自意歡喜亦使眾僧歡喜。由前喜故與其少日即六夜也。故名意喜。僧眾歡云。此人改悔成清凈。故云眾僧喜也。四治僧殘。謂二十僧中以白四羯磨出罪。然覆藏不經明相直行摩那埵。然后入眾出罪。或半月作法者。謂行別住。時每至半月說戒。須白眾僧云我犯僧殘。對首作法者。懺重吉也。責心。懺輕吉也。摩夷論云。故作者對首一說。誤作者責心而悔。小乘犯夷亦有懺法。而疏文不引者。以懺已既為學悔沙彌仍障圣果。故非此中復本清凈義也。故荊溪云。小學悔已障果仍成重罪未忘。二阿含下取相。上明作法但令三業順于佛制法成罪滅。尚是散心罪滅猶淺。今論取相屬于定心。想成相起滅罪則深。故蛇口想成豈唯淫。罪得除。亦乃欲心不起。三亦有下無生。言觀空者。析法明空也。觀造罪心本無主宰。念念無常無誰能作無是業報。我見若亡諸使永寂。此觀若成四趣則除三界須出。小乘三懺其相略然。二明大三。初作法。二取相。三無生。行者應知三種懺法。無生是主二為助緣。故前疏云。灰汁皂莢助于清水。若闕妙觀不名大乘。便同外道無益苦行。須近善師學懺悔處及懺悔法。方可行于道場事儀。故于諸事皆用妙觀照而導之。使作法等皆順實理悉為佛因。有謂道場所修行法而而事治。須于十乘先修六法后方助開。而不思前六在道場中用。如今明懺具談三種豈舍事行。又有一卷法華三昧別行于世。大師制立正為初心懺障道罪。方可造修諸禪三昧。又諸苦行精進之門。各隨宜樂初心可修。但須皆用圓無生觀為主為導。使一一行即修是性無修無得。則成圓行也。豈諸事行妙觀妙境妙修。發大心安心等法皆妙修耶。若其然者。隨自意中歷彼三性全無十乘。何名三昧。若自未諳當依善友開導策修。乃成深益。又須了知。大乘三懺。后一雖可獨修不進則須假前二。前二不可暫離無生。得此意已方可說行三種懺法。初作法。八百等者。虛空藏經云。知法者復教八百日涂廁。日日告言。汝作不凈事。一心涂治一切廁勿令人知。涂已洗浴禮三十五佛稱虛空藏名。向十二部經五體投地。自說罪咎等。九十日等者。般舟經云。有四事疾得是三昧。一者不得有世間思想如指相彈頃三月。二者不得臥出三月如指相彈頃。三者經行不得休息不得坐三月。除其飯食左右。四者為人說經不得望人衣服飲食。是為四。般舟此云佛立。三昧成時見十方佛在虛空中立。故名佛立也。灰湯下明上諸行法各凈三業也。旋誦下諸法各有制度旋誦之度方等最切。旋一百二十匝誦袒持咒一百二十遍。一旋一咒不徐不疾。旋訖卻坐思惟中道正空。導此軌儀故名作法。二取相十二夢王者。方等陀羅尼經云。先求好夢凡十二種。隨得一相則許懺悔。梵網經云。若犯十戒者應教懺悔要見好相。好相者佛來摩頂見光見華等便得罪滅。唱聲下彼經明行者夢中若坐禪中現此菩薩。以摩尼珠印印行者臂。作罪滅字。或聞罪滅聲。得此相起知罪必滅。雖不下以在道場非不作法。俱從勝立名為取相。言事用者。作法也。三無生。以無念念念罪實相。念與實相能所名別其體不二。如是念之罪相既忘實相亦泯。此慧如日銷罪霜露。無緣緣畢竟空無中邊相。此理無過故名最上。雖不下此三種懺同時而修。無生是正二為助緣故云兼兩。斯乃正助一合而行。如膏益明證理彌速也。二作法下明三種功能二。初正示功能二。初明滅惡二。初四番通小釋。言通小者。以此四番釋三種懺。意雖在大而且未彰異小之相。故使滅惡于大小說皆無妨故。故云通小。四中初約遮性釋三。初作法。無作罪者。昔受佛戒由作法故發無作體。若毀犯者得違逆罪。今由作法翻破此罪。言性罪者即十惡也。不論受與不受犯之性自是罪。如犯下論云。斬大草殺畜二罪同懺。二種違制之罪俱除而殺畜償命猶存。二取相。由以定心想成勝相。熏修力強能轉惡業。是故能滅性遮二罪。如代下枝葉喻性遮罪。根本喻無明也。心惑既存罪可重作。如枝葉續生也。既對遮性辨于無明。故此無明通界內外。此即通小之相也。三無生。二又下約三學釋。作法防非故滅戒罪。取相專意故滅定罪。無生觀照故滅慧罪。事非是戒家罪。散亂是定家罪。惑暗是慧家罪。三又作下除三報釋。雖俱報障而有苦樂。三惡唯苦違法而得故作法能除。人道之報半苦半樂。散善所招故取相能滅。三界天報望人皆定。無苦惟樂。三漏所感故無生能滅。四又下除三業釋。例報可知。能感所感而分兩釋也。二又作下二番惟大釋。前之四釋通大小乘。無生滅惑未簡通別。作法或取毗尼之制。今之二釋無生的破障中無明。通惑不生為今取相。驗知此去惟就大釋二。初別煩惱釋。怖畏屬思憂愁屬見。今作法成位在五品。能伏此惑。指伏為破故云亦是。取相懺成在七信位。故滅四住。既見真諦望中名相故名取相。無生觀成位登初住。所除的在根本無明。故知此釋別就大乘明三種懺。二又三下通三障釋。共除報者。此乃現報。父母生身得六根凈。轉報實在正助合行。若但理觀雖入真似。亦有不得六根凈者。故云三懺共除報障。取相除業者。約出假說。能挾宿世無量業種作度生緣。業不能障于業自在名除業障。以其未是真出假位。故見俗諦猶名取相。無生除惑其義可知。二又作下明生善。仍約喻顯五石者。謂白瑛紫瑛石膏鐘乳石脂。五芝者謂五色令芝也。姜桂且喻小乘作法故未生善。若大作法生善非少。五石五芝通。喻小大生事理。善二如是下勸人修。學言須知者謂須知小大皆能滅惡生。善須知此三修方有。益說而不行為罪所得也。三今文下明經具三懺二。初示經有三文。二結懺為經用

金光明經文句記卷第三(上)金光明經文句記卷第三(下)

　　　　宋四明沙門知禮述


二從此下釋文二。初對判分文二。初對判。明經力用通指三品也。今品下乃以此品對贊嘆品論于傍正耳。二此品下分文。二夢者下依文釋義二。初明夢中見聞二。初夢見金鼓三。初正見金鼓。二初釋夢。疏中前釋信相菩薩在其似位。或是鄰極之似。或是鄰極之似。于此位中夢見金鼓。豈是博地昏惑之夢。故以二義釋于夢字。初謂三昧名為如夢。由達性具修德無功因辦果事。如夢勤加。是故名為如夢三昧。次又入下乃以凡人有夢有覺。喻法性觀有入有出。此以說默而為出入。二釋皆示夢是觀智。初釋稍親。問夢是顛倒迷真之法。觀是覺智悟理之法。經文云夢。疏中那以觀智釋之。迷解天殊。如何融會耶。答佛地迷盡凡夫未解皆不論觀。于迷能解得言觀智。故起信論云。依業識故故說見佛。若離業識則無所見。今明似解照法性故。名為入觀。依業識故名之為夢。智解未極安得非夢。照法性夢豈非觀智。不得此意此文莫銷。二法性即下釋鼓二。初正釋二。初直表三德。能觀之智既以夢示夢必見相。故以金鼓表于所觀。即法性也。蓋由鼓體具圓空鳴可表三德。其狀姝大復彰三德無量甚深。二姝大下三皆深廣。以此三德一一皆是法性全體。趣舉一德皆能具二。得名三身三智三脫。若不爾者。那得三種皆無量甚深耶。二此下結示。即鼓之三德對光秖是所照法身。即此法身攝報攝應為上三德。故云觀一而見三佛也。二從其下見鼓光。全所照理起能照智。故法性德皆成智德。鼓圓空鳴光豈不爾。鼓三姝大光亦合然。須知法性體是本覺智是始覺。秖是一覺由不覺故分本始殊。既成大果已離不覺。故始冥本稱法報合。豈始覺得異于本耶。所引新本同體同意同事者。既法報合故與諸佛無二無別。此即下此見鼓光正表報智。此智冥法法具三故故報亦三。亦是此報上能冥法下能垂應。故云具三。三復于下見光中佛二。初約文表義。言光從等者。對上二身。此總表應故云同事。應不孤立必具三身。琉璃下法。佛坐下報。大眾下應。二此即下結義歸圓二。初別結此三。以全法報為應身故。是故經文具表三佛。二睹此下通結上義。言三佛者。即鼓表法佛。光表報佛。明表應佛。既其三佛皆具三義。乃顯法法具三。略則十種三法。廣則一切皆三。此諸三法順譬釋。則世金光明所譬三法也。若就附文當體釋。皆是法金光明。以一一具三可貴可重義。寂而常照義。能多利益義故其義既爾。是故此經名金光明也。此所表義乃由大師得旋總持。一中解無量無量中解一。故釋題消文圓融若此。見聞之者當去情著而思修之。二從見有下夢見擊鼓二。初分文。二見有下釋義三。初見擊鼓。二出大音聲。三其聲下聲所詮辨。二初鼓是下明似智會法起用。上鼓表三光三佛三秖是一。三今對信相機智所觀合三為一。但名法身婆羅門表真似凈行。既是鄰真故經稱似。圓似能伏同體惑染故名凈智。以此凈智會本常理。乃以甘露相似相應。能以妙音遍三千界。滅苦生樂。故使經文復以擊鼓表似位三身。若不爾者。則信相本性與佛天殊。佛之應用非信相感也。行者應了釋迦信相同興此夢。故有懺法利益眾生耳。二鼓是下明枹鼓合成三身。二從時下覺已說見聞二。初分文。二時信相下隨釋四。初往佛所。二初釋夢且二。初約教釋。疏存二釋。初約入觀出觀。此乃就法橫釋。次約伏惑斷惑。此乃就位豎釋。入觀本期登地斷惑。故知二釋其意相須也。言三十心者。借別顯圓也。二觀解。言觀行位者。既對分真即五品十信俱名觀行。以未證真似受觀名。內外凡位無明眠法全未破故。故觀三身如夢所見。真位分破于理明了。故觀三身猶如已旦。出王舍等者。變易五陰因位未離如居王舍。今出此舍表至于果。既論觀法有入分真及極果分。故預表之。二往耆下釋出往。王城靈鷲雖俱是地。山為佛居故表果地。信相在城合表因地。今以出往表因趣果。二爾時下與緣俱。三伸敬。信首為貴者。佛法大海以信得入。信是因人。以上求故如首為貴。慈悲為賤者。拔苦與樂乃果人下化。故如足為賤。以貴敬賤者。以信扣慈也。經禮畢右繞表戀慕。四從以下述夢二。初分文。皆言行者。古以散說一十七字為行。偈頌二等。四五言則四句為行。七言偈則二句為行。所以古師分經悉以行數為準。邇世變亂制度增減字數。致損元規。豈但使古疏分經參差。亦令目錄紙數無準。寄語有識當依古制。二以其下釋義二。初總明夢二。初明見金鼓三。初見鼓形狀。二其光下見鼓光明。三又因下見光中佛。此三共是長行所表三身之意。鼓雖具三是所證故合為法身。光具鼓三全理是智。故合為報身。諸佛境智及以攝機。亦具三身對上名應。此合九三。乃如夢三昧所觀之境。三昧是觀。二見婆下明見擊鼓。上文所表合九之三雖是佛法。既與心法及眾生法無差別故。為信相心性之境。今于夢中見已似智會性法身。起應機用說懺悔偈。斯乃信相同于如來起經力用。二從是下別明夢二。初分文。二釋義二。初明金鼓有滅惡生善之力二。初別分經六。初滅世間因果苦。前二行滅果。諸有者。三有也。后一行滅因。諸惱三惑也。二斷眾下生出世間因果樂。前二行出世間果。斷眾怖者。離五怖。謂惡道怖惡名怖死怖不活怖大眾威德怖。得無所畏者有四。一一切智無所畏。二漏盡無所畏。三說障道無所畏。四說盡苦道無所畏。離二死此岸到三智彼岸。后一行出世間因。定謂楞嚴此定具慧。即觀不思議境等正道行也。助道即事度等對治行也。三是鼓下能令眾生自他俱備。前一行半自行備。后二行半化他備。害煩惱是破因。除苦是破果。下二句釋上。貪嗔癡釋上煩惱等之一字。等取諸苦悉令寂滅。是正釋上能害消除義也。四若有下能滅報障兼得宿命。以戒緩故處于地獄。以乘急故聞金鼓聲。不獨出獄兼知宿命。千萬億生善知此事。故正念諸佛復聞諸佛圓妙法音。五是金下能令眾生得諸法門。先少得者。且約一種遠惡修善之法也。后多得者。隨思隨愿皆悉令成就也。六若有下能破眾生八難流轉。即經云諸難也。八難者。三涂為三。人中有四。一盲聾喑啞。二世智辯聰。三佛前佛后。四北州。天上一謂無想。或長壽天。二釋此下總示義。經示六文。該益雖遍語猶總略。備解或難。是故大師令講解者就此六文一一委明。從苦得樂漏得無漏。舍小入大自權至實。從因至果。節節皆論破惡生善。具辯應如二十五有。皆得果報因花。小草中草上草小樹大樹一實事方便實報十番利益。方盡金鼓所出妙音被物之相。具如妙玄及請觀音疏也。二從一下明教詔懺悔之法二。初分文二。初正分經文。二敘意生起。邪倒障理者。于苦果身起八顛倒障四德。此言報障也。下二可知。圣人下據上釋迦自作敘云。我今當說懺悔等法。今云圣人即本師也。令達三障即三德也。示其懺悔總示也。下三句別。示也。示道理報障即法身也。示因果煩惱即般若三觀為因三智為果也。示善行結業即解脫也。須愿指歸者。以愿導之令至究竟也。二自懺下釋義五。初教自說罪過懺悔二。初分文。二夫法下釋義三。初明法身是依憑。對修合故但名法身。而性常離故具三德。此三尊重復名三寶。法名不覺。佛名為覺。此寂照性本具諸法。故遍一切修德之處。以此和義名之為僧。凡小雖迷而全體即是。是故圓教初中后心一切菩薩無不以此為歸為本。此本若立則三智三行三身三脫一切道法任運而生。經言。我為等者。眾生性德全是果佛真如我也。二內本下請佛覆護。經兩足之尊者。大經明十號中兩釋。一約人天善趣兩足為貴于佛天人中尊。二約福慧俱備名為兩足。斯須猶頃刻也。扶疏盛也。豐郁茂也。說文云。扶疏枝葉四布也。二正明懺悔二。初分文。二釋義二。初總明懺悔二。別懺下別明懺悔二。初分文。二釋義三。初懺煩惱障二。初釋文三。初釋。不識諸佛十力者。一是處非處力。二業力。三定力。四根力。五欲力。六性力。七至處道力。八宿命力。九天眼力。十漏盡力。此十通名力者。即諸佛所得如實智用。通達一切了了分明。無能壞無能勝故名力也。大菩薩亦分得比力。但比佛小劣故沒不受名故。直名佛為十力也。此之十力法佛本具。報佛證之應佛用之。眾生色心依正因果舉體即是三佛十力。但以迷故全智為惑名煩惱障。而獨頭無明為煩惱種。蓋由觸處不了法身故。喻牛羊鳥雀之眼不識天子及以檠像。以不了故三細六粗熾然而起。言檠像者。累土木為佛像也。人知畏敬鳥雀不然。或引周禮正弓之檠者。非此中意。二釋及父母恩凈名云。善權方便父智度菩薩母。一切諸導師無不由之生。以其不了獨頭相應全是二智。是故法身隱滅不生。三釋不解善法。助道眾善能辦應身既其不解。是故不修。二三佛下結示。舉不識解顯今識解是妙懺也。二自恃下懺報障三。初約事釋以姓。傲他者。以貴傲賤也。西土剎利婆羅門姓貴。毗舍首陀姓賤。余二可解。此二善報。若縱恣者。為修道障。若不縱者。堪能助道。二今更約法釋二。初約三學。乃以事三表于三學。由慧得道故如姓貴。定能資慧故如財寶。戒能制犯故如盛年。染此下示為障相。大論云。自法愛染故毀訾他人法。雖持禁戒人不脫地獄苦。非求法者。法過涅槃尚了如幻。豈染自法。以慢他人。不見己他方名求法也。二法華下約三教。三中且取盛年一種該于三教。窮子除糞至知庫藏。歷漸三昧。二邊心強皆名少壯。佛居道后究竟無為方名衰邁。凡人下欲明法壯更舉事壯。藏教二乘通教三乘。析體雖殊皆以空強者陵有弱。別雖三觀共緣無量。故恃法眼陵于慧眼。此等皆名盛年放逸。種姓財寶歷教亦然。三著此下結須懺。三學三教名報障者。此心成就由宿熏感望。后在因望前為果。故得名為于報起障。障故須懺。三從心下懺業障三。初節經示義。二初一下隨文略釋十二段。如疏列。亦是教他者。指口作惡業也。即自造四過。復教他人行一切惡。既隨癡心豈能反照。經心生忿恚者。求五欲則忿他不與。有五欲則忿他見侵。忿怒也。經云。親近非圣謂外道也。外道自以為圣。故佛弟子指為非圣。慳吝財也。疾妒賢也。私詐曰奸曲媚曰諂由貧窮故。而行詐媚。言無佛世敬田者。以辟支佛出無佛世故。菩薩歷劫形服不拘故。無佛世隨機化物。恩田者。田有三種。三寶曰敬田。父母曰恩田。貧窮曰悲田。通名田者。皆堪種福故。經憍慢者。俱舍云。慢對他心舉。憍由染自法。三造業下示解釋法。約今稟教且人為始。若所懺多屬四趣。通惑所造名有漏業。別惑所造名無漏業。大悲不思議等種種之業。故等覺來皆須懺也。二從我下明供養諸佛。二初立意分文。二依文釋義二。初明財供養。經我今等者。此乃即法以明財供。何者。以一大千界中自有千百億佛。況無量無邊大千諸佛。財若有限何能遍供。良由了達所奉之供體是法界。出世無盡一一周遍故一切剎一切佛前。皆有六塵妙供養事。不獨廣遍亦乃常存。盡未來時施作佛事。為彰次段修行法門。故此別名財供養矣。須知二供其體相即。為門不同故分為二。二法供養二。初分文立意。化他用慈是無緣慈不離三智。自行順智既是佛智豈離三慈。為令易解相對說耳。法供養第一者。能令佛壽常住不斷妙化無窮故也。又有法則二供俱成。無法則財供亦廢。是故法供得稱為最。二依文釋義二。初明化他法供養二。初化他令修行二。初分文。二釋義四。初我當下明化始以大悲拔苦。二我當安下勸真因十地之行。三已得下勸真果菩提大覺。四為一下勸精進督使成行。二夫眾下初教義。二觀行。一念心者。趣舉一念也。以妙三觀調妄即真名真明發。或至初住。或至六根。或成五品。皆得名為成真果也。故止觀義例道樹之喻。觀陰等境成不思議。名為生芽。初品已上皆名生果。彼修止觀生芽生果。與今觀心真明真果法喻相當。調一切等者。乃一心觀成歷彼彼心。無不成觀。與彼義例凈心遍歷任運泯合。其意亦同。二次四下化他令懺悔二。初立意分文。二依文釋義三。初欲說懺。二千釋下正為說。涉時既多造罪復重。若了逆罪即金光明。全所具理為能觀觀。由此顯出法性金等。名拔王難。障轉成德何罪能縛。故五無間皆解脫相。此乃名為正為說懺三我今下說懺已。二從我下明自行法供養二。初分文立意。前自下問。譬如下答。以譬帶法兼而答之。金師譬金鼓釋迦化主也。初習譬始發僧那時。皓首譬今果后示現。從始至今何嘗暫廢說行說懺。互燒譬即懺說行。互打譬即行說懺。智斷亦然。器成譬一番之機。自因得果。故未得果。須數燒打何嫌重說。今是下辨異。雖數燒打各有其門。二我當下依文釋義二。初自修行三。初標章。二珍寶下修因。腳足者。疏存二解。初以十地為果腳足。二以十度為十地腳足。言十度者。六外更加方便愿力智也。于余下釋出十度為地足意。華嚴十地品廣明其相。三果中下明成果。指經初句為總。余三行三句為別。功德是福嚴。光明是智嚴。不離色光而論智光。以其色心不二究竟也。三行之中疏不釋者。今略列之。冀免檢尋法藏。須論八萬四千皆秘密。故名為甚深功德。乃是六度萬行所成就者。略言萬德廣則無量。一切種智即中道智。中必雙照今三圓極。禪謂達禪。達根本等皆法界故。定謂楞嚴。本性健相二是大乘事理二定。于一切法皆明靜故泛舉百千。根謂五根。力謂五力。即信進念定慧。此五能生一切善法。名之為根。力排五障。乃以疑怠邪亂癡遮此五故。名之為力。與上五根名同用別。覺謂七覺分。一擇法覺分。二精進。三喜。四除。五舍。六定。七念。此七能令定慧均平。通名覺分者。有到極果覺知之分也。道謂八正道。一正見。二正思惟。三正語。四正業。五正命。六正精進。七正念。八正定。八離偏邪通至涅槃。故名正道。根等道品修雖在因。證皆果德。陀羅尼者。翻為遮持。遮一切惡持一切善。數或五百八萬四千表破煩惱。且言其實數一切法能遮能持。十力如向記中已列。此乃自行始終之相。二從諸下自修懺二。初分文。二釋義二。初請佛。二后十下明懺二。初分文二。百劫下釋義五。初懺報障二。初出報障相。百劫受身身作眾惡。惡為因緣。即生憂苦。能生所生皆是報障。良由報得惡五陰故。故疏與經對于五陰。既知皆陰非報是何。須了五陰造作眾惡。方名報障。若作眾善豈名障耶。二十方下請惡除滅。愿佛受懺即是除滅。若不助正資導成懺。佛雖有力何能除障。意可見故疏更不釋。二懺煩惱障二。初分文二。二釋義二。初出相。經業垢者業名動作。煩惱心動成于垢染。亦可煩惱從宿業生。故名業垢。二唯愿下乞清凈。經大悲水者。同體之悲方稱為大。此悲為水洗無不凈。悲雖同體非緣不興。三懺為緣不洗而洗也。三懺業障二。初分文。二隨釋三。初豎論三世造業。二初對報示。現前色心名正受者。未成報者。有系屬能。若修善禪諸無漏道。則來責報現諸業相。或密為障。不依大乘三種懺法此障不滅。二設問釋二。初設未有問。二明遮起答三。初引經論證。數家是婆沙論家是成實。遮未來者。斷相續心。若不遮斷(音短)未來必起。故新經凈除業障品懺罪文中。依三世菩薩皆云。已作之罪愿得除滅。未來之惡更不敢作。并遮未來也。二今更下引現事例。在家例造罪時。舍家例修懺時。若不遮斷必須更改未有之事。至于正有。三未來下據義結答。索然猶解散也。二橫明現起十惡。三遠離下求懺過去業。若十惡十善止就三涂人天解釋。豈安十住逮十力耶。得前五戒持犯之意。則今義可解。十住十力別圓二教皆可明之。持犯之意今義易明。故須因位至于后果。節節論于十惡十善。四明回向。此懺愛著因果之罪。他以此國及余世界是五乘人修善法處。約處明人故云隨喜。今明我在此土他界所修之善。今悉攝取回向眾生證無上道。聲喻諸善。角喻回向。近遠可知。方便力大者。若善回向成大方便。功等太虛。然若不了善即法界。不名回向也。五釋八下懺善惡二難二。初揀示分文。次一行半疏釋正取善遮道義。二初四下釋二。隨文釋義二。初指惡為難。六初釋諸有險難。二十五有者。四趣并四洲六欲大梵天四禪無想報那含四空處。未絕漏業故同名有。釋報障義具于前疏。二釋生死險難。業為險難至非非想定。報為險難。至有頂天。郁頭藍弗是其例也。下之業報險難可知。三釋淫欲難。四釋輕躁難二。初正示輕躁相。謂初心在緣名覺。細心分別名觀。亦尋伺心也。此之陰心故屬報法。二如羅下引圣凡例二。初圣。出觀者。出定也。就無學釋無惑業故。驗是報法也。二更舉下凡。回轉易轍者。如學經未成復欲學律。學律未成復欲學論。此輕躁人終不成功業也。不成業障者。障應作者。字之誤也。五釋近惡友難。如移廄者。廄音救馬舍也。馬之所聚也。付法藏傳云。親近賢善聽聞正法。如昔華氏國有一白象。氣力勇健若有罪人令象蹋殺。后時象廄為火所燒。移近精舍。有一比丘誦法句。偈曰。為善生天為惡入淵。白象聞之心便柔和。后付罪人不害嗅舐而已。王召智臣共謀此事。一臣白王。此象系近精舍。必聞妙法。是故爾耳。今可系近屠坊。彼睹殺害惡心當盛。王令系象屠所象見殺戮。惡心猛盛殘害彌甚。鄰于哭貨者。謂墓學哭鄰市學貨。葵氏貨清經曰。貨化也。變化易之也。故字有化。又財也。史記曰。孟軻考母偏孤居近墓。軻乃常戲于墓。母曰。此非所居去居市傍。軻復戲為商賈。母又曰。不可居。又居學館之傍。乃為揖讓進退有禮。母曰。此真可以居。軻后遂為大儒。著書七篇。六釋三毒難。疏分科云。善惡八難。善論四難。經疏可了。今之惡難經似列七。約何云四。蓋就三障義有兼獨。一兼三獨。乃成四難。何者。六趣險難三有險難及輕躁難。此雖三難獨在報障。淫欲愚癡及三毒難獨屬煩惱。近惡友難獨屬業障。若生死險難疏有兩解。體兼業報。故三障惡義當四難。然須了知惡是性惡。是故此惡即無生觀。如此懺之頓消諸難。二遇無下指善為難。二初明善惡俱能為難二。初雙明二義。二遇無下依善釋文四。初釋遇無難難。二乘出宅到無畏處。無難相顯故舉為例。暫樂人天自謂無難。皆當此難。二釋修功德難。如一等者大論第八云。迦葉佛時有兄弟二人出家求道。一人持戒誦經坐禪。一人廣求檀越修諸福業。至釋迦佛出世。一人生長者家。一人作大白象。力能破賊。長者子出家學道得六通羅漢。而以薄福乞食難得。他日持缽入城乞食。遍不能得。到白象廄見王供養象種種豐足。語此象言。我之與汝俱有罪過。象即感結三日不食。守象人怖求覓道人。見而問曰。汝作何術令王白象病而不食。答此象是我先身時弟。共于迦葉佛時出家學道。我但持戒誦經坐禪不行布施。弟但廣求檀越作諸布施。故飲食備具種種豐足。我但行道不修布施。故今雖得道乞食不得。妙莊嚴王者。法華疏云。昔佛末法有四比丘。于法華經極生殷重。如甘露未沾。于是結契入山修道。居山日久衣糧殫罄。一人云。君三人但以命奉道莫慮朝中。我舍身力誓給所須。三人功圓事辦。一人數涉人間偶逢王出。愛彼光榮。功德熏修報生人天常得為王。三人議云。我免籠樊功由于王。王耽果報增長有為。方沈火坑宜早開化。一人云。此王著欲而復邪見。若非愛鉤無由可拔。一人為端正婦。二作聰明兒。兒婦之言必當從順。如宜設化果獲改邪。婦即妙音菩薩也。二子即藥王藥上也。王即花德也。三釋值好時難。如劫初閻浮人壽八萬歲。北洲壽定一千歲。俱以壽長受樂不樂修道。郁單越此云殊勝。勝余三洲故。四釋值佛亦難。興起行經云。多舌童女舞杅起腹。至我前曰。沙門何不自說家事。乃說他事。汝今自樂不知我苦耶。汝先共我通使我有娠。今當臨月。事須酥油養于小兒。盡常給我。天帝化作一鼠。入其衣里嚙杅忽然落地。是時地裂旃遮現身墮阿鼻獄。涅槃迦葉品。善星是佛菩薩時子。出家之后受持解說十二部經。壞欲界結獲得四禪。而親近惡友退失四禪。生惡邪見。言無佛無法無有涅槃。遙見佛來生惡邪心。入阿鼻獄。調達是佛堂弟而自造三逆。謂出佛身血破轉法輪僧殺阿羅漢。教阿阇世殺父成就害母加行。復以惡心十爪甲下藏于毒藥。欲嗚佛足刺足害佛。將往耆山。出城地裂生入泥犁。此等值佛而成大難。然上三句體是漏善。障修無漏故名為難。此句造逆似不類上。以值三寶最名為善。逆故成難。亦可例上于善障道。二若讀下明平去二聲讀文二。初明讀字通平。二又依下據經屬去。三從諸下明稱嘆二。初立意分文。二種供養可對身意。既不興言是故未泄。三業不足是故未備。今加口業顯而復具。故成次第。前雖自他修行修懺。而能資益佛之壽命。名供養門。今雖稱嘆佛之三身。而能成就行人觀法。名念佛門。法雖互具從增勝故。立二法門。二標諸下隨文釋義三。初標嘆。報應二修全理之事也。法身一性全事之理也。十方三世佛佛三身。如此標章何所不攝。我依止者。既云法性一體三佛。驗知他佛為心性佛。此依本覺起于始覺。亦是三諦發于三智。非此依止不成妙懺。故圓初心名修佛行。四眼入佛眼等。大論文也。十智與如實智總十一智。十智與二乘共。如實獨在佛。十智者。一法智。二比智。三他智。四世智。五苦智。六集智。七滅智。八道智。九盡智。十無生智。如物投等者。石蜜至甘。海水至堿。物投水會皆失本味。體法即性無不妙也。此之佛海寧不歸敬。二就正下正嘆二。初分文。二略嘆下隨釋二。初寄言歡二。初略嘆略況二。初釋略嘆二。初金色相貌二。初以他金比色。閻浮金者。此是西域河名。近閻浮樹。其金出彼河中。此河因樹立稱。金由河得名。二又佛下以照物顯光。二然金下贊金色所以二。初明是眾相所依。二金有下明為四德之譬。二猶如下釋略況。二廣嘆廣況二。初廣嘆二。初分文。二從其下隨釋。言贊應色意彰法報。色相是表智證是里。雖分表里豈是異體。故新本中所明四德別屬三身。謂法具常我。應身具凈。化身具樂。分圓為別融別為圓。故圓三身身身四德。其得意者。了今應四即法報四。當以此意尋乎經疏。文四。初嘆我德。二從善下嘆凈德。三從功下嘆常德。經巍巍者。高大貌也。玻璃此云水王也。四從三下嘆樂德。潦音老行水也。稽首者。說文云。下首也首頭也。孔安國云。稽首謂首至地。二從如下廣況二。初分丈。二佛功下隨釋二。初廣況。此之四句喻前四佛舉。大師釋之。或喻應身有量無量。或喻法報四諦四德。玄文序中顯金光明佛不能喻。良以三身三一自在。是故四喻或別在一。或總顯三。此文正同前對四德。海無增減故常。地體是凈。山形高出如我。虛空無礙故樂。二合喻。二從一下絕言嘆二。初分文。二一切下隨釋二。初正絕言。二更牒下牒喻帖合。問疏釋寄言及以絕言皆離思說。同耶異耶。答四德秘密本離心緣。今之稱嘆為令眾生入秘藏故。故寄言絕言皆彰離念。寄言用四喻于四德。喻既莫數顯德忘緣。絕言中四不可為喻。亦顯四德忘于緣慮。大師深達經文妙旨。故解二文皆絕思說也。三從相下總結。四從我下明發愿二。初立意分文。如牛無御者。謂牧豎也。夫立愿者。若多若少皆須不失四弘之意。而此四弘須依四諦。愿不依諦名為狂愿。今就圓論。依無作諦雖世出世二種因果。皆了即性。無苦可度。無集可斷。無道可修。無滅可證。如是則能遍度盡斷圓修妙證。比前三教愿未免狂。銷今諸愿。若失此意非圓行人。二隨文釋義二。初正明發愿二。初自發愿二。初愿果滿四。初我以下愿意輪滿。大覺圓明故屬意業。二講宣下愿口輪滿。三摧伏下愿身輪滿。陰死天子多約于身。煩惱屬意。今從多分。四住壽下愿慈悲滿。非無緣慈住壽不爾。二愿因圓二。初分文。二釋義四。初我當下愿有為功德滿。六度成就此約真因破于六蔽。從斷正論。是智德故故名有為。二斷諸下愿無為功德滿。此約真位垂形九道調伏眾生。任運不與惑苦相應。是斷德故故名無為。故海東法師云。始覺斷障是實斷斷。本覺斷障是不斷斷。正與今家智覺二德。其義齊也。三我下愿宿命念佛滿。憶宿命教。見過去佛。亦憶諸佛所說正法。四我因下愿值佛滿。因過去善見未來佛。遠惡修善成智斷因。二為他發愿二。初分文。二一切下釋義二。初愿作藥王拔苦。二愿作珠王與樂。此能拔能與是無緣慈悲。所拔所與須論十番。所謂果報修因聲聞支佛四教菩薩方便實報。今藥樹王拔此十種行人之苦。珠王合與十種人樂。當以此意銷與拔文。初自分四。初總拔眾苦。二若有下拔根缺苦。三十方下拔病苦。四若犯下拔王難苦。次與樂二。初分文。二上文下隨釋三。初與世間樂果。經鼓吹古今注云。短簫也。經優缽羅此云黛色。即青蓮華也。常于三時者。晝三時也。二從愿下與出世樂因二。初分文。二人緣下隨釋二。初令修行外緣具二。初值三寶。二離八難。二令修行內因具二。初分文。二人因下隨釋二。初生尊貴。二饒財寶。五礙者。一不作梵王。二不作帝釋。三不作輪王。四不作魔王。五不得作佛。三從若下結成二。初分文。二釋經二。初結自。二結他。二從若此下約愿隨喜二。初分文。二釋經二。初隨喜他。二隨喜自。五從若有下結成二。初分文。二釋經三。初結成斷惡。二諸善下結成生善。三非于下結值佛多。三釋贊嘆品二。初釋題。二初約義通釋二。初示四悉意二。初列。二釋四。初世界。思疑佛壽者。即前經云。作是思惟心生疑惑也。一心信解者。開悟也。即經云。信相聞是四佛宣說壽命深心信解也。斯人者。相信也。本事者。今之所為皆由昔愿。令眾歡喜故屬世界。二從下為人。三從滅下對治。罪之尤者。尤甚也。以德勝恩重毀之罪甚。口毀曰呰。亦訶也。四從所下第一義。言諸佛極尊甚深無量者。圓初住去分以法性為身體相。妙覺盡以深廣法性為身體相。故起信論云。諸佛如來皆是法身智相之身。第一義諦離于施作。今稱贊此令人入理。二若欲下釋贊嘆名二。初分字釋義。亦更互分別者。以述德為贊。褒喻為嘆。但使敘述褓稱義成。對字無在。二引論證成。彼之稱揚可證褒喻也。二此品下結示別顯二。初約三業別顯。雖具三業口業為正。故是別顯。二結此下約四悉別顯。四義指向能贊人等也。此品下別顯也。于四悉中正在生善。對前懺品正滅惡故。二釋文二。初分文。二隨釋二。初長行二。初釋對告人二。初約對治釋。瑞應云。佛告魔王。我積功累德今得作佛。魔云。積功累德誰為證。佛時以手指地云。是知我。是者謂指地神。干時地神涌現為證。二又對下約為人釋。半空已上皆是男天。半空已下皆是女天。是鬼神報稱為天者。有天然力用故褒之以天。召諸鬼神皆以天名不唯此也。實智乃是善法之本。今贊覺者生人實智。宜告善女。又別名堅牢宜證往事。稱理不懷云云之意也。二釋金龍尊。金光明法門所依法也。金龍尊能契行也。若法若行皆性一修二。故金為理能贊為龍。能益故尊。斯以證理起用二修對于一性。當體名為金龍尊也。二偈頌二。初分文。二隨釋三。初贊三世佛五。初總贊三。初約事理明總三世。十方心意識境名之為事。何有一事不從理現。經云。寂滅是涅槃義。既稱微妙是大滅度。則彰三德非縱非橫名秘密藏。密藏圓遍無別世方。世方宛然無非三德。不以二相見諸佛土。斯之謂歟。以此總贊為妙何極。二總理下約三法明總。法身者。明性一也。報應者。明修二也。全修在性合三為法。名總法身。全性成修合三為報。合三為應。是故名為總報應也。一切三法莫不然耳。又法身總三土。以實報等皆寂光故。報身總二土。方便同居睹尊特故。應身總同居凈穢兩處。凡夫二乘見生身故。分別則三身三土勝劣不濫。融即則三身三土局偏相收。以此贊佛佛德無遺矣。三如是下約四德明總。經云。諸佛清凈。克果明德也。果中眾德更無不會。舉一凈德必常樂我。四德圓妙。舉一全牧。是故此四乃是三身之德。三身融故四德遍嚴。是故三身無非四德。總此為贊極佛體用也。今此點示故注云云。二從色下別贊二。初分文立義二。初分文。大相謂三十二相。小相謂八十種好。皆稱海者。若大若小悉無有邊故。皆是法界全體顯現。故一一相無非法海。據其總贊諸佛清凈微妙寂滅。以總顯別。一一相好皆秘密藏。大師見彼得意處故。故釋相好皆立海名。二所以下立義二。初明能贊智巧。二夫下明所贊德深二。初歷教分別。二據圓融即。此之二意學者應知。括經論之幽文。立教觀之深趣彰化跡之不濫。顯圓機之頓照。何者。以分別故從勝別示。以融即故觸境遍收。得后后者必得前前。得前前者不得后后。不知后故當分義成。能知前故跨節義顯。若能了知真中感應二識見佛。則今二意收揀無遺矣。二識者。起信論云。佛用有二種。一依分別事識。凡夫二乘心所見者說名應身。以不知轉識現故見從外來。取色分齊不能盡知故。二者依于業識。謂諸菩薩從初發意乃至菩薩究竟地心所見者。名為報身。身有無量色。色有無量相。相有無量好。所住依果亦復無量。種種莊嚴隨所示現。即無有邊不可窮盡。離分齊相隨其所應。常能住持不毀不失。皆因諸波羅蜜無漏行熏及不思議熏之所成就。是受樂相說名報身(文畢)斯乃如來以法界用。隨順眾生事業二識。現報應身。應身是今生身。報身是今尊特及法性身。依事識者。但見應身不能睹報。以其粗淺不窮深故。依業識者。既睹報身亦能見應。以知真如起二用故。行者應知。真如之用現佛身相大有三品。一如華嚴談相好數有十蓮華藏世界微塵。二如觀無量壽佛經。明八萬四千相好光明。三如此經及法華般舟等。說三十二相八十種好。此三品相既是真如全體之用。若多若少皆無邊際。故悉稱海無非尊特。然有通局。以藏塵八萬局業識見。其三十二通事識見名生名應。若業識見即無有邊不可窮盡。離分齊相名為尊特。屬于報身。此如今經別所嘆相在三十二。以金龍尊就佛四德微妙寂滅。而為總贊。以總顯別故三十二無非秘藏。故一一相離于分齊。如空無邊常住不毀。疏據此釋三身融即正贊尊特。若其不知龍尊總贊是依業識見應即報。豈三十二圓光一尋名尊特耶。言真中感應者。良以如來現應化身示住遍真。說于生滅及無生法。被藏通機。現尊特身住于中道。宣說無量及無作法被別圓機。故文句云。丈六身佛住真諦。丈六尊特合身佛雙住真中。尊特身佛雙住俗中。法身佛住中道。疏有六處明應化尊特。皆約真中感應而辨。如法華嘆佛。經文顯云三十二相八十種好。法身具故嚴法身故。是尊特相。是故荊溪類同華嚴一一相好與虛空等。又云。一一相皆法界海。一一好無非名海。疏釋今文大相小相皆稱為海。此大小相全異華嚴九十七名。一一皆與法界次第三十二相八十種好。名目無差。又懺悔品贊佛三十二相八十種好。豈龍尊昔贊與今金鼓所贊優劣。故知秖就中道感應稱為尊特。非是加添相好之數。方名尊特。故華嚴中業報眾生等十種之身。皆盧舍那。舍那非報報非尊特耶。失此意者勿議今宗也。父母生身丈六身也。三藏及通鈍根所感尊特。即是他受用報。通教利根及別所感法性是法身。圓人所感此乃如來法界大用。對三類機現三種身。故能嚴相亦分三種。三身力用優劣有殊。不唯示果身相不同。亦示行因三種差別。以今見佛皆是曩世結緣機也。如示跡因論四修相行六度等。或示事修。或即空修。或次第修。或圓頓修。示修不等致令眾機結緣有異。今日感見三身不同。二三身下別釋二。初釋三身相三。初釋生身相。林微尼此云解脫處。舉手攀樹者。即摩耶夫人攀無憂樹。而太子自右脅而生也。阿夷亦阿私陀此云無比。仙人名也。披開也。太子既生三日遂裹以白?。王召仙人相之。于是開?相其形也。相相炳明者。謂三十二相皆明顯也。決定成佛者。即仙人奏王之語。謂輪王雖有三十二相。相不明了。今觀太子相相炳明。決定作佛不為輪王也。悲不能聲者。即仙人自嗟年老不見太子成佛故泣也。無聲自出淚曰泣。今云悲不能聲是泣也。此是生身也者。疏雖標云父母生身須解其意。豈后二身全無父母。今特云者。彰藏通佛住偏真也。以偏真理不具五陰故。使佛身從正習造。機緣若盡灰滅淪空永無示現。故以父母顯其有生。機盡歸空顯其有滅。通雖幻有亦須永無。依教分別相狀如是。二如釋下釋尊特相。巍巍高也。堂堂明也。言尊崇奇特者。此別圓機所見身也。常身常光者。即凡夫二乘所見身也。然高明身相應知兩意。有須現起。有不須現。皆是如來鑒機進不中道之力。于須現者即為現之。如梵網經云。方坐蓮華臺。華嚴藏塵相。維摩所說身如須彌映于大海。觀無量壽相好八萬身量無邊。此等皆是現起尊特相也。有不須現者。但以力加。令于劣身見無分齊。作巍巍堂堂而解。以不可思議而觀。此如今經贊三十二為尊特法性之身。法華以三十二相莊嚴法身。相相皆與虛空等量。此等機緣悉以業識而見。以中智而觀。劣即無邊色即智性。故不須現起而稱尊特。若不爾者。龍尊所贊三十二相。疏云融三正贊尊特。如何和會。學人于此當善了之。三釋法性相。此乃諸佛第一義諦智相之身。凡夫二乘尚不知名。豈能睹見。若論極證等覺罔窮。又復初地不知二地。是故樹神哀泣雨淚請佛現身即此身也。皆得名為非下地見。唯應度等者。斯是大乘第一義悉檀。機扣佛者。乃以此身應之令見。即前疏解一時之義。一切種智與中諦一時也。無身等者。非質礙身是微妙身。非差別相是智凈相。一切智是萬行首故以為頭。第一義諦諸法中最故以為髻。八萬塵勞轉為法門多數名發。大悲為眼見苦即拔。中道白毫不偏無染。無漏為鼻嗅功德者。十八味舌遍嘗理空。不共為齒四十數齊。大論以十八不共法十力四無畏大慈大悲三念處等為四十。皆不與下地共故。四弘為肩荷負不息。三三昧止散如腰束衣。圓三三昧秪是三觀。空即空觀。無相即假觀。不得空相故。無愿即中觀。于二邊不作愿求故。如來藏腹舍三千故。權實智手遍拔眾生。定慧等足究踐理地。今第三身與余處列不無少異。如觀無量壽佛經疏云。色相身義當生身及他受用同為應身。次法門身。即今所列種種法門義當報身。乃自受用也。三實相身。即以法門所嚴之理為第三身。今則合彼理智二身為法性身。開彼應身為生身尊特。互有開合三身不虧。又復應知今法性身頭等法門。即是龍尊所贊之相心即色故名前二身。色即心故名為法門。但今歷教就分別門隨機所見。前不見后是故后后從勝立名。故使三身有優劣相。又復尊特及法性身皆業識見。以尊特相兼于別修。故就身相高廣而示。今法性佛即修明性。故隱色相從法門說。講者學者宜在精詳。二種相下釋三相業。此從如來凈佛土時。隨彼機緣示修不等。故分三種。初釋生身業。雖通通教今且在藏。以其通教是大乘門。利人能見后二佛故。今就三藏修行事度。為相好因。言修百福成一相者。論存多解今明一種。大千眾生遇緣當死。一一救之皆得壽命。是為一福。此福至百方成一相。此指伏惑事度所成。令彼眾生效此修之。今見生身。二若以空下釋尊特業。言空慧者。良以體法即空之慧三教共修。鈍根之者但能空有。利人知空非但空有。亦能空空。今分別門論尊特業。雖能雙空。且在別教但中之慧。導諸相業。諸業不出前之六度。以知中故非莊嚴莊嚴。乃能莊嚴第一義體。令彼眾生效此修種。今見尊特無分齊身。三若以實下釋法性業。實相者。中道理也。全中實理為能觀慧。名實相慧。實相即慧也。非別有慧。從其所照得實相名。導成諸業者。諸業豈離前之六度。以圓修故。一一即性故。無非實相。一攝一切故。無非法界。故散脂云。安住一切法如性。于一切法含受一切法。如是修之絕三教之情。名不思議業。令彼眾生效此修之。今見法佛同虛空相。二三身下據圓融即三。初正融即。圓佛頓證三身三相。亦能頓示三種修相。若其圓機能于一念。修三相業。能于一身見三身三相。以了三身是秘藏。故生身必具尊特法性。尊特必具法性生身。法性必具生身尊特。見身既爾修業亦然。如是方祛縱橫一異之情想也。常樂我凈微妙寂滅此義方成。金龍尊王昔是圓人頓修頓見。故于一身贊三身相。欲彰三相是秘藏。故寄言贊后絕言贊之。欲令眾生圓見圓修故也。二今經下明巧贊。經之贊辭就三十二即示絕言。乃顯能嚴即非莊嚴。嚴第一體。尊特身相豈不然乎。亦可得云非生非法而生而法。上兼法性下攝生身。其意在此。斯乃龍尊巧贊之意也。三一一下明妙用。三相三業。據圓雖即。被物成差。歷教分之即融而別。初安平相。生身則表魔邪不動。魔謂愛惑。邪是見惑。既往偏真此二莫動。若尊特佛雙住俗中。即無量四諦。故凡夫有二乘無。此二莫動。若法性佛唯住中道。邪外三教一切二邊。當處皆中何邊能動。最后肉髻兼無見頂。故以不禮而為所表。言法不禮者。謂法爾也。生身出離愛見一故。法爾不禮凡夫之人。尊特出離界內界外二種塵沙。法爾不禮藏通之圣。法性身佛究竟圓中。法爾不禮分證中道。初后既爾。中三十相。論用可知。然不禮凡圣兼因而說。非專果也。別有所出。及注云云者。指諸廣文解相好處也

金光明經文句記卷第三(下)金光明經文句記卷第四(上)

　　　　宋四明沙門知禮述


二依經釋義六。初贊七大相海。三十二為大。八十種好為小。一一相好皆是法界。無邊無底故稱為海。謂初句是贊第十四金光微妙。故云上色。次一句贊第十五身光。三一行贊二十八梵音深遠。四一行贊小相中第七十九發色青珠。五一行贊二十二四十齒具足。六一行贊二十九眼。七一行贊二十七舌大薄覆面至發際。八一行贊三十一眉間白毫相。此八段中一是小相七是大相。二眉細下贊兩小相海。初一行贊第三眉如月初。次一行贊第二鼻高好孔不現。修揚者。修長也。揚舉也。即是眉高而長也。面門口也。三兩句遍贊大相海者。既云次第最上。即遍贊三十二也。四得味下又贊四大相海。初二句贊二十六咽中津液。得味中上味。二四句贊十三毛向上青色柔軟右旋。三修臂下四句贊第九立手摩膝相。四圓光一尋下四句贊第十五身光面各一丈。此言一尋是約佛說也。手既摩膝即當面各一丈也。此既常光驗知諸相皆是常相。云贊尊特者。故知不須身大相多。但是業識依中理見即名尊特學者應知。此丈六身若其量度即不得際。若不度之所見如故。如凈名室但是一丈。而能容受百千人天。又能容于三萬二千師子之座。皆高八萬四千由旬。其一丈量初無所改。良以三脫不思議力。使之然也。今即常身嘆尊特相。義豈不然。微妙寂滅斯言得矣。經文除此四大相外。或嘆放光拔苦與樂行業之因功德之果。悉如經文。但須皆作十番益解。其有二小相以文顯故。疏不指之即面貌如月。乃第四十一面凈如滿月也。身無垢穢。即十一身凈潔也。五臂傭下二句又贊一小相海。即第十四指長纖圓也。傭丑兇切。均也。直也。又音容。六手足下二句復贊一大相海。即第四手足柔軟勝余身分。三十二相八十種好。具如法界次第。龍尊智巧雖略而周。三從去下遍類贊。三世塵數而言一者。過去不滅。未來不生。現在不住。法身平等報應無差。一不離多多即是一。生佛尚即佛佛豈殊。是故贊一類于一切。此文復是贊尊特身。何者。如前疏云。若見四佛同尊特身一身一智慧。即是常身。弟子眾一故。若四佛不同即是應化。弟子眾多故。知秖就一身一智及常住義。是尊特相。不必須論現起大身也。文殊問般若者。問字誤也。應作說字。今家依二經明常坐三昧。一文殊說般若。二文殊問菩提。今所引文是說般若文也。四從設下絕言贊二。初分文。二而有下隨釋二。初絕言令兼例絕心。三番者。仍就分別門。三身優劣。不離分別有融即義。學者應知。五從下回向。一回事向理即實際。二回自向他即眾生際。三回因向果即菩提際。今闕實際菩提兼之。謂無上道本性無上故也。二從如下發來世愿二。初分文立意。來在不久者。即下授記品。十千天子從忉利天來者是也。二隨經釋義二。初佛述。二若我下龍尊發來愿五。初夜夢晝說愿。二我當下為他取凈土愿。不修六度不拔眾生。土無由凈。當知四修及拔四相。令于當世見我三身。三奉貢下同求記莂愿。以鼓必具圓空鳴義。今贊如來一體三身。名為金鼓贊佛因緣。以此因緣趣向果地。名為奉貢。不論事相金鼓形也。四若有下下化愿。五我未下上求愿。此之二愿皆明滅惡生善二益。在文可見。三從信下結會二世事。釋空品二。初釋題二。初正釋題二。初約四教詮空示。所言空者。破相為義。故一代教四空不同。若不辨之迷名昧理。此自分二初約部列四二。初正判四空。滅色入空者。三藏教也。且寄色言諸法皆滅。謂析破見愛陰乃不生。既詮實有滅方入空也。即色是空者通教也。體乎因果非四性生。既詮幻有故即色是空也。滅邊入空者。別教也。中道為空。不唯空有亦乃空空。然不知中具于空有。是故次第滅二邊已。方入中空也。即邊是空者。圓教也。中道具德何邊不中。唯假唯空三皆絕待。頓破諸相名即邊空。二此經下約部須四。判教屬通三乘同懺。前攝三藏后通別圓。導成之空合論四種。故四空慧不得不明。二而今下定品唯圓二。初直示唯圓二。初就理示。攝機用四。此乃通涂。品在圓空斯為的旨。是故中空即邊而示二何故下引文示。諸部般若廣示衍中三教空慧。復以三藏為助道觀。斯為聞持利根之者。廣談空相。此空慧機義持雖利。聞持根鈍。故不廣談四種空相。唯說即邊一中空慧。二又空下略示圓相。中受空名意彰蕩相。凡夫執有塊然質礙。二乘證無灰滅歸寂。中觀絕念空。此兩邊令畢竟凈。約次不次分于別圓。今不次也。二直作下約六句對中簡二。初明用句意。若直說空是中道義能空二邊。其如邪小及以別教。皆說雙非空于有無。故迷名者謂與今同。何能超悟邊即中空。又復恐謂若是圓實合談中道。那但名空。空唯離有。豈此中道雙離二邊。為防此計故作相破相修相即三雙六句。而對辨之。若諸法相名相濫者。無此六句莫辨異同。二空破下正用句簡二。初列六句。雙非是中沒于中名存雙非者。以中道名邪小稀立。若雙非名處處皆有。故特用之。對今圓空辨于同異。又外道二乘別教空句及雙非句。體是思議可破壞法。圓教雙非及空若立諸義皆滅。是以圓二互破諸二。又復諸二互修圓。二則二酥中外道菩薩入圓者是。二乘初心亦有修義。此之兩雙諸二對圓優劣有異。第三一雙屬圓當教。名別體同。是故相即不言修破。二空破下釋句相三。初釋相破句二。初空破中二初略示。以理定詮不遭名惑。豈聞雙非便是實理。蓋能了知。凡邪雙非體是見惑。二乘雙非但證偏真。別教雙非既存教道。未與三融。圓空若立前諸雙非須皆銷殞。故云破也。二凡邪下廣釋三。初破凡邪雙非二。初泛示見相二。初正示。復四者。復由重也。謂于一句更計有無。即執有是有執有是無。乃至雙非是有。雙非是無。具足之見其計轉巧。故于句句皆生四計。二雖單下結過。三種四句雖轉巧細。以執一為實余皆妄語見愛尤盛業苦無涯。浩然如海。二雖計下正破第四二。初示所破邪計。雙非是惑不入真中實是虛妄。二故為下明能破圓空。二破二乘雙非二。初泛明證相二。初明證相。二乘雙非雖非中實。而離斷常諦于真理。未至寶渚已到化城。寧不安隱。梵行等者。無學四智四中。但闕我生已盡。以滅度等當之乃足。由保此故不求遍知。二示四門。阿毗曇此云無比法。詮有門觀法。拘鄰五人千二百羅漢皆此門入。成實論詮空門觀法。須菩提此門入。昆勒此云篋藏。彼論詮于雙亦觀法。故大論云。若不得般若波羅蜜多。入阿毗曇則墮有中。若入空門則墮無中。若入昆勒則墮有無中。那陀等者。釋論明佛垂滅阿難問車匿。佛答云。惡性車匿吾涅槃后心漸調伏。當為說陀那迦旃延經。即雙非門也。四門觀法假人本無。四門不異而其實法四相不同。有門則念念生滅。空門則三假浮虛。雙亦門則有無從容。雙非門則有無俱遣。隨依一觀可以發真。三藏四門其意略爾。二離斷下正示破中二。初示所破假名中。中道之名大略有二。一離斷常稱為中道。有名無體屬前二教。二者佛性稱為中道。此有實體屬后二教。今論雙非斷常二見。得中道名。其實全非妙色妙心。故無中體。故情想不忘保偏取證。此以沙礫謂琉璃珠也。二故為下示能破畢竟空。斯乃今品即邊之空。若發此空假名中壞。是為空破非有非無。三破別教雙非門三。初示迷門起失二。初舉意明失二。初舉意。別人望圓其根名鈍。非四說四名為權巧。筏喻者。四門意在入理。箄筏意在度川。若執門起諍如檐筏馳道。故筏喻經云。法尚應舍何況非法。二不得下明失。失于融攝是一非三。二涅槃下示四門相。亦色非色雙亦門也。非色非非色雙非門也。二若各下明失故須破。此之執諍非即邊空無由可破。三新本下引證示失相。經談初地被于地前。悉有四門者。經云。初地菩薩欲行有相道即有門于無相法多用功力。即空門。一意欲入涅槃。一意欲入生死。即兩亦門。微妙秘密之藏修行未足。即雙非門。大經下明今之得。顯前之失。前屬別門執諍邪見。非是外道邪見也。二非有下明中破空。二明相修句二。初明諸空修圓中。凡邪空見。二乘空證。別教空門既隨二邊若聞圓中皆須即邊而觀中道。二諸雙非修圓空。若邪小及別教門雖曰雙非。皆成取相。皆須修于三諦俱空名畢竟空。由諸雙非及諸空句。非究竟道是九界法。是故皆須修于圓教空中妙觀。歸秘密藏。三釋相即句。雖諸經論說空說中。名相多少中。若即邊空蕩三諦。此則圓教一體異名是相即義。不須相破及互修也。二初明圓教空中不二二。初直示不二。二引般若結。實相觀照文字三種般若。即三而一故是一法。即一而三立名何極。得此意者。一切異名無不相即。二而不下明今品略說名空文約義豐空無不盡。以被義持根利之者。故以略名而標品目。二此品下明來意二。初導成上品二。初正示二。初導二用。若其不了即邊是空。懺非無生破惡不盡。贊非稱性生善不深。善不深故豈成智德。惡不盡故豈成斷德。鈍根之者于前未悟。故于今品圓談空慧。導前懺嘆令成二用。二亦是下成三章。懺嘆是用如向說之。導成宗者。萬行之因。以無所得方證三身。非究竟空豈無所得。是故圓空導于萬行成果德宗。導成體者深廣法性遍一切法。二種我故生死浩然。今以二空導一切法。顯成經體。二故釋下引證。論明一切以體宗用攝無不盡。二又常下開悟鈍根。圓空具德一切清凈。故談常宗及顯悟體。懺嘆二用。皆是究竟清凈之法。豈有一句暫離圓空。如云一切眾生皆是般若。即此意也。利根聞上已解空義。今為鈍根未解之者。特論生法境觀皆空俾成上義。二釋文二。初分文。二隨釋二。初釋欲說空二。初釋八。初釋余經廣說二。初總示相顯意二。若指下別明指前義二。初約部次相違問大經云。從生酥出熟酥。譬從方等出摩訶般若。故知般若在方等后。此經既屬方等。豈得指般若為已說耶。二約后分至終。答二。初正答通二。初引教答通二。初總立意。以此經是方等后分故。信相聞佛入滅唯三月在。所以懷疑。故指般若名為已說。二且舉下引三經三。初引阿含二。初正引前佛而去者。七日前入滅也。均頭沙彌是身子弟子。二此下結示二。引方等。即方等陀羅尼經。先于靈山唯法華授聲聞佛記。二豈非下結示三引。大品二。初正引二。當知下結示二。以此下詳定結斥二。此經下示非妨二釋略而解說二。初示教門名義廣略二。初示二門。二應作下明四句二。初直示三句。十八空等者。空體唯一遍蕩諸境隨境立名。如火是一隨所燒物乃有異名。名下之義不得不異。是故因亡內法乃名內空。因亡外法乃名外空。亡十八境名十八空。二十空二十四空亦復如是。故名義俱廣立一空名。唯詮泯蕩故名義俱略。若法性等立名眾多。但詮本性之義耳。二委示第四三。初標示。二迄從下證釋。秖立二空是名略也。此名召義遍乎十界。從凡至佛皆有眾生及五陰故。問位至聲聞生法已空因。何釋論至佛猶有眾生及法。豈獨不無。又稱無上其義何耶。答小乘談空終歸灰斷。故入無余生法永絕。大乘談空其體常住。又非獨一覺性常住。須知生法一切皆常。故生法未空則凡鄙微劣生法。若空則高勝廣大。是以極果生法無上。斯乃空之究竟也。故荊溪云。三千果成咸稱常樂。三千闕何生法依報耶。二今言下明今品名略義廣三。釋眾生根鈍二。初定廣略利鈍二。初約聞持立。宜廣為利宜略為鈍。二此語下約義持翻。身子初遇阿鞞說偈詮三諦義。謂苦集滅令速證。故不言道諦。身子一聞即悟初果。及其轉為目連說之。再聞方悟。一說是略再說是廣。豈非義持略利廣鈍耶。二此經下示今機利鈍二。初明經意。自就不能廣持詮空名數。故曰鈍根二示今機。若論義持聞略能悟。乃稱根利。無見經云。眾生根鈍便謂今機不能悟。于無量空義鮮于智慧。亦約聞持智也。此同起信論說尋于廣論文多為煩。但樂少文而攝多義者。故造此論。又末為諸佛甚深廣大義。我已隨順總持說此品。略說無量空義。同彼總持說深廣義也。四釋無量空義二。初約真中揀偏真斷滅不具色心。是有量空義。中道具足妙色妙心。出生不竭融攝無遺。是無量空義。二就此經示。既談法性性則不改。此乃常德實相者。中實之相。此品云。求于如來真實法身。新本云。法身是常是實。實是我德自在何窮。既具常我豈虧樂凈。四德彌彰無量空義也。五釋異妙方便。六釋起大悲心。七釋今我演說。八釋知眾生意皆可見耳。二正說空二。初分文立意二。初分文二。立意二。初直示無境等者。生法之境皆妙三諦故曰二空境生法之觀。皆妙三觀故曰二空觀。妙境發觀其觀方正。妙觀照境其境方顯。具明境觀令正令顯。二引證十番檢境智者境謂十境智。謂十乘。言十境者。一陰入境。二煩惱境。三病患境。四業相境。五魔事境。六禪定境。七諸見境。八增上慢境。九二乘境。十菩薩境。陰乃現前九則待發。若現若發。一一境界皆須修于十乘觀智。言十乘者。一觀不思議境。二依境發菩提心。三巧安止觀。四破法遍。五識通塞。六調道品。七對治助開。八知次位。九安忍。十無法愛。此十都為十種境絕于思議。是故五品得觀行絕。十信乃得相似論絕。四十一位分證論絕。妙覺乃能究論絕也。下文即是散脂自說名密之義。乃名境智俱不思議。新本言法即是境也。如者不異也。皆重言者。蓋以境智本來不異以情異故。今復不異故。東陽大士云。一是本性如。二是滅結如。智不異境故曰如如法。境不異智故曰如如智。斯皆明于不思議意也。二明空下隨文釋義二。初明空境二。初分文立意二。初分文。二立意五。初直示二相。言實法者。對下假想凈為不凈。乃是事觀。今于五陰及以假人。皆直觀理故名實法。身雖下出假想義。二亦名下示二異名。行行者慧行之上加修事行故。名行行。助道者。以不凈想破事中貪。資于正觀破障理惑故名助道。三小乘下明大小皆修二。初明小三種解脫。不言無疑解脫。以俱脫人達內外典籍得無疑名。今論正助故。且明二。二明大薩婆若。大論翻一切智游戲神通。以于三界得自在故。名游戲。以修得通多于九想背舍等起。故以假想為助道也。法華大車具度白牛名為正道。儐從為助。涅槃正慧遠離十相。即色聲香味觸生住壞。男相女相能離深故。所離非輕。又諦下明助道也。想白骨等觀等事禪。即用三觀于事禪境破三惑障。顯出我性成王三昧。正助合修名為達禪見禪法界也。四眾經下明經論有廣略。五明今品二義即俱略也。二實法下隨釋二。初明實法境二。初分文。二隨釋二。初明苦果境三。初生空境二。初釋。是身虛偽。二初體妄計故虛。二初計攬陰有身攬陰成身者。五陰和合假名為身。如攬五指故有拳名。凡夫不了執此假名而為我等。廣有十六。一我。二眾生。三壽者。四命者。五生者。六養者。七眾數。八人。九作者。十使作者。十一起者。十二使起者。十三受者。十四使受者。十五知者。十六見者。今略云五我者。于陰等法中若即若離計我我所之實人者。于陰中妄計我人。眾生者則于陰五眾妄計我生。壽者則陰等法中妄計我受一期報。壽命者則于陰等法中妄計我命根連持不斷。以執此故計有我身名身見得起。二若體下體本虛叵得。妄執有生生實不生。故生名虛偽。既本不生故見身寂滅。叵猶不可也。二又檢下檢原由了偽二。初正檢二。初檢假名。由一念妄想者。謂男托胎時見母為所取境。見父是所競境。于母起貪于父起嗔。父流謂是己有。乘茲妄念故得托胎。女人反是。委如大經。假名始者。男女之名由此妄想而為始也。二此赤下檢實法由二。初五陰赤白即遺體也。三性者。謂善惡無記也。二又精下六大五陰。六大是所依實法原由。若是二觀此下結示。身是幻質名是假名。既由妄想及從精血以驗所成身名虛偽。二釋猶如空聚。無明業力業即是行。乃無明緣行也。或初作業時。或托胎時。如向所明男女之識。于父母起貪嗔。以父母流謂是已有。乘茲妄念故得托胎。體即遺體謂赤白也。二從六下體法空境二。初立意分文。二初立意二。分文。二隨釋三。初釋六入四。初釋六入三。初釋二名。二檢其下檢三事。命暖識者。大集云。歌羅邏時即有三事。出入息者名為壽命。不臭不爛名之為暖。即是業持火大故。地水等色不臭爛也。此中心意名之為識。即是剎那覺知心也。三法和合從生至長無增無減。七日一變者。謂在胎也。一七名雜穢狀如凝酥。二七名皰狀如瘡皰。三七日名凝結狀如就血。四七名凝厚漸堅硬故。五七名形位四支差別故。六七名毛發爪齒位。七七名具根位五根圓滿故。今云五皰即形位也。三結成下明六數五根。并前識是意根。則六根具足。二識依下釋村落。三塵從下釋。結賊所止由塵起結。能害慧命故云結賊。四眼見下釋不相知伺候也。二從眼下釋十二入四。初約開辨數。開色為十者。五根五塵也。少分者。法入攝二種法。一者心法除心王。但取相應諸心數也。二者非心法即過去未來色法。及心不相應諸行及三無為法也。今云少分。即非心法中過未色也。開心為二者。謂意入也。及法入也。然于法入亦秖少分。謂于法入二種中。但攝心法耳。今云二者。且舉全數。二塵入下明通別名。三當一下釋各各自緣。四他根下釋不行他緣。三從心下釋十八界二。初辨數釋名二。隨文釋義三。初明識遍諸根。追緣過去預念未來。馳騁猶奔走也。如人下舉例也。端坐一室而心思天下。愛染塵緣名曰坐馳。自非妙空莫息馳想。以愚下釋六賊所害也。如大經者。德王品云。譬如有王以四毒蛇盛之一篋。令人瞻養。若令一蛇生嗔恚。我當準法戮之。都市其人怖畏舍篋逃走。王時復遣五旃陀羅拔刀隨后。一人藏刀詐為親善。其人不信。投一聚落欲自隱匿。既入聚中不見人物。即便坐地聞空中聲云。今夜當有六大賊來。其人恐怖復舍而去。路值一河其水漂急。即取草木為筏截流而去。既達彼岸安隱無患。菩薩亦爾。聞涅槃經觀身如篋四大如蛇。五旃陀羅即是五陰。詐親即貪愛。空聚即六入。六賊即外六塵。河即煩惱。筏即道品。到于常樂涅槃彼岸。二心常下明識常在。根塵即對即覺者。對塵便覺也。引釋論證即覺義。既云心欲聞則知識在根。經隨行平聲。三心處下明識常去還。乍出乍入者。對塵故乍出不對即乍入。出入間關者。應法師云。謂出入也。亦設置之貌。莊子云。小智間間隔礙也。啄一舍一者。舍一網目復啄一網目。隔礙難出得論常在者。以塵對即覺故。三從身下結二境二。初標示。二身空下牒釋二。初釋初二句結生空境。長養即十六中養育見也。妄計我能養育于他。又是計我為父母養育。二亦無下釋后二句結法空境。二初超釋無主二。初別檢。心主必能制及得自在。既為他惱二義不成知心非主。二或時下互推主。四微色香味觸也。大論云。地有色香味觸重故自無所作。水少香故動作勝地。火少香味故勢勝于水。風少色香味故動作勝火。心無等者。心望四大以不藉微勝故為主。若論被惱復不成主。二追釋無諍。因緣和合雖成諸法。本無思念有何諍訟。皆由情計故。四大如蛇六塵如賊。若觀本空則諸法寂爾。有誰諍訟。故以無諍結法空境。二從諸下明集因境二。初分文。對辨二。初分文。二前三下對辨二。初對假想辨。前三者。即此集境自立三科。謂集起相等。是慧行正觀之境。后一即假想是行行助道觀境。此九行經文既相連。又俱言四大似難分別故。以前三對于后一。而論正助以區別之。又前一者。即以集境三中。初一對后假想而論生滅。以前一云從諸因緣和合而有。及云地水火風合集成立。后一乃云水火風種散滅壞時。豈非四大生滅相耶。而言生滅皆從種無明者。彰此生滅不離迷妄也。故前生云。妄想故起至后滅云散。滅壞時此乃死。支合云憂悲苦惱。斯是無明之果。復是無明之因。故論云。老死有果所謂無明。無明有因乃指老死。是故生滅皆從無明。二若直下對小乘辨。如上所論無明生滅。何教不然。若欲了知須論小衍。小明四大實從無明生實從無明滅。衍明四大而有。三教通教四大體本自空故。本不生滅。由無明故見有生滅。如幻之生如幻之滅。別教四大體是佛性。由無明故四大生滅。性無生滅相有生滅。圓教四大體亦佛性。而性本具九界四大故。九四大若生若滅皆是法界。是故性相俱不生滅。乃不思議論生滅也。故法華明世間相常其義既爾。則衍三教皆得明于本不生而生本不滅而滅。生滅不二而二。今非通別的就圓論。二從諸下隨文釋義三。初明集起相二。初通約生法釋三。初揀苦從集。苦是世間果集是世間因。此之因果皆因緣生。今之所辨雖然涉苦果。其意乃明集之因緣。二前三下分句對義。三小乘下破小因緣二。初敘小。俱舍云。極微微金木兔羊牛隙塵等。小乘有門謂極微。始有十方分故不破鄰虛。以此為因緣也。二今明下斥非。細塵亦盡者。鄰虛亦破二塵既破。因緣不成。二言因下別約生法釋二。初假名因緣三。初釋。從諸因緣此中宜用起信論說。無明為因生三細。境界為緣生六粗方盡。疏意言三細者。業相轉相現相。即根本不覺。熏習真如生三種相。故云無明內惑為因也。言六粗者。謂智相相續相。執取相計名字相。起業相業系苦相。即枝末不。覺于外境界。起智相等生法二執。名為染愛。于外觸處染著。以二不覺熏二執心。成起業相。故云。無明潤愛集業得起。忽都不辨。迷一法界為無明。內惑等者。豈能顯今中道空慧耶。二以業下釋。和合而有以業起者。即起業相也。則有下即業系苦相也。此云苦果即是攬陰成假名人也。三此一下釋。無有堅實由無明愛者。二不覺為因。即能生心也。一念托胎是不覺果。名所生心。計此因果名為本末。既皆不覺豈是真實。故云都虛無堅實也。二妄想下實法因緣亦是妄想。一念托胎與前不異。但前成于假人今則成于實法。假實和合成一報身。修二空故破于二執故分二境。機關主者。如機關木偶假人轉動。主即弄機關人也。故以業因喻所弄木偶。以陰果喻之色。陰如木偶形質故云機關具。三陰如木偶動作去來。識陰如看人故云以自娛樂也。二隨時下明集相吞噬二。初因果對釋四。初釋。增減殘害豎約十時者。大經云。一歌羅邏得異。二阿浮陀時異。三閉手時異。四皰時異。五初生時異。六嬰孩時異。七童子時異。八年少時異。九壯盛時異。十老死時異。又念念生滅雖在于心。須知四大亦隨增減。又新諸根謂生時故。諸根死時又飲食資益血肉為新目淚耳矃等為故。二譬如下釋四蛇同篋二。初明四蛇二初約蛇報明四相。蛇有力敵羸絕等報。可譬身有生老病死增減四相。二如此下約蛇因明四分。四分煩惱皆有毒害即是蛇。因此因能感四大四相二。初別示四分感報二。初明生四大。二瑞應下明致四相。經出三相。疏以等分例致生相。二總結集業致苦。上釋四蛇雖言苦報。意明集因緣故。總結云集業相噬。令大增損推功歸集。是經正意。二明同篋二。初約身為篋。螫知列切。又音釋音郝。謂行毒也。經舉四蛇以喻四大。意彰四分有毒害義。一分具足二萬一千。四分共具八萬四千。無量劫來法身慧命喪壞由此。大經所明身持四大大不起集蛇無毒義如鳥在籠者。次文再舉。疏粗釋之故注云云。二又用下約業為篋。宿業尚存故四大未散。重舉籠鳥以明業篋。須知今疏。舉業持大意顯集因。故云心鳥。鳥喻四分外馳六塵。常求生死非安法身。若人念念思破戒事。乃求地獄永滅五分。宿人業謝泥犁長往。三釋其性各異二。初約一身釋。性別等者。雖云四大和合成身。大性既異那可合成。此顯成中當處即壞。妄情不了于壞執成保著生集。四大對四方者。顯內四大有四方性。四方升降驗大相違。對時對維其意皆爾。良由內體與外時方其性本一。故依正色心感召義成。是故今經特以四大明乎集業也。二或言下約六根釋。以其六根俱是四大造色故也。四釋悉滅無余。比至必利切。及也見人死滅四大分散。便謂息風暖氣已歸于上。骨肉血汗必歸于下。及至推尋都無去處。以本不來故。若有來去非今教境。二若果下結由集業。經舉四大升沈尤甚。正明集境善惡殊涂。以其四大不獨是惡亦通漏善也。三明集善惡境。三初釋心識。學斯宗者。要知境觀。若論觀者須明三識。謂第九庵摩羅是不動識。當正因佛性。可為中觀。第八阿刺耶是無記無明識。無明之性即了因佛性。可為空觀。第七阿陀那是分別識。是惑性故當緣因佛性。可為假觀。此之三識既與三德無二無別。是秘密藏。何法不收何處不遍。修圓觀者。必能了知一心一塵無非三識。即是所顯妙理復是能觀妙觀。若論境者唯尚近要。秖以第六見思之識。而為境界。知妙三識未始暫離一見一思。故即此心為妙三觀。顯妙三諦。雖唯一識未嘗不用三識為觀。未嘗不以三識為境。若謂今宗不明三識。但于第六顯三諦理。今之釋題及彼妙玄示其三識為妙三法。將何用耶。于一識心以何而為三諦三觀。故無通見難議圓宗。今明集境故引論文通小之說。但于第六辨心意識一法三能立三名字。對數名心者。對通大地等一切數故。名曰心王也。能生名意者。意是依義。依之能起一切因果。以具三性故也。分別名識者。以能了別所緣之境。故名識也。又言下雖秖一識。約三時異而立三名。不同前釋秖約一時有對數能生分別之義也。前是橫釋。此乃豎釋。初起極微。次起漸著。后起彌顯。豈非豎耶。二釋二性。夫性有二義。一真理不變名性。二隨緣染習名性。此言性異約染習性也。此之二性遍心意識一一皆二也。三釋躁動二。初正釋躁動二。初約王數釋。二又如下約業牽釋二。初明業牽二。明兩牽。二亦是下例釋隨業即當四句也。若了兩牽即知受報。二水火下明假想境二。初正釋相二。初釋散滅壞時。二釋大小不凈。能破欲情令正觀立。故名助道

金光明經文句記卷第四(上)金光明經文句記卷第四(下)

　　　　宋四明沙門知禮述


二若正下明功能二。初明破欲助正二。初略示。二廣示三。初引釋論明助正。三解脫者。謂空無相無作。從三證果名解脫門。解脫涅槃二名一體。道品是開門法者。小乘則以十六行觀為三脫門。今品則以即空假中為三脫門。欲此門開。須以道品調試修之。如以念處四種修于即空假中正勤四種。乃至八正調試修之。亦復如是。小乘三脫七科調試其義亦然。俱以道品為開門法。九想者。一脹想。二壞想。三血涂漫。四膿爛。五青瘀。六啖。七散。八骨。九燒。若約小乘有二種人。一壞法人但求斷苦即至燒想。成慧解脫人。二不壞法人。來住骨想不進燒想。得有流光等功德具足。成俱解脫人。今明菩薩見禪實相。名修達禪永異于小。大小雖異俱以不凈助開三解脫。于助開中不凈九想破欲先鋒故名初門。二示進修明力大。初修不凈進入八背及大不凈。所言大者。但觀自他正報名小不凈。即九想觀。若兼觀依報名大不凈。所謂舍如丘墓。錢如死蛇。羹如屎汁。飯如白蟲。衣如臭皮。山如肉聚。池如膿河。園林如枯骨。江海如注穢。名大不凈。亦名大背舍。背謂背是凈潔五欲舍謂舍是著心。三引大經顯治欲得解觀對治力強速發無漏。二此不下明二空助正三。初據義總示。二引經別示八色流光者。謂地水火風青黃赤白八種色也。法界次第云見地色如黃白凈潔之地。見水色如深淵澄清之水。見火色如無煙清凈之火。見風色如無塵迥凈之風。見青色如金精山。見黃色如薝卜花。見赤色如春朝霞。見白色如珂貝雪。三此就下結成助正為治欲故。修于事禪而以二空正觀了達不凈境。是法界故于骨于光不見假人及以實法。此正助合而修之。方是大乘助開之法。二明生法二空觀二。初分文立義二。初分文。二立義三。初明諦緣本大二。初明通大四。初約專小問。今說圓空。那得卻用聲聞四諦支佛因緣。二約通大答。佛說諦緣通被大小二乘菩薩。通四教故。如世大道群小同游不定屬小。三重問即通意云何四字也。四涅槃下廣釋二。初明四諦通。我昔等者。佛與三乘昔在凡時。不見四種四諦真理。故又流轉分段生死。偈文未畢今具引之。故注云云。凡夫有苦無諦者。雖遭大苦不以為患。以不審諦知是苦。故聲聞有苦有苦諦。此當三藏不了無生。故云有苦。能審知故名有苦諦。菩薩等者。通等三教俱達如幻。俱能解苦當處無苦。而有真諦者。章安疏云。真是真實。故知即是次第不次第二種真實也。諸佛等者。佛果圓極究竟實也。是知四教智雖淺深皆依四諦。所以下更引勝鬘兩種四諦。釋成前意。二乘有量者。藏通不知如來藏故。所觀四諦終成有量。別圓菩薩了藏性故。所觀四諦皆無限量。而兼有量者。深必知淺故。別人次第觀量無量。圓人一念觀四四諦。二大經下明因緣通四智。皆觀十二因緣智淺深故。得菩提道四種高下。彼經四智意彰四教。故知因緣不局在小。二復有下明唯大二。初明獨菩薩法。二初引經。儒童者。儒仁也。謂仁賢童子也。習應者。謂修習與空相應也。四諦因緣各舉初后并略中間。故俱云乃至諦緣。既是法忍菩薩相應之法。驗知理深二乘不及彼通衍三。今取圓教諦緣相應。成今空慧。二當知下結示。二明二乘見淺三。初明聲聞。若望因緣乃以七支總為一苦。仍以五支總為一集。又復苦集不分過未。總是現在。以根鈍故法相總略。二明支佛。開聲聞總成別相。現在五者。謂識名色六入觸受。未來二者。謂生老。死別相苦也。過去二者。謂無明行。現在三者。謂愛取有別相集也。又開三世不唯現在。故云略果及略因由中可比三。是則三世皆有十二。以福資智故能別觀。三雖復下斥淺二。初正斥二乘。所修三學不為眾生不成佛法。是故名為自調自度。大論云。二乘戒名自調。定名自度。慧名自凈。緣覺雖有少分慈悲不能廣益。故同名自。二與菩薩下對彰菩薩未分權實。但是菩薩俱異二乘。二今舉下明析體有殊二。初約共三乘明析觀。二約不共菩薩明體觀。諸文所明實有滅空為析。幻有即空名體。今明幻有即中為體。乃以實滅及以幻空俱名為析。以其未達諸法實體。體義不成。由謂諸法終歸無常。秖是析義。今明諸法一一常住。既見法實名為妙體。初義分二。初別釋二。初約二乘明觀二。初生空觀二。初舉譬推。二我人下就法檢。各推無故合之亦無。以聚虛空不成色故。即陰下更于即離檢令叵得。二雖求下法空觀二。初明法存。牒前譬顯人亡法存。二更須下用觀析二。初正明推法空。正檢法空先析色陰。次前念下析四陰。無想受略于行識。二既不下雙結二空。智雖空境智須自亡。是故境智俱云不得。二通菩薩下以菩薩例結。前論析觀乃三藏法。以對今品體觀屬圓。故以通教鈍根菩薩不能體中。亦屬析觀。故云通菩薩亦然。二是為下總結。言自行為他異者。以通教菩薩對兩二乘分別二行也。二約不共菩薩明體觀三。初總示異前。言別菩薩者。非是別教。乃是圓人異偏小故稱為別也。故云永異。二如見下深明觀相四。初明妙空體法二。初立喻顯。然鏡像喻文乍濫通。須知圓意。通但六界而為鏡像。別圓十界而為鏡像。別雖十界九是修成。修成不實故如鏡像。圓知十界性德本具。以本具故奪修無功故如鏡像。不二門云。幻因既滿鏡像果圓。如此解之。故云懸體體秪是解。鏡內鏡外者。解因緣所成即鏡內拳指不實。亦解能成因緣。即鏡外拳指不實。二眾生下就法觀二。初生法雙空二。初明觀。若假若實皆本不生。空則俱空。二如大下引證。我是假人色是實法。二性俱空人法不異。是故名如。二今世下因果俱寂二。初明觀。五果既是因緣所生。可合鏡內拳指不實。二因既是能生因緣。可合鏡外拳指不實。二下文下引證。假實當體即空假中名本性空寂。無始強執謂假實生。名無明故有。既了因寂果那不寂。二雖不二下示妙三諦智。即空假中而為空觀。以即空故不得六界生法。以即假故不得二乘生法。以即中故不得菩薩佛生法。蕩十界惑是故境智俱名不得。而能審諦十界生法。故二境二智皆名了了通達。境是妙俗以無相故。故無所染智是妙空。以無緣故。故無所凈。非染非凈稱本離念。故雙亡二邊。正入中道任運雙照。三結三諦圓顯。三德三諦即念開明舉一即三。體非次第顯無前后。無覺而覺稱為大覺。四與此下與經體相應。佛示二空顯法性體。不照三諦豈稱法性無量甚深。故知今解與性相應。此性名為金剛寶藏。若偏照之德非具足。三是為下約人結示。故知今體非獨是體空。須體三諦方得名為別體。三諸小下斥諸師失意三。初正斥失二。初斥小乘師。毗曇有門說存鄰虛。成實空門說破鄰虛。若存若破皆為析滅見愛二惑。弘者失意冬生定計。起見起思故屬斷常。同彼外人全非正析。二斥大乘師。般若等經談一切法如幻即空。此空畢竟三諦宛然。諸師罔窮作但空解。不即假故不能游戲神通。不即中故不能解釋佛之知見。非佛知故不得三智一心。非佛見故不能五眼具足。雖依大教理齊小乘。于小乘中同壞法人。進修燒想壞滅骨人。既其不修觀練熏修。無由成就三明六通。三明者。天眼宿命漏盡也。更加天耳他心身如意則成六通。愿智頂禪。以超越禪最高上故。故名為頂。愿欲知三世事隨愿則知。故名愿智頂也。二引經示。首即經初。軸即經末。如來法身謂果上法身智斷必具。令用二空當念求之。無上涅槃體具三德。皆與無量甚深法性無二無別。故首軸所詮窮深極廣。三豈可下結不用。世人邪見即是癡空外道斷見也。小乘之析雖是正教。以無般若方便故墮斷常中。大乘之體法雖圓備。諸師但作偏空之體。同彼小乘慧解脫觀。安能解此即邊之空耶。二善女下依義釋文二。初明修因二空觀二。初約苦集明二空觀二。初生空二。初分文。二釋義三。初對告勸發。二初釋善女二。初約四悉釋四。初世界。二又時下為人。三又男下對治。四又佛下第一義。二此是下結成因緣。二釋當觀。二諸法下指上境。二初釋諸法。名目雖略者。秖云諸法則能攝上所說諸境。無不遍也。二釋如是二。初標列三義。正明總觀者。下二空觀歷諦緣境。別別明修空假中觀。此之三觀盡稱諦境。今一如是總示三觀。如是三觀如三諦是。有三義者。列于三法。即當三觀所如之義也。二如事下指釋三義二。初指釋。謂指經文中上下釋三法相。假想指上余二指下。上下皆是不思議境。故皆指為所如之法。二又事下融即。初乃俗即真中。次乃中即真俗后乃真即俗中。以妙三德為三諦故。所以此三不一不異。如是之言是故得名為正明總觀也。以亦一異為諸法。既以不一不異為能觀觀。乃以亦一亦異為所觀境。境觀不二卷舒無妨。三何處下正作觀。二初通釋四句三。初約初二句明空觀二。初釋初句二。初就五陰觀。言點出者。已用如是總示三觀。今以四句明示三觀。故皆言點出。今檢無人義當理觀。二又果下就因果觀。二人既下例次句。二本性下約第三句明中觀。不以本性為能觀者。非中觀也。即一切法非理非事名為本性。非別有也。故法華云。諸法從本來常自寂滅相。般若贊云。平等真法界佛不度眾生。以本無無明豈有眾生。本無空慧豈有于佛。既無生佛何度之有。非破非立雙非亦忘。名本空寂。三無明下約第四句明假觀二。初由迷俱立二。初正釋二。初直約事理釋。諸法雖即本性空寂。由具性染故起事染。由破事染故立空慧。欲忘染凈故立即中。此之藥病悉由無明。二以有下委就迷悟釋。生法是果成由惑業故。云以有無明等也。既有下欲空生法須論三觀。助事觀者。助道事想觀也。即不凈流溢等。是所助正道即二空契理之觀。正助二修為顯一性。故立非事非理之觀也。是事下以今知三。驗其無明是事不知。三皆事者。以在修故。不二門云。修雖具九也。二凈名下引證。以眾生實病生菩薩權病。示病意者。為明法藥也。二若知下由悟俱忘。若知無病用三藥為。此之泯忘空品意也。二但我下別釋初句二。初明所破人執二。初總示我相。五住之初三界之主。若破我者縱起結使不生四趣。故云深重。小乘大乘俱實無我。我不復斷。四教賢圣入之無路。故云大障。凡夫下明起我處。初遍六作。次遍六度。二若攬下別示利鈍二。初鈍。攬他遺體而起者。是俱生惑。與身俱生名俱生惑。如諸蠕動實不推理。而舉[蟲*敖]張鬐怒目自大。底小凡劣何嘗執見。行住坐臥常起我心。常時自起故名疏鈍。二若執下利二。初明密利。執法塵起者。是分別惑。以對意根故曰法塵。因分別生迷理之惑。此名利使。藏之初果。通之見地。別之初住。圓之初信。皆斷此惑。二明相狀二。初略論十使二。初正明使相二。初明十為枝葉。執一法者。不問邪正大小偏圓。隨執一句即生十使。前五是利。后五是鈍乃利中鈍也。二十使下明我為根本。二縱令下兼示其人二。初明具邪禪慧。長爪即拘絺羅身子舅也。勤學不暇剪爪。時人呼為長爪梵志。根性最利。是外道中高著者故舉之。鍱腹者。金七十論云。優樓僧佉外道中有一眾首。至金地國。頭戴火盆鐵鍱其腹。與僧論義。難石等者。大論二十六云。薩遮尼干子難人。乃至樹木瓦石流汗。至非想者。如郁頭藍弗。已至有頂故云將出。卻墮飛貍故云復還。二如此下明不能破我。尚非小乘內凡。豈同初果破我。二重廣我見。謂即色是我。離色有我。我大色小色在我中。色大我小我在色中。受想行識亦復如是。五陰各四即有二十。二若一下明能破空慧二。初通明空慧二。初就境智明生空二。初別示二。初于陰境推。還就即陰離陰陰中有我我中有陰四句推之。是我不然者。能破之觀也。據義合須二十遍言。以破二十種身見也。約外境者。望能觀智是其內心。故所觀陰得名外境。非他身也。二而其下明觀智檢。所觀五陰既立于五。能觀之智任運成五。五陰一一皆有四智。悉應計我。故須亦破二十身見。二內外下總結。以數顯觀令智不漏。二毗曇下約大小觀人法三。初毗曇。我見是共等因者。即共業別業。合有四句略言共等。此有門論陰中求我。我空陰有我法兩分。故我見思惟前后而起。我即眾生。思是實法。故悟生空未得法空。二成實。此空門論攬陰成我。故我見思惟起不異時。是故生法二空同悟。三大乘。我見即具諸法者。俗即真中何法不具。我性如色性生空即法空。二破二下別明三觀。既云我見即具諸法。合于三諦而破我見。是故用上三句破之。二初正破人我三。初約理觀檢。二若作下約非事非理檢。我見即中豈存境智四十種執。三若作下約事觀檢。經文既云無明。故有愛取心強。須作不凈助道之觀。觀邪見惡心是穢惡陰。若善直心慚于義天。愧于圣人。入方便位真理未明。是隱沒陰善惡雖異皆未破見。豈有見心不依于色。色須敗壞。故云不凈。不凈之境何處有人。今方便位義當五品也。二若得下更推法我二。初明得悟推法破思。觀雖圓修而其粗惑有除不除。若以三觀檢我叵得。見惑斷者。得入初信。更于三師修二十觀者。乃破法執即思惑也。從二信位進至六信也。二若未下明未悟推法破見二。初轉計實法二。初正明度入。妙觀破見見惑未除。見雖未除觀己有力。能于假名柔伏愛惑。若其我執度入實法。二引經及事。屈步蟲者。要因前腳得移后足。方于假名伏惑。又于實法起見。如彼蟲也。二須實下勸更修觀。宜于五陰作二十觀。顯我本性。使空慧明。隨度入處以觀逐之。名處處作。二明法空二。初約經文釋成三觀二。初正釋二。初立意分文。我見即具一切諸法。豈觀生空不空實法。鈍根未了故今重說。二如是下隨文釋義三。初明即法而空。二初示境觀。二若四下明修觀二。初就法明空二。初正明空。逐一推檢。不應動等者。地動則成風性。暖則成火性。史記曰。陽伏而不能出。陰迫而不能蒸。于是有地震。注云蒸升也。冬則地中暖。故禮云。古者夏則橧巢冬則營窟。水堅故成地性。波動故成風性。貞堅也。炭火貞則成地性。火焰動則成風性。風能持物則成地性。觸壁止則成水性。二引經證。水性不住者。不守于濕。火從緣生者。既賴緣而生則不能守其熱性。風性無礙者。以無礙故不能守其動。一一下四大俱無性故。皆入如實之際。前之二教以空為如實。后之二教以中為如實。今取圓中實際為正。二上檢下對生辨觀。二本自下明即法而中。二初二句法本自中二。初明性非生滅。以元中未三節顯于性是中道。元無四大者。非謂獨一全無四大。以其大陰皆如來藏。性體常住本無生相。故曰元無。既無法生與誰相會而為和合無和合。故無可散滅。故不論空。如此談中之義顯矣。二本自下明非觀使爾。世間之相本來常住。豈以觀智息乎生滅。然后不生滅耶。此名即事而理亦曰即邊而中也。二三句顯由觀解二初正示。性雖本然遣迷由觀。言因緣性欲為因。師教為緣。因緣成觀達本三諦。諸大即是空假中。故從本不生。二引證。無明轉即變為明。名菩提燈。若非感應因緣之力。豈滅無明。故知成佛全假因緣。三和合下明即法而假。二初成違理之事。二此法下成照性之修。此法有故者。即迷惑因果也。體有下三諦也。即空下三觀也。境觀悉由迷惑因果和合。而有也。二三觀下結觀。三段經文與三觀合。知今宗旨契會佛心。豈可不信。二更為下為鈍根重破法執。前釋生空已明度入實法。或利根雖曉。恐鈍者猶迷。是故大師以無緣慈。更說其相。二初明法執二。初依報起見愛心四。初依大陰起四執。一切外道四教行人。若未伏斷見惑已來。皆有此執。二四執下因四執生我見。四中雖云無及雙非。既是執生四皆屬有。見既依色合當即離。色我我色。見依四陰即離亦然。三我生下依我見生十使。如生空中說四方招下因十使招生死。縱依圓教性具大陰。開于四門。隨執一門生我見者。起惑造業招致來苦。與彼外人生死不別。大師正為即時行人陳四執過。二惑此下指見心名污穢陰。此之五陰皆成執見。故悉污穢。襵[埶/衣]歸有豈名法空。二心不下明空觀三。初明不依是忘四執。心不依陰四教皆然。今明圓宗論不依者。即穢污陰為能觀智。何陰可依。何執可破。誰為能觀。亦無所顯。心不依陰今意略言。二寂然下明契理則備眾德。三種般若與金光明牟尼三身。無二無別。若不以此為三觀者。見之無由。三行人下明此觀速能復本。觀生觀法皆以三觀一念而觀。猶如懷璧。復金光明法性之理。如向本國。二三世中可登圓住可以保任。二明十二因緣生法二空觀二。初分文立意二。初分文。此十二支而分生法者。順此經文。初支既名曰無明。名即假名故屬生境。無明者。我執也。起信論云。計名字相也。向下諸文但言行識等。既不云名。乃是直指色心也。以行至老死不出五陰色心故。義雖炳然猶恐不信。故引釋論逐段證成。誰老死者。如問云誰。則答言我。故知誰我悉假名也。經云名曰與論冥符。論號生空經豈不爾。是老死者。則直指色心是老死法。經不云名與論亦合二然十下立意二。初通辨因緣相貌二。初標列。二三世下解釋三。初三世。過去破神常者過去已滅故非常也。現在破神我者。五果皆五陰和合故無我也。未來破神斷者。未來有果故非斷滅。皆言神者。外執身神有斷常等也。此三世義世共傳之。故云常涂所用。二果報。以前十因緣屬現在。后二因緣屬未來。二世合為十二。而文云一期始終。且據無明行在一期之始。相帶而言逐云始終。非謂秖在一世此果報因緣。出大集經。以在中陰于父母所。生貪愛心為無明。出入息風為行。自識支已去。義同三世。三一念二。初所憑教。二如眼下明行相二。初正釋相二。初對塵直釋。六處生貪者。眼識染故。潛牽諸識各有貪情。故普賢觀云。以貪香故分別諸識處處染著。一日等者。一根對塵即起十二。六根晝夜數數對塵。何念不起十二因緣。一一成因皆須感果。回轉如輪纏縛如網。二今更下更推因起。因緣之觀通三世者。意推過去無明為因。生于現果。現果之上復起惑因。本欲即今無明不起。是故今推過現二處起無明相。文二。初逆推過因。從名色起者五果之初故。五陰已具故。識支未具五陰故不言也。過去之因極于無明。今觀無明意欲令觀成覺了智。而謂無明定是有等。則能破智翻為無明。藥乃成病。故云四句取者皆是無明。無明為緣豈不生行生識等耶。如前說者。六入至老死。皆如前文直示中明。二又觀下順推現果。于此受中等者。以受支是五果之終故觀至此。若生計著還成一念十二因緣。或有受等者。即是無明不了之心。行識等支一念成就。二如此下嘆難知。逆順推檢雖在一念。其十二支宛然具足。所以枝條遍滿諸有。其猶大樹尚無能識。況能伐耶。言大樹者。婆沙云。過去二支為根。現在五支為質。現在三支為花。未來二支為果。布濩者。文選注云。布濩長多貌。從言從水并通漢書云。布濩猶布露。謂于闕露處皆布也。二今經下略示今經觀境二。初明經意。但舉生法為境者。以假名無明為生空境。以行識色心等。為法空境。此因緣二境通四教觀。今意在圓。二宜以下示境觀二。初示境二。初立喻。二法合。著于假名者。不達三諦而妄起我見。猶如舞燼成輪。故云不息。輪依火有。而假名因實法而有也。迷故不達色心即空假中。名迷陰入。言薪火者即燼也。二若知下示觀二。初立喻。二輪火下法合。觀生觀法皆即空假中。乃輪火雙無二空觀也。二生空下依義釋文二。初出境相二。初生空境二。初分文。二釋義四。以前生空三觀釋之。故疏無文。二行識下法空境。例應有三者。行即空假中。乃至老死即空假中。佛言巧略。比前可知故。二眾苦下出觀相二。初據經文示觀二。初正示二。初指文。二眾苦下釋義三。初明中觀。眾苦行業。指上生法。當體妙故。不可思議。若生若法皆非空有。如是體達名為中觀。此觀不見生死輪轉有際有息。即法界故無際。皆常住故不息。二本無下明空觀。三不善下明假觀。前不善思惟即過去二支。今不善思惟即現在三支。經心行者。即上思惟也。斯乃舉病必對于藥。假觀彰矣。二雖名下結勸名偏義圓。名但云空而義。乃是即空假中。義既必當。故明與經任運符契。生空法空名義皆爾。故勸修者息乎疑情。仍須了知。全秘密藏為生為法。是故生法無非三德。故觀生法能所皆三。境觀名別其體不殊。是故能所二即非二。此乃今經二空觀也。二為鈍人更說二。初特示空觀二。別指假中。良以初心于假名實法。起見愛增強障道事重。是故大師特陳空觀不說假中。此同釋題觀解三道。三道正觀舉名而已。但于假實三毒六作。委破四性頻示二空。蓋為始行我見彌隆。故示真空以為要術。初文二。初示二。初推人法二。初推人。若假名下對于實法推無四性。今之下四性被推執情稍薄。但謂有名。還須四性檢今叵得。所召之人既無生相。能召名字四性亦忘。略示人空其觀如是。二觀法二初橫推。以現名色對過去業。推無四性。羅漢有業者。無始所造諸有業因其數何限。無惑潤故不受后身。故曰不生。各有等者。如合兩空豈成一色。二既不下豎推。計法之執如屈步蟲。舍一取一。生被破故便計無生。還是性執。雙亦雙非計皆依生。既悉無理復計于滅。亦成四執。八句之上皆云不得。即是空觀。無滅無生者。檢滅檢生俱不可得。方乃得名實法無生。二無生故下明觀成二。初明二執忘。攬陰成人實無生故。假名則壞。于假無我諸見俱亡。實既無因安得不壞。二既不下舉二喻示。不然火喻不執法。無煙喻實法不生。日中舞喻燼空心秉法。是亦無輪喻不生我見。二是略下結二中觀。下別指中假。言別記云云者。具如止觀假中破法。行者應知。今明三觀圓修二空。但為鈍根見惑偏重。故別指空對治此惑。此惑若忘二諦自顯。故中假別指而已。二我斷下明果上二空用二。初分文。二一切下釋義二。初明自行成二。初明智德滿。二初明人法。二觀成二。初約人法銷文二。初明人空觀成。二以智下明法空觀成。別明十纏者。嗔覆睡眠戲掉無慚無愧慳嫉。忿恚曰嗔。隱藏自罪曰覆。意識昏熟曰睡。五情暗冥曰眠。嬉游曰戲。三業躁動曰掉。屏處起過不自羞曰無慚。露處為非不羞他曰無愧。財法不能惠施曰慳。他榮心熱惱曰嫉。煩惱即思惑也。雖見思通名煩惱。今別以思惑當之。罥系也。二二乘下約大小釋斷二。初論大小斷盡不盡二。初明二乘斷通余別。界內一切煩惱名數皆通界外。但以所障空中分之。則知通別。凈名室中天女散華聲聞著身菩薩不著。故被訶云。結習未盡華則著身。斯乃斷通未能斷別也。二而言下明佛地通別都忘二。初正示。雖云菩薩能斷別見。而斷未盡究竟在佛。若至佛地不唯別盡。通亦窮邊。何者。蓋由見思遍十方界六道眾生差別種習之所成就。因地乃斷未盡邊涯。唯佛究竟故云。若通若別究竟在佛。二引證。性德生法體本無上。通別二執染故成卑。妙覺執盡二俱無上。故云無上假實。佛地所不惑也。二經論下明佛地有斷不斷二。初明經論異說二。初明有斷。智以悟極而惑上上。惑以迷極而為上上。今迷將盡唯余微細。故名下下。故起信論云。覺心初起心無初相。遠離微細念故心即常住。惑微細故難別難除。故上上智方能斷盡下下之惑。無明力大者。惑雖微細能障妙覺。故華嚴明。灌頂菩薩所有功德如一塊土。妙覺功德如四天下土。最后無明所障若斯。力豈不大。非佛智發此惑不忘。一念相應慧者。究竟覺也。正習俱盡者。該于通別也。二或言下明無斷有上士者。等覺也。此位須修清凈凈禪斷微細念。故名之為斷。無上士者。是妙覺位。修證既忘更何所斷。二斯乃下用悉檀和會。此斷不斷各見教文。人師執之凈計莫止。今以四悉逗機之意而和會之。諍無由起。國是境域即當世界機所居處。隨處樂聞佛智有斷不斷。而歡喜者。時即對治隨時當有斷不斷義。而破惡者。人即為人。隨人宜以斷不斷。而生善者。悟即第一義。隨悟斷不斷。而入理者。為此四機說有二義。究論佛智不可言思。二證無下。明正助二道滿。無上生法證由二空名無上道。事助之行與正合修。故得稱為微妙功德。二開甘下。明斷德滿。二初略釋甘露。以命等四。如次對于常樂我凈。二然此下廣釋諸句四。初對華嚴四位二。初正對。彼雖兼別今取其圓。別三十位未得甘露故。二下地下釋疑。恐后人疑故釋也。化他令同我之所得。二又通下對般若四智。論雖多釋猶通三教。今四皆從甘露而說。故的在圓。以一心三智蕩一切相。名道慧開門。一心三智立一切法。名道種慧示器。一心三智雙遮蕩立。名一切智入城。一心三智雙照蕩立。名一切種智處室。由此四智住大涅槃。令諸眾生得此四智。名食味也。三對法華大事。彼佛知見是今甘露。彼之開等對今四句。唯有悟入與入處少殊。其義不別。四對涅槃四德。前以四德釋甘露義。今用四德對開等文。有此異也。二吹大下明化他成二。初分文立意二。初分文。二余經下立意二。初明智定相成。前現通者令重法樂聞。后現通者令依法修證。故前云開后后云成前。二修因下明因果同類。二空正道為智德類。二空助道為斷德類。即緣了二因。非此二因安克二果。二說法下依義釋文二。初明轉法輪化他二。初明說法二。初總示。二吹螺下別釋二。初別明螺等二。初約教位釋二。初釋四句四。初明吹螺。是故號者。大經云。吹貝知時是也。苦忍凡性者。即內兄上忍位中。于苦諦下留一行一緣。是凡性也。圣人正性謂初果也。說大乘法者。唯以圓教為大乘也。改凡圣偏性通教六地是圣。別教十向圓教十信是內凡。以中理未顯悉名偏性。通教七地者至此得知圓者。皆是改號之位者。三人俱破無明。見中道圓性也。二擊大下明擊鼓誡進者。軍陣之法也。兵權曰。聞鼓則進。聞金則止。鼓則嚴肅軍眾使前驅也。督率也。率導引也。位在修道者。令初果進二果也。通教位在八地者。前釋改號是七地破無明。今進入八地。是增道損生。別教應言二地。圓教應言二住。方名進入修道。今言十行初住者。恐誤也。或別有意。真修道者。即通八地。別二地圓二住故。云咸進。地論以初地為見道。二地至七地名修道。八九十地為無學道。彼雖別位例圓可知。三釋然炬。通教下皆取當教化他位也。此言八地不取受接。但約當教出假道觀雙流耳。別約十向其意亦爾。以內修中觀外亦出假故。圓在初住者。以百界作佛普門示現故。圓從勝說。乃取分真。止觀名真出假位也。皆是下結示三位。道謂外化。觀謂內行。此該三教不同余文唯就通說。四釋雨雨。扶疏盛茂也。時澤時雨也。大恒者殑伽河也。二若得下例上四經。二此一下以橫豎結。豎擬諸經之位者。即向四經名字雖殊。但是住行向地圓位耳。故名為豎。橫論一切。諸位者。即攝四教凡圣諸位。如向消文是也。云云者。部在方等故此化他必兼四益。橫攝諸位旨在其中。二此中下通。釋大義。前三云大。后一云勝。勝亦大也。故云皆言大也。通涂下若取通名。唯在大法義并歸圓。對于四經其義彌順。二我今下明神通二。初明摧怨二。初明煩惱為怨。二魔為下明天魔是主。二明豎幢。高出眾行者。即法幢三昧也。萬行功德皆為眷屬莫不歸宗。此之三昧故為眾行之望。兵望麾者。手指曰麾。尚書云。左仗黃鉞右秉白　而麾之。兵權曰。將軍乃秉　麾眾而誓之。又云。聞鼓則進。聞金乃止。隨其指麾五陣乃理。三德下出三昧體。其體若非不縱不橫。豈出眾行。豈摧五住。豈壞天魔。無記神通體用如是。二從度下明四弘誓化他二。初牒文示義。雖復等者。既依四諦而運四弘。四諦既常誓豈休息。因人求佛意在利生。今遂所求豈忘與拔。四弘是下示誓有依。誓即無緣慈悲。境乃無作四諦。無緣無作行相如何。眾生誓度。生死即涅槃故。煩惱誓斷。煩惱即菩提故。法門誓學。即惑成智故。佛道誓成。即生成滅故。不爾。豈能廣度永度。二度諸下隨義釋文四。初令度苦諦。經永斷三惡。即三惡道也。須約十番論度論斷。二令斷集諦。須明五住燒十界生。三令證滅諦。當分而論四種甘露。跨節而辨唯一圓常。四令安道諦四。初約檀明諦。不獨行檀具于四諦。五度皆然。五不依諦則不動不出。何度之有。復須知今依無作諦。二無量下略釋經文。三論云下檀攝六度。大論十二解檀度云。若菩薩行檀度能生六度。是時名檀度滿。云何布施生檀度。有下中上。若以飲食粗物軟心布施名下。能以衣服寶物布施名中檀。能以頭目血肉國財妻子布施名上。云何施生尸度。菩薩思惟眾生不知布施。后世貧窮故行惡。若行布施后世有福無所乏短。則能持戒。云何生忍度。菩薩施時受者惡罵。若大求索。若不時索。或不應索而索。是時菩薩思惟。我今布施欲求佛道。亦無有人使我布施。我自為故云何生嗔。如是思惟已而行忍辱。云何生進度。菩薩布施時常行精進欲行二施。勤求財法以求足之。云何生禪度。菩薩施時能除慳貪而行一心。漸除五蓋。是名禪度。又心依布施入于初禪乃至滅定。云何生智度。菩薩施時知有果報而不疑惑。能破邪見無明。又分別凈不凈施得報不同。是名生智。故云檀義攝六也。余之五度亦互相攝。非今文意。故且論檀。六之首故攝生便故。四舍身下以彼岸結。生死為前際。涅槃為后際。身命及財此三屬事。以觀此三及能施心所施之境。三輪當處即空假中。是故能等三德涅槃。此以常因而克常果。不然豈得不壞常住。如是行檀名波羅蜜。三德甚深故檀豎高。三德無量故檀橫廣。此機樂略。是以如來妙說一檀遵修諸行。仍須了知。既談果后行檀利物。行人豈不即聞而修耶

金光明經文句記卷第四(下)金光明經文句記卷第五(上)

　　　　宋四明沙門知禮述


大章流通二。初釋四天王品題二。初因緣釋二。初約處釋人二。初明處。二十八天皆上升之趣。此當其首。天分三界。于下界中此復在初。居半須彌者。處之所依。欲界六天。二天依山。忉利居頂。四王在半。梵語須彌此云妙高。出水八萬四千由旬。四寶所成。二東黃下出人。持國者。護持國土故。乾闥婆此云尋香行。天帝俗樂神也。富單那此云臭。餓鬼中勝者。或云主熱病鬼也。增長者。令自他善根增長故。鳩槃茶此云甕形。頗似冬瓜。是厭魅鬼也。薜荔多此云祖父鬼。餓鬼中最劣者。雜語者。能作種種語故。毗舍阇此云啖精氣鬼啖人及五谷精氣故。亦云顛狂鬼也。毗沙門此云多聞。福德之名聞四方故。夜叉此云輕健。飛空健疾故。羅剎此云可畏。亦名暴惡。二此四下明品來意。二觀行釋。三種觀法此當托事。以其境智一一皆借事義而立也。須知托事多兼法相。如王舍城而觀五陰。耆阇崛山而表三德。此之五三何殊四諦。然此正是托感應事明境觀也。分二。初示觀相。四諦四智乃至諦下各論見思。何教不說。今釋教義既專約圓。故所明觀不關三教。四天須表無作諦理。四王乃表無緣妙智。照事即理名護諦境。了縛為脫名護心數。為他說此名為護世。通別見思同體為障。名為鬼神。法花指此等者。不無少異。彼以鬼神但譬五利。乃將蟲鳥而譬五鈍。今則利鈍俱類鬼神。但取分同也。二若不下明利益。而且先明不觀有損。侵害心王妙智不發也。毀損境界諦理不彰也。心王至迸散。示迷三德而為三障。雖論三障迷由煩惱。故云俱為鬼神所惱。能觀下正示觀之有益。無明即明為能觀智。此觀觀苦生死即涅槃也。此觀觀集煩惱即菩提也。控御等者不動諸見而修道品。不斷癡愛起諸明脫。如斯控御豈獨不被侵害。而能顯理備德。顯理故諦境國安。備德故心數民寧。以轉八萬塵勞成八萬定慧也。自行了達既其若此。令他修證豈不然乎。托護世天王之事。修觀獲益其相略爾。二釋十三品經文二。初立意分章二。初立意。季亦末也。翳障也。二凡為下分章三。初開流通七章。方軌者。方法軌范也。二天王下出天神五段。以地味膏腴請處說處者。膏腴土田良沃也。史記曰。東割膏腴之地。是也。腴下多味字。禳除也。又天王下且從增勝備論。一一皆有五能。三四天下示此品六番。二正釋經文七。初段分五。初又分六。初述護國之能二。初分文。二敘敬下釋義二。初四王白佛二。初經家敘先標。北方天王者。西土以北方為上也。偏袒者。西方之禮。弟子詣師必須偏袒。表有執役。二正白佛二。初分文立義。二法性下用義釋文二。初嘆經三。初嘆體。佛所護理無量甚深。橫攝法周豎收法盡。理若不爾豈名經王。問文詮此理故言經王。是則經文但是能詮王惟在理。釋題那云文號經王教攝眾典。指文指理二處不同。如何和會。答若前三教文理不合。此則為妨。今乃從圓法皆不二。文外無理理外無文。釋題舉文。若其孤立豈得稱王。今疏指理不攝文者。翻屬前教。信文理合是經是王。其義秘妙不可情求。今經王嘆體與序品不別。二約體下嘆經宗。約體修行者。體是本覺起成始覺。方得名為約體修行。體具佛界因果二嚴。全體成修二嚴無作。名非莊嚴而為莊嚴。今以極果二嚴為宗。世天下經云。諸天包此三也。然應有四。恐文脫誤。或可天王本是生天故疏不出。此四天名義出大經。德王品云。一者世間天。如諸國王。二者生天。從四天王乃至非非想。三者凈天。謂四果支佛。四者義天。謂十住菩薩。以見一切法是空義故。大論明三種天。一假名天。即世天也。二生天。三清凈天。則兼三乘也。三又下下嘆經用。上至菩薩者。經無菩薩之言。既云能滅一切眾生苦惱。則通指九界方名一切。經文有四。初天趣。能與眾生快樂者。天趣眾生也。次是經下三惡趣。諸河三趣沉沒猶如大河。焦干枯竭者。滅三惡苦也。有經于枯竭上加能令二字者。妄也。三能除怖畏去。是人趣。初言一切怖畏是總。次別明破三障惡。三災是報障。怨賊即刀兵也。并饑饉疫病名三災。惡星是業障。業來責報。故惡星現也。憂惱是煩惱障。四舉要下總指九界眾生也。二從世下述能護二。初分文。二護國下釋義二。初內以法護國四。初護國之由。二以法護國。即是述其護國所以。無法安能護持國土。而其所以有內有外。外即世法內即心法。若但行說世間之法。則令此經非方等教。天王全是凡夫心口。須知文文皆有世間出世間意。但以此句顯內義便。故云正與觀心相應。如下散脂鬼神品中諸文。且順世法詮辨。及至自述得名之由。則全廢事解。故云現見不思議智境不思議智光。乃至云我能安住一切法如性。于一切法含受一切法。境智若是故名為密。方能外現鬼神大將。豈非有理密故乃有事密。今文經雖不顯。大師得意。乃以行說諦智之法。而為護世安民所以。心數不行等者。心心數法全體即是方便般若。心王邪故數行邪境。今王既正導令不行。不行而行。行深般若到于彼岸三天黨護國。意同向說。黨謂徒黨即八部也。黨輩也。帥黨者。帥音率。導引也。如轉輪王下是事釋。以輪王降四方喻天王遮惡鬼。七寶謂輪象馬女珠臣兵也。四天眼護國。以報得天眼者。非修得也。受天身則眼必徹障。幽暗也。燭照也。萌種子初剖也。杜塞也。謂以天眼徹照防將萌之禍根。塞漸起之惡源也。二從若下外以策護國二。初標科敘意二。初標科。二一若下敘意三。初勸說聽因緣和合二。初勸法師為外緣。日出朝陽者。爾雅云。山東曰朝陽。山西曰夕陽。雰扶文切。不祥氣也。呂氏春秋曰。冬行夏令則氣霧冥冥。春秋元命包曰。霧陰陽之氣也。陰陽怒而為風亂而為霧。今以日出喻弘經。雰霧歇喻三災息也。二次王下勸王者修內因。秉法者。秉持也。一人謂王也。慶善也。王有善則萬方之民。恃賴之。即尚書曰。一人有慶兆民賴之也。故王受是典而致國安。經饑饉者。爾雅云。五谷不熟曰饑。菜蔬不熟曰饉。國邑郡縣者。王制曰。凡四海之內九州方千里。州建百里之國三十。七十里之國六十。五十里之國百有二十。凡二百一十國。凡九州千七百七十三國。春秋左氏傳曰。凡邑有宗廟先君之主曰都。無曰邑。又曰。上大夫受縣。下大夫受郡。二勸供給四眾因緣。經優婆塞此云近事男。優婆夷此云近事女。以成就戒者。堪可親近承事出家二眾故也。流衍者。衍達也。三勸能贊所贊因緣。先王之德行者。先王道德之行。若行之于身。即可以儀軌風俗。法言者。是出自典誥圣人禮法之言。若宣之于口。即可以教人民。君既無此故邦民不從其令。鄰國不詠其德。今勸下即勸王重道尊師修功補過也。身意恭重謙以自牧。即道德之行也。贊嘆在口。即典誥之法言也。夫高下明謙卑之意。王高而民下為國者以人為本基故。當勞謙以聚之。辯以訥為師者。訥者內照清凈。故外絕矜飾。即大辯若訥也。故能為俗中小辯之師。尋常治身理國尚當如此。況今請出世之法。祈人民之福。豈宜倨慢乎。儒禮以父事三老兄事五更。屈王之尊敬卑為師。儒釋一揆矣。羽檄者。文心雕龍云。檄者皦也。宣露于外皦然明白也。或稱露布。蓋露板不封布諸視聽也。顏師古注漢書高紀曰。檄以木簡為書。長尺二寸。用征召也。其有急事則加鳥羽插之。示速疾也。今云羽檄稱嘆者即告之以文辭。述具休明也。爾雅云。颙颙昂昂君之德。靡偃也。論語曰。君子之德風。小人之德草。草上之風必偃。草萊者。萊[卄/梨]草也。或作葉。或作菜。字之誤也。二用意銷文三。當以上意對經釋之。故云可見。二如來述成二。初分文。二四王下釋義二。初合述嘆經。四王所贊經體宗用。既合佛證三德妙理。故佛述成。諸佛從是法生者。體宗用三既是法性。豈有一佛不從此生。二從于下述能護國二。初分文。二法護下釋義二。初述以法護國四。初述護國由。發心畢竟者。昔種善根是發心。今日聞經得益是畢竟。二心比校昔種誠難。故佛述成嘆其宿種。然此發心等語。即大經迦葉說偈贊佛。故佛初心但用彼語以成今意。護世下云云者。此與觀心相應義如前述也。三從汝下超述天眼護國。四從汝下追述天黨護國。二從汝下述以智眼護國。前云策。今云智眼。互見其文策即智謀。智能鑒照。名之為眼。言和合者。即前云內因外緣。因緣和合然后禳惡。云云者。前白佛則三段別明。今則一番總述以包前別也。第二番白佛述護國之事二。初分文。二一是下釋義二。初白佛二。初工奉人法天除怨患。經天律治世者。師古治民則天行化。罰必當罪賞必當功。名天律也。二鄰國興兵天令懅退。斥逐也。經四兵象馬車步也。規往討罰者。規求也。或作親者字之誤也。討誅也。傳例曰。有鐘鼓曰伐。或作罰者。非罰。折辱也。出金贖罪也。軍者萬二千五百人曰軍。天子六軍。諸侯三軍。二佛述成二。初標科。二從爾下隨釋二。初述成初意。無斗訟名僧者。無斗訟即和合也。二述成后意。二。初正以等慈述其懅退豫安也。二又勸下兼勸諸國各守本業。貪企者企望也。佛告帝釋者。大經文也。經楚撻者。楚一名荊可以為杖。撻擊也。廣雅沃濕也。美也。亦柔也。壤土也。時不越序者。四時和也。心無貪吝者。無貪故不多求。無吝故能惠施。后妃婇女者。天子一后。三夫人。九嬪妃。二十七世婦。八十一御女。風俗通云。婇女者。采擇其容色之女也。第三番白佛。示其軌模二。初分文。二釋義二。初白佛二。初出愿。欲六文如疏列。二示軌模六。一一如疏對。上六愿柏梁者。漢時殿名。天火曰災。漢方法以海中鴟魚尾安殿脊以禳之。災遂息。世昧其由謂之鴟吻。八纮八方也。休美也。自勵者。勵勉也。四海者。博物志云。天地四方皆海水相通。地在其中蓋無幾也。七戎六蠻九夷八狄。形類不同總而言之。謂之四海皆言近于海也。次佛下述成二。初分文立意。二佛告下用意釋文二。初別述二。初述成六方法六。初述成安身方法。羽儀者。漢書高紀曰。紀信乘王車黃屋左纛。注云。以黃繒為蓋里。纛毛羽幢也。在乘輿車衡左方上注之。蔡邕曰。牦牛尾為之如斗。或在騑頭或在衡。以纛是毛羽幢為天子儀仗。故曰羽儀。經躬出者。躬親也。二從復下述成安國方法。爾許生死之難者。劫數如值佛之數也。三述成安妻子方法。四述成安王領方法。五從常下述成宮殿方法。六從在下述成上攝福方法。二從汝下述成六愿欲。六段如疏。經棘兵器也。與戟字同。刺殺也。二從汝下總述第四白佛要其法利二。初分文。由第三段末者。由前世尊述成云。亦當回此所得最勝功德之分。施與汝等及余眷屬。四王因茲遂要法利。二釋義二。初白佛二。初人王運心。二人王下天宮相現二。初事釋。人王至金光者。心存即三智金光明也。至典即三諦金光明也。智諦合即起事用金光明也。以色心不二故。香隨智遍回施下天王意云。若以法利回施我等。我等皆得。故以光照天宮為表。龍猶屬畜。對天并鬼成三法界。言法界者。今從解脫。所燒之香非法界者。何能周遍。三趣之體非法界者。豈能承受。二觀釋上之所說。雖談諦智猶是約教。示經力用。未論觀行。今之所論的就研心令觀詣理。故荊溪云。本雖久遠。圓頓雖實。第一義雖理。望觀屬事。此乃托事觀心。借義成行。三智妙解如火能然。三諦融心如香離臭。起三學行如煙氤氳。真本覺照故曰金光。行冥真故無礙而照。但期觀行契金光明。功用自然相周沙界。唯務相現內觀不修。心緣五塵魔必得便。慎之慎之。次佛述二。初標科。二隨釋二。初述成香光普遍。經摩醯首羅此云大自在。金剛密跡者。正法念經云。昔有國王夫人生千子。欲試當來成佛次第。故俱留孫探得第一籌。釋迦當第四籌。乃至樓至當千籌。第二夫人生二子。一愿為梵王請千兄轉法輪。次愿為密跡金剛神。護千兄教法。世傳樓至化身。非也乃法意王子耳。據經唯一人今狀于伽藍之門。而為二像者。夫應變無方多亦無咎。摩尼跋陀此云威伏行。阿耨達此云無熱惱。娑竭此云堿海。經百億非非想天者。夫百億即大千界也。但同一四禪及四無色。三禪統中千界。以大千言之。則有一千三禪也。二禪統小千界。則有百萬二禪。唯四洲至初禪。則有百億。今非想亦言百億。以下望上言之耳。又恐翻譯之訛也。以義凈重翻則無百億非想之言。二從諸下述成施善護贊二。初贊因。二贊果。經勤修下明修苦行。善能下壞外道。降魔怨是莊嚴道場也。覺了下成正覺。善男子下轉法輪。此并果上之事。如瑞應經廣明。第五白佛舉興衰二。初分文。二釋義二。初白佛三。初舉興勸四。初述弘經四天聽受。二大梵下明釋梵八部皆集。經釋提桓因者。具云釋迦提婆因達羅。此云能天帝。三世尊下明人王為善知識。四以甘下明得利護國彌勤。二次舉衰勸二。初分文。二隨釋四。初明天失法食。二明天神舍離。三明惡鬼興災。經流星者。星說曰。絕跡而去曰奔星。光跡相連曰流星。薄蝕者。案漢書天文志。作日月薄蝕。孟康注曰。日月無光曰薄。韋昭曰。氣往迫為薄。虧缺曰蝕。京房易傳云。日月赤黃為薄。釋名云。日月虧曰蝕。謂稍侵虧如蟲食草木葉也。虹者。爾雅云。螮楝虹也。爾雅音義云。雙出鮮盛者為雄。雄曰虹。暗昧者為雌。雌曰霓。霓或霓。江東呼為絳俗呼為美人。釋名云。虹攻也。謂純陽攻陰義也。四展轉成災。三正勸二。初分文。二隨釋六。初欲得現利。二天忻法食。三出過三論。四韋陀者。即外人典籍。摩蹬伽經云。初人名梵天。造一韋陀。次有仙名。白凈變一為四。一名贊誦。二名祭祀。三名歌詠。四名禳災。次名弗沙。有二十五弟子。各一韋陀能廣分別。遂成二十五韋陀。次名鸚鵡。次名善道。及其弟子漸漸增廣。如是展轉有千二百六韋陀。今言四者。從其根本為名。皆明梵事出離欲染。故云梵天。說出欲論也。毗伽羅論此名記論。婆尼尼造。明種種經書并諸雜語。又名字本。河西云。世間文字之根本。典籍音聲之論。宣通四辯訶責世法。贊出家法。言辭清雅。義理深邃。雖是外論而無邪法。將不是善權大士所為也。僧佉此云數論。諸法從數起故。劫初黃頭仙所造。衛世師此云勝論。謂諸論中勝故。勝人所造故。成劫末鵂鹠外道造。勒沙婆。此云苦行。未知出世時節。以人名名所造論。此三仙所說無漏盡通故。唯五通。四始終獲利。經如來正遍知說者。十號中二號也。五教主勝故。經以大悲力故等者。用無緣大悲普覆法界故。超梵王四等之心以難思苦行積劫利物故。超帝釋十善之因。六諸法本故。經一切眾生等者。世間謂五戒十善十二門禪等。出世間者。四教法門者三乘修證也。國事者。禮樂征伐治世育民之事也。造世論者。如上三論及下正論等也。皆因此經者。乃教行理三種經也。故新本云。欲生人天欲得四果支佛。欲得佛。皆依此經。懺悔滅障方得成就。若探取化意。即是于一佛乘分別說三。但以此經部在方等教。猶屬通理。就人分未免異趣故。欲令等言隨其五乘。而得安樂也。二佛述二。初分文。二隨釋二。初舉興衰勸。二正勸第六說偈頌德二。初分文。二夫三下釋義三。初說偈嘆三。初嘆三身三。初依現文別對三身。空是法身者。經無空字。以其日月必依于空。又下文云。佛真法身猶如虛空。是故疏以空日月三對于三身。空無明暗日月共依。別喻法身體本周遍。日能破暗別喻報身三惑盡凈。月能盈昃別喻應身隨機勝劣。此之別對為下圓融而作張本耳。二通意下取喻義通具三身二。初取喻顯圓。若以三喻別對三身。恐謂三身其體隔異。故今委取能喻之事。其義不局。每喻各自具于三義。如日一喻。上必依空下必現水。此之三義則。顯報智圓具三身。此則三般若論三身也。月喻亦爾。可顯應用圓具三身。此則三解脫論三身也。太虛空是日所依空。天日水日當體含空。此之三空則顯法體圓具三身。月亦如是者。月所依空天月水月其中含空。亦顯法體圓具三身。空遍日月兩說三身者。乃約雙照中道而示。此則三軌而論三身也。二依下以結文示。此結嘆文。凡舉三喻謂月焰化。此三事義各合具三。如月一喻必上依空。必下現水。此乃應身圓具三身。文舉如焰焰必依日。日必依空。此乃報身圓具三身。文舉如化。化必有術名為化法。術必在人即是化主。其變化物名為化事。此乃法身圓具三身。三雖復下復取結文以通融別。經既顯云無有障礙。若非以法而定于喻。一一圓融何稱此中無障礙說。當以此意融身相文。使一一相皆嚴三身。成密藏相。二嘆身相二。初分科釋經二。初分科。二釋經五。初嘆上二相。二嘆智斷者。初二句總標。有喻有法。次四句是別嘆。二句是智二句是斷淵海也。管子曰。水出于地而不流曰淵。三嘆下二相。四絕言嘆。五結嘆二夫。相下總示身相三。初通嚴。三身相好不獨在應身。報法亦通等者。如今所列。目齒輪網例于上下。二十八相通能莊嚴三種身也。以身相是一隨見成三。莊嚴父母生身者。以藏通人但言偏空。所見佛相謂由正習。構造而成相非奇特。但能少勝輪王而已。以不知心現見從外來。取色分齊故名生身。此乃如來曲順凡小。示現此身故名為應。莊嚴尊特身者。以別教人能信中道妙色妙心隨緣變造。所見佛相知從心現無有分齊。或現大身十蓮華藏世界塵相。或現八萬四千相好。或時秖于丈六三十二相。令其機緣無分齊見。不同藏通分齊之身。故名尊特。此乃如來修道所得。故名為報。莊嚴法門者。以圓教人了大小身及多少相。皆性本具修德無功。相雖是色色即是心。故起信論云。色性即智說名智身。智性即色說名法身。今從即智名法門故。以八萬四千陀羅尼為發。乃至定慧為足。以即色故。故得名為法身相好。此乃相好隨解而轉。故使莊嚴三身相異。二此中下別示法門。此乃指經智淵無邊而為智德。百千三昧而為斷德。此之二德能收一切莊嚴法門也。學者若于色心分隔而解此義。則永不識法身相好也。三文下文示圓融。上來分別法報應相。欲令易解故須就機淺深優劣。須了前前不知后。后須了后后必見前。前良以前粗后妙故也。今四天王是大菩薩就圓稱嘆。見三身相。與妙三德無二無別。應是解脫豈隔二德。報法準知。欲彰此義。是故特云無有障礙。若知此意。方是深達金光明法門也。三偈初下結嘆二。初直銷經文二。初銷文。結佛月為三身者。現文唯有空與水月合有天月。可喻三身。言佛化為四身者。法身妙色而為化法。報應二身照理鑒機而為化主。曲順機緣現九界身。而為化事。今以化事顯具上三故論四身。皆具三四者。趣舉一身即三即四。彼彼皆爾。方名無礙。二品初下結妙二。初明始末皆三。三章是法三身是人。攬法為人人不離法。故云辭異其義是同。佛月清凈者。取偈初句成今三身。三嘆天辯絕妙。初嘆三章云。金光明微妙經典。顯不縱橫。今結三身言無障礙。亦非縱橫。以初以后顯于中間。句句無非談秘密藏。大師嘆妙其意在茲。二料簡機應。上明三身無有障礙。其義幽微。猶慮學人三相不泯情有分張。今明三身及以所被。無非法界。法界無外更何彼此。三初一問答。明法外無余。言法不作報非報者。非報是應。難云。三身秖一法界豈有能作作所作耶。而言依法者。此同體依依而復即全體之用。用還依體。二一問答。報即法界影是應身。非影是化身。以現九界非佛像故。法界下注云云者。更合明于應是法界三同秘藏。豈有一身非法界耶。三又并下一問答。明機外無應三身一體。人或信之。其所對機多謂他境。故今顯示令泯此疑二。初設并顯。動譬機生不能睹應。不動譬機熟則能睹應。水譬正因。安樂性者。即大涅槃既是三德。性必妙融寧非法界。故自他不二門云。物機無量不出三千。能應雖多不出十界。物機應契身土無偏。同常寂光無非法界。若昧此意勿議今宗。二又凈下引文證。因感出世由生成佛。人皆共知四教悉爾。今從圓說始窮經意。良以自他性本不二。方有能感及有能資。因感出世者。即十界機感。十界應也以生地獄與佛地獄性不二故方能感見地獄之應乃至感佛亦復如是。今宗所論感應皆具十法界者。為顯不二。義若不然。豈惟眾生不能感佛。抑亦十處不成法界。宜深究之。宜深究之。由生成佛者。眾生能作成佛勝緣也若順若違并資佛行。而惡逆者其功最強。如無達多。佛豈成道然若惡法本非佛性。何能資助菩薩成佛。菩薩不觀生為法界。非同體悲非無作行。何能成就大菩提果。若其佛外有一眾生非佛法界。生外有佛法界不成。不作此解未超三藏。何況通別。二佛三偈答二。初立意分文二。初立意二。初正立法。能成佛者。諸佛軌法方成因果。以法常故諸佛得常。例樂我凈亦復如是。二般若下引證。法能成立。一切凡圣者。以法本具十法界故。隨染凈緣起成凡圣。凡夫雖迷而其迷中假實依正未始離性。須知染緣熏于性染。方成染法。凈緣熏凈人皆共知。性染性凈其體本融。全體而起。隨染緣則染凈俱染。隨凈緣則染凈俱凈。故不二門云。三千在理同名無明。三千果成咸稱常樂。性之染凈是金光明經妙體。如來今說為作凈緣。是故稱嘆以答天王。二分文。二用意釋文三。初嘆經體。二十力下嘆經宗。三以是下嘆經用。私開為四。初三行通就眾生明生善滅惡。二閻浮下十二行半別約人王。明生善滅惡三。初三行半明愿欲。二應當下三行半明立行。三譬如下五行半明獲益。三是金下二行半約上圣護念明生善滅惡。四若有下四行半約師弟說聽明生善滅惡。三四王歡喜發誓。經悲喜者。悲昔不聞喜今得聞。悲他不聞喜自得聞。涕淚橫流者。涕音體。涕即淚。橫謂交橫。古本皆作橫流。不須改為交字。大經亦爾。無讖所翻多云橫流也。文選王粲登樓賦曰。悲舊鄉之擁隔兮。涕橫墜而未禁。怡解者。怡謂和悅。解謂舒散也。二大辯品二。初釋題二。初釋大辯二。初所住法門二。初具明四辯擬于四教。藏不明大但說無漏。故名小辯。通教出假說于界內。塵沙八門名無量辯。別教能說界內界外二種塵沙。故名雙辯。圓談十界法法皆中。二邊情泯法法互遍。真俗宛然三諦一諦。名為大辯。二此天下明所住法。最勝王云。大辯才天女依高山頂。葺茅為室結草為衣。坐翹一足。空假中智一心中得。破根本惑莊嚴法身。心既融通說乃自在。即自住大辯也。二以自下。能用四悉圓辯深妙。能談粗淺隨機而授。無有掛礙方名大辯。是故疏以悅宜對悟。而論四悉令得四悅。乃至四悟。此則一悉明于四教。亦是四教各有四益。大辯才天力用如是。二對佛下明品意。二釋文二。初分文釋義二。初分文二。初加下釋義三。初加法師加圓四辯。自能該三。即前四四十六益也。樂說辯者。于一字中說一切字。于一語中說一切語。于一法中說一切法。隨可度者而有所益也。辭辯者。種種莊嚴言語善巧也。義辯者。知諸法義所歸趣處也。法辯者。智慧通達諸法名字也。二若有下加化道。前加四辯是能化之道。今加其人是所化之機。此二和合化道無窮也。三從復下加聽者。經技術也。二結示益深。第三功德天品二。初釋題二。初釋功德。于二嚴中此當福德。福能資智以嚴本理。智即三般若。福即三解脫。所顯所嚴即是三軌。若總若別。皆金光明一體異名也。應知大辯與功德天。咸皆證入金光明法門。皆能遍攝一切法也。引物偏好名行不同。彼攝一切以智為首。此攝一切以福為首。能攝所攝對智不同。故當世界。所須不乏能生正念。即當為人。思惟深義能破偏淺。即當對治。能令速悟本性菩提。當第一義。二此是下明品意。二釋文二。初分文。二釋義六。初誓給四事。即經所列衣服飲食臥具醫藥也。及余資產者。即四事之外。一切資具產生之物也。二明福德之由。述過去世值佛修證金光明法門故。能今日隨弘經處有求皆與。寶華等八字別號也。如來等通號也。無虛妄名如來。良福田名應供。知法界名正遍知。具三明名明行足。不還來名善逝。知眾生國土名世間解。無與等名無上士。調他心名調御丈夫。為眾生眼名天人師。知三聚名佛。具茲十號名世間尊。種諸善根者。以照金光明微妙之智。為諸善之根也。璧者玉所琢器也。周禮云。以蒼璧禮天是也。珂貝螺屬也。三勸示行法二。初略勸示。二廣勸示。私開六初。示常所住處。經阿尼曼陀此云有財。二示稱名供養。三明誦持神咒。四明嘆咒勸持。灌頂章句者。以法性水灌十地頂。受法王職。今密談此法故名灌頂。必定是般若德。吉祥是解脫德。真實不虛是法身德。以此三德贊灌頂義。等行謂具行諸行。中善根謂行一行。八戒者。即在家人一日一夜也。于五戒上更加不著華香。不觀聽妓樂。不止高床。此八是戒。不過中食是齋。五勸回向菩提。此乃奉供及誦密言邀請意也。若為自身受五欲樂。希望財寶即輪回業。眾圣所訶。尊天寧護。令為己他成菩提故。其所克獲非生死因。當依此文修今行法。六勸嚴處奉待。阿蘭若。此云無諍。以其所居不與世諍。即離聚落五里處也。又有達摩阿蘭若。謂說諸法本來清凈。因名其處為法阿蘭若。即華嚴經初于阿蘭若法菩提場是也。今經所指該其二也。四誓臨影響。五要求同行。六別示歸敬。問大經中說。功德姊主黑暗妹隨。有智主人二俱不受。今令奉供與彼大違。兩經所談如何和會。答尊經設法取舍多涂。大權垂形表報非一。彼對黑闇。表生必死。四相相隨。此對大辯。表福資智二嚴互顯也。四相是過寧不雙驅。二嚴是功理合俱進。有智之福生死自亡。有福之智菩提可證。今為說聽金光明典。故藉天資所須之物。須知今用雙亡生死。弘經之心感功德天。所獲資財離我我所。姊尚不著。妹豈能來。此為弘經彼專修觀。用舍論益去留豈同。又如國王大臣官長。法華令離涅槃令近。故知設法各有異門。豈以彼經難今所說。第四堅牢地神品二。初解題二。初正解名二。初所表之智立四悉。凈名云。智度菩薩母。方便以為父。一切眾導師。無不由是生。上是天神。天是陽故如父。此既地神。地是陰故如母。一義也者。父母不同故屬世界。天陽上覆地陰下載。卉是草之總名。木是樹之都稱。智度下合喻。眾善合卉木也。各有下如檀破主慳。乃至禪主破散。五屬緣因。故未亡泯。智破生法方無名相。破惡中最故當對治。智度復本破立俱忘。故無等無上名第一義。此于智度立四悉檀。二智度法門下能召之名彰四德。堅牢即常德。地即樂凈。無苦受故荷持一切。離染著故出生無盡。神即我德。威德力用悉自在故。二此品下明品意。二釋文二。初分文。二隨釋三。初誓涌地味三。初明己身增長二。初生起八事。二隨事釋經。當依生起次第消之。經聚落者。落居也。人之聚居故名聚落。山澤者。下有水曰澤。宿衛謂止宿衛護。五果者。即經云。壽命色力辯安也。此之五果由食而致。二從何下明眷屬增長二。初生起五事。二隨事釋經。五并如生起。經縱廣者。南北曰縱。東西曰廣。三從世下明報恩增長二。初生起六事。二隨事釋經亦如生起。二佛述成二。初標文。二隨釋二。初述成展轉增長。一約聞經下為成展轉義。故探取下科為出世也。日夜受樂在次文耳。二述成供養增長。經明供養是在人世也。是人下往天世也。日夜下至出世也。雖受天樂住樂法界故無所受。是故名為不可思議微妙快樂。三發誓護經二。初分文二釋義三。并如分文

第五散脂品二。初解題二。初釋名并領二。初翻梵名二。初翻名。二密有下示義。密名順世界。密行可為人。密智能對治。密理是第一義。皆約三法不縱不橫。非偏小凡下所知。是故名等。悉稱為密。注云云者。旨在于此。二蓋此下明屬領二。初明所屬二。初正明所屬。二余三下兼明三將。二管領下明所領二。初出部數二。初就方維明數。六方者。四方天地也。四維者。四隅也。二又說下約五大明數。此五各有主執之神故。二巡游下示功能。二聞經下明品來意。注云云者。雖三天王各有神將。散脂為首。故獨標名令釋此意也。二文為下釋文二。初分文。二隨釋四。初發誓護持二。初經家敘。二正發誓。二述有能護之德二。初分文。二釋義三。初標經。唯然上聲。禮對曰唯。野對曰阿。二述又下述二。初節句立意。二神既下總別釋義二。初總釋三。初據名標義。大權所為有本有跡。以智證真名之為本。隨情立俗名之為跡。雖分本跡但立一名。昔從密本垂于密跡。今從密跡顯乎密本。垂跡之際。此之密名。但詮世俗統領神眾有于密謀。今對世尊敘護經德。宜須顯本。此之密名。合詮理智。非是偏小賢圣所知。稱之為密。散脂本跡既于此彰。以驗四王諸天神等。皆是從本而垂跡化。是故今釋委論密義。豈獨能顯諸天本跡。亦乃能彰經體宗用。二智若下依名釋義二。初約境智釋二。初釋三。智即能觀之三智。境即所觀之三諦。正即顯境智之非邪。能所互融邪正不二。密名顯德其在茲乎。初初五句明智密二。初揀非淺深階級者。別雖三智前空次假后中。此可言思何所論密。二即一下顯密二。初約三智互融不出三也。初句即一智是三智。妙空智也。次句即三智是一智。妙假智也。后雙非三一雙照三一。即妙中智也。若指諸法為一切者。未必盡備。以空假中為一切者。更無遺余矣。二若得下附文示融五句。即三智配釋如下。二次五句明境密二。初揀非智。知即可思口說即可議。那成密耶。二不可下示密二。初正示。境非智外。豈以偏小智之可知。識即是境。豈以六凡識之可識。此明絕思也。境離名字豈以諸法名字名之。境離言說豈以四句言說說之。此明絕議也。二而約下附文前三智云。唯數唯密。今雖五句句句皆云不可思議。即唯數唯密也。三后五句明正密二。初揀非。介爾對待皆非中正。乃粗顯法密義不成。二即邪下示密二。初直就理示邪正。中邊趣舉其一。收法畢盡。更欲與誰而論待對。欲令解了強言中正。二引思益證心通真妄。今以分別有無分之。言分別者。分于邪正別于中邊。乃令諸法不正其中。其失既然得可知矣。二我行下結。二又此下約三業釋二。初釋。言一往者。既智境。正外傍顯此義故也。散脂今就密名顯本。本密必三。謂身口意。若其不爾。何能示現神將三業。令眾不知。故未顯本。前非同證者皆不能測。此乃三密使之然也。二所以下結。雖在三業言且不彰。復是密義。如先陀婆非智臣莫曉。三如此下結前生后。二世尊下別釋。前以五句共明智密。乃至五句共為正密。但以智等彰其密名故當總釋。今于初五句分對三觀。乃至后五句分對三身。故當別釋。二初大師用三法釋二。初正別釋二。初約離釋義。二約合對題初三。初約五句別對三觀三。初牒文示義。作觀釋者。此出散脂本修之行也。二知一下依義釋句二。初二句示境。能生所生皆言一切法者。如十二支。皆是能生皆是所生。能生生所生所生資能生。能生名因。能資為緣。因緣不盡生法無窮。此等即是所觀境也。二了一下三句示三觀三。初一句空觀。了達虛無者。悉從因緣無性實故虛。離名相故無。畢竟叵得方名了法。二知法下次句明假觀。了無性相名曰知空。不礙緣起名為非空。以一切道起一切種。名道種智。此智分別十界假名。海印森羅而有差別而或作無字必誤也

金光明經文句記卷第五(上)金光明經文句記卷第五(下)

　　　　宋四明沙門知禮述


三如法下后句明中觀。以二觀等者。出安住行相也。圓論三觀。若非一心觀體則縱。若其不以二為方便中為真實。觀體則橫。今論三觀不縱不橫。如此修之。即能安住十界之法。如于本性即修成性。功由一心三觀之力也。故荊溪云。以正觀安故。世諦方成不思議也。此則雙遮中道也。雙照二諦故言含受。遮乃遮情。照則照性。邊情既泯二諦皆中。中既不偏。是故空假各含一切。經云。于一切法含受一切法。不作雙照中道解之。經意莫顯也。三若三下結觀名密二。初揀非。二即一下示密。即一而三故不一。即三而一故不異。縱橫并別非之例知。欲知等者。兼用口密以結此文。二約次五句別對三脫。此明散脂自顯本地。已證解脫而兼三諦者。得脫由見諦也。三初牒文示義。二現見下依義釋句三。初一句示圓凈。實智照不思議真諦者。真諦體是性德般若。全性起修名為實智。諦非般若寧發實智。此諦離縛乃成分滿。圓凈解脫。當知理果終始一如。二三句示方便凈。隨機屈曲因果廢興。皆是權智照不思議俗諦。俗諦體是性德解脫全性起修名為權智。離縛乃成分滿方便凈解脫。理果不二準前可知。三后一句示性凈。前云智光乃至智聚。四名但召能照之智。唯此智境雖亦標智體。是諦理義當所照。故疏引經法如如智。此智與法如如冥故。意彰境智如如不二。然而此說人皆知之。所解終成二物相合。蓋以不曉境智之體故也。欲知境體。須簡頑境及偏小妄心假立真如。此境安能與智不二。今依馬鳴立境體者。所謂本覺。其智體者。所謂始覺。故起信論云。所言覺義者。謂心體離念離念相者。等虛空界無所不遍。法界一相即是如來常住法身。依此法身說名本學(文畢)此覺是性。全性起修名為始覺。論云。始覺者。即同本覺。既云離念。豈有思議。既等虛空無所不遍。豈有一時一塵一心而非本覺乃始覺耶。是故得云三世十方生佛依正為所觀境。三世一方生佛依正為能觀智。境智名別其體不殊。是故能所二而不二。境照于境。境照于智。智照于智。智照于境。此四句說。說即無說。無說而說。此四句照。照而無照。無照而照。不可思議智境斯之謂歟。此之智境須論六即。今是分真究竟二位。三若三下結脫名密二。初簡非。二以不下示密俱例前。三約后五句別對三身三。初牒文示義。二正解下依義釋句三。初二句示報。正解能顯體等者。此乃似解能顯真體。真體乃是性德般若。既得顯發即能觀。達根本無明故名正觀。而言報身者。在心名觀就身名報。四十二位皆得論之。二得正下二句示應。分別約法知藥病也。解緣約機知生熟也。非此解別則無應身。故應身對機未熟而出。乃名待時。已發后出乃名過時。啐啄同時是應機相。三一句示法無覺等者。此義須對報應簡之。秖一大覺而有寂照及非寂照三種之能。故名三身。覺即照覺能照理故。即是報身。無覺即寂覺能現形故。即是應身。今云無覺無不覺者。即非照非寂覺。能雙亡雙用名究竟覺。即是法身。是故三身名為三佛。三種之了亦復如是。就身名覺就心名了。三義宛然。三若此下結身名密二。初簡非。二非一下示密可見。二約正下約合對題二。初合三德。對題上文約正明于三身。觀明三觀脫明三脫。三三皆可對金光明。此明離也。今合三身為一法身。但對金字合于三觀。為一般若。但對光字合于三脫。為一解脫。但對明字。諸經諸論以三德等。作修二性一說者。圓人解之。是合三義。此意至妙。學者應知。二三德下明五章皆密。三德是佛所證密藏。以被機故說金光明微密之教。散脂本因稟此密教而生密解。即聞密名也。住理乃是顯于密體也。行行乃是修于密宗也。利他乃是起于密用也。不言教者。同佛故也。二復次下明互通。雖作三身三脫三觀。三節解之而十五句。一一皆是金光明海體量高廣。故使名義展轉相釋。如涅槃中百句解脫。以一一句皆是三德微密藏。故大師釋句句具百成于萬句。今舉正解具十四句。能具成十五句。合云由正解故正觀。由正解故得正分別。由正解故正解。于緣由正解故正能覺了。由正解故不思議智光。乃至由正解故。于一切法含受一切法。以正解一句為首既然。余句為首例亦如是。乃成一百七十五句以體量一貫故名義相成。疏于三五皆舉頭句。例于四句皆十五句。注云云令此銷釋也。二又作下用五性釋所用。五種皆名佛者。是果德故皆稱。性者不改義故。若將此五對今三節五句義者。能顯散脂本證圓常。跡用周遍。護經德妙利人益深。此乃今家對釋意也。文二。初大師對初五句二。初示五性異同二。初明三種不異。正謂中正。緣謂助緣。了謂覺了。此三名義諸師立同故云不異。二又一下明二性出沒二。初二家立異二。初明異相。果性者。緣了所克智斷果也。境果者。緣了所轉境界。即陰等十種境也。果及果果者。果則別在智德。果果者。則在斷德。智德之上又加斷德。故重言果。此之二二皆稱性者。悉以常住不改為義。境界不改者。修惡即性惡故也。二若作下明開合。沒境界性為緣因所攝者。陰等十境乃是正觀近方便法。親發了因故可攝屬緣因也。沒果果性為果性所攝者。智斷雖殊俱名果故。二雖開下五數不虧。二今以下約五句對性二。初對初家。五性安樂性即正因佛性者。安樂乃是涅槃之義。具足三法。今就合說但名正因。世出世等者。六道是世間因果。三乘是出世因果。言因佛性者。境界之性但齊九界十如。是法望佛是因。以其佛界十如是法望九稱果。皆屬能觀不名境界。故起信論但以九相而為境界。是故業相名細中細為佛境界。又云。依轉識故說名境界。而此證者無有境界可說。故知境界是九界法。若爾何名佛性。良以果人不獨成就佛界十法。亦能成就九界十法。是故千法眾生雖具體用不彰。唯佛究竟圓融自在。所以因法是果人性。二若作下對次家。五性境界既以合入緣因。遂取知法分齊之句。而為果性究盡實相。名智照分明。見無分齊之分齊也。如云智度大海佛窮其底。豈非無底而為底耶。乃以安住諸法如性。一切皆能舍受一切。同名果果性。此則果后任運永水雙遮雙照也。二若然下章安例兩五句二。初例上合對。二師雖下準義須釋。五性秖是開于三法。三番五句既其番番對于三法。亦合番番對于五性。后之二番大師不釋。意云可見。章安恐后學不知。故略指云義例應爾。復令講者伸釋其意。故云準須釋出等也。第二番中智光是了因性。智炬是境界性。知境不濫如炬照物。智行是緣因性。智聚是果性智境是正因性若依次師沒境界性者。則智炬是果果性。斷德對機不濫也。第三番中正解顯體。是了因性。正觀體顯既當報身。合是果性。正能分別是境界性。正解于圓是緣因性。正能覺了是正因性。若依次師沒境界性。則以正能分別為果果性。果后應機任運分明也。三世尊以是下結。三從世下發誓充益二。初分文示好。二依此消文二。初益能化經三。初世尊下益口業。二眾味下益身業。三心進下益意業。二以是下益所化經三。初未種令種。二若有下已種令熟。三無量下已熟令脫。問既得智聚又攝福聚。斯乃真似二種莊嚴。合居方便及實報土。經那但云無量千劫人天受樂。答須知十益皆悉不離二十五有。此中乃是人天方便人天實報。故仁王般若云。出三界外更有眾生界者。此是外道大有經說。須知四土若橫若豎。秖在三界一處而論。學者宜審。四從南下歸敬三寶。一切眾經初皆歸敬者。謂結集經者。皆有歸敬。在通敘前。此方好略譯人省之。亦有存者。如薩遮尼干子所說經初云。歸命大智海毗盧遮那佛。注云。外國本一切經首皆有此句。諸論下即造論者。歸敬也。如智度起信等。三寶者。佛法可知。功德大辯即菩薩理和僧也。南無此云歸命。二正論善集明人王往日通經二。初正論品二。初解題二。初正釋題二初直釋二字。世圣者。謂輪王也。易曰。備物致用立功成器。以為天下利莫大乎圣人。管子曰。圣人若天然無私覆也。若地然無私載也。此皆言世間圣人。出世圣。謂三乘果人斷惑證理名圣也。核者。說文云。考事之實也。核事實則世間正論可治國。核理實則出世正論可以詣道。二此品下委明四悉。謂世間正論而有四益。皆引孝經結成其義。文為四。初世界。先王舊法。即世間事實。世世不同。即世界意也。二王行下為人。百谷者。楊泉物理論云。梁者。黍稷之總名。稻者。粳糯之總名。菽者。眾豆之總名。三谷各二十為六十。蔬果之實助谷各二十凡為百谷。社稷者。孝經緯曰。社土地之主也。土地闊不可盡敬故。封土為社以報功也。稷五谷之長也。谷眾不可遍祭。故立稷神以祭之。禮記曰。厲山氏之子(厲或作列)柱及周棄為稷(厲山氏之有天下也。其子柱。能植百谷夏之衰也。周棄繼之故祀為稷神)。共工氏之子后土為社(共工氏之霸九州也。其子曰。后土能平九州。故祀為社)民用和穆者。人民被服其教自相和睦。尊卑上下無相怨者。三對治。內奸謂亂臣賊子。孔安國曰。在內曰奸。在外曰宄。禍亂下禍者。謂善人逢殃。亂者謂臣下悖逆作起也。災者天反時風雨不節也。害者地反時水旱傷稼也。四第一義。本金光明者。即四王品云。所作國事所造世論。皆因此經也。至德要道者。至謂窮理之極要。謂以一總眾謂茲正論是先王舊法。為德之極道之要也。前之三悉屬于世間。且就未辨。今此第四兼出世足。故雙明本末之義。令其聞者解悟兩種第一義故。鈍者但得世間要道。此從末也。利者乃悟出世要道。此從本也。增益天德亦須兩分。從末者益但生天若從本者益在義天。亦兼凈天。以金光明屬通教故。二此文下明來意。冥圣者。即諸天是冥圣也。故法華三昧云。一切冥空。二釋文二。初分文。二隨釋二。初長行。經受灌頂位者。華嚴三十九云。轉輪圣王所生太子。母是正后身相具足。其轉輪王。令此太子坐白象寶妙金之座。張大網幔建大法幢。然香散華奏諸音樂。取四大海水置金瓶內。王執此瓶灌太子頂。是時即名受王職位。墮在灌頂剎利之數。即能具足行十善道。亦得名轉輪圣王。二偈頌二。初分文。二隨釋四。初集眾三如分科。二次四下發問二。初分文。二釋義四如分文三結問開答。四梵天答二。初述意分文二。初述意。佛經釋天子義。此文最顯。若儒教則云王者。父天母地。為天子之故。援神契曰。天覆地載。謂之天子。二分文。二隨文釋義二。初略答四。初許答。二答。王義經故稱人王者。謚法曰。德象天地稱帝。仁義所生稱王。白虎通曰。王者往也。天下所歸往也。三答天下答問天義二。初指出三義。未入等是一義。分德是一義。力加是一義。二以護下明答。三問三。初以護胎答第二問。未入護者。猶在中陰。已入護者。處在胎藏。此之二時多為鬼害。故假天護。二以分德答第一問。三以力加答三四問。前第三問處王宮殿。何故名天。四問以人法治世。那得名天。故今答中雖處人宮天力加故。自在如天。答第三問也。遮惡勸善令人生天。答第四問也。四從半下。重答問王義二。初正明人王三義三。初明執樂名王。王執此樂者。謂持禮樂以化民也。孝經曰。導之以禮樂。而民和睦。樂記曰。大樂必易大禮必簡。樂至則無怨禮至則不爭。揖讓而治天下者。禮樂之謂也。使天下去明樂之化成也。京房易候云。太平之時十日一雨。凡歲三十六雨。此休征時若之應。風土記曰。擊壤者以木作之。前廣后銳長尺三四寸。其形如履。臘節僮少以為戲也。逸士傳。帝堯之時。有老人擊壤于路曰。吾日出而作日入而息。鑿井而飲耕田而食。帝何力于我哉。豈非至圣之德。為而不宰玄功贊運。是以百姓日用不知。竹馬兒童所戲也。人王執樂治國故。得天下和平老幼俱樂其性也。二明遮惡名王。即經云。羅剎魁膾等以能遮暴惡故。亦名羅剎魁膾也以亦名二字貫下。如羅剎中魁卒。故眾鬼不敢為非也。三明父母名王。即是王為民之父母也。誨示禍福等者。謂違仁義者致刑罰。是禍惡也。錄仁義而授爵祿。是福善也。制禮以檢其跡。作樂以和其心。故樂記曰。樂者為同禮者為異。同則相親異則相敬。民知禁者民知有禁令也。二能為下兼顯天子三義。因中說果者。以禮樂化民必生天上。故二從若下廣答二。初分文。釋義二。初廣明非法失于六義。二廣明正治得于六義。此六經文前后相參故。并前段皆不細分。講者當以六義得失對文銷之。其理自會。二此中下示觀明本二。初令思觀義自思之者。稟斯宗人合知三種修觀之法。故疏不示令其自思。今恐后學未能別之。不免略說。此于三種是托事觀。謂托世天明于諦境。托于人王明于妙觀。即此一念性是義天。依止此天能令此觀不起邊倒。名天護義中觀也。觀合義天同天之德。不分而分名天分德。空觀也。義天神力加妙觀故。能歷諸境皆得圓融。假觀也。又托人王修理觀者。全諦起觀中觀。雙照即父母義空觀。伏惑即魁膾義假觀。立法即執樂義。此諦此觀皆離縱橫。秖于一心具茲六義。二設問明本二。初設問。上四王品云。閻浮提內諸國王等所作國事。所造世論皆因此經。豈非正論以金光明而為其本。欲令答示即末之本。故興此問。二天者下答示二。初正示方等所說。豈有一事不本于理。如向散脂翻為密者。常所稱呼。豈知召于秘妙三法。今于此典自敘密名十五句義。斯乃委彰世名之本。此之正論是梵王說梵王之本。諸經開為法身菩薩。法身菩薩隨所住處。是常寂光。以身例口。隨有所說無非秘藏。今之正論既金光明而為其本。豈可末事暫乖本理。水波金器本末同時。以金光明具世間法故。即世名而可示本。自此為二。初明末即于本二。初就天子三義示本。應先了知。此金光明是法非譬。以法報應是金光明異名故也。天者第一義天也。子者無上眾生本來人也。攬金光明妙三實法為此假人。此人依止第一義天。本離八倒是天護義。此人智光冥法身。金德與法同為分德義。此人應益名之為明。義天之力之所加也。二又父下約人王三義示本。此妙假人體是金故雙具權實。能與一切而作父母體。是光故照惑本空即遮惡義。體是明故能生眾善。既執樂義。二以此下明末從本立。如上所示本之六義。因果六位皆即此義。此義能作世出世間一切事本。今即此本而談正論。其圓教機聞治國事即達其本。乃能頓治四種之國。二如半下例結。經于一人而立人天兩種之稱。意顯此論通世出世也。釋善集品二。初解題二。初正解題二。初釋善集得名二。初據名廣集。六善海導師。謂海中船師。善法雖多不出此六。二附文別集檀智二。初明攝六檀。能攝六智能導五成就二嚴。故舉茲兩。二提如下示經文二。初正示經。經舉此二其相深廣。寶滿四洲盡奉三寶。興隆事廣合掌而立聽。金光明證悟理深。二檀智下例余行。此王心大集善不輕檀智深廣。在文既然。驗余所修皆非聊爾。二此六下用悉檀立品。總舉六度。名數不同是世界。五度望智且在事善。屬為人。智照五度破取相惡。屬對治達六法界絕乎思議皆到彼岸。名第一義。此王具集四悉檀善。故以其名立今品目。二此品下明來意。治國之論是世正見。聽金光明是出世間上上正見。夜睡夢中聞佛功德。是感動圣及見比丘名曰寶。冥是感動賢。縱入分真望佛名賢。二釋文二。初分文釋義二。初分文。二釋義二。初對告地神二。佛以偈說二。初通明因地行檀。二別明善集二施。謂四天下寶施財也。請說此經。令無量眾聞金光明施法也。此別為六。當如分文以義解釋。經治政之勢者。謂化之勢分極于海際廁雜也。填塞也。繒帛之總名也。曼陀羅此云適意。曼殊沙此云柔軟。舊小大白小大赤。不鼓鼓擊也。熙怡悅樂也。瑰美石次玉琦王名耳。珰釋名云。穿耳施珠曰珰。應作珥珰。珥如志切。蒼頡云。珠在耳也。二就此下指歸三法。言就此品論金光明者。就其所說論三法門。疏文秖云論金光明。驗直就法立此三名。實不從譬。以前后文悉皆如是。講者學者知之知之。然以諸句對三字者。以此三是深廣法性當體之名。法性可尊可貴名金。法性寂而常照名光。法性能多利益名明。與諸三法無二無別。若指品內事理依正。即此三者乃令行人達乎所詮。不縱不橫絕思絕議。此典方得名為經王。是知對三深有所以。此自為三。初就善集論翻波羅蜜。名到彼岸。是所歸處故名金。般若翻智故名光。五度是行故名明。此就智行及果為三對金光明。二就寶冥論。窟是所依名金。滿月能照名光。讀誦是行名明。此約依正對于三法。三就二人論寶冥。依正與王雨寶對于三法。行者應知。秖一法性名金光明。豈可光明暫離于金。豈可金光暫離于明。今以三名分對依正自他人物。為令了依不離于正。自不離他人不離物。以金光明舉一即三全三是一。不縱不橫而高而廣。物物皆是金光明海。心心皆是三德秘藏。若不爾者。何名經王耶。第三鬼神品二。初釋題二。初正解題二。初正釋鬼神二。初釋。鬼歸者。尸子曰。人死曰歸。云云者。觀佛三昧經云。修羅與天帝戰時。空中刀輪而下。修羅軍眾身支墮落。即便怖畏竄隱藕絲。若依俗釋者。鄭玄云。圣人之精氣謂之神。賢智之精氣謂之鬼。禮記曰。明則有禮樂。幽則有鬼神。二釋神。二此品下對上題品。二此品下明來意。二釋文二。初分文。二釋義二。初長行二。初正釋義二。初列二釋二。初舉事。別佛從等者。果后慈悲熏法現像說法化人。此乃應身。被機之佛從本覺如。起始覺智合本真如。名報身佛。是始覺也。一切諸法元是諸佛所行之處。即法身佛。是本覺也。三佛歷別者。修二性一能起所起能顯所顯。條然異故。事供別者。四事供養資持應佛。萬行功德資成報佛。稱理之智顯發法佛。資成顯發皆供養義。三佛既異三供亦別。二圓供養前有理智。以歷別故貶之為事。今聽經事以融即故褒之為法。第一供養者。不思議供也。能聽所聽體不二故。秖于文字了具三身。能說是應解脫德也。能詮是報般若德也。所詮是法身德也。不解新伊但論能所。豈顯圓佛及圓供耶。文字若非秘密之藏。那生諸佛恭敬之心。非秘妙者。安能圓供三世佛耶。注云云者。令如向釋也。二又別下敘重聞二。初標示。謂四愿一勸也。二若欲下釋出二。初出四種愿。欲問經示行人。欲以妙具供三世佛。及知他佛甚深行處。大師何故。即以知字而為報佛。所知是法二必垂形。是則三身皆屬行者。因既濫果供養義乖。此解違經。如何取信。答前揀事別正卻此情。經云。欲知豈非行者甚深行處。既是法身能知之心。寧非報佛文字之應現亦唯心。若生佛條然能所永異。斯出小教何預圓宗。今就圓宗解四愿欲。若迷三世諸佛三身同在剎那。法界六塵頓彰。妙解是可思議正當違經。二聽經下明一事滿四。三世諸佛覺智為命。而與眾生同一心性。乏熏修故即不受供養。諸佛壽命不滅而滅。以隱為滅也。今以聽經為供養故。即是受供諸佛壽命。不生而生以顯為生也。行人應了。生佛無差聽經智生。即諸佛現。以諸如來同一智故。觀行相似分真之佛。與究竟佛無二無別。又了智生即三佛生。即一而三不縱不橫。此乃欲供欲知三世諸佛。秖聽經一事四愿俱滿。三偈頌二。初分文。二蠱道下隨釋科節。并如分文。所列經若入是經者。一言于經即有三種。謂教行理。能了此三是妙三法。名入是經。若不然者。安得入經。即入法性。所入法性無量甚深。三義具足名金光明。稱此安住名之為如。即見釋迦三身妙體。須論觀行相似分真入經見佛。經若百由旬滿中盛火應從中過者。為法亡軀也。經文殊師利云妙德。彌勒云慈氏。經勇捍。說文云。多力也。五舉能致天龍以勸修二。初翻現文疏。從摩醯去也。閻摩羅王或閻摩羅社。此云雙王。閻摩雙也。羅社王也。兄及妹皆作地獄主。兄治男事妹治女事。故曰雙王。又苦樂并受亦名為雙。那羅延此云鉤鎖力士。難陀此云喜。跋難陀此云賢喜。兄弟二龍風雨應時。能令人喜。賢謂性又賢善故。毗摩質多此云凈心。正法念經翻為響高。亦云穴居。正云吠摩質咀利。此云綺畫。又云寶飾。帝釋婦公舍支之父。佉羅騫陀此云廣脾。二脫因卻解初段脫因等者。初段文云。能令一切眾生解脫。度無量苦諸有大海。既云一切眾生解脫度諸有海。須于界內及以界外各脫三障。故以因果對于業報。諸有由惑故當煩惱。經優缽羅華下四句四色。蓮華優缽羅是青。波頭摩是赤。拘物頭是黃。芬陀利是白

金光明經文句記卷第五(下)金光明經文句記卷第六(上)

　　　　宋四明沙門知禮述


釋授記品二。初解題二。初正解五初明。今是二種四種記者。首楞嚴三昧經。佛告堅意。記有四種。一者未發心記。或有流轉六道生于人間。好樂佛法過百千萬億劫當發心。過百千萬億阿僧祇劫行菩薩道。乃至供養佛化眾生。皆經若干劫當得菩提。二適發心與記者。是人久劫種諸善根。好樂大法有慈悲心。發心即住不退地故。故發心與記三密記者。有菩薩未得記而行六度功德滿足。天龍八部皆作是念。此菩薩幾時當得菩提劫國弟子眾數。如何佛斷此疑即與授記。舉眾皆知。此菩薩獨不知。四無生忍記者。于大眾中顯露與記也。今是二種者。即適發心記及無生記也。二授者下約訓釋二字。三此中下明所記之人。四亦名下釋記異名。五從佛下明授非受。二此是下來意。昔行經者。金龍尊王贊佛發愿而為行。經十千枯魚聞法熏修而為行。經以為因方猶將也。今得記莂將來作佛證驗。今日若親弘經。若為外護不久得記成佛下虛。二釋文二。初分文。二釋義二。初與記二。初與三大士記二。初同緣者。集過去同緣此經不說。或見彼經二正與記。世界轉名凈幢者。應論四句者。一名轉土不轉轉名凈幢是也。二土轉名不轉。如往古釋迦取土名娑婆。今釋迦亦名娑婆。三名土俱轉。如觀音補彌陀處。四名土俱不轉。如今銀光補金幢光照佛處。世界名字如本不異。此中是一者。恐誤合云二也。二與十千天子記二。初分科。二釋義二。初聞經生解。或相似解或分真解。經無定判故須從容。經心無垢累等如下釋疑疏中明。二正與記。既云于是世界而無別名。即是還名娑婆。此乃土轉名不轉。一句注云云者。令如向釋也。二疑記二。初分文。二釋義二。初疑問三。初行淺記深。二如余下約權疑實。引錐指地者。謂無有容錐之地。不是舍身命之處也。從假入空非止一世者。菩薩性地經于三祇修六度故。直行等者。歷別漸次其相如是。三為眾發問。大權解頓自必無疑為他故問。二佛答二。初分文。二釋義二。初舉現行四。初明三事和合。二證聽經功德。順前三教上求下化。亦得名為修法供養。但以偏漸故經多劫。一聽此經頓達妙性。一攝一切名真法供。既生圓覺。即三世佛皆受供養。能知諸佛甚深行處。三身頓顯。今萬天子來此聽經。若不能滿四種愿欲。安得受于成佛記莂。驗知前品所說不虛。三聞記下明稱經悟人。無有成佛。不具三身。三身之果由于今日。聞金光明以為妙因。從法性明生殷重心。應身因也。從法性光起無垢心。報身因也。從法性金起虛空心。法身因也。此金光明與其三德無二無別。三德為本無量功德之所莊嚴。或似或真顯此三德。是故如來授與果記。聽經之益其相如是。四以隨下指今昔因緣。經皆因緣者一聞得記豈無因緣。此乃總標有妙善根。別標遠因緣。以隨相修別標現因緣。言因緣者。感應也。或內心外教而為因緣。何以故下釋出現因緣行。隨實相而修者。以十乘觀而為行也。不思議境名實相也。即境為觀此觀順境。名隨相修。非今宗意。此句莫銷。然此十觀修有三根。上根一觀。中根二至七。下根具用十。今萬天子一坐聞經。或但用一或在二三。是信行根。依言而修入似真位。有妙善根。下釋出遠因緣。善既云妙。乃昔聞圓而為根種。故云緣實相而種善根也。二從亦下舉遠緣。經誓愿因緣者。流水品云。未來之世當施法食也。乃以此文對下二品而為略廣五釋。除病流水二。初釋除病品二。初解題二。初來意即廣答遠緣四字是也。意通流水文在此中。二由醫下釋題方等。經王標除病目不止除于果報病苦。義合該收惡業煩惱十種之病。故下文云。治諸眾生所有病苦。悉令除差。文意含攝十種行人。故上正論品疏云。半名世論半名出世論。今豈不爾。又荊溪云。上根即于境種而生于果。故文云。直聞是言病即除愈。為中下根更須后法。是故文云。至長者所為合眾藥。故知不獨除果報病。二釋文二。初通后品分文。二就二品釋義五。初緣本。二從像下遠緣二。初分文。二釋義六。初明父。二善女下生子。經受性聰敏。敏達也。孝經云。參不敏何足以知之。三是時下國人遇病。四善女下其子請。三初見人遇病。二作是下思惟。經衰邁。說文衰減也。損也。廣雅邁歸往也。謂壯力已往也。禮記八十曰髦。注云髦惛忘亦亂也。顫四支動也。掉振也。機杖者。坐則憑機行則執杖。三即至下正問四。初問四大增損。二問飲食犯觸。三問治病醫方。四問病動時節。五父為說二。初分文。釋經二。初分文。二隨釋四。初答四大增損二。初佛敘父醫欲答。二正答時節五。初釋時節二。初依俗法。謂孟仲季者。孟始也。仲中也。季末也。二依佛法一歲三時以四月為一時也。何故沒秋時耶。為破下凡有二。一為破常計。二為開迦提。以秋是收成物皆結實。易起保著故不言秋。為開安居者。為后安居人續結。令成為前安居人。開迦提月也。律中有三種安居。謂前中后也。四月十六日是前安居。十七以去至五月十五日。名中安居。五月十六是后安居。若四月十六日結者。至七月十五日夜分盡名夏竟。至明相出十六日后。至八月十五日以來。名迦提月。明了論云。本言迦絺羅為存略故。但云迦提。此翻功德衣。以前安居人坐夏有功。五利賞德。律中受此衣故。一畜長財。二離衣宿。三背請。四別眾食。五食前后至他家。西域記以迦提翻昴星以昴星直此月故。于昴星月中得受功德衣故。是知若不沒秋中后安居。不名坐夏。以后安居人至八月十五方解故。二釋若二二說三。初依俗法土寄四季者。三六九十二月也。各十八日者。四季共七十二日也。秖是陰陽二月者。皆以奇數為陽偶數為陰也。陽土陰土者。從冬至一陽生為陽遁故。十二月三月是陽土。從夏至一陰生為陰遁故。六月九月是陰土。若論下二陽土二陰土亦是二二故。加本月足滿六時。二依佛法皆起于十六日者。彼以十六日為朔也。三又云下復依俗法。皆以奇偶之數分陰陽也。三釋三三本攝二。初正釋二。初依俗法二。初以孟為本。二又云下約五行說。二依佛法三時三月以為其本。各攝一月故云三三本攝。二釋妨既三為一數。是故俗法及以佛法。皆約三論。但以俗法本之與攝。秖在三中故名三三本攝。若佛法者。即以三三為能攝本。乃以三一為所攝月。亦得名為三三本攝。四釋隨時消息二。初依俗法。二依佛法。夏之后分冬之初分。隨俗名秋。隨此兩間消息斟酌。五釋代謝增損二。初通內外釋。春動肝病等者。肝藏屬木。木春王則可治。脾屬土。木克土故脾難治。心藏屬火。火夏王則可治。肺屬金。火克金故肺難治。肺屬金。金秋王則可治。金克于木故肝難治。腎屬水。水冬王則可治。水克于火故心難治。二約佛法料簡二。初問。二答意者。佛所制法非為養身。但為修心及以禁足分二。初約破常。答凡夫四倒常樂我凈顛倒之計。托緣而成故廢秋時。令諸弟子不保常樂。二約坐夏答既開后安居免于坐秋。則前安居人得立迦提月廢秋之意。為此二緣。二從有下答犯觸二。初正明犯觸。其中先論六事犯觸。多行倚者。倚立也。次若火下四大動病火少。痰多者火減故水增也。飲食下通明六種犯觸。過量等者。封君達云。體欲常勞食欲常少。勞勿過極少勿至虛。常去肥濃節堿酸。減思慮損喜怒。除馳逐慎房室。苦菜別示妨食。二略明六大。白虎通曰。府者。何謂也。謂大腸小腸胃膀胱三焦膽也。府者。為藏宮府也。胃者。脾之府也。膀胱者。肺之府也。三焦者。腎之府也。膽者。肝之府也。大腸小腸心之府也。疏中兩膀胱唯一藏。黃帝脈經云。上焦自頭已下至心。中焦自心已下至臍。下焦自臍已下至足。廣雅云。膀胱脬也脬字匹交切。腹中水府。三蒼云。盛尿處曰脬。三從多下答病起。時節生與起時相不同者。微發為生動用為起。微著不同也。夏日等者。四病四時生起所以也。四從有下答治病方法二。初分文。二風病下隨釋三。初未病藥防。二飽食下正以藥治也。但舉病發者。以病顯藥。當用對病妙藥治也。三風疏下病退藥補。二此中下示銷文所出。良以真諦善閑世術兼有神通故銷此文全憑彼疏。六善女下知已遍治二。初分文。事釋二。初分文。二釋義二。初病輕聞說即差。二經善女下病重服藥方除。此品事醫意含法藥。除病不一非可卒陳。次示觀心略申其意。其文在即故注云云。二觀釋者。此品所詮是佛自敘宿命所作凈佛國因。文中雖說除果報病。意乃通結四教機緣。是故大師事解之后。示觀心法。明彼流水結緣之意。如觀音疏釋。于七難帖文。但在事中。火等至觀行釋方明三障四教。今豈不然。問既結四教生土之機。何故但約停心方便。而論觀心。答語似三藏停心之法。意則不然。何者。以四分名通界內外數息等四。四教行人無不修證。今之觀解約此而論。彌顯除病結緣之意分三。初明觀之藥病。三毒者。謂貪嗔癡偏起也。言等分者。謂三毒等起也。然貪嗔癡性本相反終非三心。一時并作。但是不定雜雜而生。故云等分。一分乃有二萬一千四分。共成八萬四千塵勞之門。此則十界眾生心病對前果報身病。是外故。今四分名為內病。數息等四對前甜辛種種之藥皆是事治故。今四觀名為法藥。二宜聞下示行之根性。自有眾生聞說四觀四病得差。屬信行人。自有研心修此四觀四病方差。名法行人。信行則是學讀之人。法行則是坐禪人也。今明二人皆通四教三眼。是下明對病用藥二。初明四分起相。二明四觀治相。初四。初約五根對時。此就五行對于五藏。藏主五根根屬四時。眼耳鼻舌偏屬一時。身通四時。如常所說。二妙好下明五欲致病。以其五欲粗妙偏總對根不同。致令四分增損有異。須知五欲遍界內外。故使四分通別天殊。迦葉斷通故稱少欲。未斷別故聞琴起舞。請觀音云。斷除三毒根成佛道無疑。既論三毒寧無等分。此四亦由實報五欲粗妙偏總對根而起也。三明三受犯觸。違情苦受。順情樂受。不違不順平平受。此三偏起也。總三起等分名覺觀。緣慮紛紜也。四慢時下明四分病因。五欲三受既從外境。蓋是四分助發之緣。今舉慢等內心惡習。乃是四分親發之因。慢心發嗔乃至放逸發于覺觀。并前犯觸通界內外。例五欲說。二慈心下明四觀治相。前說外緣及以內因起四分心。皆所觀境即是病相。今明四觀。正明能觀四種法藥。慈心治嗔者。嗔既通于界內界外。能治慈觀不獨觀于眾生作父母想與世間樂。觀一切法無性無相。能與眾生涅槃之樂。觀一切法無非法界。能與眾生究竟之樂。以此治于三種嗔心。是故釋論明三種慈也。不凈治貪者。不獨修于實想假想。破于凡夫依正之染。亦能破于二乘涅槃之染。亦破菩薩執于次第三諦之染。故起信論云。始覺能破六種之染。因緣治癡者。不獨觀于三世無常因果。破于凡夫斷常之癡。亦能次第觀于三諦十二因緣。破于二乘有無之癡。又能一心觀于四種十二因緣。破于菩薩縱橫之癡。是故大經觀十二因緣具四種智也。數息治覺觀者。不獨數息觀于生滅。而破凡夫有者散亂。亦能數息修俗諦三昧。深入緣起破于二乘偏空亂意。又體數息息息皆中諸法趣息。破于菩薩二邊亂意。故請觀音于數息法得三乘道。住首楞嚴身。如琉璃毛孔見佛。然此四治或可四人各修一法。以其四法各含三觀人人自可依次不次而治三惑。或可四治秖對三觀。慈心即假觀。不凈即空觀。因緣即雙照中觀。數息雙遮中觀。此三自可約次不次次。復不定或可三人各一。或一人前后。若不次者。唯是一人一念而進。觀音疏中尚以三毒直對三觀而論次第及不次第。況慈等四非三觀耶。若其圓人四分偏總而發起者。即于一心融妙三觀。對病用之。即止觀中勝別意也。二流水品二。初解題二。初兼除病釋名二。初釋流水二。初引文標二名。二接經釋二義二。初釋二義二。初別釋二義二。初釋與水。二釋流水。初則大慈與樂次則大悲拔苦。初又二。初列二水二釋二水。今此一類世樂且在果報之益。出世唯明一實之益。若論此時結凈國緣。合遍人天及以四教。二釋流水二。初列二水。流除者。流去其水即是除義。二流除下釋二水。言業因者。于果報外九益皆能除于業因。今十號等乃以能除顯于所除。十二因緣經稱甚深驗。三歸十號皆是圓說讖。本雖無三歸之文。最勝經有真諦所譯。必亦有之授法之儀闕之不可。二請父下雙成二義。二既有下單示題二。初問。二文中下答。經文與題二名互顯。巧不過此也。二釋長者子。法華疏中具十種德。名長者。一姓貴。二位高。三大富。四威猛。五智深。六年耆。七行凈。八禮備。九上嘆。十下歸。子者下亦如王子公子也。故經云。持水大長者家中后生一子。名曰流水。二此文下取授記出意。二釋文三。初明第三結緣近由二。初分文。二釋義二。初弄引二。初行恩布德。二國人稱美。二善女下正近由三。初明眷屬。二時長者子將下見魚之緣。即禽獸馳奔也。三時長者子遂下正救魚。私開為二。初明因緣二。初因流水興悲。二時有下緣樹神示數。二善女下與水食二。初與水四。初取樹枝覆日恃依也。二作陰涼已下知水源決絕捕捉也。決棄其水。決音穴。廣雅云穿也。說文云。下流也。周易藩決不羸亦音穴也。三時長下就大王借象。廄馬舍也。釋名云。廄聚也。馬之所聚也。二時長下施食二。初察魚饑惱。彷徉上扶方切。下以章切。廣雅徙倚也。又徘徊也。二善女天下取食施與。二從未下明第四結緣二。初分文。二釋義四。初發誓愿。二復更下思惟說法。三作如下正說法。先稱十號次說因緣。十號在悟在果因緣。在迷在因。迷悟因果其名雖殊而體不異。以十號果是究盡三德。十二因緣是本來三德。三德不改因果寧殊。故普賢觀云。大乘因者諸法實相。大乘果者亦諸法實相。諸法是修二實相是一性。此三圓融不縱不橫。全體為因全體為果。眾生雖迷十號無減。諸佛悟極十二不虧。以世間相皆常住。故今先唱果果理已顯。令其解生。初稱寶勝者乃是別名。名于一佛如來等十乃是通名。三世十方佛佛皆具。若以通從別合得名為寶勝如來寶勝佛寶勝世尊。此三既然。例此合云寶勝應供寶勝正遍知乃至寶勝天人師也。此十通號大經大論出其名。天臺慈恩出其義。相狀已顯。今傍諸釋更約三。三及一總結以銷十號。令知一一無非秘藏。此義若明則不辱于果人名字。初三既以如來為首。即法身中三也。如來是真如屬法身。應供利生是解脫。正遍知具一智是般若。以其法身必具二德故也。次三既以明行足為首。即解脫中三也。三明之行是解脫。善逝能趣極是般若。解三世間一一常住是法身。以其解脫必具二德故也。后三既以無上士調御丈夫為首。即般若中三也。見性名丈夫故當般若。天人師軌訓眾機是解脫。佛是復本大覺是法身。以其般若必具二德故也。此九即三此三即一。一無一相三九宛然三千世間九世剎那。一多延促究竟自在。故言世尊。十二因緣束為三道。無明愛取三支屬煩惱道。行有二支屬業道。識名色六入觸受及生老死屬苦道。此雖昏迷系縛輪轉。而全體即是三因佛性。皆不可思議。隨人觀察顯發不同。故大經說下。中上智觀。此乃得三乘菩提。若上上智觀得佛菩提。以前三教智有思議。故觀十二止得三乘。唯有圓教不思議智體無明等。即是性染非佛天人修羅所造。一一常住當處圓融。方曰因中具于果性。又玄文中三道三識雖本有位。與果后三德無二無別。得此意已方可分別十二別名。無明謂不了六受即空假中。行謂依不了心動作業行。識謂業牽中陰識托母胎。名色謂二滴為色心但有名。六入謂名色增長成六入根。觸謂六根對外為塵所觸。受謂觸生三受苦樂平平。愛謂迷三受故于樂染著。取謂愛染纏綿四方求索。有謂由取造業須有來報。生謂有業既熟未來陰興。老死等謂生須變滅悲惱縈纏。此十二支或約三世。或約二世。或約一念。雖三不同。皆以十二而對三道。即事而理。一一究竟清凈自在。不縱不橫而高而廣。如是觀者得佛菩提。略三歸者。義已具也。蓋三寶三德體本不異。既稱南無寶勝。十號豈非歸命果上三德。復說甚深十二因緣。乃是心依因中三德。迷悟極際三德無差。一體義備。三皆具足。常樂我凈真是歸依三寶義究竟成。當知讖師意趣深妙。四魚生天報恩四。初魚報生天。凡初生天以自業力有三種念。一自知從其處死。二自知今此處生。三自知先作何業得來生天。既知曩事故下酬恩。二天酬恩下地經樓屋者。重屋曰樓。或作樓臺者誤也。釋此為二。初事因緣十號。且就能詮屬言教故。同于水食。名為事也。二理秖于四事而解四德。故成理益。以十千魚由戒緩故。受鱗介身。由乘急故。今遇大乘真善知識。故能于事深解妙理。受食得命即表真常。受水得樂表涅槃樂。于十二棘林解自在我。依十號法獲天報財。于世凈命解性凈德。此四法益因流水得故。持四萬真珠瓔珞報恩供養食等四事。既表理益。四萬珠瓔豈但事供。蓋表千界萬如。是法一一皆具常樂我凈。即四十千真珠瓔珞非嚴而嚴。嚴于法身。此乃財供而成法供若不爾者。豈得名為有妙善根得記緣耶。三時閻下王見光瑞。四長者據教定答。三明第五結會古今。經羅睺羅此云覆障。以六年在胎因立斯號。新云羅怙羅。此云障月。然本跡事不可審知。傍文思之。十千今昔必是所化余皆能化。此之能化據華嚴等諸經所說。皆是劫海修其實因。熟其十千令今得脫。若取法華久成之意。皆是跡中接此等機令今得記。此宗講者內心合知。六釋舍身品二。初釋題二。初問舍多題少。二此從下答從要立題。受者須身。虎饑所逼正須身肉。壽命財位非彼所求。夫行門無量。根由宿熏。四種三昧逐人所尚。于隨自意善行六度。樂行檀者。于身命財無所吝惜。自行教他隨喜贊嘆。皆在于施。若于善師及依實教。修檀行者體能施心及受施境。所施身等即空假中。事行理觀合一而修助道。正修相資而進。既稱本習故忻然而為。或因事卒行宿緣會故。或積年要誓令觀成故。或顯陳所愿令物效故。或密遂其心息他謗故。悲重故。密慈重故。顯心若真實四悉俱成。心若詐欺二利皆失。然佛談本事令人效行。故疏云。引昔捐軀誡今師弟。勿吝法財。問大論云。舍身易舍心難。論欲行者舍執著心故以難嘆。欲息事施故以易斥。何不依論遠離執心。今人為何好舍身命。答抑揚取舍皆遵佛教。悉赴人心。佛談正助不同。人樂理事不等。今品特示舍于身命。安得以論難易為譏。又復空說舍心而執己見。膠固自體一毛不拔。毀他舍命為非。既乖隨喜之心。寧逃嫉善之咎。愿聞佛說隨力奉行。二釋文二。初分文。二釋義四。初問。小人即國病者。小蟲一萬枯魚。魚關未來法食之誓。獲成佛記例。病差者定于后世為解脫機。是故皆蒙二世之益。感深契極者以不二解導難行行。此感至深。舍身命財與后際等。此契唯極。眾聞獲益正當此時。是故樹神乘機發問。二答二。初分科。二釋義十段悉如科列。二就本下正明舍身二。初分文。二釋義二。初長行四。初明本眷屬二。初分科。二釋義五段如分科列。二從作下舍身方便二。初分科。二釋義二。初述觀解。二起誓愿愿行相扶者。行即觀解。非此觀解莫成其愿。非乎誓愿行則有退。疏適產七日至樹神數魚等者。此文追解前第四見產虎文也。疏可見。經從作是念言下述觀解。觀有二種。一助觀。二正觀。從初至甚可患厭是助道觀也。以三藏教假想。對治戀著依正之心。從是故我今下正觀也。至無諸塵累等。即空觀也。無量禪定至諸佛所贊。即假觀也。從證成如是至法樂。即中觀也。說乃前后修必一心。二從是王子下述誓愿。先作方便。次作誓言下正起誓。六句不出四弘。初二依滅諦發成佛愿。三四依道諦發悲智愿。第五依苦諦發度生愿。第六依集諦發斷惑愿。此依界外滅諦為首。驗發圓心也。三正舍身二。初科。二釋。經六種震動者。謂動起涌三種是形。震吼擊三種是聲。今于形聲略言其二。故言震動。四舍身后悲戀二。初科。二釋如文。二偈頌二。初分文。二釋義三。初通明昔行。二我念下別頌長行二。初分文。二釋義五。初頌上本眷屬。二頌上舍身方便。三頌上正舍身。四頌上眷屬愁苦。五頌上父母愁苦私開二。初經。是時王子當舍下頌見相時愁憂二。初王妃憂惱二。初見相。二于是下述相六。初正述惡相。二是時下述已迷悶。三王聞下王臣憂惱。四爾時下國人驚愕。五爾時下王妃敘德。六我所下驗相失子。二爾時下大王求覓二。初慰諭其妃。二大王下求覓其子。二先所下頌知終后悲苦三。初使者回白二。初前使慰王二。須臾下后使告實。二是時下大王悶絕。三復有下王迎二子三。初臣述失志。二是時下王并思惟。一亡二存對并思忖。亡者叵尋存者宜取。三爾時下迎子慰母。三從佛下結會二。初科。二釋三。初結會人。經輸頭檀或閱頭檀。此云凈飯。摩耶此云天后。調達亦提婆達多。此云天授。父母從天乞子。天授與之。是佛堂弟。瞿夷此云明女。悉達有三夫人。一瞿夷。二耶輸。三鹿野。各有二萬婇女。五比丘者。憍陳如。頞鞞跋提。十力迦葉。拘利太子。陳如十力迦葉。二是母親。余三是父親。舍利弗此云身子。母好身形故母名身。是彼之子故名身子。目犍連此云胡豆姓也。上古有仙居山。常采菉豆而食因以命族。尊者是彼之后也。二經爾時下結會塔。具云塔婆。義翻方墳。或云聚相。謂累木石。及寶高以為相。茶毗后分云。佛塔高十三層上有相輪。支佛塔十一層。羅漢四層。輪王塔無復層級。以未脫三界故。十二因緣經八種塔并有露盤。佛塔八重。菩薩七重。支佛六重。四果五重。三果四。二果三。初果二。輪王一。凡僧但蕉葉火珠而已。雖兩經異說。而凡僧并無層級。邇世所立雖無露盤。既出四檐猶濫初果。儻循蕉葉火珠之制。則免僣上圣識者宜效之。舍利此云身骨。三經是時下結會誓愿。三說是下大眾所益。四樹神下結問意。經怖懅其據切。廣雅云。畏懼也。瘭必遙切。疽疾也。奄忽。忽謂倏忽也。鶵士虞切。鳥子也膶如輪切。目動也。抆武粉切。拭也。躃旁益切。倒也。慟哀過也。惙陟劣切。疲也。七贊佛品初解題。二初明贊之能所二。初大師約因人贊果釋。能贊是三番菩薩者。一是經初陳列之眾。二是信相發起之人。三是樹神善女。此雖眾兼道俗。形混人天。既發大心咸名菩薩。所贊是一佛世尊者。即釋迦教主一佛也。斯欲異前贊品能贊是往世金龍一人。所贊是三世極果諸佛也。然準前釋題品目。具含四悉。今文略示。欲明其相者應云。題標贊佛義含能所。即世界歡喜也。二能贊善生必托緣起。緣中最勝莫過贊佛。故三菩薩能贊。即為人生善也。三所贊為能贊。乃印成三菩薩說無虛謬。即破惡對治也。四如來贊樹神快說果地大體大智大用。即入理第一義也題含四義文理一如。今疏存略不無其以。蓋題贊佛實通能所以。所贊果佛反贊因人。生善破惡二俱不便。然或以所贊為能贊。生他善業破他事惡。斯何不可故知略也。二私謂下章安約因果互贊釋。言一佛是能贊者。經云。善哉善哉。樹神善女。汝于今日快說是言。經雖獨贊樹神意兼前二。故云三番是所贊。言三番是當佛等者。釋疑也。恐人疑云。既贊兼能所。何以獨題贊佛。故釋云。佛通現未皆是贊佛爾

金光明經文句記卷第六(上)金光明經文句記卷第六(下)

　　　　宋四明沙門知禮述


二次第下明品之次第二。初明諸品所歸亦是今品之來意也。何者下釋諸品次第。序品敘大體等者。向疏釋經敘乎五章。今唯敘體者。蓋指極果所游所契。而高而廣。法性是佛地之所證。為今經之大體也。下壽量洎諸品功德皆不出大智大用。言窮源等者。妙覺中理之源已窮。邊際之事亦極。故種智泯照萬行休息。是唯一性更無異途。故曰經之大體也。壽量果地二智已圓。故冥深廣之體起長短之用。懺贊空導豈越大用。諸品功德無違應體。故下云皆金光明之力也。如是下二示今文贊意。明由上一十七品之利益。故有下六十二行之嘆辭也。善始令終者。序等三分既皆獲利。故三菩薩荷佛深恩而興贊嘆。故有贊佛品也。令亦善也。三釋文二。初標科。二釋義二。初經家敘。疏文可見。經云。從此至金寶蓋國者。欲張大其眾滿中菩薩。皆贊釋迦教主也。比見有人不曉斯旨。謂贊彼佛。經疏非闇。一何昧哉。或恐后學隨他所解。謬釋經文。今略引疏示之。原乎贊品之來者。蓋三番菩薩。并由上聞經得利故。贊佛及教。豈關他佛。況疏云。一佛是能贊。若謂贊彼佛者。能贊一佛何指釋迦定起耶。經疏冷然故不繁引。二正說偈二。初分文別釋二。初分文即智者就題分偈。故合六十五行半文為三。即以如來定起三行經文。合在樹神段中。故云二十八行半樹神說。分文可見。疏不委釋。故注云云。應云六十五行半文為二。初六十二行半三番菩薩說。二后三行如來定起說。故下章安總釋。乃云其文有四。即斯義也。具如下釋二釋義三。然此三番菩薩贊辭疏不分釋。達者必辭意俱明。恐新學者不曉。今粗科釋。初諸菩薩贊三。初寄言贊三。初贊能說教主自行功德三。初贊大小相海二。初如來下一行贊金色光一大相。經云如來之身者。標起也。金色微妙等三句者。贊第十四金色光微妙一大相也。二身凈下二行半贊身清潔等三小相。經云身凈者。即贊第十一身清潔一小相也。柔軟者。贊第十二身柔軟小相也。圓足無垢二句贊第二十身滿足小相。亦是贊容儀滿足。三其音下二行重贊梵音。一大相也。亦是兼贊言音深遠小相海也。梵聲者。譬佛音深遠故。師子吼聲者。譬佛音無畏也。大雷震聲者。譬佛音破迷也。云六種聲者。諸文皆云八音。一極好。二柔軟。三和適。四尊慧。五不女。六不誤。七深遠。八不竭。譯人增減不須和會。亦可先舉妙如梵聲者。即八音中深遠音也。師子吼大雷震即舉不女音也。以佛住首楞嚴定常有世雄之德。久離雌耎之心。故所出音聲能令一切聞者敬畏。天魔外道莫不歸伏也。上既已列二種聲。下但云六種聲者。即舉迦陵頻伽孔雀等六種聲也。以迦陵頻伽翻極好聲也。二清凈下一行半贊尊特。上以大小相間而贊。蓋顯身相大小咸遍。辭意雖含尊特未彰。故今復贊身相光明俱無限齊。經云威德者。巍巍堂堂之相也。二智慧下二句贊智斷功德。上句贊智德。下句贊斷德。三世尊下總結尊特。大論云。尊特身佛者。巍巍堂堂。譬如須彌映臨大海。所有大小相好亦巍巍堂堂。然如來自行具足三身功德。諸菩薩唯贊尊特者。上冥下應已攝三身。斯乃贊智之巧。學者思之。二為諸下六行半贊所說教法化他利益二。初敘說教因由。在文可見。新經云。欲利益諸眾生故。常行法施。乃至令得大果證常樂故。二贊所說教法二。初如來下二句贊經宗體。體指序品如來所游深廣無界。超諸因理故稱第一深義。舉深該廣即甚深無量也。宗指壽量極果所得。過諸菩薩亦稱第一也。法報體一深義可知。二贊經力用三。初能令下二句贊上懺品滅惡。寂滅者。寂諸業行之惡。滅于果報之苦。二能與下二句贊上贊品生善。上是如來敘昔龍尊贊佛。意生今日當機之善。故能與無量快樂。三贊空品雙導二。初能演下一行贊能導空法妙。經云甘露者。即長生不死之藥也。文詮中道妙空實相真諦。能過二死迷變可生四德常身。故斯理空即名甘露。仍由染體本凈空名妙法。從此而入復名法門。二能入下二行贊滅惡生善深。懺得斯空二死惡患之報即謝。三德涅槃之宅可入。言解脫者。有二意。若就解脫惑業之縛。即破惡也。若取無染自在之凈。即生善也。度三有等。破惡生善可知。三結贊人法者。功德智慧結上贊能說教主尊妙人也。慈悲精進。結上贊所說教法宏深也。法之宗用如是者。皆慈悲精進所致也。二絕言贊三。初如是無量下一行絕言贊。故不能稱計說喻。二諸天世人下二行絕心贊。故盡思度量。不能得知大海一滴少分也。三我今略贊下一行指廣結贊。可見。三若我功德下一行贊已回向。回向有三義。現文有二。理含其三在文可見。二信相說二。初經家敘。二正說偈二。初世尊下一行總贊相好功德。千數者。舉大數也。二別贊大小相海五。初別贊二種光相二。初色凈下。四行贊色具光相。色凈遠照下。即第十四金色光相。光明熾盛下。即第十五身光相。然二種光相若據生身。皆有齊限。如云身光面各一丈。今云如日千光。乃至悉能遠照無量佛土。故知信相昔為龍尊贊佛尊特。發愿未來得值釋迦。今日贊佛。豈忘其本。是則大相小相皆寄尊特而贊也。二能滅下一行明光具與拔。昔為龍尊贊佛身放大光。滅盡三界一切諸苦。令諸眾生悉受快樂。今日贊佛。還贊光明滅苦與樂。在文可見。二諸根下一行總贊諸根相好。如大相中有身端直。皮膚薄細。舌大覆面。齒白。齊密。眼如金精。睫如牛王。小相中有鼻高好孔不現。耳輪輻相埵成。身清潔柔軟等諸根皆見者無有厭足。三又比贊一小相二。初發紺下一行贊發相。孔雀項蜂王等皆比發有紺色。如八十好中有發色青珠好等。二清凈下一行半具功德。清凈慈悲無量禪定。久皆莊嚴。故發好柔軟。四復明相好功德二。初明相好具功德二。初相好下一行明嚴身克果之用。可見。二如來下二行明攝生感贊之功。若相若好隨大隨小。悉能調伏令心柔軟受諸快樂。故為諸佛所贊。二其光下二行明功德具光明。功德高廣猶如須彌顯出大海。五齒白下二行半又比贊齒毫二大相。三樹神說二。初經家敘。言道場菩提樹神者。即如來得道之場在此樹下。然樹本名畢缽羅。佛坐其下得菩提智果。立此為名。故今女天依此樹住亦以為名也。西域記云。昔佛在世。高數百尺。屢經殘伐。猶高四五丈。莖干黃白枝葉青翠冬夏不凋光鮮無變。每至如來涅槃之日。葉皆凋落。頃之復故。此在中印度摩竭陀國大城西南四百余里。修苦行處不遠。有此樹也。二正說偈四初二句總贊。南無者。歸命之辭也。清凈者。佛性論有二種。一性凈本無惑染故。二相凈對治離障故。今總贊如來中邊智滿法報應圓。故謂無上正覺也。二別贊二。初廣贊能說教主三。初甚深下一行半就所覺顯明贊佛法身。甚深妙法者。法性高廣諸法融妙。圓智圓覺遍一切處。眾邪染障本自離故。如來隨順斯理覺了其性。一切魔外涅槃非法。禪戒非道。猶如大樹盤根厚地。唯佛金剛大智獨拔而出。成佛正覺者。所謂出纏大法身也。然準圓佛大智覺了本性非法非道。應離三乘七方便涅槃非法戒定非道。方曰遠離一切。法者。即所生果法也。道者。即能生因道也。茍未離無明相分。皆曰其非也。二知有下二行半就能覺智行贊佛報身三。初約法。知有下二句贊報智也。知者照也。有即俗非有即真。本性清凈即中。以一切種智知照三諦。則冥深契廣事理周極。名佛無上報智也。希有下二句贊佛助行功德。重言希有者。嘆美之鄭重也。下皆例然。因中戒定萬行有排障敵惡之力名功。助發大智成佛大果名德法華云。久修業所得即無上報。故謂如來功德也。二希有下一行約喻。即喻上報身智行也。大海喻智也。須彌喻行也。其智冥理窮實相底故。方之大海。釋論謂智度。大海佛窮其底。因中萬行積功累德。喻彼須彌如華嚴涅槃。皆云析骨書經如彼妙高。三希有下二句總合。智行契理三法一如。故曰無邊行也。三希有下一行半。就垂世形益贊佛應身。優曇花者。具足云優曇缽羅。此言瑞應。亦云靈瑞。輪王出世時感此華。泥洹經云。閻浮提內有尊樹王。名優曇缽羅。有實無華。優曇缽樹有金華者。世乃有佛。故云時一現耳。無量大悲者。垂應本也。以大悲故不住涅槃。二釋迦下一行半。略贊所說教法。如來將欲口輪說法。必須意業鑒機。如日照物無所不遍。為欲利益者。準金光明之力用。須明十種利益。方盡垂世說法之意也。三請佛出定二。初贊今所入定為請見由。三初善哉下二行就果佛贊所游定。諸根寂滅者。以了眼等性常具無減修。諸惑死生悉已寂滅。故常居寂定。而復游入者。將軫法輪表不妄說。又三世佛說必須入定。故首楞嚴經云。雖知諸法常是定相。而示眾生諸禪差別。言善寂大城者。正贊所入定也。即向經初法性三昧。若入此定即能善了諸法。寂滅無非法性故。防生死之非御涅槃之敵。即中道善寂而名大城也。亦名無垢清凈三昧等。既是佛之境界故。受無垢清凈之名。為諸佛行處也。二明三昧能空行相。此經雖則結歸方等。說在般若時后。懺贊善惡皆推空導。故空品謂無量余經已廣說空。故此經中亦譚其空。為入理門也。佛游三昧亦從空入。聲聞之人雖從空入。猶為身果所纏。如來空智明見聲聞身果性相皆空。諸佛境界亦空。如是一切無量諸法者。指上自他依果國土凈穢。推性推相不見差品。一切眾生依正境界。推求性相皆同真凈。無復其異。然推乎性相者。即空觀遣情顯理之要門也。一家明觀諸處共論。其如講學之人亦多昧之。今家承用則依中論智論。準理準義開拓觀門。故于權教實教事觀理觀。悉已明之。學者須知。且如性相二空本是一空觀法。備遣情計故有兩番行相。是知若善修一空觀者。必遣二種執性。如法華止云。知法常無性。荊溪謂應無性性無相性。諸文為辨性相。寄前后說。故以二諦分之。乃云。四句推性不見性。是世諦破性。四句推名不見名。是真諦破相。相破即相空也。荊溪釋云。若有性執世而非諦。破性執已世乃名諦。是以名為世諦破性。性執破已但有名字。名之為假。假即是相為空相。故觀理證真是名真諦破相。空非前后二諦同時。故知性執破已。雖名世諦。初軫其觀即須觀真。四句推性雖不執性。其如惑存轉計其名。既不見理但名世諦。仍觀法性真理破名字相。相執破已方證其真。故名真諦破相。或初觀真諦四句推性。便了陰界色心名字無四句相。即名真諦破性破相。豈待轉觀破相。方用真諦耶。若爾。推性何故云不自他共等。推相自謂不內外中間等。句法既別顯理用觀自異。何謂只一四句空觀破二種執耶。答向謂寄前后說。對所破執相。故推性則謂不自他等。推相乃言不內外等。考乎觀門豈有異途。故荊溪云。內秖是因外秖是緣等。況止觀明性空觀畢。乃引中論諸法不自生等四句為證。洎明相空觀畢。亦引斯論諸法不自生等四句。以斯照之。應無別觀。又止觀但名一總空觀者。即二空觀也。問法華疏約真俗假實。明生法二空。荊溪釋云。真諦即法空。俗諦即生空。俗假真實。乃引玄文世諦破性。真諦破假。假破即相空。性破即性空為證。若以性相二空秖一空觀。何引人法二空對顯二諦耶。以人空時亦未法空。故性相二空。若例人法空者。應二空須異。何謂性空未顯于理。相空無別觀耶。答小乘得人空時容有未得法空。如云見惑若破得須陀洹果。名得生空。此則少顯真理。進破思惑方得法空。其理究顯。大乘人法境融。觀道不異。如大品云。色性如我性我性如色性。四陰如我用觀亦然。縱有惑分粗細執破前后。用觀必無異時。而法華疏約人法空名二諦者。為對所破寄分真俗。故引世諦破性名性空。真諦破相名相空為證。其如用觀委明行相。須于我人生境破性破相。方得生空。復于陰界入法寄俗寄真。推此二空窮斯真理。名為法空。方是用觀行相委悉故止觀云。于性相中求我人知見不可得。是生空。于性相中求陰界入不可得。是法空。而疏以俗諦對生空者。蓋此生空體是法執。故以俗諦顯此空相。故云俗假。假即虛妄也。法執若破妄染究盡。方名真諦。故云真實。實即究竟也。荊溪體斯疏意。復以玄文寄世諦顯性空等義。而為證也。故云真俗不二二空俱時。問既云二諦不二二空俱時。顯是一理一空。又何分二諦。及明二空耶。答其實所顯理是一。能觀觀亦一。為對所破執故。而分二空。顯空淺深故。而寄二諦。是故性相空中性空約理。理既未顯但名世諦明空。空猶未盡但名性空。仍于世法。又觀真諦破此執名之相。相若破已理顯。方名真諦。觀成方名相空。故寄二諦顯二空相。故知若曉性相二空。對所破而分真俗者。則寄二諦明人法二空。準理亦然。是則人空空未實故。乃寄俗顯。故云俗諦即生空也。法空空既已凈而寄真顯。故云真諦即法空也。矧又雖用生法互融之觀。而照真俗不二之境。其如眾生無始多于生境計我起執。不二之觀亦于生境。先當其用。故破人執時且名生空。既法執在復觀其法本無其執。離四句相方名法空。故大師謂始覺人空終覺法空。然此二諦顯二空相。通圓之教行相亦同。但通用其觀止照真理。故寄俗寄真顯性顯相。明斯二空唯在真理。而圓實之教體生體法推性推相。唯是中道法性。法性無生無性。名世諦破生破性。此生此性即法。法體本空名真諦破法破相。雖寄二諦。悉用中道而顯二空。通無此觀。學者思之。然委明二空推所執能。人執隨法執亡者。具如前疏空品記文。三狂愚下二句指。凡愚不了請現。上贊佛所游三昧空智。遍了諸有差異。悉皆泯亡。唯真智獨存更無染異。樹神分曉悲愍凡迷狂亂愚癡。不了性相俱空。故請佛出定。二騰昔常愿見正請出定四。初我常下五行。正敘昔愿行請現。我常念佛者。念即觀照之異名也。心游法界常照三身。敘昔觀力未充。欲求深證。故助之以誓愿。跪之以合掌。加乎戀慕。哀泣雨淚修行大悲等。并助常念之觀也。言最上大悲者。即無緣悲也。正助合修故曰最上。問樹神在會明見如來入定說經。何故今方頻言欲見于佛耶。答今有二意。一者如來入定本為說經。說經既畢。要須出定。欲出其定須得其請。故佛出定能印三番所說皆實。既一期事畢。乃樹神致請殷勤。故敘昔常愿見復加愿行。欲使未來亦得見佛。故云愿使我身常得見佛。二者樹神久已分見如來真身。欲增念佛之觀。更求上證。故寄請佛出定。頻陳欲見。茍得如來酬請現身。即己心中真佛顯發更明。故下結云。唯愿慈悲為我現身。二約定具慈悲請現三。初世尊下二行。明慈悲能護迷暗。樹神自昧如來上位真身。故請佛加愿。使我身常得見佛。復愍于他迷瞽所及。不見佛之真體故。敘世尊常護一切。是故渴仰欲見者。即引己及他請佛現身。二聲聞下一行半。約圣凡未發性明。即樹神擊請今佛出定也。佛雖在定明了性凈。猶如琉璃表里通徹。照機起應皆不動于寂定。如來雖久已明了。其如眾生未發上定。故樹神頻請出現發悟斯機。乃舉六喻顯乎聲聞色體非性明體。所證真理閴寂無知。如空之虛無亦燈之煙焰。術之所幻聲之谷響。神通之化水中之月。皆非實性。不能即寂即現也。眾生之性虛妄現在。如夢所見都無實相。三就佛行處明見請現。正明佛所入定具慈愍照。故請如來出定。令我及眾得安樂故。三一切下一行半。愍凡圣不知請現。樹神以凡夫小圣共迷佛所游境界。故請佛現身。即令明見唯心佛現。經五通神仙者。別舉人趣中有術成仙者。發得五通。雖有他心宿命。而不知佛所游定。照理起應不離眾生心體。無漏二乘雖有三明六通。亦昧佛境唯心故曰亦不能知也。四我今下一行。指已信不疑請現。樹神述已于佛行處明了無滯。雖知本無隱現。上舉他眾共迷佛境實有動靜。故敦請出定云。惟愿慈悲為我現身。問今佛入定說法對告。起禮舍利。既有往來時會共見。樹神焉知如來在定未出。而致請殷勤耶。答樹神大權久與佛同事。昔為流水救魚。樹神現半身示數。長者既已成佛。樹神豈猶滯凡。故今一動一靜皆扶佛化。何不知之有。矧凡出定入定皆有其儀。佛雖起坐往來。其如未示出定之相。樹神敦請至勤。方現出相。其相者。必須先示微微動搖其身。次乃黈氣嚬呻徐緩而起。方知如來示出定相。故法華謂安詳而起。此經云。出微妙音。故知定起皆有其相也。問新經自云。爾時薄伽梵于日晡時。從三昧起。觀察大眾而說頌曰。金光明妙法最勝諸經王。今之讖本何故至三番贊畢。方云從三昧起耶。茍譯者所見不同。其如集經者梵本編文。安次如何耶。答梵本不同豈須和會。其如學者無由曉經。今略試評之。在理或當冀無私隱。且夫此經古師謂是偏方之教。即一時赴機之說也。故天臺結歸方等部攝。斯由機分大小應赴權實。赴權小者。令見佛從定起說法。應實大者。則知佛在定而告。亦如華嚴中。令見女子身中入正受。男子身中起出說等。當時應物既殊。故集經者或言定起方說。或云說畢定起。然佛滅度后集經者。又匪一途。亦有窟內窟外所集。亦云。梵語有賒有切等。致譯經者。所睹梵本不同。如讖師曾游五天必睹梵文正本。見云佛在定而說必須信受敬譯。凈師本弘小典晚接梵文。或見云佛從定起方說。正符所宗。故編譯無改。至列聲聞菩薩等眾。皆云于日晡時從定而起。到佛會所。古師嘗推譯者。未為雅當信亦有之。然圣師所為必非徒然。凡流膚學莫盡考乎厥由也。求過得過。附贅之尤亦已甚矣。學者體而思之。問大師既依讖本釋經。何故云入游法性出敘經王耶。答如來常在法性上定。應機順物示入定相。雖心游寂理口出其言。故謂出敘經王。蓋寂不阻照說無妨定。非謂身出其定也。四酬請起定二。初爾時下一行。明經家敘起定。爾時者。即當樹神請畢之時。佛示出定之相。乃云以微妙音而贊嘆言。即微細妙好之音。而悅豫四眾也。二善哉下二行。明佛定起能贊。佛贊樹神意合前二。以諸菩薩及妙幢。能贊佛所說教。皆是快言。如來序品已來明大體大宗大用。是金光明妙三法也。故云快說是言。若眾生聞此三法。即能發解證悟。明了常住。故云入甘露無生法門耳。二章安總釋二。初約義釋二。初約佛贊義二。初約定果贊因二。初正明贊因義二。初示義。私謂下總釋也。其文有四者。前大師分科止為三段。以如來定起三行之文。合為樹神段中。故注云云。今章安開釋方為盡理。文現可見。二引證。二示印成贊教。三番菩薩皆先贊佛次贊說教。即贊如來。從序品已來。是說一經大體大智大用菩薩修因也。何者序品明游法性。佛指所游是諸經王等。三番謂佛是說一經之大體也。壽量明佛常果。三番為佛是說一經之大智智即宗也。懺贊空品。謂佛是說一經之大用也。四王至舍身品。皆是說菩薩修因也。三番贊教。既稱佛所說。故如來定起印成。即贊樹神等快說是言也二贊通三業。章安因明今品果佛定起。能贊因人快說。復考經之上文。亦有果身禮舍利之義。舍利者。翻骨分也。即因身爾。上懺品佛贊大懺。贊品佛贊龍尊。是大贊。皆言大者。一懺一贊等法性大體。知罪福性空也。四王品能請。善集品能說。鬼神品等能聽。舍身品能行。皆是快說者。共能了金光明教。能詮所詮是體宗用三。即一切三法。故皆名快說也。信相龍尊四王等。并是因人。故謂因口所說。孱字(士限切)現也。身口非意不行。故云任運例成也。二約出定義二。初據起問入。二答始末在定二。初明住法性定。問諸經先須入定定起方說今經何故一向在定。而有所說耶。答若論法性上定。豈有出入說默之異。既示其定蓋順物機。物機所宜適樂不同。諸經示同往佛皆先入定。履歷法緣對治散心。妄有所說。故須入定定起方說。此經首尾在定而能說者。意同向理。又示金光明無量甚深自在無礙。寂照融遍。故說畢定起印成三番快領如來所說法也。二彰法性圓融。言若作入法性者。顯理含容不阻出入。上唱法性無量甚深。一出一入有說有默。豈逾法性。故云法性自在。言四佛者。即四方佛也。五佛者。并釋迦耳。同處各處等者。信相室與靈鷲山雖異。若了唯心者。見唯妙土則弟子眾一。故五佛同處共一身一智也。是則四無來去一無住在。其執權教者弟子眾異。謂妙幢所居共佛耆山。夐隔多里。故四佛五佛匪唯各處。亦見異身異智實來實去定住定在。雖此殊別無離法性。故云隨人所睹皆無障礙也。二約觀釋二。初明事三業境。言觀心者。標明觀釋也。先明諸菩薩贊具三業。為妙觀境。然贊雖在口。身須恭謹。心仍尊重。三業齊運贊義方成。二明理三觀成二。初明于事觀理。言三觀心者。寄身等境示空假中能觀三觀心也。近有講人不知便謂。后人妄加心字。亦由向迷心為所觀。致有踳駁。斯之疏謬不可云也。止如十六觀經本明佛觀。疏云。心觀為宗。或不見斯意。乃妄有穿鑿。今之學者切宜思之。觀身不得身者。先明身觀。推檢四大本無實性。名身性空。但有名字即身相也。名字多種。且舉六度十度等。如身行布施名檀。身離諸非名戒。身受所辱名忍。身勤前行名進。身能安靜名禪。身了體空名慧。身行其巧名方便。身立盟誓名愿。身利及于他名力。身出生死名智。身乃至身行八萬塵沙法門。行者隨受名字。達名無名名身相空。推檢性相雖空。而色心諸法宛然。故空不定空。假不定假。非空非假皆真實妙性。名顯中道也。觀身既然口意例解。二明事得理成三。初明無觀俱失。身等為境能發其觀。觀成境現事理雙明豬揩金山。方之可解。二以衣物為例。三衣者。僧伽梨郁多羅僧安陀會也。六物者。兼尼師壇缽多羅漉水囊也。是知六外無三。亦如四禪八定定外無禪。蓋衣名則局物名稍通。衣者遮覆之義也。缽多羅等且非遮覆。故通名物也。亦如無色四處受想慮亡。則無支林喜樂之名。故通受定名也。色界四處雖通靜慮。受想尚行則別受禪名。故知解之則事三理六俱明。昧之則三六四八俱暗。三得理俱成。境由觀顯。理觀若成身口意三。名妙色心。故亦名六觀亦名事理成也。無六亦無三者。牒上例中若不解之文也。可見維昔先稟法智大師。嘗講次撰記解釋經疏。方終一十七品會乃歸寂。其最后贊佛一品。經旨幽邈疏科尚簡。而鉤索深隱固亦難矣。予雖不敏。忝久親講授。遂纂集舊聞系諸卷末。亦冀覽者豈貽續貂之譏云

金光明經文句記卷第六(下)