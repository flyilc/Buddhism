　　No. 1761 [cf. No. 366]

佛說阿彌陀經義疏(并序)

　　　　西湖靈芝崇福寺釋元照述


一乘極唱終歸咸指于樂邦。萬行圓修最勝獨推于果號。良以從因建愿秉志躬行。歷塵點劫懷濟眾之仁。無芥子地非舍身之處。悲智六度攝化以無遺。內外兩財隨求而必應。機興緣熟行滿功成。一時圓證于三身萬德總彰于四字。是以知識廣贊感獄火化為涼風。善友教稱見金蓮狀同杲日。八十億劫之重罪廓爾煙消。十萬億剎之遐方倏如羽化。嗟乎識昏障厚信寡疑多。貶凈業為權乘。嗤誦持為粗行。豈非耽湎朽宅自甘永劫之沉迷。悖戾慈親深痛一生之虛喪。須信非憑他力截業惑以無期。不遇此門脫生死而無路。聞持頗眾正協于時緣。著述雖多鮮窮于要旨。盡毫端而申釋敢敩前修。舒舌相以贊揚誓同諸佛。太虛可際。鄙志奚窮。敬勉同舟深崇此道矣

將釋此經。先以義門括其綱要。始可入文釋其義趣。初中大覺世尊一代名教。大小雖殊不出教理行果。因教顯理。依理起行。由行克果。四法收之鮮無不盡。初中言教大略有二。初明教興二辨教相。初中大本經云。佛言如來以無量大悲矜哀三界。所以出興于世。光闡道教普令群萌獲其法利。開示五趣度未度者。決正生死泥洹之道。此明出世大意。該于眾典。是謂通明教興也。次據今經略言五意。一欲令眾生知娑婆苦求出離。故經云。彼國眾生無有眾苦。二令知佛境界生忻慕。故下明依正莊嚴勸生彼國。三令攝心安住念佛三昧。故下云。聞說阿彌陀佛執持名號一心不亂等。四令破障脫苦得清凈樂。故下云。是人終時心不顛倒即得往生等。五令生彼國成就菩提。故下云。是諸人等皆得不退轉等。此明說經正意局在今文。所謂別敘教興也。次辨教相。凈土教觀通明現在十方諸佛。即如下引六方恒沙諸佛出廣長舌勸信是經。即其證也。又準下文。善男善女聞經受持。不歷階漸皆不退轉阿耨菩提。故知一切凈土教門皆是大乘圓頓成佛之法。定非偏小。如別委論。二明理者。理即教體。亦分為二。初通二別。初中一切大乘皆以方等實相為體。方謂方廣。等即平等。實相妙理橫遍諸法故名方廣。豎該凡圣故言平等。故知橫豎一切諸法悉自緣生。皆不思議無非實相。此通一代大乘所詮之理。二言別者。今經即以彌陀修因感果依正莊嚴不思議功德為所詮理。良以因中發無相大愿。修無住妙行感無得圣果。點事如理相即非相。故所感身土無非實相。即下經云。如我今者贊嘆阿彌陀佛不可思議功德。若非妙理。那稱不思議乎。三明行者。行即教宗。亦有通別。初通明大行。不出發無上道心修六度萬行。備在眾經。不復具舉。二別論者。修行凈業感生凈土。別是一門出離徑術。就凈業中復有多種。諸經所示行法各殊。觀經三福妙觀。大本一日一夜懸繒幡蓋。十日十夜奉持齋戒。大悲經中一日稱名展轉相勸。般舟經中一日若過系念現前。九十日中恒不坐臥。鼓音聲經十日十夜六時禮念。陀羅尼集誦諸神咒。大法鼓經但作生意知有彼佛。權巧赴機行法不一。教門雖異無不往生。今經專示持名之法。正是經宗。于今為要。故當委示。不可籠通。括束經文且為五例。一心起忻厭厭苦忻樂。二身須西向正立合掌。三克期日限。一日七日。四系心佛境專一不亂。五期死無退。決誓求脫。若此稱名下至十念尚得往生。況一日七日乎。四明果者。果即教用。亦有二別。一者近果經云。是人終時心不顛倒。即得往生極樂世界。由前稱佛結業成因。舍此穢苦感彼凈樂。即獲法性凈身住同居凈土也。二者遠果下云。眾生生者皆得不退阿耨菩提。此謂生彼國已聞法得忍。修菩提道斷惑。證真究竟成佛。即證清凈法身居法性土也。上列四章略提梗概。余如后釋。仍委他文。次釋文中。此經凡有兩譯。一姚秦羅什法師譯。即今本也。二大唐玄奘法師譯。今見藏中立題各異。如下所明。自古解釋凡有三家。唐慈恩法師通贊一卷。今朝孤山法師霅溪法師皆有疏記見行于世。今之所出各從其志時有異同。臨文目見。次正釋文相又二。初釋經題二釋經文。初中此經本名稱贊不可思議功德一切諸佛所護念經。總十六字。經字為通題。上十五字為別題。上八字屬教。即經所說依正莊嚴稱名往生皆是彌陀修因感果威神愿力不思議功德也。下七字屬機。即依教起行。專修成業。眾圣冥加攝持。不退直至菩提也。奘師唐譯即用本題云稱贊凈土佛攝受經。語雖少異義意大同。對文可見。今經秦譯隱略本題在六方佛后。即下云汝等眾生當信是等。據宗取要別建此題略有五意。一則上符經旨。經中唯示持名方法。故取佛名用標題首。二則下適機宜。彌陀名號眾所樂聞。故用標題。人多信受故。三理自包含。但標佛名。稱贊護念任運自攝故。四義存便易。梵號兼含耳聞淳熟故。五語從簡要。后世受持稱道不繁故。且如唐譯。從本立題而未聞流布。又如大本。從華標目。而罕見誦持。乃知秦本深體圣心。故得四海同遵百代無古。感通傳說。羅什法師七佛以來翻經。信非虛矣。今釋此題。上五字為別。局今經故。下一字為通。同眾典故。就別題中。上二字標能說教主。定是釋迦。但舉通號。下三字示所說人。簡非他佛故標別號。通別互舉譯人之巧。傾出我口暢悅彼心。以教合機故稱佛說。阿彌陀此翻無量。經自釋云。彼佛光明無量。照十方國無所障礙。是故號為阿彌陀。此謂無邊量也。又云。彼佛壽命及其人民無量無邊阿僧祇劫。故名阿彌陀。此謂無數量也。光表佛智。壽表佛福。以此福智嚴本法身。三德圓備以立嘉號。余如下文。通題中。梵云修多羅此翻為線。線能貫攝。即喻教詮。文理連貫包攝群機。訓法訓常義如常說。次釋經文。大分三分。初至大眾俱為序分。二爾時佛告下至是為甚難為正宗分。三佛說此經下至末文為流通分。初中諸經皆有證信發起二序。此經但列證信獨無發起。往生傳序云。此乃十二分教無問自說之經。其猶母之拊嬰兒。不俟其請。但欲顧其手足乳而哺之耳。今以義求略為二意。一表他方凈剎非二乘偏小境界。縱有權行。示同不知。不假因緣。孤然自說。彰其特異。即下諸佛嘆釋迦云。能為甚難希有之事。說此世間難信之法。是也。二表我佛世尊大慈憫物。如母愛子。憐其小騃。不能請問。召以誨之。彰其深切。故下如來囑云。汝等皆當信受我語及諸佛所說。是也。就證信中。此即阿難結集奉教安列。六事為證明非虛謬。令物信故。六緣不具教則不興。名六成就。諸經之首。解釋極繁。此但略提大要。余廣如彼。初如是者。如云指法之辭。即指正宗所說法門。契理曰如。離非曰是。信故聞持名信成就。二我聞者。阿難自言親從佛聞非他傳告。即聞成就三一時者。主伴會集說聽始終。簡非余時。即時成就。四佛者。釋迦教主。金口親宜非余所說。即主成就。具云佛陀。翻云覺者。覺名乃通。此局妙覺究竟極果。十號之一也。是為通號。五在舍衛等者。說經有處。舉舍衛乃游化之境。舉祇園即依住之處。即處成就。舍衛翻聞物。言人物富庶遠聞諸國故。只陀施樹。給孤買園。共成佛剎故以為名。六與大比丘下。道俗四部大眾同會。非我獨聞。即眾成就。眾有三類。初聲聞眾。二并諸下即菩薩眾。三及釋提下人天眾。聲聞常時侍佛。威儀復勝。故在前列。菩薩隱顯無定。形服不拘。故以次之。人天俗眾形服全乖。故列于后。初中有四。初示數。二皆是下嘆德。三長老下列名。四如是下總結。初中。大比丘者。上首弟子。如下列者。千二百等眷屬弟子并不列。比丘或云苾芻。此翻乞士。乞食資身。乞法練心。又翻怖魔。志怖彼魔德令魔怖。又云破惡。稟戒破業。定慧破惑。此三因名。果號如后。僧者具云僧伽。此翻為眾。四人已上秉御一切滅惡生善羯磨。總該凡圣通收理事。故云眾也。佛初成道度三迦葉。共有弟子千人。次度舍利弗目連。共有弟子二百五十人。此皆本是外道。遇佛得度。荷佛恩深故常隨侍。或云重其最初歸佛。故多列之。未必常預會也。嘆德中。阿羅漢亦有三翻。初云應供。堪為物養。即乞士果也。次云殺賊。摧伏魔怨。即怖魔果也。三云無生。結盡苦亡。即破惡果也。即如下列會中上首。人天大眾知其德業識其儀貌。故云眾知識也。列名中。德重[藹-言+月]高故稱長老。語局初人義該諸位。舍利弗此翻身子亦云珠子。其母好身形。聰明在眼珠。時人以子顯母為作此號。又云舍標父。利標母。雙顯父母故言舍利弗。弗即子也。摩訶目犍連。摩訶翻大。同名者眾。加大簡之。下皆類之。目犍連。文殊問經翻萊茯根(萊茯讀為蘿卜)。真諦云。勿伽羅翻胡豆。二物古仙所嗜。因以命族。名尼拘律陀。乃是樹名。父母禱神樹得子。因以名焉。迦葉此翻大龜氏。其先代學道。靈龜負仙書而應。從德命族。真諦翻為光波。上古仙人身光炎涌。狀若波燃。亦云飲光。能映余光使不現故。名畢缽羅亦是樹名。由禱樹得故。迦旃延翻文飾。亦云肩垂亦云好肩。亦名柯羅。此翻思勝。皆從姓為名。拘絺羅此翻大膝(有云膝蓋大故)舍利弗舅。與姊論義常勝姊。姊孕不勝。知懷智人。遂往南天竺。讀誦眾經無暇剪爪。時人呼為長爪梵志。離波多亦名離越。此翻星宿。或云室宿。父母從星乞得。因星作名。或云假和合。文殊問經稱常作聲。有人引智論。嘗宿空亭證二鬼諍尸。依實判歸小鬼。大鬼怒拔其手足。小鬼取尸補之。因其煩惱不測誰身。故云假和合。又心懷疑惑。逢人即問。見我身否。眾僧語云。汝身本是他之遺體。非已有也。因即得道故以為名。周利槃陀伽此翻蛇奴。或言周利云大路邊。槃陀伽云小路邊。生于道傍故以為名。難陀此云善歡喜。亦翻忻樂。本牧牛人。以牧牛事試。佛為說法忻樂得道。故有處名牧牛難陀。或云即律中跋難陀也。阿難陀此云歡喜。或云無染。凈飯王聞太子成佛。王大歡喜。白飯王奏生兒。舉國忻然。因以為名。羅睺羅此云覆障。佛之嫡子。酬往業故在胎六年。故云覆障。真諦云。羅睺本言修羅。能手障日月。應言障月。佛言我法如月。此兒障我不即出家。世世能舍故云覆障。憍梵波提此翻牛齝(音詩)或云牛王。或云牛跡。昔五百世曾作牛王。余報未盡。唼唼常嚼。時人稱為牛齝。亦由此故名是為牛跡。避人見笑。常居天上。賓頭盧頗羅墮。上是據姓。賓頭盧此翻不動(言其所證)。頗羅墮真諦翻捷疾。或利根或廣語(言其根性)。婆羅門中一姓也。迦留陀夷此翻黑光。或云粗黑。從形貌為名。劫賓那此翻房宿(音秀)。禱星感子故以為名。又初出家欲往見佛。夜雨寄陶師家宿。又一比丘隨后而來。前比丘推草與之。在地而坐。后比丘即為說法。豁然得道。后比丘即是佛。共佛房宿(音夙)。從得道處為名。薄呴羅此翻善容。亦云偉形。而色貌端正故言善容。年一百六十。無病無夭。昔持一不殺戒。九十一劫命不中夭。昔施僧一訶利勒果故身常無病。感今勝報。故以為名。阿[少/兔]樓馱亦云阿那律。或云阿泥盧頭。皆梵音奢切耳。此翻無貧。亦云如意。或云無竭。昔于饑世施支佛稗飯。九十一劫果報充足。故以為名總結中。略舉上首一十六人。不可盡列。故云如是等。南山云。學在我后故為弟。解從我生故稱子。次菩薩中三。初示數。二文殊下列名。三與如下總結。初中。同聞極多。略舉四名故云諸也。菩薩梵言之略。天臺戒疏云。摩訶菩提質帝薩埵此翻大道心成眾生。或云。菩薩翻覺有情。覺謂上求。即是智也。有情謂下化。即是悲也。列名中。文殊師利亦云曼殊室利。此翻妙吉祥。妙即彰其所證。吉祥美其利物。或云妙德。義亦同之。紹隆佛種稱法王子。智論云。佛為法王。菩薩入正法位。乃至十地悉名法王子。乃知此名該下諸位。阿逸多此云無能勝。言其悲智非偏小所及。乾陀訶提此翻不休息。眾生無盡修因感果無窮已故。常精進者。眾生無量。上求下化無暫懈故。總結中。然菩薩名通于初后。如上所列。莫非深位補處。或是權現影響故云諸大也。三人天中。釋提桓因具云釋迦因陀羅。此翻能天帝。即三十三天主。今言帝釋即華梵雙舉。大梵四王天主甚多。不復盡舉故云無量也。更兼道俗四眾龍鬼八部。故云大眾俱。序中從略。文見流通。第二正宗分大分三段。從初至俱會一處。先贊二報莊嚴令生忻慕。二不可以少下。正示專念持名教修行法。三如我今者下。后引諸佛同贊勸信受持。科分三節曲盡一經。有智試觀。思過半矣。初中又二。初總標依正。上二句指對告人。眾集即告。故云爾時。身子大權智慧第一。知言解意深契佛懷。故諸經便多令對語。彌勒下生經云。大智舍利弗能隨佛轉法輪。佛法之大將。乃知身子才辨超倫。及至此經殊無一詞申疑請問。從始至末盡是如來呼以告之。即向所謂示同不知義見于此。從是已下即所告事。上四句標依報。凈土多種。如別所論。今此所標同居凈土。如世邦國方向遠近。二皆是定。對此極苦故名極樂。亦名安樂亦號安養。十萬億剎凡情疑遠。然彈指屈臂剎那可到。一以十方凈穢同一心故。二以心念迅速不思議故。十疑論云。但使眾生凈業成者。臨終在定之心。即是凈土受生之心。動念即是生凈土時。為此觀經云彌陀凈土去此不遠。又心業力不思議一念即生。不須愁遠等。下三句標正報。但言化主必兼徒眾。簡非過未故云現在。舍利下二別釋依正。又二。從初至莊嚴釋依報。舍利弗于汝意下次明正報。初中又二。初略釋名義。又舍利下廣明勝相。初中上三句征問。下四句釋通。無眾苦者。對顯娑婆令生忻厭。三界六道總名苦果。于中復有八苦五苦三苦。生．老．病．死．貧困．愛別．怨會．求不得為八苦也。殺．盜．淫．妄．飲酒五種惡業并是苦因。必招苦果。名五苦也。苦苦．壞苦．行苦名三苦也。諸經論中略示名數。諦論忍土。一切皆苦無一可樂。火宅牢獄未足為喻。彌陀凈土境界殊絕。圣賢同會聞法悟道。壽命永劫不退菩提。更有余樂不能過此。秖無諸苦。已為可樂。況具諸勝事。其樂何窮。故云極也。大本云。設我得佛。國中人天所受快樂不如漏盡比丘。不取正覺。善導云。愿生彼國。必須勵心克己畢命為期。上在一形似如小苦。前念命終后念即生。長時永劫受無為法樂。直至成佛不退生死。豈不快哉。次廣明中。依報國土耳目所對。不出聲色。據經后結成就莊嚴。止有三處即為三段。初欄網樹池唯是妙色莊嚴。二金地華樂則兼色聲莊嚴。三鳴禽風樹止是法音莊嚴。故今科約與昔全殊。請考經文無宜執舊。就初莊嚴分二。初至香潔即列相。舍利下二結示。列相又二。初至極樂舉欄網行樹以顯名。又舍利下二引池閣寶蓮以示相。初中上七句示相。下二句結名。言行樹者周回七重。一一樹高八千由旬。行行相當不參差故。其樹枝葉上下七層皆垂珠網。狀同佛塔。觀經云。妙真珠網彌覆樹上。一一樹上有七重網。一一網間有五百億妙華宮殿。一重樹下一重欄楯故亦七重網是珠瓔復依樹上。則知皆是下二句止顯樹欄之體耳。一金二銀三琉璃四玻璃是為四寶。初正示若準觀經。七寶華葉無不具足。又大本中根莖枝葉七寶間錯。此中略舉。委在他文。周匝圍繞。有云凡佛菩薩居處皆然。非謂一國土止有七重耳。結名可解。下諸莊嚴例順此結。二池閣中分四。初明池水。二池畔階道。三階上樓閣。四池中蓮華。初中七寶池者。彼有八池。七寶所成。池中之水亦七寶色。名八功德。一澄清。二清冷。三甘美。四輕軟。五潤澤。六安和。七除饑渴。八長養諸根。每一池心有如意珠王。水從中出流注池中。金沙布地者。觀經云。渠下皆以雜色金剛以為底沙。二中階砌亦即四寶。三明樓閣。乃列七寶。觀經云。眾寶國土一一界上有五百億寶樓。琉璃梵語。此翻不遠。去波羅奈城不遠有山出此寶故。玻璃亦云頗胝迦。此翻水玉。或云水精。硨磲下并華言。如車之磲。磲謂車輞。赤珠者。佛地論云。赤蟲所出珠。體赤故。碼瑙。應法師云。此寶色赤如馬腦焉。大本云。設我得佛。自地至空。宮殿樓閣池流華樹皆以無量雜寶百千種香而共合成。嚴飾奇妙超諸天人等。四示蓮華有五。一形量。二顯色。三光焰。四香氣。五潔凈。對文可見。若準觀經。一一池中有六十億七寶蓮華。一一蓮華團圓正等十二由旬。既言七寶。非止四色。十二由旬。非止車輪。然車有大小。難為定準。此間極大不過數尺。可依輪王車輪為量。十住毗婆沙云轉輪圣王千輻金輪種種珍寶莊嚴其輞。琉璃為轂。周圓十五里。準此。未及半由旬。亦約小者耳。所以二經不同者。慈恩云。華有大小。彼據極大。此約最小。今準大本。池中蓮華或一由旬乃至百千由旬。則知大小不同。經中但是隨宜趣舉。不必以此較經優劣。二結示中。如是者。指上多種殊妙之相。皆是彌陀菩提愿行從因至果歷劫熏修之所成就。故云功德莊嚴。故觀經云。如此妙華是本法藏比丘愿力所成。自余皆爾。豈唯華座乎。四十八愿結云。彼佛于大眾中建此愿已。一向專志莊嚴妙土等。下結諸文并同此釋。第二莊嚴二。初列相。舍利下二結示。初中有三。一天樂。二金地。三天華。初常作天樂者。準觀經。作樂有三。水觀中云。百億華幢無量樂器以為莊嚴。八種清風鼓此樂器等。又樓觀云。其樓閣中有無量諸天作天妓樂。又有樂器懸處虛空。不鼓自鳴等。準下經云。風吹樹網如百千種樂。故知彼土天樂非一。二黃金為地者。準觀經。彼國皆琉璃地。以黃金繩雜廁問錯。兼以七寶界其分齊。今言黃金。乃地面莊嚴耳。三天華又三。初六時雨華。其土下二盛華供養。即以下三供已還國。初中彼國光明常照。既無日月則無晝夜。順此方機且言六時。準大本中。彼以蓮開鳥鳴為曉。蓮合鳥棲為夜。曼陀羅此翻適意。言其美也。又翻白華。取其色也。二中其土眾生。通目九品。衣裓真諦云。外國盛華器也。才生彼國即獲六通。日往他方為聞法故。觀經云。應時即能飛行。遍至十方歷事諸佛。又游歷十方供養諸佛。于諸佛前聞甚深法等。十萬億者趣舉大數。三中食時謂中前也。大本云。彼國宮殿衣服飲食猶第六天自然之物。若欲食時。七寶缽器自然在前。百味飲食自然盈滿。雖有此食實無食者。但見色聞香意以為食。自然飽足。事已化去。時至復現等。寄歸傳云。五天道俗多作經行。直來直去唯遵一路。如織之經。故曰經行。四分律云。經行有五益。一堪遠行。二能思惟。三少病。四消食。五得定久住。結示同前。第三莊嚴亦二。初列相。舍利下結示。初列相中復有二種。初至所作眾鳥演圣法。舍利下二風樹出妙音。初中又二。初正示。舍利下釋疑。正示有三。先列眾禽略舉六種。前三易識。舍利此云春鶯或云鹙鷺。迦陵頻伽此翻妙聲。在[穀-禾+卵]中鳴已超眾鳥。共命者。兩首一身報同識異。故法華中翻為命命鳥是也。準觀經。更有百寶色鳧雁鴛鴦等。是諸下次明演法。和雅謂聲音感人。演暢謂說法無滯。五根者。一信。二精進。三念。四定。五慧。能生圣道故總名根。即此五法能排業惑故名為力。七菩提分即七覺支。一擇法。二精進。三喜。四除。五定。六舍。七念。無學實覺七事能到故名為分。八正道分者。一正見。二正思惟。三正語。四正業。五正命。六正精進。七正念。八正定。前二慧學。中三戒學。后三定學。即是離明三學。初果已去見真諦理皆名正道。亦名圣道。余如法界次第委明。準觀經云。常贊念佛念法念僧。或說苦空無常無我諸波羅蜜。故云如是等法。其土下后顯益物。念佛知佛恩重。念法知法功深。念僧知僧德大又念佛愿速證誠。念法愿勤修學。念僧愿親參預。又念自心佛體自覺了。念自心法軌生圣道。念自心僧隨緣和合。三寶多種隨機淺深。當知此界心垢常思五欲。彼方心凈專念三寶。晨夕所存更無他意。兩土升沉于茲可見。次釋疑中二段。初至有實遮其疑情。是諸下二決所疑事。初中三節。先遮疑情。濁世禽畜罪業所招。極樂凈土何緣有此。所以下次伸意。彼國唯有人天兩道。法藏愿云。設我得佛。國有地獄餓鬼畜生者。不取正覺。舍利下三舉況。大本云。彼國無有三涂苦難之名。但有自然快樂之音。是故其國名曰安樂。二決疑中彌陀變化者。準觀經。即池水中如意珠王涌出金光。其光化為百寶色鳥。和鳴哀雅。當知眾鳥即是彌陀化身。欲使法音遍布遠近。顯知非是罪報所生也。二風樹妙音分二。初示相。即前樹網風動成音。其音美妙如眾樂焉。聞是下顯益同前。結示可解。第二明正報中分二。初至十劫化主名號。舍利下二徒眾莊嚴。初中復二。初征問。汝意云何。審其解否。既無所對故為釋通。阿彌陀此翻無量。一者光明二者壽命。無量是通。光壽為別。初光明無量者。佛光有二。一者常光。二者現起光。今此乃是彌陀常光。大本云。無量壽佛威神光明最尊第一。諸佛光明所不能及。是故號為無量光佛。乃至我說彼佛光明。晝夜一劫尚不能盡等。又佛觀云。身諸毛孔演出光明。如須彌山。彼佛圓光如百億三千大千世界。又云彼佛有八萬四千相。一一相有八萬四千好。一一好有八萬四千光明。遍照十方世界念佛眾生。攝取不舍。當知我輩處佛光中。都不覺知。佛光常攝。略無厭棄。猶如盲人居日輪下。又如溷蟲樂在穢處。撫膺自責實可悲痛。二壽命無量又二。初明主伴壽量。舍利下二示果成劫數。初中佛壽有二。法報二佛一向無量。應佛皆具長短二量。今此凈土彌陀應身示其長量。大本云。彼佛壽命長久不可稱計。假使十方無量眾生皆成聲聞緣覺。都共集會竭其智力。百千萬劫悉共推算計。不能窮盡。又云聲聞菩薩天人之眾壽命長短亦復如是。故云及人民也。阿僧祇此云無數。或云阿僧祇耶。翻無央數。二示劫數。言十劫者。準法華。大通智勝佛時。彌陀乃是十六王子之一數。釋迦既經塵劫。彌陀豈得不然。楞嚴勢至章云。我于往昔恒河沙劫。有佛出世名無量光。十二如來相繼一劫。準大本中。即阿彌陀也。今經大本皆言十劫。乃是一期赴機之說。不足疑矣。二徒眾莊嚴分二。初至祇劫說正示圣眾。舍利下二結勸往生。初中又二。初至莊嚴通列兩眾。又舍利下別顯行功。初中又二。初正列。舍利下結示。初中聲聞弟子即中三品。諸菩薩眾即上三品。總攝初心不退補處(眾總三乘獨無緣覺應以斷證同聲聞攝)。故大本云。彼國聲聞菩薩其數難量。不可稱說。神智洞達威力自在等。往生論說二乘不生。蓋是定性取涅槃者。今此謂曾發大心求佛菩提。示修小行。法華獲記真聲聞。涅槃知常出家菩薩之類也。次結示中此亦彌陀所化。來生彼國修因證果。威神說法。為國莊嚴。義同前釋。二別顯中眾生生者。通九品收。阿鞞跋致此云不退轉。下云是諸人等皆得不退阿耨菩提。則知生彼國者下至凡夫直至成佛更無退墮。十疑論云。彼國有五因緣故不退。一彌陀愿力攝持。二佛光常照。三水鳥樹林常說法。四純諸菩薩為友無諸惡緣。五壽命永劫。余廣如彼。一生補處。即等覺菩薩。如觀音勢至等。眾類既多。非算所及。止可但言阿僧祇耳。問得忍補處只合垂形五道入三涂處救苦眾生。何以長居凈土。答隨其志愿攝化有殊。或游戲十方。或往來三界。宣揚法化利樂群生。準大本云。十方恒沙佛國無量菩薩悉生彼國。恭敬供養聽受經法。宣布道化。又云于此世界有六十七億不退菩薩。往生彼國。又復授記十方菩薩。皆當往生。廣如下卷。二結勸中初正勸。眾生聞者通指末代聞上所說。勸令發愿。愿必引行。行必感果。所以下伸意。如是者指前所列三乘圣眾。皆是善人。欲明此界三惡充滿皆不善聚是可厭耳。第二正示行法分三段。初至彼國簡余善不生。若有下二正示修法。我見下三結顯勸意。初中如來欲明持名功勝。先貶余善為少善根。所謂布施持戒立寺造像禮誦坐禪懺念苦行一切福業若無正信回向愿求皆為少善。非往生因。若依此經執持名號決定往生。即知稱名是多善根多福德也。昔作此解人尚遲疑。近得襄陽石碑經本。文理冥符。始懷深信。彼云。善男子善女人聞說阿彌陀佛一心不亂專持名號。以稱名故諸罪消滅。即是多功德多善根多福德因緣。彼石經本梁陳人書。至今六百余載。竊疑今本相傳訛脫。二中分三。初至不亂專念持名。其人下二臨終感圣。是人下三正念往生。初二句索持機不簡男女次二句勸信受。或披經典。或遇知識聞必生信。信故持名。次七句示期限。一日七日隨人要約。今經制法。理必依承。若準大本觀經。則無日限。下至十念皆得往生。十念即十聲也。后一句教系想。此一句經正明成業。先須斂念面向西方合掌正身。遙想彼佛現坐道場依正莊嚴光明相好。自慨此身久沈苦海。漂流生死孤露無依。譬如嬰兒墮在坑阱叫呼父母急救危忙。一志依投懇求解免。聲聲相續念念不移。雖復理事行殊定散機異。皆成凈業盡得往生。不然則無記妄緣定成虛福耳。善導問曰。何故不令作觀。直遣專稱名號。有何意耶。答曰。乃由眾生障重境細心粗識揚神飛觀難成就。是以大圣悲憐直勸專稱名號。正由稱名易故相續即生。又云彌陀世尊本發深重誓愿。以光明名號攝化十方。但使信心求念。上盡一形下至十聲一聲等。以佛愿力易得往生問達法本空心凈土凈。何須念佛求生凈土。答若真達理。語默皆如不礙修持。何妨念佛。若貶念佛。未曰達人。何以然者。既達法空則不住于相。既常念佛則不滯于空。超越二邊從容中道。念念契合彌陀法身。聲聲流入薩婆若海。臨終決定上品上生。豈非心凈佛土凈乎。故十疑論云。智者熾然求生凈土。達生體不可得。此乃真無生。非謂生法外別有無生也。凈名云。雖知諸佛國及與眾生空。而常修凈土教化諸群生。即斯謂也。問觀經云。是心作佛是心是佛。何須念他佛耶。答只由心本是佛故。令專念彼佛。梵網戒云。常須自知我是未成之佛諸佛是已成之佛。汝心佛者未成佛也。彌陀佛者已成佛也。未成之佛久沈欲海。具足煩惱杳無出期。已成之佛久證菩提。具足威神能為物護。是故諸經勸令念佛。即是以己未成佛。求他已成佛而為救護耳。是故眾生若不念佛圣凡永隔。父子乖離長處輪回。去佛遠矣。問四字名號凡下常聞。有何勝能超過眾善。答佛身非相。果德深高。不立嘉名莫彰妙體。十方三世皆有異名。況我彌陀以名接物。是以耳聞口誦。無邊圣德攬入識心。永為佛種頓除億劫重罪。獲證無上菩提。信知非少善根。是多功德也。華嚴云寧。受地獄苦得聞諸佛名。不受無量樂而不聞佛名。藥師經云。若彼佛名入其耳中墮惡道者。無有是處。阿難諸佛境界誠為難信。皆是如來威力。非聲聞支佛所能信受。唯除補處菩薩耳。瞻察經云。欲生他方現在凈土者。應當隨彼世界佛名專意念誦一心不亂。決定得生彼佛凈土。善根增長速獲不退。當知一切善根中其業最勝等。余諸佛名聞持尚爾。況我彌陀有本誓乎。末俗障重多忽持名。故委引圣言。想無遲慮也。二感圣中。其人下是人并指上文執持名者。臨終攝引彌陀本愿。大經云。十方眾生至心發愿欲生我國。臨壽終時假令不與大眾圍繞現其人前者。不取正覺。圣眾現前亦有多別。或真佛化佛觀音勢至隨其品位。委在觀經。或謂臨終見佛以為魔者。或云自心業現。實無他佛來者。斯蓋不知生佛一體感應道交。自障障他為過不淺。如別所明。三正念中。凡人臨終識神無主。善惡業種無不發現。或起惡念或起邪見。或生系戀或發猖狂。惡相非一。皆名顛倒。因前誦佛罪滅障除。凈業內熏慈光外攝脫苦得樂。一剎那間。下文勸生其利在此。三結顯中。我見是利即躡上科。故說此言。覆示前段。正報中文對文可見。大段第三勸信中三節。初至佛所說引諸佛同贊勸。若有人下二約三時因果勸。如我今者下舉諸佛互贊勸。初中又二。初至之利指前自贊。東方下次引諸佛贊。初中如前所說依正殊特持名脫苦。莫非彌陀大悲愿行。從因至果功德利益殆非心思口議所及。二中又二。初盡六方正列。于汝意云何下釋經名。初中但列六方。若依唐譯則列十方。今謂但舉六方四維自攝。但言略耳。下諸佛名相承不釋。今以義詳。或從色相。或取言音。或約行業。或從譬喻。大略不出果德三身。收無不盡。文或偏舉。義必兼含。初東方分二。初敘現通。二引贊詞。余五例此更不重分。初中阿閦鞞。此云不動。法身體寂無遷變故。若就因行。毀譽敬慢同一如故。次列三佛皆從喻名。眾山之中須彌最勝。諸佛法身超過諸法。初言相者其狀同也。次言大者出過喻也。三言光者光則表智法兼報也。妙音說法稱機即應佛也。河沙佛土略列五名。故云如是等。各于其國者。正當釋迦說此經時。十方諸佛同時勸贊令信是經。若據諸佛。言無虛妄。但由眾生障重信難故。現舌相表示誠言。諸佛常舌上至額際今此現起。長廣量等隨宜大小。何止大千乎。次引贊詞。當信是句絕稱贊下即經本題。上句指前釋迦所說。下二句如后經文所解。余見題中。下五并同此釋。二南方中。日月燈三皆破闇。或次對三身。或單喻智德。名聞光者。名聞十方。如光遍照。大焰肩者。言相則兩肩光焰。在智則雙照真俗。須彌燈者。山燈即喻法報二身。無量精進。從行為名。方便度生未嘗暫懈。眾生無量。悲智亦然。三西方。前三皆名無量。初即壽命。二即相好。三即所證法身。無上故喻如幢。大光大明并喻佛智。自行化他破障除惑。寶相者。應佛相好如寶可貴。凈光者亦即法報。問初無量壽即是彌陀。若自勸贊。于義非便。答同名甚多。必非極樂法藏所成之彌陀。四北方中。焰肩同前。但無大字。最勝音同上妙音。難殂者。法身堅密不可壞故。殂音敘。又音疽。壞也。日生者。如世晨曦破晦暝故。網明者。法門交映如帝網故。五下方中。獅子者。眾圣中尊故。以獸王比焉。又獅子一吼獸聞皆死。喻佛說法魔外消亡。名聞名光。義同前釋。達磨翻法。單云法者。所證法身軌持萬化故。次云幢者。高出物表故。三云持者。任持常住故。六上方中。梵音者。梵即凈。法音清朗眾樂聞故。宿王者。宿音秀。星宿中王。所謂月也。經云。眾星之中月天子為第一。或可北辰居天中。而眾星拱之。而辰星為宿中王。亦喻法身出過諸法也。香上者。眾德如香。超諸菩薩更兼智德。故云香光。焰肩須彌同前故不釋。雜色寶華者。以萬行因華嚴法身果德。下寶華德義亦同之。娑羅此翻堅固。冬夏不凋。即喻法身無變易故。見一切義者。洞達諸法甚深義趣。諸佛果海德量何窮。三世道同。理無差異。隨機順物一相為名。以意裁量。略如上解。后賢披閱更試講磨。次釋名中分三。初至念經征前經名。上句已見前文。故但問下二句。恐未曉故問釋之。舍利下二示義。又二。先敘聞持。是諸下次明得益。初中聞經受持者。牒上二報莊嚴。正明行法二大章也。及諸佛名者。牒上引佛勸信。第三一章初科所引六方名也。次得益中。諸佛護念直至菩提。護謂覆護。不使魔嬈。念謂記念。不令退失。勢至章云。十方如來憐念眾生。如母憶子。大論云。譬如魚母若不念子。子即壞爛等。阿耨多羅此翻無上。三藐云正等。三菩提云正覺。即佛果號。薄地凡夫業惑纏縛。流轉五道百千萬劫。忽聞凈土志愿求生。一日稱名即超彼國。諸佛護念直趣菩提。可謂萬劫難逢。千生一遇。誓從今日終盡未來。在處稱揚。多方勸誘。所感身土所化機緣。與阿彌陀等無有異。此心罔極。唯佛證知是故下三勸信。信我語者。謂信教也。如不信我。十方諸佛豈虛妄乎。次三時因果中。初正示。是故下二結勸。初中已即過去。今即現在。當即未來。發愿是因。生即是果。三因三果別對可知。欲顯凈土。唯恐無愿。有愿必生定無漏失。十疑論云。生彼國已悉得無生。未有一人退落三界為生死業縛等。次結勸中。若有信者。簡彼不信。任不發愿自甘涂炭。是誰之咎。三諸佛互贊中二段。初我贊諸佛。彼下諸佛贊我。初文如我今者等。即指前科六方勸信。二中又二。初出彼贊詞。當知下二顯示誠實。初中釋迦翻能仁。即大慈垂應。牟尼翻寂默。即妙智冥真。合此為佛。則三身備矣。他不能為故甚難。舉世未見故希有。下列二難。于此惡世修行成佛一難也。為諸眾生說此法門二難也。初中娑婆亦云索訶。此翻堪忍。悲華經云。是諸眾生忍受三毒及諸煩惱故。準佛剎經有二義。初義同上。二云彼有行菩薩乘者。成就忍辱。將護有情。善自調伏。若人加害。悉能含忍終不放逸。故云堪忍。五濁亦云五滓。又言惡者。謂能具造十惡業故。劫者梵云劫波。此翻時分。下四濁聚在此時。從減劫人壽二萬歲時即入劫濁。見者。身見邊見邪見戒取見取五利使也。煩惱者。貪嗔癡慢疑五鈍使也。眾生者。攬陰為人。假名眾生。命者。剎那生滅。催年促壽。第二難中。念佛法門不簡愚智。不擇豪賤。不論久近。不選善惡。唯取決誓猛信臨終惡相十念往生此乃具縛凡愚屠沽下類剎那超越成佛之法。可謂一切世間甚難信也。二顯實中。承前二難則彰諸佛所贊不虛。意使眾生聞而信受。第三流通分。正說既終。眾喜受持。展轉傳布遍于四海垂于萬世。故因眾散以為流通。一切世間總收四部。別舉三趣。以決序文。阿修羅此翻非天。受樂如天。懷諂同鬼。從行為名。歡喜則出離有門。信受乃憶持修習。得法巷懷。仰恩荷德。傾誠展敬。志愿流通

阿彌陀經義疏