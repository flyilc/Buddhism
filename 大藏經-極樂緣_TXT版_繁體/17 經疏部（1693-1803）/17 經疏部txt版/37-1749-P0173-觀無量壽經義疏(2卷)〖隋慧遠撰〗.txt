　　No. 1749 [cf. No. 365]

觀無量壽經義疏(本)

　　　　凈影寺沙門釋慧遠撰


此經開首先知五要然后釋名。何者五要。第一須知教之大小。教別二藏謂聲聞藏及菩薩藏。教聲聞法名聲聞藏。教菩薩法名菩薩藏。差別義如常釋。此經乃是菩薩藏收。第二須知教局漸及頓。小教名局。大從小入目之為漸。大不由小謂之為頓。此經是其頓教法輪。何故得知。此經正為韋提希說。下說韋提是凡夫。為凡夫說不從小入。故知是頓。第三須知經之宗趣。諸經所辨宗趣各異。如涅槃經涅槃為宗。如維摩經以不思議解脫為宗。大品經等以慧為宗。華嚴法華無量義等三昧為宗。大集經等陀羅尼為宗。如是非一。此經觀佛三昧為宗。第四須知經名不同。諸經立名差別不等。或有就法如涅槃經般若經等。或復就人如薩和檀太子經等。或有就喻如金剛明大云經等。或有就事如枯樹經等。或復就處如彼伽耶山頂經等。或復就時如時經等。或人法為名如勝鬘經等。或事法雙舉如彼方等大集經等。或法喻并陳如法華經法鼓經等。如是非一。今此經者人法為名。佛是人名說觀無量壽是其法名。諸經列人凡有四種。一舉說人如維摩經勝鬘經等。二舉問人如彌勒問經等。三舉所說人如薩和檀太子經等。四舉所為人如玉琊經須摩提女經等。今此言佛舉其說人。第五須知說人差別。諸經起說凡有五種。如龍樹辨。一佛自說二圣弟子說三神仙說四諸天鬼神所說五變化說。此經五中是其佛說。以知五要。次釋其名。初言佛者標舉說人。此翻名覺。覺有兩義。一覺察義對煩惱障。煩惱侵害事等如賊唯圣覺知不為其害故名為覺。此之一義如涅槃說。二覺悟義對所知障。無明昏寢事等如睡圣慧一起朗然大悟如睡得寤故名為覺。所對無明有其二種。一性結無明迷覆實性。對除彼故覺法實性故名為覺。二事中無知于事不了。對除彼故覺知一切善不善等三聚之法故名為覺。故地持云于義饒益聚非義饒益聚非非義饒益聚平等開覺故名為佛。既能自覺復能覺他覺行窮滿稱之為佛。言自覺者簡異凡夫。言覺他者別異二乘。覺行窮滿彰異菩薩。是故獨此名之為佛。下次舉其所說之法。口音陳唱目之為說。系念思察說以為觀。無量壽者是所觀佛。觀佛有二。一真身觀二應身觀。觀佛平等法門之身是真身觀。觀佛如來共世間身名應身觀。真身之觀如維摩經見阿閦品說觀身實相。觀佛亦然。我觀如來前際不來后際不去今則不住如是等也。要而論之。妙絕眾相圓備諸義。妙絕眾相乃至無有一相可得。圓備諸義乃至無有一德不具。雖具眾德同體義分。猶如虛空無礙不動無有彼此差別之相。以無彼此差別相故諸根相好皆遍法界如海十相同體周遍。以周遍故用眼為門。諸根相好及佛剎土一切眾生莫不皆悉一眼中。觀余相好皆悉同然。其應身觀如彼觀佛三昧經。取佛形相系想思察名應身觀。此佛應身隨化現形相別彼此不得一種。應身觀中有始有終。聞菩薩藏知十方界有無量佛系想思察令心分了。以如是等粗凈信見名之為始。以大神通親往禮覲或復往生面睹供養名真實見此以為終。真身觀中亦有始終。聞菩薩藏知佛法身系心思察粗凈信見名之為始。息除妄想內覺相應說以為終。今此所論是應身中粗凈信觀矣。應身觀中有通有別如彼觀佛三昧經說。泛取佛相而為觀察定無彼此名之為通。觀察彌勒阿閦佛等說以為別。今此所論是其別觀。別觀西方無量壽佛。然佛名號有通有別。如來應供正遍知等是其通號。釋迦彌勒阿閦佛等是其別號。別中立名乃有多種。或從種姓如迦葉佛釋迦佛等。或就色身如身尊佛身上佛等。或就音聲如妙音佛妙聲佛等。或就光明如妙光佛普明佛等。或就內德如功德佛智慧佛等。或就譬喻。喻別種種或從壽命。今此所觀從壽為名。然佛壽命有真有應。真如虛空畢竟無盡。應身壽命有長有短。今此所論是應非真。故彼觀音授記經云無量壽佛命雖長久亦有終盡。故知是應。此佛應壽長久無邊非余凡夫二乘能測故曰無量。命限稱壽。問曰此經非直觀佛亦觀剎土觀音勢至九品生等。何故偏名觀無量壽。觀佛為主故偏舉之。又復諸事不可具名且舉觀佛。經者外國言修多羅此翻名綖(或線)。圣人言說能貫諸法如綖貫花。是故就喻名之為綖。而言經者綖能貫花經能持緯其用相似故復名經。若依俗訓經者常也。教之一法逕古歷今恒有曰常。此經始終文別有三謂序正流通。從初乃至世尊何緣與提婆達為眷屬來是其由序。唯愿為我說無憂下是其正宗。阿難白佛言當何名此經下是其流通。化女有由故先明序。由序既興正陳所說故次明正宗。為說既周欲以所說傳布末代嘆勝勸學付傳于后故明流通。就初序中文別雖眾義要唯二。一發起序二證信序。言發起者佛將說經先托時處神力集眾起發所說名為發起。以此發起與說經為由名發起序。證信序者阿難稟承欲傳末代先對眾生言如是法我從佛聞證成可信名為證信。以此證信與傳經為由名證信序。其義且然文別如何。初如是我聞一向證信。一時佛下義有兩兼。取其本事發起之義判為發起。阿難引來證成可信名為證信。義既兩兼不可偏取。人情是非備如常辨。就初一向證信序中三門辨釋。一解如是我聞之言有之所由二明立意三釋如是我聞之言。言所由者何緣經首得有如是我聞之言以佛教故。佛何故教阿難請故。彼何緣請由其阿泥樓馱教故。彼何緣教由見阿難心憂惱故。阿難比丘何故憂惱由見如來般涅槃故。佛將滅度在雙林間北首而臥。是時阿難以佛將滅心懷憂惱莫能自勝。阿泥樓馱。遂開覺阿難。汝傳法人何不請佛未來世事徒悲何益。阿難對曰我今心沒憂海知何所問。阿泥樓馱遂教阿難請問四事。一問佛滅度后諸比丘等以何為師。二問佛滅后諸比丘等依何而住。三問惡性比丘云何共住。四問一切經首當置何字。阿難被教心少醒悟遂便請佛。佛依答之。言諸比丘何為師者當依波羅提木叉為師。若我住世無異于此。木叉是戒比丘所學故說為師。言諸比丘依何住者當依四念處住。何謂四念處。謂比丘觀內身修身觀精勤一心除世貪愛。如是觀外身內外身受心法亦如是。是謂比丘所依住處。故經說言若住四念名自境界不為魔縛。若住五欲名他境界為魔所縛。惡性比丘云何共居者梵檀治之。若心調伏為說離有無經。梵檀胡言此方名為默不共語。一切緣首置何字者當置如是我聞等言。故今經首同有如是我聞之言。第二次明建立如是我聞之意。佛本何緣教置此言為生物信。如是之言云何生信。阿難自已信順佛語導佛語。如言佛語是令他眾生同己生信。我聞之言云何生信。阿難自是不足人。若言此法是己所說人多不信。由言此法從佛聞故人皆同信。生信如是。信有何義而為生乎。信乃是入法初門攝法上首。凡入佛法要先起信。故經論中說信為手。如人有手至珍寶所隨意采取。若當無手空無所獲信亦如是。入佛法者有信心手隨意采取道法之寶。若當無信空無所得故為生之。第三門中次釋如是我聞之言。先解如是人解多種。今正論之解有兩義。一約法解二約人解。言約法者阿難道佛言如諸法故名為如。如來所說皆稱前法。說理如理說事如事說因如因說果如果。如是一切故名為如。如法之言是當道理目之為是。良以乖法名為非故如法名是。言約人者今釋迦說如于過去一切佛說故名為如。異說則非如說者是故曰如是。言我聞者阿難對彼未來眾生陳已餐說故曰我聞。聞實是耳何故言我。諸根之別皆我用具。就主彰名故言我聞。問曰法中無人何處有主而言就主說為我聞。釋言法中雖無定主非無假名統御之義故得稱我。故涅槃云譬如四兵合以為軍。雖無定主亦得稱言我軍勇健勝彼。此亦同然。問曰阿難得理圣人。以何義故同凡說我。釋言阿難雖復說我不同凡夫。云何不同。如龍樹釋。說我有三。一見心說我。謂諸凡夫見使未忘我見心中稱說有我。二慢心說我。謂諸學人見使雖除慢使猶在我慢心中稱說有我。三隨世流布宣說有我。謂無學人見慢已除。隨世流布宣說其我。然今阿難結集法時身居無學見慢已除。隨世流布宣說其我故不同凡。問曰無我道理精勝。阿難今者何不就勝宣說無我。乃隨世俗宣說我乎。化我眾生法須如是。若不說我何由可得標別彼此使人識知。是故乃至諸佛化人亦自說我。一時已下義雖兩兼對前一向證信序故自下偏就發起以釋。就中隨處開分為二。文別有五。言處二者一異處起化序。佛在耆阇玄起后時王宮之化。二佛從耆阇崛山沒下身往攝化序。此與勝鬘大況相似。諸經之中此例非一。文別五者初言一時明起化時。第二明佛標其化主。三在王舍下明起化處。四與大下辨列徒眾。五爾時王舍大城已下明起化事。初一時者有人異解備如常破。今正論之。為化之晨目之為時。于佛一代化時眾多。簡別余時是故言一。與涅槃中我于一時在迦尸國。我于一時在王舍城。我于一時在恒河岸。我于一時在尸首林其言相似。勿得異釋。佛如前解。第三處中在王舍城就寬通舉。此城古昔多在王住名王舍城。耆阇崛山隨處別指。此翻名為靈鷲山也。多有仙靈居住此山。并有鷲鳥居在此。山名靈鷲山。又亦翻名為鷲頭山。以諸鷲鳥居此山頂名鷲頭山。又此山頂像似鷲頭名鷲頭山。游化處中目之為在。法身平等實無棲托示化有方故云在耳。以何義故偏在此處。此義如彼法華論釋。為顯勝法故在斯耳。以諸城中王舍最勝五山之中耆阇最好故寄表法。第四眾中先列聲聞后彰菩薩。諸經多爾。何故而然。解有三義。一近遠分別。以諸聲聞常隨如來故明佛后隨近先列。菩薩不爾是故后論。何故聲聞偏近如來。解有兩義。一謂諸聲聞智解微劣未閑道法。雖得圣果進止威儀常須佛教故多近佛。是故如來乃至雙林常為制戒。如涅槃中制諸聲聞不食肉等。菩薩人深閑道法不假佛教故不近佛。二以聲聞現蒙佛度越凡成圣荷恩深重故常隨佛圍侍供養。菩薩隨感游化不定故不近佛。此是第一近遠分別。二形相分別聲聞之人威儀嚴整世共尊敬故列在前。菩薩隨化形儀不定故彰在后。如經中說。文殊一夏三處安居。迦葉呵罰即其事也。三就德分別。如龍樹說教有二種。一秘密教。菩薩德尊理宜在先。聲聞德劣法須在后。二顯示教。聲聞辟支同佛漏盡故列在先。菩薩之人隨化現凡不斷諸漏。若聞菩薩在羅漢上人多驚怪故列在后。今依顯示先列聲聞后彰菩薩。聲聞眾中初言與者以身兼彼稱之為與。大比丘者標列其眾。大外國名曰摩訶。此翻有三。一名為多如多人聚名曰大眾。二名為勝勝過余道。三名為大廣備高德。比丘胡語此方義翻備含五義。一名怖魔。將出家時令魔戰怯故曰怖魔。比丘出家何豫魔事而生恐怖。魔性姡弊懼他勝己故生怖畏。又畏比丘化他同出空其境界是故恐怖。如涅槃說。此之一義就初彰名。二名乞士。既出家已無所貯畜乞求自活故名乞士。三名凈名。正命乞求離邪命法故曰凈命。此二就其中間立稱。四名凈持戒。精進持戒無有毀犯。五名破惡。以持戒故破離諸惡。此后兩義據終為目。非一稱眾。言千二百五十人俱列其數也。此千二百五十比丘諸經多列。何故而然。佛初得道先度迦葉兄弟三人并其徒眾合有一千。次第來至彼舍城中。度舍利弗及大目連并其徒眾二百五十合為一千二百五十。此等諸圣蒙佛先度舍邪歸正荷佛恩重常隨供養故多列之。下列菩薩。言菩薩者標其眾別。外國正名菩提薩埵翻者略之直云菩薩。此方翻之名道眾生。菩提名道薩埵名眾生。良以此人內心求道而有道行。以道成人名道眾生。若爾聲聞緣覺之人斯皆求道同有道行并以道成。何故獨此偏名菩薩。釋言賢圣名有通別。通則義齊。故涅槃云乃至須陀亦名菩薩。求索盡智無生智故。亦名為佛正覺共道不共道故。乃至諸佛亦名須陀修習無漏逆生死故。為分賢圣是故獨此名為菩薩。等分賢圣何故獨此偏名菩薩。解有三義。一就愿心望果分別。唯此眾生期大菩提余悉不求是故獨此名道眾生。故地論言上決定者愿大菩提故獨言菩薩故義當斯耳。二就解心望理分別。凡夫住有二乘著無。有無乖中不會中道。是故不得名道眾生。菩薩不爾妙舍有無契會中道。是故其人名道眾生。三就行分別。入佛法中凡有三門。一教二義三者是行。教淺義深行為最勝。聲聞軟根從教為名。聲者是教餐聲悟解故號聲聞。緣覺次勝從義立目。緣者是義從緣悟解故號緣覺。菩薩最勝就行立稱。行謂自利利他之道。以能成就自利利他俱利之道名道眾生。故地持云聲聞緣覺但能自度。菩薩不爾。自度度他名為道勝。以道勝故名道眾生。三萬二千辨其數也。文殊上首列其名字。亦得名為簡勝異劣。文殊師利此云妙德。自下第五明起化事。于中有二。一明頻婆為子幽禁如來遣人為之說法。二時阿阇世問守門下明韋提希為子禁閉如來自身往彼攝化。以何義故前宜遣人后身自往。釋言前者頻婆沙羅宜愿聞法遣人傳授為化義足故身不往。韋提夫人求生凈國凈土之化非佛不開故須身赴。何故舉此惡逆之事而為起發。為彰此界極惡可厭令人棄背。親王之子猶相危害何況他人。即欲使人同悕凈土故。下韋提對佛說言唯愿為我說無憂處我當往生。不樂閻浮濁惡之世。即其事也。就初段中文別有四。第一明其頻婆沙羅為子幽禁。二國大夫人名韋提下明其夫人密奉王食以濟王身。三嗽口畢下圣為說法以潤王心。四如是時間逕三七日下明王因食兼由聞法多日不死。初中爾時王舍大城有太子名阿阇世舉禁父人。言爾時者當佛在于王舍城時。王舍大城出其處所。有一太子指斥其人。名阿阇世辨其名諱。此方翻之名未生怨。未生之日相師占之。此兒生已定當害父。因以立字名未生怨。隨順調達惡友之教者明禁父緣。事如經說。提婆達多是佛堂弟阿難親兄。出家之后修得五通。托阿阇世而為檀越。又于一時往至佛所求索徒眾。世尊年邁眾宜付我我當教示。佛時呵曰舍利弗目連神通大智吾尚不以徒眾付之。況汝癡人食唾者乎。調達聞之遂生嗔恕。往世王所說彼世王初生之日被傷因緣勸其害父。自身為王我殺瞿曇自己為佛。新王新佛共匡世間不亦樂乎。世王因是生心害父。故今說言隨順調達惡友之教也。自下明禁父。收執父等禁閉其身制諸群臣一不得往遮不見人。頻婆娑羅往昔有何因遭此危害。如涅槃說。頻婆沙羅往昔為王。于毗富山游行獵鹿空無所獲。值遇一仙。王便作念正坐此人驅逐令去。遂敕殺之。仙人臨終便發惡愿愿我來世還如今日心口害汝。彼仙今日阿阇世是。敕害者頻婆王是。是故今時還為世王之所危害。自下第二明其夫人密奉王食以濟王身。于中先明夫人奉食。后王食之。前中初言國大夫人名韋提希標列其人。此是世王親生之母。恭敬大王明心敬也。由敬奉食所以舉之。澡浴凈等身奉食也。王食可知。自下第三明圣為說以潤王心。于中初明頻婆啟請。時目連下圣赴為說。請中初言嗽口畢已牒前起后。合掌遙禮身業請佛欲使如來垂哀授法故身禮也。而作言下口請目連。言大目連是吾親友欲令汝赴愿興慈悲授我八戒求哀汝授。圣為說中初明目連應前口請為授八戒。如鷹隼飛疾至王所對前吾親身業赴也。日日如是授王八戒對前求戒口言授也。何者八戒。不殺不盜不淫不妄語不飲酒不歌舞唱伎及往觀聽不著香薰衣及余嚴身具不上高廣床不得過中食是其八也。此乃是九何得言八。若依毗曇。不著香薰衣不上高床此二同是莊嚴處起合以為一是故言八。若依成實及大智論。前八是戒后一是齊。齊戒合說名八戒齊。八戒齊義廣如別章。此應具論。此八是其在家之人持出家法故令授之。下明如來赴其身請遣人為說。何不自往義如前釋。何故偏遣富樓那為說。以富樓那諸弟子中說法最上巧開人心故偏遣之。下第四明頻婆沙羅因食聞法多日不死。相顯可知。自下第二明其夫人為子幽閉佛往攝化。于中有四。一明夫人為子幽禁。二時韋提希被幽閉下因禁請佛。三未舉頭下佛與弟子因請赴就。四時韋提希見世尊下因見傷嘆。初中有三。一明世王欲害其母。二時有臣下臣勸不聽。三敕內宦下余嗔禁母。初中三句。一阿阇世問守門者。王今在耶。二守門者以事具答。三王聞嗔怒即欲害母。于中初言聞此語已明嗔所由。怒其母等口言呵罵其母。名父為賊名母為伴。后訶沙門以為惡人。言顯可知。即執劍下身欲加害。此初段竟。第二臣勸不聽之中文曲有四。一臣勸不聽。二王見驚怖。三耆婆重勸。四王聞放母。就初段中先列勸人。為王禮下明其勸相。時二大臣說此語下勸已舍去。勸人可知。就勸相中作禮身勸白等口勸。于中初先彰昔異今。初劫已來無量惡王無人害母。王今已下明今異昔。今若害母汗剎利種。臣不忍下明已嫌惡。臣不忍聞心不忍也。殺母眼見何得言聞。謂不忍聞世人傳說。不宜住此身不住也。上來勸竟下明舍去。說此語竟結前起后。以手按劍卻行而退正明舍去。臣已背王恐王危害。以劍自防故須按之卻行退矣。上來臣勸。自下第二王見驚怖。世王驚懼內心怖也。由見二臣按劍而退恐為異計所以驚怖。告耆婆等口言問也。恐彼背己親向父王故今問之不為我也。耆婆白下是第三段耆婆重勸慎莫害母。是勸辭也。王聞此下是第四段因勸放母。聞此語者聞前耆婆重勸之辭懺悔求救悔前愆也。謂悔向前欲害之愆求彼二臣令不殺己故曰求救。即便舍劍止不害母息后過也。息彼殺事。上來四段合為第二臣勸不聽。敕語已下是第三段明阿阇世余嗔禁母。余嗔未止并恐其母更奉王食故敕閉之。從阿阇世問守門者至此第一明韋提希為子被幽閉。自下第二因禁請佛。謂請如來令遣弟子與己相見。于中有三。一將請先禮。二作是言下發言正請。三作是語已悲泣已下請已重禮前中初言被幽閉已牒前起后。愁憂憔悴明心惱也。向耆阇等身業禮也。禮即身請。第三發言正請之中世尊昔時恒遣阿難來慰問我。舉昔類今望佛必遣。今我愁等求今同昔。我今愁憂彰己有苦。世尊威重無由得見不敢望佛。愿遣已下請遣弟子與己相見。韋提何故求見目連及與阿難。良以目連是家門師阿難佛侍先恒往來故偏求見。又復夫人居住深宮偏求見一宜相不便故并求見。求見何為。韋提內心厭此惡界求生凈土。欲令二人泣傳意請佛。所以求見。第三段中作是語已悲泣雨淚望佛哀憐。遙向佛禮求遂所請。前已禮竟今復重禮表己殷勤。自下第三佛與弟子隨請赴就。于中初言未舉頭頃明赴時也。機會難差故彼韋提未舉頭頃圣即赴之。爾時已下明圣赴就。爾時世尊在耆阇山彰圣所在。知韋提希心之所念內心知也。敕大目連及以阿難口言敕也。佛耆阇沒于王宮出身自赴也。為赴韋提深敬之意故敕弟子乘空而去。如來自身此沒彼現。又復韋提禁閉深宮地行難赴故現此變。韋提希向前求見弟子。如來何故自身亦去。凈土之化非佛不開傳說難盡故須身往。自下第四明韋提希因見傷嘆。于中初見后對傷嘆。就前見中時韋提希禮已舉頭明見時也。見世尊等正明所見。佛及弟子并是大夫世儀須避。宮合之化無宜輒處。故與弟子在空而現。下明傷嘆。韋提見佛牒前所睹。自絕瓔珞舉身投地身業懊惱。白世尊下口業怨傷。我宿何罪生此惡子傷己宿愆。世尊何緣與提婆達共為眷屬問佛往因。又復前句自傷惡子。后句怨佛有惡徒眾。由提婆達教阿阇世興造惡逆故為此怨。自下第二明其正宗。文別有四。一韋提通請。二爾時世尊放眉間下佛為通現。三韋提白佛是諸佛土雖復凈下韋提別請。四爾時世尊即便微笑下如來別顯。初中有四。一求生凈國。二不樂閻浮濁惡世下明厭穢土。三今向世尊五體投地下對前所厭懺滅惡因。四唯愿佛日教我下對前所忻請問善因。初中唯愿專求辭也。專心求佛故曰唯愿。無憂處正明所求。凈土安適名無憂處。我當往生明求所為。第二明厭中不樂閻浮提濁惡世者總明所厭。不樂閻浮即為一門。明厭人中怨害之苦。不樂濁惡復為一門。明厭娑婆惡道之苦。此濁惡下別明所厭還明前二。從初乃至多不善聚顯前不樂濁惡世也。明有三途苦果。所以不樂此濁惡處。牒前總中濁惡世也。指此娑婆為濁惡處。地獄畜生餓鬼盈滿明有三途惡道果也。地獄外國名曰泥梨。雜心釋言不可樂故名為地獄。地持釋曰增上可厭名曰泥梨。此皆約就厭心以釋非是當相。當相論之。地下牢獄。是彼罪人受報處故曰地獄。言畜生者雜心釋言以傍行名為畜生。此乃辨相非解名義。名義云何。蓋乃從主畜養為名。一切世人或為驅使或為啖食畜養此生故曰畜生。言餓鬼者雜心釋言以多求故名為餓鬼。此亦辨相非解名義。正解名義者饑渴名餓虛怯多畏目之為鬼。三千剎土同有此惡故曰盈滿。多不善聚惡道因也。無人不起故名為多。又常現行亦名為多。殺盜淫等違理損物說為不善。積集稱聚。以此濁世具有向來不善因果所以不樂。愿我未來不聞惡聲不見惡人顯前不樂浮提也。以閻浮提有其惡行有其惡人所以不樂。宿世罪行今逢惡人。罪行名字名為惡聲。愿己不聞尚不欲聞。況復更造未來所逢。阿阇世等造逆眾生名為惡人。愿更不見亦可如彼。阇世等所作造罪名之為惡。惡逆名字名為惡聲。愿己不聞尚不欲聞況復逢值。造逆之者名為惡人。愿己不見此是第二明己所厭。自下第三對前所厭懺滅惡因。今向世尊五體投地明懺方便。兩手二足及與頭頂是其五體。五輪設禮為敬法爾故云投地。求哀懺悔正明懺也。求佛哀憐聽己懺謝故曰求哀。懺摩胡語此云悔過。胡漢并舉故曰懺悔。彼韋提希何時造罪今求懺悔。謂過去世。韋提何緣知過有罪。今求懺悔。釋言韋提今生惡子為之被幽閉。將果驗因明過有罪。恐此罪業現償不盡當更受之故須懺悔滅。自下第四對前所忻請問善因。唯愿佛日啟告所求。佛能破壞眾生癡闇如日除昏故曰佛日。教我觀于清凈業處正明所請。余妙佛土純善所歸。是故名為清凈業處。此凈業處愿教我觀。自下第二如來對請為其通現通現一切諸佛國土。于中初先放眉間光。如來眉間有一毫毛白如珂雪。其長一丈五尺五寸之圍。其間空中如琉璃筒宛轉右旋。今從此相而發光明。次明所放照無量土還集佛頂變為金臺。后明臺中廣現諸國令韋提見。問曰韋提樂生安養。何不望直為現彼國而通現乎。若不通現無由得顯彌陀最勝增其深樂故。故通現之。自下第三韋提別請。別請安養韋提白佛是諸佛國雖復清凈皆有光明通領前現。我今樂生極樂世界阿彌陀佛所偏彰所求。唯愿教我思惟正受請問其因。思惟正受兩門分別。一定散分別。下三凈業散心思量名曰思惟。十六正觀說為正受。第二就彼十六觀中隨義分別。初二想觀名曰思惟。地觀已后十四種觀依定修起說為正受。自下第四如來別顯。于中有二。一身放光明利益彼王。二口言說法利益夫人。前中初明佛光照王。王后得益。王先須陀故今增進成阿那含。益夫人中初佛為說。說是語已韋提夫人五百侍女得無生下明其得益。前中有四。一略示其處去此不遠。二汝當系下總勸觀察。三我為汝廣說喻下顯示說相并顯說益。四欲生彼國修三福下正說生業。初中汝知阿彌陀佛去此不遠者十萬億剎名為不遠。就第二段總勸觀中。汝觀彼國勸觀依報。凈業成者勸觀正報。謂佛菩薩及與三品往生人等名業成者。第三段中我今為汝廣說眾喻顯已說相。下以此方日水等相并以此方佛菩薩像類度于彼方名為眾喻。亦令已下明說利益。現益韋提兼益余凡故云亦令一切凡夫修凈業者得生西方。第四段中文別有二。一教修習三種凈業散善往生。二佛告阿難下教其修習十六正觀定善往生。前中初先總勸觀修習次別列之后總結嘆。欲往彼國當修三福是總勸也。別中初門共凡夫法。第二是其共二乘法。第三大乘不共之法。初門之中先明作善。孝養奉事師長敬上行也。慈心不殺慈下行也。修十善業是其止行。身除三邪口離四過意斷三惡是其十也。廣如別章。此應具論。第二門中受持三歸在家戒也。此亦即是沙彌十戒。三歸之義廣如別章。此應具論之。具足眾戒不犯威儀出家戒也。不犯四重名具眾戒。離余輕過說為威儀。又離性罪名具眾戒。謂離一切殺盜淫等離余遮過名不犯威儀。謂離一切飲酒過等。第三門中先修自利后明利他。前自利中發菩提心明起愿也。菩提是道佛果圓通說為菩提。起意趣向名發心。要而論之。如佛所得我亦當得如是等也。菩提心義廣如別章此應具辨。深信因果明修信也。讀誦大乘明修解也。行能運通目之為乘。乘別有三諸佛所乘余二不加是故言大。此前自利勸進行者是其利他。上來別列下總結嘆。如此三事名為凈業是總結也。告韋提希此三種業三世諸佛凈業正因是嘆辭也。定善生中觀別十六。一是日觀二是水觀三是地觀四是樹觀五是池觀六是總想觀一切樓樹池等七華座觀八佛菩薩像觀九佛身觀十觀世音觀十一大勢至觀十二自往生觀十三雜明佛菩薩十四上品生觀十五中品生觀十六下品生觀。此十六中初之七門觀其依報。后之九門觀彼正報。前言汝當諦觀彼國是初七觀。凈業成者是后九觀。觀別如是。然今文中初之六觀一處論之。后十觀門一處而辨。華座之觀應與前六一處論之。以與佛觀相起義便故在后說。前六觀中文別有三。一佛敕許說二韋提請問三如來為說。初中有五。一總對阿難及韋提希敕聽許說。二善哉下別對韋提嘆前快問。三阿難下別對阿難勸持勸說。四如來今下佛自彰己所說有益。五韋提汝是凡夫下顯已說相。就初段中先告二人。次敕諦聽及以善思。諦猶審也。善是好也。下許為說。如來今為未來眾生惱。賊苦者說清凈業煩惱侵害故說為賊。能起五惡牽生五痛五燒等事名之為苦。為說凈業而為對治此。說日等六種觀門以為凈業。第二段中善哉韋提是總嘆辭。善猶好也。哉是助辭。快問此事出其所嘆。由前請問廣開往生凈土之業所以嘆之。第三段中初敕阿難。今自受持。后敕阿難廣為他說。第四段中如來今者舉能教人。教韋提等舉所教者。近教韋提遠教未來一切眾生。圣意普也。觀于西方極樂世界出所教事。前六觀中未教觀人。是故直言觀極樂土。以佛力下明觀利益益有三種。一佛力故見。見之分了故如明鏡自見面像。由佛教力并由神力故得見之。二由見心喜。三應時下由見心喜得無生忍。由知彼國從心而現達本無法故得無生。無生理也。慧心安理名無生忍。忍具有五如仁王經說。一是伏忍在于種性解行位中學觀諸法能伏煩惱故名為伏。二是信忍二三地于無生理信心決定名為信忍。三者順忍四五六地破相入如趣順無生名為順忍。四無生忍七八九地證實離相名無生忍。五寂滅忍十地已上破相畢竟冥心至寂證大涅槃名寂滅忍。今言無生是第四門。下文宣說韋提希等得無生忍即其事也。第五段中告韋提希汝是凡夫彰其分齊。不能遠觀彰所不堪。韋提夫人實大菩薩。此會即得無生法忍。明知不小亦化為凡。心想劣等正明不堪。心想羸劣明心不能遠照彼土。未得天眼明目不能遠見彼國。有異方便令汝得見明已巧示。此即略顯說之相也。教觀此方日水等事令知彼方名異方便令得見矣。上來第一佛敕許說。自下第二韋提啟請。韋提白佛我以佛力故見彼國領荷佛恩明己已見。韋提前于佛光臺中得見彼國名佛力見。若佛滅下為他請問。滅后眾生濁惡不善明有惡因。濁謂五濁。何等為五。一曰命濁命報短促。二眾生濁無其人行。三煩惱濁諸結增上。四者見濁謂謗不信。五者劫濁所謂饑饉疫病刀兵。此五同能濁亂凈心故名為濁。惡者五惡。殺盜邪淫妄語飲酒是其五也。不善是其十不善業。身三口四及意三邪是其十也。亦可五惡通說以為濁惡不善。五苦所逼明有苦果。如大經說。五痛五燒是其五苦。何者五痛。有人造作殺盜邪淫妄語飲酒現遭危難王法刑罰是其五痛。何者五燒。即前五惡當墮三途受諸苦毒名為五燒。云何當見阿彌陀佛極樂世界正為啟請。自下第三佛為宣說。是中應先解凈土義然后釋文。義如別章。文中初先教其觀日令知方所。后五教觀彼土嚴相。日觀有三。一總勸觀二教三結。汝及眾生應當專心想于西方是總觀也。云何下教。云何問也。凡作下教。一切有目皆見日沒舉所觀事。當起想下正教觀察。是為下結。第二觀中文別有四。一辨觀相二是為下結三此想成下顯其成相四如此想者名粗見下結成分齊。初中有四。一作水想二變水成冰三者變冰以為琉璃四觀琉璃以成大地。于中有三。一觀琉璃內外映徹二見地下寶柱承擎三見地上諸相莊嚴。莊嚴有四。一以眾寶間錯其地二寶出雜光成諸樓觀三樓觀兩邊有諸華幢四華幢上多有樂器演出妙音。余皆可知。第三觀中文別有五。一辨觀相依三昧見名為地想二是為下結三佛告下勸持勸說四若觀下明觀利益五作是觀下辨觀邪正。第四觀樹文別有三。一結前生后以為起發二辨觀相三總結之。文顯可知。第五觀水文亦有三。一總生起二辨觀相三總結之。八功德水者清凈不臭輕冷濡美飲時調適飲已無患是其八也。清凈色入不臭香入輕冷及濡是其觸入美是味入后二法入。下第六門是其總觀。文別有四。一辨觀相二總結之三明觀益四辨觀邪正。初中有四。一觀寶樓二樹三地四觀寶池。就觀樓中初正觀樓次觀樓上及虛空中多諸音樂后結成相名為粗見

觀經義疏(本終)觀無量壽經義疏(末)

　　　　凈影寺沙門釋慧遠撰


后十觀中文別有四。一佛對阿難及韋提希敕聽許說辨勸傳持。二由佛勸韋提求見故令彼佛菩薩俱現。三由彼觀韋提設禮仰荷佛力為物啟請。四因其請如來為說后十觀法。前中三句。一對二人敕聽勸思。二許宣說。除苦法者由觀滅罪舍此生彼名除苦法。三勸持勸說。第二段中初先明其佛菩薩現后明所現威光無比。第三段中初明韋提因見設禮次荷佛力現有所睹后為物請。文顯可知。第四佛說余十觀中相從為四。初五。一分佛菩薩觀次有一門自往生觀次一復明佛菩薩觀后三明其他生之觀。就前五中初之一門作佛座觀次一作彼佛二菩薩三像之觀后三作彼佛二菩薩真身之觀。初坐觀中文別有六。一辨觀相二是為下結三阿難下辨明此坐得成所由謂法藏愿力故成四若欲下重顯觀儀五此想成下明觀利益六作此下辨觀邪正。文皆可知。就像觀中文別有四。一辨觀相第二令與修多羅下明觀邪正三是為下結四作是下明觀利益。初中復四。第一略觀唯觀一佛二菩薩像。二此想成下明觀成相。三一一樹下明其廣觀。觀諸樹下皆有一佛二菩薩像。四此相成下還顯成相。就初略中先觀佛像后明觀察二菩薩像。佛像觀中先勸觀佛為佛所表。后正觀像勸觀佛中應先解釋三佛之義然后釋文。義如別章。此中所觀是應身也。文中有三。一結前生后以為起發見前事已次當想佛。二所以下釋勸所以。三是故應當一心念下結勸觀察。第二段中所以者何征問起發。佛身出情所以勸想。下對釋之。佛法界身入于一切眾生心中故勸想之。是故已下明佛心想即成前佛入眾生心義。于中四句。一明心是佛。言是故者乘前顯后。是佛法身入于一切眾生心故。心想佛時是心即是諸佛相好。二明心作佛成前心是。三是心是佛結前初句。四諸佛遍知從心想生結前第二。云何名作云何名是。兩義分別。一就佛觀始終分別。始學名作終成即是。二現當分別。諸佛法身與己同體。現觀佛時心中現者即是諸佛法身之體名心是佛。望己當果。由觀生彼名心作佛。上來第二釋勸所以。自下第三結勸觀察。言是故者是佛法身入于一切眾生心故應當一心系念觀彼阿彌陀佛。佛號無量略舉四種。佛是佛號義如前解。多陀阿伽度是如來號。乘如實道來成正覺故曰如來。阿羅訶者此名應供。佛具智斷合可供養故名應供。外國語中三名相通。一阿羅訶此云應供。二阿羅漢此云無生亦云無著。三阿盧訶此云殺賊。今舉初義。三藐三佛陀此翻名為正真正覺。三之言正藐之言真三復名正佛陀名覺。上勸觀佛為像所表。想彼佛者先想像下正勸觀像。文顯可識。前觀佛像下次觀察二菩薩像。先為二坐后正觀察二菩薩像。上來一段是其略觀。余如前釋。文顯可知。佛身觀中別有四。一結前生后二廣辨觀想三是為下結四辨觀邪正。第二段中文復有四。一廣辨觀相二見此事者即見十方下明觀利益三觀無量壽佛從一相好下重辨觀義四見無量壽佛即見十方下重辨利益。初中先別念佛眾生攝取不舍已下總以結勸。前中有三。一觀佛身色二佛身高下觀其大小三于圓光下觀其多少。初段可知。觀大小中句別有五。一觀身大小高六十萬億那由他恒河沙由旬。二舉毫相大小如須彌。須彌舉高三百三十六萬里縱廣亦然。彼佛高相過此五倍。三眼大小如四大海。準此白毫及眼大小以度其身。身量太長準身度其白毫及眼其量太小。是事云何。凡世人身五尺者一寸之眼。身于其眼不過長短五六十倍。佛亦應然。無量壽佛眼如四大海。一海縱廣八萬由旬。四海合有三十三萬六千由旬。身過其眼五六十倍縱令極多無出百倍。何緣佛身得六十萬倍那由他恒河沙由旬。準眼定身正長六十萬倍那由他由旬。言恒河沙者或傳譯者謬而置之。若身實長六十萬億那由他由旬白毫及眼便是極小。當亦是其傳者謬矣。觀音勢至身量大小準佛身量長短未定。四身光大小一一毛光如須彌山。五圓光大小猶如百億三千世界。就第三段明多少中句別有五。一明光中化佛多少。于圓光中有其百億那由他恒河沙化佛。二侍者多少一一化佛無數菩薩以為侍者。三明相多少有其八萬四千諸相。四明好多少彼一一相各有八萬四千之好。五明光多少于一一好各有八萬四千光明。上來別觀。念佛眾生下總以結勸念佛眾生攝取不舍。光明相好及以化身不可具說結以顯多。但當憶等是勸辭也。此初段畢。自下第二明其觀益。于中有三。一明得見阿彌陀佛即得見于一切佛身。二明得見阿彌陀佛身即見佛心。三結勸觀察。初中三句。一明見前阿彌陀佛身相事者即見十方一切諸佛。諸佛體同故得見一即見一切。二明由見一切佛故即得具足念佛三昧。三作是觀下結以顯益。第二段中句亦有三。一明見身即見佛心。身由心起故得見身即得見心。又由見身心想轉明故得見心。二佛心者大慈悲下辨佛心相。謂無緣慈普攝眾生。然慈悲心有大有小。攀緣分別名之為小。心想都滅而于眾生無所分別自然現益目之為大。小中有三。一眾生緣。緣諸眾生欲與其樂欲拔其苦。二者法緣。觀諸眾生無我無人但有五陰生滅法數而行慈悲。無我無人云何行慈。如維摩說自念為生說如斯法故名為慈。又念眾生妄為我人之所纏縛深可哀傷故行慈悲。既無眾生為誰說法念誰為我之所纏縛。經言無者但無人性。非無幻化假名眾生故得為說念之被縛。三者無緣。觀陰空寂本無所有而行慈悲。法既不有云何行慈。亦有兩義。一念為生說如斯法。即是第一義樂與人故名為慈。二念眾生妄為有法之所纏縛深可哀傷故行慈悲。法既不有何處有人而為說乎。釋言據彼菩薩自心實不見人亦不見法。不見法故無所言說。不見人故無可為說。故經說言平等法界佛不度生。據彼眾生以望菩薩。于眾生外別有菩薩。聞彼菩薩說無人法舍妄契實同其所得便言菩薩為生說法。故經說言眾生強分別說佛度眾生。此前三種緣觀修習通名為小。大無量心亦有三種。一眾生緣。無心攀緣一切眾生而于眾生自然現益。故涅槃云我實不往慈善根力令諸眾生見如是事。二者法緣。無心觀法而于諸法自然普照。如日照物無所分別。三者無緣。無心觀如而于平等第一義中自然安住。今此所論是其大中眾生緣也。故今說言以無緣慈攝取眾生。此是第二辨佛心相。三作此觀者舍身他下結明觀益。此是第二明見佛心。是故智下是第三段結勸觀察。上來第二明觀利益。觀無量壽從一相下是第三段重顯觀儀。四見無量壽佛即見十方無量佛等重顯觀益。此是第二廣辨觀相第三總結。第四辨邪正。文顯可知。次觀觀音文別有六。一結前生后二此菩薩下廣顯觀相三是為下結四佛告下明觀利益五若有下重顯觀儀六作是下辨觀邪正。第二段中觀相有十。一觀身相二觀頂相三觀圓光四觀寶冠五觀面相六觀毫相七觀瓔珞八觀手相九觀足相十其余下并舉余相指同前佛。初觀身中先觀身量。向前佛身長六十萬億那由他恒河沙由旬。此菩薩身長八十萬億那由他恒河沙由旬。后觀身色色如紫金。觀頂可知。觀圓光中句別有三。一觀光中化佛多少二觀化佛侍者多少三觀化佛色身光明。五道眾生皆于中現。觀寶冠中先觀寶冠后觀冠中化佛大小。第五門中觀其面色如閻浮金。觀毫相中句別有五。一觀毫色色如七寶。二觀毫光。第三觀察毫相光中化佛多少四觀化佛侍者多少五觀化佛所現神變。現自在滿十方界下觀瓔珞及手足等。文皆可知。自余總結觀益觀儀及觀邪正。文亦可知。勢至觀中文別有五。一總生起二辨觀相三總結之四除無數下明觀利益五此觀成下總結觀音及大勢至二觀成義。第二段中文別有七。一觀身相二觀寶冠三觀肉髻四觀寶瓶五諸余下并舉余相同觀音六行時下觀其行相七坐時下觀其坐相。初觀中先觀身量如觀世音。后觀身光。于中先觀身光廣狹。二有緣下明光利益有四。一有緣皆見此菩薩一毛孔光即見十方一切佛光。以此菩薩與一切佛法身體同故見此光即見一切諸佛光矣。二是故下結嘆其名名無邊光。三智慧下明光利益。明照眾生令離三涂得佛上力。四結嘆其名名大勢至。次五可知。觀坐相中初勸坐時一切動搖后明分身無量諸佛觀音勢至悉皆云集演說妙法。上來第二廣辨觀相。第三總結。第四觀益。第五總結觀音勢至二觀成義。文皆可知。此二相須故今總結。上來一分佛菩薩觀。次下一門自往生觀。于中有五。一往生想二與十二下明其觀儀三見此下彰成分齊四總結之五明觀益。化佛菩薩恒至其所。初中有七。一往生想二于花中跏趺坐想三花合想四花開想五蓮華開時有諸光明來照身想六眼目開想七見佛菩薩及聞法想。余皆可知。次下一門重復明其佛菩薩觀。何故須重。向前所辨佛菩薩觀凡下不及故此復重教凡觀察。于中先辨后總結之。辨中先明觀察佛身后觀菩薩。觀佛有六。一正教觀察丈六之像在池水上。像表彼佛池水表彼琉璃之地。二如先下辨明須教觀像所以。如前所說。佛身無邊非凡所及故教觀像。三然彼下明諸凡夫觀者必成生人學意。由彼如來本愿力故觀者必成。四但想下明觀多益勸人觀察。但觀形像得無量福。況復佛身。五阿彌陀下明其所觀若大若小皆是佛身拂去眾疑生人重意。眾云何疑。前聞佛身廣大無量。今聞觀小疑非佛身于小不敬。故須拂遣明皆是佛生其重意。六所現下明其所現。大小雖殊色身相好與前不異遮人異觀。人聞大小皆是佛身謂作異相亦得觀察故說如前防其異觀。下觀菩薩。于中初明觀音勢至于一切處身同眾生難以取別。但觀已下教人別之。但觀首相即知二別。此觀頭首非觀手足。觀音頂上有其化佛勢至頂上有其寶瓶。故觀二首便知別矣。此二菩薩助阿彌陀者彰此二菩薩助化多益令人必觀下總結之。此佛菩薩通以觀察故名為雜。自下三觀合為一分為他生觀。觀察他人九品生相。何故觀此。為令世人知其生業上下階降修而往。生所以勸觀。于中先以六門分別。然后釋文。其六門者。一定別其人二辨其因三明去時見佛不同四明到彼生時有異五彰生彼得益差別六釋會經論。初定其人粗分為三細分有九。粗分三者謂上中下。大乘人中種性已上說為上品。小乘人中從凡至圣持戒無犯說為中品。大乘人中外凡有罪說為下品。細分九者上輩有三。所謂上上上中上下。大乘人中四地已上說為上上。生彼即得無生忍故無生地。理實于中亦有多時得無生者。經言即得就勝為言。初二三地信忍菩薩說為上中。經說生彼過一小劫得無生故。理實于中亦有二劫三劫得者。經言一劫就近為語。問曰地持說初地上要過一大阿僧祇劫方至八地。此經何故說一小劫即得無生。解有三義。一時劫不同如華嚴說。娑婆一劫當無量壽一日一夜。彼中一劫當此娑婆無量無邊阿僧祇劫。地持據此故說一大阿僧祇劫方至八地。觀經就彼彌陀國界長劫為言故說一劫得無生忍。二去處異。地持所說一大僧祇至八地者說初地去。觀經所云過一小劫到無生者就信忍中終處為語。信忍之終在于三地。若就初地不唯一劫能得無生。三所到別。地持所說一大僧祇到于八地。觀經所論逕一小劫得無生者到第七地初得無生在七地故。上中如是。種性解行說為上下。經說此人過三小劫得百法明到初地故。問曰地持說從種性一大僧祇方到初地。觀經何故說三小劫已到初地。釋言時劫不同故爾。地持據此娑婆短劫說一大阿僧祇劫方到初地。觀經就彼彌陀長劫故說三劫得至初地。問曰地持說從種性到初地時過于一大阿僧祇劫。初地至八地亦過一大阿僧祇劫。今此何故宣說上中經一小劫即得無生。宣說上下過三小劫方到初地。理實齊等舉之左右。前說上中經一小劫得無生忍者。就信忍中終處為語。所說上下過三小劫到初地者。就伏忍中始處為語。此一左右。又前宣說經一小劫得無生者。望于七地無生之始不至過處。后云三劫至初地者。到其過處。此二左右。上輩三人分齊粗爾。中輩亦三。所謂中上中中中下分齊何處。小乘人中前三果人說為中上。生彼即得阿羅漢故。理實于中亦有多時得阿羅漢者。經言即得就勝為語。問曰羅漢為生不生。此經不說以阿羅漢更不生故。問曰龍樹說阿羅漢亦生凈土。故彼文言有妙凈土出過三界無煩惱名。是阿羅漢當生彼中聞法華經。云何不生。解有兩義。一就愚法聲聞以釋。執小迷大為愚法。是愚法人舍現陰形未即受身入無余滅。不可思議劫未來無余涅槃之后心想生時方于凈土受身聞法。龍樹據終說生凈土。此經就始故不說生。二就不愚法者以釋。阿羅漢中解小知大名不愚法。是人死已。即于凈土受身聞經而非一切。是義云何。土有粗妙。粗處雜小妙處唯大。又復粗國通有分段凡夫往生。妙土唯有變易圣人。彌陀佛國凈土中粗。更有妙剎此經不說。華嚴具辨。彼不愚法阿羅漢人愛結已盡專心求大。生于妙土不生粗國。龍樹據妙故說羅漢當生凈土。故彼文言有妙凈土出過三界無煩惱名羅漢當生。觀經就粗故不說生為是偏說。前三果人以為中上。見前已前內外二凡。精持凈戒求出離者說為中中。經說生彼七日聞法得須陀洹過半劫已得羅漢故。理實于中亦有多時聞法得果。經言七日及半劫就勝為言。見道已前世俗凡夫修余世福求出離者說為中下。經說生彼過一小劫得羅漢故。理實于中亦有多劫得羅漢者。經就勝為言。中輩如是。下輩亦三。所謂下上下中下下。于彼大乘始學人中隨過輕重分為三品。未有道位難辨階阩。人別如是。此一門竟

次辨其因。于中初先當相分別后約人論。當相如何。經說不同。依大品住宣說般若空慧為因。修空慧除滅罪障故于凈土欲生即生。依涅槃經一切善業皆凈土因不可具列。粗要有四。一修戒為因。遠離十惡修行十善。自持凈戒不與犯重。同共止住得生凈國。二修施為因。曠路作井種植果林。施病醫藥造立僧房。供持戒人及說法者。造像立塔種種供養。如是一切悉得往生。三修慧為因。書寫經卷乃至一偈聽受讀誦為他演說得生凈土。四護法為因。守護正法不謗方等得生凈土。此等能為一切土因。求安樂者宜須修之。依維摩經八法為因。故彼經言具足八法行無瘡疣生于凈土。何等為八。一饒益眾生而不望報此即是慈。二代一切生受諸苦惱此即是悲。三所作功德盡以施之此即是喜。由喜除嫉故作功德盡以施之。四等心眾生謙下無礙。此即是舍。舍除怨親齊能卑敬故等無礙。此四利他后四自利。五于菩薩親之如佛。所未聞經聞之不疑。于自所學起信敬心。于人起敬于法生信。六不與聲聞而相違背于他異學袪息礙心。七不嫉彼供不高己利。而于其中調伏其心。于受用事息瑕穢心。八常省己過不訟彼短。恒以一心修諸功德。所修行事起專精心。此八能為一切土因。求安樂者亦須修之。依往生論五門為因。一禮拜門稱名禮拜阿彌陀佛求生其國。二贊嘆門贊阿彌陀佛光明智慧一切德。三作愿門愿生其國修彌陀佛所行所成。四觀察門所觀有三。一觀彼國功德莊嚴二觀彼佛功德莊嚴三觀彼菩薩功德莊嚴。各有多義不可具列。五回向門不舍苦生回向為首所作功德回以施之共生彼國。依此觀經因亦眾多。粗要為四。一修觀往生。觀別十六備如上辨。二修業往生。凈業有三亦如上說。三修心往生。如下文說。心有三種。一者誠心。誠謂實也。起行不虛實心求去故曰誠心。二者深心。信樂殷至欲生彼國。三者回向發愿之心。直爾趣求說之為愿挾善趣求說為回向。愿有二種。一愿生彼國。二愿見彼佛。所行所成亦爾。此是第三修心往生。四歸向故生。如下文說。自雖無行善友為說佛法僧名或為嘆說彌陀佛德或嘆觀音勢至或嘆彼土妙樂勝事。一心歸向故得往生。于中或念或禮或嘆或稱其名悉得往生。當相如是。次約人論。經說不同。依無量壽大經之中粗約三品以別其因。上品生者舍家棄欲而作沙門。發菩提心一向專念無量壽佛。備修諸德愿生彼國。即得往生。中品生者不作沙門亦復不能大修功德。發菩提心一向專念無量壽佛。少修福善奉持齊戒。造像立塔種種供養愿生彼國。即得往生。下品生者不作功德發菩提心。一向專念無量壽佛乃至十念。聞說深法歡喜信樂不生疑惑。以至誠心愿生彼國。即得往生。依此觀經九品別論。先明上輩。同修大乘以之為因。于中別分。上上生者先發三心。一至誠心二者深心三者回向發愿心。次修三業。一者慈心不殺是上初業。二具諸戒是第二業。三讀誦大乘修行六念是第三業。后回此善欲生即生。上中生者亦須先起三種之心。與上初同故更不論。下亦如之。次修三業。慈心不殺具戒如前故更不論。于大乘法不能受持讀誦修行。唯能解了第一義諦深信因果。此前第三凈業所收。后回此善愿生即生。上下生者亦復先起三種之心與前相似。次修三業慈心不殺具戒如前。于大乘法不能受持讀誦解義。唯信因果而為行因。此信是前第三凈業。后回此善欲生即生。上輩如是。次論中輩。同修小乘而為行因。以其最后發菩提心念彌陀佛故得往生。于中別分。中上生者于小乘中前三果人。內備圣德經文不說但明其人。具諸戒行此猶是前第二凈業。后回此善欲生即生。中中生者一日一夜持八戒齋。一日一夜持沙彌戒及與具戒。此亦是前第二凈業。后回此善欲生即生。中下生者孝養父母行世仁善。此乃是前第一凈業。于臨終時善友為說阿彌陀佛國土樂事并說法藏比丘四十八愿。至心信樂欲生即生。中輩如是。次論下輩。此人過去曾修大乘故大經中宣說。此人發菩提心。聞說深法信樂不疑。現在遇緣造作諸罪故此經中偏彰其過。現雖作罪善友開導。歸向之力故得往生。于中別分。下上生者現犯輕罪。善友為說大乘經名教稱彼佛。滅罪故生。下中生者現犯重罪。善友為嘆彌陀佛德歡喜信樂。滅罪故生。下下生者現犯四重五逆等罪。善友教稱無量壽佛。如是至心令聲不絕乃至十念。滅罪生。辨因如是。此二門竟。次明去時見佛不同。佛具三身。一者真身謂法與教。二者應身八相現成。三者化身隨機現起。依如大經。上品之人見佛應身而來迎接。中品見化。下品夢睹不辨化應。真身常寂無迎接相。為是不論。依此觀經上輩三人同皆見佛應化二身而來迎接。但于其中見化多少為別異耳。上人見其無數化佛中見一千下見五百。中輩三人有見不見。中上中中二人見佛。中下不見。以行劣故。問曰大經宣說中輩一切見佛。此經何故有見不見。釋言大經總相言之從多說見。此經細分故有不見。其有見者唯睹應佛不見化身劣于前故。下輩三人有見不見。下上下中人見佛下下不見但見蓮華。問曰大經宣說下輩不得見佛。此經何故說有見者。釋言此經明修觀行由觀滅罪故。令下輩分有見者雖后見佛但睹其化劣于前故。問曰大經宣說上人唯見其應中唯見化下唯夢睹不辨化應。此經何故宣說上輩應化俱見中輩見應下輩見化。釋言此經明修觀行由觀心明。是故上人應化俱見中人見應下人見化。大經之中不明觀行為其不同。此三門竟。次論往生彼土時有異。上輩三人生時各異。上上生者至即花開不經時日。上中生者經宿方開。上下生者一日一夜其花乃敷。中輩三人生時亦異。中上生者至即花開與上上同。何故如是。此小乘中圣人往生。余業雖劣無漏凈心故往即生。中中生者七日花敷。中下生者文中不辨。但云生已過七日后遇圣聞法。下輩三人生時亦別。下上生者經七七日其花乃敷。下中生者罪報深重六劫方開。下下生者罪障極重十二大劫蓮花乃敷。由其罪重爾許時節澄練其心方堪入法。時分如是。此四門竟。次彰生后得益差殊。上輩三人得益各異。上上生者至彼即得無生法忍。無生七地。于中亦有多時得者。就勝為言。上中生者逕一小劫得無生忍。亦有過者。就勝為言。上下者過三小劫得住初地。中輩三人得益亦異。中上生者生彼即得阿羅漢果。亦有多時。就勝為言。中中生者過七日后得須陀洹。過半劫后得阿羅漢。中下生者過一小劫方得羅漢。下輩三人得益亦異。下上生者逕十小劫得到初地。以此先是善趣人故。下中生者過于六劫聞法發心。下下生者過十二大劫聞法發心。發心種性以此下輩宿習大故同發大心得益如是。此五門竟。次第六門釋會經論。問曰依如往生論中說。二乘種不得往生。此經何故宣說中輩學小得生。釋言彌陀菩薩正處唯修小行不得往生。要由乘終發菩提心種大乘種方乃得生。故大經中宣說其人發菩提心。彼往生論據終為言故說二乘種子不生。此經就始故說中輩學小得生。問曰若此要由乘終發菩提心方得生者。至彼應證大乘道果。何故但得小乘果乎。釋言此人雖復乘終發菩提心。先多學小故至彼國聞苦無常發其本解先證小果。以其乘終發大心故得小果已于小不住必還入大。問曰依如往生論中宣說女人根缺不生。此經宣說韋提希等五百侍女同皆往生。是義云何。釋言論說女人根缺不得生者就后為言。生彼國者凈報離欲故無女人。身報精上故無根缺。若論此者但有善心一切不簡。又問大經說五逆不得往生。此經宣說逆罪得生。其義云何。釋有兩義。一約人分別。造逆罪人有上有下。善趣已前常沒造逆說以為下。善趣位中遇緣造逆說之為上。如世王等上人造逆必有重悔。令罪消薄容便得生。此經就之故說五逆亦得往生。下人造逆多無重悔不可得生。大經就此故說不生。二約行分別。造逆之人行有定散。觀佛三昧名之為定。修余善根說以為散。散善力微不能滅除五逆重罪不得往生。大經就此故說不生。定善力強能消逆罪容得往。此經明觀所以說生。分別如是。次釋其文。先觀上輩三人往生。于中初先三品別論后便總結。就上上中初舉次辨后總結之。辨中有三。一明其因。二生彼國時此人已下因成往生。彼國見佛已下生已得益。就明因中初心后行。心中初言若愿生彼發三種心總以標舉。次別其名。何等問也。下對辨之。言誠者是其實心。起行不虛名為誠心。又實求往亦名誠心。言深心者殷至心也。起行殷至名曰深心。求去殷至亦曰深心。回向發求去心也。狹善而求名曰回向。謂回己善向大菩提又回己善向彼國生故名回向。回向之義廣如別乘。此應具論。直爾趣求說以為愿。愿大菩提又愿生彼故名為愿。具三必生總結。其能行中初言復有三種當得往生總以標舉。次列其名。先問后列。此三猶上三種凈業。慈心不殺是上初業。前初業中明供父母奉事師長慈心不殺修行十善。今舉慈心余略不論。具諸戒行是前文中第二業也。讀誦大乘乃至發愿是前文中第三業也。回向已下通用前三。愿生彼國一日至七日明修分齊。即得往生結明修益。上來明因。第二因成往生之中此人精進彌陀如來與觀音等彼來迎此。行者見已歡喜已下此往生彼。第三生彼得益之中事別有三。一生彼國見佛聞法得無生忍。二遍事諸佛從之受之受記。三還本國得陀羅尼總持之門。是名下結。次觀上中。先舉次辨后總結之。辨中亦三。一明其因成往生。三生已得益。因中初言不必受持方等經典簡此異前。善解成等正辨其因。以此愿下用之求生。前上品中三種之心并慈具戒此亦應有。同前不說。第二生中初彼迎此。行者自見坐金臺下此往生彼。逕宿則開彰生時節。第三益中文亦有三。一生彼得益二遍事諸佛修學三昧三于其國逕一小劫得無生忍現前受記。生彼益中身作金色正報勝也。足下蓮華依報勝也。佛及菩薩放光照等善友勝也。因前習等聞法勝也。即下金臺禮佛贊等起行勝也。逕七日等所成勝也。次論上下亦先標舉次辨。中有三。一因二生三明得益。因中不明善解義趣彰此劣前。亦信因等正辨其因。有信同前是以言亦。以此德下用之求生。第二生中初彼迎此。見此事下此往生彼。逕一日夜蓮華乃開彰生久近。以此劣前故一日夜其華乃敷。益中亦三。一生彼得益見佛聞法。二遍供諸佛從之聞法。三于彼國逕三小劫得百法門住歡喜地。是名上生。第十四觀總以結之。次觀中品三人往生。于中初先二品別論后總結之。別中先觀中品上生。先舉次辨后結之。辨中有三。一辨其因二因成往生三生已得益。因中初言五戒八戒是在家戒。修行諸戒是出家戒。此明修洽。不造五逆無諸過患明其離過。以此善下用之求生。第二生中初彼迎此。行者見下此往生彼。蓮華尋開彰生時節。此圣往生故華即開。第三益中初華開聞法后得道果。得羅漢者此名無生亦名無著。無著因亡無生果喪。言三明者所謂宿命天眼漏盡是其三也。言六通者所謂身通天眼天耳他心宿命及與漏盡成如別章。八解脫者經中亦名八背舍也。名字是何。內有色相外觀色一。自身名內他身名外。于自身色未滅未壞名為內有觀。內外色悉皆不凈名外觀色。問曰此中內外俱有以何義故偏言內有。釋言內色初有后無。約對后無故說初有。前三解脫未滅外色非初獨有。以是義故不名外有。問曰此門通觀內外悉皆不凈。以何義故遍言觀外。釋言此乃隱顯彰名。前內彰有隱其觀稱。今外彰觀隱其有名。論釋如是。內無色相外觀色二。于自己身豫作死相蟲食火燒破壞之相名為內無。觀察外色悉皆不凈。此前二種是不凈觀。凈相解脫以為第三。于內外色除去皮肉唯觀白骨。前三色觀空處識處無所有處及悲想解脫復以為四。通前為七。圣人得彼四空處定即說為此四解脫也。滅盡解脫以為第八。謂滅盡定此八解脫。廣如別章應具論之。次觀中中。初舉次辨后總結之。辨中亦三。一明其因二戒香勛下因成往生三華既敷下生彼得益。第二生中初彼迎此。行者自見坐蓮華下此往生彼。逕于七日蓮華乃敷彰生久近。以劣前故逕于七日其花乃敷。得益可知。次觀中下。亦先總舉次辨后結。辨中亦三。一明其因二因成往生三生彼得益。因中有二。一孝養父母行世人善。二臨終聞友贊揚彼國及聞法藏四十八愿愿樂欲生。第二生中此人行劣無佛來迎直爾往生。第三益中此人行劣不觀見佛。直從觀音勢至聞法得阿羅漢。是名中下別結中下。是名中輩通結中品。下次觀察下品三人。此應在于善趣已前。分齊難知。于中亦初三人別論后總結之。別中先觀下品上生。亦先總舉次辨后結。辨中有四。一彰其罪過。二命欲終下明其善因。聞經滅罪稱佛除惡故得往生。三爾時彼佛遣化佛已下明其往生。于中初先彼化迎此。作是語已行者見下隨化生彼。逕七七日蓮華乃敷彰生時節。以罪輕故七七華開。四花開敷時大悲觀音放光已下生彼得益。于中初先觀音為說甚深經典后明其人聞法信解發心得道。次觀下中亦先總舉次辨后結。辨中亦四。一彰其罪。二如此罪人以惡業下明其善因。由聞佛德及戒定等滅其罪業。三地獄火化為風下明其往生。于中初先化佛來迎。如一念下尋化往生。六劫華敷彰生久近。此罪轉重故過六劫乃開敷。四觀音勢至為說法下生彼得益聞法發心。次觀下下。亦先總舉次辨后結。辨中亦四。一彰其罪。作不善業總以標舉。五逆等別。言五逆者殺父殺母殺阿羅漢破和合僧出佛身血是五逆也。問曰如大經中五逆不生。今此何故五逆亦生。釋言隨人不同故爾。若是宿世無道根者現造五逆終無生理。若是先發菩提心人。雖復遇緣造作五逆四重等罪。必生重悔如世王等亦得往生。乃至大乘善趣之人有造作五逆四重謗法罪故。十惡名義備如上列。具不善者具四重等。此前第一彰其罪業。二如此罪人以惡業故應墮已下明其善因。于中有二。一反舉其告。二善友告下順彰其得。失中兩句。一以惡業應隨地獄。二臨終下善友教示不遑念佛。遑猶暇也。無暇念佛故曰不遑。得中兩句。一善友教勸稱彼佛名具足十念。二以稱佛故念念除去八十億劫生死之罪。此第二段明其善因。三命終后見金華下乘善往生。于中初先明見蓮華次得往生后彰生彼。十二大劫花乃開敷此罪極重故十二劫乃敷耳。四觀音勢至以大悲下生彼得益。總結可知。上來廣教三種凈業十六正觀。下明說益。益別有三。一韋提及與五百侍女見安樂國佛及菩薩得無生忍。二五百侍女發菩提心愿生彼國佛說悉生。三諸天發心。此正宗竟。下明流通于中有二。一王宮流通。二足步下耆阇流通。前中有四。一列名教持。二行此下明目連等聞法歡喜。初中阿難先問發起。當何名此經問經名字。上來所說言義非一。當于何義而名此經。此法之要云何受持問受儀。此法極要云何受持。下佛答之。名觀極樂無量壽佛觀音勢至亦名凈業生諸佛前對其初問。汝當受持無令忘失對其后問。無令忘失是持義也。自下第二明修有益。于中初明行。前十六三昧觀門得大利益。現身得見彼佛菩薩。男子女人但聞名下明其念佛菩薩之益。但聞二名除無量罪何況憶念明菩薩有大利益。舉劣況勝。若念佛下明念彼佛得大利益。若念佛者人中分陀明其身勝。分陀利花花中殊好。此人同彼名分陀利。觀音勢至為勝友明伴類勝。當坐道場明所成勝。場猶處也。得道之處名曰道場。如治麥處名為麥場。如是一切隨化以論。菩提樹下得佛道處名為道場。處斯得佛故名為坐。據實以論。義有通局。通則菩薩一切行德能生佛果斯名道場如維摩說。局則末后金剛三昧親生佛德名為道場。依之得果義說為坐。生諸佛家明所入勝。亦得名為所依處也。不思佛法是佛住處名為佛家。初地已上入佛家中依之赴行名生佛家。第三勸持第四聞喜。文顯可知。第二耆阇流通之中。初佛步空還耆阇山為增物敬奉順其言故現此變。次阿難說。后天龍等聞喜禮去

觀無量壽經義疏末(終)