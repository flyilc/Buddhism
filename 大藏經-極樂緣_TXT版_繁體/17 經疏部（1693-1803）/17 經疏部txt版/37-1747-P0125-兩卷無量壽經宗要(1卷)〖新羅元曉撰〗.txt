　　No. 1747 [cf. No. 360]

兩卷無量壽經宗要

　　　　釋元曉選


將申兩卷經旨。略開四門分別。初述教之大意。次簡經之宗致。三者舉人分別。四者就文解釋。言大意者。然夫眾生心性融通無礙。泰若虛空。湛猶巨海。若虛空故其體平等無別相而可得。何有凈穢之處。猶巨海故其性潤滑能隨緣而不逆。豈無動靜之時。爾乃或因塵風淪五濁而隨轉。沈苦浪而長流。或承善根截四流而不還。至彼岸而永寂。若斯動寂皆是大夢。以覺言之無此無彼。穢土凈國本來一心。生死涅槃終無二際。然歸原大覺積功乃得。隨流長夢不可頓開。所以圣人垂跡有遐有邇。所設言教或褒或貶。至如牟尼世尊現此娑婆誡五惡而勸善彌陀如來御彼安養引三輩而導生。斯等權跡不可具陳矣。今此經者蓋是菩薩藏教之格言。佛土因果之真典也。明愿行之密深。現果德之長遠。十八圓凈越三界而迢絕。五根相好侔六天而不嗣。珍著法味遂養身心。誰有朝餓夜渴之苦。玉林芳風溫涼常適本無冬寒夏熱之煩。群仙共會時浴八德蓮池。由是長別偏可厭之皓皺。勝侶相從數游十方佛土。于茲遠送以難[((尸@(一/火))*又)/心]之憂勞。況復聞法響入無相。見佛光悟無生。悟無生故無所不生。入無相故無所不相。極凈極樂。非心意之所度。無際無限。豈言說之能盡。但以能說五人之中佛為上首。依正二報之內長命為主。故言佛說無量壽經。設其一軸不足開心。若至其三有余兩掌。今此經者有上有下。無缺無余。適為掌珍。言之卷上。故言道佛說無量壽經卷上

第二簡宗致者。此經正以凈土因果為其宗體。攝物往生以為意致。總標雖然于中分別者。先明果德后顯因行。果德之內略有四門一凈不凈門。二色無色門。三共不共門。四漏無漏門。第一明凈不凈門者。略以四對顯其階降。謂因與果相對故。一向與不一向相對故。純與雜相對故。正定與非正定相對故。所言因與果相對門者。謂金剛以還菩薩所住名果報土不名凈土。未離苦諦之果患故。唯佛所居乃名凈土。一切勞患無余滅故。依此義故仁王經云。三賢十圣住果報。唯佛一人居凈土。一切眾生暫住報。登金剛源居凈土。第二一向與不一向相對門者。謂八地以上菩薩住處。得名凈土。以一向出三界事故。亦具四句一向義故。七地以還一切住處。未名凈土。以非一向出三界故。或乘愿力出三界者。一向四句不具足故。謂一向樂。一向無失。一向自在。七地以還出觀之時。或時生起報無記心。末那四惑于時現行。故非一向凈。非一向無失。八地以上即不如是。依此義故。攝大乘云。出出世善法。功能所生起。釋曰。二乘善名出世。從八地以上。乃至佛地。名出出世。出世法。名世法對治。出出世法。為出世法對治。功能以四緣為相。從出出世善法功能。生起此凈土故。不以集諦為因。乃至廣說故。第三純與雜相對門者。凡夫二乘雜居之處。不得名為清凈世界。唯入大地菩薩生處。乃得名為清凈世界。彼非純凈。此純凈故。依此義故。瑜伽論言。世界無量。有其二種。謂凈不凈。清凈世界中。無那落迦。傍生餓鬼。亦無欲界色無色界。純菩薩眾于中止住。是故說名清凈世界。已入第三地菩薩。由愿力故。于彼受生。無有異生及非異生聲聞獨覺。若非異生菩薩得生于彼。解云。此第三地是歡喜地。以就七種菩薩地門。第三凈勝意樂地故。攝十三位。立七種地。具如彼論之所說故。第四正定與非正定相對門者。三聚眾生苦生之地。是為穢土。唯正定聚所居之處。名為凈土。于中亦有四果聲聞。乃至復有四疑凡夫。唯無邪定及不定聚耳。今此經說無量壽國。就第四門說為凈土。所以然者。為欲普容大小。兼引凡圣。并生勝處。同趣大道故。如下文言。設我得佛。國中人民。不住正定聚必至滅度者。不取正覺。又言。設我得佛。國中聲聞。有能計量知其數者。不取正覺。乃至廣說。又觀經中說。生彼國已。得羅漢果等。乃至廣說故。論說云。女人及根缺。二乘種不生者。是說決定種性二乘。非謂不定根性聲聞。為簡此故。名二乘種。由是義故。不相違也。又言女人及根缺者。謂生彼時。非女非根缺耳。非此女等不得往生。如韋提希而得生故。然鼓音王陀羅尼經云。阿彌陀佛。父名月上轉輪圣王。其母名曰殊勝妙眼等。乃至廣說者。是說化佛所居化土。論所說者。是受用土。由是道理。故不相違。上來四門。所說凈土。皆是如來愿行所成。非生彼者自力所辨。不如穢土外器世界。唯由眾生共業所成。是故通名清凈土也。次第二。明有色無色門者。如前所說四種門中。初一門顯。自受用土。后三門。說他受用土。三門有色。不待言論。自受用土。說者不同。或有說者。自受用身。遠離色形。法性凈土。為所住處。是故都無色相可得。如本業經說。佛子果體圓滿。無德不備。理無不周。居中道第一義諦。清凈國土。無極無名無相。非一切法可得。非有體。非無體。乃至廣說。起信論云。諸佛如來。唯是法身智相之身。第一義諦。無有世諦境界。離于施作。但隨眾生見聞皆得益。故說為用。此用有二種。一者凡夫二乘心所見者。名為應身。二者諸菩薩從初發意。乃至菩薩究竟地。心所見者。名為報身。依此等文。當知所見有色相等。皆得他受用身。說自受用中。無色無相也。或有說者。自受用身。有無障礙微妙之色。其所依土。具有六塵殊勝境界。如薩遮尼干子經云。瞿曇法性身。妙色常湛然。如是法性身。眾生等無邊。華嚴經云。如來正覺成菩提時。得一切眾生等身。得一切法等身。乃至得一切行界等身。得寂靜涅槃界等身。佛子。隨如來所得身。當知音聲及無礙心。亦復如是。如來具足如是三種清凈無量。攝大乘云。若凈土中。無諸怖畏。六根所受用法悉具有。又非唯是有。一切所受用具。最勝無等。是如來福德智慧。行圓滿因。感如來勝報依止處。是故最勝。依此等文。當知圓滿因之所感。自受用身。依止六塵也。或有說者。二師所說。皆有道理。等有經論。不可違故。如來法門無障礙故。所以然者。報佛身土。略有二門。若就正相歸源之門。如初師說。若依從性成德之門。如后師說。所引經論。隨門而說。故不相違。此是第二色無色門也。次第三。明共不共門者。通相而言。土有二種。一者內土。二者外土。言外土者。是共果。言內土者。是不共果。內土之中。亦有二種。一者眾生五陰。為正報土。人所依住。故名為土。二者出世圣智。名實智土。以能住持后得智故。依根本智。離顛倒故。如本業經云。土名一切賢圣所居之處。是故一切眾生賢圣。各自居果報之土。若凡夫眾生住五陰中。為正報之土。山林大地共有。為依報之土。初地圣人。亦有二土。一實智土。前智住后智為土。二變化凈穢。逕劫數量。應現之土。乃至無垢地土。亦復如是。一切眾生。乃至無垢地。盡非凈土。住果報故。總說雖然。于中分別者。正報之土。不共果義。更無異說依報之土。為共果者。諸說不同。或有說者。如山河等。非是極微合成。實有一體。多因共感。直是有情異成各變。同處相似。不相障礙。如眾燈明。如多因所夢。因類是同。果相相似。處所無別。假名為共。實各有異。諸佛凈土。當知亦爾。若別識變。皆遍法界。同處相似。說名為共。實非共也。若有一土。非隨識別者。即成心外。非唯識理。如解深密經云。我說識所緣。唯識所現故。唯識論云。業熏習識內。執果生于外。何因熏習處。于中不說果。或有說者。凈土依果。雖不離識。而識是別。土相是一。由彼別識共所成故。如攬四塵以成一柱。一柱之相。不離四微。非隨四微成四柱故。當知此中道理亦爾。于中若就自受用土。佛與諸佛共有一土。猶如法身。諸佛共依故。若論他受用土相者。佛與諸菩薩等共有。如王與臣共有一國故。又二受用土。亦非別體。如觀行者。觀石為玉。無通慧者。猶見是石。石玉相異。而非別體。二土同處。當知亦爾。如解深密經云。如來所行如來境界。此何差別。佛言。如來所行謂一切種。如來共有無量功德眾。莊嚴清凈佛土。如來境界。謂一切種。五界差別。所謂有情界。世界。法界。調伏界。調伏方便界。解云。此說自受用土。諸佛共有。非各別也。瑜伽論云。相等諸物。或由不共分別為因。或復由共分別為因。若共分別之所起者。分別雖無。由他分別所住持故。而不永滅。若不爾者。他之分別應無其果。彼雖不滅。得清凈者。于彼事中。正見清凈。譬如眾多修觀行者。于一事中。由定心故。種種異見可得。彼亦如是。解云。此說依報。不隨識別。若執共果隨識異者。我果雖滅他果猶存。即他分別。不應無異。故彼不能通此文也。攝大乘論云。復次。受用如是凈土。一向凈。一向樂。一向無失。一向自在。釋曰。恒無雜穢。故言一向凈。但受妙樂。無苦無舍。故言一向樂。唯是實善。無惡無記。故言一向無失。一切事悉不觀余緣。皆由自心成。故言一向自在。復次。依大凈說一向凈。依大樂說一向樂。依大常說一向無失。依大我說一向自在。解云。此中初復次。顯他受用義。后復次。顯自受用義。義雖不同。而無別土。所以本論。唯作一說。故知二土。亦非別體也。問如是二說。何得何失。答曰。如若言取。但不成立。以義會之。皆有道理。此是第三共不共門也。次第四。明漏無漏門者。略有二句。一者通就諸法。顯漏無漏義。二者別約凈土。明漏無漏相。初通門者。瑜伽論說。有漏無漏。各有五門。有漏五者。一由事故。二隨眠故。三相應故。四所緣故。五生起故。無漏五者。一離諸纏故。二隨眠斷故。三是斷滅故。四見所斷之對治自性相續解脫故。五修所斷之對治自性相續解脫故。于中委悉。如彼廣說。今作四句。略顯其相。一者有法。一向有漏。謂諸染污心心所法等。由相應義。是有漏故。而無五種無漏相故。二者有法。一向無漏。謂見道時。心心所法等。由有自性解脫義故。而無五種有漏相故。三者有法。亦有漏。亦無漏。謂報無記心心所法等。隨眠所縛故。諸纏所離故。雖復無漏。而是苦諦。由業煩惱所生起故。四者有法非有漏謂甚深法不墮數故。次別明中。亦有二門。一有分際門。二無障礙門。有分際門者。若就諸佛所居凈土。于四句中唯有二句。依有色有心門。即一向是無漏。自性相續解脫義故。遠離五種有漏相故。若就非色非心門者。即非有漏。亦非無漏。非有非無故。離相離性故。若就菩薩。亦有二句。恰論二智。所顯凈土。一向無漏。道諦所攝。如攝論說。菩薩及如來唯識智。無相無功用。故言清凈。離一切障。無有退失。故言自在。此唯識智。為凈土體故。不以苦諦為體。乃至廣說故。若就本識所變之門。亦是無漏。以非三界有漏所起。樂無漏界。故是無漏。無明住地為緣出故。名果報土。故是有漏。雖亦無漏而是世間。故于無作四諦門內。苦諦果報之所攝也。如經言。三賢十圣住果報故。寶性論云。依無漏界中。有三種意生身。應知彼因無漏善根所作。名為世間。以離有漏諸業煩惱所作世間法故。亦名涅槃。依此義故。勝鬘經言。世尊。有有為世間。有無為世間。有有為涅槃。有無為涅槃。故此中說意生身。乃是梨耶所變正報。正報既爾。依報亦然。同是本識所變作故。然此梨耶所變之土。及與二智所現凈土。雖為苦道二諦所攝。而無別體隨義異攝耳。如他分別所持穢土。得清凈者。即見為凈。凈穢雖異。而無別體。當知此中二義亦爾。此約有分際門說也。次就無障礙門說者。應作四句。一者諸佛身土。皆是有漏。不離一切諸漏故。如經說言。諸佛安住三毒四漏等。一切煩惱中。得阿耨菩提。乃至廣說故。二者。凡夫身土皆是無漏。以離一切諸漏性故。如經說言。色無漏無系。受想行識。無漏無系。乃至廣說故。三者。一切凡圣穢土凈土。亦是有漏。亦是無漏。以前二門不相離故。四者。一切凡圣穢土凈土。非有漏。非無漏。以無縛性及脫性故。如經說言。色無縛無脫。受想行識。無縛無脫。乃至廣說故。此是第四有漏無漏門也。上來四門合為第一凈土果竟。次第二明凈土因者。凈土之因。有其二途。一成辨因。二往生因。成辨因者。說者不同。或有說者。本來無漏法爾種子。三無數劫修令增廣。為此凈土變現生因。如瑜伽論說。生那落迦。三無漏根種子成就。以此準知。亦有無漏凈土種子。或有說者。二智所熏新生種子。為彼凈土而作生因。如攝論說。從出出世善法功能。生起凈土。何者為出出世善法。無分別智。無分別后得。所生善根。為出出世善法。是本有即非所生。既是所生。當知新成。問。如是二說。何者為實。答。皆依圣典。有何不實。于中委悉。如楞伽經料簡中說。次明往生因者。凡諸所說往生之因。非直能感正報莊嚴。亦得感具依報凈土。但承如來本愿力故。隨感受用。非自業因力之所成辨。是故說無往生因。此因之相。經論不同。若依觀經說十六觀。往生論中說五門行。今依此經。說三輩因。上輩之因。說有五句。一者。舍家棄欲而作沙門。此顯發起正因方便。二者。發菩提心。是明正因。三者。專念彼佛。是明修觀。四者。作諸功德。是明起行。此觀及行為助滿業。五者。愿生彼國。此一是愿。前四是行。行愿和合。乃得生故。中輩之中。說有四句。一者。雖不能作沙門。當發無上菩提之心。是明正因。二者。專念彼佛。三者。多少修善。此觀及行為助滿業。四者。愿生彼國。前行此愿。和合為因也。下輩之內。說二種人。二人之中。各有三句。初人三者。一者。假使不能作諸功德。當發無上菩提之心。是明正因。二者。乃至十念。專念彼佛。是助滿業。三者愿生彼國。此愿前行和合為因。是明不定性人也。第二人中有三句者。一者。聞甚深法。歡喜信樂。此句兼顯發心正因。但為異前人舉其深信耳。二者。乃至一念念于彼佛。是助滿業。為顯前人無深信故。必須十念。此人有深信故。未必具足十念。三者。以至誠心。愿生彼國。此愿前行和合為因。此就菩薩種性人也。經說如是。今此文略辨其生相。于中有二。先明正因。后顯助因。經所言正因。謂菩提心。言發無上菩提心者。不顧世間富樂。及與二乘涅槃。一向志愿三身菩提。是名無上菩提之心。總標雖然。于中有二。一者。隨事發心。二者。順理發心。言隨事者。煩惱無數。愿悉斷之。善法無量。愿悉修之。眾生無邊。愿悉度之。于此三事。決定期愿。初是如來斷德正因。次是如來智德正因。第三心者。恩德正因。三德合為無上菩提之果。即是三心。總為無上菩提之因。因果雖異。廣長量齊。等無所遺。無不苞故。如經言。發心畢竟二無別。如是二心前心難。自未得度先度他。是故我禮初發心。此心果報。雖是菩提。而其華報。在于凈土。所以然者。菩提心量。廣大無邊。長遠無限。故能感得廣大無際依報凈土。長遠無量正報壽命。除菩提心。無能當彼。故說此心。為彼正因。是明隨事發心相也。所言順理而發心者。信解諸法皆如幻夢。非有非無。離言絕慮。依此信解。發廣大心。雖不見有煩惱善法。而不撥無可斷可修。是故雖愿悉斷悉修。而不違于無愿三昧。雖愿皆度無量有情。而不存能度所度。故能順隨于空無相。如經言。如是滅度無量眾生。實無眾生得滅度者。乃至廣說故。如是發心。不可思議。是明順理發心相也。隨事發心。有可退義。不定性人。亦得能發。順理發心。即無退轉。菩薩性人。乃能得發。如是發心。功德無邊。設使諸佛窮劫演說彼諸功德。猶不能盡。正因之相略說如是。次明助因。助因多種。今且明其下輩十念。此經中說下輩十念。一言之內。含有二義。謂顯了義。及隱密義。隱密義者。望第三對純凈土果。以說下輩十念功德。此如彌勒發問經言。爾時彌勒菩薩白佛言。如佛所說阿彌陀佛功德利益。若能十念相續不斷念彼佛者。即得往生。當云何念。佛言。非凡夫念。非不善念。非雜結使念。具足如是念。即得往生安養國土。凡有十念。何等為十。一者。于一切眾生常生慈心。于一切眾生不毀其行。若毀其行。終不往生。二者。于一切眾生深起悲心。除殘害意。三者。發護法心。不惜身命。于一切法不生誹謗。四者。于忍辱中生決定心。五者。深心清凈。不染利養。六者。發一切種智心。日日常念。無有廢忘。七者。于一切眾生。起尊重心。除我慢意。謙下言說。八者。于世談話。不生味著心。九者。近于覺意。深起種種善根因緣。遠離憒鬧散亂之心。十者。正念觀佛。除去諸根。解云。如是十念。既非凡夫。當知初地以上菩薩。乃能具足十念。于純凈土。為下輩因。是為隱密義之十念。言顯了義十念相者。望第四對凈土而說。如觀經言。下品下生者。或有眾生。作不善業。五逆十惡。具諸不善。臨命終時。遇善知識。為說妙法。教令念佛。若不能念者。應稱無量壽佛。如是至心。令聲不絕。具足十念。稱南無佛。稱佛名故。于念念中。除八十億劫生死罪。命終之后。即得往生。乃至廣說。以何等心名為至心。云何名為十念相續者。什公說言。譬如有人于曠野中。值遇惡賊。揮戈拔劍。直來欲殺。其人勤走。視度一河。若得度河。首領難全。爾時但念。渡河方便。我至河岸。為著衣度。為脫衣度。若著衣衲。恐不得過。若脫衣衲。恐不得暇。但有此念。更無他意。當念度河。即是一念。此等十念。不雜余念。行者亦爾。若念佛名。若念佛相等。無間念佛。乃至十念。如是至心。名為十念。此是顯了十念相也。今此兩卷經說十念。具此隱密顯了二義。然于其中。顯了十念。與觀經意。少有不同。彼觀經中。不除五逆。唯除誹謗方等之罪。今此兩卷經中說言。除其五逆。誹謗正法。如是相違。云何通者。彼經說其雖作五逆。依大乘教。得懺悔者。此經中說不懺悔者。由此義故。不相違也。因緣之相。略說如是。上來所說因果二門。合為第二簡宗體竟

第三約人分別。于中有二。初約三聚眾生分別。后就四疑眾生分別。初三聚者。如下經云。其有眾生。生彼國者。皆悉住于正定之聚。所以者何。彼佛土中。無諸邪聚。及不定聚。如是三聚。其相云何。此義具如寶性論說。彼云。略說一切眾生界中。有三種眾生。何等為三。一者求有。二者遠離求有。三者不求彼二。求有有二種。一者。謗解脫道。無涅槃性。常求住世間。不求證涅槃。二者。于佛法中。闡提同位。謗大乘故。是故不增不減經言。若有比丘。乃至優婆夷。若起一見。若起二見。諸佛如來。非彼世尊。如是等人。非我弟子。遠離求有者。亦有二種。一者無求道方便。二者有求道方便。無方便者。亦有二種。一者。多種外道種種邪計。二者。于佛法中。同外道行。雖信佛法。而顛倒取。如犢子等。乃至廣說。有方便者。亦有二種。所謂二乘。不求彼二者。所謂第一利根眾生諸菩薩等。又彼求有眾生一闡提人。及佛法中。同一闡提位。名為邪定聚眾生。又遠離求有眾生中。墮無方便求道眾生。名為不定聚眾生。聲聞辟支佛。及不求彼二。名為正定聚眾生。論說如是。此中總判二乘菩薩為正定聚。而未分別位地分齊。齊何等位入正定聚。依何等義名正定聚。決定不退墮斷善根。如是名為正定聚義。論其位而依瑜伽說。正定聚有二種。一者本性正定聚。二者習成正定聚。若依此而說。五種種性中。菩薩種性人。從無始時來。不作五逆及斷善根是名本性正定聚也。其二乘性。及不定性。得作五逆。及斷善根。斷善根時。墮邪定聚。善根相續后。未趣入。為不定聚。已趣入時。即當分別三品。若其本來下品善根而趣入者。乃至燸法。猶為不定。入頂法位。方為正定。論說頂不斷善根故。若其本來中品善根而趣入者。至燸法時。名為正定。若其本來上品善根而趣入者。始趣入時。便作正定。如瑜伽說。若有安住下品善根而趣入者。當知下品。名有間隙。未能無間。未善清凈。若有安住中品善根而趣入者。當知中品。若有安住上品善根而趣入者。當知上品。名無間隙。已能無間。已善清凈。如是為已趣入相。又彼論云。依此下品。順解脫分善根。婆伽梵說。若具世間上品正見。雖歷千生。不墮惡道。此文正明本來安住上品善根而趣入者。始入下品。順解脫分善之時。便得不退。無間隙故。又彼論說。若時安住下成熟者。猶往惡趣。若中若上。不往惡趣。此文正明本來安住下品善根而趣入者。雖至燸法。下成熟位。未得不退。故往惡趣。是約二乘位地分別。若是不定種性人。直向大乘而趣入時。至種性位。方為正定。如起信論說。依何等人。修何等行。得信成就。堪能發心。所謂依不定聚眾生。有熏習善根力故。信業果報。能起十善。厭生死苦。欲求無上菩提。得值遇佛。親承供養。修行信心。逕一萬劫。信心成就故。諸佛菩薩教令發心。或以大悲故。能自發心。或因正法欲滅。以護法因緣。能自發心。如是信心成就。得發心者。入正定聚。畢竟不退。名住如來種中。正因相應。此言名住如來種者。名已入習種性位。即是十解初發心住。上來所說。皆明習成之正定聚。若其本來菩薩種性。直向大乘而趣入者。始趣入時。永得不退。不由業力墮于惡趣。依此而言。入十信位。便得不退。不同前說不定性人。如是等說。皆就穢土。若就得生彼凈土者。定性二乘。即不往生。不定性中三品之人。發大乘心者。皆得生彼。生彼之時。即入正定。由外緣力所住持故。三聚分別略義如是。次明有四疑惑眾生。于中先明所疑境界。然后顯其疑惑之相。所疑境者。如下文言。若有眾生以疑惑心。修諸功德。愿生彼國。不了佛智。不思議智。不可稱智。大乘廣智。無等無倫最上勝智。于此諸智。疑惑不信。然猶信罪福。修習善本。愿生彼國。此諸眾生。生彼宮殿。五百歲中。不聞三寶。故說邊地。乃至廣說。此言佛智。是總標句。下之四句。別顯四智。不思議智者。是成所作智。此智能作不思議事。謂如不過丈六之身。而無能見頂者。不增毛孔之量。而遍十方世界。一念稱名。永滅多劫重罪。十念念德。能生界外勝報。如是等事。非下智所測。是故名為不思議智。不可稱智者。是妙觀察智。此智觀察不可稱境。謂一切法。皆如幻夢。非有非無。離言絕慮。非逐言者所能稱量。是故名為不可稱智。大乘廣智者。是平等性智。此智廣度。不向小乘。謂游無我故無不我。無不我故。無不等攝。以此同體智力。普載無邊有情。皆令同至無上菩提。是故名為大乘廣智。無等無倫最上勝智者。正是如來大圓鏡智。始轉本識。方歸心原。一切種境。無不圓照。是故名為大圓鏡智。此一智中。有五殊勝。如解脫身。二乘同得。如是鏡智。正是法身。非彼所共。故名無等。是一勝也。如前三智。菩薩漸得。大圓鏡智。唯佛頓證。更無余類。故名無倫。是二勝也。過于不思議智為最。踰于不可稱智為上。寬于大乘廣智為勝。是為第三四五勝也。是故名為無等無倫最上勝智。是顯四疑所迷境也。次明四種疑惑相者。謂如有一性非質直。邪聰我慢。薄道心人。不了四智。而起四疑。一者疑成作事智。所作之事。謂聞經說十念念佛。得生彼國。由不了故。生疑而言。如佛經說善惡業道。罪福無朽。重者先牽。理數無差。如何一生無惡不造。但以十念能滅諸罪。便得生彼。入正定聚。永離三途。畢竟不退耶。又無始來。起諸煩惱。系屬三界而相纏縛。如何不斷二輪煩惱。直以十念出三界外耶。為治如是邪思惟疑。是故說名不思議智。欲顯佛智有大勢力故。能以近為遠。以遠為近。以重為輕。以輕為重。雖實有是事。而非思量境。所以直應仰信。經說不可以自淺識思惟。若欲生信。應以事況。譬如千年積薪。其高百里。豆許火燒。一日都盡。可言千年之積薪。如何一日盡耶。又如躄者。自力勤行。要逕多日至一由旬。若寄他船。因風帆勢。一日之間。能至千里。可言躄者之身。云何一日至千里耶。世間船師之身。尚作如是絕慮之事。何況如來法王之勢。而不能作不思議事耶。是為對治第一疑也。第二疑者。謂疑妙觀察智。所觀之境。如同經中嘆佛智云。妙觀察諸法。非有非無。遠離二邊。而不著中。由不了故。生疑而言。如今現見稱物之時。物重即低。物輕必舉。若言輕而不舉。重而不低。如是說者。有言無義。因緣生法。當知亦爾。若實非無。便墮于有。如其非有。即當于無。若言非無而不得有。非有而不墮無。即同重而不低。輕而不舉。故知是說。有言無實。如是稱量。即墮諸邊。或執依他實有不空。墮增益邊。或執緣生空無有。墮損減邊。或計俗有真空。雙負二邊。墮相違論。或計非有非無。著一中邊。墮愚癡論。如釋論云。非有非無。是愚癡論故。為治此等邪稱量執。是故安立不可稱智。欲顯諸法甚深。離言絕慮。不可尋思稱量。如言取義。如瑜伽說。云何甚深難見法。謂一切法。何以故。第一甚深難見法者。所謂諸法自性。皆絕戲論。過言語道。然由言說為依止故。方乃可取可觀可覺。是故諸法甚深難見。是為對治第二疑也。第三疑者。謂疑平等性智等。齊度之意。如聞經說。一切眾生。悉皆有心。凡有心者。當得菩提。由不了故。生疑而言。若如來眾生。皆有佛性。悉度一切有情。令得無上菩提者。是即眾生雖多。必有終盡。其最后佛。無利他德。所化無故。即無成佛。功德闕故。無化有功。不應道理。闕功成佛。亦無是處。作是邪計。誹謗大乘。不信平等廣度之意。為治如是狹少疑執。是故安立大乘廣智。欲明佛智。無所不運所不載。一切皆入無余。故言大乘。其所運載。無始無際。故名廣智。所以然者。虛空無邊故。眾生無數量。三世無際故。生死無始終。眾生既無始終。諸佛亦無始終。若使諸佛有始成者。其前無佛。即無圣教。無教無聞。無言無習。而成佛者。即無因有果。但有言無實。由是道理。諸佛無始。雖實無始。而無一佛本不作凡。雖皆本作凡。而展轉無始。以是準知眾生無終。雖實無終。而無一人后不作佛。雖悉后作佛。而展轉無終。是故應信平等性智。無所不度。而非有限。所以安立大乘廣智。是為對治第三疑也。第四疑者。謂疑大圓鏡智。遍照一切境義。云何生疑。謂作是言。虛空無邊故。世界亦無邊。世界無邊故。眾生亦無邊。眾生無邊故。心行差別。根欲性等。皆是無邊際。云何于此。能得盡知。為當漸漸修習而知。為當不修。忽然頓照。若不修習而頓照者。一切凡夫皆應等照。等不修故。無異因故。若便漸修。終漸得盡知者。即一切境非無邊際。無邊有盡。不應理故。如是進退。皆不成立。云何得普照。名一切種智。為治如是兩關疑難故。安立無等無倫最上勝智。欲明如是大圓鏡智。超過三智。而無等類。二諦之外。獨在無二。兩關二表。迢然無關。只應仰信。不可比量。故名無等無倫最上勝智。云何于此起仰信者。譬如世界無邊。不出虛空之外。如是萬境無限。咸入一心之內。佛智離相。歸于心原。智與一心。渾同無二。以始覺者。即同本覺。故無一境。出此智外。由是道理。無境不盡。而非有限。以無限智。照無邊境故。如起信論云。一切境界。本來一心。離于想念。以眾生妄見境界故。心有分齊。以妄起想念。不稱法性故。不能決了。諸佛如來離于見相。無所不遍。心真實故。即是諸法之性。自體顯照一切妄法。有大智用。無量方便。隨諸眾生所應得解。悉能開示一切法義。是故得名一切種智。是為無等無倫最上勝智。無所見故。無所不見。如是對治第四疑也。然若不得意。如言取義。有邊無邊。皆不離過。依非有邊門。假說無邊義耳。若人不決如是四疑。雖生彼國而在邊地。如其有人。雖未明解如前所說四智之境。而能自謙。心眼未開。仰惟如來。一向伏信。如是等人。隨其行品往生彼土。不在邊地。生著邊者。別是一類。非九品攝。是故不應妄生疑惑也

兩卷無量壽經宗要(終)