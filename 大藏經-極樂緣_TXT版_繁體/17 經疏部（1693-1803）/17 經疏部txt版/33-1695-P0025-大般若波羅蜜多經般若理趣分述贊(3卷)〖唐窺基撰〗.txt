　　No. 1695 [cf. No. 220(10)]

大般若波羅蜜多經般若理趣分述贊卷第一

　　　　大慈恩寺沙門　基撰


　稽首離性相　　心言本空寂
　常住真三寶　　及我親教尊
　理趣甚深法　　非我所能贊
　今依尊智悲　　加持力故說　

瑜伽論第八十二云。諸說法師將欲開闡先當贊佛。或略或廣。略贊佛者由五種相。一者妙色具三十二大丈夫相圓滿莊嚴。八十隨好間飾支體。光明照耀如大金山。二者寂靜端嚴殊妙諸根閑寂。其心晏然。已能善得最上調順寂止究竟。已能善到第一調順寂止彼岸。善能密護降伏諸根。為丈夫龍無誤失故。丈夫牛王御大眾故。丈夫良馬心調善故。清凈無撓如澄泉池。已能永拔煩惱習氣。三者勝智。謂于三世及非世法無礙無著。四者正行六度四攝自他利行皆悉圓滿。五者威德謂諸如來神通游戲威德熾盛。復有六贊。功德圓滿故。離垢染故。無濁穢故。無與等故。唯利有情以為業故。于此業用有堪能故。廣贊無邊皆如彼說。既贊佛已要成十法名說法師。言十法者一者善于法義謂六法十義善能解故。二者能廣宣說。謂多聞聞持其聞積集。三者具足無畏。勝大眾中宣說正法無所怯懼。聲不嘶掉腋不流汗念無忘失。四者言詞善巧語工圓滿。八支成就言詞具足處眾說法。五者善方便說。謂二十種善巧方便宣說正法。如以時殷重等。六者具足成就法隨法行。不唯聽聞以為究竟。如其所說即如是行。七者威儀具足。謂說法時手足不亂頭不動搖。面無變易鼻不改異。進止往來威儀庠序。八者勇猛精進常樂聽聞所未聞法。于已聞法轉令明凈。不舍瑜伽不舍作意。心不舍離內奢摩他。九者無有厭倦。謂為四眾廣宣妙法身心無倦。十者具足忍力。謂罵弄訶責終不返報若被輕蔑不生忿憾乃至廣說。其聽法者。是說法師說正法時應安處他令住恭敬無倒聽聞。謂由一因或乃至十。一者恭敬聽法。現前能證利益安樂。此有四句如菩薩地法處中說。二者一善建立一切法。離諸過失具大義故。二說者聽者所設劬勞有勝果故。三者。一能令眾生舍惡趣故。二得善趣故。三速能引攝涅槃因故。如是三事要由恭敬聽聞方得。四者。一能善了達契經等故。二如是正法能令眾生舍諸不善攝受諸善。若善聽者能受舍故。三由此舍受舍離惡因所招后苦故。四速證涅槃故五者。一謂我今當聞所未聞。二聞已研究。三當斷疑網。四棄背諸見。五我當以慧通達一切甚深句義。此顯三慧。初二顯聞。次二顯思。后一顯修。六者。一為欲敬報大師恩德。謂佛為我行于無量難行苦行。求得此法云何今者而不聽聞。二觀自義利。三究竟能離一切熱惱。四善順正儀。五易可見了。六諸聰慧者內證所知。七者。謂我當集七種正法知法知義乃至廣說尊卑差別。八者。一佛法易得乃至亦為旃荼羅等而開示故。二易學行住坐臥皆得修故。三能引發增上生果決定勝果。四初善五中善六后善七感現樂果。八引后樂故。九者。謂能解脫九種世間逼迫事故。一能出生死大牢獄故。二永斷貪等堅牢縛故。三棄舍七財貧。建立七財富故。四超度善行聞正法儉。建立善行聞正法豐故。五滅無明闇起智明故。六度四暴流升涅槃岸故。七究竟能療煩惱病故。八解脫一切貪愛罥故。九能度無始生死曠野稠林行故。十者。一恭敬聽法得思擇力。由此能受聞法勝利。如法求財不以非法。深見過患而受用之乃至第十能引一切世間出世間靜慮解脫等持等至。廣如彼說。說者聽者先住上法方可說聽。若不住此徒設劬勞終無大果

將贊經文略以四門解釋。一敘經宗旨。二顯經體性。三彰經勝德。四釋經本文

敘經宗旨者佛滅度后九百年間有應真大士。厥名清辨。身同數論之儀。示無朋黨之執。心處釋迦之理宗無偏滯之情。時人號為妙吉祥菩薩。神異圣德廣如別記。彼造掌珍論云。凡所知境略有二種。一者有為二者無為。以諸愚夫不正覺了勝義諦理有為無為無顛倒性。妄執諸法自性差別。增益種種邪見罥網。如世有一無智畫師畫作可畏藥刃鬼像或女人像。眩目亂意謂為實有。執實有故自起驚怖。或生貪染于彼境界眾多計度。增長分別諸見罥網。若正覺知勝義諦理有為無為無顛倒性。爾時如世有智畫師不執彼為真實自性。非如前說有為無為境界差別以自纏裹如蠶處繭。彼非有故無分別慧趣入行成然證出世無分別智。要須積集能壞一切邪見眼膜。無倒觀空安繕那藥。如是積集無倒觀空。要藉能遣一切所緣自性聞慧故。應聽此般若深經。依此所說以為宗者真性有為空如幻。緣生故。無為無有實不起似空花。此中世俗許少分有。若依勝義一切皆空。此中畫師有智無智怖染譬喻。喻佛菩薩一切異生。自業所招返生憎愛。智者知畫俱于平等不生怖染。彌勒中邊頌曰虛妄分別有于此。二都無。此中唯有空于彼亦有此。故說一切法非空非不空。有無及有故是即契中道。此以無所執有有無為。以為宗廣如常說

二顯經體性者。般若有五。一者實相。二者觀照。三者文字。四者境界。謂真俗二諦。五者眷屬謂一切福智如開題中已略顯示。經體有二。一者文二者義。文字是文。四種是義。實相是般若性。觀照是般若相。文字是般若因。境界是般若境。眷屬是般若伴。故此五種皆名般若。龍猛釋言。就勝義諦一切皆空。教既無教無不教。體亦無體無不體。于俗諦中亦可說有。句言章論聲為教體廣如清辨般若燈說。護法釋言。教體有四。一攝相歸性體。般若論說。應化非真佛亦非說法者。說法不二取無說離言相。此經下言。一切有情及法皆即真如故。甚深般若波羅蜜多亦即真如。無垢稱言。文字性離。無有文字。是即解脫。解脫相者即諸法也。又一切法亦如也。故知教體性即真如。二攝余歸識體故。十地言。三界唯心。二十唯識言。謂余相續識差別故令余相續差別識生展轉互為增上緣。故說者聽者心為教體。三攝假隨實體。對法論說。成所引聲者謂諸圣所說。故知但取聲為教體。攝名等假法隨實聲說故。四相用別論體。能說法者識上所現聲名句文以為教體。以假及實為教體故。十地論云。說者聽者俱以二事而得究竟。一者聲二善字。由熏習力唯識變力于說法者識心之上聚集現故。如別章說不能煩引

三彰經勝德者。此經總名般若理趣。準義名別有十四種。一此一切法甚深微妙清凈法門。若聞已信受得八勝果。一乃至當坐妙菩提座一切障蓋皆不能染。謂煩惱障業障法障雖多積集而不能染。二雖造種種極重惡業而易消滅。三不墮惡趣。四若能受持日日讀誦精勤無間。如理思惟彼于此生定得一切法平等性金剛等持。五于一切法皆得自在。六恒受一切勝妙喜樂。七當經十六大菩薩生定得如來執金剛性。八疾證無上正等菩提。二者寂靜法性現等覺門。若有聞已信解受持讀誦修習得二勝果。一乃至當坐妙菩提座雖造一切極重惡業。而能超越一切惡趣。二疾證無上正等菩提。三者調伏眾惡普勝法門。若有聞已信解受持讀誦修習得四勝果。一假使殺害三界所有一切有情。而不由斯墮于地獄傍生鬼界。以能調伏一切煩惱及隨煩惱惡業等故。二常生善趣受勝妙樂。三修諸菩薩摩訶薩行。四疾證無上正等菩提。四者平等智印清凈法門。若有聞已信解受持讀誦修習得三勝果。一雖住一切貪嗔癡等客塵煩惱垢穢聚中。而猶蓮花不為一切客塵垢穢過失所染。二常能修習菩薩勝行。三疾證無上正等菩提。五者灌頂法門得二勝果。六者如來智印金剛法門得五勝果。七者離諸戲論輪字法門得二勝果。八者入廣大輪平等性法門得二勝果。九者真凈供養無上法門得二勝果。十者能善調伏智藏法門得六種果。十一者性平等性最勝法門得三勝果。十二者一切有情住持遍滿勝藏法門得二勝果。十三者無邊無際究竟理趣金剛法門得三勝果。十四者甚深理趣最勝法門。能受持者有十八勝德。一一切障滅。二隨心所欲無不成辨。三是諸佛母。四能誦持者一切罪滅。五常見諸佛。六得宿住智。七若有情類未多佛所植眾善根。久發大愿。于此般若波羅蜜多甚深理趣最勝法門不能聽聞書寫讀誦供養恭敬思惟修習。要多佛所植眾善根。久發大愿。乃能于此甚深理趣最勝法門。下至聽聞一句一字。況能具足讀誦受持。八若諸有情供養恭敬尊重贊嘆八十殑伽沙等俱胝那庾多佛。乃能具足聞此般若波羅蜜多甚深理趣。乃至十三諸天常隨擁護。十四終不橫死。十五不枉遭衰患。十六諸佛菩薩常共護持令一切時善增惡減。十七于諸佛土隨愿往生。十八乃至菩提不墮惡趣。諸有情類受持此經定獲無邊勝利功德。我今略說如是少分

四釋經本文者

經曰。如是我聞

述曰。于此經中略有三分。初從如是乃至圓滿清白梵行。是序分也。爾時世尊為諸菩薩說一切法甚深微妙乃至略說如是少分。是正宗分也。時薄伽梵乃至奉行。是流通分也。佛地三名科。與古來別如彼論說。今解三別。一文前由致述分。二應機廣說分。三感悟修行分。此之三科今古名字隨義應悉。就初分中依天親菩薩燈論偈中分之為六。彼云。前三明弟子后三證師說。第一如是弟子之信。如是之言今說不虛。第二我聞顯非傳受。第三一時聞法有時也。智度論云。說時方人令生信故。四主五處六機。今依佛地論初分有五。一總顯已聞。如是我聞。二時三主四處五機。今依此經開之為六。前五如佛地。第六嘆法有十勝德。宣說正法初中后善等。然此序述佛教安置亦是佛說。集法經云。阿難問四事。以何為師依何法住。如何治惡性經首置何言。佛言戒能訓誨可以為師。念處破倒依之而住。梵法默伏彼惡人。一切經初皆標六事。初是正行次是正解后辨治障修解行之緣。然此三門必依圣教故。但四問不減不增。智度論云。阿[少/兔]樓馱教阿難請四事。大悲經說優波離教。今謂二人同教。又廣明結集因緣。如別抄記。真諦云。微細律明。阿難升座出法藏時。身如諸佛具諸相好。今勘集藏傳亦作此說。下座之時復本之形。眾疑有三。一疑佛慈悲從涅槃起更說妙法。二疑有佛從他方來住此說法。三疑阿難轉身成佛為眾說法。故經初言如是我聞。為令生信。言如是者法花注云。如是感應之瑞。如以順機受名。是以無非立稱。眾生以無非為感。如來以順機為應。傳經者以名教出于感應故云如是。此應肇公解也。又注無量義經言。至人說法但為顯如。唯如為是故言如是。瑤公云。以離五謗名為如是。前四句離增益等謗。第五如是此經因果非非有非非無名戲論謗。第四句名愚癡謗。光宅云。如是將傳所聞。前題舉一部也。如是一部經義我親從佛聞。即為我聞作呼徹也。梁武帝云。如是如斯之言是佛所說故言如是。上來五解并是吉藏法師之所引也。真諦及長耳皆云。如是有三。一就佛。三世諸佛共說不異名如。以同說故稱是。由斯可信以同說故。二就理明。諸法實相古今不異故名為如。如如而說故稱為是。既稱理言不增不減決定可信故稱如是。三就人。以阿難望佛教所傳不異故名為如。無非曰是。此上三解凈法師等之所引也。又解。如是之言標一部之玄宗即真俗二諦。真為如俗為是。欲顯所詮不異二故。又所言順理曰如。遮其虛妄為是。又顯詮于二智教為二智之因。如所有性為如盡所有性為是。故下云一切智道相智一切相智是也。又標福智顯是二嚴之因福為如智為是也。又教順于理曰如依教修行為是。又境為如智為是。所乘能乘實相觀照以標首也。又如是者吉祥詞也。欲顯經首皆致此言。異外道等一切經初置阿憂二字。又如是者指斥詞也。指下一部之所明也。上來八解皆此方先德之所傳釋。又如是言依四義轉。一依譬喻。如有說言如是富貴如毗沙門。如是所傳所聞之法如佛所說。定為利樂方便之因。或當所說如是文句如我昔聞。二依教誨。如有說言汝當如是讀誦經論。此中如是遠即佛之教誨。近即傳法者之教誨也或告時眾如是當聽我昔所聞。三依問答。如是我聞如是演說。謂有問言。汝當所說昔定聞耶。故此答言如是我聞。四依許可如有說言我當為汝如是而思如是而作如是而說。謂結集時諸菩薩眾咸共請言。如汝所聞當如是說。傳法菩薩便許可言。如是當說如我所聞。或信可言。是事如是。謂如是法我昔曾聞。此事如是齊此當說定無有異。上來四解并佛地論親光菩薩等解。又如是者信順之辭。故智度論云。如是我聞生信也信受奉行生智也。信為能入智為能度。信為入法之初基智為究竟之玄術。信即所言之理順。順即師資之道成。由信故所說之法皆可順從。由順故說聽。二徒師資建立。于此信中略為十釋所。以須初令生信。一成唯識云。信如水清珠能清濁水。能治不信自性渾濁。所以兵食信三信不可棄。二瑜伽云。信為欲依欲為精進依。故入一切法欲為根本。作意所生觸所集起受所引攝。定為增上慧為最勝解脫為堅固。出離為后邊信既為欲依。所以初說。三學佛法者如大龍象以信為手。以舍為牙以念為頸以慧為頭。于其兩肩擔集善法。此乃大毗婆沙說也。四法為諸佛手信為眾生手。故俱舍言拔眾生出生死泥也。正宗既為佛手。序分生信則為眾生手。兩手相接故登彼岸出生死泥。次下兩解最勝軍王經意。五泛大溟海假手以行舟渡生死河須信以發慧。六游大曠野以手持杖捍御群賊游生死原以其信手持智慧刀御煩惱賊。七見珍財寶手以采拾。聞法寶假信而方得。八信為圣財之初故初令起。顯揚云。七圣財者謂信戒聞舍慧慚愧。故初令生信也。九信者趣圣位之梯橙故四十心以信為初有信根信力。有信根故萬善因此而生。有信力故四魔不能屈伏。十諸論云。信者能越惡道離貧賤因。故有四不壞信。由斯義故一切經初置如是言為令生信。言我聞者傳法菩薩自指己身。言如是法親從佛聞故名我聞。我謂于諸蘊世俗之假者。然我有三。一妄所執我。謂諸外道及諸異生所橫計我。或同虛空或如芥子。二假施設我謂常樂我凈隨引二乘于無我中施設為我。令舍無我小乘之果。謂如經言諸佛或說我或時說無我。諸法實相中無我無非我。謂為聲聞說無常等除凡夫時所計四倒。說無有情我但法有因。故后為菩薩說常樂等。除二乘時所起四失。由此諸法本性皆離我無我等說為常我。故假設也。三世流布我。謂世共傳張王等姓天授等名世流之我。今傳法者隨順世間自指之言稱之為我。不同前二。非妄執故非假施設。然體即是無我之我也。問諸佛說法本除我執何故阿難不稱名字乃稱于我。答以理而言亦應稱字。略有三義但總稱我。一示不乖俗。宗雖顯真言不乖俗。雖無有我仍立我名欲顯真諦不離俗故。二我者主宰自在之義。阿難多聞聞持其聞積集。三慧齊備文義并持。于圣教中總持自在。若稱阿難聞如是法雖指己體無于法中得自在義。欲顯于法自在義成故稱我聞不稱慶喜。三我者親義。世間共言我見聞此將為親證。若但總稱言阿難聞或非親聞從他傳受。今顯親聞世尊所說非他傳聞故稱我也。由此三義不稱慶喜但總曰我聞。聞者謂即耳根發識聽受所說。今廢耳別就我總稱故名我聞。諸部計聞說各不等。今依大乘根識心所境至和合方名為聞。然根五義勝于識等故名為聞。對法及龍樹皆作此說。若但聞聲即唯在耳。通緣名等亦在意中。由此唯意獨應名聞。故瑜伽言。聞謂比量。耳名聞者親聞于聲與意為門。而聞教者由耳聞。故因聞所成總名為聞。因耳而得故耳名聞。然耳不能親取諸法差別名等。如聞所成地從方便說。因聞成法并名耳聞。如觀第二月見旋火輪等。如毗留離王為殺諸釋種語皆唯意識。自耳不緣故。問阿難于時親見佛說亦親覺知佛說。何故不言如是我見我覺我知。但言我聞。答有三義。一欲證深理欲悟所詮要依聞教。見覺知等非初達理。雖亦實見等但得言我聞。二娑婆世界以音聲為佛事。欲顯異于諸佛國土故但言聞。諸余佛土或以光明妙香味等為佛事者。經首亦得言我見覺知等。今顯異彼故但言聞。三欲顯智覺菩提要因熏習方得。若不聽聞正法三慧無由得生。故經首言聞。令熏習增長有漏無漏。遞相增長能生出世世間果等。故但言聞。問大般若等佛自說言。我從成道終至涅槃于其中間不說一字。何故慶喜謗佛說法自稱我聞。又升攝波葉喻經言。已所說法如手中葉。未所說法如林中葉。明佛說法今言我聞復言不說一何乖返。答曰。佛地論說。有義如來慈悲本愿增上緣力聞者識上文義相生。此文義相雖親依自善根力起而就強緣名為佛說。由耳根力自心變現故名我聞。此師意說。佛有三法謂定智悲。三法為體實不說法。由本因中愿利生故大悲恒起。眾生久修遇佛善業。今時成熟。自識心上聞佛說法變似教生。而實不說。如曾參之母嚙指曾參心痛知母喚而還。母實無言但有念子之意。風云相感其子心疼變似母喚之相。急歸果如所說。今佛如母眾生喻參。有言無言其類相似。亦如女人請比丘說法。比丘私去。實不為說。女人得道。言由比丘之恩。以比丘為增上緣。心厭生死遂得證果。眾生以佛為增上緣。自心變似三乘教起。從強緣論名為佛說。佛實無言。此言我聞其義亦爾。有義聞者善根本愿增上緣力如來識上文義相生。此文義相是佛利他善根所起名為佛說。聞者識心雖不親得然似彼相分明顯說。故名我聞。此師意說。佛有五蘊十八界等。實有說法利他事業。雖無分利不起攀緣任運恒時隨機說法作大利樂。如末尼珠及天帝鼓雖無有心為雨眾寶。及為天帝有說不說。天帝善業感彼力故鼓任運鳴。天帝聞之而自嚴警。今佛亦爾。無心分別說與不說。眾生善業聞法因熟如來任運現說法事。此中說法譬如幻人為幻人說法。名字性離無有文字。是即解脫。非如妄執名定屬法實有能說能聽所說故佛說言不說一字。夫說法者無說無示等。若如幻士為幻人說即是非無。故經說言說法非有亦非無。待因緣故諸法立也。佛既說法慶喜親聞。故名我聞。此中二解。初是龍軍無性等一類師解。后是護法親光一師之義。應知說此如是我聞意避增減異分過失。謂如是法我從佛聞。非他展轉。顯示聞者有所堪能。諸有所聞皆離增減異分過失。非如愚夫無所堪能。諸有所聞或不能離增減異分。結集法時傳佛教者依如來教初說此言。為令眾生恭敬信受言。如是法我從佛聞。文義決定無所增減。是故聞者應正聞已如理思惟常勤修學

經曰。一時

述曰。第二明說教時分。即化辰也。法王啟化之日大眾嘉會之時。此就剎那相續無斷說聽究竟。隨其分位總名一時。不爾字等說聽時異。云何名一。此中不定約剎那。亦不定約相續。亦不定約四時八時及十二時并成道竟若干時節名為一時。但是說聽二徒共相會遇。說聽究竟總名一時。由能說者得陀羅尼說一字。時于余一切悉已演說。或能聽者得凈耳根解一字。時于余一切悉能解了。或能說者經多剎那或復多劫。其能聽者亦或乃至多劫聽聞。故不可定一念多劫之時節也。由于一會聽者之機有利有鈍。如來神力延短念為長劫。促長劫為短劫。時分別故論有二解。一者此時有為法上分位假立。謂道理時。說聽之人五蘊諸行剎那生滅無定時體。有酬前引后現在假法。即說所酬所引之法假名過去及現在世。聽說二徒五蘊假法事緒究竟假說為時。故總名一時。如算師等以一算子經歷諸位名為一十百千萬等。其實一物橫豎不同得名有異。此說聽者現五蘊法曾有名過去。當有名未來。現有名現在。即名為時說為三世。今此三世事緒究竟總名一時。二者此時說聽二徒識心之上變作行相。三時體起。即是世識。謂是一念或復多劫事緒究竟假名一時。如人夢中夢見多生生死謂三世遷流。覺竟但有一虛妄心知無三世。今以理說時體亦爾。但有妄心變似三世。事緒究竟總名一時。由義說故唯意所緣行蘊．法處．法界所攝。何不別說十二時等。如凈穢處晝夜時分諸方不定。處則方定故于時中但總言一。問。處中有凈穢不定但說一。諸方時不同何妨亦定說。凡夫見穢處知圣居凈土。何不別論。此時說準余知別時。答或一剎那或復多劫不可定說。準不解故。由是總相但言一時。其延促劫量或唯識。以促延或所執。以雙泯或依他。以妄法或實性。以平等或圣力。以加持故有延促。無勞疑惑。義準應釋

經曰。薄伽梵

述曰。自下第三別說教主。欲嘆法出勝人其法必勝。顯教主中有二。初標名后嘆德。此標名也。古名婆伽婆義當世尊之號。然義猶闕所以不翻。漢無此言也。瑜伽第八十三卷云。坦然安坐妙菩提座任運摧滅一切魔軍。大勢力故名薄伽梵。佛地論言謂。薄伽聲依六義轉。自在熾盛與端嚴名稱吉祥及尊貴。如是六種義差別應知總名為薄伽。此中意說若有為此薄伽聲目必具此德。如是一切如來具有于一切種皆不能離。是故如來名薄伽梵。謂諸如來永不系屬諸煩惱故具自在義。炎猛智火所燒練故具熾盛義。妙三十二大丈夫相所莊飾故具端嚴義。一切殊勝功德圓滿無不知故具名稱義。一切世間親近供養咸稱贊故具吉祥義。具一切德常起方便。利益安樂一切有情無懈疲故具尊貴義。或能破壞四魔怨故名薄伽梵。四魔怨者謂。煩惱．蘊．死．自在天魔。破諸有情所修善等名之為魔。入第三劫破煩惱死魔。將至金剛心取破其天魔。解脫道起破其蘊魔。若論其相金剛心時破煩惱魔。菩提樹下破自在天魔。舍第五分壽入無余滅破其蘊魔。更留三月破其死魔。若其實義惱亂菩薩皆名煩惱。二障俱是。金剛心起永破煩惱魔。二障種有故解脫道起永破蘊死二魔。此依二死作論。其伏天魔不見文說。今依一義。十信菩薩八相成道已應伏天魔。或十住第六心始伏天魔。是中永離生死出三界故可伏天魔。或入初地即伏天魔。佛地論初地已上離粗四魔。隨情取舍。故破四魔名薄伽梵。問佛具十號。何故經首佛教慶喜說此名也。答由此一名世咸尊重故諸外道皆稱本師名薄伽梵。又此一名總攝眾德余名不爾。是故經首皆置此名。然諸經首雖標教主然各不同。且如新譯稱贊大乘功德經。住法界藏諸佛所行眾寶莊嚴大功德殿法性土中即法身說。其佛地經處最勝光耀七寶莊嚴。乃至廣說大寶花王之所建立大宮殿中。十八圓滿凈土之中報身所說。其此經首雖彰佛實德然稍異余經。所居即在他化自在天王宮中末尼殿內。化身所說。然法性土雖唯佛居標德嚴花菩薩亦在彼會。其凈土中雖但菩薩經中亦說有諸天龍。此經雖但說他化宮列眾但標十地圓滿諸大菩薩。此等總明一質異見。金剛論說。應化非真佛亦非說法者。說法不二取無說離言相。推功歸本以法身為身。余身非身。法身為說二說非說。體依聚義總名為身。法身總為身說之依身說之本。二身方起非是常身及非常說般若但以法性為宗。意在亡相。二身二說皆有相故名非身說。實此二身亦有身說。欲顯大乘名義深遠證二空理方能知說。故假妙土以顯經深。法性土中言說稱贊大乘功德經。理實嚴花但居凈土不居法性土。法性土中無身無說。菩薩何由有聽聞等。又為顯正智內證真空名居法性土。后智起悲化名居凈土等。亦無過失。天龍八部見居化土。其佛地經欲顯十八圓滿凈土之相。所說五法如來實德。寄凈土說以顯經深。其實菩薩正智契真亦居法性。天龍聞法亦居化土。其此般若觀照證實相。一切菩薩及與如來亡相為本。實皆居法性身現居凈土。然顯悲深慈厚嘆報身之德。言居化土而說。其聽法者亦但標勝人與佛實德相稱。寄化土以彰。別意如下當說。今言薄伽梵隨應當說。即顯三身皆能說法徒眾皆有住三土義。唯標報身之德。然則不見經文居自報土說。由此應準佛德及處以知佛土。今此薄伽梵準下別德。即報身實德所居之處。即是化土彰勝身以顯法勝。舉化處以顯經深。欲顯悲智皆是事法修生。不言法性之身土也

經曰。(一)妙善成就一切如來金剛住持平等性智種種希有殊勝功德。(二)已能善獲一切如來灌頂寶冠超過三界。(三)已能善得一切如來遍金剛智大觀自在。(四)已得圓滿一切如來決定諸法大妙智印。(五)已善圓證一切如來畢竟空寂平等性印。(六)于諸能作所作事業皆得善巧成辨無余。(七)一切有情種種希愿隨其無罪皆能滿足。(八)已善安住三世平等常無斷盡廣大遍照。(九)身語心性猶若金剛等諸如來無動無壞

述曰。此中九句嘆如來德。依諸經論略為三釋。第一且依此經文解。其第一句總嘆如來兼以下德。余之八句別嘆如來列諸德異。然下正宗有十四段以顯世尊十四實德。今此初句總標眾德余句別屬功德法門。金剛住持平等性智者舉次第二灌頂寶冠超過三界德。即是十四段中第三段。調伏眾惡普勝法門。亦是第五法王灌頂智藏法門之所顯也。舉下一德二種法門。其種種希有殊勝功德者。總指余七句所有勝德。余十二段所有法門。不可一一具足烈故。此總解已。別解釋者妙者功德微細故。善者非佛不惻故。又內道不了名妙外道不知名善。又智深難測名妙福細叵識為善。言成就者自在任運能現前義。又克獲圓滿名為成就。一切如來者欲顯佛德諸佛共故。由此共故佛德可尊。是真實德梵云達他揭多。古云多陀阿伽度。此云如來。菩薩地說言。無虛妄故名如來。涅槃經云。如過去佛說契經等不變改故名之為如。從波羅蜜三十七品十一空來至涅槃故名為來。此意說言。如諸佛等而說妙法。從修萬行來至涅槃故言不虛。是如來義。又言不虛常行諦語來至佛位故名如來。瑜伽論云。十號之中初是總序。若住生死由行妙行去至佛位名蘇揭多。號為善逝。古云修伽陀也。若住彼岸因如成佛號曰如來。一揭多言義通來去。如言蜜多通離到義。此亦如是。金剛者喻也。平等性智能調眾惡降伏煩惱普勝一切名曰金剛。如于金剛能摧壞故。言住持者至法王位能為一切三界勝主。世間所有勝法皆是此智之所住持。令其不壞名住。助其生長名持。又此平等智是諸智藏。一切福智以此為因。此能住持一切佛德能滅諸惑名金剛住持。此是平等性智之作用也。內能住持外能摧壞。平等性智者非是四智中第二平等性智也。畢竟空寂平等法性能證之智名平等性智。即無分別智正能斷惑為無間道。猶若金剛即妙觀智中之正智也。若為住持眾德之本。為能摧壞之根本。智即圓鏡中平等性智。若能摧壞著生死涅槃住無所住。即第七識所成平等性智。若能摧壞二乘異生一切煩惱住于慈悲利他功德。即成所作平等性智。今以正義即諸智中隨其所應證性平等。皆能壞分別及二障等。諸德之本名為金剛住持平等性智。一切菩薩根本所求如灌頂位之寶冠也。性是無漏。離三界系永無分別。此牒次下第一德已。余德非一名為種種。無始未得名為希有。唯佛乃成故名殊勝。積力道成名為功德。此總含下。下自當知。第二句云。已能善獲一切如來灌頂寶冠超過三界者。即下十四段中第三調伏眾惡普勝法門。及第五灌頂智藏法門所顯。下經解言。若以世間灌頂位施當得出世灌頂位果。西域世間剎帝利種太子。將受帝王之位先請有德婆羅門等以為師傅。乘千里象取四大海水。以吉祥茅沾彼海水。灑太子頂令其凈潔。作大吉祥四方歸伏方受王位。古翻經云剎利水澆頭王。今新翻云剎帝利種灌頂大王。王身必是剎帝利種。請婆羅門以為師傅灌其頭頂。以婆羅門性修梵行凈戒之族故。剎帝利請灌其頂。此乃效習受法王位之儀式也。謂第十地究竟菩薩生色界上大自在宮。蓮華臺中將起金剛定受佛之位。勝諸菩薩菩薩中尊。佛之長子名為太子。十方諸佛是其師傅。各舒慧手及右臂手以三世佛清凈法水灌灑其頂。頂謂心首及其頭首。除無始來二障垢穢有漏染污遍滿清凈無漏潔白殊勝法王位。如世太子既灌頂已將受王位。戴王之冠著王之服處王之殿。佛法太子亦復如是。將受法王法主之位戴佛之冠。謂一切智一切種智。是佛心首所戴持故。即是觀照波羅蜜多。此功德法真實珍寶。七圣財中名為慧財。故此冠冤名為寶冠。服二際佛功德法衣即是慚愧柔和忍辱之上衣也。此智慧冠是大智藏。一切善法因此生故處十方佛空寂寶殿。由戴如是冠衣等故。無始惡友以煩惱水澆其心頂。生死心首所戴愚癡丑惡冠冤。生死所著無慚無愧剛強佷戾嗔恚惡服。悉得消滅永為棄舍。永更不入三界牢獄。故名降伏眾惡普勝法門。亦名灌頂智藏法門。由如是故為三界主出諸有漏生死系縛超三界也。自體無漏名為遍也。故下經云。若以世間灌頂位施當得出世法王位果。第三句云遍金剛智大觀自在者。即下十四段中第十二一切有情住持遍滿勝藏法門。謂佛具證一切有情皆如來藏。普賢菩薩自體遍故。能證如來藏遍諸有情。此能證智名遍金剛智。摧滅生死一切障故。然由悲故觀諸有情身語心行。可濟拔者應時為現。故諸有情皆金剛藏。以金剛藏所灌灑故皆正法藏。一切皆隨正語轉故皆妙業藏。一切事業加行依故。由觀有情而起三業故曰觀自在。于求念者如應利樂無失時處法器等。故大觀自在。如龜茲國圣苾芻尼所現事也。第四句云決定諸法大妙智印者。即下十四段中第二寂靜法性般若理趣現等覺門。總一切法不過有二。一智二境。智謂金剛智。境謂一切法。又有二種一能詮二所詮。能詮謂法。所詮謂義。今顯世尊于二二種諸法之中決定悟解無有疑惑。能知此智名大妙智印。此智印定二二種法。離諸疑網非凡愚所測名之為妙。神用難思復名為大。即觀有智印定諸法無疑惑也。第五句云一切如來畢竟空寂平等性印者。即下十四段中五法門也。第一一切諸法甚深微妙清凈法門。第四平等智印清凈法門。第七離諸戲論輪字法門。第八入廣大輪平等性法門。第十一性平等性最勝法門。謂昔妄想計諸法有。今離妄想計執永除。所執既無所證亦滿。諸妄永棄名為清凈。此諸妄想畢竟體空。世出世間染凈等法無不空寂。空寂之體性即真如。即一切法平等之性。此理決定遍諸法中名之為印。佛得此如一切圓滿故名善證。然中邊論解二十空中畢竟空云。為于有情常作饒益而觀空故名畢竟空。此意說言。為有情故別觀于空或觀所為有情為空。此觀有情等畢竟不可得畢竟即空名畢竟空。此畢竟空寂一切有情一切法中皆悉平等。是諸人法平等之性印定諸法定畢竟空。若計所執若二空理皆畢竟空故。此解即是第一一切法甚深微妙清凈法門之大義也。自余四門準下應悉。恐文繁廣故不并釋。第六句云于諸能作所作事業皆得善巧成辦無余者。當下十四段中第十能善調伏智藏法門之所顯德。所調伏者謂諸纏垢忿恚等過。謂佛世尊自能調伏忿恚等過。亦能調伏一切有情纏垢等失。隨其大小善惡事緣起纏垢等。如來善巧皆能調伏。成辨此智一切皆盡更無遺余。故佛世尊自智圓滿伏眾惡患。亦能調伏諸有情等纏垢等患。亦令乃至得佛菩提。是名善巧成辨無余。但是能伏諸纏垢等。所有方便皆悉成辨故言善巧成辨無余。智慧善巧名能作事業。所伏忿等名所作事業。又智慧方便名能作事。其所調伏身語意業令離纏垢名所作事。此嘆世尊具智方便善能調伏自他忿等一切無余。第七句云一切有情種種希愿隨其無罪皆能滿足者。顯下十四段中第十四甚深理趣最勝法門。謂佛世尊由具般若波羅蜜多方便善巧成立勝智。善辨一切清凈事業能令諸有皆得清凈。又以貪等調伏世間。普遍恒時乃至諸有皆令清凈。自然調伏。又大貪等能得清凈大樂大財。三界自在常能堅固。饒益有情由斯陀羅尼。以隱密言詞說其神咒。能受持者一切障滅。隨心所欲無不成辨。乃至廣說若離煩惱惡業。諸愿世出世間若今若后。由無罪故悉能滿足。若起煩惱惡業根本由有罪故。如是諸愿皆不與之。故說世尊不奪有情一切諸愿。然不皆與。要除無罪若起煩惱及起惡愿雖有至誠亦定不與。如如意珠所發善愿一切皆得。第八句云已善安住三世平等。常無斷盡廣大遍照者。顯下十四段中第十三段無邊無際究竟理趣金剛法門。此意總顯般若波羅蜜多。若體若用弘廣深遠不異最勝　是故如來無邊無際一味究竟。能觀般若體用廣大所以無邊。能遍照故所以無際。由無斷故所以一味。由無盡故所以最勝。故能觀智妙知三世。知過未世猶如現在名為平等。又觀照智無邊無際一味究竟。能觀三世若理若事。事事分明皆善了達故名平等。其理一相亦名平等。若理若事皆能了達。故平等言通其理事。常無斷盡。廣大遍照智之用也。善安住者能觀之智妙達三際名善安住。理事之中皆無謬亂名善安住。于一切時智用遍了是此意也。第九句云身語心性猶若金剛。等諸如來無動無壞者。顯下十四段中第六段如來智印金剛法門。顯第九段真凈供養無上法門。佛具攝受一切如來金剛身印能證一切佛之法身具攝諸佛金剛語印于一切法得自在轉。具攝諸佛金剛心印于一切定當得自在。具攝諸佛金剛智印能得無上妙身語心。猶如金剛。無動無壞不為煩惱之所鼓動。不為外道魔王破壞。令其三業有所動壞。以佛三業智為前導。離諸過失。不可破壞令起過失。故無動壞。無動壞者與一切佛功德無差。故名為等。等諸如來即上諸門所說一切如來之妙義也。此如金剛不可動壞。殊勝三業。由昔因中如法三業供養諸佛為法供養故至佛位。得是果也。真凈供養所得報故不可動壞。或此三業非外道惡友所動。非天魔邪朋所壞故。猶若金剛。破滅生死所有三業。三業性者即三業體。更無他義。此中九句顯佛世尊下十四段經所顯功德。今嘆佛德欲令眾生知佛具德起殷重心。敬受所說或聞此已當發勝心。欣求證得。或顯世尊具此諸德超過一切。是故所說甚深理趣最為殊勝可依修學。第二又解。依諸經中說佛具有二十一德。別配此等九句。經文金剛住持平等性智者。謂佛不二現行一向無障殊勝功德。及顯逮得一切佛平等性。得一切佛相似事業殊勝功德。如是一句總顯二德。謂佛世尊離諸凡夫現行生死起諸雜染住著生死。離二乘者現行涅槃一向棄背利樂他事。住著涅槃。世尊無彼現行二障。是故說名不二現行。悲智遍故生死涅槃二俱不住故名平等。能破此二障故假喻金剛。住無所住無住涅槃故名住持。住持悲智故又逮得一切佛平等性。謂所證理等能證智等所成身等。意業悲行悉皆平等。由此平等能壞生死故名金剛。平等為依能持眾德故名住持。今但舉一。此等甚多故名種種殊勝功德。經第二句云灌頂寶冠超過三界即佛三德。一者一切菩薩正所求智。二者極于法界。三者所行無礙。此中初句成就佛種不斷方便殊勝功德。謂諸菩薩為令佛種無斷絕故勤修加行非二乘等。是故佛智唯諸菩薩正所應求。由此灌頂法王子位唯第十地。著佛寶冠紹佛之位。非二乘等。謂令眾生求聽般若甚深經典擬成種覺。亦是紹繼法王之位。是故若障破滅眾生不令修學般若經典。即為斷絕諸佛種子。此第二句證得果相殊勝功德。謂得窮極清凈法界。此凈法界修道之果。觀照心中常現前。故喻于頭上所戴寶冠。寶冠即是身之上飾。法界亦是功德根本。故喻寶冠。此第三句降伏魔怨殊勝功德。謂所行者即色等境。此所行境擾亂心故障礙善。故說名魔怨。諸佛世尊心善安住極悅意境。亦不能亂。所有功德極善成滿。一切惡境不能為礙。以能摧伏一切境界。一切所行不能拘礙離系縛法。故至佛位超過三界。此第二句世尊之德。無始不成今時始得名之為獲。第三句云遍金剛智大觀自在即佛三德。一不可轉法。二住于佛住。三于一切行成就大覺。此中初句降伏外道殊勝功德。謂佛正法一切外道不能退轉。降伏彼已顯自正道。以由成就遍金剛智說甚深法降伏外道。又由成就遍諸法智。能說深法降諸外道。故說此智喻若金剛。言遍智者遍解諸法一切智也。此第二句觀所化生殊勝功德。謂住大悲晝夜六時觀世間故。此第三句于一切乘所化有情。能隨所應示現自身殊勝功德。謂遍了知一切有情性行差別。如其所應現自身。故大觀自在。若觀有情心行差別不自在者。不能隨類即現其身。由此既能隨應現者。故知佛具遍智大觀自在故也。又初句言遍金剛智是二十一功德之智總句最清凈覺。謂于一切有為無為所應覺境正開覺故。凈妙圓滿正開覺故。又于如所有性盡所有性正開覺故名遍金剛智。此中二德今顯創圓名之為得。第四句云決定諸法大妙智印者。此智十地分已得之。今顯滿也。顯二種德。一于一切法智無疑滯。二于諸法智無有疑惑。此中初句斷一切疑殊勝功德。謂于諸法已得能除一切疑惑決定智。故此第二句妙善了達一切法智。能隨所應恒正教誨殊勝功德。謂于諸法懷疑惑者。無有力能隨應教誨。唯佛世尊證見諸法。智善決定。能隨所應無倒教誨無休廢。故若于諸法不決定者理即不然。又得三法印諸行無常有為別印。涅槃寂靜無為別印。諸法無我二法遍印。此三妙理印定諸法。稱之為印。佛得此智名為智印。第五句云畢竟空寂平等性印者顯二種德。一得佛無二住勝彼岸。二證無中邊佛地平等。此中初句自性身分殊勝功德。佛無二住即是法身真如為體無差別相。于中一切二相分別皆不現行。緣彼勝定常住其中。故名為住。即無二住名勝彼岸。佛已窮到故名為得。此之法身諸佛共有平等之性。要除二我。觀二我空寂方始圓證。此第二句證真如相殊勝功德。謂真如相遠離一切有為無為中邊相故。遠離方處中邊相故。即是佛地平等法性。由證此故遍知諸法。于中不染。此真如理印于諸法。契畢竟空。方能證會佛皆圓證。第六句云于諸能作所作事業皆得善巧成辨無余者。此顯世尊二種功德。一其身流布一切世界。二其所成立不可思議。此中第一句現從睹史多天宮來下殊勝功德。謂現化身普于一切世界洲渚同時流下入母胎故。謂即八相示現成道。此即世尊能作事業皆得善巧　化身既爾他報身等隨應化現理亦如是。此第二句安立法教殊勝功德。謂佛安立一切法教超過一切尋思境故。是則名為所作事業皆得善巧。三劫修因本為有情。現身說法作大利樂。今既圓滿故名善巧成辨無余。第七句云一切有情種種希愿隨其無罪皆能滿足。此顯世尊二種功德。一趣無相法。二不相間雜。如來解脫妙智究竟。此中初句調伏方便殊勝功德。無相法者即是涅槃。佛善了知三乘有情隨彼堪能調伏方便。如實為說令彼趣證無相法故。此意說言一切有情求出生死皆得涅槃。三乘妙愿由無罪故佛皆能滿。此第二句受用身分殊勝功德。謂受用身不相間雜。一切如來受用身體各各別故。如來妙智能令一切有情解脫故。言如來解脫妙智。佛于此智已得究竟。如來此智不相間雜。于凈佛土現受用身。亦不相雜。大集會中現種種身。與諸菩薩受用法樂。亦不相雜。如來于此智所現身亦到究竟。此意即顯如來之智及所現身已得究竟。隨諸有情一切無罪所樂所愿。皆能為現方便拔濟令離生死。故名滿足。第八句云已善安住三世平等常無斷盡廣大遍照。此顯世尊三種功德。一游于三世平等法性。二盡虛空性。三窮未來際。此中初句記別三世殊勝功德。謂如現在記別過去未來世事皆無礙。故謂記般若于東北方最后興盛最初滅之。乃至正法滅盡時事。于瞻波國記法當滅。如正法滅經當廣說相。又記菩提樹邊二石菩薩身若滅盡正法當滅。今沒至胸事可驗矣。記阿輸迦為輪王事即其證也。此后二句自利利他二德無盡殊勝功德。謂如虛空經成壞劫性常無盡。如來一切真實功德亦復如是常無斷盡如未來際無有盡期。利他功德亦復如是。窮未來際常作一切有情利益安樂事。故廣大遍照。即無斷盡真實功德之照用也。第九句云身語心性猶若金剛等諸如來無動無壞者。此顯世尊二種功德。一到無障處。二凡所現身不可分別。此中初句已修一切障結對治殊勝功德。謂已修習一切二障對治圣道。已到解脫一切障處。所依所趣故名為處。由此如來所有三業皆善無漏。猶如金剛以一切佛非余動壞。此第二句能正攝受無染自身殊勝功德。謂佛自身非是虛妄分別所起。無煩惱業生雜染故。以如來身非　雜染分別起故。不可分別故。佛三業由離過失猶若金剛不可動壞。等一切佛。此中九句文義開合總嘆二十一德。此中且依佛地初釋。恐文繁廣不錄后師。攝大乘等隨應廣說。不能一一。第三又解。此九句經初四句嘆報身。第一句總嘆四智微圓報身實德不論法界。第二句嘆道勝位尊。第三句嘆悲深智遍二果齊圓。第四句嘆慧廣智德。總印一切有空事理。證不謬故。第五句嘆照寂斷德。此嘆法身。下四句嘆化身。第六句嘆成巧恩德。第七句總嘆神通輪能滿勝愿。第八句嘆記心輪能為說法。第九句嘆漏盡輪能現離染教誡教授。第一句總嘆四智微圓報身實德中。言金剛者總喻四智所依真如。性能摧壞并名金剛。非皆正有摧壞事用。言住持者圓鏡智也。即是證于金剛真如之住持者。此為世出世間眾善之本。又為余智之根本。故名為住持。依佛地經有九圓鏡喻。一如依圓鏡眾像影現。喻如來智鏡諸處．境．識．眾像影現故由此名為一切智者。故佛身諸德此能住持。又由鏡智自余相續出世世善諸處．境．識皆依鏡智而得生。故名為住持。二又如圓鏡無動無搖。眾生觀察自身得失。為欲存德舍諸失。喻如來鏡智懸法界幢無間斷故無所動搖。無數眾生觀于染凈為欲存凈舍諸染故。三如鏡善鑒鑒凈無垢光明遍照。喻如來鏡智離二障垢。極善磨瑩為定攝持。鑒凈無垢作大利樂事名光明遍照。四如鏡依緣本質種種影相生起。喻如來鏡智恒依緣故智影相生。五如鏡周瑩其面于一切處為諸影像遍起依緣。喻如來鏡智不斷。無量眾善行瑩為諸三乘智影依緣。六如鏡大地大山宮舍大影可得。而鏡不等大影之量。喻如來鏡智十地影現。世出世善一切影現而智不同彼之分量。七又如圓鏡非處障質影像起緣。喻如來鏡智非惡友攝聞不正法障礙眾生智影起緣彼非器故。八又如圓鏡非處闇質影像起緣。喻如來鏡智非處樂惡愚昧眾生智影起緣。彼非器故。愚昧重故雖有三寶良田生長一切善法。不欲聽受不樂歸依返信外道。豈非愚癡尤重覆蔽。故云非器。九又如圓鏡非處遠質影像起緣。喻如來智鏡非處不凈感匱法業。不信眾生智影起緣。彼非器故。由前身中誹謗正法經無量劫不聞正法自業障故。或由無性不信因緣非圣法器故非彼緣。由此九喻隨其所應與自他身．有性無性．世出世善為因緣故名為住持。平等性者謂十平等。一諸相增上喜愛平等法性。謂于相好生喜愛故今證法性悉皆平等。二一切領受緣起平等法性謂內外緣起。三遠離異相非相平等法性。色等諸法變壞等相不相似故名為異相。遠離各別異相即是共相。如是共相以非相為相即法平等性。故經說言。一切諸法皆同一相。所謂非相。四弘濟大慈平等法性。慈有三種一有情緣。緣有情為境初發心菩薩修。二法緣。緣正法為境。修正行菩薩多分修。緣教生故。三無緣。緣真如為境。無生忍菩薩多修。此慈雖有所緣緣法界故亦名無緣。無分別故。佛皆具有平等福業。長時無間殷重無余。故名弘濟。五無待大悲平等法性。二乘之悲不拔一切唯拔欲界暫時而轉。如來普拔遍緣三界恒時而轉無所觀待。恒救不舍能拔三苦所苦有情。等如一子不生分別。此子非子及拔不拔。如來證得大菩提已恒作是念。我常安立一切有情諸善根本。若未悟者我當開悟。此亦三種準慈應說。六隨諸眾生所樂示現平等法性。如來雖居無戲論位由平等智增上力故大圓鏡智相應凈識現琉璃等微妙色身。令諸有情善根成就自心變似如是身相。謂自心外見如來身。七一切有情敬受所說平等法性。隨眾生樂如是語業發生歡喜。如來即現由悲愿故說必稱機不虛捐也。雖有眾生不順佛語此是化作或當有益后必信受。八世間寂靜皆同一味平等法性。有漏五蘊名為世間即彼息滅名為寂靜。生死涅槃二俱平等故名一味。又所執世間本性無故名為寂靜。此即顯如無差別故名為一味。九世間諸法苦樂一味平等法性。世間有八謂利．衰．毀．譽．稱．譏．苦．樂。得可意事名利。失可意事名衰。不現誹撥名毀。不現贊美名譽。現前贊美名稱。現前誹撥名譏。逼惱身心名苦。適悅身心名樂。圣者居中恒常一味得利不高遇衰不下。乃至遇苦無患得樂無愛。應如虛空平等一味。十修植無量功德究竟平等法性。功德即是菩提分等熏種長養成熟解脫名為修植。具此十德名平等性智。又有二平等。謂一切有情平等。諸佛平等。如攝大乘等解。轉第七得。因昔有我此彼不等。今離我故名等平等。種種希有殊勝功德者即妙觀智及成事智。各有十因。妙觀察智十種因者。一建立因。此智住持一切陀羅尼門三摩地門無礙辨說諸佛妙法。謂十力等。二生起因。此智能為頓起一切所知無礙妙智種種無量相識因緣。謂一切智能頓了知一切境相。一切境相頓起生因也。三歡喜因。此智可玩。波羅蜜多．菩提分法．十力．無畏．不共佛法之所莊嚴甚可愛樂。四分別因。此智之上世及出世衰盛因果三乘圓證無余。觀察妙飾間烈。世間惡趣善趣以為衰盛因果。出世以二乘大乘為衰盛因果也。又有異解如佛地第五。五受用因。此智助平等智為增上緣。擊發鏡智相應凈識現受用身。種種眾會威德熾盛雨大法雨。為令十地諸大菩薩受大法樂。亦助成智現變化身。乃至為令地前所化受用法樂。六趣差別因。此智之上無邊因果五趣差別具足顯現。七界差別因。此智之上無邊因果三界差別具足顯現。八雨大法雨因。此智之上諸佛菩薩威神所引廣大甚深教法可得。九降伏怨敵因。此智之上一切天魔外道異論所不傾動。甚深法界教法可得。十斷一切疑因。妙觀察智不愚一切自相共相之所圍繞故。此中廣辨自共相體。此等十因廣說其相如佛地論。成所作智十種因者謂三業化。一身業化。此有三種。一現神通化。由是如來示現種種工巧等處摧伏諸伎傲慢眾生。以是善巧方便力故引諸眾生令入圣教成熟解脫。二現受生化。由是如來往諸眾生種種生處示同類生而居尊位。由其示現同類生故攝伏一切異類眾生。三現業果化由。是如來示現領受本事本生難修諸行。如契經說。如來先世迦葉佛時作是罵言。何處沙門剃除鬢發有大菩提。無上菩提極難得。故由彼惡業今受如是難行苦果。此言亦是為止惡行現化所作。若不爾者何有系屬一生。菩薩已曾親事無量如來植諸善本。性憶宿命。更起如是動語惡行。當知此言為欲化度宜聞此言而得度者。令于佛所離此言故。二語業化。此亦三種。一慶慰語化。由是如來宣暢種種隨所樂法。文義巧妙小智。眾生初聞尚信。謂佛言音具六十德。諸凡愚慧暫時得聞尚生信解。何況其余聰愍者慧。二方便語化。由是如來立正學處毀諸放逸贊不放逸。又復建立隨信行人隨法行等。由大悲故。為諸有情安立學處令伏諸惡修世間善。安立圣道分位差別。令入正道出離三界。三辨揚語化。由是如來斷諸眾生無量疑惑。謂成事智隨諸眾生意樂差別現化語業。說種種義斷諸疑惑。謂發一音表一切義令諸有情隨類獲益。佛以一音演說諸法眾生隨類各得解。等此由如來本愿所引不思議力。若作化身一質異見利樂事成。三意業化。此有四種。一決擇意化。由是如來決擇眾生八萬四千心行差別。謂諸有情八萬四千諸垢塵勞心行差別。此能障礙八萬四千波羅蜜多陀羅尼門三摩地等。如賢劫經廣說其相。所謂最初修習行法波羅蜜多。乃至最后分布佛體波羅蜜多三百五十。一一皆具六到彼岸。如是總有二千一百。對治貪嗔癡及等分有情心行差別八千四百。除四大種及六無義所生過失。十轉合數八萬四千。修習此故后得成就八萬四千陀羅尼門三摩地等。此猶略說。廣則無量。二造作意化。由是如來觀諸眾生所行之行行與不行若德若失。為令取舍造作對治。謂隨觀察一切有情所行之行。若諸惡行不行有德行即有失。若諸善行行即有德不行有失。如是觀察為欲令彼取德舍失。于德造作住持對治于失造作遠離對治。三發起意化。由是如來為欲宣說彼對治故顯彼所樂名句字身。謂隨眾生所樂說法令起愛樂發生對治。四受領意化。由是如來于定不定返問置記為記別。故隨其所應受領去來現在等義。此四即是一向分別返問置記四種論說。謂三寶性良福田等此三業化即三神變。謂神通記說教戒三種。由此義故說佛世尊名大圣智藥。能除一切煩惱病故。妙觀察智成所作智各有十因故名種種希有功德。此句總顯報身實德故以四智初門贊述。余色非色諸有為德皆是四智品類攝故。第二句云灌頂寶冠超過三界此嘆道勝位尊。出第十地灌頂位已戴佛寶冠殊勝妙智身凈無漏。離諸系縛非界所攝故。名超過由此二乘異生外道位皆卑下故。十地云有此凈土出過三界。第十地菩薩當生其中。彼土處所不離三界以離系縛故名超也非彼攝故。如來之身亦復如是。非有漏故名為超過非離三界別處生也。第三句云遍金剛智大觀自在者嘆悲深智廣二果齊圓。因中修行自利利他悲智為因果道成滿。果既了知諸法名遍金剛智。能證遍智能摧二障故喻金剛。或所破二障堅牢難壞亦喻金剛。能證遍破猶如金剛煩惱所知。真實妙智名遍金剛智。得此智覺能悲拔濟一切有情。自利智圓利他悲滿名觀自在。隨其眾生三業求愿即能悲拔無有遺漏名大觀自在。顯佛諸德莫過此二。攝法周盡隨應廣攝　第四句云決定諸法大妙智印者嘆慧廣智德。總印一切有空事理證不謬故。智有二種二種無智皆已斷盡故得二智。有為智能知有為定無常。無為智能知無為定寂靜。此二無我印法定然必無猶預故。用廣大名大妙智印。若無此智于法不能決定智起。第五句云畢竟空寂平等性印者嘆照寂斷德。此嘆法身要斷二障方證二空。二空之理印定諸法。諸法平等皆由二空。由二空門證此法性名平等性。然畢竟空但能入門非平等性。平等性者真如之體非空非有。今從方便名畢竟空。由觀有情為畢竟空所證得故。佛已圓得故名為證。第六句云于諸能作所作事業皆得善巧成辨無余者。下四句嘆化身。此嘆成巧恩德。謂佛世尊大悲熏煮六時驅逼。為利有情為現方便報身化身。如應說法利樂菩薩及二乘等。其平等智擊發鏡智。為諸菩薩現他報身。妙觀察智于中說法斷眾疑網。成所作智擊發鏡智起變化身。為二乘等現化身語。妙觀察智于中說法斷諸疑網。成所作智現三業化。總有十種。如此中解釋初句總德中解。此成事智及平等性智名為能作事業。其十種化平等智等之所作事名為所作事業。世尊于此能作所作皆得善巧成辨無余。一切皆得善巧滿故。第七句云一切有情種種希愿隨其無罪皆能滿足者。嘆神通輪能滿勝愿。由佛具有神通威力。一切有情世及出世諸無罪愿皆能滿足。然不皆與故說為能。恐諸有情增惡業故。謂見貧者常求其財應亦施與。然得財已增長惡業所以不與。攝大乘云寧使貧乏于財位遠離惡趣諸惡行。勿彼起過亂諸根能感當來眾苦器諸根缺等。類此應知。若求智門無罪福慧然必皆與。如末利夫人愿為王妃后獲圣果。五百圣種愿見佛身說本生事。迦葉夫婦愿為道心夫妻眷屬后得圣果。阿育王女愿得錢施后為王女。此等皆是無罪之愿皆能滿足。不同父母亦與其子有罪之愿無罪希愿則不能與。又現神通隨其宜現佛則為現滿足所求。如為優樓頻螺迦葉三人等現神通事。如為調伏劫比拏等現大神通令其入道。皆滿勝愿也。第八句已善安住三世平等常無斷盡廣大遍照者。嘆佛世尊記心輪能為說法。天眼通知現在世如知人間牛產犢事。生死智知未來知未來婆羅門等旃遮謗已后自敗事。亦知郁頭藍子生天已為著翅貍后入地獄事。以宿住智知下乞兒久發善根。為其說法拔濟饒益記別三世而為說法。行利樂事無有差別名為平等。能觀此智相續現前常無斷盡無所不知廣大遍照。第九句云身語心性猶若金剛等諸如來無動無壞者。嘆漏盡輪能現離染教誡教授。三身之中惑業皆盡故似金剛等于諸佛。不為一切外道天魔生死惡友之所動亂破壞。令起惡業等也。由三業中一切漏盡故能教誡教授眾生故名漏盡。如對法論第一疏解。又第四解。此中九句初之一句總嘆四智法身報身。次有二句嘆位尊德廣。次三句別嘆三德。后三句別嘆三神變。欲令眾生聞佛功德生勝歡喜殷重聞法起趣求故。佛具此德以嘆經初令知所說最勝妙故

般若理趣分疏卷第一終大般若波羅蜜多經般若理趣分述贊卷第二

　　　　大慈恩寺沙門　基撰


經曰。是薄伽梵住欲界頂他化自在天王宮中

贊曰。自下第四明說教處。于化土中略彰四德以顯經勝舉化勝。處以表報身及法身土亦含實德。第一處尊勝在欲極天他化宮故。第二同居勝諸佛曾游大寶殿故。第三嚴麗勝無價末尼鎣眾寶故。第四愛重勝賢圣天仙所欣樂故。此文第一處尊勝也。是薄伽梵者指說教主即能住人。住者依止居處之義。欲者貪愛即是淫觸段食之貪。界者族類疆畔之義。界由欲生能生于欲名為欲界。如胡椒飲如金剛環。頂者頭頂高極之義。此于欲界六欲天中最高勝處名欲界頂。雖言勝處仍未顯名為顯天名故。經次言他化自在諸天福力隨欲所須如應即現。然第五天業既殊勝。則不如是隨欲化物。但以生得變化之力變作種種所須之具而受用之。今第六天業更殊勝。雖有眾具隨欲即現亦能自變化作眾具而不受用。要待他天變為樂具。自方受用業力勝故。由如是義名他化天。就此天中非無貴賤臣主等別。今處彼天貴主所居非住臣賤下惡天處。故經復言天王宮中。欲顯法尊說必依于上極勝處非于余下也。如證菩提要金剛座。說此勝法必他化宮。如十地經依勝處也。此表報身住無漏凈土之中。亦表法身住離貪欲究竟極處清凈法界。證此法者能作利他之勝事。故亦為利他處于凈土及法性。無分別智及后得智神用無方名為自在。此乃諸天法王曾居之宮室也。故余經言畢竟空寂以為舍。故三身利物各各別。故所居之土亦各別也。寄在天宮彰處尊而法勝。標居界頂顯妙理以幽深也

經曰。一切如來嘗所游處咸共稱美大寶藏殿

贊曰。此即第二同居勝也。嘗者曾也。游謂游陟。處謂安處。唯一佛住諸佛不居則非好處。今顯十方過現諸佛皆曾于此他化天宮游陟安處。諸圣共履故知勝處。設后諸佛現雖不住皆共稱揚贊美其宮。稱者稱揚美者嘆美。天王宮中舍有無量。今佛居彼大寶藏殿。眾珍所成名之為寶。以寶為藏名為寶藏。寶藏即殿名寶藏殿。殿既高廣復以貴寶之所莊嚴名為大寶。佛居天宮內大寶藏殿中住也。此意總表報法二身無分別智及后得智居過現佛曾所游處。并共稱美大寶藏殿。亦顯諸佛共居同贊故知處勝。佛受用身住報土及后得智分別法性義名為游。無分別智住法性土游戲如理號為處。由受用土具十八德法性之土具含萬善。所以諸佛常共贊嘆此二土故名共稱美。稱者稱揚顯名言之所不及。美者嘆美假言詮以談實德。廣同法界名大。萬德所成名寶。含容眾善名藏。空寂之室名殿。報法二身初后二智常居此處。說法利他諸佛同居彰共游而處麗。三明并贊示具德以號藏

經曰。其殿無價末尼所成種種珍奇間雜嚴飾

贊曰。自下第三莊嚴勝也。于中有三。一明總嚴二列別嚴三列余嚴。此總嚴也。梵云末尼此云如意。其殿既以無價如意神珠所成。加以帝青大青石藏杵藏四寶四色七珍七光間錯莊嚴朱紫交映。此意總表法性之殿如如意珠。無為萬德之所嚴鎣。受用土殿般若為體同彼末尼。有為眾善之所莊飾義同間雜嚴飾其殿。二大殿二身所居。如如意珠隨欲所求一切皆得。末尼無價更飾之以七珍境。智莫方加嚴之以萬德。此其總嚴也

經曰。眾色交映放大光明

贊曰。自下第二列別嚴也。于中總有十四別嚴。此有二嚴也。七珍間錯所以眾色交映。四輝[(起-走+光)-巳+光]耀故能放大光明。又朱紫相雜舉事而論交映。素黃飛彩離質而放光明。此意總表法性無著約緣。涅槃分四譬猶交映任物以成眾色。又智分真俗似眾色而交映。此二齊垂教彩。若色以放光明。既有照耀之功兼資破闇之力故。此二句即是二嚴

經曰。寶鐸金鈴處處懸列微風吹動出和雅音

贊曰。此有四嚴。一懸寶鐸。二列金鈴。三吹動以微風。四發音而和雅。既鏗鏘以振響足觀聽以明心。此意運以六通同寶鐸。而振駭飛乎四辯若金鈴。而驚濟隨機往利處處之義顯然愍物宣揚。懸列之言攸顯。若不大悲之風飄扇七辯之音無發。故知感應道成智悲之德被也。言七辯者所謂捷辯。迅辯。應辯。無疏謬辯。無斷盡辯。凡所演說豐義味辯。一切世間最勝妙辯。六通等義并如下釋

經曰。綺蓋繒旛華幢彩拂寶珠纓絡半滿月等

贊曰。此有八嚴。羅蓋扶疏飛圓華而孕綺。霞旛飄揚曳曲[彰-章+(卄/果)]以疑虹。華幢肅以干云。彩拂嚴而曳地。明珠磊磊映明銀星。珍纓絡絡潔逾金鏡。輪低翠嶺同浮半月之暉。璧掛青巖如含滿月之彩。即其化土所居天宮贊麗飾也。此意總顯報法二土。四無量如綺蓋以蔭群生。四總持若繒旛而轉眾惡。三三摩地喻彼華幢。百千功德所莊飾故。四種攝事譬斯彩拂。垂遍含生拂塵垢故。四總持三三昧皆如下釋。四無量攝事等不異常談。三念住為寶珠恒時平等故。四弘愿為纓絡助嚴眾行故。無畏為半月能破外道消除邪惡故。十力為滿月能破天魔令除諸惡故。或以六度為寶珠通攝萬行故。三念住者謂一分贊不生愛。一分毀不生嗔。于一會中半贊半毀不愛不恚。于此三中但住大舍名為念住。四弘愿者一未離苦愿離。二未得樂愿得。三未發心修斷愿發心修斷。四未成佛者愿早成佛。無畏十力至下當知。此上第二列別嚴也

經曰。種種雜飾而用莊嚴

贊曰。此即第三列余嚴也。末尼六殿大嚴如是。子細別嚴今總彰舉。所謂戶牖軒窗甍棟蘭楯皆隨具有。即顯解脫。勝處。遍處。無諍。愿智。永斷習氣。一切種妙智百千功德。所嚴二土有為無為理應爾故

經曰。賢圣天仙之所愛樂

贊曰。此即第四寶重勝也。五乘凡夫曰賢。三乘證果曰圣。五趣之極曰天。人有神德曰仙。寶而重之為愛。欣求傾渴為樂。此化土也。今顯三乘之中若凡若圣俱生愛重欣求趣證。名為愛樂。此顯法報二身隨應土也

經曰。與八十億大菩薩俱

贊曰。自下第五教所被機。然此經中實通凡圣如下經云。金剛手等諸大菩薩及余天眾聞佛所說信受奉行。金剛手等圣人眾也。余天等者凡夫眾也。故知此會凡圣兩集。又準化處在他化宮。顯居化土理然。天宮非是凈土。若準十地諸大菩薩者即應化處不說天宮。由此人處影顯。可知處說天宮彰凡夫皆居穢土。眾標菩薩明大士咸處凈方。然則教跡幽深非愚所測故。乃但題菩薩。應此通機。化處舉勝而說天宮。聽眾標尊但言菩薩。理兼通也。又法門仲邃但被一乘之人。玄宗寥廓遂隔二乘之眾也。此被機中文勢有四。一舉數二陳德三列名四彰軌。此舉數也。與者兼并及會之義。十萬為億八十億者八百萬也。所言大者略有四義。一數大八百萬菩薩會集聽法故。二德大皆具總持等諸大功德故。三業大并具妙辯才說法利生故。四名大如金剛手等十地滿名故。菩薩俱者顯教深妙唯被上機。欲令有情得希有法精勤渴仰信受奉行故

經曰。一切皆具陀羅尼門三摩地門無礙妙辯

贊曰。下陳德也于中有二。初列名后例指。此列名也。陀羅尼者此云總持以念慧為性。此有四種。法義及明咒能得菩薩忍。法謂能詮于一名等中持諸名等故。義謂所詮于一義中持諸義故。咒如下說。能得菩薩忍者謂有一咒速得菩薩無生法忍。彌勒菩薩說壹胝密胝吉胝思羼底(丁履反)缽陀膩莎訶。三摩地者此云等持舊云三昧。謂諸有漏無漏等定皆能平等持心于境名曰等持。謂大空等三三昧等。無礙妙辯謂法義詞辯說無礙。初之二德舉自利行。第三之德舉利他行。此三體性。依處。修法。得位。一切義門如別處說

經曰。如是等類無量功德設經多劫說不能盡

述曰。此指例也。劫者時分。菩薩修因時行并大故贊功德經劫不窮。謂轉法輪無生忍等恐文繁廣故例指也。何故須贊菩薩功德。為舍眾生輕慢心故。有作是言。諸聲聞眾久修梵行諸菩薩眾應當敬禮。又令眾生起凈心故。菩薩尚有如是功德何況如來。故諸有情至心歸禮并愿速證

經曰。其名曰金剛手菩薩摩訶薩‘觀自在菩薩摩訶薩虛空藏菩薩摩訶薩金剛拳菩薩摩訶薩妙吉祥菩薩摩訶薩大空藏菩薩摩訶薩發心即轉法輪菩薩摩訶薩’摧伏一切魔怨菩薩摩訶薩

述曰。下列名也。此有八人舉其勝者。言菩薩摩訶薩者菩提言覺即一切智。薩埵言有情即求菩提之有情也。此通三乘。摩訶言大薩埵如前為簡取大故言摩訶薩。又菩提者所求之果智境也。言薩埵者所為拔濟之有情悲境也。即是自利利他二德。又薩埵者是勇健義。精進勇猛求大菩提故言菩薩。此后二解許通凡圣。今取第十金剛心者故復說言摩訶薩也。言金剛手手者取義執義。常起信手取諸功德故。起智慧手執受金剛本法性故。又信智二手猶如金剛堅固難壞非邪惡友所能壞故。觀自在者即觀世音。觀謂觀察觀諸有情身語心性。受苦惡時或祈念時應時為拔往詣救護名觀自在。神用無方得自在故。虛空藏者以空為藏藏諸珍寶。見諸有情貧無財寶從虛空中雨種種寶施貧乏故。金剛拳者拳者破壞擊碎之能。發起堅固智慧之拳擊破生死煩惱業等。如以金剛拳擊碎諸物因以名也。妙吉祥者即文殊師利先云妙德。妙者善義。由善能作勝福利事饒益有情名妙吉祥也。大空藏者。大空即是遍滿法界。真如空理以此為藏。為諸有情說大空法。以此法施令諸有情皆獲種種圣法財寶名大空藏。發心即轉法輪者。輪謂摧伏移轉之義。法謂教法如法輪章說法輪義。此大菩薩從初發心終至十地凡所舉措身語意業皆為有情說深妙理轉大法輪行饒益故。摧伏一切魔怨者。魔謂四魔如前已說。此四能破有情善事為眾生怨。此大菩薩住金剛心離分段死及諸煩惱故能摧伏一切魔怨。此八名中金剛手智取善為名。觀自在悲拔苦為號虛空藏濟貧為字。金剛拳破惡為能妙吉祥作善為目。大空藏顯真為稱。轉法輪說法為利。摧伏魔怨害賊為益。或智慧慈悲一對或顯真顯妄一對。拳如妄法故或顯有為無為善法一對。或進善破惡一對。隨其所應準名知義

經曰。如是上首有八百萬大菩薩眾前后圍繞

贊曰。此第四彰軌也。八百萬者八十億也。言前后者以方為首故有前后。各見世尊在其前坐為其說法。既無背面寧有前后。如珠星而拱朗月。譬金山而輔妙高。若眾梵之繞梵王。似諸天之圍天帝。尊人重道渴法希益。翹注一心冀聞深致

經曰。宣說正法初中后善文義巧妙純一圓滿清白梵行

贊曰。此即第六嘆法勝德。宣說正法是總句也。刊定可軌離邪分別名為正法。宣顯未聞為初開智說彰舊理為久悟人。初中等者總有十德以彰教勝。瑜伽師論八十三云。一初善二中善三后善四文巧五義妙六純一七圓滿八清凈九鮮白十梵行。彼自釋言。初善者謂聽聞時生歡喜故。由法殊勝初有聽聞即令生喜。中善者謂修行時無有艱苦遠離二邊。依中行故既聽聞已正修行時遠離苦樂邪怠二邊。依處中行以求出世故中善也。后善者謂極究竟離諸垢故。及一切究竟離欲為后邊故。謂佛言教理極究竟性離諸垢能現涅槃。依修行者能離欲故。文巧者謂善緝綴名身等故。及八語具得圓滿故。八十一云。先首美妙顯了易解樂聞無依不逆無邊名八語具。如彼廣說。其能詮文善能緝綴。義妙者。謂能引發勝利樂故。其所詮義能引利樂。純一者。謂不與一切外道共故。其所說法唯佛能說諸外道等不能說故。所說法中非雜外道邪惡法故。圓滿者。謂無限量故最尊勝故教廣無限義深無量其修學者功德無量故最尊勝。清凈者。謂自性解脫故其所說法一剎那中亦無過失。離三毒根離諸系縛故性解脫非有三毒而起說故。鮮白者。謂相縛解脫故。非唯一念無其過失相續論之亦離諸過。又前清凈法體離過此中鮮白能令覺者身亦鮮白。梵行者。謂八支圣道此出梵行之體當知此道由純一等四種妙相之所顯說故。八圣道名為梵行。若依此解與古不同。此上十德總顯經勝

經曰。爾時世尊‘為諸菩薩說一切法甚深微妙般若理趣清凈法門此門’即是菩薩句義

贊曰。自下明第二應機廣說分。于中總有十四段經。合之為三。初六段明菩薩境。次六段明菩薩行。后二段明菩薩果。一切佛教所詮義理不離此三。說境先令知法染凈因果善惡此可欣厭此可修斷。說行次令知依境起行修斷之法。說果后令知行行得果殊勝之相。初六段明境復分為三。初二段明體境。第一甚深微妙清凈法門。即是對妄顯真實相真如境體。第二寂靜法性現等覺門。即是除闇顯于觀照正智境體。真如是性正智是相。說有前后下皆準知。次二段明行境。第三調伏眾惡普勝法門。由觀實相能伏眾惡。第四平等智印清凈法門。由觀觀照智慧照明。后二段明果境。第五法王灌頂智藏法門。顯由二行得位財果。第六如來智印金剛法門。顯由二行得自體果。次六段明行復分為三。初二段明依實相斷修之相。第七離諸戲論輪字法門。由觀無相斷分別故。第八入廣大輪平等法門。由觀平等修證真故。次二段明依觀照修斷之相。第九真凈供養無上法門。由依觀照修真供養故。第十能善調伏智藏法門。由依觀照能除忿等故。后二段明依二法遍修之相。第十一性平等性最勝法門。修觀實相一切人法平等遍滿故。第十二有情住持勝藏法門。修觀觀照遍諸人法皆善緣故。由觀前六境而起六行。已后二段明得果。第十三無邊無際究竟法門。得二果時廣深一味極殊勝故自利果德。第十四甚深理趣無上法門。得二果已自利利他為三界主隨諸有情所愿皆證利他果德。就第一段甚深微妙清凈法門。即是對妄顯真實相真如境體。中文分為三。初敘世尊所說法門之名。次敘世尊所說理趣之義。后敘世尊所說法門之德。此即第一敘法門之號。爾時者發端義。處天宮眾云集所化機感法王應現說聽懸會故言爾時。世尊者能說教主。為諸菩薩所被深機。說一切法。有為無為諸法體事。甚深微妙法性真如非凡所測名曰甚深。二乘莫知復稱微妙。般若理趣即深妙法理。謂法性道理義理。趣謂意況所趣旨趣。此意即說般若之文所詮深趣觀照般若所取意趣。自性潔白名清離諸垢染名凈。門者虛通趣入之道。即顯照理會證之由。欲證二空要聞此教理。依之修學方可會真。不知何名強名門也。此門是何。此門即是菩薩句義。菩薩三義已釋如前。言句義者句謂能詮聲之差別。不說文名但說句者。句詮義周非文名故。義謂所詮法之差別。不說自體但說義者。法義圓被非自體故。句既能詮所詮唯義欲顯此教能詮一一皆圓滿。故所詮一一亦周被故。舉寬能詮及寬所詮。文名體法皆已攝故。欲求菩提于有情之類起大悲智而起修學及求菩提。發勇猛者名為菩薩。今此理趣能詮之教即是能詮菩薩之句。所詮之理即是所詮菩薩之義。若依此教而行此義證此理者名為菩薩。后道滿時名之為佛遂舍因名。此言菩薩略有三位。一初發心二修正行三證法性。三位皆須依此修學。方可得證故名為門

經曰。云何名為菩薩句義

贊曰。自下第二敘佛所說理趣之義。于中有三。初佛自問。次述其義。后勸修學此初問也

經曰。謂極妙樂清凈句義是菩薩句義

贊曰。自下述其義。于中有二。初釋其義后釋所由。若依清辨世俗可有勝義皆空今說正義空寂。若依護法應依下釋。就釋義中合有四十一句義。釋菩薩句義。復分為二。初有十門明菩薩修果清凈句義以顯菩薩所有句義。后色蘊空寂下三十一門依諸法本性及所由空寂清凈句義以顯菩薩所有句義。就初十門明菩薩修果清凈句義以顯菩薩句義之中復分為五。然菩薩修略有五種。所謂集總修。無相修。無功用修。熾盛修。無喜足修。謂集一切總為一聚簡要修習初修行者諸惡皆斷諸善皆修諸生皆度。或觀一切為骨瑣等或觀此身從頭至足唯膿血等名集總修。于離十相真法界中遣事差別而修習故名無相修。漸修行者應觀無相。為令此修純熟自在不假功力任運現前。名無功用修。雖無功用修有勝劣為令增勝說熾盛修。或雖熾盛恐有少所得便生喜足。謂且修此余何用為為令勿厭乃至菩提名無喜足修。今顯菩薩得轉依時地前名為益力損能轉。由習慚愧及勝解故益圣道力損二障能。亦可分得五修之果。十地正證正行五修。今此十句顯五修果至文當知。此即第一順清凈分無所分別。無相現行當來佛果名清凈分。此能引彼故名順。如佛輪王鮮白蓋等無所分別無相現行。由得于此順清凈分。無分別故。悟極妙樂即無漏智。地上正證地前分得。若有分別不順清凈得苦惡果。今無分別順清凈分故極妙樂苦果永無。觸無相樂故。此極妙樂非分別引生故名清凈。能詮此句。此句所詮即是菩薩句義。詮辨聞行即此。是故下文所說菩薩句義并準此知。更不重釋

經曰。諸見永寂‘清凈句義是菩薩句義微妙適悅清凈句義’是菩薩句義

贊曰。此中二句義。即五果中離種種想得法苑樂。由見永寂故離諸相。諸相多由諸見生故。由得法苑樂故微妙適悅。諸見者五見等。地前地上伏斷無余故言永寂。以法界為苑于中游玩故。于此喜悅名法苑樂。證會名得。如王宮外上妙園苑游戲其中受勝喜樂。法界亦爾。求證正證皆生樂故

經曰。渴愛永息‘清凈句義是菩薩句義胎藏超越清凈句義是菩薩句義眾德莊嚴清凈句義’是菩薩句義

贊曰。此中三句。渴愛者謂貪欲由渴愛生故名渴愛。謂如鹿渴遙見陽煙將以為水。而起貪求奔走往趣。有情亦爾。由煩惱渴見不凈物謂以為凈。廣起貪求故名渴愛。此潤生惑以愛為先或通發業。諸煩惱等貪為首故。此但舉之。地前漸伏地上能除故名永息。由因滅故苦果不生。是故胎藏亦能超越。舉一胎生意離分段處變易故。此之生死因果既亡遂得殊勝變易異熟。故于地前種相好因化成八相。十地之位得諸相好清凈功德莊嚴其身。惡法既亡勝果斯起即是念念消融一切粗重依止有漏身器。依止本識鞕強不安名為粗重。如癰瘡等。三苦迫逼不安穩故。若在地前由聞般若修行無相。令聞熏增銷融本識依上粗重如大良藥銷眾病塊。若在十地正能斷之名銷融也。粗重既滅故渴愛息。胎藏超越得無粗重。眾德莊嚴愛能潤發。下緣生中自當廣說。胎藏身者。瑜伽論說胎藏有八位。已結凝箭內稀名羯剌濫位。表里如酪未至肉位名頞部曇位。若已成肉仍極柔軟名閉尸位。若已堅厚稍堪摩觸名健南位。肉轉增長支分相現名缽羅賒佉位。此后發毛爪生位眼等根生位依處分明愿名形位。然由先業或母惡緣令此胎藏或發或色或皮或支變異而生。由業及母多習灰鹽等味令發毛稀鮮。由業及母多習燸熱令色黑黯。近寒室等令色白生。多啖熱食色極赤生。由業及母多習淫欲皮或癬疥或癩等。由業及母多習馳走跳躑威儀或倒或屈支分缺減。女居左脅倚背向腹。男居右脅倚腹向背。胎成滿時其母不堪持此重胎。內風便起發生苦痛。又此業報生分風起令頭向下足便向上。胎衣纏裹而趣產門。其正出時胎衣遂裂分之兩腋。生產門時名正生位。時令其母苦痛無量胎身亦爾。此大般若第五百八十九卷說。此胎藏身三十六物不凈所成。一發毛二爪三齒四皮革五血六肉七筋八脈九骨十髓十一心十二肝十三肺十四腎十五脾十六膽十七胞十八胃十九大腸二十小腸二十一屎二十二尿二十三洟二十四唾二十五涎二十六淚二十七垢二十八汗二十九淡三十膿三十一肪三十二[月*冊]三十三腦三十四膜三十五[強-弓+目]三十六聹。既生長已次起六觸。次隨世學次耽家室。次造生業次受色等苦樂境界。次隨其業流隨五趣復受此身。菩薩不爾。隨愿受生設入母胎。即至缽羅賒佉位自無惡業。亦不令母習近惡緣自損發等。亦不令母受諸苦惱。既生長已亦無如前所說惡過。唯以悲智受生為業故名超越。變易之身無是事也。具三十二相八十隨好故名眾德莊嚴。悲智熏修得是身故

經曰。意極猗適‘清凈句義是菩薩句義得大光明清凈句義’是菩薩句義

贊曰。此中二句義即是能正了知無量無分限相大法光明。得達法界等十方無邊無分量相故極猗適。顯照行故名法光明。既能廣達契會法性證真妙理意極猗適。能了此智分明顯照名法光明。此二離垢故名清凈

經曰。身善安樂‘清凈句義是菩薩句義語善安樂清凈句義是菩薩句義意善安樂清凈句義’是菩薩句義

贊曰。此中三句即是第五為令法身圓滿成辨能正攝受后后勝因。第十地名圓滿在佛地名成辨感此之因最是殊勝說為勝因。即是此中三業安樂清凈之義。正由前位意善安樂語身二業助安樂故。后后法身圓滿成辨。三業不凈逼迫現前便無安樂。后后法身無由成辨。此上十句義明菩薩修果清凈句義。以顯菩薩所有句義。此中清凈若是染者離過清凈。若善者修習清凈。菩薩句義不離此。故地前分得地上正證。故益力轉在地前位

經曰。色蘊空寂‘清凈句義是菩薩句義受想行識蘊空寂清凈句義是菩薩句義眼處空寂清凈句義是菩薩句義耳鼻舌身意處空寂清凈句義是菩薩句義色處空寂清凈句義是菩薩句義聲香味觸法處空寂清凈句義是菩薩句義眼界空寂清凈句義是菩薩句義耳鼻舌身意界空寂清凈句義是菩薩句義色界空寂清凈句義是菩薩句義聲香味觸法界空寂清凈句義是菩薩句義眼識界空寂清凈句義是菩薩句義耳鼻舌身意識界空寂清凈句義’是菩薩句義

贊曰。自下第二三十一門依諸法本性及所由空寂清凈句義以顯菩薩所有句義。于中分二。初有二十六門明世俗勝義法所依所從本性空寂清凈句義。以顯菩薩所有句義。第二善非善下五對通染凈法差別本性空寂清凈句義。以顯菩薩所有句義。初中分三。初有九門唯明世俗法所依本性空寂清凈句義。以顯菩薩所有句義。次有十六門唯明勝義法所從本性空寂句義。以顯菩薩所有句義。后有一門總明世俗及勝義法所依本性空寂清凈句義以顯菩薩所有句義。初中九門即分為九。此所牒中有三句義。即三科法。且如凡夫遍計所執色蘊等法。本來空寂空寂即清凈。但有妄心境都無故。依他門有本性亦空。經自說言。色如聚沫受喻浮泡想同陽焰行類芭蕉識猶幻事。色如聚沫者。速增減故水界生故。思飲食味水所生故。不可捼接故。非如泥團可令轉變造作余物故。又實非聚似聚顯現乃能發起有情解故。受喻浮泡者。三和合生不久堅住相似法故。謂下有水上有天雨傍風所擊有浮泡生。三和合為緣生受亦爾。觸等心所法略不說為緣又速疾謝起不堅住故。想同陽焰者。飆動性故。無量種相變異生故。令于所緣發顛倒故。令其境界極顯了故。由此分別男女等相成差別故。行類芭蕉者。不堅實故。枝葉廣大速即壞故。如明眼人持利刃入于林。取端直芭蕉柱截其根披枝葉。彼于其中都無所獲。何況有實。謂圣弟子以妙慧刃于五趣林。取作受我見名之為柱截其根。斷我見故。委細簡擇名披枝葉。唯有種種思等諸行差別法故。何況有余常恒之我故如芭蕉。識猶幻事者。譬如幻士住四衢道造作四種諸幻化事。言幻士者喻隨福非福不動行識。住四衢道者住四識住。四幻事者謂象馬等此雖可見而無真實象馬等事。如是應知隨福等識住四識住雖有作受我等之相然無真實我性可得。又識于中隱其實性外現異相猶如幻像。故知依他亦性空寂。幻法上無自然性故名之為空。圓成之體實理而說非空不空。由依二空門方可顯證亦可名空。故三種法皆名為空。上護法解。清辨釋言。又世俗妄說色等可有勝義入真色等皆無。故本空寂如第二月妄有即真無。故本皆空寂下諸空寂皆準此知。并應二解。但解其法不解理也。詮空寂句。所顯空寂。即是菩薩能詮之句。所詮之義。依此證此名菩薩。故集聚荷擔是蘊義。出生是處義。因性族類是界義。變礙名色。領納名受。取像名想。造作名行。了別名識。以心所中受想二法資助心強。修禪無色此二用勝。外道說為生死因。故別名為蘊。蘊但攝有為無為非聚故。出生名處根不壞。境現前能生于識。故根及境別得處名。所生之識不開為處此亦通無為。為境生識故。六根有取各自境用故立別名。六境為根各別取故所以名別。性義因義名之為界。故開六識立十八界。亦通無為。為破有情識煩惱執對上中下三根差別說此三科。三科并通有漏無漏。余義并如諸論處說

經曰。眼觸空寂‘清凈句義是菩薩句義耳鼻舌身意觸空寂清凈句義是菩薩句義眼觸為緣所生諸受空寂清凈句義是菩薩句義耳鼻舌身意觸為緣所生諸受空寂清凈句義’是菩薩句義

贊曰。此中二句義。于心所中舉二為首。以有三位五位別故。根等生時近而勝故。能生心所觸等強故。觸謂觸對即是觸數。令心心所同觸于境名之為觸。觸由根境識三和生。能和三種故諸經論名為三和。由根變異引觸起時勝彼識境故名眼觸乃至意觸。由觸分別領似三和生心所用諸心所中故先說觸。受能同觸五三位別。近而相順但說六觸為緣所生六種受數不說一切。又此二法說為有支說為異熟故同蘊等。說其空寂所有句義即是菩薩所有句義。不說自余諸心所等

經曰。地界空寂‘清凈句義是菩薩句義水火風空識界空寂清凈句義’是菩薩句義

贊曰。此一法門即是六界成眾生者。四大可知。所言空者即內身中空界之色。識謂八識。此中但說三種根本。謂色所依但說四大。行動所依說空界。內身無此空界之色不得動故。心所所依但說于識。論其根本故但說六根。成積聚形故說四大。能起分別故說于識。能有往來轉動等業故說空寂不增不減

經曰。苦圣諦空寂‘清凈句義是菩薩句義集滅道圣諦空寂清凈句義’是菩薩句義

贊曰。此一法門即是四諦。為二乘者差別安立故名世俗。苦者逼迫不安穩不可樂義。即有漏法一切皆是。一切有情及器世界并是苦故。煩惱業苦并是苦故。果苦有三或說有八。三謂行苦苦苦壞苦。八謂生苦老苦病苦死苦怨憎會苦愛別離苦求不得苦。略攝一切五取蘊苦。生苦有二因。一眾苦所逼。二余苦所依。謂于母胎生熟藏間具受種種極不凈物所逼迫苦。正出胎時復受支體逼切大苦。由有生故老病死等眾苦隨逐。老苦者時分變壞苦故云云。病苦者大種變異苦故云云。死苦者壽命變壞苦故云云。余苦可解。各各應知以古來說。諦者實義。苦真是苦更無異苦故名為諦。凡夫不知唯圣所識。圣者之諦故名圣諦。集者因義。謂煩惱業能集生苦故。苦攝有漏集除苦果。滅者擇滅即是涅槃。此有四種。道謂圣道。通運路逕所由之義。即諸圣行無漏有為。初二有漏后二無漏。此四妙理體一真如。由依詮別以分四種故性清凈

經曰。因緣空寂‘清凈句義是菩薩句義等無間緣所緣緣增上緣空寂清凈句義’是菩薩句義

贊曰。親能辨體生長諸法名之為因。以因為緣故曰因緣。緣謂緣藉四緣通稱。即除佛果因位七識見相分等能熏種者名曰因緣。種通諸位自類相生及生現者皆名因緣。皆親辨體生自果故。等無間者即心心所各自識聚。前望于后為無間緣。等有二義。一相似名等。且心所中前亦一受后亦一受。以體等故名曰相似。二力齊等名之為等。或前念一法等與后一法為無間緣。前念一切等能與后一法為無間緣故名等無間緣。是開道義。如前念眼識與后自眼識聚為無間緣。非與耳等或與并生。多少不等故。所緣緣者境有體法能生心等名之為緣。心等之上帶彼境相。說所取境名為所緣。具二支義有所簡別。增上緣者是威勢義。與彼威勢令生等故。等無間緣體唯心心所。其所緣緣通一切法。此二緣唯待心心所為果故。因緣之體通一切有為其果亦爾。其增上緣體果俱通一切法盡

經曰。無明空寂‘清凈句義是菩薩句義行識名色六處觸受愛取有生老死空寂清凈句義’是菩薩句義

贊曰。此十二緣起中無明以癡為體發業之惑。行通三業非福及福不動之業。此二皆通現行種子。識唯本識。名色通五蘊。六處唯六根。觸受二法唯異熟性。當體為體。識支以下五唯種子。愛唯貪愛以為自體。取通一切煩惱為性。此二亦通現行種子。有體合用六支為體。謂愛取二潤。前行等已下六支當果現起。后有果生說名為有。有唯是種子。從中有位至本有位未衰變。來所有五蘊皆名生支。從衰變位乃至命終所有五蘊名為老死。謂由無明造善惡行熏于本識。與識等五相感屬已。愛取合潤。此前六支當果可生名之為有。趣相生起名之為生。衰變命終名之為死。十二有支體唯有漏。如唯識等廣說其相

經曰。布施波羅蜜多空寂‘清凈句義是菩薩句義凈戒安忍精進靜慮般若波羅蜜多空寂清凈句義’是菩薩句義

贊曰。自下第二有十六門。明勝義法所由本性空寂句義。以顯菩薩所有句義。于中有三。一明行有六門。二明位有二門。三明德有八門。行中有三。一總六度行。二所觀理行。三別修起行。此即初也。施有三種。謂財法無畏此以無貪及彼所起二業為性。戒有三種。謂律儀攝善饒益有情。此以受菩薩戒時三業為性。安忍有三種。謂安受苦耐怨害諦察法。此中如次以無嗔精進審慧及彼所起三業為性。精進有三。謂被甲攝善利樂。精進此三以勤及彼所起三業為體。靜慮有三。謂安住引發辨事。靜慮此三但以等持為性。般若有三。謂加行正智后智。般若此三皆以擇法為性。此前所說但說自性。若并眷屬一一皆以一切俱行功德為性。何故此六名到彼岸。由七最勝所攝受故。一安住勝要有菩薩性。二依止勝要大菩提心。三意樂勝要悲愍有情。四事業勝要具行一切。五巧便勝要無相智所攝。六回向勝要回向菩提。七清凈勝要不為二障雜。由具七義名到彼岸。不爾即非。由斯施等皆有四句。一施非波羅蜜不具七勝故。二波羅蜜非施見他行施自具七故。三亦施亦波羅蜜自行施復具七故。四非施非波羅蜜自不行施見他行施不生隨喜故。修此六度有其五種。一依止任持修。二依止作意修。三依止意樂修。四依止方便修。五依止自在修。第一依止任持修有四。一依因修。謂依種性力修習正行。二依止報修。謂由勝身修習正行。三依止愿修。謂由本愿修習正行。四依簡擇慧修習正行。第二依止作意修亦有四。一依勝解于度一切相應契經起增上解。二依愛味于度見勝功德深生愛味。三依隨喜于一切有情所行六度深生隨喜。四依意樂修于自他當來勝品六度深生愿樂。第三依止意樂修有六。一無厭意樂如施無厭者。謂菩薩于一剎那以三千大千世界七寶唯布施一有情。又以殑伽沙等身命布施。如是布施住殑伽沙劫如于一有情。如是乃至于一切有情界如是施。時皆令于無上菩提速得成就菩薩爾時猶不厭足名施無厭意樂。二施廣大意樂。菩薩如是展轉相續無一剎那有退有斷。乃至究竟坐菩提座名施廣大意樂。三歡喜意樂。菩薩如是行施之時。于來求者生大歡喜。來求之者雖生歡喜不如菩薩名施歡喜意樂。四恩德意樂。菩薩如是行施之時。觀彼求者于我已身有大恩德。不見已身于彼有恩。由資助我無上菩提故名施恩德意樂。五無染意樂。菩薩如是雖于無量諸有情所興大施福。而不祈報恩當來異熟名施無染意樂。六善好意樂。菩薩如是以所修行廣大施聚所得異熟施諸有情不自為己。又以此福共諸有情回向無上正等菩提名施善好意樂。廣說余五度如對法等。第四依止方便修。謂由無分別智觀察三輪皆清凈故。由此速成所修行故。第五依止自在修。有三。一身自在謂自性受用身。二行自在謂變化身等。示現諸有情一切種同法行故。三說自在。謂說六度一切種差別無有滯礙故

經曰。真如空寂‘清凈句義是菩薩句義法界法性不虛妄性不變異性平等性離生性法定法住實際虛空界不思議界空寂清凈句義’是菩薩句義

贊曰。第二所觀理行。此前應說二十空等。以空即空寂。名字既同不應臾立所以不說。此真如等體雖即空寂之所顯名字既別所以別立。此中八名。體一真如。真謂真實顯非虛妄。如謂如常表無變異。即是湛然不虛妄義。遮妄顯常名真如也。法界者三乘妙法所依相故。法性者一切諸法真實本體。不虛妄性者離妄顛倒不妄性也。不變異性者謂一切時不改轉故。平等性者遍諸法故。離生性者。生謂生梗如生食等。此即虛妄有漏諸法離此生梗堅強之性。又生者生滅。離生滅體名離生性。實際者無倒所緣故。實謂無顛倒此處究竟故名為際。過無我性更無所求故。此中文略但舉八名。第一會中有十二名。對法等中有其六名。體但一如名有差別。約其所治隨其詮別故成多種

經曰。四靜慮‘空寂清凈句義是菩薩句義四無量四無色定空寂清凈句義’是菩薩句義

贊曰。自下第三別修起行。于中有四。一禪無色行。二菩提分行。三解脫門行。四別對治行。此即初也。靜其心專一慮定慧齊均功德殊勝得靜慮名。離欲惡不善法。有尋有伺離生喜樂初靜慮。第二離尋伺喜靜慮。第三已離喜樂靜慮。第四已離尋伺喜樂舍念清凈靜慮。此等總說初二三四以為名別。更無別名。唯在色地通有無漏。四無量者慈悲喜舍。與樂名慈無嗔為性。拔苦名悲不害為性。不離樂為喜不嫉善根為自性。令利益為舍舍善根為性。通有無漏遍在四禪境行俱寬故名無量。四無色者謂空識無邊無所有處非想非非想處。此通有無漏三乘俱起

經曰。四念住空寂‘清凈句義是菩薩句義四正斷四神足五根五力七等覺支八圣道支空寂清凈句義’是菩薩句義

贊曰。此即第二菩提分行。四念住者身受心法。以慧為性。慧由相應之念住此四境之中名為念住。四正斷者。一律儀斷。謂已生惡法為令斷故生欲策勵。二斷斷。謂未生惡法為令不生故生欲策勵。三修習斷。謂未生善法為令生故乃至策心持心。四防護斷。謂于已生善法為欲令住。乃至策心持心。此四種以精進為體。策發于慧自能漸伏名為正斷。四神足者欲勤心觀。由此四故引生于定故。四神足以定為體。運轉最勝自在為神由定能得能證于此故名神足。五根者信進念定慧。生出世法此為上首故名為根。此五于諸出世法中深生勝解。清信難伏說名為力。天魔外道及沙門等不能伏故。此五隨名各自為體。七等覺支者謂擇法精進喜輕安定舍及念為七。此七唯無漏在見道位起。覺者擇法。支謂支分。擇法覺是覺亦覺支。余覺支而非覺如其自名即為其體。此七能遍觀諸法故立以等名。等是遍義。八圣道支者正見正思惟正精進正語正業及正命正念及正定。語業命三戒蘊所攝。余體如名修道位起。諸圣有學由八支攝行跡正道能無余。斷一切煩惱能于解脫究竟作證。是故此八名圣道支。合此三十七種道品總以十一法而為自體。一慧即四念住慧根力擇法覺正見支。二精進即四正斷精進根力精進覺支正精進。三定即四神足定根力定覺支正定。四信即信根力。五念即念根力念覺支正念。六欲即四神足。七喜受即喜覺支。八輕安即安覺支。九舍即舍覺支。十尋即正思惟實體即慧。十一色即無表戒正語業命。此中假實．修法．廢立．開合．學攝體支．對辨．并如別鈔

經曰。空解脫門‘空寂清凈句義是菩薩句義地相無愿解脫門空寂清凈句義’是菩薩句義

贊曰。自下第三解脫門行。觀空無我名之為空。觀滅離相名為無相。觀苦集道諸有為法不生愿求名為無愿。由此三種能入諦理。名之為門。體是無漏法。復能證解脫故名解脫。若但言空無相無愿即通三慧。定之與散通有無漏。若言三昧即唯修慧。唯定非散通有無漏。言解脫門即唯修慧。唯定非散不通有漏。此三或總或別緣諦如余處說。又除見說空。離愛說無愿。離無明說無相

經曰。八解脫空寂‘清凈句義是菩薩句義八勝處九次第定十遍處空寂清凈句義’是菩薩句義

述曰。自下第四別對治行。八解脫者一內有色觀諸色。二內無色觀諸色。三凈解脫身作證。四空處。五識處。六無所有處。七非想非非想處。八滅盡解脫。謂諸圣者能順無漏能離諸障名為解脫。八勝處者一內有色觀外色少若好若惡若劣若勝。于彼諸色勝知勝見得如實相。二內有色觀外色多。余如前說下準此知。三內無色想觀外色少。四內無色想觀外色多。五內無色想觀外諸色若青青顯青現青光。六內無色想觀外色黃。七內無色想觀外色赤。八內無色想觀外色白。勝伏所緣名為勝處。九次第定者謂四靜慮四無色及滅盡定。粗細漸次上下次故。十遍處者謂地水火風青黃赤白空識無邊處。觀遍一切其量廣大名為遍處。此等體性。增減。所由無量義門如別處說

經曰。極喜地‘空寂清凈句義是菩薩句義離垢地發光地焰慧地極難勝地現前地遠行地不動地云無法善慧地空寂清凈句義’是菩薩句義

贊曰。自下第二明勝義位。于中有二。初大乘位后三乘位。此即初也。但明因中菩薩十地。一極喜地。初獲圣性具證二空。能益自他生大喜故。二離垢地。具凈尸羅遠離能起微細毀犯煩惱垢故。三發光地。成就勝定大法總持能發無邊妙慧光故。四焰慧地。安住最勝菩提分法燒煩惱薪慧焰增故。五極難勝地。真俗兩智行相互違合令相應極難勝故。六現前地住緣起智引無分別最勝般若令現前故。七遠行地。至無相住功用后邊出過世間二乘道故。八不動地。無分別智任運相續相用煩惱不能動故。九善慧地。成就微妙四無礙解能遍十方善說法故。十法云地。大法智云含眾德水。弊如空粗重充滿法身故。此地總以有為無為一切功德以為自性。與所修行為勝依持。令得生長。故名為地

經曰。凈觀地‘空寂清凈句義是菩薩句義種性地第八地具見地薄地離欲地已辦地獨覺地菩薩地如來地空寂清凈句義’是菩薩句義

贊曰。此即第二明三乘位。初二地中略有二釋。一云凈觀地。在解脫分位及前三善根。種性地唯在世第一法。故婆娑云。有說種性地法亦可說有退。二解云。凈觀地唯在解脫分位未為諦觀。種性未定但凈修心觀身受等故名凈觀。種性地通在四善根。暖等位中種性方定不可轉故。第八地謂預流向。從阿羅漢向前數故。即住見道前十五心。具見地者謂預流果。此位具足十六心故。薄地謂一來。于欲界九品惑已斷六品故。離欲地謂不還。決定全離欲界惑故。已辨地者謂阿羅漢。我生已盡所作已辨故。余之三地隨名釋義。前唯一乘今通師弟長短作說。故十地別

經曰。一切陀羅尼門‘空寂清凈句義是菩薩句義一切三摩地門空寂清凈句義’是菩薩句義

贊曰。自下第三明所成德。依行入位成此德故。于中有八德。此即第一引生諸德。一是總持門。二是等持門。前此經序。菩薩德中已略解訖。由此二種引生諸德故

經曰。五眼空寂‘清凈句義是菩薩句義六神通空寂清凈句義’是菩薩句義

贊曰。此即第二觀照化生德。五眼者謂肉天慧法及佛眼。照了導義名之為眼。六神通者一神境通二天耳通三心差別通四宿住隨念通五死生通六漏盡通。運轉自在名神事無障擁名通。此二體性如經廣說。及如瑜伽論第五十四六十九對法論中第十四卷等文解釋

經曰。如來十力‘空寂清凈句義是菩薩句義四無所畏四無礙解大慈大悲大喜大舍十八佛不共法空寂清凈句義’是菩薩句義

贊曰。此即第三降伏不共德。十力者一處非處智力。二自業智力。三靜慮解脫等持等至智力。四根勝劣智力。五種種勝解智力。六種種界智力。七遍趣行智力。八宿住隨念智力。九死生智力。十漏盡智力。由與利生功德相應畢竟勝伏一切魔怨。大威力故說名為力。總以信等五根為性。四無畏者一正等覺無畏二漏盡無畏三障法無畏四出苦道無畏。于大眾中正師子吼。沙門魔梵無能難者故名無畏。四無礙解者一法無礙解。二義無礙解。三訓詞無礙解四辯才無礙解。通達無礙名無礙解。大慈大悲大喜大舍者遍緣三界。周及四生行境寬廣故名為大。慈悲等相如前已說。四無量境狹在欲色。通在三乘。假實觀攝。此唯佛具境行寬遍通在三界。唯是實觀。十八佛不共法者。一身無誤失越杌等。二無卒暴揚聲等。三無忘失念久所作等。四無不定心恒在定故。五無種種相生死涅槃等。六無不擇舍利樂等。此上六種由所知障有此習故。七者欲無退。八精進無退。九念無退。十定無退。十一慧無退。十二解脫無退。此上六種依所知障修斷事中而無退減。十三身業智為前導。十四語業智為前導。十五意業智為前導。十六知過去。十七知未來。十八知現在無差無礙。此上六種亦由有彼所知障習。此十八法唯佛所有。非二乘等故名不共。余體義門廢立增減如瑜伽等廣說其相。然此大經亦具宣說應勘異同

經曰。三十二相‘空寂清凈句義是菩薩句義八十隨好空寂清凈句義’是菩薩句義

贊曰。此即第四相好殊異德。今依大般若波羅蜜多經卷第三百八十一。佛言善現云何如來應正等覺三十二大士相。善現。世尊足下有平滿相。妙善安住猶如奩底。地雖高下隨足所蹈皆悉坦然無不等觸是為第一。世尊足下千輻輪文輞轂眾相無不圓滿是為第二。世尊手足皆悉柔軟如睹羅綿勝過一切是為第三。世尊手足一一指間猶如雁王咸有鞔網。金色交絡文同綺畫是為第四。世尊手足所有諸指圓滿纖長甚可愛樂是為第五。世尊足跟廣長圓滿與趺相稱勝余有情是為第六。世尊足趺修高充滿柔軟妙好與跟相稱是為第七。世尊雙腨漸次纖圓如醫泥耶仙鹿王腨是為第八。世尊雙臂修直傭圓如象王鼻平立摩膝是為第九。世尊陰相勢峰藏密其猶龍馬亦如象王是為第十。世尊毛孔各一毛生柔潤紺青右旋宛轉是第十一。世尊發毛端皆上靡右旋宛轉柔潤紺青嚴金色身甚可愛樂是第十二。世尊身皮細薄潤滑塵垢水等皆所不住是第十三。世尊身皮皆真金色光潔晃曜如妙金臺眾寶莊嚴眾所樂見是第十四。世尊兩足二手掌中頸及雙肩七處充滿是第十五。世尊肩項圓滿殊妙是第十六。世尊髆腋悉皆充實是第十七。世尊容儀洪滿端直是第十八。世尊身相修廣端嚴是第十九。世尊體相縱廣量等周匝圓滿如諾瞿陀是第二十。世尊頷臆并身上半威容廣大如師子王是二十一。世尊常光面各一尋是二十二。世尊齒相四十齊平凈密根深白逾珂雪是二十三。世尊四牙鮮白鋒利是二十四。世尊常得味中上味喉脈直故。能引身中諸支節脈所有上味風熱淡病不能為雜。由彼不雜脈離沉浮延縮壞損擁曲等過。能正吞咽津液通流故身心適常得上味是二十五。世尊舌相薄凈廣長能覆面輪至耳發際是二十六。世尊梵音詞韻和雅隨眾多少無不等聞。其聲洪震猶如天鼓。發言婉約如頻迦音是二十七。世尊眼睫猶若牛王紺青齊整不相雜亂是二十八。世尊眼睛紺青鮮白紅環間飾映潔分明是二十九。世尊面輪其猶滿月眉相皎凈如天帝弓是第三十。世尊眉間有白毫相右旋柔軟如睹羅綿鮮白光凈逾珂雪等是三十一。世尊頂上烏瑟膩沙高顯周圓猶如天蓋是三十二。善現是名三十二大士相。善現云何如來應正等覺八十隨好。善現世尊指爪狹長薄潤光潔鮮凈如花赤銅是為第一。世尊手足指圓纖長傭直柔軟節骨不現是為第二。世尊手足各等無差于諸指間悉皆充密是為第三。世尊手足圓滿如意軟凈光澤色如蓮華是為第四。世尊筋脈盤結堅固深隱不現是為第五。世尊兩踝俱隱不現是為第六。世尊行步直進庠審如龍象王是為第七。世尊行步威容齊肅如師子王是為第八。世尊行步安平庠序不過不減猶如牛王是為第九。世尊行步進止儀雅猶如鵝王是為第十。世尊回顧必皆右旋如龍象王舉身隨轉是第十一。世尊支節漸次傭圓妙善安布是第十二。世尊骨節交結無隙猶若龍盤是第十三。世尊膝輪妙善安布堅固圓滿是第十四。世尊隱處其文妙好威勢具足圓滿清凈是第十五。世尊身支潤滑柔軟光悅鮮凈塵垢不著是第十六。世尊身容敦肅無畏常不怯弱是第十七。世尊身支堅固稠密善相屬著是第十八。世尊身支安定敦重曾不掉動圓滿無壞是第十九。世尊身相猶如仙王周匝端嚴光凈離翳是第二十。世尊身有周匝圓光于行等時恒自照曜是二十一。世尊腹形方正無欠柔軟不現眾相莊嚴是二十二。世尊臍深右旋圓妙清凈光澤是二十三。世尊臍厚不窊不凸周匝妙好是二十四。世尊皮膚遠離疥癬亦無黡點疣贅等過是二十五。世尊手掌充滿柔軟足下安平是二十六。世尊手文深長明直潤澤不斷是二十七。世尊唇色光潤丹暉如頻婆果上下相稱是二十八。世尊面門不長不短不大不小如量端嚴是二十九。世尊舌相軟薄廣長如赤銅色是第三十。世尊發聲威震深遠如象王吼明朗清徹是三十一。世尊音韻美妙具足如深谷響是三十二。世尊鼻高修而且直其孔不現是三十三。世尊諸齒方整鮮白是三十四。世尊諸牙圓白光潔漸次鋒利是三十五。世尊眼凈青白分明是三十六。世尊眼相修廣譬如青蓮花葉甚可愛樂是三十七。世尊眼睫上下齊整稠密不白是三十八。世尊雙眉長而不白致而細軟是三十九。世尊雙眉綺靡順次紺琉璃色是第四十。世尊雙眉高顯光潤形如滿月是四十一。世尊耳厚廣大修長輪埵成就是四十二。世尊兩耳綺麗齊平離眾過失是四十三。世尊容儀能令見者無損無染皆生愛敬是四十四。世尊額廣圓滿平正形相殊妙是四十五。世尊身分上半圓滿如師子王威嚴無對是四十六。世尊首發修長紺青稠密不白是四十七。世尊首發香潔細軟潤澤旋轉是四十八。世尊首發齊整無亂亦不交雜是四十九。世尊首發堅固不斷永無[土*(虒-兒+巾)]落是第五十。世尊首發光滑殊妙塵垢不著是五十一。世尊身分堅固充實逾那羅延是五十二。世尊身體長大端直是五十三。世尊諸竅清凈圓好是五十四。世尊身支勢力殊勝無與等者是五十五。世尊身相眾所樂觀嘗無厭足是五十六。世尊面輪修廣得所皎潔光凈如秋滿月是五十七。世尊顏貌舒泰光顯含笑先言唯向不背是五十八。世尊面貌光澤熙怡遠離頻蹙青赤等過是五十九。世尊身支清凈無垢常無臭穢是第六十。世尊所有諸毛孔中常出如意微妙之香是六十一。世尊面門常出最上殊勝之香是六十二。世尊首相周圓妙好如末達那亦猶天蓋是六十三。世尊身毛紺青光凈如孔雀項紅暉綺飾色類赤銅是六十四。世尊法音隨眾大小不增不減應理無差是六十五。世尊頂相無能見者是六十六。世尊手足指約分明莊嚴妙好如赤銅色是六十七。世尊行時其足去地如四指量而現印文是六十八。世尊自持不待他衛身無傾動亦不逶迤是六十九。世尊威德遠震一切惡心見喜恐怖見安是第七十。世尊音聲不高不下隨眾生意和悅與言是七十一。世尊能隨諸有情類言音意樂而為說法是七十二。世尊一音演說正法隨有情類各令得解是七十三。世尊說法咸依次第必有因緣言無不善是七十四。世尊等觀諸有情類贊善毀惡而無愛憎是七十五。世尊所為先觀后作軌范具足令識善凈是七十六。世尊相好一切有情無能觀盡是七十七。世尊頂骨堅實圓滿是七十八。世尊顏容常少不老好巡舊處是七十九。世尊手足及胸臆前俱有吉祥喜旋德相文同綺畫色類朱丹是第八十。善現是名八十隨好。善現如來應正等覺成就如是諸相好故身光任運能照三千大千世界無不遍滿。若作意時即能普照無量無邊無數世界。然為憐愍諸有情故攝光常照面各一尋。若縱身光即日月等所有光明皆常不現。諸有情類便不能知晝夜半月日時歲數。所作事業即不得成。佛聲任運能遍三千大千世界。若作意時即能遍滿無量無邊無數世界。然為利樂諸有情故聲隨眾量不減不增。善現如是功德勝利我先菩薩位修行般若波羅蜜多時已能成辨。故今相好圓滿莊嚴一切有情見者歡喜。皆獲殊勝利益安樂。如是善現菩薩摩訶薩行深般若波羅蜜多時能以財法二種布施攝諸有情。是為甚奇希有之法

經曰。無忘失法‘空寂清凈句義是菩薩句義恒住舍性空寂清凈句義’是菩薩句義

贊曰。此即第五常記平等德。謂諸如來常隨記念若事若處若如若時。有所為作皆隨正念。普于一切所作事業。普于一切方處差別。普于一切所作方便。普于一切時分差別念無忘失。常住正念名無忘念。恒住舍性者謂六恒住法。于六根門不憂不喜。但起正舍平等觀境

經曰。一切智‘空寂清凈句義是菩薩句義道相智一切相智空寂清凈句義’是菩薩句義

贊曰。此即第六覺了空有德。觀空性智名一切智。即正體智觀有智中分之為二。一觀無漏道。一觀所余法相。相者相狀差別之相即后得智。智觀無漏道此名道相智。觀所余法名一切相智。一切種智分為二故

經曰。一切菩薩‘摩訶薩行空寂清凈句義是菩薩句義諸佛無上正等菩提空寂清凈句義’是菩薩句義

贊曰。此即第七第八二門。明因果位二滿總德。此上所說諸功德等若在因位名菩薩行。若在果位名佛菩提。菩提覺義。其菩提智及菩提斷一切并名為菩提。故有為無為一切功德隨應皆攝在此二故

經曰。一切異生法‘空寂清凈句義是菩薩句義一切預流一來不還阿羅漢獨覺菩薩如來法空寂清凈句義’是菩薩句義

贊曰。此即第三總明世俗勝義法所依本性空寂句義。以顯菩薩所有句義。一切異生唯在凡位。以業煩惱輪回六趣。異圣者生故名異生。一切預流等并是圣位。預流向果并名預流。無間漸超三界見道諸煩惱盡。十五心來皆名為向。第十六心名之為果。預圣流故名為預流。即此進向三界見惑并已斷盡。欲界修道前五品盡名一來向。六品盡時名之為果。此于欲界唯有一生。如從人中得第二果舍此身已次生天中。天中沒已來生人中便得無學故名一來。即此進向已斷見惑盡。欲界修惑斷七八品名不還向。欲界修惑要皆斷盡。余地不定。心不還生于欲界故名為不還。阿羅漢者名之為應。一應永害煩惱賊。二應不后受分段生。三應受妙供養。三界見惑并皆斷盡。初定已上所有修惑或多或少。乃至非想八品解脫九品無間已前能斷盡者名阿羅漢向。三界見修并俱斷盡名阿羅漢果。以上果向無間解脫皆準此說。此觀諦理若思風動樹悟十二緣起。不藉善友自得菩提。或麟角或眾出名為獨覺。十地已去名為菩薩。法云地后號曰如來。此亦并是初二十六門。明世俗勝義法所依所從本性空寂清凈句義。以顯菩薩所有句義。自下第二五對十門。通染凈法差別本性空寂清凈句義。以顯菩薩所有句義

經曰。一切善非善法‘空寂清凈句義是菩薩句義一切有記無記法有漏無漏法有為無為法世間出世間法空寂清凈句義’是菩薩句義

贊曰。順理益物名之為善通有無為。與此相違名為非善。即不善無記自體殊勝。及有當果可記別故名之為記。即善不善與此相違名為無記。與煩惱漏相應相雜相隨增長名為有漏。漏是流漏義。于六根門當流泄故毀之名漏。無漏翻此。為之言作亦名為生。有作有生名曰有為。與此相違名曰無為。體用顯現遷流名世。墮虛偽中名之為間。與此相違名出世間。此等差別所依本性真如空寂清凈句義。以顯菩薩所有句義。妄即真故性即相故

經曰。所以者何

贊曰。大文第二釋其所由。于中有二初問后釋。此初問也。謂此諸法清凈句義即是菩薩所有句義。此義之所以者何謂也

經曰。以一切法‘自性空故’自性遠離

贊曰。下釋所由如幻[少/兔]等世俗妄有勝義。知空故說諸法空寂句義即是菩薩所有句義。故言諸法自性空故釋上所由。為欲顯發般若尊勝以自性空釋遠離等。由此諸法勝義自性空無性故遠離虛妄顛倒相也

經曰。由遠離故‘自性寂靜由寂靜故自性清凈由清凈故甚深般若波羅蜜多’最勝甚深

贊曰。生死囂煩真如寂靜故由遠離。自性亦靜煩惱有染空性清凈故由寂靜顯體清凈。此意總顯。由一切法自性空故空寂句義即是菩薩所有句義。諸法既空故離虛妄離虛妄故體無囂動故性寂靜。既無囂動自性空寂故非染污自性清凈。自性清凈者顯般若最勝清凈。觀照悟此本性清凈真相自體本來清凈。故文字等甚深般若最勝清凈。清辨護法二釋隨應

經曰。如是般若‘波羅蜜多當知即是菩薩句義諸菩薩眾’皆應修學

贊曰。此即第三結勸修學。文字般若即菩薩句義。求此學此名為句故。余四般若名菩薩義。菩薩之教詮此四故。既成菩薩由此五種。五種即是菩薩能詮所詮之義。諸菩薩中下位望進勝上位者。應勤精進學此五種

經曰。佛說如是‘菩薩句義般若理趣’清凈法已

贊曰。自下第三敘佛所說法門之德。于中有二。初結前義以發經端。后正告陳所說之德此即初也

經曰。告金剛手‘菩薩等言若有得聞此一切法甚深微妙般若理趣清凈法門深信受者乃至當坐妙菩提座一切障蓋皆不能染謂煩惱障業障法障雖多積集而不能染雖造種種極重惡業而易消滅’不墮惡趣

贊曰。于中復二。初明聞經深信受果。后明受持精勤等果。所以但告金剛手者欲令有情取一切佛大珍寶故。聞者聽聞信者能順受者領納。殷重供養恭敬名深。此意總顯。聽聞信順領納殷重始從今日乃至菩提三障五蓋皆不能染。蓋謂五蓋。謂貪欲于樂出家位。嗔恚于覺邪行位。惛沉睡眠掉舉惡作及與疑蓋于止舉舍位。能覆蔽心名之為蓋。障者障礙障道不生礙滅不證。此有三種經文自列。若小乘中以數行煩惱難可伏除名煩惱障。以殺父等五種逆業名為業障。合三惡趣人趣北洲及無想天名異熟障。然不見說別有法障。然今此文障解脫惑名煩惱障。薩遮尼犍子經以破塔壞寺等為五逆。像法決疑經說有七逆。然不離尼犍子經所說五種名為業障。言法障者前異熟障亦名法障。感遺法業名為法障。或去世時障礙正法障他修定。不種聞法所有種子所以今生于法不聞不信不悟名為法障。集者作也積者積造。雖多積集而不能染由解法空不樂生死。雖起煩惱重業障法以經威力定不能染。染者染污令感苦果等名為染也。又雖造種種極重惡業由體性空煩惱不堅。故而易消滅易消滅故不墮惡趣。業既易亡惡果寧起。由法性空諸法實理體實遠鑒三障故銷

經曰。若能受持‘日日讀誦精勤無間如理思惟彼于此生定得一切法平等性金剛等持于一切法皆得自在恒受一切’勝妙喜樂

贊曰。下明受持精勤等果。言受持者愛樂寶重領受在心持之不忘。如念子等不忘在心。日日讀者披文誦者暗說。精者專精勤者勇勵身心。日夜六時中無間隙如其理趣而諦思惟。彼于此生現報果也。定得一切法平等性真如理也。金剛等持者等持謂定金剛者喻。能破分別著相煩惱。謂觀一切法平等性真如空理所有等持能破分別著相顛倒故名金剛。又真如理名曰金剛。緣此之定名金剛等持。謂能受持心心不忘日日讀誦精勤思惟如是法性故得此定。當起勝慧破諸分別顛倒著相。今時證此金剛等持聞思位中相應定。此中但有五種法行。謂聽聞．受持．披讀．諷誦．思惟五種。略無書寫供養施他開演修行五種互影顯故。其實而論行十法行并得此果。讀誦尚得況能演說及修行等。于一切法皆得自在者未體真空理事皆擁。體真遠鑒于理既通故得自在。自在者無礙義。恒受一切勝妙喜樂者于法著有憂有恚。于真會空于俗體妄。既無憂恚故得恒時受妙喜樂。既聞法性真喜未曾得故

經曰。當經十六‘大菩薩生定得如來執金剛性疾證無上’正等菩提

贊曰。世尊自說善修神足能住一劫或一劫余。菩薩十六大生即義當十六劫。金剛性者謂。真如性能破裂生死過失名為金剛。諸法之體故名為性。執者受義親領受之故名為執。即正體智能緣于空。或執金剛之性即是真如。經十六生得此真性故。由于此經行前法行能超生死。不經僧祇經十六劫便入初地。以經所明實相之理有大神驗。聞此法等故超生死無邊劫量。既爾故能疾證無上菩提。此中所說現在定得金剛等持。于法自在受勝喜樂。后生之障皆不能染不墮惡趣。得金剛性疾得菩提經力故也

般若理趣分疏卷第二終大般若波羅蜜多經般若理趣分述贊卷第三

　　　　大慈恩寺沙門　基撰


經曰。爾時世尊復依遍照如來之相

贊曰。上來第一明實相境法。此下第二寂靜法性現等覺門。即是觀照正智體境前門。真性此明智相。于中亦三。初敘佛說法門之號。此門有二。初明所依如來之相。后陳所說法門之名。此即初也。前門明性。本體之法不說為相。下門是義所以稱相。如來總體別有多能。今依一義即是遍照如來之相。相謂義相相狀。非是分別有相之相。今于無相之法后說義相之相。由一切智一切種智斷惑游觀二種智故。于一切法皆能了知名為遍照。遍照之智即如來相。今依此體相而說于法門故名為依遍照之相

經曰。為諸菩薩‘宣說般若波羅蜜多一切如來寂靜法性其深理趣’現等覺門

贊曰。此陳所說法門之名。一切如來寂靜法性甚深理趣者。即前所說實相妙法是一切佛寂靜法性甚深理趣。現等覺門者現謂顯現現前明了親證之義。等者遍義覺謂照義。此意即顯無分別智明了親能遍照法性。現等覺體即無分別智。門者通由入趣之義。以能詮法等為由為通入趣法性。無分別智由此深教等為由能入現等覺故

經曰。謂金剛平等性‘現等覺門以大菩提堅實難壞’如金剛故

贊曰。此下第二有四門。第一能斷生死性堅實故金剛平等性。現等覺者能破生死。現等之覺猶如金剛。以智所證法性菩提堅牢真實難可破壞若破金剛故。能證智名金剛智。金剛般若名曰金剛義亦同此。以所證如性堅實故能證之智亦如金剛能破生死

經曰。義平等性‘現等覺門以大菩提’其義一故

贊曰。此即第二觀察所詮智。一切有為無為等義皆悉平等。以法本性真如菩提其義一故性無差別

經曰。法平等性‘現等覺門以大菩提’自性凈故

贊曰。此即第三觀察能詮智。以所證理大菩提性自性清凈故。于能詮教悟其平等

經曰。一切法平等性‘現等覺門以大菩提于一切法’無分別故

贊曰。此即第四通證諸法智。一切法者有為無為諸法之中皆現等覺。以法本性于諸法中無有分別故。能證智證諸法時皆亦不分別。故法本性亦性平等。由如空中種種云霧如屏風上種種像貌。空及屏風并無分別。云及畫像種種相起

經曰。佛說如是‘寂靜法性般若理趣’現等覺已

贊曰。自下第三結嘆法德此即結也

經曰。告金剛手‘菩薩等言若有得聞如是四種般若理趣現等覺門信解受持讀誦修習乃至當坐妙菩提座雖造一切極重惡業而能超越一切惡趣疾證無上’正等菩提

贊曰。此即嘆德。然準經中有十法行。此中但說有六法行。一聞二信解三受持四讀五誦六修習。始從今日于十法行初首行時。乃至未來坐菩提座成佛已來。雖造一切極重惡業謂見中邪見業中意業逆中破和合僧等。雖皆具造由悟解故不為被染。而能超越一切惡趣。由聞經行等大威神力此諸惡業作不增長故不墮于三惡道等。乃至速證無上菩提。計此功德應與前同。但為別贊經之勝用故各別說

經曰。爾時世尊‘復依調伏一切惡法釋迦牟尼’如來之相

贊曰。自下第二有二段經明行境法。于中有二。初段調伏眾惡普勝法門。由觀實相能伏眾惡。后段平等智印清凈法門。由觀觀照智慧照明。今此初段于中有三。初明所說法門之號。于中有二。初明所依如來之相。此為初也。一切惡法者二障分別因果分別染凈分別悉能除也。釋迦者能義牟尼者寂默義。能調眾惡離諸諠動。諠動之法謂生死法。故名能寂默如來之相。依此調伏一切惡法能寂如來之相說此法門也

經曰。為諸菩薩‘宣說般若波羅蜜多攝受一切法平等性甚深理趣’普勝法門

贊曰。此陳所說法門之名。攝受一切法平等性者謂攝一切染凈因果皆入平等性法界中。由此故能普勝眾惡由此法門名普勝法

經曰。謂貪欲性‘無戲論故嗔恚性亦無戲論嗔恚性無戲論故愚癡性亦無戲論愚癡性無戲論故猶預性亦無戲論猶預性無戲論故諸見性亦無戲論諸見性無戲論故’憍慢性亦無戲論

贊曰。此下第二正說法門于中有三。初別說生死惑業苦法性無戲論。次陳諸染凈法性無戲論。后說般若亦無戲論結歸深趣。初中復三。一明煩惱性無戲論二明業三明果。煩惱中有二。初明根本后明隨惑。此根本也。根本有六由此為本一切煩惱皆得生長。謂貪欲性。無戲論者謂染妄法性即真如。真如之法體無戲論。戲論者謂分別相名言相尋思相。由戲論故執著染凈有所分別。分別故生死生。知無戲論染凈亡。染凈亡性無分別。無分別故生死滅故能除惡。下皆準知。初三三毒。猶預者疑。諸見謂五見即耶推度。憍謂憍逸。慢謂七慢恃已陵人名之為慢。此六根本真如本性。性無戲論性無戲論故能離分別。契此本性離分別無戲論一切惡法悉能降伏

經曰。憍慢性無戲論故‘諸纏性亦無戲論諸纏性無戲論故’煩惱垢性亦無戲論

贊曰。此明隨惑。纏謂數數增盛現前纏繞于心故名纏也。此有八種謂惛沉睡眠于止為障。掉舉惡作于舉為障。嫉慳于舍為障。無慚無愧于戒為障故但立八。垢有六種謂害恨惱及諂誑憍。垢穢眾生故名為垢。此六相粗毀責之甚立以垢名

經曰。煩惱垢性‘無戲論故諸惡業性亦無戲論諸惡業性無戲論故諸果報性’亦無戲論

贊曰。上惑無戲論業果亦復然。總名生死法性無戲論。證此無戲論故離生死一切惡法

經曰。諸果報性‘無戲論故雜染法性亦無戲論雜染法性無戲論故清凈法性亦無戲論清凈法性無戲論故一切法性’亦無戲論

贊曰。此第二明諸染凈法性無戲論。雜染者總攝一切有漏法盡與染雜故。清凈者總攝一切無漏法盡。一切法者總攝一切有漏無漏有為無為生死有情。先染后凈先別后總。義次第故

經曰。一切法性‘無戲論故當知般若波羅蜜多’亦無戲論

贊曰。由所觀境性無戲論能觀之智亦無戲論。如實知故。由此境智悉無戲論故離生死一切分別。降伏一切惡法皆盡

經曰。佛說如是‘調伏眾惡般若理趣’普勝法已

贊曰。自下第三嘆此經德意此結前已

經曰。告金剛手‘菩薩等言若有得聞如是般若波羅蜜多甚深理趣信解受持讀誦修習假使殺害三界所攝一切有情而不由斯墮于地獄傍生鬼界以能調伏一切煩惱及隨煩惱’惡業等故

贊曰。以經威力能調眾惡故是殺罪并得銷除。由悟法性起斯勝行故此大罪不招惡果。以經威力善能調伏一切煩惱及隨煩惱惡業等故。設有是罪不招惡果。相縛縛眾生亦由粗重縛善。后雙修止觀方乃俱解脫。一切惡業從煩惱生一切煩惱從分別起。今離戲論斷諸分別。分別既盡惑業亦亡。故此大罪聞經信解定得消滅

經曰。常生善趣‘受勝妙樂修諸菩薩摩訶薩行疾證無上’正等菩提

贊曰。上能除惡下能攝善。于中二果。一世間果二出世果

經曰。爾時世尊‘復依性凈如來之相為諸菩薩宣說般若波羅蜜多一切法平等性觀自在妙智印甚深理趣’清凈法門

贊曰。此第四段由觀觀照智慧照明。以顯行境界。文中有三并同前解。由能觀智證會諸法本性清凈故分別相智皆離之名為性凈今名得清凈。一切法平等性者即是真如觀自在悲行也。妙智印者智行也。又此觀自在即妙智印印一切法平等故。余文可知

經曰。謂一切貪欲‘本性清凈極照明故能令世間嗔恚清凈一切嗔恚本性清凈極照明故能令世間愚癡清凈一切愚癡本性清凈極照明故能令世間疑惑清凈一切疑惑本性清凈極照明故能令世間見趣清凈一切見趣本性清凈極照明故能令世間’憍慢清凈

贊曰。此文有三同前文說。前文是境此文是智。照明前故。謂于貪欲本性真如清凈境中極照明故。能照明者即是智。以貪欲為本生于嗔等故

經曰。一切憍慢‘本性清凈極照明故能令世間纏結清凈一切纏結本性清凈極照明故能令世間’垢穢清凈

述曰。此明于隨煩惱本性清凈極照明也。纏垢等義并如前解。所言結者即是九結。謂愛．恚．慢．無明．見取．疑．嫉．慳．結。結是結縛。能和合苦難可解故名之為結

經曰。一切垢穢‘本性清凈極照明故能令世間惡法清凈一切惡法本性清凈極照明故能令世間’生死清凈

贊曰。上明惑此明業果。以生死業逼迫果業故名惡法。言生死者謂異熟果即前惡業所招苦果

經曰。一切生死‘本性清凈極照明故能令世間’諸法清凈

贊曰。世間諸法即雜染法總攝有漏。自下第二總攝諸法

經曰。以一切法‘本性清凈極照明故能令世間’有情清凈

贊曰。由有漏法成有情故。故有漏后明其有情

經曰。一切有情‘本性清凈極照明故能令世間’一切智清凈

贊曰。出世間中一切智為本。舉此攝余清凈法盡。三乘總觀諸無我智名一切智

經曰。以一切智‘本性清凈極照明故能令世間甚深般若波羅蜜多’最勝清凈

贊曰。此即第三般若清凈。由能照明一切法性本性清凈故能觀智最勝清凈。與所緣境極相應故

經曰。佛說如是‘平等智印般若理趣’清凈法已

贊曰。自下第三文陳經勝德。平等智印者謂一切法性無戲論。能觀之智名平等智印

經曰。告金剛手‘菩薩等言若有得聞如是般若波羅蜜多清凈理趣信解受持讀誦修習雖住一切貪嗔癡等客塵煩惱垢穢聚中而猶蓮華不為一切客塵垢穢’過失所染

贊曰。由能觀智觀染凈法本性清凈故住煩惱不為染污。悟本性故此說離過

經曰。常能修習‘菩薩勝行疾證無上’正等菩提

贊曰。此釋得善果。由起法行悟于真智故常修習菩薩勝行。乃至終后疾證菩提

經曰。爾時世尊‘復依一切三界勝主’如來之相

贊曰。明境六中自下第三有二段經明果法境。于二段中初段法王灌頂智藏法門。顯由二行得財位果。后段如來智印金剛法門。顯由二行得自體果。今此初段于中有三準前應釋。初標所說法門號中文復有二。初明所依如來之相。后明所說法門之名。此即初也。三界之宅擾攘無安。煩惱蟲獸諸苦惱火無量逼切。種種驚怖令有情等危難并生。由佛世尊如大長者憐愍諸子方便拔濟故佛世尊稱三界主。佛為法王故言勝主。依此尊位以說法門

經曰。為諸菩薩‘宣說般若波羅蜜多一切如來和合灌頂甚深理趣’智藏法門

贊曰。此明所說法門之號。至第十地將受如來法王位時。一切十方如來和合咸灌其頂。如剎帝利受王位法。今此菩薩受佛尊位以何法水灌灑其頂令作吉祥。謂一切佛智慧法水有殊勝智。出生諸德含容諸德譬如于藏。以此智水灌菩薩頂令無始來二障垢盡一切如來吉祥功德皆悉圓滿。今說此法令依趣入。是故稱門

經曰。謂以世間‘灌頂位施當得三界法王位果以出世間無上義施當得一切希愿滿足以出世間無上法施于一切法當得自在若以世間財食等施當得一切身語心樂若以種種財法等施能令布施波羅蜜多’速得圓滿

贊曰。自下第二正顯所說法門。六度不同隨成六段。施中有五一位施二義施三法施四財施五總無畏施。其實五施一一并得多果。此中且說五相似果。若舍榮貴位而修正法當得成佛為三界法王。由施義味順于理故當來希愿悉皆滿足。因以法施當能達解一切佛法。財食因施充益三業。故于當來得樂三業。若以種種財法等施者謂以財法攝取眾生令其無畏名無畏施。菩提心經說。愿行財施要有五種。一至心二信心三隨時四自手五如法。如有頌言施者殊勝信等具足。恭敬應時自手施等。又有頌言利他加行于有情不簡有力及無力。于一切時一切施隨力所能廣說法饒益。不應施有五。非理財不應施不凈故酒及毒不應施亂生故。罝羅機網不應施惱生故。刀杖弓箭不應施害生故。音樂女色不應施壞凈心故。施有五利一常近賢圣二眾生樂見三入眾宗敬四好名流布五作菩提因。無著菩薩說。謂修六種意樂一廣大二長時三歡喜四荷恩五大志六純善。于此六中起三作意。一愛重二隨喜三欣樂。聞此六種但當能起一念信心。尚能發生無量福聚諸惡業障亦當銷滅。何況菩薩

經曰。受持種種‘清凈禁戒能令凈戒波羅蜜多速得圓滿于一切事修學安忍能令安忍波羅蜜多速得圓滿于一切時修習精進能令精進波羅蜜多速得圓滿于一切境修行靜慮能令靜慮波羅蜜多速得圓滿于一切法常修妙慧能令般若波羅蜜多’速得圓滿

贊曰。三種戒法皆能圓滿。草結鵝珠而能不壞。三戒非一故言種種。事事能忍一切時能勤無懈疲故。于一切境能靜慮無散亂心故。于一切法修慧皆能簡擇故。行此六度得六果報。一富貴二大生三大朋屬四大業成就五無惱縛垢六達五明。能作義利如攝大乘廣說其相

經曰。佛說如是‘灌頂法門般若理趣智藏法已告金剛手菩薩等言若有得聞如是灌頂甚深理趣智藏法門信解受持讀誦修習速能滿足諸菩薩行疾證無上’正等菩提

贊曰。由聞六度菩薩行成。所求菩提亦能速得

經曰。爾時世尊‘復依一切如來智印持一切佛秘密法門如來之相為諸菩薩宣說般若波羅蜜多一切如來住持智印甚深理趣’金剛法門

贊曰。此第二段如來智印金剛法門。顯由二行得自體果。文有三等并同前釋。此即第一標所說法門之號。以妙智印任持一切佛甚深法。佛甚深法體性難知名為秘密。以一智印持諸佛法一切佛法并入此故名為任持。今說此法令勤趣入故名為門。以能破壞一切生死智體堅實故名金剛

經曰。謂具攝受‘一切如來金剛身印當證一切如來法身若具攝受一切如來金剛語印于一切法’當得自在

贊曰。由在因中別行如來三業因印得果之時得如金剛法身等果

經曰。若具攝受‘一切如來金剛心印于一切定當得自在若具攝受一切如來金剛智印能得最上妙身語心猶若金剛’無動無壞

贊曰。由在因中具行三業金剛智印得果之時能得最上妙身語心。謂如金剛不為耶友所動不為生死所壞。此中意說。別行三業殊勝之因別得三果。具行三業所有勝因總得一果。三業堅實猶如金剛不可動壞

經曰。佛說如是‘如來智印般若理趣金剛法已告金剛手菩薩等言若有得聞如是智印甚深理趣金剛法門信解受持讀誦修習一切事業皆能成辦常與一切勝事和合所欲修行一切勝智諸勝福業’皆速圓滿

贊曰。自下第三嘆此經德。一切事業皆得成辨者謂諸無罪順理善事。常與一切勝事和合者現在后生常與勝事和合相應。衰減等事皆悉遠離所修福慧皆速圓滿。此說因位所得勝利

經曰。當得最勝‘凈身語心猶若金剛不可破壞疾證無上’正等菩提

贊曰。此說未來所得果位殊勝妙果

經曰。爾時世尊‘復依一切無戲論法如來之相為諸菩薩宣說般若波羅蜜多甚深理趣’輪字法門

贊曰。上六段經明勝境訖。次有六段當明勝行。復分為三。初二段顯依實相斷修之相。次二段顯依觀照修斷之相。后二段顯依二法遍修之相。就初二段顯依實相斷修相中有二。初離諸戲論輪字法門。由觀真如斷分別故。后入廣大輪平等性門。由觀平等修證真故。此下初段文勢有三。初標所說法門之號。中復分為二。初辨所依如來之相。真如法性離諸分別離言說道故。無戲論即是依于法身之相。輪字法門者輪有二義。一周圓義二摧壞義。由觀真如性無戲論遍一切法故名周圓。由觀此故離分別執摧壞生死一切執著故名摧壞。詮此輪理所有法門名輪字法。教能詮顯故名為門。由聞此教遂起輪行。起輪行已得輪果得輪果已復為他轉。如是展轉

經曰。謂一切法‘空無自性故一切法無相離眾相故一切法無愿’無所愿故

贊曰。以下第二正陳所說于中有四。初三解脫門境。遍計所執一切皆空。圓成無相。依他無愿。又此三種皆通三性。又但有二謂妄與真。真妄皆通有三種故。非我有名空。離十名無相。不希名無愿

經曰。一切法遠離‘無所著故一切法寂靜’永寂滅故

贊曰。此即第二離著離生

經曰。一切法無常‘性常無故一切法無樂非可樂故一切法無我不自在故一切法無凈’離凈相故

贊曰。此即第三離四倒執

經曰。一切法不可得‘推尋其性不可得故一切法不思議思議其性無所有故一切法無所有眾緣和合假施設故一切法無戲論本性空寂離言說故一切法本性凈甚深般若波羅蜜多’本性凈故

贊曰。此第四離諸執著也。無如所執有所得故。尋思之心言說之議不可思議故。法假施設無實有故。法性離言無戲論故法性本凈。實相般若本性凈故此既是法性。諸法隨本體故皆是空

經曰。佛說如是‘離諸戲論般若理趣輪字法已告金剛手菩薩等言若有得聞此無戲論般若理趣輪字法門信解受持讀誦修習于一切法得無礙智疾證無上’正等菩提

贊曰。此即第三嘆經勝德達法性空。故于諸法得無礙智

經曰。爾時世尊‘復依一切如來輪攝如來之相為諸菩薩宣說般若波羅蜜多入廣大輪甚深理趣’平等性門

贊曰。此即第二入廣大輪平等性門。由觀平等修證真故。于中有三此標所說法門之名。前明輪字未明攝法。今明諸法皆真所攝。圓滿周備離執著故。此遍滿故名為廣大。無法不攝故名平等。諸法本體故名為性

經曰。謂入金剛‘平等性能入一切如來性輪故入義平等性能入一切菩薩性輪故入法平等性能入一切’法性輪故

贊曰。自下第二正陳所說于中有三。初別明性輪后總明性輪。別明性輪中有三。初明圣者性輪二明法性輪三明有情性輪。初中有三。初明佛性輪。法身本性能破生死堅實難壞如金剛故。菩薩之法依教所詮以行修證故。義平等名菩薩性。佛亦應是義平等性。以離能詮堅實之義別名金剛不名為義。菩薩證此未得金剛圓滿法性。但立義名。其二能詮總名為法。法謂教法。欲顯所詮因果勝法能詮之教并攝入于法性輪故。隨順說別性并即真

經曰。入蘊平等性‘能入一切蘊性輪故入處平等性能入一切處性輪故入界平等性能入一切’界性輪故

贊曰。自下第二明法性輪于中有三。初別法次通法后位法。別法中有七。此初三科也。義別說三體真法性

經曰。入諦平等性‘能入一切諦性輪故入緣起平等性能入一切緣起性輪故入寶平等性能入一切寶性輪故入食平等性能入一切’食性輪故

贊曰。此四別法。諦謂四諦。緣起有十二寶謂三寶食謂四食。謂段觸思及與識食香味觸三名為段食。觸謂觸數第六識俱。思謂思數即第六俱。識謂識蘊即唯第八。隨緣說四攝歸法性

經曰。入善法平等性‘能入一切善法性輪故入非善法平等性能入一切非善法性輪故入有記法平等性能入一切有記法性輪故入無記法平等性能入一切無記法性輪故入有漏法平等性能入一切有漏法性輪故入無漏法平等性能入一切無漏法性輪故入有為法平等性能入一切有為法性輪故入無為法平等性能入一切無為法性輪故入世間法平等性能入一切世間法性輪故入出世間法平等性能入一切’出世間法性輪故

贊曰。此即第二明諸通法入法性輪于中有五。其義如文。此五通在人法二種

經曰。入異生法‘平等性能入一切異生法性輪故入聲聞法平等性能入一切聲聞法性輪故入獨覺法平等性能入一切獨覺法性輪故入菩薩法平等性能入一切菩薩法性輪故入如來法平等性’能入如來法性輪故

贊曰。此即第三明諸位法入法性輪于中有五。一凡法四圣法如應當知

經曰。入有情‘平等性能入一切’有情性輪故

贊曰。此即第三明有情入本性輪

經曰。入一切平等性能入一切性輪故

贊曰。此即第二總明性輪。若圣若凡若人若法一切皆入本性輪故。欲顯一切皆歸本性廣大輪攝

經曰。佛說如是‘入廣大輪般若理趣平等性已告金剛手菩薩等言若有得聞如是輪性甚深理趣平等性門信解受持讀誦修習能善悟入諸平等性疾證無上’正等菩提

贊曰。此即第三嘆經勝德。由聞此故現在后生能善悟入諸平等性。學悟證悟皆善悟入。乃至究竟疾得菩提

經曰。爾時世尊‘復依一切廣受供養真凈器田如來之相為諸菩薩宣說般若波羅蜜多一切供養甚深理趣’無上法門

贊曰。明行中自下兩段。顯依觀照修斷之相。初段真凈供養無上法門。由依觀照修供養故。后段能善調伏智藏法門。由依觀照除忿等故。此即初也。于中有三。初標所說法門之號。廣受供養真凈器田者由佛因行具真供養能行一切真法行故。成佛之時一切滿足三業純凈。堪能廣受眾生供養。真實法器與諸眾生。作真凈田故名無上。其二乘等雖真福田非無上故

經曰。謂發無上正等覺心‘于諸如來廣設供養攝護正法于諸如來廣設供養修行一切波羅蜜多于諸如來廣設供養修行一切菩提分法于諸如來廣設供養修行一切總持等持于諸如來廣設供養修行一切五眼六通于諸如來廣設供養修行一切靜慮解脫于諸如來廣設供養修行一切慈悲喜舍于諸如來廣設供養修行一切佛不共法于諸如來’廣設供養

贊曰。自下正說由在因中行正供養后為凈因。于中有三。初修習行次觀察行后法行行。此即初也。就中復三。初發心行。次攝護行。后修習行。于諸供養中法供養為最勝。天王會云。二人遠離王賊等所不能侵大寶藏。百千萬劫法難聞得聞不持不施等。大菩提心護正法如教修行心寂靜自利利他心平等。是則名真供養佛。大菩提心者佛自說言。如諸菩薩最初發心下劣一念福德果報。為千萬劫說不能盡況經多劫。譬如大海初漸起時當知皆為乃至無價寶珠作所住處。一切寶珠皆海生故。三千大千世界初起當知便為二十五有一切眾生作依止處。菩薩發心亦復如是。初漸起時普為一切無量眾生作依止處。菩薩發心慈悲為首。譬如虛空無不普覆。虛空無量故眾生無量。眾生無量故菩薩發心亦復如是。以能遍覆一切世界一切生故。若菩薩親近善知識。供養諸佛．修集善根．志求勝法．心常柔和。遭苦能忍．慈悲淳厚．深心平等。信樂大乘。求佛智慧。若人能具如是十法乃能發于阿耨多羅三藐三菩提心。廣如經說。攝護正法者攝謂攝受攝持。即是勝鬘攝受正法。護謂擁護護念即是護念付囑正法。攝受擁護為法城塹不惜身命以設供養。波羅蜜多以下是修習行。于中有七。總持者謂陀羅尼。等持者謂三摩地。靜慮謂四靜慮。解脫謂八解脫。慈悲喜舍即四無量。一切佛不共法者菩薩地說。諸佛世尊有百四十不共佛法。謂諸如來三十二相．八十隨好．四一切種清凈．十力．四無所畏．三念住．三不護．大悲．無忘失法．永害習氣．及一切種妙智。是名一切佛不共法。其三十二相八十隨好十力四無所畏大悲無忘失法并如前辨。四一切種清凈者。一一切種所依清凈。煩惱粗重習氣皆永盡故。又于自體如自所欲取住舍中自在而住。二一切種所緣清凈。謂于種種若化若變若所顯現一切所緣皆自在轉。三一切種心清凈。諸心粗重永遠離故一切善根皆積集故。四一切種智清凈。無明粗重永遠離故。又遍所知智無障礙智自在轉。三念住者謂諸如來于其長夜有如是欲。如何當令諸有情類于我善說法毗奈耶無倒行中如實隨住。如是長夜欲樂法主化御眾時。若所希欲或遂不遂不生雜染。由三念住略所顯故。此三復由三眾別。一一向正行。二一向邪行。三一分正行一分邪行。不生喜患但生大舍。三不護者謂諸如來三業清凈現行。永害習氣者。謂諸如來或于動轉或于瞻視或于言論或于安住似有煩惱。所起作業多不現行。一切習氣皆斷無余。一切種妙智者總于諸法無顛倒智。所余佛法如前已說

經曰。觀一切法若常若無常‘皆不可得于諸如來廣設供養觀一切法若樂若苦皆不可得于諸如來廣設供養觀一切法若我若無我皆不可得于諸如來廣設供養觀一切法若凈若不凈皆不可得于諸如來’廣設供養

贊曰。自下第二觀察行相于中復三。一離四倒行二三門行。三離著生滅行。此則初也。異生多執身受心法以為凈樂我常。為破彼故說四諦理。既無常無樂無我無凈。令壓生死趣求二乘。二乘遂執真實有彼無常等四。既有法執附著小果不欲大乘。世尊后說大般涅槃常樂我凈令舍小果趣求大乘。彼聞厭舍遂得佛果。此二俱是引攝方便非實道理。諸法實非此二四種。故有說言諸佛或說我或時說非我。諸法實相中無我無非我。余三亦爾。今觀實相以設供養故觀諸法常無常等皆不可得

經曰。觀一切法若空若不空‘皆不可得于諸如來廣設供養觀一切法若有相若無相皆不可得于諸如來廣設供養觀一切法若有愿若無愿皆不可得于諸如來’廣設供養

贊曰。此即第二三門行也。若是二乘觀苦為空即空無我行故。觀集道全苦諦少分為無愿行。觀于滅諦為無相行。欣厭事成。若大乘者觀遍計所執實我法為空行。觀依他起為無愿行。觀圓成實為無相行。又三皆通。空無相無愿并破凡夫妄想分別我法執等。故不空是凡執有愿有相并皆如是。其空等行此皆趣入方便之門。據理實相非空不空有愿無愿有相無相。今觀實相故不可得。推前一法達一切故。故論說言。舜若多者名為空性。法性非空空之性故

經曰。觀一切法若遠離‘若不遠離皆不可得于諸如來廣設供養觀一切法若寂靜若不寂靜皆不可得于諸如來’廣設供養

贊曰。凡夫妄想樂著生死性不寂靜有不遠離及不寂靜。為破彼故說為遠離及于寂靜。依于遠離及寂靜門破彼病。故以入于真名為遠離及寂靜等。據實法體非遠不遠非靜不靜。靜不靜等皆是入門故非法性。以實相體名言路絕尋思道息故遠離等皆不可得

經曰。于深般若‘波羅蜜多書寫聽聞受持讀誦思惟修習廣為有情宣說流布或自供養或轉施他于諸如來’廣設供養

贊曰。自下第三行門法行行。一書寫二聽聞。三受持。愛樂寶重不離于心。生死威儀愿相隨故。四讀五誦六思惟七修習如說行也。八廣為有情宣說流布。九自供養十施他。此十名為行法行行。此中皆得自作教他贊嘆隨喜慶慰。供養之中說自言者以對施他且復言自。據實而言自供教他贊嘆隨喜慶慰并得供養。施他書寫乃至教他施他贊嘆等事并名法行名為供養。行十法行者獲福聚無量勝故無盡故。由攝他不息。廣如中邊論說

經曰。佛說如‘是真凈供養甚深理趣無上法已告金剛手菩薩等言若有得聞如是供養般若理趣無上法門信解受持讀誦修習速能圓滿諸菩薩行疾證無上’正等菩提

贊曰。此即第三嘆經勝德。以法供養即菩薩行故菩薩行速得圓滿

經曰。爾時世尊‘復依一切能善調伏如來之相為諸菩薩宣說般若波羅蜜多攝受智密調伏有情甚深理趣’智藏法門

贊曰。明依觀照修行相中自下第二能善調伏智藏法門。由依觀照除忿等故文意有三準前應釋。此即第一總標所說法門之名。能善調伏者能除忿等名善調伏。攝受智密調伏有情者觀照之智微妙名密。此智為藏具能攝受一切諸佛法所有功德名為攝受。亦名智藏。以此智藏能除自他忿恚等過故名調伏。此門義顯。由觀照智達法本性忿恚惡法并能調伏

經曰。謂一切有情‘平等性即忿平等性一切有情調伏性即忿調伏性一切有情真法性即忿真法性一切有情真如性即忿真如性一切有情法界性即忿法界性一切有情離生性即忿離生性一切有情實際性即忿實際性一切有情本空性即忿本空性一切有情無相性即忿無相性一切有情無愿性即忿無愿性一切有情遠離性即忿遠離性一切有情寂靜性即忿寂靜性一切有情不可得性即忿不可得性一切有情無所有性即忿無所有性一切有情難思議性即忿難思議性一切有情無戲論性即忿無戲論性一切有情如金剛性’即忿如金剛性

贊曰。此下第二正陳所說文中有二。初說十七實相即忿實相。后釋所由。此即初也。文分為五。初以不二除斷無變三種實相以即于忿。他忿之時應作此念。法既平等何有嗔忿。法既離染忿能調我。法既無變忿性亦然。何須分別見他生忿而起恚惱。作此觀已故一切惑皆悉除滅。下皆準知。第二以實常德性滅破真境四種實相以即于忿。第三以非有離相不求三種實相以即于忿。第四以斷染法離生二種以即于忿。第五以無得虛偽深妙離言堅實五種以即于忿。如其次第一一配之。此中法門如前已辨故不解釋。煩惱之中嗔忿為重此中偏舉。論實通余一切染也。以忿即真知本染盡。有情起忿有情本性即忿本性。人法本性皆即實相。無二分故。既知此已不見忿等故不應生煩惱之過

經曰。所以者何‘一切有情真調伏性即是無上正等菩提亦是般若波羅蜜多亦是諸佛’一切智智

贊曰。自下第二釋其所由。以有情本調伏性。實相即是法身無上正等菩提。此說實相本性菩提。亦是能觀觀照般若法性法相體不異故。如刀之利體無別故。由此故知忿之本性亦是諸佛一切智智。此有多解真智俗智各得一名。第二解云一切智者佛也。又言智者佛所成智。此本性般若即佛之智。以忿即真如亦即佛之智。故煩惱性即是覺分。更無異故。又復覺知是煩惱故永不起之。法性本同用不異故。又調伏性即是實相。菩提亦是實相。般若亦是諸佛智之本性。本性名智智之本故。四名雖有別體一故相即。智及智處皆名般若。義意同故

經曰。佛說如是‘能善調伏甚深理趣智藏法已告金剛手菩薩等言若有得聞如是調伏般若理趣智藏法門信解受持讀誦修習能自調伏忿恚等過亦能調伏’一切有情

贊曰。自下第三嘆經勝德。此雜染失忿恚等者通諸染也

經曰。常生善趣‘受諸妙樂現世怨敵’皆起慈心

贊曰。此即第二世間勝果。忿唯不善起必招苦。今離忿等故生善趣受勝樂果以無忿故。不惱于他故現怨家慈心相向

經曰。能善修行‘諸菩薩行疾證無上’正等菩提

贊曰。此即出世勝善果也

經曰。爾時世尊‘復依一切能善建立性平等法如來之相為諸菩薩宣說般若波羅蜜多一切法性甚深理趣’最勝法門

贊曰。明行之中總有六段。自下末后二段顯依二法遍修之相。此段性平等性最勝法門。修觀實相人法平等皆遍滿故。后段有情住持勝藏法門。修觀觀照遍諸人法皆善緣故。此中有三此即第一總標所說法門之號。能善建立性平等法者性平等法謂即真如遍于人法名性平等。此真實性不可施設言說分別。今施設為性平等法故名建立。真實法性故名最勝法。令趣入故名為門

經曰。謂一切有情‘性平等故甚深般若波羅蜜多亦性平等一切法性平等故甚深般若波羅蜜多亦性平等一切有情性調伏故甚深般若波羅蜜多亦性調伏一切法性調伏故甚深般若波羅蜜多亦性調伏一切有情有實義故甚深般若波羅蜜多亦有實義一切法有實義故甚深般若波羅蜜多’亦有實義

贊曰。此下第二正陳所說于中有六。第一以人法遍滿離染真理三種以即般若。皆同前門。第三名無變。此名真理者前名真法此名實義故。世出世間莫過二種。一有情二法。悟此二種即是般若波羅蜜多觀照之智。二種本性即成是實相般若波羅蜜多故皆相即

經曰。一切有情即真如故‘甚深般若波羅蜜多亦即真如一切法即真如故甚深般若波羅蜜多亦即真如一切有情即法界故甚深般若波羅蜜多亦即法界一切法即法界故甚深般若波羅蜜多亦即法界一切有情即法性故甚深般若波羅蜜多亦即法性一切法即法性故甚深般若波羅蜜多亦即法性一切有情即實際故甚深般若波羅蜜多亦即實際一切法即實際故甚深般若波羅蜜多’亦即實際

贊曰。第二以人法實常德性法體真境四種以即般若

經曰。一切有情即本空故‘甚深般若波羅蜜多亦即本空一切法即本空故甚深般若波羅蜜多亦即本空一切有情即無相故甚深般若波羅蜜多亦即無相一切法即無相故甚深般若波羅蜜多亦即無相一切有情即無愿故甚深般若波羅蜜多亦即無愿一切法即無愿故甚深般若波羅蜜多’亦即無愿

贊曰。第三以人法非有離相不求三種以即般若

經曰。一切有情即遠離故‘甚深般若波羅蜜多亦即遠離一切法即遠離故甚深般若波羅蜜多亦即遠離一切有情即寂靜故甚深般若波羅蜜多亦即寂靜一切法即寂靜故甚深般若波羅蜜多’亦即寂靜

贊曰。第四以人法離染離生二種以即般若

經曰。一切有情不可得故‘甚深般若波羅蜜多亦不可得一切法不可得故甚深般若波羅蜜多亦不可得一切有情無所有故甚深般若波羅蜜多亦無所有一切法無所有故甚深般若波羅蜜多亦無所有一切有情不思議故甚深般若波羅蜜多亦不思議一切法不思議故甚深般若波羅蜜多亦不思議一切有情無戲論故甚深般若波羅蜜多亦無戲論一切法無戲論故甚深般若波羅蜜多’亦無戲論

贊曰。第五以人法無得虛偽深妙離言四種以即般若

經曰。一切有情無邊際故‘甚深般若波羅蜜多亦無邊際一切法無邊際故甚深般若波羅蜜多亦無邊際一切有情有業用故當知般若波羅蜜多亦有業用一切法有業用故當知般若波羅蜜多’亦有業用

贊曰。第六以人法廣大作用二種即于般若。以境廣大智亦如是。以境具有流轉業用般若亦有觀照境界除斷之用

經曰。佛說如是‘性平等性甚深理趣最勝法已告金剛手菩薩等言若有得聞如是平等般若理趣最勝法門信解受持讀誦修習則能通達平等法性甚深般若’波羅蜜多

贊曰。第三嘆德。性平等性者真如實相體性平等人法本性故名性平等性。則能通達平等法性由聞信等此性平等威神力故。故能通達平等法性。平等法性即深般若波羅蜜多。深般若波羅蜜多義合二種。一實相二觀照。今達實相由觀本性遍人法故。前文所即深般若者即是觀照。不爾如何實相般若亦有業用

經曰。于諸有情‘心無掛礙疾證無上’正等菩提

贊曰。所依法性尚能通達。能依人法理亦無礙。掛者障也礙者拘礙。通達人法亦無障礙。達所依故能依亦達

經曰。爾時世尊‘復依一切住持藏法如來之相為諸菩薩宣說般若波羅蜜多一切有情住持遍滿甚深理趣’勝藏法門

贊曰。此第二段有情住持勝藏法門。修觀觀照遍諸人法皆善緣故。文中有三此即第一。標所說法門之名就中復二。初說依相后說其名。住持藏法者。住謂住止謂如來藏等無始有情皆依之住。或此先住諸有情中。持謂住持謂如來藏等住持有情。為有情本亦能住持一切佛法所有種子。藏法者謂如來藏即無為中含容無邊佛功德故名之為藏。一切有情住持遍滿謂如來藏遍滿依住有情身心。能持一切佛法功德。此即一切殊勝寶藏。詮此教法名為法門。如來藏義是根本名。故不說余金剛藏等

經曰。謂一切有情‘皆如來藏普賢菩薩’自體遍故

贊曰。自下第二正陳所說于中有四。此即第一。一切有情皆如來藏者如來藏者即是真如在纏之名。出纏之時名法身故。藏謂庫藏諸佛所有一切功德皆在其中名如來藏。現行功德未能起故不名法身。又此真性正實如來藏在纏中名如來藏。一切眾生皆有真理故勝鬘云。夫生死者是如來藏。普賢菩薩自體遍故者。賢謂賢善。遍體三業一切賢善故名普賢。菩薩證此普賢善理。又其自體普皆賢善。三業等法一切皆賢。由是菩薩所證真理。能證有為自體等法。一切調順并皆賢善又由此性體遍三業能令三業普皆賢善故名普賢。然今菩薩普賢本性即如來藏。故說普賢菩薩自體遍有情體故。有情者皆如來藏。廢用顯體名普賢遍

經曰。一切有情‘皆金剛藏以金剛藏’所灌灑故

贊曰。此即第二。一切有情皆金剛藏即如來藏。堅實難壞能有破裂生死之德名金剛藏。金剛藏菩薩能證于此金剛藏理。亦能獲得金剛藏智名金剛藏。然今一切有情本體皆金剛藏。然以般若金剛藏教灌灑身心悉得堅實破裂生死堅固之法。故知有情皆金剛藏。灌者入身心之義。灑者破生死之業。以彼展轉金剛藏教所灌灑時破生死故

經曰。一切有情‘皆正法藏一切皆隨’正語轉故

贊曰。此即第三。一切有情皆正法藏正法即是般若真教。藏謂庫藏一切有情皆是正法之庫藏也。以諸有情皆能隨順正語轉故。言正語者謂順理語即是。契經謂諸有情皆能隨順正語而轉。轉謂動轉能依正語圣教法行得堅實法故。有情性相并名有情。從諸有情發起正語。故諸有情名正法藏

經曰。一切有情‘皆妙業藏一切事業’加行依故

贊曰。此即第四。一切有情皆妙業藏。妙業即是菩薩所有諸善三業藏。義同前。一切有情皆是菩薩妙業庫藏。菩薩欲起諸善事業皆為有情。或為證彼有情本性或欲拔彼生死苦惱發起加行。故有情是加行所依。所依即藏。從諸有情起妙業故。上來四種第一法體談本藏故。第二法用破生死故。第三教依無倒本故。第四德依諸德本故。若不能曉與此相違

經曰。佛說如是‘有情住持甚深理趣勝藏法已告金剛手菩薩等言若有得聞如是遍滿般若理趣勝藏法門信解受持讀誦修習則能通達勝藏法性疾證無上’正等菩提

贊曰。自下第三嘆經勝德。勝藏法性即如來藏等四種勝藏。法本性故。由今聞等故后通達

經曰。爾時世尊‘復依究竟無邊際法如來之相為諸菩薩宣說般若波羅蜜多究竟住持法義平等’金剛法門

贊曰。自下第三二段明行得果于中分二。初無邊無際究竟法門。得二果時廣深一味極殊勝故自利果德。后甚深理趣無上法門。得二果已自利利他為三界主隨諸有情所愿皆從。利他果德。此即初段。就此初段中文有其三。此即第一總標所說法門之號。于中復二。初說所依后辨其名。究竟者最勝義。第一義無上義窮極義。無邊者廣無際者深。此意說言。佛身最勝廣深之法。究竟住持法義平等者。究竟者同前釋。住者依止持者住持。法者能詮文字之教。義者所詮理趣之義。平等者相似義不異義。金剛者堅實義能破義。謂最勝依止住持教理不異破壞生死。法門謂法義皆能無邊際等故。又究竟住持住持一切諸佛法故。法義平等相順無二。金剛法者能破生死堅實法門

經曰。謂甚深般若‘波羅蜜多無邊故一切如來’亦無邊

贊曰。此下第二正陳所說。前性平等性最勝法門中。說一切有情無邊等故甚深般若波羅蜜多亦無邊。般若既通實相觀照文字等五。三身如來隨亦無邊。實相之理法身無邊。觀照之智報身無邊。依此二種化身應物隨緣。即現業用無邊。無邊者廣量難測故。諸根相好一一無邊。無限善根所引生故

經曰。甚深般若‘波羅蜜多無際故一切如來’亦無際

贊曰。無際者深妙難知故。亦由三劫難修所得故。深般若名為無際。此成三身亦名無際。非是二乘凡夫等類十地菩薩所能知故

經曰。甚深般若‘波羅蜜多一味故一切法’亦一味

贊曰。此能觀觀照及所觀理方便等五法皆一味故名為平等。一味者一相義。謂無相和合義無分別義。又一味者堅實故離苦樂相無歡戚故。其一切法若教若義皆亦一味。隨二般若無乖諍故。佛地經說。譬如三十三天未入雜林。終不能于若事若受無我我所和合受用。若入雜林即無分別隨意受用。由此雜林有如是德能令諸天入此林者。天諸果報若事若受無所思惟和合受用。如是菩薩若未證得無生法忍終不能得平等之心平等之舍。乃與一切聲聞獨覺無有差別。有二想故。彼不能住受用和合一味事智。若已證得無生法忍遣二想故得平等心。遂與聲聞獨覺差別。由平等心而能住舍受用和合一味事智。彼論說言。三十三天有一雜林諸天和合福力所感。令諸天眾不在此林宮殿等事苦樂受等勝劣有異。有我我所差別受用。若在此林若事若受都無勝劣。皆同上妙無我我所和合受用。能令平等和合受用故名雜林。此由諸天各修平等和合福業增上力故。令彼諸天本識變現同處同時同一相法。由彼雜林增上力故。令彼轉識亦同變現雖各受用而謂無別。如是地前地上菩薩差別無差別亦復如是。二相無相所引生故未得無生及得別。故即彼經云。又如種種大小眾流未入大海各別所依。異水少水水有增減。隨其水業所作各異。少分依持水族生命。若入大海無別所依水無差別水無限量水無增減。所作業一廣大依持水族生命。如是菩薩若未證入如來清凈法界大海各別所依。異智少智智有增減。隨其智業所作各異。少分眾生成熟善根之所依止。若已證入如來清凈法界大海無別所依。智無限量智無增減受用和合一味事智無量眾生成熟善根之所依止。彼論說言。水別所依種種地方為所依故。菩薩所依別別如來為所依故。異水者清濁灰美水差別故。菩薩異智者各別勝解所修成故。所余法譬隨義可知。菩薩既然。故修成時成佛之位三身萬德各唯一味

經曰。甚深般若‘波羅蜜多究竟故一切法’亦究竟

贊曰。此觀照及境文字等五最勝第一名為究竟。諸法及義隨般若亦爾。此中意顯。由深般若因位．文字．眷屬．境界．無邊無際一味究竟。所行之行得三身果。所說法義隨身亦爾。有深般若諸法本性。本性既一味究竟故法亦爾

經曰。佛說如是‘無邊無際究竟理趣金剛法已告金剛手菩薩等言若有得聞如是究竟般若理趣金剛法門信解受持讀誦修習一切障法皆悉消除定得如來執金剛性疾證無上’正等菩提

贊曰。此即第三嘆經勝德。既聞般若及佛三身所有法義無邊際等。一切障法皆悉銷除定得如來執金剛性。謂領受此能破生死真實本性真如法界。疾證無上正等菩提。此中具有滅惡攝善二種勝德

經曰。爾時世尊‘復依遍照如來之相為諸菩薩宣說般若波羅蜜多得諸如來秘密法性及一切法無戲論性大樂金剛不空神咒金剛法門初中后位最勝第一甚深理趣’無上法門

贊曰。此第二段甚深理趣無上法門。得二果已自利利他為三界主隨諸有情所愿皆從利他果德。遍照智者即一切智一切種智。如睡夢覺如蓮華開。通達諸法遍能自利及利他盡名為遍照。得諸如來秘密法性。得謂獲證。謂此法門能得秘密等。可貴可重名秘幽隱難知名密。即是有為一切殊勝幽微諸法謂菩提是。及一切法無戲論性即真法界。離諸名言及分別故。大樂者得無漏樂。樂有五種。一因樂二受樂三苦對治樂四斷受樂五無惱害樂。此中有四。一出離樂二遠離樂三菩提樂四涅槃樂。今得此五及后四種故言大樂。遍滿法界俱是樂故。金剛者能破義一切障法悉能破故。不空者顯此妙法非空無果必有靈驗殊勝異果名為不空。神咒者神謂圣德理事自在。咒謂總持謂十方佛共有圣德名之為神。以一略言具一切佛法所有功德。破滅一切生死怨敵。總含諸德故名總持。此名為咒。金剛法性者諸佛般若堅實諸法此為第一故名法性。此上所詮法門所得行。以下總是能得法門。初中后位者謂此經中初說中說后說三位。或發心修行證得三位。或聽聞修行離欲三位。此為最勝無二第一無上法行。由此法門最第一故能證如來秘密法性等

經曰。謂大貪等‘最勝成就令大菩薩’大樂最勝成就

贊曰。自下第二正陳所說文中有二。初以三復次說菩薩行十惡業道等因所得果利。后三復次說陀羅尼。初中有三復次。初復次中有二。初明惡業道貪等為因所得果利。后明善業道般若為因所得果利。明貪等為因中初明自利果。后明利他果。明自利果中明由貪等為因展轉得四種果。一由貪等為因得大樂。二大樂為因得大覺。三大覺為因得能降四魔。四降四魔為因得自在。云何名為謂大貪等最勝成就。所謂菩薩于其因中翻其生死十惡業道。自行出世十惡業道。一能殺生。謂斷眾生生死流轉斷是殺義。二不與取。無有與者自然攝取是無他求自攝益義。三欲邪行。了知欲為邪而修于正行。若分別欲實知唯邪如有頌言。佛說貪恚癡皆從分別起。凈不凈顛倒此亦為緣生。凈不凈顛倒為緣而有者彼自性皆無故顯非真實。四妄語。若于妄中能說為妄。如有頌言一切虛妄法世尊如實說。于虛妄法中諸行最虛妄。五離間語。云何貝戍尼謂常居最勝空。貝戍尼言顯目離間語密詮常勝空。貝表勝義戍表空義尼表常義。今取密義。六粗惡語。云何波魯師謂善安住所知彼岸。此波魯師顯目粗惡語密詮住彼岸。彼岸即是一切智。佛于其中能善安住名波魯師。七綺間語。若正說法品類差別。八貪欲。攝大乘說若有數數欲自證得無上靜慮。此意但說從散引生但言貪定。謂起大貪欲欲無上菩提。貪于生死度脫有情名為貪欲。九嗔恚。若于其心能正憎害一切煩惱。已斷已滅是憎害義。十邪見。若一切處遍行邪性皆如實見。即見一切虛妄分別邪亂為性。雖諸菩薩密行十惡業道今舉意業大貪為首。據實通行三業為因。由此菩薩最勝成就行此十因故感前五種樂。勝于凡位所有諸樂故名最勝。又大樂者謂五修果離種種相得法苑樂。如前已辨

經曰。大樂最勝成就‘令大菩薩一切如來’大覺最勝成就

贊曰。證得五樂法苑樂故能得大覺覺自及他若理若事。菩薩位得一切佛因佛位名得大覺圓滿

經曰。一切如來‘大覺最勝成就令大菩薩降伏一切’大魔最勝成就

贊曰。由覺事理自他邪正故能永斷四種大魔

經曰。降伏一切‘大魔最勝成就令大菩薩普大三界’自在最勝成就

贊曰。由降四魔超過三界。得尊位果故普大三界。不為生死四魔所壞故名自在。略說自在有其十種。謂壽自在。心自在。眾具自在。此三因施度圓滿。業自在生自在由戒度圓滿。勝解自在由忍度圓滿。愿自在由勤度圓滿。神力自在由定度圓滿。智自在法自在由般若度圓滿。如攝論等第九卷說。此十自在以宗而說名自利果。證得之時亦有分位故佛自在普大于三界。故有頌言。天地此界多聞室。逝宮天處十方無。丈夫牛王大沙門。尋地山林遍無等故佛世尊普大三界。略而言之清凈法界大圓鏡智平等性智妙觀察智成所作智福德智慧二種莊嚴故為最勝

經曰。普大三界‘自在最勝成就令大菩薩能無遺余拔有情界利益安樂一切有情’畢竟大樂最勝成就

贊曰。上明自利下明利他于中有二。初明廣大第一之心利他之行。所以者何。下后明常心不顛倒心利他之行。能無遺余拔有情界者即所有眾生。眾生所攝卵生胎生濕生化生若有色若無色若有想若無想若非有想若非無想并皆拔苦而與其樂。無一眾生非悲智境故無遺余。遺者遺落失沒之義。余者剩杖殘不盡義。拔謂拔濟拔諸有情無一有情遺落失沒剩杖殘叢而不拔者。意樂遍滿十方三界五趣四生。故名廣大心也。利益安樂畢竟大樂最勝成就者利益有十利。謂菩薩地說。一純利．二共利．三利益種類利．四安樂種類利．五因攝利．六果攝利．七此世利．八他世利．九畢竟利．十不畢竟利。安樂有五如前已說。又攝善名利益離惡名安樂。等有十對解如唯識疏。畢竟大樂所謂涅槃金剛經云。我皆令入無余涅槃。彼通三乘但說涅槃不說余者。今取菩提及涅槃樂。即是有為無為一切無漏所有功德。令諸有情怡適調順無所違損。無所逼惱故名大樂。即第一心欲令有情住極勝處故名第一

經曰。所以者何‘乃至生死流轉住處有勝智者齊此常能以無等法饒益有情’不入寂滅

贊曰。所以者何征其所由拔諸有情能無遺余致涅槃界之所以者何謂是也乃至生死流轉住處者能盡未來時無限也。能隨十方一切有情生死流轉之時時名節。十方世界住處所在即顯處廣時廣。有勝智者謂能共離我及我所。離人法執名勝智者。生法二智悉皆圓滿即是其言心不顛倒也。名勝智者離二執故。齊此常能以無等法饒益有情不入寂滅。齊十方界處齊未來際生死之時。常能以此第一最勝無等類法利樂有情。有情無限入涅槃期不可窮盡故。勝智者隨諸有情不入寂滅。何以故。以無法執及有情執無自他相故。利有情常無窮盡。如世父母拔濟男女心生悲愍無自他相。不憚劬勞故能長時生悲濟意。菩薩亦爾。故名常心。因中四心既圓滿已故至佛位能益有情無盡限期。常能濟拔十方法界皆度脫盡。即是金剛四種心因得四果也

經曰。又以般若‘波羅蜜多方便善巧成立勝智善辦一切清凈事業能令諸有’皆得清凈

贊曰。初復次中上來以貪等為因所得果利。此以般若為因所得果利。方便者由智慧力隨諸有情病行機器意樂應時即為顯現說法等事。故名方便。曲順時宜令其入道之前加行名為方便。如在路行見人逐兔。他問見不應坐答言。我實不見為護殺事即現坐相云我不見。非是立時我不見也。不犯妄言護殺事成。菩薩亦爾。欲令眾生舍偽入真。于無名法以名字說隨其輕重時節所宜。應機而說令其入道。以象表無象以言表無言。不稱其真故名方便。妙得其趣應物隨時處事之間。亦不曾失故名善巧。成立勝智由此善巧為其因故。果得勝智。勝智即是二智所攝。方便善巧波羅蜜多。智之差別有其二種。一回向二拔濟此回向也。究竟歸一切智故。善辨一切清凈事業者謂神通．記心．漏盡．三種。福智二因自他二利一切善事悉皆善辨。能令諸有皆得清凈者三有九有因果雙亡。生死染污悉皆銷滅故名清凈。即一切惡悉皆除滅。前貪等為因雖有二利宗在利他。起四種心此以般若為因能修善盡能除惡盡。菩提之心既有三種所得果利亦有其三。雖前門說貪等為因體即般若以異名說。一切皆以般若為性。此上總是初復次解

經曰。又以貪等‘調伏世間普遍恒時乃至諸有皆令清凈’自然調伏

贊曰。自下第二重解貪等所得果利于中有二。初明利他后明自利。此利他也。謂以貪等調伏世間等者謂佛菩薩觀諸有情多慳所蔽。雖有珍財不能修福亦不自用。如割身肉深生痛惜。菩薩知其因慳所蔽增長惡業當墮惡趣無有出期。遂起大貪集其財寶。令舍慳吝不起惡業。菩薩實是后得智中大悲之心起此貪等。不為己身名利諸眾眷屬恭敬。故起一貪增百千善。由是善財求善知識。遇見一王殺縛鞭杖無量眾生。善財心悔王語之言。此諸眾生愚鈍恨悷若不苦楚終不調伏。故我苦之。善財方解如仙譽國王殺五百波羅門更增功德。此亦如是。一切十惡所有業道皆準此知。故起貪時菩薩大利

經曰。又如蓮華‘形色光凈不為一切穢物所染如是貪等饒益世間住過有過’常不能染

贊曰。此明貪等自利之行。菩薩身心起此貪等形色光凈。不為一切穢物煩惱所能染污。故留煩惱助愿受生作大自在。若是佛者似其貪等以此貪等饒益有情。設住煩惱過失之心住余有漏善無記心名為有過。過是漏義。于此三性一切時中不能染污。如蓮華等雖出泥中泥不能染。菩薩之心亦復如是

經曰。又大貪等‘能得清凈大樂大財三界自在常能堅固’饒益有情

贊曰。此即第三復次重釋。又大貪等者謂我貪等。貪名貪好。恐身造惡當墮生死。貪為自身修道離苦。故維摩云。寧起我見如須彌山不起空見如毛發許。以空邪見無斷修故。若貪有我恐增惡名便增修道。因以貪等果得大樂七種圣財法界珍財為三界主。不為過染得十自在。于一切時于一切處于一切事堅固饒益一切有情。有情饒益即菩薩利。此中三種由昔因中或在果位能以貪等為因修習。故在果位得果無邊。初是實行為返惡故說相似貪。第二大悲所逼說相似貪。第三為求利己說相似貪。然正起行生死煩惱惡業皆滅。故染貪等一切皆亡如何說起

經曰。爾時如來‘即說神咒

納慕薄伽筏帝(一)缽剌壤波啰弭多曳(二)薄底(丁履反下同)筏攃(七葛反)羅曳(三)罨跛履弭多窶拏曳(四)薩縛呾他揭多跛履布視多曳(五)薩縛呾他揭多奴壤多奴壤多邲壤多曳(六)呾侄他(七)缽剌[口*兮](一第反下同)缽剌[口*兮](八)莫訶缽剌[口*兮](九)缽剌壤婆娑羯囇(十)缽剌壤路迦羯囇(十一)案馱迦啰毗談末泥(十二)悉遞(十三)蘇悉遞(十四)悉殿都漫薄伽筏底(十五)薩防伽孫達囇(十六)薄底筏攃囇(十七)缽剌娑履多喝悉帝(十八)參磨濕嚩娑羯囇(十九)勃[口*陀]勃[口*陀](二十)悉[口*陀]悉陀(二十一)劍波劍波(二十二)浙羅浙羅(二十三)曷邏嚩曷邏嚩(二十四)阿揭車阿揭車(二十五)薄伽筏底(二十六)么毗濫婆(二十七)莎訶(二十八)

如是神咒三世諸佛皆共宣說同所護念能受持者一切障滅隨心所欲無不成辨疾證無上正等菩提

爾時如來復說神咒

納慕薄伽筏帝(一)缽剌壤波啰弭多曳(二)呾侄他(三)牟尼達謎(四)僧揭洛訶達謎(五)遏奴揭洛訶達謎(六)毗目底達謎(七)薩馱奴揭洛訶達謎(八)吠室洛末拏達謎(九)參漫多奴跛履筏剌呾那達謎(十)窶拏僧揭洛訶達謎(十一)薩縛迦羅跛履波剌那達謎(十二)莎訶(十三)

如是神咒是諸佛母能誦持者一切罪滅常見諸佛得宿住智疾證無上正等菩提

爾時如來復說神咒

納慕薄伽筏帝(一)缽剌壤波啰弭多曳(二)怛侄他(三)室囇曳(四)室囇曳(五)室囇曳(六)室囇曳細(七)莎訶(八)

如是神咒具大威力能受持者業障消除所聞正法總持不忘疾證無上’正等菩提

贊曰。自下第二段三復次咒。此第一咒。嘆德如文。諸佛口同說心皆共護念。護者加持念者記憶。諸佛之心加持不忘。隨心所欲除諸惡愿善者皆從。其第二咒嘆德之中出生諸佛名之為母。一切諸佛生其本故。宿住智者所生之處皆得妙智知過去世住劫等事。善惡因果皆能了知。即宿住智。其第三咒嘆德之中具大威者眾德莊嚴一切敬畏。力者能伏一切。所聞正法總持不忘者得法義持。念慧明記應永不忘。故此中所釋逐彼嘆文。所余異文準義可解

經曰。爾時世尊‘說是咒已告金剛手菩薩等言若諸有情于每日旦至心聽誦如是般若波羅蜜多甚深理趣最勝法門無間斷者諸惡業障皆得消滅諸勝喜樂’常現在前

贊曰。自下第三嘆經勝德于中分二。初別嘆此處一段法門。第二總嘆一卷經德。就初之中文有其三。初嘆滅惡攝善德。次嘆種因方遇德。后嘆所在應尊德。初嘆之中初總嘆斷惡得善德。后別嘆引生諸善德。此為初也

經曰。大樂金剛‘不空神咒現身必得究竟成滿一切如來金剛秘密最勝成就不久當得大執金剛’及如來性

贊曰。自下別嘆引生諸善德。于中有三。一成滿大樂金剛咒。二成就金剛秘秘法。此即教行及理法寶現前必得。三得執金剛如來性此在佛位大執金剛謂佛真智。如來性者即是法身果法寶也。此后二果因位不成故言當得至佛得故

經曰。若有情類‘未多佛所植眾善根久發大愿于此般若波羅蜜多甚深理趣最勝法門不能聽聞書寫讀誦供養恭敬’思惟修習

贊曰。此下第二種因方遇德。凡所修習行愿必兼。若先無二不能于此起十法行。于中有七。一聽聞二書寫三讀四誦五供養恭敬六思惟七修習。余三法行亦復如是。謂施他受持開演三種。此中之書寫尚由因遇。況復受持等。此等都明無因不遇

經曰。要多佛所‘植眾善根久發大愿乃能于此甚深理趣最勝法門下至聽聞一句一字況能具足’讀誦受持

贊曰。自下正論有因方遇。其文可解。義準前知。不能具說十種并然

經曰。若諸有情‘供養恭敬尊重贊嘆八十殑伽沙等俱胝那庾多佛乃能具足聞此般若波羅蜜多’甚深理趣

贊曰。上明一句一字尚假先因。此明從首至終故資多行。四事俱羅號為供養。三業虔奉立恭敬名。頂載殷勤復稱尊重。先談不已又名贊嘆。殑伽者恒神之名。等者相似。佛數齊均與沙相似。此河之中純沙無石。如今渭水無石唯沙。俱胝者百萬也。那庾多者萬萬也。一顆沙為一俱胝那庾多。佛令供養等八十殑伽沙百萬之萬萬佛。乃能具足聞此深經。不爾。無能具聞深義。以經深理非是小智下愚所知。故假大因。今方修遇。歡哉今者幸遇靈文

經曰。若他方所‘流行此經一切天人阿素洛等皆應供養如佛制多有置此經在身或手諸天人等’皆應禮敬

贊曰。自下第三所在應尊德。在處處尊在人人貴。隨文可解。佛制多者舊云支提。即塔廟。塔廟安置化身遺骨尚可敬嚴。況此法身能無供養

經曰。若有情類‘受持此經多俱胝劫得宿住智常勤精進修諸善法惡魔外道不能稽留四大天王及余天眾常隨擁衛未曾暫舍終不橫死枉遭衰患諸佛菩薩常共護持令一切時善增惡減于諸佛土隨愿往生乃至菩提’不墮惡趣

贊曰。自下第二總嘆一卷經之勝德。于中有二。初略別嘆。后總結嘆。此即初也。于中有十德。一多劫得宿住智。二所生常精進修善。三魔等不稽留。四諸天常衛護。五終不橫死。六無枉衰患衰。謂禍起衰家敗身。患謂染疾終無此事。七佛及菩薩常所護念。八令惡滅善生。九隨愿生佛土。十從今日后乃至菩提不墮三惡趣。惡趣之言通攝人中三種惡趣。皆亦不墮。謂無形黃門二形女人

經曰。諸有情類‘受持此經定獲無邊勝利功德我今略說’如是少分

贊曰。此總結嘆也。所詮真相窮本性之甚深。能詮教門因玄宗之極妙。受持者獲利無邊未可具言故說少分故。修行者欲證此德當勤修學究竟取證。方知此經勝利無盡

經曰。時薄伽梵‘說是經已金剛手等諸大菩薩及余天眾聞佛所說皆大歡喜’信受奉行

贊曰。此即第三感悟修行分。諸大菩薩集報土之上人。及余天眾會化身之大士。皆感如來盛說能悟寂止之宏宗。順領深心修行散席

般若理趣分疏卷第三大尾　　　　　　享保丙申歲十月吉日　　　　　　京兆吉田元信