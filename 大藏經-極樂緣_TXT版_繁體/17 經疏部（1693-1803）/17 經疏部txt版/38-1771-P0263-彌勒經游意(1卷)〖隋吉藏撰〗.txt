　　No. 1771 [cf. No. 452]

彌勒經游意

有十重

　第一序王　第二釋名　第三辨經宗體　第四論因果　第五出世久遠　第六論成道真應　第七辨三會人多少　第八論與釋迦同時涅槃　第九明教大小　第十雜料簡

　　第一序王

諸佛出世大事因緣故。居初發心不足之地。專覺無所得大乘修諸萬行故。或上兜率。為諸天子。說般若波羅蜜。或五十六億七千萬歲時。下閻浮提。乃成種覺。故前佛后八相成道。紹位紹尊。皆是一生補處。故前記釋迦。次授彌勒。明此菩薩功等十地。德成高行。逾三忍之上忍。方當改斯穢土。為彼凈國。人壽即八萬四千由旬。田即一種七獲。況乃名華軟草浮空滿地。寶藏神殊盈瞿逸陷。三會說法。道掛天人。一切名字悟無生忍也

　　第二釋名

此經若存胡音。應言佛陀般遮阿那羅彌勒菩薩耨多羅修摩兜率陀提婆修多羅。漢言覺者說觀慈氏大心眾生上生知足天經也。今簡異名不同。一名毗留。亦名阇那迦。此云成。佛陀此云覺者知者見者等也。三藏云清凈覺也。修多羅亦云修妒路修吒羅修林嵐。異名有四。三藏云。修多闌多含五異名之。今上下生兩經。舉胡漢兩音與人法二種。因經明以爾者修行之人。皆是前生后生人得成佛故也。次簡阿逸多與彌勒。阿逸多此云無能勝。故凈土經云莫能勝也。彌勒者。亦彌帝禮。或名彌帝隸迦也。婆修密經亦言和修密經。云阿羅彌勒也。皆云觀慈氏。但相傳。或云阿逸多是名彌勒是性。或云阿逸多是性彌勒是名。兩釋未詳取舍也。皆人曩劫行慈。久習慈因。修慈以立為名。舉德標人。故言慈氏。故釋論云。阿難問佛。何因緣故。得彌勒字。佛答。過去久遠。于閻浮提中。有一佛出世。名曰弗沙佛。彼時有國王。名曇摩留枝。往佛所時。見一比丘。入慈心三昧。形身安靜。放大光明。王見則問佛。此比丘。入何三昧。光明乃爾。佛答王云。此比丘。入慈心三昧。王聞此語。信增欽仰言。此慈心定魏魏乃爾。我亦修習此慈心三昧。爾時。曇摩留枝王。今彌勒是。于世則發此慈心。自此以來。常字彌勒。久習性故。至成佛時。猶名慈氏。如然燈佛。生時。一切身邊如燈故。名然燈佛。初本乞油供養諸比丘因緣。名為目然燈。亦名錠光佛。如聲類書云。有足名錠。無足目鐙也。賢愚經十二卷云。彌勒生在波羅捺國劫波利村輔相之家。初生有三十二相。身紫磨黃金色。姿容挺特。輔相歡喜。召相師相之。相師善。因爾立名。則問兒生時凡有何相。答言。其母素性不能良善。懷兒以來。慈矜苦見。相師喜言。是兒者必慈心。因此為立名。號曰彌勒。父母愛重。心無有量。其殊勝名相相稱。令國土宣傳聞名。波羅捺國王名梵摩達。聞之心懷懼。恐奪王位。意欲未長大時方便除之。其父母知之。遣人遂與其舅。舅名波婆利。領五百弟子。在異國學道。舅得彌勒已教學問。學未□歲時。則通經書。其舅。后時聞有佛出世。則遣彌勒等十六人往至佛所。思念為四句。一問幾相。二問年壽。三問弟子。四問經性。彌勒問已。如來歡喜答。佛更開化說法。其十五人。則得法眼凈。各從坐起。則索出家。佛言善來。便髻自墮。重以方便。為其說法。十五人成阿羅漢。彌勒七歲發心而已。彌勒后時從佛還迦維羅國。大愛道比丘尼為佛自手紡績。作一端金色縷之疊袈裟。系心積想。以奉世尊。世尊不受之。還令供養眾僧。逐語則供養眾像。眾僧之中行之。無有欲取者。彌勒前則取著之也。時佛過波離捺國。身紫摩黃金色。又被金縷織袈裟。表里相稱。行乞食至大陷上。擎缽住止。人民見之。視者無有足。雖皆敬重之。而無有人與食者。時有一穿珠師。將還家供養。其婦怒言失穿珠師之利共。彌勒則將此師還眾僧。眾僧廣說法供養利重。佛為其人利。阿那律過去世一氈生生世世無貧。亦為說施彌勒未來果報事也

　　第三辨宗體

一往大判。上生經者。以大乘為宗體。下生經者。以小乘為宗體。故上生經內。具證六度四等菩薩行。亦具詮中假。故大乘因果等為宗。如后第九段中簡也。下生經。但辨戒定慧三品三藏。故小乘為宗。故三會說法證四果而已。亦但說假。不明中故也。同經中。具明常樂等四德。云何小乘為宗耶。答。常樂等四德義。辨小乘涅槃義。說四德等。亦是對壞其無常等。說常樂等。未必與破三修比丘說常樂等四德。或傍明大乘故下生經云。則此日出家得阿耨三菩提也。一家義宗。而法無非經。色表非色。香表非香等。而法例無非經。但就釋迦教。色聲等為經體。不二而二明之。十五色中。三色為經體得也。若言宗體異者。正法為體。因果為宗也。具如大經疏與大品疏等也

　　第四論因果

有三。第一明因行。第二論果德。第三辨始終

第一明因行。經與論釋不同。如摩德楞伽藏經云。于一一地中。經百千大劫。方成一地之行。不數軟根者也。若如大智論迦旃延子云。三阿僧祇劫。修習果行也

問曰。迦旃延子。申半教與辨菩薩積劫解行者。何謂半教。則是小乘大乘滿教也

答。亦難知之。但有傍有正。迦旃延雖正明小乘教。而傍明大乘滿教菩薩行。何傍也。如成實論云。正解三藏中實義。而不妨彼論大小。利業品云。檀等六波羅蜜得阿耨三菩提果也。阿僧祇者。十十名百。十百名千。十千名萬。十萬名億。千萬億名那由他。千萬那由他名頻婆。名迦陀。過伽陀名一阿僧祇也。就釋迦菩薩發心行行者。第一阿僧祇中。解行而不自知我當作佛。第二阿僧祇中。雖自知我當作佛。而不敢發言。心無所畏。具之而知也。經彌勒發心在前。釋迦發心在后故。佛藏經云。彌勒昔時值善明佛出。于佛所。最初發菩提心。故經云。彌勒發心在釋迦前四十劫也。又大方便報恩經云。今釋迦前有一佛出世。名大釋迦牟尼。時于地獄中火車見受苦。方得發大心。從此過去大釋迦佛至罽那尸佛。為初阿僧祇。是時釋迦菩薩。不離女身。從罽那尸佛。至燃燈佛。名為第二阿僧祇。是時始得離女身。是時菩薩持華供養。上燃燈佛。敷鹿皮衣。布發淹泥。是時燃燈佛。坐為授記。汝于來世。過九十一劫。當得作佛。號釋迦牟尼。從燃燈佛至毗婆尸佛。名為第三阿僧祇。修種智滿足作佛也

第二論果德。有近果與遠果者。如經云。劫后十二年二月十五日。還本生處。舍命生于第四天。名為近果也。遠果有二種。一者五十六億七千萬歲時。下閻浮提成佛。則是應近果。二者若積劫修行。金剛心后成佛。名為真果。是遠果也

問。橫疏論之有可如此。豎密正果何不辨之

答。正果非近與遠。非因非果。不辨之。若欲強明之。亦得也

第三辨始終時節。如賢劫等經云。有三世劫。劫有千佛。過去莊嚴劫千佛。現在賢劫千佛。未來星宿劫千佛。此三千佛。往昔同修行勝因故。次第致果。在乎三劫。又賢劫佛千獨為一類。然賢劫千佛中。前四佛已過。今彌勒是第五佛。當出世興也。出世有前有后故。今具敘之。大論迦旃延子云。過三阿僧祇劫。是時菩薩百劫修行三十二相業自在遲速。遲則百劫。疾則九十一劫也。五華散供養佛故。后九十一劫當作佛。但直明之。應百劫滿足作佛。精進苦行故。超踰九劫。余九十一劫也。若不超者。應在彌勒后成佛故。經中往往云。彌勒發心行道在釋迦前。但不精進苦行故。成佛處后。故彌勒自念言。我千阿僧祇劫。生在兜率陀天。說法度諸天。不能暫舍身種種苦行也。釋迦精進苦行故。超之九劫。得成佛也。如大經中聞羅剎說偈超十二劫。大論云超九劫。不同者。諸師釋云。小劫超十二劫。大劫超九劫。三劫各超三劫。故九劫也

問。大經云何得師偈超十二劫。大論名為九劫耶。若大經云。雪菩薩。聞羅剎為說諸行無常是生滅法生滅滅已寂滅為樂故。超十二劫。大論云。廣解弗沙佛出世時節。不定說時節久遠。但彼佛有二弟子。一者名釋迦。二者名彌勒。弗沙佛。觀釋迦菩薩心未純熟。所化弟子心已純熟。所以爾者。釋迦心自利為傍。化他為正。又彌勒心已純熟。而所化弟子心未純熟。所以爾者。自行為正。化他為傍故也。是時弗沙佛。作如是思惟。一人之心易可化度。眾人心難調伏。故弗沙佛。欲使釋迦疾得成佛。則雪山于寶窟中。入大光明三昧。是時釋迦菩薩化外道仙人。上采名華。仍見弗沙佛化生寶窟中身放光明。菩薩見佛。心大歡喜。便先翹一腳立。叉手向佛。一心觀佛。目不曾眴。七日七夜。以偈贊佛。天上天下無如佛。十方世界亦無比。世界所有我盡見。一切有如佛者。七夜諦觀于佛。目未曾眴。于是得超九大劫。于賢劫中成佛也。有人言。今超者相好業中超有種智曰超。今謂不然。超非超者并然后熟。波若業超。若得波若則萬事進也。但此九十一劫。佛出世不同。如釋論第九卷云。前九十劫中。有三佛出世。后十劫中。有千佛。九十劫中初劫有毗婆尸佛。秦言種種見也。第三十二劫中有二佛。一名尸棄佛。秦言火。亦云頂髻。二鞞怒婆附佛。秦云一切勝也。第九十一劫。劫初有四佛。一名迦羅鳩餐陀佛。亦名呴樓孫佛。大論不見翻。昆侖三藏冠頂亦云帽佛。佛生時如珠有出也。二名迦那含牟尼佛。秦云金仙人。又云屈仙人。三名迦葉佛。四名釋迦牟尼佛。法四佛足前三佛。則是七佛。其前三佛在九十劫中佛也。初佛壽命八萬歲。第二佛壽命七萬歲。第三佛壽命六萬歲。余有四佛。在第九十一劫。劫號為賢劫。初人壽命數千萬歲。漸減漸減。五百萬歲時。有轉輪圣王。即出行化。從爾后。稍稍減也。賢劫經云。至四萬歲時。有第四呴那提佛。亦云呴樓孫佛。出世五濁。經六萬歲。至三萬歲時。有第五呴那含牟尼佛。出世五濁。經云四萬歲也。二萬歲時。有第六迦葉佛出世。壽命二萬歲。迦葉佛后漸漸減人命至千二百歲時。釋迦始上兜率天。于天數四千歲。則人間五十六億七千萬歲。人壽命百歲時。從兜率下。閻浮提作佛。正法五百歲。像法千年。過千五百歲。則釋迦法滅盡。別經云末法一萬年也。唯有辟支佛。行佛也。人命稍稍傳促至十歲時。三災競起。土地雕荒。諸惡人死盡。國界空疏。相見則相殺。時有仙人出世。名郭相。亦云郭智。勸戒云莫相殺因緣漸漸促短。勸須修善行慈之相。惡人等。改往修來。因緣經故。即復所生子。壽二十歲。如是子復生子。子孫壽四十歲。傳增至百歲一萬三萬六萬歲時。有轉輪圣王。出世行化。王王相次。經第七時。人壽八萬四千歲時。彌勒佛出興世。于時安樂人民熾盛時下生也。大賢劫經云。慈氏佛光照四十里。梵志種。父名梵摩。母字梵經。大彌勒經意云。父是因緣有人主之德。故言修梵摩。此云善德。亦云善凈。母名梵摩拔提。此云德主。亦云凈主也。賢劫經云。子曰德力。多聞侍者曰海氏。智慧弟子慧光。神通弟子曰堅精進。佛在世時。人壽八萬四千歲。正法八萬歲。舍利共興一大寺弘法也。師子佛光照四十里。君子種。父名勇師子。母名江音。子名大力。多聞侍者名善樂。神足弟子名雨氏。智慧弟子名智積。佛在世時。人壽七萬歲。三會說法。正法億歲。舍利流八方上下也。從呴樓秦佛。至九十九佛。共出前半劫。后樓至如來。獨用半劫。樓至佛滅后。更六十二劫中。空過無有佛出世。過爾與后。第六十三劫中。有一佛。號為凈光稱王如來。出世壽命十小劫。化眾生。過此佛后。復三百劫。空無有佛出也。此雖有千佛。前后合言三千佛也

問。樓至如來。何以獨用半劫耶

答。應是隨機緣應如數耳

問。此何故賢劫中有千佛耶

答。金力士經云。昔有轉輪王出世。有千子具足。諸王子各發菩提心。愿求作佛。父圣王欲誡。此千王子。雖前作佛。題取千王子名。對王子。以香汁洗之。令千王采取算。得第一者最初佛。如是至九百九王子。最后一王子。一名字第千佛。諸王子譏言。我成佛化已盡。汝復作佛何所處度。小王子聞此語悲泣。復更思惟。世界無邊。眾生無盡。我今發愿。愿我作佛時。我在世界眾生壽命。具與諸王子等所度眾生數亦同之。于是地六種動。佛即與其授記。以是因緣故。最后一佛。獨當半劫也。以泣啼故。名為啼泣佛。啼泣標佛。樓至者此啼泣。亦云光明。佛生時有勝光明故。于是諸王子即發愿。王子作佛時。我等金剛護樓至佛。但金剛護。此是五性執金剛護。此是五性中促金剛神護也

問曰。賢劫中千佛。可是圣王世。千子具足。提所名牽取偈。次第出世作佛。去來兩二世二千佛。何因各千佛出世耶

答。諸法師云。不見經說因緣。此即有之。而類例得言。如現千佛因緣。如大品經云。此天主問。須菩提答。釋般若者。十方恒河沙佛國中。亦如天主問須菩提答。所以爾者。諸佛道同故也。地攝兩論。成毗二家義宗。成佛之體。更非異物。亦是眾生神識有續不斷。終成極果。若諸治滓穢。則眾粗斯盡。種智國明湛然常住在之。曰則廣修萬眾行善滿。以成萬德也。故金剛心謝。法身即起。轉無明以為明。故大經云。無明轉反為明。若通論成佛。凡有識之者。皆是其體。故大經云。而眾生悉皆有心。凡有心者。悉得三菩提。別而論。唯積劫修行。金剛心后。眾德圓備。乃名真成佛也。今大乘宗。橫論之。假名說之。亦有此意。但一家義宗彼。若彼諸家。心識成佛。云心打破洗盡凈假名名為真成佛。而彌勒者。如十住斷經與諸佛下生經意。久已成佛。但跡中一日出家則此日成佛也。若論法身之體。名言心識絕。但慈悲滿足。不違誓愿。萬德莊嚴。所以爾者。為化物故形雜界應。跡眾生故。種種應現。為化物令出有無與生死故。雖形不同。今七佛形壽等不同。如長阿含等經云。第一毗婆尸佛。亦名維衛佛。佛是剎利王種。剎利此云分田。是性憍陳如。佛身長二千四百里。紫摩黃金色。諸金釵是歲樹下金。夫人一時禮佛。頭頭上釵落地。都不見金釵下乎。橫之佛光影不現。故知佛色紫磨黃金色。復昧閻浮提金。閻浮提阿阇那。此云歲樹也。南閻浮提此樹表名也。此樹高上四十千里也。毗婆尸佛。父名般頭摩多。母名槃摩底。子名欠拏。城名槃頭摩也多。圓光百二十由旬。壽命八萬歲也。第二尸棄佛。亦名式佛。亦是剎利王種。姓憍陳如。身長一千六百八十里。身色亦紫摩金色。通身光一百由旬。壽命七萬歲。尸棄佛。父名明相。母名光曜。子名無量也。第三毗舍婆佛。亦云鞞怒附佛。亦是剎利種。種性憍陳如。身長一千二百八十里。圓光四十由旬。通通身光六十由旬。壽命六萬歲也。毗婆沙云。佛父名善證。母名稱戒。子沙學。城名無踰。第四呴樓孫佛。亦名迦羅鳩餐馱佛。是婆羅門種。此云諦行。性迦葉。身長一千里。圓光三十二由旬。通身光五十由旬。壽命四萬歲也。毗婆沙第四十六云。多聞弟子名散奢婆孫。佛父名禮德。母名善枝。子名上勝。城名安和也。第五呴那牟尼佛。亦是婆羅門種。性迦葉。身長八百里。圓光一千二百里。通身光一千六百里。壽命三萬歲。有多聞弟子名蘇坻。佛父名女德。母善勝。子名道師。城名清凈也。第六迦葉佛。此云龜。亦是婆羅門種。姓迦葉。姓為名也。身長十六丈。壽命二萬歲。亦云三萬年也。大經云。迦葉佛七日入滅。此意釋不同。一云七月入滅。二云七日說常樂我凈。非入滅。此意似應二萬歲也。佛父名梵德。母名財主。子名進運。城名婆羅捺也。多聞弟子名藥婆參也。第七釋迦牟尼佛。此是剎利種。姓釋迦。身長一丈六尺。圓光七尺。佛壽八十歲。與釋迦壽命。經論出不同。中本起經云。佛壽八十。雙卷泥洹經云。七十九。行年八十。胎經第十二卷王世品云。釋迦壽命八十四也。阿含經云。佛壽八十五。釋論第三十四卷云。釋迦佛壽百歲。婆娑云。三阿僧祇劫。壽命。與他化自在天壽一種。萬六千歲。但八十年。受余年者。眾生機品堪八十故。入滅余化眾生者。付諸聲聞菩薩等也。如此等時不同意。或時隨物所宜。見應壽無定。如來大期八十。于第七十九年說大經。若爾者。法華云四十余年者。此必是大經之所說。更退一年。是七十八年上說法華。若爾以八十為定者。十九出家。三十成道。正取上。仍說法者。佛初說法時。有人年十一許。已能至佛所謂法比至堪聞法。至佛滅去。復得年已六十一。佛滅度去已。復四十許年時。此人始百一歲。具聞說法。始終之說法。此人在世。由能說法行化。純風相在。盛行佛法也。此是諸師說意也。釋迦父名凈飯王。母摩耶。子名羅睺羅。城名迦毗羅跋提法。多聞弟子等如居士經說也。毗婆尸佛至釋迦。初生時為行七步。舉手而言。三界皆苦。天上天下唯為獨尊。又皆于四方。觀見老病死沙門。學道皆趣鹿野苑。轉四諦法輪。諸師說如此也。又七佛并是上金色也。觀佛三昧經第八卷云。彌勒身長千尺。若如成佛經云。身丈十六丈。圓光百由旬。壽命八萬四千歲。是婆羅門種。姓梵志。父名修梵摩。此云凈德。亦名善德。母梵摩跋提。此云德殊。子名德力。城名翅頭末。多聞弟子名海氏也。胎經第二卷云。釋迦從脅生。彌勒從頂生。我壽百歲。彌勒八萬四千歲。我國是土。汝國是金。我苦。汝上樂也。尋彌勒是賢劫第五佛。過去名莊嚴劫。有千佛。最初佛名華光佛。最后佛名毗舍婆如來也。現在賢劫有千佛。最初佛名呴樓孫佛。最后佛名樓至佛也。未來名星宿劫。有千佛。最初佛名曰光凈光稱王佛。最后佛名須彌相如來也。若依稱揚諸佛三千佛經云。過去千佛中。最初佛名人中尊佛次師子步佛。最后佛名金剛王佛。賢劫千佛中。最初佛名呴那提。次伽那含牟尼。最后佛名樓至佛。未來千佛中。最初佛名王中王佛。最后佛名曰轉場尊上德佛也

　　第五明出世時節久近

劫初人壽命數不同。或云千萬億歲。或云四萬歲。或云八萬四千歲也。漸漸轉促。正于百年乃至十歲。雜心亦同也。故樓炭經云。人壽至十歲時。有三小劫。一者刀劍劫。二者谷貴劫。三者疾疫劫。刀劍者。人多貪粗。行十惡法。若行善眾共笑。推為愚。爭共懷滅。相教作惡。無一善人。爾時人民。亦壽十歲。時女生五月日生兒。人多行非法。女嫁所有飲食羹味一切衣服皆悉滅盡。天下山林豁谷崖岸自然而生。所有七寶皆沒地中。但棘荊。于時人民不教。父母不承。卑沙門無人。人民相見。但欲殺害。譬如獵師見鹿獐便欲殺之。于時草木瓦石。皆化為刀劍。展轉相殺人既止壽十歲中。有點之者。見此相殺。走入山林溪谷深河相中藏遲。言無有能殺我者。我亦不殺汝。人便在山林。食諸樹根果。相殺七日便止。又經云。七日方止。時人死者。皆墮泥利中也。相殺既止。智者乃出。相見共相約敕。不宜相殺害。于是天下人民。更善行。其后生子皆壽二十歲。如是后生孫壽四十歲。稍增至八十。乃至百千一萬二萬四萬六萬歲。既約相戒。并為善行。其壽稍稍增長。如久久天下人民皆壽八萬四千歲。然后當有佛出世名彌勒。天下興衰。其相如此。是為刀兵劫也。饑餓劫者。人多作非法。惡疾邪見。慳貪嫉妒。守財不施。水旱不節。田種無收。米谷轉盡。食粒驚貴。釋秕糠街巷葉落。以自車爾。秕葉既盡。家鑿地下。食草木根。在先而死捺則死人復共食啖。啖之轉饑渴。于屠殺之處。乃至冢間。拾諸骸骨。煮汁飲之。以此自消。餓饑死盡者。生餓鬼中。名為饑餓劫也。疾病劫者。人皆正見。修行十善。終不生三劫中也。但人無福德。值惡時惡人故。疾病眾多。又無他方計少有賢業。雖行眾善不能攘劫。遇病輒死。生平在世。侵燒撾打捶。既其心亂。臨死時。接其精神。直落三惡道中。受無量苦也。故經云。一日一夜持不殺戒。終不生刀兵劫疾病劫也。又云若以呵梨勒果施僧。終不生病疾疫劫中。若一食施僧供僧。終不生饑饉劫。此閻浮提惡劫可起。余方少此間刀劫起。彼唯重嗔。此間疾病劫起。彼惟氣力羸劣。此有饑饉劫。彼但小小渴之耳。此三劫者。出長阿含經三法度經華嚴經及大論與雜心論等撰之也。經云三劫者時序改發惡時為小劫。非是四十里方名等小中大三劫也

　　第六辨成道

先明七佛成道。坐樹不同。依長阿含經明之。第一毗婆尸佛。坐波羅樹下成道也。第二尸棄佛。坐分陀利樹下成道也。第三毗舍婆。坐博落叉樹下成道也。第四呴樓孫佛。坐尸呴琉樹下成道也。第五呴那含牟尼佛。坐憂曇婆羅樹下成道也。第六迦葉佛。坐呴律陀樹下成道也。第七釋迦牟尼佛。坐貝多羅樹下成道也。又十住毗婆娑。明前六佛樹名是同。唯釋迦坐阿輸陀樹下成道也。第八彌勒。龍華樹下坐成道。但成道真應二種成道。毗如第四重中說。今文明之。理成佛即是真成佛也。二應跡成也。言理成者。從梵夫修行。乃至登十地。未多常住。窮學后心。如來圓明。斯即本無今有。故言理真成也。言應跡成者。如彌勒大士。即出家日。坐龍華樹下。成等正覺。故言應跡成也。總談因果。不出二種。一實行修因得實行之果。即是凡夫依怖修行無所得。乃至十地。此等并是實行之因。金剛心后。佛果起時。此是實行之果也。二跡中行因得應身之果。如釋迦六年苦行。此即跡中修因。三十成道。此是應身之果。今彌勒成道跡因應也

　　第七明三會度多少不同

依觀佛三昧經明之。七佛佛三會度人不同。第一毗婆尸佛三會說法。初會說時度十六萬八千人。第二會時度十萬人。第三會時度八萬人也。第二尸棄佛。亦三會度人。初會時度十萬人。第二會時。度八萬人。第三會時度七萬人也。第三毗舍婆佛二會說法度人。初會時度七萬人。第二會時度六萬人也。第四呴樓孫佛。一會說法。度四萬人。第五拘那含牟尼佛。亦一會說法。度三萬人也。第七釋迦牟尼佛。亦一會說法。度千二百五十人也。并是善來得戒人也。諸師云。此觀佛三昧經未知何時度千二百五十人。初度提謂婆梨人等。不見多人。為五人說法。只見枸鄰等五人。若合諸天明之。經自云八萬諸天悟道。故難解之。又非是一會度人也。但是一坐異聞悟道。名千二百五十人也。又云優樓毗縲迦葉等三兄弟為一千。舍利弗目連二人眷屬為二百五十人。又云。身子弟子等六百五十人。目連六百人。合一千二百五十人也。釋迦一會說法者偏就于鹿苑中為說四諦法輪明之也。此七佛中。三會。或一會。或會不同也。第八彌勒佛三會說法度人。多少不同。如胎經。釋迦語彌勒偈言。汝生安樂國。亦不如我累苦。汝說法甚安。我說法甚難。初說九十六。二說九十四。三說九十二。我初說十二。二說三十六。汝所三說人。是吾先所化。九十六億人。受五戒者。九十四億。受持三戒者。九十二億人。一稱南無佛。汝父梵摩凈。將八萬四千。非我先所化。是汝初開度。報恩經與本經亦云。三種人是釋迦先化人得此經說也。又胎經第三卷法住品云。佛告彌勒。我今緣盡。無教化處。今所化眾生。分作三分。付阿難度。與難陀復羅度之。余一分付彌勒度脫之也

　　第八辨彌勒與釋迦同時涅槃不同滅度

尋佛是周莊王十年夏四月八日辛卯度恒星不現時即是佛生日。佛是惠王八年四月八日出家。于時年十九。至惠王十九年四月八日成道。于時年三十。至經五年二月十五日滅度。于時年八十。佛自出世。從周莊王至契。合得一千二百四十年。具如大經疏中辨之也。菩薩處胎經集法品云。如來即二月八日成。八日轉法輪。二月八日降魔。二月八日而入涅槃也。諸經說小小不同。次明彌勒入涅槃時節故。如彌勒觀經云。優婆離問佛言。世尊往昔于毗尼中及前后諸經。說阿逸多當得作佛。此人具凡夫身。未斷諸結。其人今者雖復出家。不修禪定。不斷煩惱。佛說此人成佛無疑。此人命終。生何國土。佛答言。此人從今去。十二年中命終必得往生兜率天上。仍為諸天子廣說法也。優婆離又問佛。今此大士。何時于閻浮提生于彼天。佛答。卻后十二年二月十五日。于波羅捺國劫波利大婆羅門家本所生處。結跏趺坐。入滅盡定。而取滅度。時諸人等起眾寶塔。供養舍利。于兜率天上寶臺內摩尼殿上師子床坐。忽然化生。于蓮華上。結跏趺坐。身如閻浮檀金色。長十六由旬。有三十二相八十種好。晝夜六時。說法度諸天子。五十六億七千萬歲。爾乃下來生此作佛也。言不修禪定不斷煩惱者。舊論諸師云。此觀經同初教法輪。亦如釋迦。以凡夫身。六年苦行。方得作佛。為例也。今經既應現為慈心位。故上生經中。具六度四等菩薩行。即不退轉之行。具論中假者可言不修禪定不斷煩惱耶。但優婆離執小乘意問耳。半教之宗。真凡夫身成佛。都不論前身證圣與成佛。故作如此問耳。今大乘具論本跡故。佛答直明上天兜率生依正報事。修趣不修不斷等事也。故大品經云。入法位人。得初授記。又十住斷結經云。彌勒久已成。為慈悲本愿故。現身成佛。大品經夢行品云。彌勒久行六度。無所得故。又如大品第卷云。昔于華嚴城內。見燃燈佛。即得不雖六波羅蜜行。若爾豈得言不修定斷煩惱耶。大經第三十四卷云。發心畢竟二不別。如是二心先心難。自未得度先度他。是故我禮初發心。發心已為天人師。勝出聲聞及緣覺。如是發心過三界。是故得名最上道也。華嚴經第四十七四十八卷云。彌勒菩薩語善財云。我于此閻浮提南界摩離國內拘提聚落婆羅門種性中生。為欲滅彼憍慢心故。化度父母及親族故。于中受生。于此命終。生兜率天。化度彼故。于彼天上。壽命終盡時。下生此間。成等正覺。汝及文殊師利。謂得見我。汝往詣文殊處。問菩薩行。修菩薩道。何以故。文殊師利。常為諸佛之母。常為諸菩薩之師也。若爾諸經分明如此說者。可言不修定不煩惱耶。但諸論師等義宗。發心之位定下假名定前為發心。即是真凡夫位次故。作如此判耳。今明發心位。具中假明之故即齊也。又尋撿眾經。釋迦與彌勒滅度時節釋不同一者。地攝成毗諸家云。彌勒于人。入般涅槃。應是釋迦滅度。何以得知。說法華經時。亦有彌勒。若至雙林法席。不復見列彌勒名。說法華在前年之末。說涅槃是今歲之初。若彌勒在佛后生天者。便應在涅槃法席。而今無者。當知必是佛前入涅槃也。二大經云。彌廣菩薩者。通論諸菩薩。若爾彌勒預在弘廣菩薩限中。無有一菩薩名弘廣故也。三今謂則不然。如第一諸師說。第二云似有如此義。而釋論第一卷與第百卷。親云佛滅度后阿難文殊彌勒三人結集大乘藏。故知佛滅后方入涅槃。若爾成略。故不引名。或是如第二釋也

　　第九簡教大小乘

舊諸師云。釋迦一化現形致教。不出二途。一是世教。二是出世教。明世教有三種。一者三歸。二者五戒。三者十善也。二者出世教。亦有三種。一頓教。為利根大行人說。如華嚴大乘等經是也。二者偏方不定教。為中根人。如夫人與金光明等經是。三者階漸次第教。此為下根人說經。即是五時四時等經教是也。談此經。于二種中道出世教與三教中。師解若同。一云是偏方教。明未來因果成佛凈土因果之事。依正二果事事精華。具如經文所說也。二云此是次第教。五時教中此是初教。補釋迦。并論一生成佛事。亦是小乘。指授記事名本末經中說也。又此既從阿含中出。阿含中是三藏教。此經理因是小乘教。若如大彌勒經別說。未必是阿含中出也。又一云是大乘教故。中阿含復釋是大乘。即此經文中。有常樂等語。今謂不然。汝既言阿含經復是大乘等者。非正宗。傍明大乘也。故今謂上生經是正是大教。故經文多具明六度四等菩薩行菩提心無上道也。亦具論中假故。大乘因果。第三假明宗中說下生經是小乘為宗故。說文唯證四果而已也

問。若爾經文何言證常樂等四德耶

答。尋常等語品。漫如小乘滅度無為中亦義記常樂。大乘妙有亦得明常樂。假屬大乘。可例如般若教。已上一例。或可是對悟無常說常等事。何必是破三修比丘說常樂我凈也

　　第十明雜料簡

問。此經既是大乘經。何故不安五事

答。傳云。既從大成佛經出。故略爾不安五事。大經云。既有五事。所以小本無。如觀音經。不安五事。大本成佛經安五事。佛住優摩加陀國。游彼沙山。此翻云孤陀山。過去諸佛常降魔處。夏安居中。與舍利弗等。經行山頂。與說經也

問。此經宗。凈土因果為宗。是名物凈土

答。此國土穢土中凈穢土。非是如無量壽凈土等。何以知之者。大論云。地居故非諸天。無欲故非欲界。賢愚經云。彌勒出世時五百歲行嫁有婦女等。即得是好凈土也

問。釋迦何故十九出家三十成佛。彌勒何以且趣出家。初夜成道耶

答。舊云彌勒發心來久故。所以小乘時成道。釋迦發心成近故。所以久時成道

問。釋迦發心成近故。不即成佛者。發心成近故。在后成佛。何言前佛成

答。釋迦精進苦行故前成佛

問。由精進苦行前成佛者。精進苦行故即得出家成佛。不應久久成佛也。今未必然。給是明隨緣機宜方便久遠不同示耳

問曰。釋迦何故托生剎利性。彌勒何以托生婆羅門性

答。釋迦所化眾生。剛強難化。故所以托生貴姓。化眾生也。彌勒所化眾生。柔軟易化。故所以托生婆羅門性。故菩薩處胎經云。汝說法者易。我說法者難也。釋論云。諸佛八相成道。一上天。二下入胎。三住胎。四出胎。五出家。六成道。七說法。八滅度。大彌勒經云。七乞食。八尋迦葉。九滅度也。瑞應經云。乘白藏入勝經處胞胎身處天宮也。華嚴經廣說入胎事殊絕不可思議。可彌勒佛出世時。田一種七獲。米長七寸。白如珂玉。甘甜如蜜。如劫初米四寸也。衣寸從樹生。自然而有。同如北郁單越國也。又明珠柱長。小本云。十里當照八由旬是三千二里也。又云明珠柱。一云明珠莊嚴柱故。言明珠也。二云柱是明珠作。如金作柱也。又賢愚經云。人壽八萬四千歲也。又經云。嘆尸骨身者。大本云。迦葉入滅盡定。得待彌勒出時。三衣缽具已。仍不入無為涅槃。有人言。骨身舍利故。放光相出八十八反瑞故。皆言骨故。又云。入滅盡定。骨身不朽壞。猶如骨堅。故言骨身也。今謂應如后解。阿含經云。佛聲聞弟子有四人。至今猶未入涅槃。傳佛法。滅盡時。方入無余。一摩訶迦葉。二賓頭盧和上。三君頭拔嘆。四羅睺羅。是四比丘。若爾迦葉入滅盡定中。不入無余涅槃。彌勒成佛已領大眾。往至迦葉所。用三種法。發起迦葉。一香油流。二打楗槌。三吹螺。迦葉從滅定起。破眾生心故。作十八反。如金翅鳥飛騰虛空須彌山。放金身光明。破伏彼眾生心也

問。三種事從滅定起者。如阿難入第二禪。摩王打阿難頂。尚不出定。云何三事出滅定耶

答。迦葉昔在要斯。于彌勒出世時當出定故應起。次假三方便得發起也

問。往者奢崛山須言狼跡。何言山耶

答。狼跡山是崛山之所山。如鐘山之有獨龍山也

問。迦葉何時得佛大衣。與八萬四千法藏。待彌勒來狼跡時。起滅定。付囑彌勒佛

答。釋迦入涅槃時阿難迦葉復來佛所。爾時佛從棺起。廣為說法。爾時付迦葉。迦葉得此二物。后時奉彌勒佛也

問。既有彌勒成佛經耶。無釋迦成佛經耶

答。道理應有之。但未見之。但現釋迦。欲勸結因緣故偏明之。三世諸佛出世。必前往兜率。乃下生成佛。故應有之。彼諸佛各說之。與通論授記。如大釋迦牟尼佛。汝未來世。當得作佛。名如我名釋迦牟尼。燃燈因五華授記釋迦當得作佛。即是釋迦成佛經也

問。彌勒但成佛跡能壞佛耶

答。義理備有此義。始生日成。終成名壞。或如應作。魔壞佛法。亦有舍佛義。或如舉本長存廢滅亦身等亦舍佛義。而今言成佛者。此是據始標勝。故言成佛也

問。援記有通別不

答。有之。若記未來當作佛。如大經言。凡有心者皆當作佛。如是道理通記。又如生法師所明。一閻提成佛等通記也。別記。當其國土壽命等。此是跡中別。如今經等。為別記也

問。佛身形是應長云何

答。經說不同。成佛經觀佛三昧經。身長八十肘。之二尺即是十六丈。又云一肘四尺。若爾則三十二丈。下生經云。身長千尺。即是百丈。一倍過人。即五十丈也。脊長廣三十丈。面長二丈四尺。身與面平掌。舊明分之一。匈與身五分之一。如是身長八尺。面與掌并八寸。匈廣六尺。釋迦身長丈六。面掌并一尺六寸。匈廣三尺。此得相稱。然彌勒身百丈面長四丈。釋諸法師云。恐相傳經者誤自惑處所生。人形不同。如此聞人鼻短。胡人則長。何必是誤也。觀佛三昧經云。諸佛出世。無不黃金色。又下生經云。彌勒應生。亦作黃金色也。又彌勒未來成佛歲數。如諸經說不同。一如雙卷泥洹經云。一億四千余歲。乃當有彌勒世也。又二如賢劫定意經云。彌勒五億七十六萬歲下作佛。三如觀經與一切智光仙人經。同云五十六億萬歲與下作佛。四菩薩處胎與賢愚經云。及賢劫經。同云五十六億七千萬歲方下作佛也。又彌勒云。釋迦滅后。如閻浮提日月數。凡五十六億七千萬歲。方出世也

問。補處菩薩。何意必生第四天中。不生下天與上天耶。補處菩薩必生第四天者大論與涅槃經具說之。大經第三十卷云。下天中其心闇鈍。在上天者。其心放逸。唯第四天最勝故。必生彼天也。大論云。下天結使厚。上天結使利。唯兜率天不厚不利。智慧安隱。又下天壽命短促。命終時。佛來出世。機不合故。上天中壽命長遠。未時佛出世時過去。須機過度故。第四天時壽命處中。合機時故。必生死皆中天也。如長阿含經。華嚴經。樓炭經。俱舍論。立世毗曇等。意合雜耳和耳

問。六欲天諸事同人間不

答。有同身不同者。四王身皆半由旬。衣長一由旬。具應二分。天壽五百歲。大而明之。以人間五十。天中一日一夜。亦以三十日一月。十二月一歲。彼五百歲即人間九萬歲也。若食凈揣含洗衣服。為細滑食。男天嫁娶女身行陰陽。一一同人間。以昔三業善根。今生為天。自然化現。在女兒天勝上生天。形之大小。如人間兩年兒。又傳云。男生坐父天勝上。女生坐母勝上。與既有女天男天。何容男天勝上坐。若爾則無分別男女二天也。又男女兩異者。一頭上華等多與群菩薩故。分男女也。又兒生未久頭自知饑渴。七寶好器盛百味食。若福多者。飯色自白。若福中者。飯色自青。若福下者。飯色自赤。飯食味甘露蘇醍。若食竟亦不污食器。器中食飯不停。如蘇投水父也。又諸天等。入池沐浴。諸香樹下。枝條垂曲。取者涂身。莊嚴具華鬘寶器藥果寶樂器。各各有樹出。遍往詣之。唯意所取。入諸園林。無教天女。鼓樂強歌。贊嘆相向。業生染著。視西忘東。其戲樂。忘其東西等方所。又念識知承先世業。得生天上。戲嘆池浴澄。榮華果茂。其城七重。皆廣六千由旬。闌楯羅網宮殿壚壁行樹。皆悉七重。毗沙門王。常有五大鬼神。一名那阇樓。二名檀陀羅。三名醯摩拔陀。四名提謂羅。五名修逸疏摩。當隨付衛。半月三齋。八日十四日十五日。四天王常以八日。敕諸使者。汝等案行世間。觀察人民。出敬沙門及婆羅門長老。受持齋戒布施不。使者教具聞善聞惡。聞惡不悅。言善則喜。十四日。四王當遣太子。安行天下。十五日四王自行歷諸世界。得善惡事。然后諸善法殿致具啟。天帝釋聞作惡則愛言善則樂。謂偈嘆勸受持齋戒人與我同行善法。具出長阿含與大智論樓炭經等也。余三天大勢豈同意也。忉利天此云三十三天。此天居須彌山頂。有三十三天宮。王名釋提桓因。此云能作天主。身長一由旬。衣長二由旬。廣二由旬。衣重六銖。壽六千歲。若欲臨命時。有五相現。一衣垢膩。二頭上華萎。三身體臭穢。四腋下汗流。五不樂本坐。事現時心大愁。如地獄苦也。饑食嫁娶猶四天王也。身體相近抱。以氣成陰陽。三法度經云。行欲如人間也。以身口意三業善根。生忉利天。自然化現。在天勝上。如三歲兒也。天即恣言是我男我女。自識前世施持得身。若欲得欲食。現滿金器。福有深淺。食有差別。降如四天王天也。城縱廣八萬由旬。樓炭經云。廣長各三百萬也。其七重九百九十門。門有六十表。青衣夜叉守之。三十三天。金城銀門。銀城金門。如是七寶互為城門。樓閣臺觀。周匝圍繞。園林浴地。寶華開。雜樹行列。華果繁茂。香風四起。悅者天心異類寄青鳥無數和呼也。又園中有觀池。縱百由旬。其水清澄。七重寶塹。生四種華。青黃赤白。紅彩雜色。香氣普薰。聞一由旬。根如車載。汁白如乳。味甘如蜜。復有雜園。大歡喜園。中間有樹。名盡度。園七由旬。高百由旬。枝葉四布五十由旬。其香風逆聞百由旬。內有忉利殿。南又有一樹。名波利質多。一樹高四千里。枝葉分南二千里。風吹華香。逆風行聞二千里。當樹華時。諸共坐樹下。以歡樂。帝釋與三十二臣。故三十三天也。炎摩天事契之時。大論云。妙喜天宮。風輪所持在虛空中。在名時善。身長二由旬。衣長四由旬。廣二由旬。衣重三銖。從樹而生出。明凈光曜。有種種色。身體光明。不須日月。三業善根。生此陀然燭明銖。布施持戒定等業。生此天。壽二千歲。飲食嫁娶成欲。如下天。法廢經云。相抱成欲也。初生之時。形如人間四年兒。光明等。下天不及也。兜率天此云知足。天宮。風輪所持。在虛空中。名善喜。后邊身菩薩生在此天。身長四由旬。衣長八由旬。廣四由旬。衣重一銖半。壽天四千歲。食同下天。亦有嫁娶。執手成欲。其天初生時。如人間五歲兒。如彌勒生。異余人天故。彌勒上生經云。兜率陀天。七寶堂內。摩尼殿上。師子床上。忽然化生。故大經云。名色命三種。異余天生也。亦自知前世如下天事也。衣冠歌舞身光明。勝下天也。化樂天事。化樂天宮。亦有為風輪所持。在虛空中。王名名善。自化五欲。以自娛樂。身長八由旬。衣長十六由旬。廣八由旬。衣重銖。壽天八千歲。飲食等。多下天同。亦有嫁娶。相見成欲。三法度經云。以深染污心。與天女共語成欲。其天初生。如人間八歲兒。光明殊勝兜率天也。他化自在天事。他化自在天宮。亦為風輪所持。在虛空中。天王名自在。待集他所化以娛樂也。又名愛樂。于欲界中。獨得自在娛樂。身長十六由旬。衣長三十二由旬。衣重半銖。壽命天萬六千歲。飲食如下天。亦有婚姻。暫相視成欲。樓炭經云。謂念便成欲。三法度經云。共女各深染著。相視成欲。若不染心不成欲。但樂與已。人間相抱時樂心也。彼天初生時。如人間七歲兒也。彼天見他人所化種種事。至取樂。故云他化自在天也。第七魔波旬天者事。魔天宮。在欲色二天中間住也。廣者譬如石魔魔。破壞佛弟子。恐德也。宮縱廣六十由旬。城塹七重。廣嚴猶如第六天也。又有十法。一飛去無退數。二飛來無限數。三去無礙。四來無礙。五天無身皮膚骨然筋脈血。六無身之有不凈大小便利。七身無疫極。八無有女故不產。九天目不眴。十身謂意。好青色則青色。好黃色則黃色。好赤白等眾色。謂意與現之。此是彼天十法也。又有十事。一飛行無極。二往還無極。三無諸盜賊。四不相說自行善事。亦不說他人作惡。五無相侵損。六諸天互齒等通是一切刀刃也。七發紺青色清凈甚長也。八諸天等青色發者。身亦隨青色。九欲得白色亦隨白色。十欲得黑色。身即隨黑也。此七天諸事不同者。依長阿含。涅槃。樓炭。三法。華嚴等。并釋論中意。更有出入不同。今取一禮料簡之也

問。釋迦出時與彌勒出時地水闊狹云何耶

答。闊狹有異。彌勒水減增。今時人小。水廣地狹。后時人多。水減地增也。人即福德人處處滿。受樂。無有相損之事也。水減者。彌勒出世時。四海四面各減三千由旬十二萬里也。是時閻浮提水小而地闊。人物多也。釋迦處世。海廣而地狹七千由旬。今彌勒時。地廣十千由旬。合三十萬里也

問。四域中南閻浮提地水減。余三域一地水亦有減耶

答釋迦不同。一言但穢損一地增減。是佛出家教三處。非佛出家不增減也。二言四域處各增減也。則同此說。釋迦所化處。四域惡趣六欲天等間四禪四無色無相天阿那含二十五有也。又云。百億須彌山百億日月有也。又諸法何依造一色地。經云。須彌山王北。郁單曰地廣。此云最上地。各廣長三十六萬里。地形正四方。彼人面形逐地勢。證正四方如方鏡也。以福德死自然食。無有君臣異。亦無有疾病患等也。山惠有弗于逮地。此云初月地。地廣長各三十六萬里。地形周匝圓如鏡。彼人面形。逐地形勢。圓如十五日也。山西有瞿耶尼地。此云滿月。之云貨牛。彼用黃牛九市易故言貨牛也。地廣長三十二萬里。地形如十五月。彼人面形。逐地形上平下圓也。山南閻浮提地。此云穢樹。穢樹洲口高四千萬里。地廣長二十八萬里。地形北廣南狹。此人面一逐地形勢。上廣下狹也。彌勒出時。四海水減三千由旬。水足四處。地地則廣千三由旬。地地如鏡廣與平。正同琉璃。地雖平如鏡嚴。而或是空地。名華香樹充滿莊嚴。或復是名華香莊嚴。而未心有城色銀金人家。故明色比次。雞飛相及。不相違也。雖復如此種莊嚴。與未心有人故。明福德之人充滿其中也

問。誰謂出此經

答。是羅什法師偽秦時弘始四年二月十五日出翻。沙門道習筆受。見二秦銀中出也

問。此經凡有幾種

答。略有五種。一大成佛經。一卷十五紙。有如是五事。小成佛經傳云從此出也。二有彌勒本愿經一卷。是竺法護以晉大安二年七月十七日出。三彌勒觀經一卷。是為安陽侯以宋孝建中出。四彌勒問戒經一卷。五彌勒光身經一卷。復有彌勒口教經一卷。若爾合六經耶

問。白銀彌勒出何經

答。一切智光仙人慈心經云。彌勒金色放白銀光明。黃金校飾。如白銀山。唯有此文。無有白銀色

問。兜率陀。二名兜術陀。三名斗師陀。四名那兜率陀。五名中阿含三十卷云兜率吻嘆。此五。同翻云知足。大論亦同也

終彌勒經游意