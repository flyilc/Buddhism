　　No. 1778 [cf. Nos. 475, 1777, 1779]

　　維摩經略疏序

今茲疏文即隋煬帝。請天臺大師出之。用為心要敕文具在國清百錄。因令侍者隨錄奏聞。但至佛道品后分。章安私述續成。初文既筆在侍人。不無繁廣。每有緇素諸深見者。咸欣慕之。但云弊其文多。故輒于其錄而去取之。帶義必存。言繁則剪。使舊體宛然。不易先師之本故也。然自省闇短慮失元規。嘗于墳堂然香求征。儻少壞大道愿示以留礙。二旬未竟佛道斯終既免幽訶。寧非冥護儻裨其宗旨則光光后昆。冀諸達人恕以專輒

維摩經略疏卷第一(小卷初)

　　　　天臺沙門湛然略


　　釋佛國品之初

次明入文大為五意。一明經度不盡。二略分文。三辨佛國義。四釋品。五正入文。初意者前后五譯不同。今釋什本尋經文義。西土猶多。何以知之。如命十弟子。如是五百乃至八千各辭不堪。不堪之言并不來此。推此而論經卷不少。又文殊入室傳如來旨。殷勤無量兼八千菩薩各說入門。此諸言談何止半卷。爰至出室詣庵羅園對揚如來辨佛國義。當時敷演高論往復。豈容止有數紙經文意謂。振旦生民神根狹劣。不堪具足讀誦受持。刪彼富文采其綱格流傳茲土。略存義焉。問此經西土文言浩大。將不是大論明佛所說不思議經有十萬偈耶。答有云即是今謂不爾。大論所明不思議經是華嚴別名。故論云般若有二種一共二乘說。二不共二乘說。不共說者如不思議經。故華嚴云此經不入二乘人手。共說者即是摩訶般若及諸方等。問華嚴豈得名不思議。此經一名不可思議解脫。何故反謂非耶。答此經既有兩名豈獨華嚴更無別稱。然細尋大論前后所引不思議經。悉是華嚴如說。謳舍那優婆夷。為須達那菩薩說度眾生數量。乃是華嚴明善才入法界所聞之事。若引此經即云毗摩羅詰所說。二分文為二。先出古今次明一家。先明諸師者什生及古諸師悉不開科段。直帖文解釋。而肇師云始于凈土終法供養。其間所明雖殊不思議一也。是則寶積發問已前為序。囑累一品以為流通。其間并是正說也。次靈味小亮云此經題既云凈名所說。從方便品皆是正說。次開善師分為四。一序訖菩薩品。二正即室內六品。三證成即菩薩行阿閦佛兩品。四流通即法供養囑累兩品。若莊嚴光宅同用初四品為序。入室六品為正。后四品為流通。晚三論師亦同此釋。北地論師用佛國一品為序。方便品訖見阿閦佛品十一品為正。后兩品為流通。但古今不同互有分別。承習之者各有宗門。諸禪師見此分別多延紛諍。不開科節但約觀門直明入道。次明今家者。若不開科段則不識起盡佛教承躡。若開科段執諍紛然。于解脫之法橫生系累。今尋經意趣傍經開科而非固執。夫佛說法雖復殊源而初中后善文必備矣。今約此三對序等三。仍為三意。一正開經。二約觀心。三異眾家。一正分經者經無大小例有三段。謂序正流通。序者大圣將欲說法必先現瑞表發以為由藉。如欲說大品即放支節雜色之光。表欲說般若以導諸行。欲說法華放眉間光。表欲說中道實相。今經合蓋現土。表欲說佛國因果。既由藉不同。正表教門。赴機有異。發起物情使咸信慕歸宗有在。故曰序也。二正說者四眾睹瑞悉皆忻仰堪聞圣旨。大圣知時赴機設教。時眾聞經咸沾法利。故名正說也。三流通者流譬水之下霔。通則無滯無壅。如來大慈平等說法。非止但為現在亦欲遠被正像末代有緣。使咸沾法潤。是則法水流霔無窮。并沾斯澤故名流通也。今開為三。一從如是我聞訖七言偈。具通別二序。此于正說由藉義足名為序分。二從寶積請問佛國因果已去訖阿閦佛。有十一品半。皆明不思議解脫佛國因果。皆是赴機之教。現在沾益。并為正說。三從法供養訖囑累。明天帝發誓弘經。如來印可勸發囑累宣通未來。使流傳不絕。此并囑流通也。問此經題稱維摩詰所說。今何得從佛國為正。答凈名承佛威神助佛揚化。化道有功故從其受稱。譬如國王敕臣布政。布政有功而臣受賞。正命之主歸于國王。受功之名而臣受稱。不可謂臣受賞而臣為正。君垂正命而翻為傍。凈名得佛印定方乃為正。故名維摩詰所說經。二約觀心者即約三觀以為三分。二觀方便即是序義。得入中道即是正義。雙照二諦心心寂滅。自然流入即流通義。三簡異者。問何不依什師及諸禪師不分科段。答若論觀行實不繁開。今欲令學者知文起盡。識圣善巧言不孤。致必有承躡。若于文無壅帖釋。觀行轉覺分明。問何不全用肇師注意。答法供養屬正義不然也。問何不依靈味。答佛國為序義不應然。何者佛為法王道王。三千有所宣說。豈非正也。但寶積所請佛所酬答。赴此機緣明佛國因果。時眾聞經獲大小益。豈折為序。又且凈名助佛闡揚。正是獎成佛教。豈可弟子助說為正大師說者翻為序乎。問何不同開善。答經無大小例有三段。何得此經獨開為四。問何以不同莊嚴光宅及三論師。答佛國為序其妨同前。又用菩薩行阿閦佛以屬流通。恐此不然。何者凈名掌擎大眾。還庵羅園對佛印定。室內所說方得成經。又佛還對凈名。辨佛國因果撮經終始。宗旨分明大眾蒙益。過乎室內。此是正說。豈謂流通。問何不依北地大乘師。答佛國為序其妨同前。三釋佛國義者。此明長者子寶積問佛國因果。世尊具答。身子生疑佛以神力現凈土相。時諸大眾得大乘益。還復穢土求聲聞。眾得小乘道。約此標名故云佛國。此經既以佛國為宗。必須明識佛國之義。今略為八重。一總明佛國二別明佛國三明修佛國因四明見佛國不同五明往生六明說教七約觀心八用佛國義通釋此經。一總明佛國者。前說普集及諸方等多明正報。今因寶積厭蓋如來合蓋現土即表欲說依報。何者正報既顯須廣明依。如說王民必須知土治正事業。言佛國者佛所居域故名佛國。譬如王國雖臣民共住。而從王受稱名某王國。今佛雖與有緣共居而從佛受名名某佛國。佛身所依名為佛土。佛住界分名佛世界。佛所居止萬境不同亦名為剎。然國有事理。事即應身之域。理則極智所照之境。而至理虛寂本無境智之殊。豈有能所之別。但以隨機應物說有真應故明理事也。然非本無以垂跡故有應形應土非跡無以顯本。故引物同歸法身真國。故文云雖知諸佛土永寂如空。而現種種清凈佛土則應同凡圣。現有封疆。凡圣果報高下殊別。所現凈穢亦復如是。故瓔珞云起一切眾生應一切國土應。或有釋言應國者是眾生集業所感。故文云眾生之類是菩薩凈土。圣人慈悲來此現生。故法華云而生三果朽故火宅。為度眾生生老病死。有云諸佛法身。猶如明鏡一切色像悉現其中。是則一切國土皆從法身本國應現。國由佛身故云佛國。故法華云。今此三界皆是我有。其中眾生悉是吾子。今詳斯語若云應國從法身現。即是自生。若從眾生即是他生。眾生對佛即是共生。若離生離佛即是無因而有土也。皆墮性義。此即須破。當知國土若凈若穢皆不可說。有因緣故而可說者。悉檀赴機皆得說也。二別明佛國者。諸佛利物差別之相無量無邊。今略為四。一染凈國凡圣共居。二有余方便人住。三果報純法身居。即因陀羅網無障礙土也。四常寂光即妙覺所居也。前二是應即應佛所居。第三亦應亦報即報佛所居。后一但是真凈非應非報。即法身所居。言染凈者九道雜共。何者六道鄙穢故名為染。三乘見真故名為凈。三六共居故名染凈。亦名凡圣同居國也。就染凈土凡圣各二。凡居二者一惡眾生。即四惡趣也。二善眾生即人天也。圣居二者一實二權。實圣者四果及支佛。通教六地別十住圓十信后心。通惑雖斷報身猶在。二權圣者方便有余三乘人。受偏真法性身。為利有緣愿生同居。若實報及寂光法身大士及妙覺佛。為利有緣應生同居。皆是權也。是等圣人與凡共住故云凡圣同居。四惡趣共住故云穢土。二明同居凈土者。無量壽國雖果報殊勝難可比喻。然亦染凈凡圣同居。何者雖無四趣而有人天。何以知之。生彼土者未必悉是得道之人。故經云犯重罪者臨終之時懺悔念佛業障便轉即得往生。若但圣生凡夫何得愿生彼土。故知雖具惑染愿力持心亦得居也。圣生權實類前可知。但以無四惡趣故名為凈。舉此往類。同居之國優劣非一。雖復穢凈多種。如法華經授弟子記所住國土。束而明之并屬凡圣同居土也。問染凈國名出何經論。答思益論云。日月光佛命梵天來此土云。汝當用十法游彼世界。娑婆之土名染凈世界。染即是凡凈即是圣。問穢土十惡所感四趣依正。皆穢可然。但十善果凈土因同何得依正頓殊別耶。答二處修因善名雖同。凈土修善精微勝故。故彼凡圣所得依正不同穢土。二明有余土者。二乘三種菩薩證方便道之所居也。何者若修二觀斷通惑盡。恒沙別惑無明未斷舍分段身。而生界外受法性身。即有變易所居之土名為有余。亦名方便方便行人之所居也。故攝大乘七種生死。此即第四方便生死。問有余國名出何經論。答法華云。我于余國作佛更有異名。是人雖生滅度之想而于彼土求佛智慧。即其義也。大論云二乘入滅雖不生三界界外有凈土。于彼受法性之身。三明果報土者。即因陀羅網是華藏世界純諸法身菩薩所居。以其觀一實諦破無明顯法性。得真實果報。而無明未盡潤無漏業受法性報身。報身所居依報凈國名果報國也。以觀實相發真無漏所得果報。故名為實。修因無定色心無礙亦名實報無障礙土。言無障礙者謂一世界攝一切世界。一切世界亦如是。此名世界海。亦名世界無盡藏。別教初地入此世界有七種凈義。一同體凈。如一即一切一切即一。二自在凈。一切國土平等清凈。三莊嚴凈。一切佛土神通莊嚴。四受用凈。離一切惑成清凈道。五住處凈。大智眾生悉滿其處。六因凈。入佛土妙平等境界。七果凈。隨物所宜而為示現。前五是體滿。有體相用。六是因圓。七是果滿。初住生彼悉成就此七凈義。問出何經論。答仁王云。三賢十圣住果報。當知即是果報為土也。法華云娑婆世界坦然平正。其諸菩薩咸處其中。大論云法性身佛為法身菩薩說法。其國無聲聞支佛之名。華嚴明因陀羅網世界。攝大乘明華王世界。皆明果報土無障礙相。四明寂光土者。妙覺極智所照如如法界之理名之為國。但大乘法性即是真寂智性。不同二乘偏真之理。故涅槃云。第一義空名為智慧。此經云若知無明性即是明。如此皆是常寂光義。不思議極智所居故云寂光。亦名法性土。但真如佛性非身非土。而說身土。離身無土離土無身。其名土者一法二義。故金剛般若論云。智集唯識通。如是取凈土。非形第一體非莊嚴莊嚴。問出何經論。答仁王云。唯佛一人居凈土。此經云心凈則佛土凈。心凈之極極于佛也。普賢觀云。釋迦牟尼名毗盧遮那遍一切處。其佛住處名常寂光。問經論散明可如向說。不見四土一處出之。答經論度此本自不多。尋讀之者又不備悉。四土共出何必無文。正如此經答長者子。即是其意。文云隨所化眾生而取佛土。隨所調伏眾生而取佛土。隨諸眾生應以何國入佛智慧。隨諸眾生應以何國起菩薩根。若對四土宛然相似。名目既異。佛意難量。在下對文別當解釋。問此經未明開權顯實。何得明二乘生有余土。答經云佛以一音演說法。眾生隨類各得解。何妨二乘通教菩薩并得橫解。別圓兩教橫豎無礙。問華嚴明十種佛土。此四攝盡以不。答何但攝十。乃至有人言經明二十七品佛土。無量壽土止是第六。見文對四攝無不盡。問若爾何不依十及二十七。答一往有文欲對四教。厝意難見。三明修佛國因者。此經非但約正報果明依報國。亦約正因明于依因。依因者即佛國因。故佛答寶積橫約十七正因以明依因。豎約十三正因以明依因。國既有四須明四因。一往明四教菩薩愿行之因感四佛果依因感于四土。子細窮核非無小妨今還約四義分別一者菩薩修三權一實愿行之因。成就眾生。若四種眾生未斷界內緣集。若斷未盡菩薩界內成佛之時。四種眾生來生同居之土。修于四種愿行之因。二者菩薩修于權實四行成四眾生。四種眾生方便觀成界內結盡。菩薩于有余土成佛之時。四種眾生同生其國。修于別圓兩教之因。三者菩薩修于別圓教愿行之因。成就二種眾生。二種眾生能斷無明。菩薩報國成佛之時別圓眾生成于實相無漏之因。來生其國同修圓因。四者修于圓斷愿行之因。因極果滿成妙覺位居常寂光。稟圓眾生若修圓因愿行圓極。亦棲寂光。十方諸佛湛。若虛空無有增減。為成眾生起四土因。引四眾生同棲佛國。修愿行因成菩提果同居寂光。盡未來際如法華壽量品之所明也。四明見佛國不同者。此經云譬如諸天共寶器食。隨其福德飯色有異。至論佛土皆如虛空。豈有不同之見耶。若不見相而可見者。具有十番下釋飯色。當分別也。問經言諸天同寶器食。隨其福德飯色有異。此為是一質異見。異質一見。答應作四句。一異質異見。如娑婆極樂。此土見穢彼土見凈。二異質一見。如娑婆極樂。垢凈質異。別圓菩薩用天眼見但一有余。三一質異見。如身子螺髻所見。于一有余見同居土凈穢之異。四一質一見。謂羅漢支佛三種意生。此五種人界內結盡同生有余。所見無異。問那約有余明一質耶。答三乘同以無言說道發真無漏。所感國土一法相同。故言一也。問此經譬如諸天同寶器食見飯色異。為是無障礙色有障礙見。有障礙色有障礙見而有異耶。答應作四句。一有障礙色有障礙見。即染凈有余兩土不同。二有障礙色無障礙見。即法身菩薩無礙天眼見染凈有余。悉無障礙。三無障礙色有障礙見。即因陀羅網染凈有余二種眾生見有障礙。四無障礙色無障礙見。即三賢十圣住果報土見無障礙也。問此經言。同寶器食見飯色異。為有質見異無質見異。答亦應四句。一染凈有余實報悉是有質見異。二有質礙色見無質礙。即是菩薩依佛慧見三土皆寂光也。三無質礙色見有質礙。即三土眾生于常寂光見有異質。四無質礙色見無質礙。即是諸佛心凈土凈。見于如如平等法界常寂光土。無形無質略出十二不同。委推無量。雖有無量皆如虛空。故凈名空室表十方佛土悉皆空也。五明往生者為二。一總二別。一總約四土明往來者。亦云來生。具如大品。從此至彼名為往生。從彼來此名為來生。二土亦然。但橫豎異耳。常寂光土絕于生名無往來也。應來三土無應往也。二別約四土明往生者為四。一染凈土明往生者有穢有凈。若穢土受生以見思惑惑潤惡業生四惡趣惑潤善業則生人天。若明三乘圣人往生。初果斷見未斷欲思九品潤生人天七反。二果三品潤生欲一往來。三果二界思推惑潤往生二界。通六地來及別十住。并圓五品乃至入信通惑未盡并類三界。可知皆是實來生同居土。若權來生者三乘圣人界內惑盡或從方便土愿來。或從果報寂光應來。次明凈土凡夫實生者無四惡趣。但以見思潤善來生人天。圣權實生類前可知。二有余土往生者。三藏二乘通教三乘。別教十行圓信后心長別三界皆實往生。故勝鬘云。變易生死者二乘及大力菩薩三種意生所不能斷。故生有余受法性身。問何等是三種意生身。答一三昧正受。此恐是通教同入真空寂定之樂。故涅槃云。聲聞定力多故不見佛性。二覺法自性。此恐是別教菩薩。雖證偏真而覺知有中道法性。三無作。此恐是圓教菩薩。觀于中道無作四諦。圓伏無明。皆言意者未發真修。猶是作意。無明為緣無漏業為因。即此彼土受法性身。問如楞伽明三種意生。悉是十地應生報土。那云有余。答約別十地判三意生。即生報土。約通十地判。正與向解三教菩薩界內惑盡。則同生有余意同。若實報寂光破無明顯法身。則應生有余。三果報土明來生者。若于同居有余侵除無明。別圓地住皆得往生。四常寂光土。若究竟寂光即是不生。不生豈為往來生也。若分明寂光下寂滅忍十地二生。中寂滅忍等覺一生。或云圓教初住分破無明。見佛性理亦得分生。乃至等覺皆有此義。但有無明變易生死果報所拘。故云住果報也。妙覺永盡故言一人居凈土。前四十一地若約果報名生果報。若分見真理名常寂光。問分段同居要見思盡。舍身方生有余。有余亦應別見思盡舍變易身方生報土耶。答不然分段質礙煩惱雖盡必須舍報。若有余土隨破別惑因移果易即名實報。問實報受生寂光生不。答既云常寂豈得受生。生即流動何名常寂。問上何得云生常寂光。答若果報土有邊論生發慧見真真即不生。即是不生生也。問若不生生亦應云不常常。答亦如所并。何者究竟常寂不生不生。四十一地分居常寂即不生生。不常常也。六明四土說教不同即為四。一染凈土說教不同者凡圣同居。既有凈穢。穢者五濁障重而根有利鈍。利感頓教。譬如日出前照高山。鈍根障重即開三藏。方等大品方便調伏。于法華涅槃始聞圓教。見于佛性開秘密藏。凈者如華光土。雖非惡世愿說三乘。此亦得有頓漸之教。問凈土亦得開漸教者香積菩薩何故驚怪。答本愿說故。二有余土說教不同者。斷通結盡皆得往生。不無利鈍藏通二乘皆鈍。故大論明羅漢法性身鈍。以于佛道而紆回故。通別圓教迭判利鈍可知。如來于彼但說一乘。雖無開三而于一乘不無權別赴兩機緣。若明開顯雖無藏通而開別權顯圓之實。故法華明羅漢生彼求佛智慧。得聞是經唯以佛乘而得滅度。三明果報土說教不同者既皆破無明。其往生者同一根性。行大直道無復紆回。佛于彼土但說一圓也。四常寂光國說教不同者。若究竟寂光無說無示而言說者。法身無緣冥資一切。無說而說即是法身說法。若約果報明常寂光。分別二種說法不同者。說無作四諦即果報土。說一實諦即常寂光。下兩土類此可知。七約觀心明四國者心性本來畢竟空寂。而眾生多顛倒少不顛倒。無明因緣而起善惡。即所生法即空即假即中。中是因緣善惡之境。即凡圣同居。何者所觀善惡即凈穢土。了因緣虛假折體入空。空境即是有余土也。知空非空不以為證。知中非因非果而因而果。若了因果無障礙者。即是果報無障礙土。雖復空假入出之殊。而無明心源即是佛性。若知無明性即是明。即常寂光。故文云隨其心凈即佛土凈。大集云欲凈佛國當凈汝心。華嚴云無量諸世界悉從心緣起。一切諸法界皆入一毛道。八用佛國義釋此經者為三。一通序分。二通正說。三釋流通。一通序分者合蓋現土。此瑞正表欲說佛國。故寶積述嘆云今奉世尊此微蓋。于中現我三千界。寶積深知欲說凈土。故稱嘆竟即問佛國因果。敘述現瑞正意。表于欲說佛國。二通正說者為三。一室外二室內三出室。一通室外者有三品半文。寶積請說佛國因果。如來具答。故足指案地現于凈土。令諸眾生得大乘益。復土如故。求聲聞人得小乘益。若迷佛國依報之義。豈識此品之玄旨也。次通方便品者。為國王長者說折體兩觀。勸求佛果正因。若成依因則具界內結業未斷。生同居凈。結業若斷即生有余。若成佛時則二種眾生來生其國。次通弟子品訶諸聲聞。意在令斷界外緣集。若至法華進斷別惑生果報土。后成佛時三種眾生來生其國。次通菩薩品。呵諸菩薩令斷無明則生寂光。后成妙覺之時一種眾生來生其國。二通室內六品者。文殊問疾入毗耶離。凈名即現空室。云十方諸佛國土皆空。故現室空也。此豈非正表顯佛國義。扶成如來說佛國也。次通不思議品。現須彌入芥等不思議事皆顯佛國依報自在。次通觀眾生品。天女住室十有二年。即同凈名在常寂國。正是助顯佛國之義。故云十方佛土常現此室。次通佛道品。行于非道通達佛道。即是于不凈國顯現凈國。故偈云。雖知諸佛國及與眾生空而常修凈土教化諸群生。次通入不二法門品。諸大菩薩各說入門。欲破前二土無明入果報土住常寂光。次通香積品。此室現眾香之凈國對娑婆之穢土。即是證成室內五品扶成佛說凈穢兩國。三通出室兩品者。菩薩行品凈名掌擎大眾還庵羅園。佛對阿難說種種土復宗明義。若不精解此品經文何由可別。次通阿閦佛品。即是室外現土證成如來說種種土。其義分明。聞經得道倍于前也。三用佛國釋流通兩品者。法供養品天帝發誓弘經。如來印可。正為流通不思議解脫之體佛國因果之宗。囑累品付囑彌勒及阿難等。流通不思議解脫法門及上所明佛國因果。使不斷絕。四釋品者品以品類為義。義類同者聚為一段故稱品也。但此品題應云序品。言佛國者從正當名。問既有序正何得用正以標初品。答此問非也。設用序當名復應問云何不用正。今解不無其例如摩訶般若。初半品是序。從告舍利弗后半品是正。而用序標品復有何妨。若不許此經序受正名者。亦應不許彼經正用序標品也。問若爾定應用序標題。答金光明序正同品亦應為妨。此既晚人安品厝意不同。非佛所制亦非阿難。不足定執。此經雖不標序品為初而序義宛然。事須玄釋。序義眾多略用三意。一略釋序。二明通別。三約觀心。一略釋者有三義。一以次序為義。二以由藉為義。三以序述為義。一次序者夫著文初文之為序。今如是六義是經之首故名為序。二由藉者大圣說教必須由藉。是以現瑞表發生物喜心。故云道從歡喜生也。如此為由故得說教。三序述者既生忻慕而圣意難量。時眾歸心莫知所趣。所以須假高位弟子或化佛菩薩預先稱述。眾疑既息歸心有在。方可致教故云序述。今經初六義即是次序。合蓋現土即是由藉。寶積述嘆即是序述。問諸經悉具三序以不。答有具不具。或二或一皆為序分也。問序訓不同何得俱用次序會通眾義。答字書雖爾經意含三共。用次序之字亦應無妨。依義不依語也。二明通別者還束前三以為通別。如是六義即是通序。現瑞序述合為別序。諸經通以六義為首。故名通序。眾經之初現瑞不同序述各異。有所表發故云別序。今因別名則有別序有別言教。若因通名則有通序。行理通別因此而有兩序。問若以兩序從兩名立者。立名則前別后通為序。何得前通后別。答立名之便應前別后通。為序之便應前通后別。復次一途亦前別后通。何者如現瑞由藉。是說經之前如是等六乃是如來將入涅槃方說此語。故知在后。經前序正為發起現在弟子信心。經后序為令未來弟子生信。若爾佛在世時經初無序不名經耶。答別序之前雖無六義。佛說法時已有其事故得名經。三約觀心者心即是通觀。即是別因此觀心成就一切佛法。即是入道之門。即由藉也。問若以觀心為兩序者豈不顛倒。答立名之便故言觀心。修行之便即是心觀。類前事義其理顯然。問玄義處處多明觀心。已恐不可入文復爾。將不壞亂經教耶。答說經本為入道。若懷道之賢觸處觀行。豈有尋求圣典而不觀行者乎。但巧說得宜非止不損文義兼得觀慧分明分別法門。非觀何逮豈有壞亂之咎也

　　維摩經略疏卷第二

五入經文就序為二。一通。二別。先釋通序六義通為眾經之序。須為兩義一總二別。一總釋者是佛教阿難等諸大弟子說入佛法之相。大論云佛將涅槃阿難親屬愛結未除心沒憂海。阿泥樓馱語阿難言。于未來事若有疑者及時語決。何為沒在憂海如世凡夫。阿難得念道力悶心得醒。即以四事請問。一問佛涅槃后云何修道。二問誰當作師。三問惡口車匿云何共住。四問佛經初首作何等語。佛告阿難若今現在若去世后依四念處修道。解脫戒經是汝大師。惡口車匿依梵法治。若其心渜伏教那陀迦旃延經即得入道。我三僧祇所集法藏初應作如是說。如是我聞一時佛在其方其國土與其大眾。非獨我法如是三世諸佛經初亦然。故知六義即是通序。亦名遺囑序。如來遺言令標經首故。亦名經前序。三世諸佛經前皆然。問何故經初安如是等。乃至但令修四念處。答經初安如是等者為斷疑勸信故。亦為印定佛說非弟子及九十六種所說故。亦為破外人經初以阿漚二字標其教首故。阿漚者是謂吉相邪僻之事具如百論。惡口車匿梵法治者。其自恃王種輕諸比丘。僧法事時即輕笑言。如似落葉旋風所吹聚在一處何所互論。佛去世后猶自不改佛令作梵壇。謂默擯也。亦云彼梵天治罪法別立一壇。其犯法者令入此壇諸梵不得共語。若心調伏為說那陀迦旃延經者。令離有無即入初果。一家明三藏教。立非有非無門異于三門意在此也。教諸比丘依波羅提木叉住者。波羅提木叉此云保得解脫。亦云報解脫亦云處處解脫。問毗尼明時食時衣等多非正義。那云保得解脫。答大論云佛說毗尼為令佛法久住。不應求實求實即生邪見。今時僧眾不以戒律在心者恐滅佛法。令依念處修道者。若離念處施但得富戒生人天。坐禪得定隨禪受生。多聞說法但是世智。若修念處能破四倒。問聲聞經說須依念處。摩訶衍教無生入道。豈須念處有所觀耶。答大乘有無生無量無作念處。若離此三則無正觀。但佛教雖多不出半滿。生滅念處即是半字。三種念處即是滿字。半枯滿榮。枯榮中間得見佛性。住大涅槃名諸佛法界。出念處外無入道法。故佛遺囑令依念處。次別釋者舊多用五義。今依六義。一如是者勸信之端。二我聞者親承音旨。三一時者感教之時。四佛住者約出化主。五方所者聞經之處。六同聞者證非謬傳。此六義者正為獎成佛去世后見聞之徒息疑增信。自利利人功成道熟。是謂勸信之端者。如是等六皆為勸信

如是居初故云端也。初如是為三。一總明。二約教。三觀心。一總明者意在勸信。如法相解如法相說。所說誠諦必可信從。大論云佛法大海信為能入。又如是者善信之辭。不信者言是事不如是。其信者言是事如是。又大論云如是者示人無諍法。佛以無倚心說。弟子以無著心受。能得解脫故言如是。不如外道說者聽者皆以著心。現世斗諍死入地獄豈名如是。又古來多云。如是者文如理是。文以巧詮為如理以無非曰是。二約教者四不可說赴機而說則有四種。一生滅二即空三假名四即中。一因緣生滅如是者。佛昔于波羅奈說五陰生滅。俱鄰等聞如是說即得悟道。此經復土。求聲聞人知有為法無常得羅漢果及法眼凈。二明即空如是者。如大品三乘同見無言說道而斷煩惱。此經破迦旃延明五義。二百比丘聞如是說心得解脫。即是示人無諍法。三假名如是者如無量義云。摩訶般若華嚴海空宣說菩薩歷劫修行。此經亦云以無所受而受諸受。若聞如是說得道種智。入菩薩位知眾生根。四中道如是者。如大品說。佛以諸法實相故出現于世。化佛亦以諸法實相故出現于世。法華云諸法實相義已為汝等說。此經諸菩薩各說入不二法門。若菩薩聞如是說即見佛性。開佛知見住不思議解脫。佛法有此四種如是。故眾經之初皆安如是。華嚴頓教有因緣假名中道二種如是。三藏但因緣生滅如是。若諸方等具有四種。摩訶般若則有三種。法華但有中道實相。若大涅槃明諸佛法界亦具四種。此經猶是方等大乘生蘇不定之說。具有四種如上所引。此經既具四如是義故于經初標如是也。問理無二是何得有四。答諸法畢竟無說非權非實。尚無一種何況有四。而權而實者權故說三實故說一。權實備明則有四種。三觀心明者即是三觀明四如是。華嚴云欲知如來心但觀眾生心。若見如來心即見眾生心。如破一微塵出大千經卷。眾生一念無明因緣所生之心即具四理。若觀心因緣生滅入空即生滅如是即空。即假即中例說可知。問若觀心具四應即是佛。答六即分別。進不叨濫生增上慢。退免貧人數寶之失

我聞者即阿難等親所聞法故云我聞亦為三釋。一總釋者親承音旨故。若傳從他聞多致偽謬。今既親聞是則可信。群情承受無所致疑。大論云隨俗說我和合稱聞。隨俗說我者學人傳法。利生順俗說我。外不乖宜內不乖實。如用金錢以買銅錢賣買法爾人無怪也。和合稱聞者。耳根不壞作意欲聞情塵和合耳識即生。意識分別種種所聞。因緣和合故稱聞也。阿難等內則耳根聰利。外則對佛八音領納無遺。故稱我聞。問大論云阿難是佛得道夜生。涅槃明佛成道后過二十年方為給侍。自爾之前說經阿難不聞。佛將涅槃為魔所蔽亦不得聞。云何皆稱如是我聞。答大論云阿難將欲結集法藏。合掌向涅槃處而說偈言。佛初說法時。爾時我不見。如是展轉聞乃至波羅奈。展轉聞者舍利弗問經云阿難修不忘禪。得佛覺三昧以三昧力自能聞也。又報恩云阿難從佛求乞四愿。三如涅槃。第四愿者佛所說經未聞之者更請為說。佛可其愿。有所不聞重為說也。復次大論明結集法藏。優婆離等各登高座皆稱如是我聞。未必并是阿難也。問阿難但結集小乘亦大乘耶。答解者不同。有言但結集小乘。諸大乘經是文殊彌勒等所共結集。又言阿難亦結集共二乘說大乘經。故大品付屬阿難。此經亦爾。其不共者大菩薩集也。又云阿難亦結集不共二乘人說。如正法念云。阿難有三種一阿難賢二阿難持三阿難海。今謂阿難賢持三藏教。阿難持持共大乘。阿難海持不共大乘。故法華云。阿難聞佛授記即時憶念過去無量千萬億諸佛法藏。如今所聞。亦識本愿豈不備持一佛之教。次別釋為二。一我二聞我亦有四。一約三藏明我者。依薩婆多我但有名。依曇無德說有假我。犢子明我在第五藏。是等雖殊悉破外人計神我性說假名我。二通教者如大品云。色性如我性我性如色性。我之與色但有名字皆如幻化。三別教者以自在為我。善于知見得無掛礙即我義也。又攝大乘明自他差別識亦名似我識皆是別義也。四圓教者中道佛性即我義也。中論云。佛或時說我或時說無我。于佛正法中無我無非我。此經云于我無我而不二是真無我義。大經云無我法中有真我。又云我與無我其性不二。不二之性即是實性。實性者是二十五有真我也。前三是權我圓教是實我。問若爾何得大論云隨俗說我。答三教隨情豈非隨俗。若圓教明我即是佛性非隨俗也。三教我聞并約耳根圓教明我。我即是聞。以點色性說真我故離法性外無別能聞耳也。用教約諸經明我多少如前可知。二明聞者大經有四種。一聞聞二不聞聞三聞不聞四不聞不聞。今恐此是四教辨聞。藏教即聞聞以小生生大生故名生生。今亦得云少聞成大聞故名聞聞。問大經生生是十二因緣相續不斷。何以類解聞聞義耶。答彼經釋生具有兩義。今不取約行但取約理。若約十二因緣相續以明生生。即于圣人聞經不便。何者藏教諸得道人生生已壞。但有報身。根塵和合故稱聞也。二通教即是不聞聞。如夢如幻點空說聞。三別教即聞不聞。所聞自在。何者世諦死時即聞。聞死而生聞持隨有所聞。自在能持故。攝大乘說有塵者應受識。即是別教大乘明聞也。四圓教即是不聞不聞。大般涅槃聞相盡也。問若無聞相云何說聞。答若聞相盡都不聞者。佛住涅槃應都不聞法界音聲。如法華明耳根功德相似聞相盡。十方無數佛百福莊嚴相為眾生說法。悉聞能受持。況分證聞相盡。聞十方佛法如云持雨耶。妙覺聞相究竟盡。一切法界所有音聲一時聞也。故大經云若知如來常不說法是名具足多聞。此經亦云其聽法者無聞無得用四教約眾經聞義多少亦類如是可知。問大論明佛法無我何分四。若爾便是有我。答若定有我何得四教之別。若定無我何得經教有此異說。若其不許作此分別非但壞佛方便教門。亦順諸不信者義宗。三約觀心類如是可知

一時者四眾感教得道之時。此亦助成如是可信。故大論云說時方皆為生信。亦為三。一總解者大論云數時等實無陰入持所不攝。但隨世俗說一時無咎也。言四眾感教得道之時名一時者。若通論四眾感一期之教。始終久近皆名一時。即是多時少時共明一時。如戒序云。春分四月日為時。春分實有多時但總束為一時也。若約得道明一時者。赴機說教即入如苦忍一剎那。此約少時明一時也。今約此多少總明一時。謂一期說法通是一時之事也。就此為五。一約機發者。世善機發即是多時出世機發即是少時。總此多少皆名一時。二約佛說教者。三悉起教即是多時用第一義即是少時。總此多少皆名一時。三約機教合明一時者。亦以世出世善合為多少。機教合故不在二時故名一時。四約四眾得道明一時者。世與出世多少準上。總此多少皆名一時。五約阿難聞經明一時者。約佛說經多時少時。阿難聞非異時故名一時。又阿難得佛覺三昧如前說。又解佛為阿難重說即是聞經之時名一時也。二約教者。三藏生滅一時。通教如夢幻一時。別教破時顛倒。能分別數無滯礙也。攝大乘明數識攝阿僧祇。明世識攝三世即是別教明一時也。圓教約不思議法性明一時。一時入一切時一切時入一時。如此經明。住不思議解脫菩薩七日為一劫一劫為七日。法華明六十小劫謂如食頃。華嚴明十一切等。一一教皆具五種一時。約諸經多少類如是可知。三觀心者。觀因緣生滅者心在定時能知世間生滅法相。則一念慧眼開發見生滅之理。故名一時。若非定心見理即前思后覺憶想顛倒。雖解生滅不能見理。非一時也。若體空慧眼入假法眼中道佛眼皆是定心。一念少時豁然開發各見諦理名一時也

佛在。佛是能說顯其化主。亦為助成傳聞可信。何者九十六種不足歸心。三乘圣人獨居不極說非究竟。今明無師大覺朗然頓悟所言。誠諦從是聞經。稱物機緣眾情忻愜。亦為三。一總明者舊稱佛陀此言覺者。自覺覺他名之為佛。智論云佛陀秦言知者。知何等法。謂知三世眾生數非眾生數及常無常等一切諸法。菩提樹下了了覺知故名為佛。十號具足。亦名一切智人。佛德無量稱名亦爾。今不具釋。所言在者住之異名。大論云四種威儀住故名為住。住有四種。一天住者謂布施持戒善心三事故。二梵住者住四禪四無量心四無色定。三圣住者住三空四諦十二因緣理也。四佛住者住首楞嚴等無量三昧力無畏等一切佛法。佛所得法佛于中住。憐愍眾生示住毗耶離。別約教者四教明佛已略在玄。但為化四種根性現相亦四。如初成道乃至涅槃皆現四相。初成道者如勝天王明。初坐道樹得成正覺。或現坐草或坐天衣或處寶座或在虛空。即表四教佛相不同。次明轉法輪現相不同者。華嚴圓頓則現大小相。若鹿野轉生滅四諦即脫瓔珞現老比丘。若說方等即現門內尊特之身。或現門外塵坌之像。若說般若亦現門內尊特之身及現種種佛身之相。以眾生疑故現常身放常光明。若說法華但現尊特。若說涅槃備現四種事同方等。如是隨緣現種種身。一往大略言四種耳。次明身相不同者。如像法決疑云。如來將入涅槃。是時大眾或見如沙門像。或見威德相好端嚴。或見坐寶蓮華說心地法門。或見身如虛空無有邊表。此豈非表說四教。其功已訖將入涅槃現此相也。此經既方等教攝。亦應隨機感見四種。故長者子說偈嘆云。各見世尊在其前。斯則神力不共法。問四教所見定如前不。答且一往相對理在隨緣。若就障邊亦可劣身而說勝法。如觀世音以種種形游諸國土說大乘法。豈況如來。次用四教明住義者隨教所辨法門不同佛于中住憐愍眾生故示住毗耶。三約觀心者。華嚴云欲見如來心但觀眾生心。何者一心三觀圓觀三諦開佛知見。雖有肉眼名為佛眼亦名種智。若用三智以不住法住三諦三昧。亦是佛所得法。佛于中住。憐愍眾生不舍道法。現凡夫事住世間法也。此須善用六即分別。入大乘之要門也

毗耶離庵羅樹園此明方所。即是顯示說經之處。助成勸信也。今為二。一通方所即毗耶離。二別方所即庵羅園。通方所復為三。一約事者此云廣博嚴凈。其國寬平名為廣博。城邑華麗故名嚴凈。有師翻為好稻。出好粳糧勝于余國故也。有言好道國有好路。平正砥直。又言好平道。其國人民好樂正道自敦仁義。不須君主。五百長者共行道法。率土人民莫不歸德故云好道。次對法門釋者隨前所翻即以對之。廣博嚴凈者即是釋迦法身。本居寂光其性廣博猶若虛空。功德智慧無諸穢惡故云嚴凈。跡居人間詫廣博嚴凈之土。是知非本無以垂跡。故居人間嚴凈之國。非跡無以顯本。寄毗耶離說諸佛國永寂如空。以顯遮那常寂本國。言好稻者釋迦本住大般涅槃百句解脫。故法華云百谷苗稼普皆增長。因其增長谷實得成。即是百句解脫之妙果為好稻也。垂跡顯本類前可解。言好道路者此表智度大道佛從來也。故大經云譬如隘路不容二人并行。解脫不爾。多所容受即真解脫。今釋迦居不思議法界大道即是多所含容故名好道。垂跡顯本類前可知。言好平道者思議之道作意而修不名好道。不思議道自行真修任運理顯化他。如礠石吸鐵無緣無念此是性好之道也。由本垂跡故名好道。因跡顯本故居人間好道之國。說于心凈佛土凈也。三約觀心者。一心三觀能觀心性即知心性。猶如虛空即具福慧二種莊嚴無染無著。畢竟清凈。是則心凈。故佛土凈。約好稻者若觀心性即是百句解脫之本。名為好稻。約好道路者若觀因緣中道即是行大直道無留難。故無有眾魔群盜得入此道。最勝故名好道。約好平道者若觀偏真盡苦涅槃則于一切道法無好樂心。今觀圓真之道則好樂一切。心無厭足盡未來際故名好道。二別方所者。上通方所助證猶漫。今的舉所住則助信轉明亦為三。一約事者肇師注云庵羅是果樹之名。以果目樹故云庵羅樹。其果似桃而非桃也。又云似奈定非奈也。又翻云難分別樹。其果似桃非桃似奈非奈故名難分別也。此與大經意同。經云如庵羅果生熟難分。具有四句釋難分別。有師云此樹開華華生一女。國人嘆異以園封之。園既屬女女人守護故云庵羅樹園。宿善冥薰見佛歡喜以園奉佛。佛即受之而為住所。次對法門者。佛住道品總持之法故云住庵羅樹園。何者道品為樹念處為種子。正勤為生長如意為芽生。五根如根莖五力如枝葉七覺為華八正為果。從七覺華起慈悲心。為諸眾生興大誓愿。因愿勤行得發總持。故說總持以為園也。大集云三十七品是名菩薩寶炬陀羅尼。陀羅尼者此翻為總持。園持樹果不致侵犯故表總持。華中生女者即七覺華生慈悲女。女用奉佛者表因中總持回向佛果。佛受住者由因成果。如佛所得佛于中住也。由本垂跡故居庵園。用跡顯本住庵羅園。說不思議總持之園苑也。難分別者如來住園表居中道。三十七品雖非有無而似有無。如來住此難分別理成于道品佛菩提果。如此妙果所依之土七種方便之所莫測。表難分別之樹也。三約觀心者三觀觀心心性不動。而修道品因起悲誓。善根牢固成諸總持。即住園也。故華嚴說菩薩有十種園即是道品園也。若約觀心解難分別者。如大經明具有四句。若修三觀觀不思議難分別理。亦有四種一自有觀心都無所以威儀粗穬。如庵羅果內外俱生。二自有威儀齊整似如柔和。內觀之心不證定慧。如庵羅果外熟內生。三自有威儀不足可觀而觀行淳熟入諸法門。如庵羅果外生內熟。四自有修一心三觀調熟身口。柔和似得道相。三觀開發入諸法門。或成觀行或成相似。如庵羅果內外俱熟。是故行人難可分別如庵羅果也。問那得處處對法門以約觀心。佛意豈然。答佛心如海眾流皆入。如如意珠隨念雨寶。亦如凈鏡隨對像生。亦如大地隨種生長。大經摸象各不能知。執見之徒自謂己解諍論是非。寧會佛旨。若言經中無對法門者。如普現色身問凈名言。父母妻子親戚眷屬悉為是誰。大士答言智度菩薩母方便以為父等。凈名既是在家菩薩何容無有父母家屬。而不依事答悉約法門。當知不起道法現凡夫事。雖現凡夫事皆內表道法。亦如佛涅槃處在枯榮間。豈可直作樹木之解。且佛誠說皆表半滿。今欲說不思議解脫法門不舍道法。現跡同凡住于毗耶。豈不表于極地所住法門。華嚴明十城十園豈止直是世間城園。此經下文菩薩行品云。諸佛威儀有所進止無非佛事。何得但作事解而已不思諸圣善權秘密表發之事。又法華云欲說是經應入如來室著如來衣坐如來座。然后于四眾中以無所畏心說。若彼經不對法門者。欲講說時將不入佛殿升佛座披佛衣處眾說法得佛意耶。問法華中佛自解說其義可然。今此城園佛不解釋何得師心對法門耶。答若佛不釋不得厝意者。一切經文何曾并是佛自解釋。若各師心豈皆有失。問華嚴頓教可得約行明諸法門。此方等經及小乘教何得亦約觀行明義。答此經既云諸佛解脫當于眾生心行中求。若不約觀行豈稱斯文。若不以毗耶庵園對諸法門則不得約觀心解釋。何得于眾生心行中求諸佛解脫。若不于心求解脫者云何得住不思議解脫。若不住不思議解脫云何于一毛吼見諸佛土變現自在。廣如不思議品。又豈得如華嚴無量諸世界悉從心緣起。無量諸佛土皆于毛吼現。若言小乘不得約觀心解者。何故聲聞經中佛為牧牛人說十一法。一一內合比丘觀心。如是等例豈非方等及三藏經對諸法門觀心義也。問三觀四教懸釋此經。觀前教后入文何得教前觀后。答論其玄旨教從觀出。如破微塵出大千經卷。入文帖釋從事入理。故先須四教消釋經文。尋文入理必須觀行。故次點出三觀章門。一品一偈一句無不皆入不二法門住不思議解脫也

　　維摩經略疏卷第三

與大比丘眾八千人俱此下第六辨同聞眾。此證阿難與諸聲聞菩薩天龍八部四眾共聞豈謬傳也。就此為三。一聲聞眾。二菩薩眾。三雜眾。問從小為初應先天龍。從大為初應先菩薩。答小乘出家得道荷佛恩深故常在佛側給侍陪奉。戒行自守物所歸信證經義親。故須先辨。菩薩化他不恒佛側。和光利物難可測量。世人但睹其跡莫知其本。證信義疏故次辨也。天龍四眾結惑未盡猶居凡地。內無得道之功外闕化他之利。證經為劣故后辨也。復次此有所表。二乘滯空凡夫滯有。菩薩不滯常行不二故處其間。故大經云凡夫者有二乘者空菩薩之人不空不有。問何以不嘆聲聞德耶。答諸師解言既被彈呵無德可嘆。今謂不爾。菩薩亦彈何故即嘆。又金剛般若亦不嘆德非為被呵。今恐是出經存略。又云大之一字即略嘆德。心大論云。若說小乘但明比丘眾。說摩訶衍非但比丘必須菩薩。如金剛般若但辨比丘不列菩薩。豈可金剛是小乘經。但是出經者略。此經不嘆意亦可知。一明聲聞眾者初明比丘。即是通語人類多種。如胡越不同。佛法出家皆名比丘。釋此為五。一與．二大．三比丘．四眾．五數。一釋與者此經云與。大品云共。與即是共。大論辨七一明共。所謂一處一時一戒一心一見一道一解脫。若釋法華須約本跡。今經既未發跡。但因緣事解觀行而已。一處者同在庵園。一時者一會之時。一戒者同得無作。一心者俱得九定。一見者俱見四諦。一道者悉得無學。一解脫者俱證有余。二釋大者。若依梵本應云摩訶。大論云摩訶或云大或云勝或云多。大王所敬故名為大。勝九十六種故名為勝。數至八千故名為多。今明外道有三種。一一切智二神通三韋陀。具此三種名大外道。佛對破此故于三藏說三念處。謂性共緣。能修此三非但止破三種外道。得入性地證果之時成三解脫。謂慧得好解脫心得好解脫及得無礙解脫。名大比丘名大羅漢。若別對者得慧名大得心名勝得無礙名多。三種具足名波羅蜜。聲聞成就一切羅漢功德故名為大。問得慧解脫即名大者。何須具三。答如三德具故名大涅槃。而摩訶般若亦受大名。三藏通教各有四門合有八種。皆名波羅蜜聲聞。故名為大。若約觀心即就折體從假入空而明觀也。此八種比丘毗曇成論各有一種大比丘義。余六不明。三釋比丘者或言有翻或言無翻。言有翻者翻云除饉。眾生薄福在因無法自資得報多所饉乏。出家戒行是良福田。能生物善除因果之饉乏也。言無翻者名含三義。智論云一破惡二怖魔三乞士。一破惡者如初得戒即言比丘。以三羯磨發善律儀破惡律儀故言破惡。若通就行解修戒定慧。戒防形非定除心亂慧悟想虛。能破見思之惡故言破惡。二怖魔者既能破惡。魔羅念言此人非但出我界域。或有傳燈化我眷屬空我宮殿。故生驚怖。通而言之三魔亦怖。三明乞士者。乞是求之名士是清雅之稱。出家之人內修清雅之德必須遠離四種邪。凈命自居福利眾生。破憍慢心謙下。自卑乞求資身以成清雅之德故名乞士。又解。破惡是正義。下兩助成。何者受戒破身口惡業。怖魔即破愛惡。乞士破慢惡。約觀行者次第從于陰界入求法喜禪悅。資無漏慧命成盡無生智斷之德。故名乞士。下文呵身子云。佛說八解脫仁者受行豈離欲食而聞法乎。此具三義一殺賊從破惡得名。二不生從怖魔以受稱。三應供因乞士以成德。直言比丘則大小未定。或在外凡性地學人之位。今言大者即大羅漢。當知大之一字無所不含。即略嘆德也。四釋眾者。梵言僧伽此翻為眾。直一比丘不名為眾。眾多共集名為眾也。律明四人已上皆名為眾。如眾樹共聚乃名為林。智論云僧有四種。一愚癡僧謂破戒放逸僧也。二啞羊僧雖持禁戒不能分別三學開遮通塞之相。有疑請決默然無對猶如啞羊。三有羞僧者。若出家人修戒定慧。亦能分別為人開決。但未發真居內外凡。自愧未能成就圣法謬墮僧數。四事敬侍常愧自責。亦名事和僧。四真實僧者。從苦忍去四果圣人皆名真實理和僧也。前之二種雖有僧名既非事和不堪僧事。后之二種堪行僧事。五明數者數有八千事義可知。對行明數意則難見。菩薩者此下第二辨菩薩眾證成同聞。何但聲聞。亦有大菩薩及三萬二千。親承演說非謬傳也。文為五。一明類．二辨數．三嘆德．四累名．五總結。初明人類者夫大乘行人通名菩薩。是大乘行人之氣類也。具存西音應云菩提薩埵。什師恐繁略提埵字但云菩薩。翻譯不同。阿毗曇云。自覺覺他名為菩薩有云菩提云無上道薩埵名大心。謂無上道大心此人發大心為眾生求無上道故名菩薩。安師云開士始士。又翻云大道心眾生。古本翻為高士。既異翻不定。須留梵音。今依大論釋菩提名佛道薩埵名成眾生。用諸佛道成就眾生故名菩提薩埵。又菩提是自行薩埵是化他。自修佛道又用化他故名菩薩。若不如是己所修持為無慧利。但三乘同名菩提二乘不名薩埵者。無悲利物故不受斯稱。是則雖略二字異乎二乘。其義宛然。藏通見真通名為道不名薩埵。別圓見真如磁石吸鐵。非但止名菩提亦即得名薩埵。故大經云一實諦者即是大乘。若非大乘非一實諦。問前兩菩薩不名薩埵何異二乘。答少有慈悲愿行異二乘也。四教菩薩具如玄義。此經多由衍三教意釋嘆德也。不用三藏者非衍正意。有時引出正為比決大小不同。觀心明菩薩者約三觀分別。折體入空起大悲心亦名菩薩。修后兩觀任運即是菩薩義也

三萬二千二辨數者依事可知。表法難見未可定對

眾所知識下三嘆德為三。一總二別三結。初總嘆者即是初標嘆德章門。若無自行化他之德豈為眾所知識。此諸大士隨緣利物荷澤無邊。十方眾生莫不知識。聞名欽德為知。睹形敬奉為識。但眾生有四根性菩薩即以四種化之。即有四種知識。三藏三祇行滿百劫種相。大人相現物所歸崇名眾所知識。通教八地。道觀雙流神通利物名眾所知識。別教登地圓教初住得如來一身無量身現十界像。隨緣利物名眾所知識。未橫遍十方豎高三土。為一切有緣之所知識。今諸菩薩皆是補處。橫遍豎高一切有緣之所知識。故云眾所知識。若約觀心三觀心明即德高名稱。是則聞名欽德睹形敬奉亦為眾所知識也

大智本行下二別嘆德為三。一略嘆自他德。二廣嘆自他德。三鄰果嘆德。一嘆德為二。一略嘆自行二略嘆化他。自行又二。一正嘆二釋嘆。初二句言正嘆者即是大智本行。解此或約一法或約二法。約一法者大智即是本行也。依本起智智即是行。故言大智本行。故法華云諸法從本來常自寂滅相。佛子行道已來世得作佛。此經云從無住本立一切法。若南土舊解多從八地約位帖釋。北方諸師從初地約位帖釋。什師從下至上漸勝稱嘆。解既不同未敢偏用。何者南方引威神建立文證。故知初嘆八地。北方引七波羅蜜證嘆初地乃至七地。一往引證經文各便。若欲和通則碩乖違。但經文對地處處有之。未足定執謂為得稱集經者意。今謂一往多是嘆上地之德。若嘆上地自攝于下。何者通論諸位行類是同。但上得勝品下得劣品。今以勝攝劣不可以上下各嘆。如嘆大智本行皆悉成就。金剛智滿始名成就。豈可嘆下。如嘆能師子吼乃如雷震。下地亦能有此演說何獨嘆上。故知分別互有所失。問近無等等豈非嘆上。答今明諸德皆嘆上地須約鄰果。故下結云如是一切功德皆悉具足。若通下地無等之言約相待說互有遠近。如法華明行處近處。下地亦名近也。華嚴明十地智慧如爪上土。諸佛智慧猶如大地。此則懸殊。今三教菩薩行類是同。而教有所主各有淺深。通八地去但約二諦而品有優劣。若約補處自攝下位。別登地去即是三諦入佛智地。行類是同。但約品淺深分地優劣。若嘆補處即攝下地。圓教初住三諦圓顯具于一切諸佛功德。但品位不同不無優劣。若嘆等覺即下位皆攝。但諸菩薩外隨所感見聞不同。內則本跡高下難測。豈可定執非但約教分別菩薩功德法門。或時內合觀心欲令行者知勝妙功德皆從心出。是則諸佛解脫皆于眾生心行中求。若約二法嘆者。大智嘆解本行嘆行。若解行互闕如目足互失皆無所到。若解行具者如有目足即能到池。故須雙嘆所以嘆解。云大智者只是觀解。若入空出假。二智方便不名為大。中道觀解一切種智名為大智。故大論云我今知力欲演說大智彼岸實相義。當知大智即是觀諸法實相之觀也。言本行者即是嘆行。從大智本一心具足諸波羅蜜。故大品云諸法雖空而能一心具足萬行。金光明云一切種智而為根本。無量功德之所莊嚴。當知自行雖有多門。但略嘆解行橫豎諸德磬無不取。問菩薩未證極果。何得言皆悉成就。答果行未滿因行已圓。故云成就。但約教成就其義不同。三藏初緣生滅四諦發誓名大智。行六度行名為本行。種相業成名悉成就。通教初緣無生起誓名為大智。檀三事空乃至般若名為本行。十地如佛名悉成就。別教初緣無量生解名為大智。行無量波羅蜜名本行。十地等覺名悉成就。圓教初緣無作發心名為大智。一心萬行名為本行。十地等覺邊際智滿眾事究竟名悉成就。權實可知。若觀心解約三觀明。初觀觀生滅四諦。大悲弘誓名大智。用觀行六度即是本行。此三藏教折假入空觀。體假通教入假別教一心圓教。尋之可知

諸佛威神二句二釋嘆也。亦傍得成化他。此正明佛加。金剛論云。于菩薩身佛與功德智慧之力。故名加也。今明解行因圓正由諸佛威神建立。智慧加解大智得成。功德加行本行得成。內因雖是菩薩自修外緣必假諸佛冥護。譬如種子。內雖自有雖生之因外無地土日光風雨等緣豈得成實。菩薩亦爾。雖有慈悲智慧精進禪定自行化他之因。若不假諸佛慈悲地智慧光神通風說法雨。自行化他之因豈得圓也。如大鵬影覆子得生長。故華嚴云。八地欲沈空佛加獎觀方得發起。若約觀心修三觀時必須懺悔請十方佛。若心志者佛即加護自然行成。世有邪見學禪之人但信有心佛不信諸佛威神所加。此正釋前傍成后化他者。若加化他如華嚴明。法慧菩薩說十住。諸佛放光加方乃得說。乃至金剛藏說十地亦如是。此即成后為護法城。若約觀心三觀既成。若欲利物必須懺悔請十方佛威神建立。有感蒙加隨所利生如風靡草為護法城下二略嘆化他德為三。一嘆化他心二嘆功成三釋嘆。初二句嘆化他心者。佛法如城能為行人防非擬敵故名為城。若護佛法即是護城。又解陰入界法。此法即空。即空之理名涅槃城。眾生是王而種性具足恒沙佛法。如城中人物。故文云一切眾生即大涅槃即菩提相。但此妙理外為天魔外道之所破壞內為通別見思所侵。菩薩為護眾生本有涅槃之城不令妄起諸愛見也。受持正法者即是四教之正法也。菩薩從十方佛聞此教法得陀羅尼。總持無忘名為受持。將用此法降魔制外。及破眾生內外愛見諸煩惱賊護涅槃城。令諸眾生法王種性皆得安穩。恒沙佛法不致散失。名護法城受持正法。約觀心者假空空假護小涅槃。假中中假護大涅槃

能師子吼二句二正嘆化他功成。大經云佛性者名師子吼三昧。菩薩住此三昧能師子吼。師子吼者名無畏說(云云)。若約觀心三觀若成所行如所說。說于四教心無怯弱。如師子子若滿三年即能吼也。名聞十方者此亦化他功成。化功既著十方蒙益咸共傳揚。聲聞馳遠如大將破敵功名蓋世

眾人不請下三釋嘆化他。眾人不請初二句此釋化他之心為護法城也。菩薩悲誓豈待祈請。如寇賊圍逼連官大將救其危急。何待城內來祈請也。問若菩薩是不請之友者。佛何故待梵王天帝請轉法輪。答菩薩尚不須請豈況于佛。但是說法之儀生物殷重故須待請。問菩薩不待請者凡是有心必應救不。答有緣即赴非請有無支而安之。此釋受持正法。世人以同志為友。菩薩善巧同物根緣。共修四種四諦各得無漏道果。故法華云我等二人亦共汝作。若開權顯實則同乘佛乘直至道場。此即法親之友也。而安之者未安道諦令其得安。如是四種眾生令安四種道諦。若開權顯實皆令安住無上涅槃。故言友而安之。若約觀心折體入空假名中道。此四種心不請三觀。三觀自觀即不請友義。觀折成心令此四心住四道諦。即是友而安之也

紹隆三寶二句此正釋。化他功成能師子吼名聞十方。菩薩用無畏心說于四教即是紹隆四種三寶。若頓赴圓機即入佛慧。初心成就一體三寶增進不斷。乃至妙覺湛然安住。此即大乘一體三寶常住不斷故言使不斷絕。若漸教赴機次第明不斷者。初三藏乃至圓教一體三寶不斷絕展轉興謝教權實。故菩薩用此四教三寶引接眾生使佛種不斷。皆令安住大般涅槃常住三寶皆是菩薩說法之功即是能師子吼。化功歸己即名聞十方故言紹隆不斷也。若約觀心紹隆不絕者若佛在世紹隆三寶事如前說。佛去世后佛法付屬二眾弟子。所以優田造像阇王結集育王度人。若此相從三寶不絕。則彌勒出世真正三寶紹隆不絕。若彌勒滅后亦復如是。若行人能于今末世造立尊容書寫大乘度人出家。即是相從三寶紹隆不絕。若住三觀之心觀此相從三寶不滯空有人。第一義一體三寶紹隆不絕故經云敬像如真佛得福亦復然。故文云無離文字說解脫相。文字性離即是解脫。解脫者即諸法也。賢愚經云未來多有破戒比丘。猶應供養恭敬如舍利弗目犍連。所得功德亦復無量。紹隆三寶功德最大。譬如大臣治正國家功勛重大。菩薩紹三寶種使不斷絕。功德無量十方諸佛說不能盡

降伏魔怨二句此即傳釋紹隆不斷。只由眾生內有愛結外有鬼神六天魔王。內有諸見外有十八六師及九十六種外道。能壞法城使三寶斷絕今明菩薩化物內修禪定伏愛外用神力降伏魔怨。內以智慧斷結外則說法制諸外道。內外魔怨既伏內外外道咸歸則涅槃城存。三寶不絕故得紹隆也。若約四教界內愛見用生無生道諦禪定伏愛。智慧制見界外愛見則用無量無作道諦定莊嚴伏愛。慧莊嚴制見。故文云眾魔者樂生死。外道者樂諸見。菩薩于中不舍不動故云眾魔外道皆吾侍也。若降界內愛見魔外即護化城涅槃。藏通三寶使不斷絕。若降界外愛見魔外即護大涅槃城使。別圓三寶不斷絕也。故知并是釋前化他。問界內可有魔外界外何得有耶。答大經說八魔四內四外也。華嚴十魔通界內外。分別可知。涅槃迦葉自嘆云。自此之前皆名邪見。則藏通三乘圣人皆名界外魔外。故呵善吉云入于邪見不到彼岸。汝與魔外一手作之。豈非界外有魔外耶。問聲聞可爾菩薩云何。答華嚴明菩提心魔三昧魔善知識魔。皆菩薩魔也。鴦掘魔羅訶文殊云。外道亦修空。尼干但默然即是界外外道。若不爾者何故八千被呵不能加報。若約觀心者假空空假觀成降伏界內魔外。假中中假觀成降伏界外魔外

悉已清凈下二廣嘆自他為二。一從此下訖不起法忍是廣嘆自行。二從已能隨順訖及心所行是廣嘆化他。嘆自行為二。一斷德二智德。一嘆斷德為三。一總二別三釋。一總嘆者明此菩薩結惑生死皆斷。故言悉已清凈。結惑生死有二種。一界內二界外。若三藏補處止伏見思未斷結惑。通教補處雖除習氣界外見思未斷。別教補處雖斷十一品無明余三十一品在。此三并非悉已清凈。圓教補處四十一品并盡。雖余一品有若微煙乃可得名悉已清凈。如地持明。第九清凈凈禪至離一切見清凈凈禪二障斯斷。菩薩依此禪故得大菩提果。故約圓教補處說悉已清凈。若約觀心。假空空假假中中假二處觀成界內惑盡。非悉已清凈界外煩惱障盡名悉已清凈

永離蓋纏二別嘆斷德。蓋謂五蓋纏即十纏。有言蓋纏所障既近豈足以嘆大菩薩德。今謂不爾。只約此五蓋十纏開出一切界內外惑。離此更無別能生惑。界內為枝界外為本。若離界內五蓋具出八萬四千。何者貪欲嗔恚睡疑屬癡。掉散是戒取即是等分。此四各出二萬一千合八萬四千界。外根本類作宛然。問界外何得有五蓋亦對八萬四千。答既有三毒何得無五蓋耶。取涅槃即貪舍生死是嗔迷實諦是癡。既有根本三毒則有根本五蓋。得具八萬四千。今約教明離蓋不同。數人明蓋障于初禪上界無蓋若成論明貪嗔二蓋并通上界二論俱是三藏尚明蓋不同。若三藏菩薩離蓋發禪與凡夫同。未足以嘆補處之德。若通別圓離蓋類悉已清凈。可知十纏開五百纏。分別永離類蓋可知。若約觀心假空空假假中中假。一處觀成離二蓋纏準上可知心常安住無礙解脫三釋嘆斷德。無礙解脫即不思議解脫之異名也。故大論云于諸解脫中無礙解脫最大。藏通皆云無礙斷解脫證。有師言。無礙伏解脫斷此但界內思議無礙解脫。別教十地亦言無礙道斷解脫道證。雖離界外見思猶約定斷。非不思議無礙解脫。圓教明義解惑相。即智不斷惑而究竟永離二種蓋纏。故名無礙解脫。故文云不斷癡愛起于明脫。心常安住者。若思議照寂非究竟安住。若不思議寂照不二。住大涅槃名究竟心常安住也。無礙解脫即大般涅槃之異名耳。次約觀心。若別相三觀非究竟安住。一心三觀即是心常安住無礙解脫也

　　維摩經略疏卷第四

念定總持辨才不斷下二嘆智德為三。一總二別三釋成。一總嘆者即是念定總持。若類余經悉嘆三昧陀羅尼德。今嘆念定總持即是嘆三昧陀羅尼也。以此雙標嘆章者。念即念佛三昧等諸三昧。菩薩得此三昧十方諸佛常現在前。若得一心即名王三昧。何者若根本觀練薰修并俗諦三昧。觀諦緣三空是真諦三昧。自性等力及般舟一行首楞嚴等百八三昧。皆中道一心三昧。名王三昧。故知嘆念定是嘆三昧德也。約教者若折俗體俗入真。但約二諦名王三昧。若從根本俗諦及真諦。次第入中。即別教三諦名王三昧。若一心圓入三諦即圓教三諦。三昧名王三昧。大論出異家解三昧王三昧不同。意在此也。若約觀心即三觀觀三諦成王三昧。任運可知。總持者即嘆陀羅尼德。此言能持能遮。持善不失遮惡不起故名遮持。亦名總持。持諸善法不漏失也。法華明三陀羅尼。一旋陀羅尼。二百千萬億旋陀羅尼。三法音方便陀羅尼。旋者旋轉也。轉假入空得入真諦。但破界內即屬通教。一心圓破即屬圓教。百千萬億者即是從空入假。旋轉分別破塵沙惑顯出恒沙佛法。若別破界外無知則是別教。一心圓破即圓教也。法音方便者即是二觀為方便。得入中道。次第斷入中是別教意。不斷無明一心圓入中道即圓教也。又法音方便者得此陀羅尼即解一切言音。亦能一音說法隨類得解。得此三陀羅尼即入無礙陀羅尼。具足一切陀羅尼也。問此經嘆補處。何得約初心而釋。答發心畢竟二不別。故但后心入三諦無礙。橫廣細極豎深窮源。即是補處無礙陀羅尼也。問三藏菩薩有陀羅尼不。答如尸毗王。得歸命救護陀羅尼。當知亦有諸小陀羅尼也。輪王尚得況于菩薩。問聲聞得不。答其既入滅故不須也。約觀心陀羅尼三觀類作易見。辨才者即四辨也。大品七辨大集二十四辨華嚴四十辨。約教明四辨者。初約三藏。生滅四諦名字之法無滯。即法無礙辨。于四諦義無有滯礙即義無礙辨。達六道言辭亦同其語。說生滅四諦言辭無滯即辭無礙辨。若稱根緣于生生不可說四悉赴機。說無窮盡即樂說無礙辨也。辨是辨了才即才能。以蜜助藥服之者易才助。又言。化道無壅。通約無生。別約無量。圓約無作。類解可知。言不斷者不盡也。法義緣苦集知病無盡。又法義緣道滅識藥無盡。辭及樂說即授藥無盡。復次從生滅辨起無生辨乃至無作。無作四辨如風于空中。說法無障礙。故言不斷。約觀心修四辨義類解可知

布施至具足二別嘆智德。還從定慧開出七度。從定開四慧開方便故言別也。若作十度對十地者。開禪出力愿開般若出方便及智。若約教者德約四四諦。修布施等即四教明七度也。言無不具足者皆波羅蜜。波羅蜜者翻事究竟亦云到彼岸。布施乃至方便皆事理究竟。見檀等法界即究竟彼岸。故云無不具足。觀心七度者一心三觀不見慳施。乃至不見巧拙。而能善巧分別慳施。乃至巧拙冷然自曉。即無不具足也

逮無所得二句三嘆位釋成。逮之言及不起者。不起內外煩惱生死無境可觀。故名不起法忍。即是大無生忍。亦名寂滅忍。無所得者。大品云無所得以為得即是得無所得。仁王五忍瓔珞四忍。兩經雖殊俱明寂滅忍。寂滅忍有上下。若金剛心名下忍佛地名上忍。若開十地別出等覺亦得作三品謂下中上。今嘆鄰果復言逮者。當逮下忍也。約教各明四忍者。三藏無文義作亦有四忍。初只為伏二三祇為順。百劫為無生三十四心名為寂滅。通教干慧名伏性地名順。從須陀洹乃至九地名為無生。十地如佛名為寂滅。別教鐵輪名伏三十心名順。初地至九地名無生。十地金剛心名寂滅。圓教五品名伏鐵輪名順。初住乃至九地名無生。十地金剛心名寂滅。通論圓教初心已上并具四名。故仁王云。從初發心至金剛頂皆名伏忍。普賢賢首意在此也。問下文嘆凈名但言無生。當知不起法忍只是無生。何以用寂滅釋不起法忍耶。答在因讓果說名無生。若通論無生只是寂滅之異名也。故大經云。涅言不生槃言不滅。不生不滅名大涅槃。故文云法本不生今則無滅。是寂滅義。若然者寂滅即是無生何所疑也。約觀心者一心三觀三諦。惑不起者即是修不起法忍。故法華云著如來衣。如來衣者柔和忍辱心是

已能下二廣嘆化他為二。一內具化他之法二正明化他。初為三。一明內具。二明外具。三總釋內外。如大論云。內具智慧名為力外用無怯名無畏。若內智不明外儀不具。處眾有畏何能伏物。若內外備足所化皆從。初明內具化他法者。即是已能隨順。隨順有三。一順佛。二順理。三順根緣。佛為眾生轉四法輪。菩薩隨轉即順佛也。因緣生滅即空假中。順理而解。順解而說名順理。根性雖多不出四種。赴機無謬名順根緣。復次順解而說是順實智。順眾生說是順權智。順佛方便是順權實二智也。今言隨順具此三義也。轉不退法輪者。四種四諦是輪體。用四悉檀為轉也。有四種不退。一事不退法輪轉生滅四諦。二位不退轉無生。三行不退轉無量。四念不退轉無作。若三藏但事者。以三藏教明不退位不取斷結。但言不生四惡道。不受女人身。不生邊地。諸根具足。得宿命智。具此五事名為跋致。通教初果已去齊羅漢位不退。七地行不退八地念不退別教以住行向對三不退。地證念不退向但修耳。圓教者一心具三不退。初住法身不墮前位名位不退。具一切行名行不退。念念流入即念不退。約別相三觀者以空假中對三不退。約三別判此義猶疏。今約一心正觀中道名位不退。雙照二諦名行不退。自然流入名念不退。善解法相知眾生根者。善解法相是如法相解。知眾生根性名識病。善解四種四諦之藥善知四種眾生之病。以此化他無差機之失。十力中有是處非處力。即是如法相解。有知根力。即是知眾生根。皆是內力具足也

蓋諸大眾二句二明外具化他法。以無緣慈覆十法界故言蓋諸大眾。又蓋之言過深達四種四諦。出過不達之上故也。得無所畏者。慈悲福慧能蓋一切故無所畏。即是釋外用無怯無畏法也

功德智慧下三總釋內外化他法為三。一釋內心無畏二釋外用無畏三結成無畏。初二句釋內心者。具二莊嚴能師子吼釋成內心無畏也。心即是自性清凈心亦名法身。福慧能顯出自性清凈心。故言以修其心。還用莊嚴自性清凈心。即具二嚴莊嚴法身。四教福慧三權一實。總此權實以修其心。故心無所畏也

相好至飾好二釋外用無畏法者。種性色身物所尊重。如迦旃延子所明種三十二相業。小福所致。何足為奇。故非第一。通教約真修相。諦理未極相非第一。別教以緣修。緣修是智障故相亦非第一。圓教相好者。法身若顯相好具足。故法華云。深達罪福相遍照于十方。微妙凈法身具相三十二。法身具此妙相眾生無由能識。為顯此相故于應身示白毫相。表中道理。示紺眼相表無緣悲。余各有表。故知此相即是法身三十二相。色像第一者法性色也。大經云妙色湛然常安住。不為生老病死遷。此之妙色于諸色中最為第一。現十界像如如意珠。應色表真真色第一。應佛身色于所化身色亦第一也。舍諸世間二句傳釋前真相好也。非舍世間嚴飾之具。若舍此者外道亦能。何足可嘆。今言舍者三藏菩薩舍人天飾好。百劫種相為菩提器。通菩薩舍有所得心世間嚴飾。故大論破百劫相。金剛般若云。若以色見我是人行邪道。別教菩薩舍界內空心飾好。用界外緣修修相好也。圓教菩薩界內外修皆世飾好悉皆并舍。法身若顯即是真相。故云相好嚴身色像第一。豈同虛妄修因世間飾好

名稱高遠逾于須彌三結成為二。一結外二結內。初二句結外無畏者。菩薩外化遍十方十界名為高遠。又解。通別教佛如須彌山。今圓教金剛心高兩教佛。故言逾于須彌。又須彌盤固高遠如法性不動理高。無上智有顯理之功。故言逾于須彌也

深信堅固二句二結內無畏法也。信有二種。一聞二證。四教分別各有依次。今但約圓。若五品弟子一向聞信。信不思議三德之理。六根清凈亦聞亦得似證。初住已上亦聞分證。佛地但證。今諸菩薩既居高位二信圓深。故云深信。言堅固者二信不為內外之所壞也。猶若金剛譬顯深信。金剛二義。一利徹本際。內合二信定慧利用窮實際也。二體堅萬物所不能壞。譬二信煩惱生死所不能損

法寶普照下二正明化他為三。一放光說法明化他二正說法明化他。三明進修化他門。初為二。一正明放光說法二明釋成。初又為三。一放光。二說法。三釋嘆。一放光者明菩薩悲智緣三諦理。生善法寶用化一切有緣。言普照者入放光三昧普光三昧故能普照。若諸凡夫應以世善光照。若出世善及出世上上善而得度者。菩薩隨其所應用何三昧放善法光各令得度。故華嚴思益大品悉云。佛有光明名無慳。若放此光照慳眾生即能行施等。如是種種利益令其得道。若一光除慳一光除嗔是別教意。不名普照。若放二諦光亦不名普。今諸菩薩只放一光具一切光照一切處。十界眾生各得利益。隨機入道故名普照。問光照云何能破惡生善。答譬如薰藥煙觸病苦即除身得安樂。光觸亦爾。以此光從諸善法而出隨觸苦除。故文云有以光明而作佛事

而雨甘露二明說法。甘露是諸天妙藥服之不死。中論云實相名天甘露。能令三乘同得圣道。實相甘露即有二種。一真二中。眾生應以何實得度雨何甘露各令得益。此諸菩薩但說中道實相甘露。隨其偏圓所得不同。故法華云佛平等說如一味雨。隨眾生性所受不同

于眾言音微妙第一三明釋嘆。雨甘露雨何故能說甘露法雨。以有微妙之言音也。如法華欲以一妙音遍滿三千界。隨意即能至。鐵輪尚爾何況補處。而不能以一音遍滿隨類各解普獲其利。降佛已還莫能過者故言微妙第一。又解。法性言音故微妙第一

深入緣起下二明釋成放光說法為二。一明入緣起嘆智慧以釋成。二斷諸邪見下嘆斷德以釋成。初文者所以放光說法利益深普。良由智能深入緣起。緣起有二。一生死。即是無明十二因緣一切生死。二解脫緣起。是觀因緣智起一切佛法。今明深入者。深入生死緣起即成佛法緣起。故大經云十二因緣有四種觀。若深入者得上上智了了見性。何者若觀因緣生滅即三藏意。即空通教意。入假破界內外塵沙進入中道。破十一品無明是別教意。并非深入。圓教菩薩一心圓觀。從初住至補處破四十一品。乃名深入。是諸菩薩并入十二因緣正報緣起。亦入依報成壞緣起。以深入故。是以能說因緣實相。甘露深信之義意亦顯也斷諸至余習二嘆斷德。釋成放光說法者。只以自無惑闇能普放光照眾生闇。只以自無系縛能雨甘露解眾生縛。令斷有無二邊邪見。邪見有二。界內界外。界內六十二等皆屬有無。界外種種諸見亦屬有無。今總界內屬有邊界外屬無邊。故大經云凡夫者有二乘者無。菩薩之人不有不無。正見中道則破二邊一切邪見。故言斷諸邪見等。又解。正觀中道破真俗二邊。至金剛頂邊際智滿。中道體顯三惑方盡。無復余習者。圓教始從初住終至法云。圓斷諸見猶有習在。等覺入重玄門千萬億劫重修凡事。見理分明習氣微薄。事等微煙故名無復余習。如以少鹽投于大河無復堿味。故大論云。有無二見滅無余。諸法實相佛所說。常從但云斷界內二見。用地論別義。登地離凡夫我相障斷有無二見。豈得消此經文。問此有何過。答藏通見道即斷諸見。別教登地斷界外見。并不可嘆補處之德。優婆塞經云九地斷見習十地斷愛習。地持云離一切見清凈凈禪。此據等覺。故今約之以消此文。一家圓斷義轉分明

演法至過量二正明說法嘆化他。初雙舉兩譬嘆化他成就。后一總嘆化他功德。初譬云師子吼者名決定說。說諸眾生皆有佛性。演法無畏者。演之言廣心無怯弱故名無畏。能于四不可說以四悉赴緣廣起四教。猶師子吼譬演實相甘露法門得無所畏也。如師子吼時非但不畏禽獸。亦能令香象失糞飛者墮落。此諸菩薩演甘露法非但于諸魔外及諸眾生心無怯弱。亦能令魔外失愛見糞高心墮落。亦令一切愛見皆滅

其所講說乃如雷震。次譬雨甘露法雨能令生善。大論具出四種法師。雷喻多聞雨喻美行具在論文。今明雷以驚蟄雨以潤生。說甘露法雨震八音雷。用驚二邊邪見之蟄。使一切善根萌芽開發。謂三草二木一地所生。使一切行人宿善開發故也

無有量已過量二句次總嘆化他功德。無有量者。此諸菩薩神通智慧放光說法十方所化無有限量。七種方便所不能量。已過量者過圓十地所化之量也

集眾法寶下三進修化他法。明諸菩薩化功雖大。未證極果。猶須進修化他之法。即是等覺。千萬億劫入重玄門修化他行。重玄門者地持云。入住起力禪舍復入力禪。入者從凡心入一切法門乃至上地。起力者從等覺地起入一切法門。住者隨住一法門即住一切法門。舍復入力者百千萬億劫重修也。故法華彌勒嘆下方菩薩云。善入出住無量百千三昧等。如海導師者。將導眾人入海采寶眾人得寶。亦已自獲。菩薩入生死海非但能令眾生得佛法寶。化功歸己入重玄門法利亦多。故此經云不入大海不得無價寶珠。菩薩不入煩惱巨海則不能得一切智寶。了達諸法者。入重玄門內慧增進了達。是智之異名。諸法即十界之法也。深妙之義者十法界法二諦三諦之理甚深。故名為深。見三德不縱不橫故名妙也。善知至所行二句正明菩薩住重玄門。增進外見所化眾生根緣。此諸菩薩得真天眼常在三昧。不以二相見諸眾生。死此生彼名往。死彼生此名來。言所趣者知善惡業緣之因趣受報好丑之果。及心所行者用種智之力知其宿世習因所行。三草二木一地所生根性不同。三草二木即七方便。一地所生即圓根緣。前明用藥今明知病。既識藥知病即能隨病授藥。故知住重玄門化他之德轉深大也

近無等等下三約鄰果嘆德為三。一嘆自行。二嘆化他。三總釋成。自行為二。一嘆智德二嘆斷德。初為二。一總二別。一總嘆自行智德者。即近無等等佛自在慧。言無等等者十方諸佛無與等者。今等諸佛故言無等等也。約理者實相之理無能與等

佛種智圓極能等實相。故言無等等。又若圓教初住雖發真見理得無等法。猶有四十一品無明去妙寶尚遠。不名鄰果。約佛約理猶非近無等。豈得與無等等。金剛心菩薩約佛約理皆近故言近無等。見理已圓故云無等等也。若約教傳作可知

十力無畏十八不共別嘆自行智德。如大論解。此有二。一云菩薩自有無畏不共。二云菩薩分得佛力無畏不共。補處如十四日月。佛如十五日月。相鄰近也。若約教者如三藏。明十力無畏名同大乘。毗曇釋不共法別立名教。故大論彈云。力無畏名既同大乘。不共何得別立。今但約斷伏分別同異。名義非妨。通教約照二諦。八地分得十力無畏等。故云近無等。十地如佛故云無等等。別教初地分得十力等法名近無等。十地所得十力等法名無等等。圓教初住已上分得力無畏不共等法名近無等。華嚴明初住。云得如來是處非處等十力智也。今取至等覺位乃至近無等。近佛十力無畏等法也。因用已圓即無等等也。前教并非云。佛自在慧者佛慧中無無明。故究竟自在。菩薩雖有無明猶如微煙。將得佛慧故以此為嘆也

關閉一切諸惡趣門此嘆自行斷德。惡趣門者惡趣雖多不出二種緣集。藏通見空關閉有為惡趣之門。別圓見不空關閉無為惡趣之門。此諸菩薩見中道之源能閉有無一切諸惡趣門。或屬嘆化他關閉眾生諸惡趣門也

而生至服行二嘆化他。若開修羅即是六道。若三藏帶結愿生。或用神通示五道身。于染凈土教化眾生。通教七地界內結盡。愿扶余習五道示身。亦神通生也。別地已上圓住已上得一身無量身。清凈妙法身湛然應一切。即是二十五三昧力薰生二十五有也。今是補處慈善冥薰隨機應現五道利生。義論亦現界外諸土之身。化彼眾生。為大醫王善療眾病者。既生五道意在利物治眾生病。對小明大。三教菩薩及圓下地皆是小。醫今諸菩薩力用鄰佛名大醫王。治界內外不善業病。應病與樂者用四悉檀說四法藥。令得服行者眾生聞法斷界內外結。得大小乘圣道解脫

無量功德至不唐捐三總釋成鄰果嘆得。無量功德皆成就者釋自行滿。無量佛土皆嚴凈釋化他滿。其見聞者無不蒙益者。法身非色非聲隨感見聞。必獲其益。令得世間出世間樂。諸有所依亦不唐捐者。唐虛捐棄亦失也。釋自行者隨心所行任運契理必成勝因。感果不失故不虛棄也。釋化他者眾生雖不入第一義不失三悉檀。歸向生善破惡獲利。及化功歸己并不虛棄

如是一切功德皆悉具足三結成嘆德。如上所嘆皆悉成就。若依南北摘句配地豈得一切皆悉具足。一家解釋理自冥會。又解菩薩功德無量無邊。如上所嘆數十句耳。豈可具述

其名曰下說法王子四累名證成同聞。雖嘆勝德不的顯名莫知其人。故略出五十二人以證同聞也。若約四教事轉繁多。今略就三觀釋名足知大況。等者以二觀入中。即是平等故云等觀。不等者但照二諦無量殊別不等觀。等不等者正觀中道雙照二諦。入中名等照二不等。體用合論名等不等。須用六即則不混濫。一切眾生即是實相名理等觀。聞實相名深知其理是名字等觀。若觀中道通達無礙即觀行等觀。發相似解。即相似等觀。若發真明名分證等觀窮實相源名究竟等觀。今此乃是分證位鄰究竟故名等觀也。不得聞觀心即是。而便混濫生增上慢作菩薩旃陀羅。若不受此語即是不信諸大乘經了義之說。下去一一名下皆先加一心三觀。然后依文。如言一心三觀即能觀心性等。定自在王者能觀心性名為上定。得此上定于一切法即得自在。如世國王。法自在者正觀三諦心無滯礙。于十法界法而得自在。法相者觀十法界三諦法相。光明者此之慧光能顯實相故也。光嚴者心智光明莊嚴法身也。大嚴者觀于心性。其性廣博猶如虛空。境大智大以嚴法身。寶積者。觀心雖空而具足萬行。萬行眾寶積之于理。故名寶積。辨積者與法性相應即具四辨蘊積也。寶手者觀心成就即具權實二智之寶手也。寶印手者觀實相印印觀智手也。常舉手者正觀心手上求佛果。常下手者觀智之手即無緣大慈下化眾生也。常慘者住正觀心悲愍眾生。喜根者得如來藏大喜遍心。喜王者得中法喜所愿自在如世王也。辨音者分別十界殊方異音通達無礙。虛空藏者觀于心性。猶如虛空無所積聚乃名為藏。執寶炬者觀道品寶炬照顯心源也。寶勇者見諸法寶能于生死意而有勇。寶見者觀實相寶了了見性。帝網者譬如帝釋網目無量。正觀三諦具足無量諸法之網。網諸煩惱及諸眾生。明網者正觀心性。智網光明網諸煩惱及諸眾生。無緣觀者觀于心性。真修體顯無緣無念寂而常觀。慧積者觀于實相。具智慧聚。寶勝者正觀之寶。勝方便之寶。天王者得第一義天自在如王。壞魔者觀于心性能壞二邊八魔。電德者見中道迅速即成三德。如夜見電光即得見道。自在王者得真我性。于一切法自在如王。功德相嚴者正觀心性具一切法莊嚴法身。師子吼者得見佛性成師子吼三昧也。雷音者正觀心性中道。多聞美行如雷震吼。驚一切二邊冰執蟄也。山相擊音者如二山相擊音遍四方。境智相應出四辨之音也。香象者無煩惱毒臭。能以慈力荷負一切。白香象者法性之本本無黑惡。理凈智凈五分身香起諸慈悲荷負一切。如白香象。常精進者見法性常住成無作正勤。不休息者觀空不空不住偏空化城而休息也。妙生者觀于心性不生。則一切法不生而般若妙生。華嚴者福慧因華莊嚴法身。觀世音者如請觀音云。觀于心脈使想一處即見觀世音也。得大勢者正觀心性降制界內外魔怨外道。梵網者正觀清凈法網。網諸煩惱及一切眾生。寶杖者具福慧二種為寶杖。策發進趣菩提果所。又云眾生憑杖求入中道也。無勝者得實相法世出世智莫之能勝。嚴土者心凈則佛土凈也。金髻者實相慧明如金。髻者即權智也。以嚴心首故云金髻。珠髻者即實相智慧。如法華王。解髻中明珠與之與之者權智也。彌勒者得無緣慈慈攝一切也。文殊師利者若見佛性即具三德。不縱不橫故云妙德。如是等菩薩隨觀標名引物歸心。一人各具一切觀門。名字互通。即字等語等身等法等。如是解者于心觀中見諸佛菩薩。故法華云。若人有能信汝所說則為見我。亦見于汝及比丘僧并諸菩薩。華嚴云十方諸如來同共一法身一見一智慧。力無畏亦然。故諸佛菩薩皆約觀心明也。問凡夫觀心何得用釋佛菩薩義。答此經云。諸佛解脫當于眾生心行中求。若執文字離心而求佛菩薩解脫者。可謂抱石投淵夜游去燭

如是等三萬二千人第五大段結眾數。問此諸菩薩定皆是十地等覺位不。答北方諸師從初地至十地。南土諸師云是八地九地十地也。復有師例如大品云。皆補處也。今謂不爾。前明本跡高下莫測何須定判

維摩經略疏卷第一維摩經略疏卷第二

　　　　天臺沙門湛然略


　　佛國品之二

復有萬梵下三辨雜眾證成不謬。此中具有大小凡圣故名為雜。此有權實。實隨業生。若法身住二十五三昧。應跡受生此謂權也。故上嘆菩薩云。而生五道以現其身。又下文云眾生病則菩薩病。此諸天等預座聞經者今傍大經開為四句。彼云于戒緩者不名為緩。于乘緩者乃名為緩。解此多途。今取義便用通經文。但作四句。一戒乘俱急．二戒緩乘急．三戒急乘緩．四乘戒俱緩。若通論戒乘一切善法一切觀行皆通乘戒。今別判者三歸五戒十善八齋出家律儀。乃至定共能防身口遮惡道果得人天報名之為戒。若聞經生解。若觀智推尋四諦十二緣生無生理。智能破惑運出三界。名之為乘。故大品云。有相之善不動不出。無相之善能動能出。但戒有粗細乘有大小。今為二別。一玄釋二帖文。玄釋為七。一值佛不同．二信法根性．三大小根性．四頓漸根性．五應跡同凡．六觀心．七化他。一戒乘緩急值佛不同者。正釋前四句。一戒乘俱急。戒急受人天報乘急見佛得道。即此經天人來會是也。二戒緩乘急。戒緩生三惡趣乘急值佛得道。今龍神等皆來聽法者是也。乃至說方等陀羅尼時。婆藪從地獄出將諸罪人共來聽法。又諸餓鬼亦來聽法。說大經時諸鬼神等悉皆來集。又說大品時佛放光照地獄。舍報生六欲天來下聽法。皆是往昔戒緩乘急。問三惡道處云何得道。答少謂不得非都不得。大論云如身有黑黡雖非黑人非不有黑。三戒急乘緩。戒急得人天身乘緩不得值佛。設得值佛亦不聞經入道。如舍衛國三億不見佛三億見而不聞。又上界諸天著樂不來聽法皆是其事。周時佛興星隕如雨。而此土不見不聞亦其義也。四戒乘俱緩。戒緩墮三途乘緩不見佛。流轉生死未有邊際。二兩行不同者即信法也。一信行者聞慧薰習所成。悉是過去多聞受持讀誦聽法之人。二法行者修慧薰習所成。即是過去禪觀之人。二行各具戒乘四句類前思之。但此中二行利鈍有別。利者少聞便能觀達。二種行人必請善之。三大小不同者還約信法各有大小。初信行大乘者昔聞大乘戒乘俱急。戒急生人天乘急還聞于大。余三句類前。次小乘信行者。昔聞小乘戒乘俱急。戒急生人天乘急還聞于小。三句可知。二法行大小戒乘四句準前可知。但利鈍為異。四頓漸根性有二。一頓大二漸大。頓大有二。一信二法。初大乘信行頓根性者。久遠聞大受持讀誦解說書寫。若乘戒俱急即生人天。以釋梵身值舍那七處九會。譬如日出先照高山。若戒緩乘急墮三惡道。以龍鬼修羅風雨等神見于舍那聞法入道。若戒急乘緩雖在善道不聞頓說。若乘戒俱緩墮三惡道不見不聞。次明大乘法行頓根性人。過去學大乘修一心三觀。戒乘緩急四句類信行可知。但利鈍少異。二明漸大信法根性人。一信行漸根性者。既無頓機不預華嚴處會之說。猶有漸機得聞藏等四味。戒乘四句類前可知。此如大經聞毒鼓聲近遠皆死。近者如聞華嚴即便信受入如來慧。遠者即如漸悟根緣。初作二乘遠離佛道次聞方等般若。至法華涅槃皆以如來滅度而滅度之。五味相生即其意也。今此法座而有八部為同聞者。即是戒乘俱急戒緩乘急。信法大小漸頓根緣。問戒急乘緩戒乘俱緩何當得道。答值佛為作俱急因緣。若不值佛者正像法中作俱急緣。故如來遺囑令依木叉念處修道。又付囑流通皆作信行乘戒俱急因緣。問若但作俱急因緣何得復有戒緩乘急根緣。答諸佛如來用安穩道為作因緣。但眾生罪垢深重而修禪觀行。不能凈持禁戒。致成戒緩乘急之緣。雖復戒緩墮三惡道若值彌勒千佛得聞漸頓便得入道。大經云于戒緩者不名為緩。于乘緩者乃名為緩。乘緩戒急雖生人天不值佛聞法。果報若盡流轉生死。故云寧為調達死入地獄。不作藍弗生天受樂。調達本得暖法。惡業因緣退墮地獄。出得人成辟支佛。聰明利智過舍利弗。郁頭藍弗雖得生天。天福報盡即墮三途。生死流轉未有邊際。五菩薩應跡者。為接有緣見佛聞法住二十五三昧。應二十五有受四惡趣身。是無垢．不退．心樂．歡喜。四種三昧慈善根力。為引戒緩乘急信法大小頓漸根性來。聽頓漸之教令得入道。若俱緩者作俱急緣。次住如幻等二十五三昧。慈善根力受人天身。為引俱急信法大小漸頓眾生。聽漸頓之教令得入道。亦為戒急乘緩作俱急緣。今此法座八部四眾。有法身菩薩現受其身即此義也。六約觀心。若觀行人大小兩乘。乘戒四句受何等身。得見彌勒聞何等法。若不見不聞不得入道。得失可知。若無禪觀讀誦說法即成信行。戒急乘緩得失可知。七化他者。若觀行講說當自省心行。用此四意分別得失。即見所化之者行業不同。未來升沉宛然可識。當以此意而化導之。二釋經文。就雜眾為四。一梵天眾．二釋天眾．三八部眾．四四部眾。初萬梵天王者。梵是西音此云離。或云凈行。梵王是娑婆主住初禪中間。毗曇云。二禪已上無言語法故不立王法。瓔珞禪禪皆有梵王。今謂但加修無量心報勝為王無統御也。初禪有覺觀言語則有主領。故作世主。此由往昔戒乘俱急領初禪眾來聽法也。若應跡者住白色三昧種種三昧。力薰故生初禪。引實梵眾來聽法也。尸棄者此云火。或云火首。又言蠡髻。肉髻似蠡故也。望法華序恐是二禪王也。所言等者等三四禪也。實行可知。若應跡者是住雙雷音霔雨三種三昧。引諸梵眾來也。問何故從余四天下來。答上界處空來處難知。以下擬上故言從余四天下來也

復有至會座次明釋天眾。地居天主釋提桓因翻為能作。若此間帝釋是昔迦葉佛滅后有一女人發心修塔。復有三十二人發心助修。修塔功德為忉利天主。其助修者而作輔臣。君臣合之名三十三天。以乘急故同來聽法。若作應跡君臣皆是難伏三昧之力薰生彼天。為引諸著樂者共來聽法。言從余者一四天下但一天帝。既有萬二千故云從余四天下來也。問勝天甚多何故別出梵王帝釋。答梵王是世界主天。帝是地居天主。皆是請佛轉法輪主。又并是佛檀越故先別列證經親故

并余至會座三列八部眾。八部義多有所關。今略案文釋也。大威力者通貫八部。上文但出梵釋今更總舉欲界五天及四禪中五那含天。各有王及眷屬俱來聽法。實行可知。若是權跡生此等天者。住不動三昧。生四天王天。悅意生炎魔．青色生兜率．黃色生化樂．赤色生他化．照鏡生那含。皆為引諸天來聽法也。問無想無色何故不來。答無想是外道天。菩薩住如空三昧亦生于彼。從多為論。戒急乘緩多不來也。四無色天菩薩住無礙三昧生空處。常生識處．樂生不用處．我生非有想非無想處。但彼天無色不來聽法。設來不見不可為證。此等未辨故重云諸天。龍者是畜生道正報似蛇。依報七寶宮殿與天相似。亦能變形為端正人。戒緩乘急故也。亦如僧護比丘為四龍說法聞即得悟。神夜叉者皆是鬼道。夜叉此云輕疾有三種。一在地．二在空．三為諸天給使。毀戒故墮鬼神。以惡毒故受夜叉身。往修乘故見佛聞法。少行布施微有果報。車馬施故故能飛空。乾闥婆此云香陰。此亦凌空之神。不啖酒肉唯香資陰。又云是天主幢倒樂神居十寶山。身黑相現即上天奏樂。往世好觀聽妓樂。戒緩故墮神行施。故果報似天。阿修羅舊云無酒。或云身大。采四天下華于海釀酒不成。故言無酒。又云非天。此神果報最勝鄰次諸天。而非天也。又云不端正。唯生女舍脂端正絕倫。眷屬皆丑故云不端正也。又云男丑女端正。往昔嫉妒惱他故恒多怖畏。迦樓羅此云金翅鳥。畜生道攝多慢故墮。以行施故頸有如意珠。以龍為食。權者華嚴云。法身金翅鳥四如意為足慈悲明凈眼住一切智樹。菩薩金翅王生死大海中搏撮天人龍安置涅槃岸。此是住不退三昧金翅法門。當知法身住諸三昧。龍神修羅等皆有法門。類金翅可知。緊那羅此云疑神。頭上有角是諸天糸竹之神。果報少劣乾闥婆也。好樂音樂生鬼神道還作樂神。少修功德微有果報。菩薩住心樂三昧力能摧生也。摩睺羅伽此是蟒神。亦云地龍。無足腹行神。即世間廟神受人酒肉悉入蟒腹。毀戒邪諂多嗔。少施貪嗜酒肉戒緩墮鬼神。多嗔蟲入其身而唼食之。昔少施謙敬得人供養乘急值佛聞法。上來皆乘戒俱急。戒緩乘急。故來聽法。所以經初皆有八部。八部一一皆約信法大小頓漸根緣。類前可知

諸比丘至會坐四列四眾。比丘名含三義如前釋。尼者女也。古經云除饉男除饉女。優婆塞優婆夷此云清信士清信女。亦云善宿男善宿女。雖在居家持五戒。男女不同宿故云善宿。此解未可定用。此皆戒乘俱急。戒急生人道乘急值佛聞法為弟子。問四眾既皆有戒乘俱急。何以有在家出家。答樂厭不同。雖俱好佛法有樂披剪入道。有樂素服形不厭離故不等也。菩薩住日光月光如幻熱炎四種三昧。生四天下為四眾弟子。引諸凡夫聽法入道

彼時佛與下訖七言偈是別序。所以現瑞敘述皆表欲說此經。故現相不同余經。此為二。一從彼時佛與至長行盡名發起序。二從長者子說偈竟名敘述序。一發起者即是現相別表欲說此經。但相以表發為義。故現三瑞表于欲說三德法身三種凈土。一現巍巍尊特之身表欲說真性解脫法身之體。亦表欲說性凈真境常寂光國。二長者子獻五百蓋。佛之威神合為一蓋。表欲說眾因圓聚合成一實慧解脫圓報法身。亦表欲說圓凈實報之國。三現三千國土諸佛說法悉現蓋中。此是無方大用。表欲說方便解脫應身。亦表欲說方便應土。問何以得知。現尊特身表欲說不思議真性解脫法身耶。答大品明尊特之身以須彌映海為喻。眾山無能及者。此經亦爾。復次法華明長者所止一城威德特尊窮子驚避。此是如來示尊特身。說華嚴教小機不堪。是故遠避即脫瓔珞著弊垢衣。此是作老比丘身擬說三藏教。過是已后心相體信入出無難。出現弊衣入現威德。即是現尊特身說方等教。長者宅內現威德身命于窮子領知家業。是現尊特身命善吉等為諸菩薩轉教說般若也。又在宅內集國王大臣定父子天性。汝實我子我實汝父。即是法華現尊特身為諸聲聞授記時也。初見遠避次入出無難。次則領知眾物后則定父子天性。凡四度現尊貴長者瓔珞嚴身。皆譬釋迦勝應尊特之身光明色像無量無邊。悉表欲說實相法身。此方等教入出無難。雖復出處草庵見弊衣。長者入宅猶見現瓔珞身。瓔珞長者即是。今佛。與無量大眾恭敬圍繞現尊特身。問那知現尊特身表說法身。答法華云我以相嚴身光明照世間。無量眾所尊。為說實相印。大品云諸法實相即是佛。問何得復表寂光凈土。答此經既以佛國為宗。豈不即表凈境之國。法身即土離身無土。土即法身離土無身。但真如實相非智非境。說智說境非身非土說身說土。既表于身即是表土。故金剛論云智習唯識通。如是取凈土非形第一體。非莊嚴莊嚴。此經言隨其心凈則佛土凈。表說實相真心豈非表說常寂光土。但表身義通通前普集表土義別。別表佛國。問合蓋現土何得知表報應身土。答五百小蓋合成其一。豈非表眾因合成一果。一果者即是圓報法身。身即有土。故文中菩薩修檀等行成佛之時。如是眾生來生其國。問此明應身成道豈得證于報土。答由報身成則有應身應土成也。就發起序為二。一如來現身．二長者獻蓋。初為三。一佛說法．二譬顯．三合譬初明

彼時佛與無量大眾者。眾有四種。一發起眾。如寶積文殊彌勒等更相發起者是也。二影響眾。此土他方法身菩薩跡為八部四眾等是也。三當機。眾聞說得益如五百八部四眾等。是皆戒乘俱急戒緩乘急也。四結緣眾。為作未來解悟由漸。即是戒急乘緩戒乘俱緩八部四眾者是也。此四通攝一切眾也。恭敬者明內善機發。圍繞者如城四門通入見主。表四門機動隨佛教轉得見真性解脫法身。而為說法者昔尚統師問長耳三藏云。佛時與無量大眾說何等法。答說普集經即方等教攝。所以得為今經作序者。彼說正報因果今說依報因果。由正有依故得為序。例如先說無量義次說法華

譬如至大海二譬顯。須彌山者此云安明亦云妙高。何但妙高亦是妙大。譬佛實報尊特之身窮實相頂。故言妙高。功德智慧遍滿法界故言妙大。顯于大海者即顯此座有緣四眾四門善根。亦顯一切眾生生死海也。如山盤峙滄溟而秀出海外。佛不住生死。不舍生死。不住如山高出不舍如影現大海。如海水非其四色而因山現故有四種色。此明眾生心非四門佛以悉檀方便而說四門。令失惡心。本相同四門之解。更無異解

安處至大眾三合譬。寶是法性萬善之理。無畏之座是諸法空。是為萬善無畏空座。身相巍巍與座相稱。譬實慧微妙與萬善無畏空理相應。此合須彌山譬。蔽大眾者明說大教蔽眾妄解。同其真解弊諸邪小四門同成大乘四門之解。此合顯大海譬

爾時下二明長者子獻蓋為三。一先明表發之由二如來合蓋現瑞三大眾睹瑞歡喜。獻五百蓋合為一者。表因中慈回向佛果成于無緣。即表圓報法身。亦表依報凈國。正表此經以佛國因果為宗。而于蓋中現一切土即表果地凈土現一切應土。即表此經力用也。又現十方諸佛說法者。表于應土必有應佛為化主也。大眾歡喜者即聞不思議解脫。佛國機發必沾大利預生喜也。故知現相密表發起此經。由籍故為別序。一長者子為表發之由故獻蓋者。為三。一與同類俱往。二虔敬。三奉蓋。初文者毗耶離具如前釋。城表涅槃。故華嚴云白凈法為城觀慧為墻壁。無上智樓閣慚愧為深塹。三空解脫門正念為防守。四道為正路游之出三界。建無上法幢摧滅一切魔。今明性凈涅槃如城。非長者亦非如來而共住此城。因故稱子果故稱佛。性非因果而因果依性義同城也。釋寶積如前與五百長者子事義可知。若表法門或表五種種性善根。一種性有百。即是五百善根悉皆是因故稱為子。七寶蓋者表七覺調停生實相真解名為七寶。歷法起慈名之為蓋。蓋以蓋覆為義。慈心覆陰一切眾生。來詣佛所者因修歷別法緣之慈。今發無緣因慈回向無緣之果圓覆一切也。二虔敬者頭面禮足是申其敬儀。表于因智之上接果智之下。三奉蓋者因有資果之義故言供養

佛之威神下二明如來合蓋現瑞此為二。一明合蓋二正明現相。初文者五百各獻表各修因。合為一者表一圓果。既有正因能感正果。則成依因感得依果。言遍覆三千者表一果體無緣大慈普覆法界。若論正報普集已說。今所現相正表依報普覆一切

而此世界下二正現相又為二。一現國土。二現佛說法。國土有四。一現國土廣長之相．二現十山．三現大海江河．四現日月天宮。初文者正表依報世間。橫極百億稱廣豎至有頂名長。又解橫極十方稱廣豎際四土名長

又此三千至鐵圍山二現十山。恐表眾生世間。大海至泉源三現大海江河。恐表五陰世間。及日月至寶蓋中四現日月天宮。或表器世間也。此四世間現蓋中者依報世間眾生五陰之所依也

問現無情相何得表情。答夫說大乘現相皆爾

又十方至寶蓋中二明現諸佛說法。若說依報必有能依。既有可化眾生必有應佛化導。故蓋中現佛及佛說法。以有四佛住于四土皆名佛國

爾時一切下三大眾睹瑞歡喜文為三。一嘆未曾有是口業供養。自昔已來未曾現合蓋之瑞。表當說佛國故也。二合掌禮佛是身業供養。三瞻仰尊顏是意業供養。以現瑞故必聞不思議佛國。當得三業清凈三輪不思議化。當得是益故喜心預發。所以皆申三業供養。但現瑞表發正為發起物情。物情敬仰既發大圣即須赴緣說法。喜敬為序義轉親也

　　維摩經略疏卷第六

長者子寶積下二敘述序者。大圣現相難測。自非寶積神智高明孰知所表。為欲起發時眾令知現瑞表說佛國信解分明。故說偈以嘆述也。就三十六行偈為二。初十七行述嘆表發之由。次十九行正述嘆現相表發。發由為二。初九行述嘆勝應法身以為近由。后八行述嘆劣應以為遠由。言勝應者若為菩薩說大所現相好威德殊勝。尋此勝應即得法身。言劣應者若為聲聞說小身相則劣。尋此劣應不見法身。故法華云。即脫瓔珞著弊垢衣塵土坌身狀有所畏。問何故勝應為近由劣應為遠由。答勝應是即座說普集經。由此現瑞故是近由。劣應是昔說小教之身遠為由籍故是遠也。問三藏劣應自是昔事。何得為此作遠由也。答法華云于二十年中常令除糞。過是已后心相體信入出無難。是故今時共諸聲聞說大乘經現勝應身。合蓋現瑞表說佛國。當知由昔劣應顯今勝應故為遠由。就近為二。初兩行略嘆形聲兩益。次七行廣嘆形聲兩益此之略廣皆是嘆。前說普集經正報因果。何以得知。下嘆說法不有亦不無以因緣故諸法生。就前兩行為二。初一行嘆形益。次一行嘆聲益。初又二。初上句嘆色功德。次下句嘆心功德。大經云。佛性者亦色非色。云何名色金剛身故。云何非色十力無畏非色法故。今初嘆色。約眼嘆者即金剛身三十二相之一也。但身分雖多所尊者首。首分又多其要者目。嘆勝攝劣故也。力無畏等智慧雖多嘆心皆攝。是故舉要以嘆色心。目者眼之異名。眼主肝肝悲則眼淚。嘆眼即是嘆大悲也。大論云。般若是佛母大悲是般若。母故約此相嘆色功德。問法身亦有相耶。答此是勝應表于法身。尋此眼相得法身佛眼。故嘆應身即是嘆法身佛眼。余相類此。故法華云微妙凈法身具相三十二。但眼是總名。從用分別則有五種。一肉眼見粗事色。二天眼見因果細色。三慧眼見粗細色心偏真之理。四法眼見色粗心細因緣假名俗諦諸法。五佛眼見中道圓真佛性之理。又能雙照粗細因緣事理。約教則有四佛五眼不同。金剛般若佛問善吉。如來有肉眼乃至有佛眼不。善吉言如來有肉眼至乃有佛眼。今寶積嘆者五眼皆離垢障故言目凈。修廣者修之言長。廣之言闊。五眼見境豎深窮源故名修。橫遍法界故言廣。如青蓮者西土青蓮華葉形相修。廣相似佛眼故用譬也。又復非但形似佛眼。處在淤泥不為所染。五眼亦爾。非但照境豎深橫廣。雖照世境不為所染。故嘆目凈如青蓮也。今略以五眼帖釋。肉眼者功德果薰無惡業障故名目凈。豎從地獄上至有頂諸色悉見故名修。橫遍百億無色不見故言廣。雖見諸色不染不著如青蓮也。天眼者因禪離蓋發凈眼根。以眼根凈故名目凈。豎見界外名修。橫見十界名廣。雖見不染如青蓮也。慧眼者無界內外見思名目凈。豎照內外真理究竟名修。橫見內外真理名廣。見真不染如青蓮也。法眼者無塵沙惑名目凈。豎見界內外四種四諦之法名修。橫見十方十界四種四諦之法名廣。不著諸法如青蓮也。佛眼者無法界無明名目凈。豎見界內外中道法界窮源盡性名修。橫見十界中道一時圓照名廣。不為法界無明生死所染如青蓮也。此但略出別圓五眼。藏通皆約界內二諦以明五眼。但約隨情色心分別即三藏五眼。約幻化色心分別即通教五眼。問今長者子定嘆何眼。答經屬方等具說四教隨四根緣。何所聞知嘆無乖隔。下云一音演說隨類各解。若觀心者一心三觀照心因緣粗細及即空假中。對修五眼可以意知

心凈已度諸禪定。次句嘆心。言心凈者佛智窮源無法界惑故言心凈。已度諸禪定者通論禪定俱通因果。故大經云大般涅槃名深禪定窟。豈得嘆言心凈已度大涅槃也。今約別義禪定據因佛心據果。果出因外故言已度。問何以得知禪是因名。答大論云禪此言思惟修。佛心智鑒圓明豈發思惟。究竟無學豈得言修。又翻棄惡。如來純凈之智何惡可棄。故大經云有所斷者名有上士。無所斷者名無上士。故思惟等義皆是因也。約教者三藏佛心無習故故名心凈。四禪四空觀練薰修永離法愛故名已度。但力無畏不能等照。通教佛心照極真諦之源。界內習盡于諸禪定無礙自在。十力無畏一時照境故名已度。別教緣修智顯自性清凈之心。十二品無明究竟永滅。地持明九種大禪。菩薩依第九清凈禪得大菩提果。出過清凈故言已度。此約地前修自性禪。登地得一切禪。乃至等覺住清凈禪。斷十一品無明入重玄門名清凈禪。佛果出過故言已度。圓教六根清凈即自性禪。初發心住即一切禪。已究竟離虛妄顯自性清凈之心。如是乃至清凈禪破四十一品無明住無垢地。如來心凈度此禪定登妙覺果故言已度。故金光明云。是時如來游于無量甚深法性。過諸菩薩所行清凈。瓔珞明昔在華嚴明集八禪眾。即前八禪為說華嚴。得入清凈禪住無垢地。常徒舊解但取四禪四空。說華嚴時聲聞尚如聾啞。八禪外道何足可集。若約觀心一心三觀。一一眾生心即如來心。本性清凈故言心凈。能度事禪故言已度

久積下次一行嘆化他聲益。所以然者。久遠修禪內成相好。外具神通稱會物情。又無量劫來常修智慧。內能離結稱法相理。故得心凈度諸禪定。外稱無量眾生根緣。能于四不可說用四悉檀而起四教化導一切。證四滅理故云導眾已寂。形聲之益荷利恩。深是可敬重故須稽首。又解般若導行至果便息故言已寂。上句釋成目凈修廣。下句釋成心凈已度

既見下次七行廣嘆形聲為二。初五行廣嘆形益次二行廣嘆聲益。既見大圣者即是見佛色用神變。是法身清凈無礙之色如如意珠亦如明鏡。故放光動地十方佛土皆悉現也。是則一切法趣色。色為不思議藏色為法界海。是以廣大猶如虛空無有涯際。故約色嘆功德用也

其中諸佛下一行釋成色用。若非佛神力加被此會豈見他方諸佛聞佛說法。如法華中以佛神力令眾得見百千萬億國土虛空菩薩。問此即是現相表發何得是表近由。答有師謬謂是合蓋現土。今尋文不爾。此嘆說普集現相非合蓋現瑞。合蓋現瑞如下偈云。今奉世尊此微蓋于中現我三千界。方是正嘆表發也

法王法力下一行嘆佛心用。言法王者得三昧王三昧故名法王。法力者于二諦三諦四四諦一切諸法自在故也。超群生者佛心清凈超過二死之外。迥出十界之表

常以法財施一切者。四種道諦七圣法財常施十界恣其所用。問法財為囑色心用耶。答財通色心如無盡意及凈名施者皆名法施。但約能施之心色聲皆是法財攝也

能善分別下一行約二智。以釋心用成法施之義。權智分別世諦法相。實智于第一義而不動也。問上多約三諦今何得用二諦嘆也。答合真入中合真入俗。通別二諦玄文料簡。又解若隨情辨真即是權智分別法相。若隨智之真即是實智寂而常照。是故嘆言于第一義而不動也

已于諸法下一行結嘆色心用。已于色法得自在故。故能轉變普現佛土。已于心法得自在故二諦開合隨機利物。色心功用既備。是可歸依故致敬稽首

說法不有下兩行二廣嘆聲益。述嘆上四眾圍繞而為說法。上現尊勝表說大乘。今猶現說法表當說依土。驗非異席所以為序致有此嘆。不有不無者中道法也。不有故非俗不無故非真。然說法本約二諦。既非二邊說何等法。當知正說大乘中道。何者凡夫者有二乘者無。菩薩正觀中道佛性。是故方等為諸菩薩多說中道不二法門。故言不有亦不無也。問上用二諦以嘆佛智。今明說法那約三諦。答有無為俗中道是真。即二諦也。問外道亦說神及世間非常非無常。即是非有非無。小乘亦為車匿說離有無。今何得言但是大乘。答凡夫外道尚不見真諦之無況見非無。聲聞經中雖說非有非無。只見真諦之無。何曾見中非無之理。約教明雙非不同者。若外人計單復具足雙非之句及不可說。皆是妄情不見空理不出生死。尚無非有何況非無。悉為三藏有門所破。三藏破見凡有四門。為車匿說離有無經。但是非有非無門耳。若得方便從門入理。但名非有不名非無。不得方便即墮有無與外道等。縱令入理亦非大乘不有不無。通教觀色等皆如幻化不言有無。若從門入理此即非有非無門也。若向通人聞說見理。若執為戲論邪見火燒。縱令入理亦非中道不有不無。別觀中道約破二邊。明非有非無者此就藏性四門明非有非無。異前兩教。若得入理則不須破。若未悟者是愚癡論。非真中道不有不無。圓雖四門一門即四門。四門即一門。不定有無無所依倚。將此虛心豁見中道。于此生著猶尚須破。何況于余。今簡偽顯真得圓之意。不有不無以嘆勝應不有不無也。復次前三雙非是權圓教是實。權實皆說故言說法不有亦不無也。以因緣故諸法生者。嘆說法緣起之用也。緣起有二已如前說。今之嘆意備含此二。然體非有無豈得有生。有因緣故。亦得說者。順界內無明因緣則二苦集生。因滅無明即二道滅生。界外準說。故言有因緣故諸法生也

無我無造無受者。此一句結非有非無。歷四教明四種無我無受(云云)

善惡不亡一句結以因緣故諸法生。通別無明為界內外惡。即二處苦集不敗亡。通別無明滅二處道滅不敗亡。因緣生滅比說可知

始在佛樹下次八行嘆劣應為遠由為二。初兩行嘆形益。次六行嘆聲益。嘆形為二。初嘆應色次嘆應心。佛樹者坐此成佛故也。有言元吉亦云菩提。初成道時詣此樹坐。魔恐成道化我眷屬空我宮殿。先遣三女。菩薩心安不能惑亂。魔王增忿遂將欲界八十億鬼神兵眾在菩薩所。魔自敗散。具在瑞應。甘露滅者。魔王去后菩薩中夜入于四禪。三十四心見四諦理名得甘露。正習俱盡故名滅也。覺道成者。因四諦發真見第一義。時朗然大悟知常無常知眾生數非數等。具力無畏等一切諸法名覺道成也。神力降魔。神通即是色法功德之用

已無心意下一行次嘆應心已。無心意等者。得甘露故見愛顛倒四陰皆滅名無心意。何者若有心意即有心倒。倒即三受。受即三苦是苦諦也。行即行陰思數作業。業招生死即集諦也。無心則無受無受則無行。無行則無業無業故無集。無集則無苦。苦集若滅即是得甘露滅覺道成也。大品明五受五行。行是集諦集諦斷故佛無心意。無心意故無五見受行。故能破外道五見受行。雖無受行為調外道說三藏五門。如佛破長爪云。汝見受不。汝有不受之見還成于受。受即是苦與他何異。而倚不受憍慢輕他。起身口意行行成名集。集招生死何名實相。長爪信伏得法眼凈。伏諸外道例皆如此。問長爪是后時事。此嘆明未轉法輪前已伏外道。是何等外道。答舊云佛昔為凡夫時從阿羅邏仙受八禪定。菩薩無心從其學但為化之。今謂乖偈嘆。偈明佛未成道前降魔成道后伏外道。何得以凡夫時受八禪為伏外道。又恐是如來初成道竟未轉法輪。乃為提謂長者說于五戒扶其本習。辨五行六甲陰陽歷數。其既信伏令歸依佛法。有當來僧汝當歸依。長者得初果。佛實無心受行五行六甲。但為摧伏是故說也。案結集法藏明從波羅柰至涅槃夜結為修多羅藏。故知伏提謂在轉法輪前。從是已后皆以不受之法破諸外道。如向所引長爪之類

三轉法輪下六行二嘆聲益為三。初兩行嘆轉法輪。次兩行嘆法妙天人受益。后兩行結嘆。初言三轉法輪者即是趣波羅奈說生滅四諦也。輪者佛證四諦法有可轉之義故名為輪。又解能壞煩惱名之為輪。如輪王寶能壞怨敵。佛法輪寶能壞煩惱故名法輪。如來成道經三七日方趣波羅奈。生生雖不可說。以悉檀方便起天人小機而說四諦。轉入彼心壞彼煩惱故名轉法輪也。三轉者。一示轉謂是苦是集是滅是道。二勸轉謂苦應知集應斷滅應證道應修。三證轉謂苦我已知集我已斷滅我已證道我已修。初轉示見道勸轉示修道證轉示無學道。是三轉十二行法輪。初轉則生眼智明覺。曇無德解三轉不同事如別明。言大千者即娑婆世界釋迦之土。即轉法輪所化之處

其輪本來常清凈者。如三種藥中無三種病。四諦法輪無見思垢故名本凈。又解生生不可說而說四諦。不可說即真諦。無其苦集說名本凈。如大集云。陳如獲得真實知見。問陳如見真如成論不。答陳如依有門成論是空門。教門雖異見真是一。空門得道是須菩提

天人得道者。天是八萬諸天人即呴鄰五人。五人聞法初得見諦。八萬諸天得法眼凈。有人云呴鄰初得道四人至夏初方得。恐是經論異出不同。此經親云天人得道三寶現世。若四人不得見道即非見諦得戒。但呴鄰一人不名僧寶。此為證者。佛所說法契理契緣。非如六師妄有所說不能令人得道

三實于是現世間者。不約一體三寶。何者初覺道成始有佛寶。三轉法輪即是法寶。呴鄰如等見諦得戒即是僧寶。自迦葉佛滅后三寶隱沒但有舊醫。今佛出興三寶始具

以斯妙法下次二行嘆法妙天人受益。生滅四諦為妙法也。能令眾生畢故不造新謂之妙法

一受不退常寂然者即是初見圣諦永不退失。若世智斷結遇緣便起。今無漏智斷諸戲論畢竟不起故言常寂。大經云世醫療治瘥已還生。如來所治畢竟不發故言常寂。案婆娑見有得道盡智猶退退至初果。曇無德見空得道一向無退。雖教不同見道不退。其義無別。今之偈意正嘆見道不退為凡夫也

度老病死大醫王者。此通嘆醫王法因佛說故也。佛自度三界思惟老病死已亦能說法。令諸眾生度三界死。一受不退名大醫王。言常禮者眾生病無量。佛之法藥亦復無量猶如大海。是可歸敬

毀譽不動下三兩行總結嘆者。生身之佛八風不動。以大悲三念之德婆羅門女謗而不戚。諸天大梵贊而不忻。八風不動如須彌也。是嘆斷德。于善不善等以慈者嘆智德也。睺羅三摩調達三呵。呵令改惡摩令進善。慈心一也心行平等者約三念處以明平等。一香涂左二刀割右三不涂不割視之平等無有異想。此據色法為三念處。順我法不喜違我法不嗔。不違不順常行舍心此約心法明三念處。佛心于此慈念平等。孰誰也。人寶者智人為寶。能別真偽故聞者敬承

今奉世尊下十九行二正述嘆表發之事文為二。初四行總述嘆現三瑞表發。次十五行別述嘆佛三密。初為三初半行述嘆奉蓋。次二行半正述嘆合蓋現瑞表發。三一行正述嘆大眾歡喜。初奉微蓋者微之言小因小果。大表不思議大果。凈土無方莫測。現三千界下二行半。次述上蓋內現土現佛說法。表說應土應身之事。哀現者慈念眾生。欲為說此佛國因果故先現瑞以作由漸。方得開闡故稱哀現

眾睹下一行三述上大眾嘆未曾有

大圣下次十五行別述嘆佛三密文為三。初兩行嘆身密。次六行嘆口密。次七行嘆意密。三密即是三輪不思議化。三無失三不護也。大圣法王眾所歸者是嘆法身勝應。若法身三昧王三昧三諦自在。為四十一心菩薩圣眾及余四部所歸。即是上來所明。佛安處眾寶師子之座蔽于一切諸來大眾故為眾所歸也。凈心者即四眾大乘機發。心無疑濁欲聞凈道。亦是諸大菩薩凈心入觀佛三昧故言凈心。各見世尊在其前者。此明應身對十法界各見同已。譬如一月影現眾水。或見如老比丘像。或見光明相好。或見尊特之身。或見現大小相坐寶蓮華。或見身如虛空。此是身密之德。故前釋佛在耶離。各見不同意在此也。不共者如此。身密不與二乘及下地共

佛以一音下六行次嘆口密文為三。初兩行是辭法二辨。同其語即辭辨。各得解即法辨。辭者一切眾生殊方異類言音各異。同其類音故名辭辨。法者一切諸法名字差別種種非一。各有所召。得法辨者皆識語法。即同其音故名法辨。佛以一音而辭法異趣。二辨應物是口密也。佛尚非是梵況同眾生令異音解即非辭法。而現辭法者口密力也

佛以一音下二行次嘆義辨。一音說法受行獲利即是尋言求旨得言所以所以即是義也。如來本無句義豈有義辨。而能分別一切句義者即口密也

佛以一音下二行三嘆樂說辨。旋轉無窮眾皆樂聞。四諦逗機我當為說怖畏之事。三界皆苦苦故生怖即苦諦也。求涅槃樂樂故歡喜即滅諦也。厭離者諸苦所因貪欲為木。即集諦也。斷疑即道也。又約悉檀者三界苦可畏即世界也。歡喜即為人令生善根故歡喜也。厭離是厭離煩惱。即對治藥病相對也。斷疑即見諦道。是第一義一音所演。其力如是。如來本非四諦四悉。能以此法善巧利益即口密也

稽首下七行三嘆心密。佛心非權非實能現權實即心密也。文為二。初四行約三種權實二智以嘆心密。次三行約三種二諦結嘆心密。初文為四。初一行約內外嘆。自行十力據內智圓滿。無畏據外用不怯。此為一雙。即約自行權實嘆心密也

稽首不共下次一行嘆自行化他。不共是自證之法。導師即是化他

稽首能斷下次一行此有兩用。若嘆自行即嘆佛智斷。能斷是斷德到彼岸是智德也。若作嘆化他能斷眾結縛者。即是化他權實明智斷也。眾是眾人故屬化他。問何得一偈兩用。答佛自無縛能解他縛故得兩用

稽首能度下次一行總結上三種權實之智斷也

悉知眾生下次三行舉三種二諦結嘆三密文為三。初一行是隨情二諦。何者俗諦無量心亦無量。或是求真或欲樂俗。情有去取故言去來。去取無量佛亦隨起說無量二諦。即是隨情

不著世間下次一行是約隨情智二諦。隨情無染隨智空寂達諸法相下次一行是嘆隨智二諦。智心所照皆入一相而無所礙。如空無依故名隨智也

　　維摩經略疏卷第七

爾時長者子下訖阿閦佛十一品半第二正說分文為三。初佛國半品是大圣對機命宗說佛國因果。二從方便訖香積九品是大士助佛闡揚說不思議解脫佛國因果。三從菩薩行訖阿閦兩品是凈名接諸大眾還庵羅園。如來對大眾復宗明佛國因果。所以如來赴機酬寶積請說依報者。或前普集說正報因果。所以凈名助佛宣揚。扶成佛說不思議解脫佛國因果啟悟有緣。譬如尚書奉旨化民。所以還庵羅園。佛對大眾具明佛國。譬如大臣為國開境事畢。還朝至尊悅可而印定也。問凈名已前彈呵豈得助成此教。答佛未說佛國因果。凈名預彈冥會佛意助成今教。云何不可。世間國政閫外之事將軍裁之。但合天心何必待詔。但弟子述昔如來默印懸會佛心。豈非助成今教。故昔日彈呵通助正報。今日重述成今依報。問此半品及出室兩品悉佛自說皆明佛國。其間九品明佛國義蓋不足言。何得扶成佛國之教。答佛既始終皆明佛國。凈名其間豈乖佛意。如佛答寶積。種種諸行皆凈佛土因。凈名所說種種諸行何得非也。問始終佛國乃是佛說。其間九品都無佛國之言。豈是扶成佛國之教。答如佛國品明凈土義云。隨其方便則成就眾生。隨成就眾生即佛土凈。凈名有大方便故室外彈呵折伏。室內慰喻攝受。彈呵折伏心無垢染慰喻攝受眾善莊嚴。是則調伏眾生豈過于此。若眾生正報清凈莊嚴則依報國土皆嚴凈也。是故文云隨成就眾生即佛土凈。如此推之凈名所說雖不彰言凈土因果隨其所說攝伏眾生。即是扶成佛說凈土。其義宛然。問若爾為是凈名扶成佛國。為是凈名自凈佛國。為是成弟子等凈佛國耶。答深求其理皆有此義。如法華壽量釋迦成道甚大久遠。今分身佛在于十方凈土說法。未來亦然。此類凈名扶成釋迦凈土之義。凈名既能折伏攝受有緣之類。若凈名成佛皆來生其國。即是凈名能調眾生則佛土凈。弟子菩薩亦受折伏為調眾生。眾生既因弟子菩薩斷惡生善。弟子等后成佛時所調眾生皆生其國。故言隨所調伏眾生則佛土凈。問菩薩可爾聲聞取滅豈有此義。答所以言深求其理方有此義。如法華發聲聞跡。嘆言少欲厭生死實自凈佛土。又問疾品文殊方至凈名空室表佛國空。因此往復論佛國義。次不思議品燈王國。香積品現眾香國。此不扶成佛說佛國因果為此經宗。若不許佛國因果以當宗者。古來何得多云室內六品因空室生。六品既因此而生豈非從佛國生也。凈名扶成佛國為宗其義明矣。問此經明不思議解脫何關佛國之義。答不思議品芥納須彌。海內毛吼等多約依報顯不思議也。就半品為二。一寶積請說二如來答。初文為二。一述同類堪聞二正請說。初云先已發心是故堪聞

言阿耨多羅三藐三菩提心者此云無上正遍知道心。但發心有三。一名字二相似三分證。今之五百是相似發位。何以知然。下文佛現凈土方得無生乃是分證。言相似者通別圓位皆約內凡。問何以但據相似發耶。答聲聞干慧菩薩伏忍并未有發義。若聲聞性地菩薩柔順方有發義。故多約此明發心位。愿聞得佛下二正請。寶積同類既有堪聞之機。騰機請說佛國因果文為二。一愿聞得佛土清凈即是請果。二愿說菩薩凈土之行即是請因。若論次第應因先果后。今為時眾慕果行因故先請果后請因也。初所以作此請者。上觀佛合蓋現瑞知佛欲說佛國之果而現此相。故請說果。次請因者凈國之果必籍勝因。大眾若聞凈國之果則慕果行因。故請因也。佛言善哉下二佛答文為四。一贊許．二誡聽．三受教．四佛正答。善哉者初明贊許。所以佛贊許者寶積發問深得現瑞所表之意。又能為同輩致請咨決得宜故贊許也

諦聽至汝說二誡聽誡念聽者生三慧善故。諦聽生聞慧善思生思慧念之生修慧。若雖聞不聽無受潤。因聽而不思無染旨趣。思而不修終無證理。三慧若備入道不疑

于是至而聽三受教而聽即是奉受三慧之誡也。佛言下四佛正答文為五。一佛正答。二身子生疑。三佛為釋。四梵王自述顯佛誠言。五佛現凈土時眾得益。初正答為二。一答果二答因。答果又二。一正答二譬顯。正答為三。一標章總答。二別釋。三結成。初文言眾生之類是菩薩佛土者。菩薩虛通至寂境智俱忘無土不土。但為化生而取佛土。故舉眾生之類是菩薩佛土。然土不在菩薩眾生。亦非共離永寂如空不可說示。以悉檀方便隨意赴緣自在無失。已如前說。今約所化故言眾生之類是菩薩佛土。眾生義如前辨十界中說。所言類者即氣類也氣類無邊無其正要不出二種。一有為緣集二無為緣集。言有為者即是界內染凈國土。迷真滯有而起結業稟分段生死皆其類也。二無為者即是界外有余果報及開中下寂光。此三土眾生迷中道佛性滯無為緣集。赴諸結業受變易生死皆是此類。約教辨者。藏通有為緣集謂生滅無生之類。別圓無為即無量無作之類。故約四教開兩緣集四種眾生。問所明三土稟報不同所居各異。云何悉同無為緣集。答所迷理同。皆是無明變易生死故通為一類。問若爾云何分別三土不同。答有余五人雖同見真界內惑盡都。未見中斷有為集。同生有余受變易生亦名方便生死。別圓兩教斷通惑者。見空不空。以見空故斷有為集。及見不空侵無為集。若從初地初住訖于九地。斷無為集同受果報變易生死。亦名因緣生死。若十地下寂滅忍。余二生在。等覺中忍。余一生在。分住寂光。即開變易出于有后無有后生死。雖復報殊所居各異并是界外同迷中道。悉是無為緣集氣類同也。問何不以四種緣集對四土明四種眾生類耶。答一往似便于理有妨。無別自體法界異無為也。得失之事至問疾品當更分別。若還約無為分出二種是則無失。必應須開。但約四教開四眾生此即便也。若約觀心者因緣所生即有為之類。從假入空破有為集成無為之類也。若入假名中道破無為未盡皆名無為之類

所以者何下二別釋。但圣心難測今作五意通此經文。一橫約染凈土通明四番經文。二豎對四土。三類通四土。四約觀心。五約教。初橫約同居者依經有四。初云隨所化眾生而取佛土。今先明土闊狹不同由所化多少故爾。如釋迦用百億以為同居滿愿成佛。用恒沙大千以為同居。如世造宅量其所居。所化眾生取土亦爾。又菩薩所化眾生修善多少異。故國土莊嚴優劣亦異。故云眾生之類是菩薩佛土。二隨所調伏眾生而取佛土者。明諸菩薩為眾生取土。凈穢不同皆為調伏得宜。非關菩薩福慧優劣。如親育子愛榮雖殊皆為成就。取土亦爾。自有逼迫妨道則凈國安之。或憍奢妨道則穢土調伏。非為以穢令生苦惱。非以凈縱樂不修。何者菩薩不為眾生作煩惱因緣。豈作凈穢令其流轉。正由眾生惡盡多少取土不同。三隨諸眾生應以何國入佛智慧而取佛土者。法華云諸佛為一大事因緣故出現于世。為令眾生開佛知見。故今明菩薩調伏眾生赴凈穢土。皆為令得入佛智慧。應以凈國入者則事理俱急。令入佛慧。應以穢國入者則事寬理急令入佛慧。根性異故取土不同。故云眾生之類是菩薩佛土。四隨諸眾生應以何國起菩薩根而取佛土者。眾生入道由根受法而入佛慧。菩薩觀眾生眼等六根。何根偏利。若耳根偏利即聲為佛事。一切法趣聲。聲詮三諦及宣四教。用起耳根為菩薩根聚置一國。菩薩后成佛時聲為佛事。眼等余根例此可知。具如下文菩薩行品。正由六根偏利故使佛事不同。皆為起眾生根類故也。如娑婆以音聲為佛事。乃至香積香為佛事。皆由眾生根類異故。同居之土佛事不同。故云眾生之類是菩薩佛土。二豎對四土者。一隨所化對同居土。二隨所調伏對有余土。三入佛慧對果報土。四起菩薩根對寂光土。初文者界內具縛未見真理。心神動散善惡無定。菩薩方便觀其生熟。生則用穢熟則用凈。生熟無量凈穢亦爾。二調伏者即有余也。何者諸阿羅漢能調難調是名調伏。下文云若住調伏心是聲聞法。當知二乘及后三教菩薩界內惑盡皆名調伏。即出三界即應有土。謂有余也。當知菩薩為此眾生取有余土。三入佛慧者。初住已上見中道理破無明一品。乃至三十九品皆生果報。當知菩薩為此入佛智慧。四起菩薩根者。對寂光土前入佛慧總相見中。今明起根是別相見中之類。如聲聞總相慧為劣緣覺別相慧為勝。故華嚴云佛眼乃至佛意。鴦掘云所謂彼眼于諸如來常具足無減。修了了分明見。即是于一根塵了達三諦。一切諸法寂而常照無不通達。余根塵亦爾。毗盧遮那遍一切處。是則以常寂土起菩薩根。當知眾生之類是菩薩佛土。以法界海六塵起后身菩薩之類皆入寂光。問仁王云三賢十圣住果報唯佛一人居凈土。今何以十地亦居寂光。答因果與奪無生寂滅一切種智。三類通四土者。一通同居如前四義。次通有余者隨所化眾生住方便觀斷界內結。眾生不無福慧優劣。譬如諸天同寶器食飯色有異。為化此眾生以有余土凈穢調伏入于佛慧。以十界六塵起其諸根。令于諸塵通達無滯見寂光理。此即為有余土眾生之類。并得通用四句。三通果報土者。菩薩取于此土正為教化別圓。諸地功德既有優劣。即是凈穢調伏進諸法門。進諸法門即是法身入佛慧也。令諸根明了得佛諸法界海六根即起根也。四通寂光者。元品無明未盡故須化也。果報既有高下即是調伏進觀實相。即入佛慧入重玄門虛空法界海。自行化他橫豎轉明即是起根。四約三觀觀四種境者。謂因緣空假中境。境是心之所依即土義也。眾生者。佛告諸比丘汝等日夜常生無量百千眾生。今因緣心多境多心少境少。由照境多少名大小國。如是觀境名化心眾生。緣善緣惡即凈穢國。調能緣之心令住正道即調伏。如是調心悟解不定。隨觀善惡取悟不同名凈穢土。善惡殊入佛慧不異。起菩薩根者隨觀善惡了知此塵即是法界畢竟常寂。常寂之境發于真智。智所依境即是寂光。復次行人觀是四境非為著境。但伏煩惱心數眾生。隨一一境觀其闊狹與不調入與不入起與不起。深識此意在因緣境中。用此四心而起誓愿。愿諸眾生皆得如我。化此心數悉令清凈即是凈土。安立有為緣集眾生以四種觀于空心多少調伏入慧起根即發誓愿。愿諸眾生如我調伏令心明即是凈有余土。安立無為緣集眾生。若但有行無愿不能凈佛國土。如有牛無御。有愿無行如有御有牛。皆無所到。行人住三觀心。愿行具足成就眾生。凈佛國土意在此也。大集云欲凈佛土當凈爾心即四種心也。故佛答寶積云。隨其心凈即佛土凈。行人當知一切菩薩凈佛國土從此而起。五約教即為四別。一所化眾生取同居土。四教所化未斷有為。即是凡夫。惑斷不盡即是圣人。為此所化取于同居凈穢諸土。若四教所化斷有為盡為此所化取有余土。若別圓二教所化斷有為盡見真中道。無為未盡為此所化取果報土。若圓教所化無為將盡。為此所化取寂光土。二為調伏取佛土者。四教調伏眾生。斷有為無為盡不盡若凡若圣。以教對土例前可知。但調伏之言異耳。三因國入佛慧。若為稟四教眾生稟何教斷何惑。若盡未盡。于何國土得開權顯實。隨其相應之土得入佛慧者。而取四土。例前所化可知。四起根取佛土者。若為稟聲四教起耳根。本斷有為未盡。為取聲為佛事同居之國。余五塵為佛事起五根亦如是。若為稟聲四教眾生斷有為盡。取有余音聲佛事之國。余五根塵亦如是。若為稟別圓聲教見中道斷無為。取果報國聲為佛事。起耳根乃至意根。但此中眾生六根互用。隨一塵起一根即起六根。若為稟圓教斷無為將盡取寂光國。以六塵起六根者。皆是寂照之六根令成妙覺六根。此釋別為眾生取土。傍下文菩薩行品之所明也。下文多倒釋故難見。至文當別出也

所以者何至眾生故三總明結成。明此四種取土皆為饒益有為無為緣集眾生。即是總答眾生之類是菩薩佛土

譬如下二譬文為二。一開譬二合譬。初為二。一開成譬二開不成譬。初開成譬。欲于空地造立宮室者。譬能于空中見不空佛土即成義也。四不可說故名為空。有因緣故說四因果名為不空。菩薩約四種苦集眾生用四道滅成四凈土。二開不成譬者。若于虛空終不成也。譬于四不可說不見四種四諦。四種佛土終不成也

菩薩下二合譬為二。初合成譬者。但地無空終不得成。有地有空可立宮室。欲凈佛土須二法合成。若純用有凡夫三藏菩薩何能凈土。若純用空二乘通教菩薩亦何能凈土。若空地具足而立宮室乃得成就。以不可得空心緣于四種苦集眾生。而修四種道滅愿行乃成凈土因也。如涅槃四不可說。即是空也。以因緣故起慈悲誓愿。修四土說四土也。不可說而說不可立而立。空有不相失不相妨。約不思議論四土也。如妙德問此室何以空。凈名答云十方佛土亦復皆空。又云雖知諸佛國土永寂如空而常修凈土教化于群生。故知四不可說永寂如空。有因緣故亦可說者。謂起種種殊勝國土。愿取佛國者非于空也。二合不成譬。若但于空則凈土不成。此斥二乘及通教菩薩修但空因不成凈佛國土

寶積當知下二正答寶積問佛土因文為二。一橫歷諸行修因二豎窮心源修因。橫廣豎深互相涉入不得相離。但言不疊書故前后說耳。法華云如來知見廣大深遠合蓋現土廣長之相正表此也。橫豎經文須更帖釋令高廣義成。今先橫明修凈土因有十七法門。文為三。初三科約三心次六科約自行后八科約化他。初三心即為四意。一別明二通明三觀心四釋經。一別明凈土行者。即三種菩提心。一觀四諦名為直心。二觀因緣名為深心。三發四弘名大乘心。初直心者觀四諦理。即三三昧離邪見曲名直心也。故大論云是心無始常曲不端。若得三昧心即端直。今明聲聞修三三昧緣四真諦。能發無漏斷諸邪見名調直定。深心者即觀十二因緣。緣覺智慧深于聲聞。以觀因緣之智能侵除習氣。問凈土是菩薩行何得約二乘心。答大品明三乘。十地皆行皆學而不取證。佛亦學亦證。法華云少欲厭生死實自凈佛土。若二乘心非凈佛土者。何得菩薩成佛之時有二乘眾生來生其國。問此中但云直心深心。何須強對二乘觀心。答此經猶帶方便故有此釋。準望大品法華恐是約二乘心修凈土行。為引二乘來生其國。故大論釋般若勸學中明自有佛土純是聲聞為僧。自有佛土純支佛為僧。自有佛土純菩薩為僧。諦緣觀心非凈佛土者。豈純聲聞來生其國。緣覺菩薩類可知也。問此經云隨諸眾生應以何國入佛智慧。又法華明十方三世佛于同居土悉開三顯一。若有佛土純是聲聞。何得入佛慧而開顯耶。答從多為論。同居土多開三顯一。大品有此明者示十方不無此事。但諸佛所作常為一事。雖于同居不得顯一。是諸聲聞于有余土得入佛慧。大乘心是菩薩凈土。緣四諦起悲誓名大乘心。二乘自為而聲聞但直。緣覺兼深菩薩普濟能直能深。故加以大乘心也。二通明者三心只是一心。但名異耳。何者三心只是一。自性清凈非二邊曲名之為真。難究源底名之為深。其性廣博目之為大。菩薩雖觀四諦不與聲聞而共。觀無作四諦修八直道。如大經明。菩薩修八正道即是佛性。故文云。直心是道場無虛假。故若觀無作修八正道。即離邪小紆回曲見名真直心。當知直心正在此也。次菩薩雖觀因緣不與緣覺而共。大品云十二因緣獨菩薩法。大論云十二因緣名深法忍。故知深心正在菩薩。大乘心者不共二乘及藏通菩薩。如大經云。一實諦者名為大乘。今此三心無三差別。不縱不橫三德異名。欲令易解以三分別。雖復說三如世伊字。菩薩修此三心為眾心本。即是初心住于三德。若昔論三心因感于三身四教佛身之果。今明依因三心即感三土四種佛國之果。三約觀心明三心者。初體假入空。空假二觀方便三心為別。若修中道三心。三即一一即三。四釋經文為三。初釋直心。今言直心是凈土者。前約教明直心。是正因。能感正果。即是下文光嚴所述。直心是道場無虛假。故今約直心明是依因能感依報國土果也。問何故偏約四諦明直心。答余皆并得約四諦。便亦何離四諦別有余門。直心有五。一世間及以四教。一世間直心者如人實錄無有欺誑。此乃凡夫外道之直。雖世情亡云其直猶有諂曲。亦言癡直即其義也。二四教則有四種八直之道無四種邪曲。三藏約生滅離六十二見之曲。通教無生離生滅之曲。別教離恒沙之曲。圓教離二邊之曲。各就當教四諦修八直之道皆名直心。此五直心四權一實。今圓菩薩知一切法非權非實。而雙修雙用悲誓教他修五直行。嘆五直法見修五直深生隨喜。菩薩如是雖復未能八相成道。而能神通。在在處處用五直法成就眾生凈佛國土。若入初住即具真應。隨機利物即現凈穢同居。八相成道。非但往昔所化世間直心眾生來生。若往昔所化修生滅等四諦四八直。眾生斷有為無為未盡者。此諸無諂眾生皆來生其國。若此眾生過去有頓漸不定秘密等根性不同。菩薩成佛則現四身不同。法輪亦有頓等之異。初則赴緣以權方便。若至法華方便則舍但說無上道。廢昔三權同歸一實。所化眾生皆無住權教之諂。故言直心是菩薩凈土乃至來生其國。復次菩薩于有余得成佛。時十善直心不得來生。何以故。界內結業猶未斷。故若昔所化修四八直界內結盡。方生其國。即是三藏二乘通教三乘別圓一乘。凡七直心。無有為緣集妄諂。眾生來生有余之國故言直心是菩薩凈土。七種不諂眾生來生其國。復次菩薩報土成佛。藏通二直皆不得生。何者別惑未斷故。但昔所化別圓二種直心無二邊之諂來。生其國故云不諂眾生來生其國。復次菩薩于寂光土成佛之時。但昔所化圓教八直無諂眾生來生其國。其義如是。豈可一種世間癡直之心來生其國

深心至其國二釋因緣辨深心義。約余法門非為不得。亦何離十二因緣也。深心亦五。一事中深心即修世間福也。四種約觀十二因緣以明深心。下智觀生滅中觀無生上觀無量上上觀無作。三權一實。菩薩了知非權非實而權而實。雙修深心成就眾生凈佛國土。慈悲誓愿一切普熏贊嘆隨喜。上上成就具足。真應二身八相成道。隨四眾生應以佛身得度。四土成佛之時。是諸深心有緣之類皆來生其國。隨其所修若事若理而為說法。分別諸義。類直心可解。言具足功德者緣覺深心修福德故。法華云若人有福曾供養佛。志求勝法為說緣覺即是此義。但具有二種。一橫具深心凈同居土。名具功德來生其國。二豎具深心窮因緣之源。所有功德于三土具足。即是豎具余類直心

菩提心至其國三明大乘心者。即四教大乘發菩提心。上求下化故名為大。各緣四諦起四弘誓名之為乘。三權一實。圓教菩薩修權實大乘成就眾生凈佛國土。自行化他贊嘆隨喜。后成佛時同居四種有余三種實報二種寂光但一。余類直心

　　維摩經略疏卷第八

布施下二明六度即凈土因。前三種心是就解明。今約行辨。猶如目足豈得相離。若無三心行不真實。亦非高廣故以三心入一切行也。布施有五世間事施及四菩薩施。世間施者即六道施。若造惡破戒邪心。及壞三寶施者。亦如調達化阿阇世施諸比丘。或為謀逆財寶賞施。如是等施死入地獄。檀名地獄檀。若造惡破戒多嗔行施后墮于龍。七寶宮殿依報似天。正報同蛇。或破戒憍慢恐怖得財以用布施后受金翅鳥身。如是等施并畜生檀。行十不善破戒諂毒非法財施受夜叉報。或破戒諂誑耽嗜酒肉多懷嗔忿非法財施墮摩睺羅伽。如是等施名鬼神檀。若少持戒嫉妒懷忿。多修福德墮阿修羅。依報勢力與天拒抗。但感正報多諸恐怖。如是乃至乾闥婆緊那羅等皆是諂佞好著音樂。而行施者皆鬼道攝。若持五戒十善自榮而施。若輕心局心限礙心施。是毗舍首陀檀。若持戒心殷重心如法財施是居士檀。若持戒樂道恭敬博學布施是婆羅門檀。若持戒恭敬慈心大施能自舍財。亦教他修福是剎利檀。如是等施皆人檀也。若勝品十善持戒精細恭敬聽法。慈善孝順華香續明。所重之物如法凈施皆是天檀。如律藏明。有一小兒傭力得財供設眾僧愿生忉利。佛記得生。若持戒轉細乃至修禪厭離心施得生色界。名修天檀。上來皆是世間事施果報不同。若三藏二乘檀者觀諦緣無常用擇覺舍覺二分。舍身命財得二乘道。若菩薩檀者舍身命財觀察無常。大悲誓愿如尸毗王以身代鴿。是名舍身檀滿。舍命者如大論明。釋迦調達因地各為鹿王。釋迦鹿王代彼而死送身往赴終無悔心。財施者如須太拏太子以好惠施。乃至二子施婆羅門具如彼經。是名三藏菩薩檀滿。通教檀者體三事空皆如幻化。起大慈悲愍眾生故舍身命財。別教檀者雖三事即空而不住空。入假化物行種種施。舍身命財如華嚴說十種布施地持九種之施。圓教檀者勝鬘云。舍身者生死后際等離老病死得不壞常住。命財亦爾。又華嚴明如來檀。大經明檀波羅蜜即是佛性。大品云一切法趣檀。此經云布施是道場。不望報。故自行化他贊嘆隨喜。權實施者后成佛時五種一切能舍眾生來生其國。分別四教所斷緣集有為無為盡未盡等四教根緣。來生四土類前直心

持戒至其國亦五。一事相持戒是凡夫也。四種持戒即是四教所明。四種正語及業命等皆名持戒。具釋事繁。言滿愿眾生來生其國者。齊教明滿愿。以尸羅凈故諸善得生。所求皆果故云滿愿。余類直心

忍辱至其國亦五。一世間事忍如凡夫。余四忍還約四教而辨。例前可知。后成佛時皆來生其國。如輪王帝釋上界諸天界。有三十二相。聲聞緣覺亦有相者。四教四種相業不同。并忍為本。四種修相前嘆德中明舍飾好。已略辨竟余類直心

精進至其國有師云。精進無別體但約眾行。或言自有別體。亦五。一事精進即凡夫也。余四種道品各八精進。謂四正勤進根力進覺道是為八。后成佛時五種勤修一切功德眾生來生其國。余類直心

禪定至其國亦五。一世間禪定如凡夫得四禪四空。后四約四教四種道品中各有八定。謂四如意定根力定覺道。乃至背舍九次第等皆是禪定。后成佛時四教五種攝心不亂眾生來生其國。余類直心

智慧至其國亦五。世智是凡夫智也。余四智慧即四教。明四種道品中各八智慧。謂四念處慧根力擇覺正見。后成佛時五種正定眾生來生其國。上來諸句權實及以諸義并類直心。問凡夫等智何得入正定聚。答凡夫世間正見亦入出世正定聚。亦得合說也

四無量心下三約化他修凈土因。此是一往耳。何者菩薩從初發心常興大悲俱生。豈行六度而無化他。四無量心亦五種。一事四無量心。是凡夫修得生色界而為梵王。四教各有四無量心。三藏生滅法緣四無量心。通教無生法緣。別教界外藏識。恒沙佛法法緣。圓教中道佛性無緣之法緣。如礠石吸鐵即無作也。后成佛時五種慈悲喜舍眾生來生其國。權實及諸義并類直心

四攝至其國。此四攝法。至于回向并非凡小所行。但有四教菩薩明四攝權實不同。后成佛時四種解脫眾生來生其國。菩薩四攝攝取眾生為令入第一義。是以所攝眾生皆有解脫之因。來生四土。及以諸義并類直心

方便至其國四教各有三種方便。一自行。二化他。三自行化他。復次各有三種方便。一破法。二立法。三教化。后成佛時四種一切方便無礙眾生來生其國。權實諸義并類直心

三十七品至其國。此法二乘有分具如玄義。四教所明三十七品不同。后成佛時如是眾生皆來生其國。權實等義并類直心

回向心至國土如大論云。回向如聲入角。四教菩薩回向不同。后成佛時四種具足功德。眾生來生其國。回己功德與眾生共。善無不滿故。今來生之者功德具足也。亦應云欲修回向眾生來生其國。恐文略耳。權實等義并類直心

說除至八難。言八難者三惡道為三。四北郁單越．五長壽天．六盲聾喑啞．七世智辨聰．八佛前佛后。此有二種。一界內為前兩教之難。二界外即后兩教之難。菩薩約四教說除兩種八難。至善吉章更當分別。菩薩自除教他贊嘆隨喜。后成佛時國土無有三惡八難。約四土料簡有難無難。義相繁多難可具辨。余如直心

自守至之名約四教亦有四種。自守不譏應作四句。一不自守而譏他。二自守不譏他。三自守而譏他四不自守不譏他。大經云假使三子由杖而死。余有一子要當苦治。何容全不譏他。但內無惡心必于他有益。非都不譏也。但見四譏不謬故也。權實及諸義類于直心

十善至其國十善有二種。一止二行。此是止十善也。亦有五種。一事十善即凡夫所行。后四約于四教菩薩自行教他。贊嘆隨喜。后成佛時五種十善來生其國。命不中夭是不殺大富是不盜。梵行是不淫。所言誠諦是不妄語。常以軟語是不惡口。眷屬不離善和諍訟是不兩舌。言必饒益是不綺語。不嫉是無貪。嫉是嗔恚之垢。今約貪者由貪故則有嫉也。不恚是不嗔正見是不癡。權實及諸義并類直心

如是寶積下二豎明修凈土行。有十三番相資成凈土因也。上從直心橫約十七行。今還從直心豎明從淺至深。將豎約橫無有一法而不豎修。將橫約豎亦如是。具說如前。一一諸行至金剛心。心凈則佛土凈也。此為三。一約教二觀心三帖文。一約教者。三藏不明凈佛國土。何者聲聞經中無十方佛豈論諸國修凈土行。若言有者成身子疑。既無此教則無行無人何須論也。通別兩教須泛論之。今為三意。一約通十地直心對見地。前未發真名為邪曲。登地見理離諸曲見故名直心。因此直心進入二地。二地能遍行此十七句故名發行。由發行入三地。三地解行俱進故名深心。以深心故得入四地。四地能事理俱行。則自調調他名為調伏。以調伏故得入五地。五地既事理調伏能如說行。得入六地。六地能于一切善法。回向佛果。用施眾生。以回向故即入七地。七地即有方便能修自行化他得入八地。八地能道觀雙流亦能處處教化調伏眾生。眾生既調佛土即凈佛土既凈得入九地。九地能說法凈說法凈即智慧凈。九地具四十辨才名智慧地。因智慧凈得入十地。十地即心凈故一切功德凈。始自直心訖于結句言欲得凈土當凈其心。心凈則佛土凈。借此十地對成通教豎明相資凈土行也。二約別教對十地者。仍有兩意。一從初地能見佛性。即破無明離二邊曲名為真心。從二地至十地類通可知。但見偏圓以為異耳。次依仁王十四般若。以消相資豎義。彼經取三十心共來對三般若。若爾直心即對十住。何者入理般若名為住。雖未見圓生相似解名為直心。發行對十行。十行正是修行之義。深心對十回向能回事入理令解行俱深。調伏對初地初地發真。道觀雙流得名調伏。從二地乃至十地次第對句。等覺對后句心凈則佛土凈也。故含地前后取等覺。依十四般若豎對諸句。其數整足。雖語有不稱諸地名者。若欲解釋無往不通。三約圓教者依前歷別。義猶有余何容初地止是調伏無余功德。若具足有則不但受調伏一名。若是分有何得調伏獨當其稱。當知猶是未圓之教。今以十句皆對圓位以辨豎深。用明橫廣則皆在初住已自具足。何以故。銅輪見理已破無明豈非直心。具足萬行豈非發行。念念流入豈非深心。五住圓除豈非調伏。解行相扶豈非如說行。萬行流入豈非回向。權實具足豈非方便。得普現色身豈非成就眾生。若染凈土成道。四教眾生來生其國。豈非凈佛國土。一音演說四辨赴機。豈非說法之凈。寂照之智不謀而說豈非智慧凈。實相真心猶如虛空豈非心凈。一心萬行具足福慧非功德凈。正報既凈依報亦爾。同于諸佛見法性理。居因陀羅網分入寂光豈非佛土凈也。當知初住心中豎深窮于心源。此十四句及無量句磬無不盡。故初阿字門具四十一字。四十一字亦具初門。當知豎論則窮徹后際。橫說并備眾門。發心正行。傍化二土成就眾生悉備初心中也。故大品云初發心時便成正覺。華嚴云得如來一身無量身。初位既橫豎諸句凈佛國土。余位亦然。如前引大經十五日月喻也。次約觀心。豎釋十三番相資修凈土因者。一心三觀觀于法性即是直心。此一念心具前十七之行。即是隨其直心則能發行。事理相資即能進入甚深法界。以深心故事理不善意得調伏。以意調故有所說法。能如說行。回己所行遍施一切。既能回施即令眾生斷惡修善。以修善故即凈佛土。佛土凈故即境界凈。境界凈故即說法凈。說法凈故內心智慧轉得明凈。智慧凈故則一切功德皆悉清凈。此等皆是。觀心清凈則佛土凈也。故云欲凈佛土當凈其心。隨其心凈則佛土凈。是則豎修一十三句。宛然具在觀心之內名觀行即也。故法華云。當知是人已趣道場近三菩提坐道樹下。若功行純熟諸佛冥加即入相似從相似。進入銅輪分證真實。即于二土自行化他與物結緣。應以佛身而得度者。即現佛身為說漸頓不定秘密法門。教化調伏入慧起根而取佛土。若不如此初住何緣八相成道。一往雖云觀心實是真凈佛土義也。此是了義。若離此者多是執文隨語生見。復次非別無以表豎非圓無以表橫。譬如非日無以成月非月無以數日。日月相須能成一歲乃至成多。今橫豎相須高廣義顯。非豎非橫而豎而橫。如世伊字首羅三目。當知凈土之義依三德秘密藏而有。若三身三德此就正報。三土四土即就依報。依正相成其義可解

三帖文釋者。隨其直心則能發行者。直心即是圓教觀中修無作八直。得此直心能具萬行。故名發行。亦云得此直心即能行前十七橫法。隨其發行則得深心。直心是解發行是行。解導于行行資于解。解行相成如目足備到清涼池名深廣心也

隨其深心則意調伏者。解行既深即能調于事理諸惑。理惑者迷于中道之無明也。事惑者迷于二諦三界惑也。若初發心即入中道雙照二諦。心心寂滅自然流入。即能調伏事理之惑。仁王云。菩薩從初發心至金剛頂皆名伏忍。即調伏意也

隨其調伏則如說行者。有所言說非但赴機利物。內心清凈能如說行。言行相扶善根成就

隨如說行則能回向者。內既成就諸善功德。回所修因向于佛果。及施眾生隨其回向則有方便者。既回自行內向佛果外施眾生。即能善巧能破能立。巧度眾生故言方便

隨其方便則成就眾生者。方便既能巧破巧立。破故折伏立故攝受。若眾生四教止行二善成者。四教智斷則立。即正報因果成也

隨成就眾生則佛土凈者。若眾生之類是菩薩凈土。眾生正報止善無惡依報國土則便清凈。正報行善因成則佛土莊嚴。若國土清凈莊嚴名佛土凈也

隨佛土凈則說法凈者。若穢土說法則如長者執除糞器。此則赴緣說苦切之法。如凈名為香積土諸來菩薩說此土折伏之法。不說諸法實相清凈之教。若凈土說法但說諸法實相清凈法門名說法凈

隨說法凈則智慧凈者。說法本赴物機。機緣若凈則感菩薩智慧亦凈所說亦凈。譬如猛風鈴聲則大。亦如世人說法脫有利智福人來聽。說者非意智慧開解

隨智慧凈則其心凈者。說法之人解慧既進則惑垢漸消。其心轉顯即是心凈

隨其心凈則一切功德凈者。真心清凈修諸功德皆無染著。是則一切皆清凈也

是故寶積至佛土凈。最后結撮正要。明凈土之因

欲凈佛土當凈其心者。從直心來有十三句。名義雖異皆為凈心。隨其心凈則佛土凈者。隨四教明四種心凈。即四種佛土悉清凈也。又四種心只是一自性清凈之心。此心若顯即一切佛土皆悉凈也。菩薩從初用四道諦凈心。前三是權后一是實。事理惑除正報即得佛果清凈。依報即常寂光畢竟凈也。四教眾生垢凈之心。來感寂光各見凈穢。譬如諸天同寶器食隨其福德飯色有異。譬意在此

爾時下二身子生疑文為二。一生疑之由。二正疑念。初明由者。由承佛威神故生疑也。如來神力加被身子者。此經雖對小明大。身子既小乘中智慧第一。為諸聲聞之所揖敬。忽懷疑念即諸聲聞咸共生疑。大乘方等有不思議秘密之事。即是穢國有凈土也。身子未能稱機疑問必假佛力方會物心。故云承佛威神也。依法華意發本顯跡。明諸聲聞內秘外現。何容不能稱物之機而生疑也作是至若此二正明疑念者。疑佛答寶積心凈土凈。執昔三藏故生疑也。菩薩三祇修行成佛是同。何得今說菩薩心凈即佛土凈。釋迦獨無凈土應是為菩薩時心不清凈。若不清凈何得成佛。若心凈成佛者亦應心凈佛土凈也。何得佛土穢惡。若斯翻覆生疑未敢問者。或可自鄙或恐失儀或知如來懸鑒自當知時。故未問也

佛知其意下三佛釋疑文為三。一佛以日月問。二身子事答。三佛合譬解釋。初文者日月譬于真應凈土。如日月宮眾寶所成照四天下。彼中有諸天子。譬真應二土為萬德所成。常照四土。一切眾生真應法身之所依也。又譬真緣二修。如日月相須則成就萬物。照顯一切。真緣亦爾。互相成顯。以真緣合故常自顯照四種凈土。而于盲者所不能見。為二緣集罪障障于五眼故也。是故舉日月為喻以問身子

對曰至非日月咎二身子依事奉答

舍利弗至而汝不見三合日月譬釋身子疑。眾生罪故不見佛國嚴凈者。先合盲者眾生界內緣集濁惡障重。是故不見同居凈土。以界內罪與無為合及界內塵沙罪故不見有余凈土。以界外塵沙無明罪故不見果報凈土。以法界微細無明罪故不見寂光凈土。我此土凈而汝不見者。此合日月之譬。明四土常凈。身子有前四種罪障故不見也

爾時下四螺髻自引所見釋身子疑。所以梵王引所見者。諸小乘人疑佛。雖說凈土誰所見之。是以梵王冥知佛意引所見者證佛不虛。普生時眾聞信之善。文為二。一先折身子疑念。二正舉所見釋疑。初文可解

所以者何下二正舉所見釋疑。文為三。一梵王見凈。二身子見穢。三釋見凈穢之由。一梵王自述所見以自在天為類者。有二處天同名自在。或六欲頂或色界頂。今欲界也。類同居凈土莊嚴殊妙。西方凈土亦同居凈也。彼經亦舉第六天為類。故云其寶猶如第六天寶。但六天正報比西方身。如彼乞人在帝釋側。此是舉近以況遠耳

舍利至充滿二身子述所見穢。如文

螺髻至清凈三述不見及見之由。由于仁者心有高下。不依佛慧故不見凈。菩薩心無高下。能依佛慧即能見凈。佛慧即是見凈之由也。生死為下涅槃為高。又云凈為高垢為下。由此見故見穢。佛慧反此名為平等。不垢說垢無凈說凈。垢凈之相無相隔礙。故螺髻所睹穢國即凈。身子于生死涅槃垢凈有隔。不依佛慧故但見垢

于是下五佛現凈土釋疑。文為四。一案地現凈。二問身子。三答。四正釋疑。初文者亦如上舉日月譬意。地喻真修指表緣修。真緣若合則真應土現。如指地合故莊嚴土現。問四土之中為是何土。答有二意。一云現同居凈土。二云隨機顯現。一切大眾嘆未曾有者。非但說聲聞經時之所未見。前說諸方等多顯正報。顯依報凈土未如今也。而皆自見坐寶蓮華者。表此大眾悉有生凈土之理。或復當生佛告至嚴凈二佛問身子如文舍利至悉現三身子答。前說小乘及諸方等所未見聞

佛語下四佛正釋疑文為三。一法。二譬。三時眾得益。初法說如文

譬如下二譬說文為二。開譬合譬。初開譬者寶器譬寂光。飯異譬三土。三土之報不出寂光。依于寂光見不同也

如是至莊嚴次合譬。今以十種合飯色異。一約同居者。濁重為垢濁輕為凈。此垢凈相隔垢不見凈也。二約同居有余。同居凈中雖無重濁見思牽生故亦是垢。有余土中久斷此垢故名為凈。垢凈未融垢不見凈。三自約有余。二乘生彼其土則劣故名為垢。菩薩生彼以具福業感報亦凈亦垢。故不見凈。四約有余果報。有余之土未破無明其土悉垢。生實報者已破無明其見則凈亦垢故不見凈。五自約果報者。上下相望報有優劣。自成垢凈亦垢故不見凈。六約果報望下寂光。七下品寂光望中寂光。八約中寂光望上寂光。九諸土總對寂光。十諸土非垢寂光非凈。畢竟無說非垢非凈。而說諸土為垢寂光為凈。故下文云。雖知諸佛國土永寂如空而現種種清凈佛土。今此十番垢凈以對飯色

當佛下三時眾得益文為二。一現凈得益二復土得益。現凈為二。一五百聞說得無生忍。即通七地。別初地。圓初住。次八萬四千發菩提心。菩提心位如前分別

佛攝至意解次明復穢已悟無常得小乘道。初見穢為凈。穢是無常復凈還穢。謂凈無常無常迅速。故得法眼凈見生滅四諦之法分明。小乘法眼在見道位。非大乘法眼也。八千不受者證無學道不受三界虛妄生死法也。故知此經猶帶拙度之說。意在此也

維摩經略疏卷第二維摩經略疏卷第三(初小卷九)

　　　　天臺沙門湛然略


　　方便品之初

此品次佛國來者。即是為破有為緣集顯不思議法身扶成如來凈國之教。大圣意多今略為三。初明此品次佛國來。二略釋方便義。三入文解釋。初意者前于普集已說真性解脫之體。次于此經闡揚佛國因果之宗。為未曉者必須菩薩勝人開獎。今凈名住不思議解脫之權謀。故能輔佛折伏攝受有機之徒。令離諸緣集成不思議解脫。若凈土行熟則隨業來生。各于其土聞法調伏入慧起根。問普集真性是從經體。何得用為此經之體。答真性解脫通為諸經之體。豈不近為此經體耶。但佛國品文未顯。至下處處顯說。并與前說不乖故得為此經體也。二釋方便義即為五意。一略釋名。二約教同異。三方便所用法。四約三業所用。五約觀心。一略釋名者方是智所詣之偏法。便是善權巧用之能巧。用諸法隨機利物故云方便。故文云。智度菩薩母方便善權父。方便有三。即三種二智。一化他。二自行化他。三自行。具在玄義。二同異者即約四教。一三藏。佛三種二智者如毗曇有門。照事無常苦等名為權智。照理無常苦等名為實智。成實空門以毗曇事理皆是權智。照諦空理方是實智。如是四門四悉赴緣說種種二智皆是化他。二明自他權實二智者。佛用四悉說上四門種種權實隨他意語皆是權智。坐道場時證二諦理不可宣說即自行實智。三自行權實二智者。坐道場時證俗諦智究竟分明法障皆盡名自行權智。證真諦理究竟分明正習俱盡名為實智。二明通佛三種二智者。一若用悉檀說三藏三種二智及當教有門。照幻化事皆名權智。照幻化理名為實智。若空門明義照幻化事理皆名權智。照幻化理空即是實智。乃至四門種種權實皆是化他權實二智。二明自他二智者。總前三藏及當教所明種種權實皆是隨他意語。并屬化他權智。佛及八地內心所證皆名實智。三自行二智者。佛及八地照真俗理即是權實二智。三別教三種二智者。一總前藏通三種二智及當教有門分別事相皆為權智。若照如來藏理名為實智。若空門者照有門事理皆名權智。有門權實畢竟空寂名為實智。二自他權實二智者。總上二教及當教四門皆是隨他名為權智。佛及十地內證之理名為實智。三自行權實二智佛及十地內證不可說真俗之理名為權實二智。四明圓教三種權實二智者。總前三教及當教有門不斷煩惱照界內外法界種種法門名為權智。不斷煩惱照自性清凈心即是實智。圓空門者不斷煩惱照界內外事理之有名為權智。照事理皆空名為實智。如是等四門用四悉說種種二智皆名化他二智。二明自他二智者。三教及當教種種二智皆是隨他。悉是權智。佛及四十一心證不思議二諦之理皆名實智。三明自行二智者。佛及四十一心內證不思議二諦之理名權實二智。是故文殊請凈名說入不二法門。其即默然。文殊稱嘆意在此也。三方便所用法者。至論諸法非權非實。而言權實者。皆四悉檀善巧利物。此方等大乘一音演說隨機所感四種不同。又此品正明助佛闡揚善巧權謀隨機利物。令入慧起根故名方便。但瓔珞有三。一破法二立法三教化眾生。今約此經遠論。室外折伏即是破他執法之方便。室內攝受即是引他立法之方便。以折伏攝受令法久住。前二亦是化眾生之方便也。若約此經近論者。此品呵諸人者即是破法折伏。勸求佛身即是立法攝受。以折攝故令法久住。法得久住者謂令眾生入真性解脫清凈佛土。是以中論品品明破即是破法。后四諦品明三寶四諦四沙門果即是立法。又偈結云因緣所生法我說即是空破法折伏也。亦名為假名立法攝受也。亦是中道義教化眾生令法得久住。法久住者令見佛性住大涅槃。故前品云隨其方便能成就眾生。隨成就眾生即佛土凈。當知嘆凈名方便者正嘆助佛闡揚不思議解脫佛國之教。四約三業明所用法。所以然者。諸佛菩薩清凈三業性如虛空非一非異不可分別。為化眾生慈悲誓愿神通感應應十法界現不可說種種身業。十方利物是為身密方便示現。又以悲誓神通應化現同十界所有音聲。十方佛土示不可說種種之法是為口密方便利益。又以悲誓神通應化現十界心。十方佛土現不可說心識種種分別即是心密方便利益。藏通但明神通三業。別圓法身應現三業亦名神通變化三業。故約三業以明方便。此品明六度攝物即心密方便。為白衣等示種種之身即身密方便。一切見敬托疾興教說種種法即口密方便。此三業方便無方利物莫測其本。即是三密亦名三輪不思議化。三無失。三不護。三業隨智慧行。良以法身三業化物無失。無謀無念寂而常用應生四土。示身口意折伏攝受利益眾生。故居方丈無疾現疾。因以開悟令超緣集同棲空室。從此標名故言方便品也

五約觀心者。若別相三觀前二為方便。若入中道即是實慧。初從假入空是破法折伏義也。次從空入假是立法攝受。中道正觀即是教化眾生入實慧也。入實者名法久住。法久住者則法身常存。若一心三觀方便實慧不一不異。以三觀歷三業明方便巧用可以意知。問此品定是誰說。答此有三解。有言是集經者。嘆凈名德為問疾者說如是法。有言前嘆德是集經者。次說法是寶積向佛述凈名有疾而不得來。為問疾者說如是法。有言是佛同嘆凈名有此方便說法利物之事。今恐是佛說。普集經及佛國品意在凈名助發宣揚。有此稱嘆凈名懸知。故方便托疾來詣參問因得興教。阿難本愿所未聞經愿佛為說。至結集時次佛國品而誦出之。入室六品阿難在庵羅園皆付阿難者。亦是重為說

爾時下三入文解釋。凈名助化凡有九品。大分為二。初半品嘆德正是形益方便。二從現身有疾去正明聲益方便形聲互益。但就傍正而分兩別。初形益者即為聲益而作哢胤。何者此土以音聲為佛事。故聲益為正。就初為二。一先嘆德二正明形益。嘆德為二。初標住處及人。二正嘆德。初文者城如前釋。長者者有長人之德也。但標人處者意有所主。凈名寶積同住此城本是法友。寶積獨來而凈名不來者為有疾也。因其有疾故致參問。因問說法承機便也。人既有問佛同世儀豈不遣問。但被命之徒有堪不堪。不堪即五百八千。又各述往呵顯凈名之德。亦令述昔重益時機。此有密意非都不堪。堪即文殊。奉命入室對揚解脫。其同往者法利皆充。是則凈名赴緣興顯大法。佛國因果之功成。維摩如前釋。長者者今當略解。然其本地舊云金粟如來。即是法身長者。如法華云大富長者即是如來。語其跡也。位居法云或云等覺。望佛為菩薩。即長者子望下地名等覺佛。則長者也。今略為四。一外具十德名世間長者。二內合法身十德即出世長者。三約觀心具有十德。四帖釋經文。初外具者一性貴．二位高．三大富．四威勢．五智深．六年耆．七無失．八禮備．九上嘆．十下歸。備此十德世間名大長者。何者國內勝人稱為長者必是貴族。雖是貴族爵位卑微不稱姓望。雖是高位貧無財惠世所不重。雖財充積無寵不威物不敬畏。雖有大勢神用闇短智人所輕。雖神解明鑒而年在幼物情不揖。雖年耆貌皓內行斯惡人所鄙怪。雖操行無瑕而外闕禮儀無可瞻愛。雖進止容與若上人不穆名不徹遠。雖豪貴歌詠無恩群下物所不崇。十德若備名大長者。二以十義內合法身十德者。凈名跡即居人世具世十德。故毗耶所推稱大長者。然其本地。眾德妙絕不可稱說。略而言之內具十德。即是出世法身長者。一從初發心常值佛稟教。正觀中道發生理慧。即是法王種性中生。二積功累德證無生忍。三萬善法財無不具足。四十力無畏降魔制外。五權實二智無不通達。六久值諸佛觀行純熟。七三業隨智得三無失。八具佛威儀進止咸益。九諸佛記別嘆以誠言。十釋梵所敬歸心所崇。此十具足即法身德滿故名法身長者。是故能輔釋尊闡于不思議法門顯成凈土因果之教。三約觀心明十德者。一姓貴即正觀順教契理生智。是名發心生在佛家種性真正。二得無生忍者觀三諦理。三惑不起即是修無生忍。雖非上地觀行之心亦稱無生。故法華云。若說此經當著如來衣。如來衣者柔和忍辱心。是忍即寂滅忍。豈不得稱無生。此即位高。三大富者正觀之心三業清凈。包含三諦一心萬行富有法財。四勢力者正觀降伏愛見魔外。五智深者觀中為實雙照為權二智具足。六年耆者久種善根方修此觀。七無失者正觀心性三業無瑕。八禮備者舉足下足無非道場。乃至著僧伽梨悉皆一心。九上人咨嗟者觀行之人常為十方諸佛所贊。故法華云能持是經者諸佛皆歡喜。現無量神力嘆美持經者。十下人所敬者法華明。持經行人天龍四部皆來恭敬供養是人。當知觀行之人具凈名德同于大士。是真佛子。故法華云佛子住是地即是佛受用。常在于其中經行及坐臥。尚同長者受用豈不得名長者子也

已曾供養下二正嘆德即為十段。釋于十德不多不少。供養諸佛者此兩句嘆第一種性真正。如世間長者姓貴也。今凈名值佛既多聞法亦廣。必如聞而行深觀實相。若發生理慧是為從佛口生從法化生得佛法分。三慧顯理天性相關名真佛子。是則生在佛家。種性真正。深殖善本者釋成種性。殖之言種。觀畢竟空種大智種。智是行本。從解生行德無不備。故大品云諸法雖空一心具足萬行。即法身初生具足眾德

得無生忍此一句二嘆法身位高。如世長者位高也。所以然者。圓教初住一地具足諸地功德。此義猶通。今凈名或云金粟如來。已得上寂滅忍。或云位居等覺得中寂滅忍。或云位居法云得下寂滅忍。若居中下無明已斷。但有微習不能牽生名無生忍。即位高也。所以不受寂滅忍名者。正為讓佛。但無生忍也

辨才至總持此三句是三嘆三業功德。法身之德四辨法財亦復無量。如世長者之大富也。辨才是口無礙。辨能攝一切口業功德法才。游戲神通即身業。攝一切身業功德。逮諸總持即諸陀羅尼總持一切意業功德及余一切功德法財

獲無所畏降魔勞怨。此二句是四嘆外用無怯。如世長者有威勢也。何者十力無畏降魔制外。魔即四魔八魔十魔如上說。勞怨者魔有塵勞之力。能害菩薩智度母善權父諸善法親。故名勞怨

入深至利鈍此八句是五嘆二智。如世長者有深智也。前四句正嘆后四句釋嘆。入深法門即嘆實智。不二法門實理甚深唯佛究盡故名深法。善于智度即到彼岸邊底嘆實智也。通達方便大愿成就二句嘆權智。權智善巧能成大愿。大愿成就方便用成。明了眾生心之所趣此二句釋嘆實智。一切眾生皆有佛性。凡有心者悉得菩提。如流趣海。又能分別諸根利鈍。此兩句釋嘆權智。眾生根有利鈍不同。而能善巧逗機令得悟解即是方便

久于至大乘此三句六嘆修行積久見理分明。如世長者年耆見久。故法華明文殊已曾久值諸佛修學積劫。此亦如是。故言純熟。決定大乘者見理分明能師子吼。師子吼者說諸眾生悉有佛性。佛性者大經云即大乘也

諸有所作能善思量。此二句七嘆三業隨智慧行得三無失。如世長者內行無過。何者一切所作皆是三業能善思量。若作前智后失不可追。今前智后作無差機失。即三業隨智慧行得三無失

住佛威儀心如大海。此兩句是八嘆形心兩稱。形則進止得儀心則含弘無隔。如世長者禮儀備足有大人之懷。又住佛威儀者如十地菩薩學佛象王回視等。舉足下足有所運為無非佛事。有言具佛相好也。今言能如佛不起滅定現諸威儀普利一切。心大如海者大經明海有八不思議。佛法亦爾具出彼經。今言菩薩無緣大慈含容一切心無取相。是故不增。雖觀諸法畢竟空寂而不舍眾生。故名不減。猶如大海眾流常入而不增。沃燋常煎而不減。故言心大如海

諸佛咨嗟此一句是九明諸佛稱嘆。如世長者為天王上人之所嘆美。大士既具諸德又稱物緣。故為諸佛之所嗟嘆

弟子釋梵世主所敬。此兩句是十嘆大士內德既充外堪師軌恩被必深。故為敬仰。如世長者民下所崇。弟子者謂。諸聲聞釋梵世主者即欲色界主。主既歸心臣民之眾莫不咸敬

欲度下二明形益方便文為三。一標益物處．二正明益物．三結初明處者。大士將欲助佛闡揚大道方便度脫眾生。故居廣嚴之國。即是品之來意如文資財下二正明益物之事文為三。初六句明心密。二從雖為下九句明身密。三從一切下二十句明口密。初六句約六度攝物。此是從本垂跡下二十九句皆是跡同凡俗。因跡顯本。問何以心密是垂跡身口是顯本。答六度身心其理深隱。涉化方便隨機有事。身口一往同俗。若求其致方知表本。今初從本垂跡益物顯本。皆約六度。六度即波羅蜜滿足之身。三身三德不縱不橫如世伊字

資財無量攝諸貧民者。舊解多云。資財只是世間財帛貧民只是世間貧人。若爾此與凡俗行施何殊。豈足嘆凈名垂跡善巧攝物來生四土。今言財有事理。事則可知。理即真理善法財也。故文云法王法力超群生常以法財施一切。以四教法財施于一切。即檀度具足法界故言無量。攝諸貧民者非但世間貧民。因財攝來以道教詔。今言貧民者也。七種方便皆是貧民。當知皆是如來方便密語。若是底下凡夫貧民以世財帛。或以戒善而攝取之。若二乘窮子幼稚舍父求衣食者。以三藏鹽醋米面一日之價生滅法財而攝取之。二乘為富比于菩薩猶貧法財。故法華云自念貧事我無此物。菩薩三祇功德雖復無量比聲聞為富。并通菩薩猶是貧民。通無生諦理諸度法財自以為富。比于別教猶是貧民。別教歷別修無量諦理。諸波羅蜜法財無量自以為富。比于圓教猶是貧民。圓教三諦無作諦理諸波羅蜜法財圓足。金剛寶藏無有缺減乃名為富。故純陀自嘆貧于無上法之財寶。若得無作方是無上法財。大士法身住于非慳非施圓滿之檀。能起四教法施之財攝七種貧民。乃至圓教善根未發亦是貧民。如純陀也。以四法財攝取眾生令生四土。此是垂跡引物還本。又約頓漸不定秘密四種法施攝取眾生。成菩薩行令生凈土。凈名成佛布施所攝眾生來生其國。故知此言扶成前品。佛說布施是菩薩凈土一切能舍眾生來生其國。豈可不用佛國為宗。若約觀心者。今之四眾其有能住一心三觀。不見慳施慈悲利物拯濟貧乏。興福供養隨喜獎成。若是長者一村行施因施說法。受施之徒感恩慕德歸心受化慳吝漸微。亦學施主舍財修福。若在令長住正觀心財施法施。則一管貧民歸心受化慳心自息亦能舍財。乃至天王帝王住正觀心。不見慳施慈愛貧民恩慧分施。因為巧說四教法門。四眾荷恩歸心受道亦皆能施。譬如一燈燃百千燈冥者皆明明終不絕。是為四眾帝王長者住檀無盡燈法門攝眾生也。是諸所攝于未來世還為眷屬同生凈土。值佛聞經正慧開發。是諸施主得無生忍。于有緣之國示成正覺。昔布施所攝皆來其國修三乘道。若聞法華同入佛乘。此即凈名大士何處更往毗耶

奉戒清凈攝諸毀禁。凈名法身住非持非犯滿足尸羅三德之身。能以方便十種戒藏攝諸毀禁。先以十善五戒攝于人天。次以律儀攝毀不缺等四。次以生無生正語業命攝毀隨道無著。次以無量三正攝毀圣所贊自在。次以無作三正攝毀具足隨定。余人未得非持非犯皆名為毀。故大經云唯佛一人具凈戒余人皆名污戒者。此諸眾生既蒙戒攝。以不毀禁成菩薩行隨行戒善。凈名成佛時戒善所攝眾生來生其國。上文云持戒是菩薩凈土。菩薩成佛時持戒眾生來生其國。約觀心者今佛弟子四眾貴賤能修三觀一心。住此觀心不見持犯。慈悲利物凈持禁戒。持戒有德為物所歸。示以法門。若是長者令長洲主國君能持齋戒。則一鄉一縣一洲一國臣民四眾自然息惡而修戒善。是則不言而化。以四種凈土之因修四教道。自住尸羅無盡燈法門攝諸眾生。是諸所攝于未來世還為眷屬。余如施中。下四度觀心準此可知

以忍調行攝諸恚怒。凈名住非恚非忍羼提三德滿足之身。能示住伏順無生寂滅。方便調四恚怒眾生各離嗔恚成菩薩行。凈名成佛之時忍辱所攝眾生來生其國扶成佛國。及諸義準前

以大精進攝諸懈怠。凈名法身住非進非怠滿足之身。以四道品各八精進攝四懈怠。來生其國。余義例前

一心禪寂攝諸亂意。凈名法身住非定非亂三德之身。能善方便用四道品各八種定攝四種亂意。令各得八種之禪及諸禪定成菩薩行來生凈土。具如佛國品明

以決定慧攝諸無智。凈名法身住非愚非智究竟般若三德之身。善能分別諸法相于第一義而不動。以四道品各八決定之慧攝四種無智眾生。具如佛國品明。是故菩薩從法身本地真六波羅蜜起方便跡。示行六度攝取眾生。即成就眾生凈佛國土令歸本地。并扶成佛說不思議解脫凈土教也

雖為下九事是無言之化即是身密。行于非道通達佛道方便利物。初言雖為白衣即垂跡。而修沙門引歸本也。沙門名為無著亦名勤行。大經云如來是大沙門即是四教示沙門也。律是詮量輕重。詮量四教罪垢輕重。皆為引物歸寂光本。此無言化者。密譏出家密勸在家。言密譏者。大經云雖復染衣心猶未染者。未染四教大乘之法華。則雖是沙門名為白衣。密勸者。何須染服。但令染心立沙門行。即不思議凈土之因。豈非無言而化成凈土教耶。凈名后成佛時所攝眾生來生其國。皆是方便扶成佛國。其義宛然。但佛國品明方便是菩薩凈土。菩薩成佛時具足方便眾生來生其國。正是標名而已。今凈名托疾興教。其嘆德者具出二十九事。開嘆凈名方便之端。故知方便無量。佛國品方便之義見于此品方乃顯也。約觀心者。只今時白衣信士。若長者令長洲主國君等。而能斷惡修善。一心三觀不染諸欲觀行明凈即。是雖為白衣持沙門行。此下八句皆上半垂跡下半歸本

雖處居家不著三界尚忌天樂。況復人間卜居此者。為引四種眾生令離三界來生四土。三界有二種。開合對四土細尋可知。此及諸句例須觀心。不欲繁文例前可解

示有妻子常修梵行。內修四種梵行離四愛著。亦密譏出家密勸在家。令人不思議行成四土之因

現有眷屬常樂遠離。行四種遠離令諸眾生遠離四縛。入不思議之因來生四土

雖服寶飾而以相好嚴身。常用四忍修諸相好。莊嚴法身引四眾生入四凈土

雖服飲食而以禪悅為味。用四種道品各八禪悅令成妙因引入四土

若至博弈戲處輒以度人。博謂博塞弈是圍棋之類。輒以度人者。化令不著無記掉散空喪出世之功。當各隨根性求于四種出世實利名為度人。令入不思議解脫置四土也。所言輒者機起即化不待咨請

受諸異道不毀正信。受學異道為欲伏物故不毀。正信者內信無損即用正法而度脫之。大集明如富樓那雖化外道反被譏呵。文殊示同而往化之。諸外道等過去亦經值佛聞法。內有善根赴機引入不思議行令成四土之因

雖明世典常樂佛法。此方世典即五經等。西土即四韋陀十八大經仙方咒術等。常樂佛法常樂四教所明佛法。引導令入不思議解脫四佛土也。但法身本地三德秘密而能熏業。置毒于乳方便引物同歸四土入不思議法門也

一切下第三有二十句是口密方便。聲教饒益。亦是垂跡引物歸本。一切見敬義有二種。一云凈名觀一切眾生即菩提相即大涅槃。是故皆敬。二云大士為其化主觸物沾恩。凡厥之流無不荷澤慕德知恩。是故一切皆恭敬供養。又是福田之上。夫無學羅漢尚是應供。何況凈名方便說法化歸本也。此一句通貫下十九句。所以然者。方便設教物不敬重化導豈弘

執持正法攝諸長幼。外國立有德者以為三老秉持國法。此垂跡也。言長幼者何但人有長幼。一切善根亦有大小則是長幼。長幼雖殊論其善根不出四教。赴四根機攝歸四土

一切治生諧偶雖獲俗利。不以喜悅稱意為諧獲利為偶。跡同凡俗求世勝利。不以為喜者引物歸本故不喜悅。凡夫愛心喜悅結惑覆四善根。大士引物情無所著。物著情破四善根發攝歸四土。復次菩薩證四功德三權是俗。修此三法發生定慧名得俗利為人說此名曰治生。聞者得益名為諧偶。菩薩常行舍行名為不悅

游于四衢饒益眾生。示跡同凡游四達路表游四諦。用四四諦益四眾生引入四土

入治正法救護一切跡。同凡俗用禮用刑。凡人執法多有枉滯。菩薩治正為護眾生方便與奪。因用四教救拔引入四種凈土也。非是舍道謬致參掌

入講論處導以大乘跡。入凡小所應行處方便為說四教大乘引入四土

入諸學堂誘開瞳蒙跡。入學堂誘開瞳蒙。幼小曰瞳情昧曰蒙。四種善根微小為無明惑障。出世解未開謂之瞳蒙。四教引接破其惑障。開四善根增長成就來生四土

入諸淫舍示欲之過跡。入淫舍為說九孔常流污穢不凈令知欲過。欲心若息四善根發。若貪染四法亦名為淫。知貪愛過不染不著。以凈心故得入不思議之四土也。故文云先以欲鉤牽后令入佛智

入諸酒肆能立其志跡。入酒肆酒有三十六失。凡人若飲昏神亂道勝志皆頹。大士能自立志又令他立。行因不退引入四土。復次酒是煩惱肆。即五陰凡夫飲煩惱酒。二乘飲空無相酒未吐此酒。故于佛性生無常想。故大經云持空三昧瓶醉般若無相。通教同二乘別教見中未了醉無明酒。大士雖復入諸煩惱用為佛事。縱飲千鐘而不昏亂故云能立其志

若在長者長者中尊為說勝法。此下嘆尊勝之德。用口密方便益物。大士無方尊卑皆現。今偏舉尊勝者為成嘆德。故德為物軌居群賢之上。言長者中尊者。世間長者鄉閭懷勝故自為貴。大士跡同德過于彼故為所尊。先說世俗勝法皆令揖伏。次赴四機說四勝法。既為所尊無不從順。引不思議四土

若在居士居士中尊斷其貪著。外國居財一億稱下居士乃至百億名上居士。此土居家德素亦名居士。今謂居家多財大富之士名為居士。常以財利為懷。凈名跡示勝德。雖積財無量惠施不窮。故為彼所尊。因隨彼機說四檀法令離貪著引入凈土

若在剎利剎利中尊教以忍辱。剎利此云王種即大田主。凈名跡示慈忍勝德故為所尊。教以忍辱者。剎利自在多恣威嚴故教忍辱。依四根性四教赴之說諸慈忍

若在婆羅門婆羅門中尊除其我慢。婆羅門此云外意。世世相承外學高良。又云凈行。凈名垂跡外學超殊。莫之能比故為所尊。諸婆羅門自恃凈行。我心輕他。若睹凈名深學勝法我慢自摧。依四根性以四教法如應為說各離我心

若在大臣大臣中尊教以正法。國之大臣各有所掌。或有不明。凈名跡同。示以明達故為所尊。治道正法依四根性乃至引入四土

若在王子王子中尊示以忠孝。凈名跡示明達孝敬故為所尊。王子者為子為臣。為子須孝為臣須忠。依四根性用以四教。為說四種誠孝之道。乃為四種法王之子。順四教行名之為孝。不惜身命弘宣四教即名為忠。引諸眾生令入四土

若在內官內官中尊化政宮女。外國國法以七世不邪行有德者以為內官。委信入宮整理內事以為心秘。凈名跡示最上無過為所尊也。宮女既被外制。內生邪想覆宿善根。大士赴機說四八道令得正見引入四土

若在庶民庶民中尊令興福力。庶民少福報。居貧下常鄙不逮絕慕上流

大士雖跡示居高而泛愛群下。庶民感荷倍加尊重。隨其根性為說四教。檀施功力當生凈土得勝果報

若在梵天梵天中尊誨以勝慧。十八梵天于四禪四無量定多生味著。所入不深。凈名跡示觀練薰修深入無際。故為諸梵之所尊也。為說凈無垢禪善入出住方便勝慧隨其根性引入四土

若在帝釋帝釋中尊示現無常。釋天著樂自知沉沒。凈名離欲清高故為所敬。天主保常。大士為說無常十五觀門如大品智度明也。隨彼根性四教赴緣為說無常相。亦不同。三藏明無常生滅即有定相。通教無常皆如幻化。別教金剛已還皆是無常。圓教一切法趣無常是趣不過。四種教門引入四土

若在護世護世中尊護諸眾生。四天王天在須彌半四埵而住。各主二部鬼神不令損害四洲人民。大士跡同慈悲護物復過于彼。故為所尊。隨彼根性如應說法。令起四種誓愿護四善根眾生修四諦智。即是四王一諦各有見思二部鬼神。攝令不擾諸善心數。即是護諸眾生。逗緣說四教令護四種四諦所生正法。上一一事皆是引物來生不思議四土之哢胤也。說者深知

長者至眾生三結成方便。居毗耶離但凈名三業方便助顯佛國。乃遍十方十法界法。豈止如上三十五事。問今言為世所尊者。為以一身入多身為尊。為當托生于彼彼以為尊。答皆有此義。類如普門現種種身。今正取托疾興教以長者一身。跡能巧用隨所示處無不尊敬。承機開化無不蒙益。當知長者法身無諸業緣。示物故爾。將證長者身本無疾。為眾生故托疾興教。故須先述前諸方便以為哢胤。齊此結成。上來從本垂跡顯本方便形聲益也

　　維摩經略疏卷第十

　　方便品二

其以方便下至入室竟有八品半文。大段第二凈名方便托疾興教助佛揚化。令入不思議解脫。除物罪垢引入四土成凈佛國之行。托疾有四意。一為化國王及臣民等。二為發起弟子品。三為發起菩薩品。四為發起問疾品。初意者以托疾故國王長者皆來慰問。因以身疾寄言斥彼。誡勸為便。若厭樂心生能斷緣集修行萬行。是為入不思議解脫之哢胤。生同居有余凈土之因成也。二為發起弟子品者。若不現疾無由顧命弟子參問。若其不命豈敢輒述昔日所呵。普令二乘同聞往昔滯小被呵。有樂小執小之徒。聞此心折慕仰大乘。近為入室聞不思議成生蘇之由籍。遠為大品法華成熟蘇醍醐哢胤。亦是生果報土之良緣。三為發起菩薩品者。若不托疾菩薩為由被命。豈得各述往昔被呵。普令三教菩薩折其方便之滯。同折圓頓之道成入不思議解脫凈佛土之勝因。四為發起問疾品者。若不托疾何由得命文殊入室論道開發物心。令諸弟子聲振大千進諸菩薩三觀之行。入不思議解脫之道成凈佛土之因。此之四意皆由托疾。疾非實有故言方便。方便之力寄在說法。此正屬聲益

今明凈名詫疾興教意乃有四經文。大判總為二段。一從此下說菩薩品有兩品半。是室外說法明彈呵折伏。二從問疾品去有六品。是室內說法明引接攝受以是因緣令正法久住。即是住不思議解脫也折中具攝。攝中亦爾。但義有傍正。今就室外折伏文為三。一此半品明折伏界內有為緣集。二弟子品即是折伏無為緣集。三菩薩品即是折伏自體法界緣集。問無為與自體為同為異。答諸說不同今言名別體同。二乘迷自體起無為著。著已無為故受無為之名。菩薩亦迷自體起無為集而菩薩觀破無為。但無為未盡此惑附體故別受自體之名。如凡夫迷真起有為緣集。學人斷見思惟未盡。猶于真理有色無色染之名。問學人有為未盡雖得見真猶有其惑。不約真名自體。菩薩無為未盡亦得見真。何以別受自體之名。答二乘見真但是空理空非法身故不得立自體之名菩薩見真真是法身。法身常在故得別立自體之名。菩薩緣惑未盡故須折伏。此半品為四。一方便現疾．二諸人參問．三因為說法．四時眾得益。初文者以無疾現疾此表法身無二緣集因果患累。為欲引物方便現有凡夫二乘二種緣集及菩薩自體因果之患。問何得知然。答下文云菩薩疾者從大悲起。以眾生疾故我亦有疾。若眾生得無疾者則我無疾。問凈名跡居人道可同凡夫而有事疾。內同菩薩有自體疾。既非二乘何得同其有無為疾。答凈名住不思議應以二乘身而得度者。即皆現之而同其疾。復次現通教菩薩之疾與二乘同現疾義(云云)。至問疾品當具分別

以其至問疾二明問疾。凈名為物所尊具如前嘆。斯之大眾莫不蒙恩。今既有疾豈容不問。故諸王臣民皆來問疾。而但諸來者皆是凈名現世知識。過去曾結四教之緣機動致感藉問疾為緣故來問疾

其往者下三因為說法。若不現疾無由彈諸豪族。設來亦無緣呵斥。然約他身說過為難。我既有疾彼豈得無。故因己疾廣為說之令生厭離勸求佛身。文為三。一總標說法．二正說觀門．三勸求佛身。初文可知。次二種說法者是佛法大意。即是誡令斷惡勸令生善。因此得成凈土之業。又若但勸厭離斷惡而不勸求佛身。即怖畏世間墮于二地。若墮二地此經及大品并成根敗之士。若依法華涅槃即于佛道紆回。今此觀門多在藏通。何者芭蕉等譬在藏幻夢等譬是通

諸仁者下二正說觀門。有師作五門解。有師用五非常釋。今用二門明義略出五種。一約見思兩道。何以得知。初明苦下四行是約見道。次明不凈觀是約修道。故大論釋十想云。前三見道中四修道后三無學。今勸求佛果不須后三。二約二種念處。苦下四行即性念處。說不凈觀即共念處。三約二行。苦下四行即慧行。若云不凈即是行行。四約二觀。苦下四行即是實觀。若說不凈即得解觀。五約正助。苦下四行即是正道。說不凈等即是助道。如是等種種二門廣為諸人示教利喜。今約此等二門說法者意乃多途。略出五修。一為令聞法之徒厭離修觀求無上道。若緣集未斷生染凈土。二界內若斷即生有余。三若依佛慧如螺髻所見。故普賢觀明懺悔力。故罪障漸除即于此身見凈妙國。四若證真無生即生果報。五若住不思議解脫即能成就眾生凈佛國土。眾生緣熟坐道場時隨所化生而取佛土。托疾說此二種觀門等行利益眾生。略知大意。今就見道苦下四行。初說無常即有三事。是身無常者。攬三事有身。身但假名。三事無常故說是身無常。無別身也。如大集云。歌羅邏時即有三事。一命二暖三識。出入息者名為壽命。不臭不爛目之為暖。此中心意謂之為識。攬此三事名歌羅邏。三事生滅相續不斷乃至衰老皆是業持。凡夫不了起諸煩惱造種種業。不覺息斷三事分離。一生空過悔無所及。今凈名說為無常破彼常倒。何者三事成身息出不反。身如瓦礫命寧可保。暖氣持身為常存者。火從緣生緣散火滅身便臭爛。豈得常存。業系妄識謂我常存。業繩忽斷心即托生。當知三事皆悉無常。若能如是悟粗無常即能舍粗緣事。觀細無常。若心在定見無常理即入見道名須陀洹。若毗曇有門見細無常理即是見道。若成實空門因細無常入空方是見道。今約有門善修無常能破身邊即入見道。謂有無等六十二見及一切見知皆無常。即能見理斷見惑也。深觀無常何止斷見亦能斷思。故佛言善修無常想能斷色無色染也。無強者為成無常。故假名之身依于三事。三事若強生滅莫之能遷。若有為生滅遷變。當知三法體羸無強。無力者亦助成無常。若假名身三法有力即能拒抗。由有為生滅轉變不自在故當知無力。無堅者三法之體皆無定性。若是有者即如金剛。豈為生滅之所破壞。以假名三法不自在故為生滅所破。當知無堅。如諸羅漢欲結集法藏前說偈云。無常金剛來破圣主山王。速朽之法者假名三法轉變體羸。生滅迅急。當知此身是速朽之法。不可信也結句破執。此身三事若有常有強有力堅固不朽則可計常。若其業盡不與人期。是則出息不保入息前念不保后念。現見世人俄頃便往無自覺者。云何計常。信此妄情自寬造惡而不修道

為苦至不怙此約苦門說法。為苦者無常故苦。何者三事成身無常所切。又為三苦四苦八苦所苦。苦之甚也。為惱者三事假身常為九惱及諸苦境之所逼惱。是則內苦為苦外苦為惱。復次初苦為苦重逼為惱。眾病所集者三事假身息暖是色。色法四大四百四病聚在此身。心有四分煩惱之病生八萬四千。此色心病聚在假身。故言眾病所集。復次為苦者行苦也。無常行苦無奢促無輕重。故言為苦。為惱者壞苦也。違緣壞樂故言為惱。眾病者苦苦也。身是四苦重加眾病故云苦苦。問通苦有四別苦亦四。別苦苦于通苦。是則四種皆是苦苦。何故別說病為苦苦。答生苦已過死苦未至老苦微薄。故約病苦說為苦苦。又解凈名托疾故但約病為苦苦也。明智者所不怙。結成苦義審諦觀察。了了見苦無暫樂時是名智者。若三事假身常為三苦所苦。無一樂者何可恃怙。故瑞應云圣人常以身為患。而愚者保之至死無厭

是身至不住此十為空行作譬。今有二釋。初總別解二通相釋總。別解者初五別譬五陰。次五總譬五陰。何以知然。經論誠文云。觀色如聚沫觀受如泡觀想如炎觀行如芭蕉觀識如幻。下五既無文別對。當知總以譬于身空。問別譬五陰定屬何教。若三藏不應炎幻為譬。若通教不應沫泡芭蕉為譬。答方等四教雜譬非疑。大論云。聲聞經中或為利人說如幻等譬。從多為論各有宗徒。大品有時牒前二教說五陰。六譬十譬通譬五陰乃至一切種智。問十譬總別皆譬五陰空者。前后何以不對五陰成假名身俱約三事。答此亦何在。佛或時說二法成身所謂名色。或說三法如今所用。或說五法即是五陰。或說六法即是六入。并出經論。離合隨緣赴機得宜于理無失。今用三事者于觀門為便。次通相釋此十譬皆譬身空。余經雖以前五譬譬于五陰。此經十譬皆云是身。不別以五而譬五陰故不同前。今通明此十多譬身空亦譬法空。就此十譬五是三藏五是通教。此品是約藏通觀門故也。三藏五者謂沫泡芭蕉云電。通教五者即炎幻夢影響也。問何以知然。答大論有文。前已具明。問沫等與炎等何別。答沫等有此色質。但是虛假分折易空。以人不知色身空故用此為譬。炎等似有實無體質。以此無質譬于粗細有質之色。知諸法皆空。問諸法皆空何得以空譬空。答大論云以易解空譬難解空。故約六喻十喻譬法空也。問沫等通為三乘作譬何以非大。炎等亦為三乘何以獨稱通教譬也。答炎等非但為通三乘亦為別圓。故是衍經之所用也。攝大乘云。依阿梨耶說如幻等八譬。聚沫不爾豈得為類。今釋十譬譬生法兩空。若三藏教多譬人空少譬法空。但兩教雜說不分部者。正是隨機故也

是身如聚沫不可撮磨者。水流沖擊因成聚沫。一往似有撮之即無。此身亦爾。無明行識流托他陰。迷者謂有智者觀之不見定實。如撮沫無沫但有水也。此譬人空意顯。法空未明。如泡者上水渧下水。上水為因下水為緣得有泡起。斯須即無或因觸滅。一往異水。如實知之離水無也。身亦如是。往業為因父母為緣即有身泡。漸漸增長緣盡便終或他害死。無智謂有。若審觀之三事身空無別身也。如炎者日光風動曠野起炎。起炎相續愚者水想審諦求之炎水俱無。此身亦爾。心智光業風動攬他三事。相續不斷染愛不了計以為身。智慧了達非但身空三事叵得故言如炎。是則可譬生法二空。不同三藏聚沫等譬。如芭蕉至堅者。芭蕉從生皮葉相裹竟無真實。此身亦爾。歌羅邏來三事假身。皮肉骨髓各有九十九重。一一撿之虛假叵得。如出入息相續百千。一一息中身不可得。剎那心識次第生滅。一一剎那身不可得。離此三事無別有身。故知身相內外俱空猶如芭蕉。是身如幻從顛倒起。猶如幻作兔馬外人見之皆謂是實。無明幻師諸行幻法幻作三事。見身取相謂為定實。若知無明不起諸行幻法及以三事如幻空也。是身如夢為虛妄見者。眠法覆心身臥于此。見身游彼言彼有實。覺方知夢。無明覆心為臥妄起諸行。托胎三事乃至老死如夢見身無所不至。觀心覺悟即知虛妄身及三事空無所有故如夢也。是身如影從業緣現者。有物遮光則有影現。物異影異物動影動。無明行業遮理智光則有三事報身影現。業異報異從生至死流動非一。若知無明行業本無所有報身三事皆畢竟空。猶如影也。是身如響屬諸因緣者。響因兩物相擊出聲空谷響應。身亦如是。無明內動如物相擊。業行如聲母腹三事如空谷應。三事和合成假名身。屬諸因緣者無明行為因母腹空谷為緣。因緣所生無自他等故說無生。生即如響。復次如唇舌齒齶咽喉。報風觸身七處故有聲出。聲屬眾緣亦不可得。身亦如是故如響也。問攝大乘明八譬各有所譬今經五譬那并譬身。答今明通別同異意正在此。若通圓二教五譬六譬八譬十譬皆可通譬。如大品所明色乃至一切種智皆如幻化。此經亦通八譬別者即別教意。如以四德對四三昧破四種人。圓義往核皆不可解。是身如浮云須臾變滅者。云從龍出亦陰陽氣變為異色。遠望謂有近者則無。無明行龍父母氣合起假名身。從生至老種種所作。愚者遠望則有身相智者近觀身不可得。須臾變滅者即三藏折無常入空。是身如電念念不住者。電義未詳。但無明行三事身光念念無常如電疾滅。此譬無常意轉明矣。是身至所轉八番明無我。約六種法撿破我等十六知見。前五番四大種。次一番約空種。二番約識種。問無我與空何殊。答四句不定。一眾生名空陰名無我。即是內離人故空。法不自在故無我。二陰名空眾生名無我。陰但是法故名為空。眾生是人故名無我。三俱名空猶如二空。四俱名無我如三無我。今經前明空門多是二空。今明無我約法無我。問上明空行就二教入空。今無我行亦為二不。答文雖是一亦得兩釋。何者如言無主為如地。若分別破地得無主。三藏無我。若體法性我性皆如。我及諸法畢竟無有即通教無我。初五番為二。一別撿。二總撿。別撿為四

是身無主為如地。今例作兩釋。一破外人。二約內觀。破外人者外云。若無神我何能擔負。內曰地能負山可有神我。次內觀者毗曇明眾生是假名。地是實法。成論明地是假名四微是實。今明雖假實之異同是苦下無我觀攝。如地四微。一微是主三亦是主。若一非主三亦皆非。當知無主。外地既無。內地四微所成皆亦無主。若內外無主三事之身何得有我。故云是身無主為如地。又請觀音云。地無堅性地。若有者為自他性共無因性。四中隨計即是有見。若謂是事實余妄語者實即堅義是性是主。若撿不得當知是無乃至非有非無。若于此四句有所計執即是性實。金剛經云。若心取相若取非相皆著我人。不取四句即是觀也。無主無我故云是身無主為如地。是身無我為如火者。外云有神我云何知耶。身能馳走及出音聲。故知有我。內曰約火一法破其兩計。何者火燒野草亦能東西。燒竹木時亦能出聲。亦有我耶。內觀者火二微成無有定性。名色成身亦無定性。若無定性即是無我。復次身中暖即是火。若外火無我內火亦無。請觀音云火從緣。生緣無自性即是無我。破性四句類地可知。是身無壽為如風者。外云有壽云何知耶。若無壽者豈息相續。內曰出入息者但是風相。外風無壽內風亦無。次內觀者風相觸擊故輕虛自在游中無礙。有何壽命。大集云出入息者名為壽命。觀此出入入無積聚出無分散。來無逕游去無履涉。如空中風求不可得。風既非壽其息亦非。請觀音云風性無礙。四句觀風例前可知。是身無人為如水者。外云有神故有人。云何知耶。若身無神何能潤下曲隨物情。內曰水能下潤。但隨器方圓。若水無人無神者汝亦如是。次內觀者水三微成無有定性。無性即無水。三事成身無有定性。無性即無人。故云是身無人為如水。如水中見影謂言有人。入水求人終不可得。三事身見謂身是人。深觀三事不見身相即無人也。請觀音云水性不住但池沼方圓礙之。即住非性住也。人亦如是。隨法得名。人無定性。四句撿水例地可知。是身不實四大為家者。此總約四大說無我行。外云若無我者現見六情依身而住。故知有我。內曰現見六情依四大住。無我可依。若內觀者身名是一一身不應在四處住。若一大我住三應無身。若各有者即有四身。若即若離四句撿身皆不可得。故知無實。若不得身即身見破。身見破即我見十六知見皆破。是身為空離我我所者。二約空種破我。外云若無神我何得實有國土人物。所若是實當知我實。內曰若爾所既是空我亦應空。如身中空種及以外空。外空是所。所空故我空。約內觀者正約空種破見。四大造色圍虛空故假名為身。離空無身。若內外空。空不可得即身見破。身見破即離我我所。是身無知如草木瓦礫者。三約識種破我。外云若身中無我焉知四時。內曰如草木瓦礫亦由陰陽逐時轉變。似有所知而非神知。今身雖有知知無自性。如草木瓦礫。又計身內有神神使知知。內曰若神使知知復誰使。神遂無使。何須神使。若無神使即無知者。若無知者如草木瓦礫。約內觀者約觀識種。何者三事成身命暖無知。知只是識。若謂識知過去識滅。滅故不知。現識不住亦不能知。未來未有豈得有知。三世求識知不可得。若離三世無別有知。故云是身無知如草木瓦礫。是身無作風力所轉者。此約風動助成破識。外云身內有我故執作動轉。內曰此非神作風力轉也。約內觀者。妄念心動身內依風得有所作。故大集云。有風能上有風能下。心若念上隨心牽起。心若念下隨心牽下。運轉所作皆風隨心作一切事。若風道不通手腳不遂。心雖有念舉動無從。譬如機關種種所作。其繩若斷更無所為。當知皆是依風所作。今觀依風非自他等生即是空也。今觀三事成身終不可得。誰是作也

是身不凈下二說不凈觀破欲界思惟。若接前說即是修道共念處得解觀行行助道。故此不定更向前明即是見道方便。今既見道后說故約修道。菩薩若入見道欲進修不凈破愛。對治諸禪先用此四破欲界結。若斷六品即斯陀含。若智若斷是菩薩無生。若九品盡即阿那含智斷。是菩薩無生。今不凈觀約對四想者。一往經文有此意也。言四想者一身不凈想．二食不凈想．三世間不可樂想．四死想。初是身不凈即身不凈想。次雖假以衣食即食不凈想。次是身為災即世間不可樂想。次是身無定即死想。次毒蛇等譬總譬四想。想次約此作四苦者。是身不凈乃至假以衣食即是生苦。次云百一病惱即是病苦。次云丘井即是老苦。次云為要當死即是死苦。次毒蛇等亦是總譬四苦。但四苦有二。若言即生即老即病即死。是為約理此屬慧行。具如前解。約事四苦即是行行今是事四苦是身不凈穢惡充滿者即五種不凈若因隨息見此不凈即是特勝。因觀息見即是通明。因假想見即九想背舍等。言生苦者五種不凈。除于究竟余皆生苦。是身至磨滅是食不凈想。以食入腹便成糞穢及諸毛孔恒流不凈。雖復澡浴垢穢續生。雖好食嚴飾須臾臭弊。身及衣服必歸磨滅。食體不凈唾合如吐。乃至三十六物皆從食起。此想破貪食也。言生苦者生則有之

是身至所逼即老病二苦。是眾生五陰世間有此苦法。故屬世間不可樂想。只以正報不可樂故依報國土皆不可樂。種種病苦從身而起。當知身是災禍處。百一病惱者。一大不調百一病動。四大不調四百四病因身而發。是諸病苦皆惱于身。即是災患。四苦分文即事病苦。是身如丘井為老所逼。四想猶屬眾生五陰為老所逼故不可樂。若依四苦正是老苦也。什師云丘井者朽井也。不任受用

是身無定為要當死。即是死想四苦即死苦也。三事成身業力所持。因緣假合緣散身滅。或他害死山海空市無得免者。故言為要當死。如佛問比丘。汝云何修于死想。有比丘言不保七日。有云六日乃至一日半日。佛言皆是懈怠修死想者。有言出息不保入息佛言善哉善哉是真修死想者。若能如是不久當得解脫涅槃

是身至合成次總譬四想。身如毒蛇空聚怨賊之可畏也。即四想轉明。若約四苦即總譬。此身有此四苦如毒蛇賊等無有樂想。大經具出今經略標。云毒蛇者如四大毒蛇盛之一篋各相違反。四大亦爾。又如毒蛇人雖養育嗔即螯人。不識恩養。身之四大亦復如是。行者養育宜應報恩。一大若違侵傷人善使墮苦海難可出期。如怨賊者以取人財物傷人身命。五陰亦爾。在于身內劫人善財斷人慧命。如空聚者空聚無物不生人愛。觀六根空無神我味不應生染。又如空聚無有居民。但有鬼魅聚集其中。觀六根聚落非但無我而有煩惱鬼魅聚集其中。陰者五陰界者十八界入者十二入。陰界諸入體本無實。何得有我。觀陰等理即是慧行。廣觀其事起種種行

諸仁者下三勸求佛身文為三。一標章二正勸三結勸。初標章者凡夫愛身沉淪生死。上既廣說觀門呵責。厭離則求二乘斷滅佛種。故勸云當樂佛身。問今此勸求何教佛身。答難可定判。或是方便兩教或是常住佛身。何故知爾。果本酬因。既說方便還勸求住有余佛果。或是勸求常住果者。諸人既厭身是無常苦聚。應勸求于常樂涅槃。豈可勸求樹王灰斷。故下文云。如來身者從真實生。問勸求常果何以說方便門。答如大經佛答梵志問云。汝法因常果是無常。何以我法不得因是無常果是常耶。但豪族士庶等既是具縛。若不先因方便觀門斷惑入空何能入假。游戲神通。亦不能空假一心開佛知見。故法華云是諸眾生未免生老病死。何由能解佛之智慧。問定用何判。答方等大乘一音演說何妨通勸。隨機所感不可定判。又約諸味所感不同。今方等四因。得二種果比說可知。故今所勸或是酬前兩觀舉兩佛之果。或一音異解隨其根性望果修因。問何以佛有四種涅槃但二。答佛約用智不同。涅槃但約斷德。如云巧拙兩度病瘥是一。更開涅槃。非是不得教無的文

所以者何下二正勸。但法身有四。三藏以五分為法身。有時亦指偏空真理。如雜阿含禪經云。若障重障禪當念佛法身。法身者空也。如佛從忉利下。四眾折折欲前見佛。善吉端坐石室見空。佛告蓮華色。須菩提見空是見我法身。通教正以真智與法性理合為法身也。有時但指偏真空理。如大品云汝當觀空空法是佛。空無來去故也。別教正以中道為佛法身。功德智慧為報身。法報合故即有應身。圓教但以不斷顯法身為異

從無量功德智慧生者。此正勸慕果行因。藏通福智之因感福智之果。果中福智即是法身。故言從無量功德智慧生。別圓福智顯出佛性。即以所顯為生。但功德智慧皆是慧行及以行行。菩薩發心為求法身從此二法修于二行。二行圓滿法身顯現

從戒定慧解脫解脫知見生者。三藏作無作戒為戒身。根本凈禪觀練薰修為定身。觀生滅四諦乃至道場見四諦盡名為慧身。正習俱盡名解脫身。了了知見正習已盡戒定慧滿。不受后有名解脫知見身。通教五分戒如前說。罪不罪不可得故名為戒身。定如前說。不亂不昧名為定身。觀無生四諦從八人見真。乃至佛地見真。圓極名慧身。從初見地解脫見惑轉入上地。乃至坐道場時一念相應慧習氣都盡。住有余涅槃名解脫身。了了不見縛之與脫。而能種智佛眼自見住有余無子縛。入無余無果縛。亦見眾生本無縛脫。而見解脫名解脫知見身。別教以九種戒為戒身。九種禪為定身。九種智為慧身。此出地持。界外習盡為解脫身。種智佛眼了了知見法身顯現。亦知見他法身隱顯。次位不亂名解脫知見身。圓教一往與別無殊。欲分別者不斷凡夫陰身而能成就法身。即是不思議。五分法身事等須彌不礙芥子。欲知修因者聞前二行。厭離世間惡心不起善任運生名修戒身。專修行行禪定名為定身。專修慧行緣理名為慧身。正助既合隨分伏斷名解脫身。分別六即而不叨濫名解脫知見身。用此五身生佛身也

從慈悲喜舍生。藏通用生無生四諦修法緣四無量心。生佛果法身大慈悲也。別教用無量四諦修法緣無緣四無量心。圓教用無作四諦唯修無緣四無量心。并成佛果法法身無緣大慈悲也。若初心修學還從慧行。慧行入空緣眾生令得樂離苦。慶喜忘懷即是。修四無量心能生法身大慈悲也

從布施至波羅蜜生。四教六度如前說。故四教六度生四佛果滿足之身。義顯冷然。所言諸者或開六為七為十為百或開八萬四千乃至不可說不可說。故言諸波羅蜜生。欲知初心修六度者。行行事善是修五度。慧行即修般若

從方便至三明生。四教各有三種方便如前說。從因方便生果地法身方便。故言從方便生。從六通生者。三藏五通從行行根本凈禪觀練薰修修得。無漏通從生滅四諦慧行修得。菩薩因中成就五通。約生滅四諦慧修無漏通。三十四心滿足即具果地法身六通。故言從六通生。通教五通六通。五通一往同三藏。修無漏通約無生四諦。在菩薩心中或五或六。斷正使故六。習未盡故五。今用因六得果地六故言從六通生別圓者。別約界外三土修六通成果。初地分得法身六通但以斷不斷分別別圓之殊耳。三明者藏通皆約三通見三世事分明以為三明。通明異者一往見遠事名通見根本為明。菩薩因中用行行修兩明。慧行修無漏明證果得佛地法身三明。故言從三明生。別圓者并通達界外三世之法為三明也。下文云三明與無明等。即是不思議圓教之三明也

從三十七道品生從止觀生。四教道品如前說。四教各修證菩提果名為法身故也。道品悉屬當教慧行。止觀生者止觀即是定慧因也。緣理是慧行緣事是行行。四教各修事理止觀之因。證佛法身定慧之果。故言從止觀生

從十力至不共法生。三法是果上功德。內智所照名之為力。外用無怯名為無畏。佛地所有十八之法不與下地法而共故名不共。此三皆據佛地功德。今言從此三法生者。當是四教因中用此二行修此三法。故云從生。別圓約界外可知

從斷一切不善法集一切善法生。四教菩薩各用慧行斷見思。行行斷無知名斷不善。慧行集緣理善法。行行集緣事善性。感四法身諸惡永斷眾善普會。但別圓兩教界外若斷若集。分別不同

從真實生從不放逸生。藏通觀生無生。入偏真理名為真實。別圓觀無量無作。入中道佛性名為真實。四教菩薩觀真若極。證四佛果故言從真實生。不放逸生者若四菩薩慧行觀真緣事即退。名為放逸。若用慧行緣理心心相續不舍大悲名大放逸。不放逸者跋致相也。心心寂滅自然流入故言從不放逸生

從如是無量清凈法生如來身。此是舉廣類勸。但凈名以此而為勸端。法門無量悉須約前而修集之。故云從如是無量清凈法生。此諸功德皆生如來身也。一音演說隨類各解。則四教所明。因果行類用四悉檀。赴機利物普得受行獲其利也。其尋學者。若能諦取前之五番二種說法。勸慕果行因則此經不空來也。諸仁者至三菩提心三結勸。既知佛身功德如此由諸勝因。若欲慕果行因何止自利。大士托疾助佛興教正為利物。諸仁若能慕果行因。亦應同佛及以凈名。為斷一切眾生病也。眾生病者如前所明。凡夫及六度菩薩二乘通教菩薩皆有有為無為因果之病。別圓菩薩自體因果之病。故今四教各隨所解。應為斷除求無上道。則結成化他之意也

如是至菩提心四明時眾得益。凈名隨機約誡勸二門。用四悉檀赴四根緣。所說無差故言如應說法。令無數人皆發心者。即發四種菩提心也。隨其四緣各有道心開發。即是普得受行獲其利。斯則神力不共法。四教發菩提心具如四教玄義

維摩經略疏卷第三維摩經略疏卷第四(小卷十一)

　　　　天臺沙門湛然略


　　弟子品初

此品次方便品來者。為破無為緣集成凈佛國之教。已如前說其意乃多非凡所測。今亦略用三意通釋此品。一正明此品來意。二略釋弟子義。三入文解釋

初意者大圣慈悲欲令眾生得不思議正報解脫法身依報凈佛國土。但以化物必在有緣。凈名于此忍土與物久結菩提勝業。懸知佛意先因托疾種種說法。扶成解脫佛國之教。今復寢疾默念。意在如來大慈垂問若顧命弟子必辭往昔被彈之事。即得顯成如來所說。今明來意略出五重。一為顯凈名勝智。二為令四眾舍小慕大。三為扶成佛國。四為折伏二乘成生蘇教。五為印定成經。初意者若命弟子必述昔為辭。大眾若聞即于凈名生莫測想彌加敬從。若深信內發是則堪聞入室說凈土之教。第二意者證果聲聞未能回心。如高原陸地不生蓮華。未入位者雖樂小乘聞被彈事必發大心。如說大品時有未入位者。舍受持衣供養如來即發大心。佛即放光仍為授記。亦通開發四眾大道利益無量。何者往昔彈斥聞者不多。如呵波離止二比丘心得清凈。如呵那律止是萬梵發菩提心。若至此席大眾普聞益乃無量。故須各述被彈之事。第三意者欲顯二乘昔日被呵與今當宗佛國意同。何以知然。眾生罪故不見凈土。如身子自述凈名往昔破其執小之失。令各鄙小慕大。是則執小之罪漸除。慕大之心冥發。今得預此座承佛神力得聞此說。情同五百。因得入室聞不思議。而燈王香積無動之土皆現目前。第四意者如頓教初開。但有大機。小根垢重于其無益。譬之如乳。三藏次興。方便開三。小根之徒因斷見思隔凡成圣。即轉乳成酪。次聞往昔大士彈呵。乃至入室聲振三千是則鄙小慕大。信心漸轉事等生蘇。故法華云過是已后心相體信入出無難。若至大品變成熟蘇。入法華涅槃即成醍醐。是則重述所彈有成生蘇之由。問若五百各述顯凈名之德為入室生蘇之由者。此定屬序非正說也。答若成生蘇豈專入室。或是爾前聞諸方等如央掘所彈。或昔彈時或聞今重述。或至入室或至在后說諸方等。如是等時皆成生蘇。豈得定為入室成生蘇。之哢胤屬序分耶。若以由蘇哢胤即是序者。入室為還庵園之由亦即成序。第五意者凈名往昔隨物機動。隨處彈呵即便教謝。若不因命弟子豈得大眾同聞。為如來印定益正像末之四眾也。問此彈聲聞三觀四教各用其幾。答具用三觀。初彈從折空入假觀。用衍三教以彈三藏。二略釋弟子義即為九意。一略釋弟子名義。二釋十弟子。三總對通心數。四別對十心數。五明莊嚴雙樹六明生果報土。七明凈佛國土。八約觀心。九明遣問前后。初意者夫師有匠成之能。學者有資稟之德。資則舍父從師敬師如父。師之謙讓處資如弟。故夫子云回也處余如父余也處回如弟。今身子之徒從佛受學即是師資故名弟子。問佛是眾生之慈父。一切眾生皆是佛子。故法華云今此三界皆是我有。其中眾生悉是吾子。豈從夫子之所制立。答經有二義自有依理立名。自有順俗為目。如法華云我為太子時羅睺為長子。我今成佛道受法為法子。此即約理。世間出世間皆是父子。若順俗者即如夫子。尋弘教門順俗無諍。而心不違實法故依外義釋名無咎。問若爾俗人皆是何獨聲聞。答通論實爾別則不然。俗人雖復時來受道既形居俗綱。事親事君豈能晨宵承奉常得資稟。菩薩常以利物為懷。有機則赴不專佛邊。聲聞舍家為內眷屬。從聞生解事事資承。弟子之儀事理圓足。復次聲聞經中明五佛子。五種得果并不說菩薩。是以弟子之名偏屬聲聞。若衍中多說菩薩為佛子。今仍本約聲聞經名為弟子。世多信用故以標品。二釋十弟子。諸經明十大弟子次第多有不同。今還約此經以為次第。一往與法華三根意同。唯迦旃延在富樓那后異耳。但如來法王導三界。初開三藏必須輔翼王。此十聲聞互有所長。各掌一法助佛開化。身子智慧。目連神足。大迦葉頭陀苦行。善吉空行無諍。富樓那辨才說法。迦旃延論義往復。阿那律天眼。優婆離持律。羅睺密行。阿難多聞。皆稱第一。問若十德互長從長標稱者。如身子持衣帶。目連盡其神力三千皆動。而不能動身子之帶。目連以事白佛。佛言佛入禪定身子不知其名。身子入定目連不知其名。若目連神足不長于身子。余八未必各有所長。答或是偏長或非偏長。何者形他未必定有所長。就其十德自有偏長。故稱第一。但佛為法王所置法臣如世國臣。雖各諸能而八座卿各有所掌。十大弟子雖各有所兼。不可一人獨當二事。故分十德各屬一人。助佛宣揚十種教門令物慕仰。故各稱第一。隨彼根緣歸心有在。雖各助宣終歸一道。三總對十心數者。毗曇偈云。想．欲．更樂．慧．念．思及解脫．作意．于境界．三摩提．以痛。此通大地扶于心王起一切數。如國十臣共輔一主。若共行非法民皆造惡。共行正治民皆有善。眾生心王與通心數亦復如是。以此通心通善惡故與王俱起無量善惡。復次王即是師數即弟子。相扶善惡亦復如是。故文云弟子眾塵勞隨意之所轉。佛為法王弟子為臣共化王數。若眾生信受修行慧行即成見道諸善心數。修習行行即成修道諸善心數。復次十數即十法門能通入涅槃。初以十數為種子。從此修習遂致成道。如合抱之樹起于毫末。今法王欲以半滿之教化諸眾生。先隨樂欲。故下文云先以欲鉤牽。后令入佛智。今十弟子各弘一法者。人以類聚物以群分。隨其樂欲各一法門攝為眷屬。雖各掌一法。何曾不具十德。如十心數隨有一起余數隨起。雖一數當名而實其十

四別對者。想對富樓那。以其想數偏強從想入道。是故弟子中說法第一。何者成論云。識得實法想得假名。其用想數分明。故能分別名相。辨才無滯于說法人中最為第一。諸有樂說法者皆師滿愿。何者佛德尊高無敢輒問。新學之徒各隨所好師而事之。故二比丘不敢問佛。是故十人隨用一數入道。于聲聞中各稱第一。對文一一隨其義便。準想說之。如今世人隨其三學各有所師。故云毗尼毗尼共等。是則發起如來枯榮入道之教。欲數對大迦葉。以其欲數偏強因此入道。何者一切善法欲為其本。迦葉絕榮志樂山谷。是則因善欲心舍世惡欲。其有樂頭陀者即以師之。攝為眷屬顯發枯榮頭陀入道之教。更樂數對迦旃延。以其此數偏強用之推獲以為入道。何者問答往復無有滯礙此數力也。余如迦葉。慧數對身子。以其此數入道故為轉法輪之大將也。余如迦葉。念數對波離。其用念數持律入道。何者造緣憶持名之為念。對緣詮量而無忘失。持律之上此數力也。余如迦葉。思數對羅云。以其思數偏利密行入道。何者行陰是思。思數若利修諸戒行。覆藏功德密行之上。余如迦葉。解脫數對善吉。以其此數偏利用為入道。故無諍三昧蕭然獨脫不與物競。余如迦葉。作意數對那律。以其憶數偏利。因其失眼佛令起此數修天眼入道。何者夫修天眼。必須住心緣境取日月光明。方發天眼通也。余如迦葉。三摩提數對目連。以其定數偏利修此入道。何者凡夫皆有此數。若無定者平地顛墜。以眾生不能修習故不得深定。余如迦葉。痛數對阿難。以其受數偏利以聽受入道。何者受數四卷稱之為痛。雜心為受。今通言受。受以領納為義。故此數分明領持佛法。如完器盛水。余如迦葉。五明雙樹者。上雖明枯榮語少義隱。是十弟子共輔如來。莊嚴半滿引物見性住大涅槃。即雙樹間涅槃義也。三藏無常破常四倒。莊嚴四枯引接眾生。一一數中四悉攝物。隨其善巧輔佛法王。成半字教利益一切。若一人四悉十人即有四十莊嚴。乃至五百即有二千莊嚴四枯也。問若十人對十數五百如何答。法王所說必有所以。今既未見五百所傳不可妄擬。今尋義理聊為解釋。一數有十十數即百。束對五根五百數。又大經五百各說身因皆是半字。四枯入道。次明對十數法門輔佛弘于滿字四榮。眾生不堪以方便力設四枯之教。是十弟子皆是法身內秘外現。如來既托生王宮弟子亦隨緣應出。如來樹下覺道。弟子皆聰明利智為外道師。故法華云我本著邪見為諸梵志師。世尊知我心拔邪說涅槃。所以為其師者調伏為易。如來成道悉來歸命受習四枯。師主既降學徒風靡。過是已后心相體信入出無難。是故凈名呵諸二乘令欣大棄小。故示居不及之砧受彈呵之槌。共熟物器令成大事。顯于如來方便。密教眾生皆恥小慕大開佛知見。得常樂我凈入滿字法門。皆由弟子以十數法門助成佛事。五味之義委在法華。非此正意不具明也。又大經明莊嚴四榮。應具標十人。但取六者為對破六師毀壞雙樹故也。何者一切眾生皆有王數。即三佛性義。王即正因慧即了因。余數緣因佛性宛然。煩惱數覆不能得發。是故如來共十弟子槌砧扣發成生熟蘇。令入滿字開佛知見顯三佛性入秘密藏。今以弟子對數如來為王成半滿益。其義冷然。自古及今不明此義。豈知命弟子意在扶成不思議解脫之教。六明生果報土者。十大弟子用此十門助嚴雙樹。若所化眾生成就四枯入無余時生有余土。是人根鈍以于佛道紆回。今對凈名轉入四榮。若至法華開佛知見得無生忍。舍報即生果報凈土。為盧舍那眷屬。唯聞圓教心心寂滅自然流入。七明凈佛國土者。此十弟子用十法門莊嚴雙樹。即是成就眾生凈佛國土。至法華經為佛授記。后成佛時所化皆住十種法門修枯榮因凈佛國土。成佛之時如是眾生各生其國。若齊此教只是呵嘖聲聞。贊諸菩薩住不思議凈佛國土。二乘永絕。根敗無堪。是故迦葉聲振三千。今取法華意望授身子等記。即汝等所行是菩薩道。又言少欲厭生死實自凈佛土。理而推之凈名呵折皆為二乘。展轉皆成凈國之因。是則弟子重述扶成佛國品。其意宛然。自古及今誰知之也。八明觀心者。今案前解亦是觀心。何以故。行人王數即是師資。但眾生日夜常生無量邪正諸法皆由王數。是故行人須善此意。若勤修習思惟分別發半滿智。自行化他即同身子莊嚴雙樹。如是一一皆約心數行成化物。行顯由心。若能諦觀心性即見佛性。住大涅槃即同如來莊嚴雙樹。若觀行心明見于心。王即法王數即弟子。莊嚴雙樹猶如目前。觀心語密疏豈盡心。九料簡問疾前后。問如來何不先遣菩薩。答菩薩若各述不堪聲聞望崖則失五百法門。若先命聲聞聲聞各述則五百法門皆印成經。次遣菩薩即得具述昔說法門。問若劣為始應前遣阿難。答互有所掌先遣無咎

爾時下三入文解釋文為二。一凈名默念二如來遣問。初為二。一自念寢疾二念佛垂旨。初文者凈名位居等覺當有何疾。今自念者正欲托茲起教利生故也。自念是解脫知見法身。住等覺三德之位。寢表般若。疾表解脫。床表法身。此不縱不橫如世伊字。所以然者。法身即是自性清凈心。隱名如來藏顯名法身。即是真性解脫。寢表般若。如人寢息息諸勞煩及諸事業。大經云誰得安穩眠。所謂諸佛是。常觀空三昧身心寂不動。今以般若觀空修因已圓諸行休息。本凈理顯故約寢明般若。即實慧解脫。疾表解脫者。般若與真性理合。即有無緣大悲不舍眾生。慈悲熏身故能方便現疾。大經云調伏眾生之處名為解脫。以眾生疾故凈名亦疾。善巧和光不同其塵。即是方便凈解脫。問凈名何以自念寢疾。答寢既是法身般若。大悲示同眾生緣縛之疾。事既未彰內懷不暢。故寄自念

世尊大慈寧不垂愍者。二念佛垂問。我今居因尚悲眾生欲拔三種緣集之苦。而自現疾。如來果地無緣大慈常欲與物大涅槃樂。復甚于我。寧不垂愍。若遣參問便得自述疾懷。此意若彰則三種緣集眾生因果之患皆愈。此段眾生疾愈凈名又愈。豈非如來大慈普覆

佛知下二如來遣問文為二。一佛知心念二正遣問。初言佛知其意者。佛以寂照之智懸鑒托疾之懷。無緣大悲為眾生疾。智人知智如蛇知蛇。告舍利下二佛遣問為二。初命十弟子次命五百。初命身子文為二。一佛命二奉辭。初先命者。身子是佛左面侍者。以聲聞眾中名高德重內外敬揖。凈名雖復在家精通佛法。神解辨才難為酬對。故先命之。但身子因緣甚多難可具說。今略言之。托胎已來聰智過人。欲化一切聰明外道皆先為弟子。后值佛出家成羅漢者。引一切聰明外道為佛弟子顯四枯之教。今為所呵默然不對者。欲令四枯之徒內心鄙折慕仰四榮智慧之教。至說摩訶般若前對身子說者。令諸聲聞信解滿字四榮之智。至法華中先對身子開佛知見。八部四眾皆開佛知見歡喜稱嘆。而說偈曰。大智舍利弗今得受尊記。我等亦如是必當得作佛。是則悉悟四榮真解。故大經師子吼菩薩問佛。何人能莊嚴娑羅雙樹。佛答大智舍利弗即其人也。有云法華是無常之教。身子佛未涅槃三月已取滅度。既不聞涅槃雙樹之教。如何得云堪莊嚴雙樹。當知法華授八部四眾記。即雙樹義顯。此探取法華意耳。以是因緣佛遣問疾

舍利弗下二身子奉辭不堪文為四。一奉辭不堪二述不堪之由。三正述不堪之事。四結成不堪。初文者往昔被彈不識其言。故不堪奉命往問疾也

所以者何至樹下二述不堪之由。由于林中宴坐樹下。宴坐者有云縮止如龜藏六。縮止六識六塵魔不能惱故言縮止。今明宴之言安。安住根本凈禪乃至滅定。息外勞累似涅槃。法安置心中身證想受滅故言宴坐

時維摩下三正述不堪文為三。初總呵二別示真宴坐三結成印定。初總呵。言不必是坐為宴坐者。此不全非欲。譏其僻處非究竟耳。身子作何等宴坐而為所呵。將下文望此。多是三藏半字諸禪滅盡定也。既不能趣滿字宴坐。入諸禪滅定則有六失。故呵言不必。不必只是不了之言。若不思議即是必也。毗曇明。滅盡不相應行來。補處有十三種入滅定。成論明空心二處滅。今明三藏三乘入滅受想。五處不同。一者根本通明凈禪。二依八背舍觀禪。三依九次第定練禪。四依師子奮迅薰禪。五依超越修禪。初出大集。后四出大品。此是南岳所出。一依根本凈禪者。通明觀發得。初禪觀色如沫二禪如云三禪如影四禪如鏡像。次滅色取空一心緣空乃至非想。雖無粗煩惱而成就十種細法。猶是煩惱生死。佛弟子知非圣法即能滅之。亦滅能滅之心。心數法滅故言滅受想定。次明背舍者。觀內外身不凈白骨流光入初背舍。二勝處滅初禪惑入二禪。三四勝處二禪惑滅。爾時已來無沫云鏡像之色也。但觀凈色入三禪。緣凈故凈。練八色流光滅三禪惑成四禪四勝處八一切處

若滅色緣空乃至非想。亦知非想猶有四陰十種細惑。深觀離著進修滅受想。若皆滅受諸心數法身證受想滅。即是滅受想背舍在因名背舍。若發無漏非想惑盡。爾時背舍轉名解脫。若因中說果亦名解脫。果中說因亦名背舍。而今不得名解脫者。阿那含人依八背舍得入九次第定。猶不得名解脫。若是解脫應是羅漢。何得猶是身證那含。約背舍入者小勝通明。三依九次第定者。前背舍雖入滅定作意要期。非是任運。今練背舍始從初禪次第而入。乃至非想。任運入于滅定則為易。但出時如睡覺耳。四依師子奮迅者。向依練禪但次第入。今明非但次第入至滅定。無間從滅定起次第出非想乃至初禪。定力愈勝。五依超越者。上雖入出自在無間。未能超入超出。今此超禪能于不用處超入滅定。乃至初禪超入滅定。具如大品。此如黃師子之所超也。是名善入出住出生百千三昧。此定功力最大。今約此五明五味者。凈禪如乳．背舍如酪．九定如生蘇．奮迅如熟蘇．超越如醍醐。超禪能具愿智無諍三昧四辨三明六通十八變化等功德。于諸禪中最為極頂。乃至于諸禪中超越。出入皆名頂也。問何以根本凈上更有四種之別。答如世治皮。通明如水漬。背舍如亂毛。九定如入惱。奮迅如火薰。超越如柔熟。此與數家解薰練不同料簡(云云)。羅漢若得超越名摩訶那伽。心調柔軟三乘事定齊此為極。身子林中游此諸禪息諸勞累。以不依佛慧起此諸禪。故呵言不必。所以然者身子所得非是滿字九種大禪深禪定窟。故言不必

夫宴坐下二別示真宴坐。而不思議六種宴坐即有三雙。一約體用．二約法心．三約因果。初中為二。初約體云。不于三界現身意是為宴坐。身子不以趣佛慧入上諸禪。必靜處端身斂念方得入定。則于欲界現身意相。身如木石即是現身。心如死灰要期出入即是現意。且復使物敬驚異。何滅之有。真宴坐者以趣佛慧。于九大禪及二乘定隨意即入。是名不于三界現身意也。故下文云。在欲而行禪令魔心憒亂。不端身不運想名不現身意。身意同世不乖滅定。雖入滅定不妨威儀。即無出入動念之過。又免三界現相之失。即真宴坐。是不思議真宴坐也。復次法身菩薩于法性身入諸禪定。不于三界而現身意。是真宴坐。若理論眾生皆是滅定。而身子不知。若就事明法性身中定無三界身入。身子猶有三界身意。豈得稱真宴坐。故默然也。是譏不知真宴坐體。故示之耳。若修一心三觀是趣佛慧起六種宴坐也

不起至宴坐次示不思議用。譏其滅定無用。以聲聞入定不能現四威儀。如迦葉入定無所施用。至彌勒出方乃現變。故知二乘入定自他無益無用。由其無體。不思議定有體有用。故能不起滅定。現十界威儀。如修羅琴隨人吐韻。菩薩隨機十方現形出沒自在。汝何不以誓愿薰定。使物機感現諸威儀。良由不見真性及無愿波羅蜜也。無用之定物所不重。故呵言不必。復次法性之身以趣佛慧入諸滅定。能于三界現十界四儀。一切諸法無不示現。是為究竟真宴坐也

不舍下二法心一雙。呵其法心之拙。故言不必。初約法呵者。身子出真方同凡事。若不舍諸禪何得要期出定。即是舍道法方同凡法。應知二法不得相舍。何者但如菩薩。以趣佛慧二法無別。豈舍道法更入道法。行于非道通達佛道。若不能通達何謂為道。四教各有二行道法。現凡夫事者。謂三業善不善事。如言雖為白衣等二十九事及無量方便。法身常在三昧能遍同凡事。即于凡身入王三昧。一切三昧悉入其中。以此引物入不思議解脫佛之凈土即是究竟真宴坐也。以此譏其道法之拙。故呵云不必

心不至宴坐次約心為呵。言不住者身子入定住內出散在外。緣理禪住內緣凈禪在外。入滅定住內出滅定在外。是則心依內外入出動散。何名宴寂。故呵云不必。菩薩以趣佛慧觀中道法性。尚不見涅槃生死內外可住可在。何有滅定出散內外可住可在。有二邊散非真宴坐。故言不必。今菩薩冥心法性不亂不味。即不思議真宴坐也

于諸見下三一雙約因果。示是真宴坐斥其非真。初言于諸見不動者。譏其因僻非真宴坐。諸見不動即是因中真宴坐也。今應四句分別。自有見動不修道品。有不動不修。有動而修。有不動而修。動不修者如諸外道。舍有取無乃至非有非無。六十二見如避虛空。雖舍諸見欲取涅槃。而不知修三十七品。故佛于須跋經中作師子吼。以其無八正道故決定無沙門四果。不動不修者。外人起見言是事實余妄語冰執不移如取虛空。亦不修道品。動而修者三藏二乘。知身邊污穢顛倒因緣無常流動。動此流動故名為動。修道品者。觀破身邊五陰修四枯念處等。成暖頂忍入見思無漏。故大經云暖法觀者七十三人我弟子有。外道則無。身子及諸二乘皆然。故呵言不必。不動修者菩薩了知六十二見即是菩提不取不舍。故言不動。修道品者。觀污穢陰修念處。時觀色性非垢非凈．受非苦樂。心非常無常．想行非我無我。此是別觀四念處。故仁王云法性色受想行識。菩薩以趣佛慧觀法性色即畢竟凈。觀法性受即涅槃樂。觀法性心即法身。觀法性想行即八自在我。即以不動修榮念處。于中勤策是四正勤。乃至安穩道中行即八正道。即為不思議究竟真宴也。此譏其于諸見動而修道品。宴坐之拙也

不斷至宴坐次約果明真宴坐。以譏身子取滅定果之僻。身子初值頞鞞得見諦已。或七日或十五日正使皆盡。名斷煩惱入有余般。身智俱盡入無余般。此亦四句。一不斷不入。是凡夫三藏菩薩。二斷而入。是無學人。三斷而不入。即通別菩薩。四不斷而入。即圓菩薩。故淫怒癡性即是解脫。貪恚癡性具一切法。即煩惱不可斷也。則是不滅癡愛起于明脫。若身子等斷惑入般如破壁得出。怖畏生死不能用煩惱而作佛事。菩薩以趣佛慧不斷而入。如得通者壁不能礙。是則還用煩惱以為佛事。是名不斷煩惱而入涅槃。他解煩惱是空故不須斷。若爾須彌入芥無芥可入。芥子既空即是須彌入空不入芥子。有如是過。若煩惱宛然不破不動得入涅槃者。芥子性非大非小。小不妨大能容須彌之大。須彌性非大非小。大不妨小能入芥子之小。雖云能入本處不動。若言不入而實入芥。不可思議。不斷煩惱而入涅槃。若能如是是真宴坐。此斥身子斷入非真宴坐云不必也

若能如是坐者。佛所印可三結成真宴坐義。若身子能趣佛慧此之六種即是究竟宴坐。為佛所印。豈敢呵彈言不必也時我下四結成不堪。聞是語默然者。不解六義彈呵對顯不必之意。不解如聾。不能加報如啞。其既如是豈堪傳旨。故云不任詣彼問疾。若作此格與華嚴座聾啞何殊。理而論之折二乘無學慧業引入不思議解脫。令生果報凈土又成凈國之因。問身子即智慧而用定呵。目連禪定用說法呵。此意云何。答經云非禪不慧非慧不禪。遠師禪經序云。禪無智無以深其寂。智無禪無以窮其照。身子若有深禪可得大智。禪既不遠智亦不長。故用彈呵。兼得智也。下文云。以趣佛慧起于宴坐。既不依佛慧宴坐。被于四榮之折意在此也。若目連深修禪定能得神通。何得神通差機說法。說法既謬。當知定淺。神通所鑒用亦不深。故用定呵意在于此。下八人廣如法華疏。今略明耳

　　維摩經略疏卷第十二

　　弟子品之二

佛告大目揵連次命目連文為二。一佛命問疾二奉辭不堪。所以次命者身子既辭不堪。目連禪定第一是以次命。目連姓也名俱律陀。父母無子從樹乞得仍以為名。文殊問經翻萊茯根。父母好食以標子名。真諦三藏翻云胡豆。上古仙人好食于此仍以為姓。乃至為顯枯榮深求其致。具前五種利益之義。具如身子章初

目連白佛下二奉辭不堪。文為四。一奉辭不堪．二述不堪之由．三正述被彈之事．四結成不堪。初文者昔為居士說法遂被彈呵。爾時莫知所對豈堪傳如來旨而往問也

所以至說法二明不堪之由。由于里巷為居士說法。里巷只是小曲之路。或表曲經所斷之理非大直道。居士義如前。為說法者。有師言為說戒善。今恐不然。戒善是人天乘非諦理入道。目連多說折空入道。何以得知。類呵諸聲聞皆半滿相對。又尋下呵文則應爾也

時維摩下三正述被呵之事文為三。一總呵．二別呵．三聞法得益。一總呵云不當如仁者所說。若用去聲即是不當法相根緣。有三不當。一不當法相．二不當根緣．三不當佛心。初不當法相者。法相即空那說破折。此乖法相不當道理。二不當根緣者。大乘根緣須說大法。無以穢食置于寶器。非唯不得大道又失小益。是為不當根緣。三不當佛意者。佛本意為大事因緣。其不獲已而用小接。今對大機即應說大。何忽以小化于大根。此不當佛心。總此三意彈呵故云不當如仁者所說。良以目連禪定力淺法相不明。如水不澄清珠相不現。又小定觀根不知利鈍。致有漏機之失

夫說下二別呵文為三。是用衍門三教別破目連三不當也。此有三雙。一者外如法相說內如法相解。是用通教即空斥不即空。破其說法不當道理。二外當了根緣內善知見得無掛礙。是用別教破不當根緣不得四無礙也。三外慈念眾生內念報佛恩。是用圓教破不當佛心。能用三教說法即是如法相說目連不以此三為居士說。故折其說三藏之非。令依衍三如法相說。初文為二。一當如法說。二當如法解。初文為三。一標章總勸．二別說．三結。初總勸者當依衍門體法三空如法而說

法無下二別明體法三空。破其用折三空之失。即為三。初四番明衍門生空破折生空。次八番明體法法空破折法法空。三七番并六句明平等空破三藏平等空。須略分別三空不同。三藏三空者彼教明。五陰成人即陰離陰求人不得。名眾生空。折五陰空名為法空。故阿含云。誰老死是老死二俱邪見。無誰老死名眾生空。無是老死名為法空。依毗曇門但明生空。成論空門具明三空。有師解平等空云。若有人法不名平等。無人法殊即是平等。平等即空名平等空。今研此語若其平等即平等空者。亦應生法即生法空。若直生法非生法空。要破生法名生法空者。亦要破平等方名平等空。若止作二空平等屬法。法語通漫無所不收。故大論云法無上涅槃。是故涅槃空猶是法空。雖復二三皆是折假名為拙度。破拙用巧為說體空。今以譬顯折體之殊。如實拳指鏡像拳指。具如玄義。智人體知鏡像無拳無指無空。不須破折方知無空。此之三法但有名字。名字之法不在內外中間。亦不自有。是字不住亦不不住。言語道斷無說無示。法相如是豈可說乎。若三藏三空前二是方便。平等空方始是真。若衍教三空即真入中。若通教三空同得見真。上根利智雖稟通教見空不空。即見佛性。今凈名用體破折。故言不當如仁者所說

法無下初四番。明體法入眾生空即入中道。問生空何得入中。答大品明一切法趣我見等。大經明眾生佛性不即六法不離六法。此明六十二見是如來種。今言法者即無明心具一切法。故下文云心垢故眾生垢。心凈故眾生凈。華嚴云心如工畫師造種種五陰。一切世間中無不從心造。約此以明一切法也。法無眾生離眾生垢故者。今為三解。一約理性。二約實慧。三約方便慧。此去說離一切觀行例依此三。皆須得意。一約理性者。心及諸法即是法性。法性本凈畢竟無所有。何有眾生。若無眾生即無眾生垢。是則自性清凈心不為惑染故名為離。下文云如優婆離以心相得解脫。時寧有垢不。眾生無垢亦復如是。勝天王云自相空故自相離故。二約實慧者若法即法性法性無眾生妄計有眾生故有十六。六十二等見．煩惱垢。若了知法性畢竟無眾生即離如上諸見之垢。故名離眾生垢。三約方便慧者。若實慧與理合能無眾生而現眾生。能令眾生離眾生垢。此即三種解脫。不縱不橫如世伊字。此眾生空豈可同彼聲聞所辨。下去皆有此意。無非觀心故不須更作觀心解也

法無至斷故。即陰離陰求我叵得我見即滅。方離一切見煩惱垢是體法我空也。一約理者心及諸法即是法性。法性本來非我非無我。是真無我。法性尚無何處有我。即是自性離我垢。二實慧者若法性無我有我垢者。良以不知真無我義。若能體知法性無我。一切屬見諸垢自離故言離我垢也。三方便慧及結成三脫類前可知

法無壽命離生死故者。一理解者心及諸法即是法性。法性何得有妄報壽命。若無壽命即無生死故言離生死也。二實慧者。法即法性。如是了知即不見壽命得離生死。三方便及以三脫并類前作。法無有人前后際斷故者。若約事解前際是生死后際是涅槃約理者。心及諸法即是法性何有生死涅槃前后。若法性非二法者。即是中道佛性。豈有前后。即以本無目之為斷。次實慧者良以無明不了妄計謂有。若體法即法性不同凡夫生死。不同二乘涅槃。故云前后際斷。三方便慧乃至三脫同前

法常下次八番明體法入法空。法常寂然滅諸相故者。若約理解心及諸法．即是法性名常寂然。即大涅槃不可復滅。而言滅諸相者。法性之理本無起相。此約性滅故言滅也。若約實慧者體達寂然之理。則妄想諸相自然滅也。三約方便乃至三脫如前。法離于相無所緣故者。若約理解心及諸法即是法性。本無十相故言離相。若無相境不為妄念智識所緣。約實慧者若了知法性自性離相。則妄念自息無所緣念。三理智合則有方便乃至三脫如前。法無名字言語斷故者。若約理解心及諸法即是法性。本不可說名言語斷。約實慧者了達法性理即無言說。故名言語斷也。三理智合則有方便乃至成三脫類前。法無有說離覺觀者。若約理解心及諸法即是法性。本來無說何有覺觀。若約實慧達法性無說。則攀緣覺觀任運不起故言離也。三理智合乃至三脫可知。法無形相如虛空故者。約理解心及諸法即是法性。無形無質無有相貌。不可分別猶如虛空。若約實慧通達法性不見相貌心如虛空。三理智合乃至三脫可知。法無戲論畢竟空故者。約理解心及諸法即是法性。本無愛見。戲論之法畢竟空也。若實慧者達法性無戲論。即畢竟空寂。三理智合成三脫可知。法無有我離我所者。理解心及諸法即是法性。本來無我何有我所。自性離故。若實慧者了達法性無我。即離一切所有愛著。三理智合乃至三脫比前。法無分別離諸識故者。理解心及諸法即是法性。本無分別。性非六七八識故也。約實慧者達法性無分別理。即離諸識生死緣起。三理智合乃至三脫可知。法無下三七番及諸句似平等空及法空也。法無有比無相待者約理明。心及諸法即是法性。如大品云。菩薩行般若時不見出法性外有法。既其無法何所比并。即是絕待。問若言法無有比是絕待者。只以待比說無比豈得絕耶。答若以有待之心分別不待亦計為待。若法性無心則一切有待皆是無待。約實慧者通達法性更無法可比。相待之惑自然而滅。三理智合方便無滯乃至成三脫可知。今以無待對平等空者。相待之惑既細。乃至平等之理猶有所存。若能絕待即無待不待。故平等法亦是空也。但三藏明平等空只是偏真待。何由絕。今明法性無比。智障心滅乃是真絕待義。法不屬因不在緣故者。理解心及諸法即是法性。本非六因不在四緣亦非十二因緣流轉。但六因有所作因四緣有增上緣與相待意同。故屬平等空之所破。實慧者若了法性非六因四緣及十二因緣。例皆悉滅。三理智合乃至三脫可知。法同法性入諸法故者。理解心及諸法即是法性故言同也。一切法中悉有安樂性一法入一切法。一切法入一法故云入諸法也。實慧者通達法性即是智慧入一切法無非法性。三理智合乃至三脫可知。法隨于如無所隨故者。理解心及諸法即是法性。法不乖如故言法隨于如。法即法性法性即如。無能所之異故言無所隨也。實慧者通達法性如如不異。即不見有能觀之智而異于如。故云無所隨也。三理智合乃至三脫可知。法住實際諸邊不動故者。理解心及諸法即是法性。法性即是實際異名。若法依法性即住實際。實際非邊故無四邊二邊之動。約實慧者其能通達住實際者。不為四邊二邊邪見所動。三理智合乃至三脫可知。法無動搖不依六塵故者。理解心及諸法即是法性。不依六塵。實慧者若達法性即六根永凈。不染六塵。三理智合乃至三脫可知。法無去來常不住故者。約理解心及諸法即是法性。無來無去則無所住。實慧者通達法性無去無來。即不住生死涅槃。三理智合乃至三脫可知

法順空隨無相應無作。若聲聞經明三三昧約十六行。衍門明義同緣實相。隨順應化。三名雖異同一實相。若約理解三三昧者如思益云。一切眾生即是滅定無三差別。自有約實慧明三三昧。即是復宗明義。自有約應用論三三昧。雖順相有作而于內心不違實法。即是三種解脫準上

法離好丑者。若理解心及諸法即是法性。無涅槃之好無生死之丑。若實慧者通達法性即無好丑。離生死可憎涅槃可愛之異。三理智合乃至三脫準上。法無增損者心及諸法即是法性。無生死之增無涅槃之損。實慧及理智合成三脫類前。法無生滅者。心及諸法即是法性。本自不生今則無滅。法無所歸者心及諸法即是法性。更何所歸。法過眼耳鼻舌身心者。心及諸法即是法性。過妄六根非根攝故。法無高下者。心及諸法即是法性。尚無種智涅槃之高。豈是煩惱生死之下。法常住不動者。心及諸法即是法性。常恒無變故言不動。法離一切觀行者。心及諸法即是法性。本無觀行自性離故從無生滅。下六句皆應約實慧及理智合成方便慧為三脫之義。準上可知。問何得句句三釋悉具三脫。答大經百句解脫華嚴微塵解脫法華一切解脫今數十句何足為多若不句句辨即句句縱橫豈得同首羅三目世之伊字異三藏耶

唯大至說乎。三明結破。既不能如凈名如法相說。而用三乘之法為諸居士宣說。違大法相故呵云不當如仁者所說。問法性不可說凈名何得有說。答下文云。無離文字說解脫相。文字性離即是解脫。解脫者即諸法也。凈名用四悉檀善巧無說而說。即是如法相說

夫說下二明不能如法相解文為二。一正彈不解二借幻為譬。初言夫說法者無說無示者。此即是如法相解。真如法相無人無我。誰是說者。若無說者即無可示。無說者即如大經四不可說。無示者即無四理可示。故法華云。是法不可示言辭相寂滅。諸余眾生類無有能得解。其聽法者無聞無得者。若如法相解。非但無能說之人亦無聽法之者。既無聽者誰聞誰得。無聞即無四門聞于四說。無得即無四理之可證也。若目連不能如此體達。即是計有師資能所。豈得是如法相解

譬如至說法次譬者。菩薩入如幻三昧了知。說聽皆知幻人。雖知不實而有所說。即是知四不可說。悉檀赴緣示物四理。理亦如幻。故大品云設便有法過涅槃者。我亦說之如夢幻也。人譬聽眾從無明幻師而有。是則不有而有。雖有所聽即是幻聽無聞無得。目連若入如幻三昧而說。可是如法相解。既不能爾即是不如法相解。何能如法相說。故呵云不當如仁者所說。意在此也

當了下二呵說法不契根緣。此不解別教無入假觀。不得道種智法眼知病識藥隨病授藥。文為二。一呵不知根。二呵于知見有滯。初云當了眾生根有利鈍者。目連或念。如來亦說此法何得見呵。凈名知念即以斥云。如來知根故于聲聞經中說此折空。今居士根利何得以拙度而說法乎。故說體空以逗于彼。善于知見無所掛礙。次斥其知見有滯。無種智法眼故說法有滯。今凈名通達別教得道種智。故知法無礙。得法眼故見法。無礙故能知病識藥隨病授藥。以四無礙赴機無滯

以大下三呵說法運心不稱佛意。此由不解圓教大乘。故呵言不當如仁者所說。文為二。一當起大悲心二念報佛恩。初云付大悲心贊于大乘者。悲能拔苦。若小悲說小拔界內苦。大悲說大拔內外苦。令得不思議解脫住大涅槃。念報至說法次報佛恩。目連因佛而得解脫。應報佛恩。應度眾生紹三寶種。今說小乘無常入空令居士斷結入滅。即是斷三寶種豈名報恩。若圓教深觀一切諸法開佛知見。即是三脫三德三寶不縱不橫。開真解心心心寂滅。自然流入薩婆若海。是為不斷三寶之種即真報佛恩稱會佛心

維摩至菩提心三居士得益。凈名既能如法相。解如法相說契于大機。則八百居士皆發大心

我無至問疾大段第四結辭不堪。目連自惟。既無三教之辨致昔被呵。今豈堪傳佛旨往問疾也

　　維摩經略疏卷第十二

　　弟子品之三

佛告大迦葉三命大迦葉文為二。一佛命問疾二奉辭不堪。所以次命者于聲聞中頭陀第一。迦葉是姓此翻為龜。即以姓為名如目連也。所言大者或因智大德大心大。故稱大迦葉。所以然者。其是大辟支根性出無佛世亦能獨覺成辟支迦羅。今既值佛墮聲聞數。故就其智慧勝利故稱大也。從德以受大者。是人頭陀苦行第一。其德重大故稱為大。或因心以受大者。聲聞弟子中慈悲心大故名大也。有言是僧上座知眾事故名大迦葉。若深求其致乃至成前五種利益之義。大旨同前

迦葉白佛下二奉辭不堪文為四。一奉辭不堪。二述不堪之由。三正述不堪之事。四結成不堪。初文者良以往昔舍富從貧被彈無答。故不堪傳佛旨往問疾也

所以至行乞二述不堪之由。由乞食也。乞食者即十二頭陀之一。釋十二頭陀義有三意。一約半字事理。二約滿字事理。三約觀心。具出文繁略之不述。有師云小乘見理名之為貧。今難之。若言貧里是小乘者。善吉從富應是大乘。既非大乘此義便壞。今依觀解約有空兩門。迦葉有門入道。有門局狹名之為貧。善吉空門入道。空門寬廣名之為富。雖有空之殊同是三藏非關大乘。故成論往往斥于毗曇意在此也。恐人謬作觀行。消經故須比斥。此非經正義故不須執也。今言于貧里行乞有二意。一為利他二為自行。一利他者其有慈悲之心見貧窮者持缽往福。使現轉報來生免苦。又眾生不苦不求涅槃。既遭貧苦必易化度。故須往也。富者著樂會不從化。徒往喚擾于理無益。二為自行者。富家門閣重深求苦難及必稽時廢業。從貧則易不致所妨。又貧者報劣飲食必粗不生心著。富者豐足食必甘美。或起習染乖頭陀行。非為物軌。是則情有偏存致被彈斥。不堪之由良有以也

時維摩下三正述被彈之事文為三。一總呵。二別呵。三揖敬。初總呵云。有慈悲心而不能普者。聲聞之中最有慈悲。如來所嘆命共同坐。但小乘慈悲而不圓普。利他不等舍富從貧。大士呵者佛制頭陀令次第乞。今舍富從貧乖于佛旨。若以拔貧現苦令未來樂者。富復耽欲而不知修。將墮深坑。何不往化令后相續。若置而不化何謂等慈。若言為解脫因者。應貧富等度。度既不等豈成圓普。若謂貧人厭苦易度。易度本關福慧。何必貧苦。若自行為易何得惜小時之化而令富者失利。縱留神化富亦何妨于自行。若舍道法往貧亦應往富。若舍道法往富妨行往貧亦妨。既二俱有妨何得舍一往一。且復于法等者于食亦等。若美不美皆悉平等若法食不等。所有諸行悉皆不等。是故呵言有慈悲心而不能普。今時觀行分衛之人當依凈名之說

迦葉下二別呵文為四。一呵乞食心非二呵入聚心非三示正食法。四結勸。初文又四。一約小乘證滅破。二約知苦破。三約斷集破。四約修道破。問若約四諦破心非者。應前對苦破何得對滅。答迦葉證有余般行乞。心非故前約滅。次破其昔心所契今事果乖心。故約余三諦破也。住平等法應。次行乞食者初破未得平等滅理。涉事去取致乖次乞之法。菩薩若得本有滅諦平等之理。即心行平等由如虛空。于善不善等以慈即于貧富心無去取。能次第求。大品明須菩提白佛次第心中應行般若不。佛答常不離薩婆若心。為行生修即是住平等法。而能次第行生修也。即是理中次第求于法喜禪悅。由本垂跡故涉事行乞。由跡顯本故行平等。若迦葉破八邪入八脫。但得小乘法喜禪悅。此即舍邪取正。何得名為次第求于法喜禪悅。菩薩雖知法性真滅平等。能不舍八邪入八解脫。即是次第求于大乘法喜禪悅。何者以薩婆若心從凡夫禪悅入世間諸定。又入二乘出世間定。又入菩薩上上諸禪。皆摩訶衍。以不可得故于一一禪。皆有一心三智故得真法喜。皆有三諦三昧故得真禪悅。故云住平等法應次行乞食。是為菩薩次第行次第學次第道。法華云善能次第集諸善法。故菩薩行頭陀時大悲平等心如虛空。不觀貧富心無去取。依分衛法次第行乞。迦葉內心不得無緣大慈。不住本有滅諦真平等法。故不能于邪正諸禪次第得大乘法喜禪悅。唯住偏真滅諦棄舍生死。故涉事行乞。心有去取舍富從貧。凈名呵之意在此也。為不食故應行乞食。二約知苦破者。只以苦諦是陰入身。故須乞食以資性命。若迦葉無為破此苦諦。以求涅槃不食之法。故須乞食資身行道。若發無漏因入無余同如虛空。即是不食。若在學地雖發無漏結既未盡。不食之因未成。可許為不食故應行乞食。迦葉結漏已盡食因已亡。若為不食但七日不食即入無余。即無飯食之患。猶日日乞食意欲何之。若為利生令得不食而行乞者。不應舍富及入無余。若菩薩觀苦為不食故而行乞者。欲破界內外生死之食求大涅槃無食三昧。故須乞食資身修不食之因。此則無過。若為化眾生令得不食之果。貧富俱往化世乞食。終不灰滅入不食之涅槃。此皆觀心不須更作

為壞和合相故應取摶食。三約斷集破者。集是煩惱和合隨其受報。即須四食無迦葉斷集本破此和合。故求摶食資身觀行。若在學地和合未盡。可乞摶食資身斷之令盡。今證有余和合集盡。更乞食資身意何所主。若言為破眾生和合。則不應舍富及入無余。菩薩不爾。破界內外集諦未盡。應受摶食資身破和合相。若為化物應不簡貧富悉令如我。不應忿忿而入涅槃。為不受故應受彼食四約修道破者。迦葉無為得不食之果。應受飲食資身修道。是則有食有命有身有道。若在學地聽受彼食以修不食之道。今位居無學不食因成何得更受。若為利生令得此因。即不應舍富及入涅槃。菩薩為修無作道諦不食之因。故受彼食求大涅槃。不食之果若為利生令得不食因果者。應貧富悉受。又眾生未得此因果。是以久住世間。為令得之不應涅槃

以空聚想下二呵入聚心非文為二。一總呵。二別呵。初文者呵其舍富從貧。呵其有心入聚心有去取。何者入聚睹塵是有則分別貧富六塵好惡。故舍富從貧慈悲不普過生。因此致彼所彈。若以空聚想入聚落者。世間空聚無好惡人物可生去取。若能如是觀塵則無貧富粗好以生愛憎。而有避就論其損益。何有不普之過又若以事解。人物聚集所依名為聚落。若理解者根為塵。識之所依集名聚落也。故金光明云。六入村落結賊所止。一切自住各不相知。大品云。一切法趣眼乃至趣意。當知六根一切好惡塵識所依。前已總約外聚落。呵迦葉滯有。今更約六根明內聚落。呵其觀知不了六根。致于塵有滯故有取舍之失

所見下二別呵者。凡人分別故有愛憎。盲者不見則無去取。迦葉圣人入觀緣真一往同盲。出觀緣俗還同于凡。情有去取故于色中亦生貧富之見。菩薩不爾。不舍道法同凡所見。見色即空無所分別。故與盲等雖無分別了一切法不同于盲。雖復分別而無去取。慈心平等。復次若知一切法趣眼了眼聚落。即得菩薩肉眼清凈見十界色。名之為見無所染著即與盲等。大經云學大乘者雖有肉眼名為佛眼。是則五眼具足見粗細色三諦之理。名之為見。實無所見即與盲等。故大品云我以五眼觀不見三聚眾生也。是則不見而見。不見故即與盲等。而見故五眼具足。是則無緣之慈平等普覆。五眼清凈見十法界。拔苦與樂普同福利。豈有一曲之內舍富從貧。鐵輪尚爾。銅輪已上豈可商量

所聞至智證此譏迦葉出觀入聚不了耳。空聲如谷響。乃至身空受于諸觸如以智證。故于貧富聲等四塵而生難易。取惡舍好。異于入觀證滅定也。菩薩不爾。了耳性空故于聲如響。乃至對觸與智契理。二皆不殊必不舍理取理。故于貧富情無去取。一相慈心等同福利。若菩薩知一切法趣于耳等。體達即空乃至不見趣與非趣。身如凈鏡十界依正皆現身中。廣如法華六根清凈具說。例色可知

知諸至無滅此譏迦葉不了意根即空諸法如幻。故分別貧富難易之別。富則威儀禮節矜貴難近。貧則率爾形儀往告為易。故慈悲有隔福利致偏。乖佛頭陀平等正法。菩薩體之知一切法從無明起猶如幻化。化非實相。如佛答德女云。如幻非內外而現一切幻事。無明亦爾。非內外有一切法也。今體意者四句撿生皆不可得。即本無生今則無滅。若本無生今無滅者。尚無生死涅槃之可取舍。豈有貧富難易而取舍之。此則達意中道為利眾生雙游真俗。而于貧富難易次第乞之。菩薩知一切法趣意即空。則不見趣與非趣。余如眼分別。廣說如法華

迦葉下三示正食法文為二。一示正食二疊釋。初文又二。一明食體二明食用。初食體者乞食心非。良以不知正食之法。是以為說下文呵身子云。佛說八解仁者受行豈雜欲食而聞法乎。小乘八解即真法喜。但不依佛慧。舍八邪入八脫即思議解脫。故不得大乘法喜之食。故大經云汝諸比丘雖行乞食而未曾得大乘法食。若菩薩能以佛慧見中道理。非邪非正而邪正雙游。入不思議八解。即是大乘真法喜也。然邪正各有事理。一事邪者即根本味禪皆生愛見。謂四禪四空。若望魔禪鬼定猶是正禪。若望背舍則是事邪。二理邪者見心緣理不正名之為邪。即邪見邪語等八也。正二種者事正即八解破事八邪。二理正者。即正見等八對破緣理之八邪也。聲聞不得佛慧。修八背舍斷事邪八禪方得八解。是舍八邪而入八解。修八正道破緣理八邪得入見諦。是為離邪相入正法。并是思議法喜非真大乘法喜食也。菩薩依于佛慧不舍味禪事邪。而修背舍入八解脫。邪不妨正成三諦三昧。即大乘禪悅。又能觀八邪入無作八正。邪不妨正成一心三智三諦之理。即大乘法喜。是名法食平等。迦葉不爾致有不普。菩薩決能了知故得不思議真法喜禪悅。即是無緣大悲貧富俱利如為一人。眾多亦然。若于一切眾生心無所偏則能于食有等。于法亦等也

以一至可食二明食用。迦葉得思議法喜禪悅。此無廣大之用。菩薩依不思議真法喜禪悅。雙游二諦得世出世之食。故能以一食施一切供養諸佛及眾賢圣。如致香積一缽之飯。一眾食之猶故不澌。是真應供。能報施主外為真田然后可食。既不能爾何得內心受虛偽禪悅之食。外非良田而舍富受貧。使貧富俱無真實福利

如是下二疊釋文為二。初三番釋食體。二釋食用。初文為三。一約理邪正不相妨礙。若依佛慧即不見邪見正見等八。故言非有煩惱非離煩惱。非有即不見邪見等八。非離即不見正見等八也。非入定意非起定意。次一番疊釋事八邪八正。菩薩心依佛慧不見八解九定之可入。故言非入定意不見出入味禪及諸邪定。故言非起定意。問前示食體事前理后。今疊釋何得理前事后。答不思議之事理不定前后故。非住世間非住涅槃三一番。總釋事理。菩薩心依佛慧不住事理二邪。故言非住世間不住事理二正入有無二般。故言非住涅槃

其有至為損次釋食用。能為施主真實福田。其有施者無大福無小福。若譏迦葉者。不可貧人重心故福大應須詣之。富人輕心故福小則不須往。菩薩是無上食田。其有施者皆入佛道。豈有小大之殊。若案理釋生涅槃福名之為大。生人天福名之為小。故得真田不生二邊大小之見。不為益不為損者。若譏迦葉而迦葉謂往貧不往富為損益者。則彼此俱損益。菩薩心依佛慧不見如是損益。但慈心平等為顯法性無增減理。若案理解不為作世間果報之益。不為損之復損之令生死盡涅槃灰斷。是為至施也。四結勸亦是呵也。開佛知見入初發心。即分真佛也。不依聲聞者。若不了義說不得菩提。若依了義是漸入佛慧。故法華云是諸人等應以是法漸入佛慧。為不空食人之施者。能以無緣大慈貧富俱往一切普利。依大乘四諦行乞資身正入聚落。得不思議真法食者。隨有所施為作大乘無上福田。是則為不空食人之施也

時我至支佛行三咨述往昔聞此彈呵敬揖之懷也。迦葉聞凈名種種彈斥示真食法。既昔所不聞。故于菩薩咸起敬心。自惟無此內心揖伏四枯之化。即是顯發如來四榮之教

是故不任詣彼問疾四結辭不堪。既昔被此之呵。爾時莫知酬答。今豈堪傳佛旨往問疾也

　　維摩經略疏卷第十三

　　弟子品之四

佛告須菩提四命善吉文為二。一命問疾二辭不堪。所以次命者以聲聞中解空第一。須菩提此名善吉亦名善業亦云空生。其生之日家室皆空。父母驚異請問相師。相師占云此是吉相。因名善吉。稟性慈善不與物諍。其出家見空得道。兼修慈心得無諍三昧。是以常能將護物心故名善業。以生時家宅皆空因名空生。家宅皆空即表長成解空之相。深求其致乃至成前五種利益。亦例身子章初須菩提下二奉辭不堪文為四。一奉辭不堪。二述不堪之由。三正明不堪之事。四結成不堪。初文者良以往昔被彈無答。豈堪傳旨詣彼問疾

所以至乞食二述不堪之由。由詣乞食致被彈呵。所以詣凈名家乞食者。有二義。一為舍貧從富二為自恃解空。初有二意一化他二自行。一化他者貧人困乏常憂不足。慈心無諍將護彼意故不從乞。富家幸豐乞不為損則無惱他之失。又解貧者弊于貧乏易可開化。遇緣即發不足苦憂。富有益貧憍逸難化。自非因乞無由開曉。此與迦葉互有所失。迦葉從貧慈悲不普。善吉從富無諍亦偏。二為自行者。善吉行空三昧不以門閣重深難求為妨。若置上供空無分別未足動習。故舍貧從富。以于觀行心無妨也。二自恃解空者。凈名無方之辨見者無不被譏。故聲聞菩薩莫敢窺其門也。善吉思惟其存有者則可呵折。空無所有何可彈呵。自恃解空心無畏難故詣其門從乞食也。遂被彈呵苦。加折挫乃忙然置缽失儀欲去。不堪之由事在于此

時維摩下三正述被呵之事文為五。一取缽盛飯。二正彈呵。三置缽而去。四凈名安慰。五聞者悟道。初文者若事解。施主之儀若不與飯而呵似有吝惜。今與而呵表心無吝但乞者心非故愍而示之。若表理者。持空缽而往表但見于空。以滿缽與者表用妙有彈呵示理不空。故大經云聲聞見空不見不空。菩薩但見。將欲呵其滯空示以不空。故取空缽盛滿與之

謂我下二正述被彈大意為二問。一問若是敬田乃可取食。二問若是悲田乃可取食。初問多依通圓后問多約別圓。所以然者非為惜食。但善吉自謂應供生福田想。故須問其真偽。若是圣人可作敬田。若非敬田即須愜同魔外悲田取食。善吉不測問旨深玄。欲從敬田而取。所問圣法皆悉不知。始從悲田而取。何容無學頓同魔外。逡巡兩楹進退不可便。棄缽欲去。凈名彈呵正意在此。初問敬田文為二。一問知圣法不。二問是圣人不。若能至取食初問知圣法不。若知乃可取食。以法能成人故。先約法問。義推有二。一約事問．二約理問。事者若知圣法事中于食等者事法亦等。化他自行慈悲平等。不應舍貧從富如前所明。以食不等故慈悲觀行皆悉不等。是為于食不等于法不等。既慈悲觀行不等故乞食不等。是則于法不等于食不等。若俱不等云何取食。復次若謂有可破空不可破心無畏難而來乞者。則有空不等于法不等。法不等故詣問求食食亦不等。菩薩不爾空有不偏。是則法等。法等故食等。食等故即不如善吉恃空無畏。因食生諍何名無諍。若能有空平等于食無諍。即是能知圣法。可謂敬田。修觀行者若能如是即真乞士。二約理者如大品云。一切法趣味。是趣不過味尚不可得。云何當有趣非趣。今言一切法趣味味即法界含一切法。食有故法有食無故法無。今食不可得故尚不可見有。云何有趣尚不見無云何有非趣。即是中道三昧真禪悅食。而能通達趣非趣法雙照二諦。得二諦三昧名真法喜是名法食平等。又諸法等者。一切諸法趣陰入界乃至一切種智。陰入界一切種智不可得故。云何當有趣非趣。宛然具足趣及非趣。則一切諸法皆具三諦。如大論喻。剎那三相是為諸法亦等。若見食法性不異諸法法性。即二法一等。又于食等者。若通達諸法三諦之理即是食中三諦之理。所以于食亦等。能如是知是知圣法。方是敬田乃可取食。既不能如是即非敬田何得取食。此去多是觀心明義故不須別立

若須菩提下二問是圣人不。若是圣人應證圣法。可作敬田而取。又若非圣人豈作應供而受。所以作此問者。恐其生意。我雖不知不思議法。何妨見四諦理是得果圣人即是應供。敬田取食當有何罪。故約四諦而問。若意謂見四諦得果是圣人者。今歷四諦以問。若實見者何許得果圣人敬田。若不識者何得妄謂。既非敬田安得取食。文為三。一別歷四諦撿問。二總約四諦疊釋。三結破。初文為四。一約集二約苦三約道四約滅。如常所列。是約說法為次。則果前因后。欲令厭苦斷集慕滅修道故。今此乃從因果次第一一撿問。初文者此將無作集諦。問破其有作集諦。若凡夫三毒與心俱生俱滅即是與俱。若聲聞人無有知集而不斷者。此則斷而不俱。菩薩觀無作集諦。淫怒癡性猶如虛空故不斷。亦不與俱。故不同凡夫二乘也。菩薩能以佛慧觀三毒性即是佛性。通達三毒見一切佛法無不具足即是無作集諦。故無行云貪欲即是道恚癡亦復然。如是三法中具一切佛法。能如是見可是見諦得果圣人應供敬田。乃可取食

不壞至一相次別問苦諦。二乘觀有作苦諦撿折推求假名實法。方得苦理。名為壞身。菩薩觀無作苦諦體身實相。如見鏡像不須分折。是不壞于身而隨一相。通猶偏真不名一相。圓即法身無異見相故名一相。故下文云觀身實相觀佛亦然。見于一相不同凡夫。不壞于身不同二乘。觀無作苦見一實諦清凈法身名為見諦。方是圣人即真敬田不爾非也。不滅至明脫三別問道諦。若二乘除八邪入八正。起三明入八解。此滅癡愛起于明脫。即是有作道諦。菩薩修無作道諦。只觀一切眾生即菩提相八邪之法即八解脫。若斷而起者非修無作。以佛慧觀非明非闇。雙游明闇不相妨礙。顯出菩提即是行于非道。通達佛道故不斷癡愛。起于明脫明對癡脫對愛。故思益云以不二相觀明道圣諦。若能如是修道圣諦是真圣人敬田而取不爾非也。以五至不縛四別約滅諦。問二乘子果縛斷名得二般。即滅諦涅槃之異名。聲聞教明五逆之人。尚不得出家受戒豈得說為解脫滅諦。圓教不爾達逆實相即是滅諦。下文云一切眾生即大涅槃。不可復滅。思益云法本不生今則無滅是滅圣諦。方廣云乃至五無間皆生解脫相。逆是縛之劇者。尚本是滅。況一切法而非解脫。如調達造逆入無間獄如三禪樂。常自寂滅。即大涅槃。以五逆相故不同二乘。而得解脫不同凡夫。若能如是見無作滅諦。是圣人無上敬田。不爾俱非

不見至圣人二總疊釋。前問無作四諦以善吉不曉故重為疊釋。不見四諦非不見諦者今以三義通釋。一雙非解二去取解三約四不可說。解雙非者。不見即非有。非不見即非無。所以作此釋者善吉自謂見有作四諦得果。上已一一示其無作奪其有作。即無有作諦理之可見。故言不見四諦。若言不見有作即無四諦可見者。上說無作為何謂也。故言非不見諦。又解不見四諦不同二乘。非不見諦不同凡夫。二約去取解者。四教四諦去一取三。去一者不見即是。不見生滅四諦。取三者非不見諦。非不見三教四諦。此如中論明外人過。論主若破一切法者即無四諦四沙門果。是大可畏。論主反質云。若如汝所計有即破四諦四沙門果。我雖破一切法四諦四沙門果其義宛然。與此相持破者即如今破生滅四諦有者。有今衍門三種。玄文分別。今不重明。三約四不可說者。大經明四不可說。即四四諦理。有因緣說者。四悉赴之說于四也。不見四諦者四四諦理皆不可說。不可見故故言不見四諦。雖不可說而四教說。雖不可見而五眼見。故言非不見諦。即是不見相而見。不可說而說。不能如是即非圣人真所敬田。何得取食。非得果者有師云。此恐脫落類應有對。今明不爾。凈名既釋非見諦。即無善吉及二乘人見諦得果。若爾非不見諦應有大乘菩薩得果。今言菩薩因中不證故言非得果。但二乘人謂見四諦得二涅槃之果。今彈意者只證偏真名為得果。已破化城果即非果。故言非得果。若通菩薩雖見無生因中未證。故非得果。別教因中雖見無量若入無作。十地未滿豈得證果。圓教菩薩未至妙覺。豈于初心取無上果。下文云雖復示現成道轉法輪。而不舍菩薩行即非得果。善吉尚未見衍門三種四諦。非真圣人何得證無學果。此非敬田豈得取食

非凡夫者非具縛也。非離凡夫法者非二乘脫法也。復次非凡夫者四種道滅之法。非離凡夫法者四種苦集之法也。何者一切凡夫及二乘人。是中道理外皆是凡夫。菩薩觀中道見于佛性故非凡夫。非離凡夫者如五凡夫論明十地。猶名圣慧凡夫。是則降佛已下皆是凡夫。故言非離凡夫法。非圣人者。若作雙非菩薩觀平等法尚不見圣法。何處有圣人。非二乘圣人也。非不圣人者非凡夫也。又非圣人者非理外之圣人。二乘不見中道豈名圣人。又非不圣人者只三賢十圣約圓皆是圣人。善吉既是理外而不預此圣人之數。即非敬田何得妄取食也。雖成至取食三結釋。雖成就一切法者。通達四四諦。權實一切諸法皆成就也。而離諸法相者。平等法界非因非果而不可說。不見四四諦之相故心不取著。復次若通達四四諦即見中道。雙照二諦得三諦三昧。三智具足定慧莊嚴。成三德秘藏畢竟不可得。順道法愛不生即入圓初住心心寂滅自然流入。若能如是即真圣人。應供敬田乃可取食。既不能爾豈得取之

若須菩提下二問若愜同悲田乃可取食。所以作此問者。若知圣法即是圣人可是敬田。既不知無作四諦圣法即非真圣人。唯知凡鄙之法即是悲田。當依取食。此文難見。舊解無當。有云若分別佛法是正外法是邪。是則心有分別非解空第一。邪正一相始是會空乃可取食。一往似通教意。恐經旨不爾。有師云善吉是聲聞人。不能反出同彼外道。凈名呵折令同六師。始是菩薩乃可取食意亦不爾。今明凈名問善吉愜是魔外即是悲田乃可取食。此有二問。一問愜同邪人乃可取食。二問愜有邪法乃可取食。何者既非圣人即須愜同邪人。成就凡鄙之法。既有見愛豈非魔外。何意不愜同于悲田而取食耶。經意若此豈同諸師。初問為三。一約不見佛不聞法問。二約同六師問。三結令取食初問者。夫眾生不定邪正在緣。善吉既不見法身之佛不聞無作諦法。即是不見佛不聞法。是則昔所見聞豈非見于外道聞其法也。如三藏教明。若不見王宮丈六之佛不聞生滅四諦之法。別有師受者雖有禪定神通智慧皆是外道。今善吉既不見大乘三身三德之佛。不聞衍教三種四諦之法。即是不見佛不聞法。但昔見老比丘佛聞生滅諦法。則不見真佛不聞真法。故金剛般若論云。應化非真佛亦非說法者。如華嚴寂場初成正覺說圓滿頓教。聲聞在座如聾如啞。即是不見佛不聞法。又如法華。窮子止宿草庵但見執除糞器。不見尊特之身。其既不遇正緣不見正道。墮在二乘類同外道不見真理。俱非圣人悉悲田也

彼外道至出家二約六師問。所以問者既不見佛不聞法從誰受學。神通智慧應是從彼六師受學。何以知然。六師前生善吉后習。既不見佛聞法其外更無師軌之處。若如是者其師既邪弟子豈正。何故不同悲田受食。富蘭那是名迦葉是姓。所說諸法皆不生不滅。末伽梨是名。呴賒梨母也。說于眾生雖有苦樂無有因緣自然而爾。刪阇夜是名毗羅胝母也。說于眾生任運時熟得道如縷丸所投極則停住。又言八萬劫滿自然得道。阿耆多翅舍是名欽婆羅粗衣也。說于眾生應受苦報今以苦行拔發熏鼻粗衣代之。謂后受涅槃樂也。迦羅鳩馱是名迦旃延姓也。說于眾生亦有亦無。尼揵陀是出家外道通名若提母也。所說皆由業作定不可改無逃避處。今大士以少分折之如罵人為驢未必即有四足髦尾。三藏未極與邪相似。取此而呵言相似者。三藏有四門入理六師亦有四門邪計。如富蘭那所見無因無果無生無滅。無生即不有無滅即不無。即是非有非無門。末伽梨說一切自然無有造者。此即破因不破果如莊周所計自然。此似空門。刪阇夜計邪因無因未詳。迦旃延計有無門。余二所計皆是有門。故知六師亦有四執。聲聞教中明過去佛出世時人壽長短得道皆有定數。后彌勒出世人壽八萬歲時得道。余時不得故佛不出大論所彈。此與刪阇夜何異。此教又明剃發染衣糞掃苦行與欽婆羅何異。又明施重毗尼作擯及諸遮道之罪妨于圣道。與若提子何異。亦云相似故用為彈又外道有三種。一一切智．二神通．三韋陀。于四句中各有所習。精思徹入者見心分明。各于其門辨說無盡難不可屈。即一切智外道雖有此智若未得禪定則無神力。水火山壁觸處有礙。若得禪定因發神通能停河在耳變釋為羊。手握三光口含四海。如此之力與圣不殊。是為神通外道。雖復智慧神變未能通達四韋陀論。是則星文地理醫方咒術。觸事不知多為屈滯。此則有慧無聞。若能讀四韋陀者于其道中最為上首。一切世間無不師之。十六大國敬之如佛。將此三種以約六師。一師有三三六十八外道師也。三藏亦有三種羅漢初修三種念處謂性共緣。是故得果成三羅漢。謂慧俱無礙。若約四門則有十二羅漢。一切智神通韋陀事亦相似。所以引此邪人而為折者。將恐善吉自謂我是羅漢。見真斷結得一切智。又得三明六通又精通三藏為大羅漢。豈比外道。故大士取三種六師為折。若外道三種是邪汝三豈正。心行理外。自此之前皆名邪見。非無作故。大士知其心有伏難。故回轉結過展轉呵之。令無所對。如此進退難責。與彼何殊。汝既同彼即因其出家。以從受學一切智等

彼師至取食三明結成悲田可取食也。彼師所墮者即邪見六師。汝亦隨墮者。汝既師之。彼墮生死。汝亦隨墮。雖分二種生死之殊皆不見性。墮落義同。若愜俱墮同是悲田。乃可取食

若須菩提下二問愜同邪法不。所以更此問者。當是情猶未愜。我雖不見真佛聞無作正法。而是羅漢三義具足。豈同六師是其弟子悲田取食。大士知意因重問之。汝謂是羅漢三義具足。不同六師及弟子者。何以猶具見思鄙惡之法。若有此法者即不具三義。豈是羅漢而不愜同悲田取食。文為三。一約殺賊呵．二約應供呵．三約不生呵。一約殺賊呵者。若謂是羅漢理應殺賊。何得具有見思之惑。文為二。一呵有見惑而入八難。二呵有思惟離清凈法。具此二惑何名殺賊

若須菩提至無難初呵見惑。言邪見者是何等見。若合中道為二諦。真諦合俗還是有見。若作三諦別無見攝。故大經云。凡夫者有。二乘者無。菩薩之人不有不無。何者凡夫不見中道起六十二見。流轉二十五有攝屬有見。二乘不見中道斷六十二見。入空屬無見攝。空對生死還是二邊。皆不入中。若與為論許度三界見惑彼岸。奪而為語正是界外見惑。豈到見之彼岸。迷中故空見不動。不修無作道品。云何能到別見彼岸。故非殺賊

住于八難不得無難者。八難正障見道。聲聞若有此難則不得入。菩薩不定自有為難所障。自有雖住八難巧用正觀即得無難。見于佛性。此即行于非道通達佛道。善吉雖離界內八難住于界外八難。豈得到無作見道彼岸。故須分別二種八難。一者凡夫住事八難。二者二乘住理八難。俱不得無難。善吉具二豈得無難。唯圓菩薩修中道觀。住事八難。皆得無難。故于八難自他無滯。事八難者界內八難障偏圓見道。事數如前列。今明理八難。唯障圓真。初三惡為三。有師用三空為三惡道。此未必然。菩薩亦修三空而非二乘惡道。今用三藏見修無學為三惡道。無為正位不能發心名墮惡道。乃至無學亦復如是。若入無余永乖佛道。豈非三惡道難。菩薩不畏五逆三惡。但畏生二乘心。如大論明。大樹墮枝不宿怨鳥。四北郁單越定壽難者。四諦中滅以對北方。聲聞證滅如彼定壽。五長壽天。二乘名為凈天。若入無余歸第一義天。豈可化也。有言二乘無余是大滅定。經七百阿僧祇劫于其有緣佛放光照。方乃出之。始為說法。若依大論明出三界已受法性身。如是等異沈鈍難化。同長壽天。六佛前佛后二乘入觀見真。出觀緣俗不見中理。即佛前佛后。七世智辨聰。外道不見真理而發見慧名世智辨聰。二乘未見中道發無漏慧是為世智辨聰。八盲聾喑啞。二乘之人無菩薩根。雖得六通不見十界之色如盲。不聞十界之聲如聾。不能以一音隨類得解如啞。如此八難甚于事難。善吉既不能住事理之難得于無難自他無滯。而住此理難障見中道。何猶得到見之彼岸。同于煩惱離清凈法。二呵猶有思惟。然煩惱名通上已屬見。今宜屬思。善吉具有變易煩惱心與此合。故言同于煩惱。如大論明。結使有二。一共二乘斷二不共斷。不共斷者迦葉等所不能斷。故聞迦羅女琴不能自安。離清凈法者離于自性清凈心法。凡夫具惑遇緣猶能求清凈法。二乘執證畢竟不求迷心中理。即是永離清凈法也。是則思惑猶存云何自謂為殺賊耶

汝得至惡道二呵非應供。善吉謂得無諍三昧是良福田。一切眾生亦得是定何以言非應供良福田。根本禪定四無量心無諍等定眾生久劫亦經得之。故大經云凡夫皆有初地味禪。問善吉既修觀練薰修得無諍定。眾生無此云何說言亦得此定。答觀練薰修皆因根本。今乃一往以此征之且言皆得。復次諸六師等皆得深禪并有慈心。從禪定起。香涂刀割心無異念。此與善吉無諍何殊。其施汝者不名福田者。眾生亦得是定。有見思砂鹵不名福田。汝還得是定亦具見思砂鹵。何得施汝獨是福田。供養汝者墮三惡道者。供養小乘人天報竟。過緣還發小乘之業。入見修無學三惡道中又云供養小乘。后縱發心不信于大。多生誹謗。墮三惡道。如勝意執小謗大生身而墮經劫受苦。此乃罪因何謂應供

為與至取食。三呵非不生。眾魔者樂生死。若與魔同即同生死何謂不生。為與等者有二義。一約自行二約化他。自行者魔與善吉俱樂生死。雖有為無為不同俱不見性。如作物相似。故言一手。二化他者。如大品說。菩薩行般若時魔來教云。汝何不學須陀洹乃至支佛。今謂二乘亦教眾生修行己法。引接義同故言一手。侶謂伴侶志友為義。勞者俱有塵勞潤業事同。又解勞者堅也。俱染生死執因難轉故言勞侶。汝與等者魔具八萬四千塵勞。汝亦具有故言等也。又具界外八萬四千。于一切至怨心者如犯王法。有力不救怨之大也。二乘自免不濟眾生。恣其輪回怨之大矣。又如群賊閹人。二乘亦爾。壞人善根斷佛種子。故言而有怨心。又害眾生法身慧命及善法眷屬。所謂害智度母善權父法喜妻善心男慈悲女。豈非善法之大怨也。謗諸佛者。謗有二義。一增二損。佛無生死病惱等患。而言有者即增謗也。佛身常住功德智慧湛然具足。而言無者即損謗也。如下文呵阿難云勿謗如來。如來身者金剛之體諸惡永盡眾善普會。何疾何惱。毀于法者若定說有作之法即毀無作法也。又法即法性不可說示。若言有者即是毀損。金剛般若云若言有所說者則為謗佛。不解我說故。真諦三藏明四謗。即是小乘四門四句說法。為說謗大乘法也。若于眾生有怨謗佛毀法名大惡業。別惑能潤受變易生。生死浩然何名不生。不入眾數者若有此障即不入圓教賢圣之數。此教鐵輪六根互用。二乘所無寧得在數。終不得滅度者。計有小乘滅度終不能得常樂涅槃。即是變易生死未滅何名滅度。故法華云但離虛妄名為解脫。其實未得一切解脫。佛說是人未得滅度。斯人未得無上道。故汝今執證終不能得大涅槃滅。即非不生那得自謂是不生也。則無羅漢三義與彼魔外有何等異。何得不愜同于悲田而取食也。世人不深得經意多疑此解。至法華方顯。故四大聲聞自嘆云。我等今者真阿羅漢。于諸世間應受供養。此方悟昔凈名彈斥。時我至其舍。三善吉置缽。自愜不知圣法又非圣人。又我實斷三界惑盡豈得頓同魔外。進退思惟俱不能作悲敬取食。迷悶失厝不知何答。便棄缽而去

時我世尊聞此忙然者。自述迷惑驚疑不解。何者三藏唯說生滅拙度未曾聞佛無作四諦。無智不解是故忙然。不識是何言不知以何答者。不識所說皆詮圓理。不知佛法權實開遮。是故不知以何答也。便置缽欲出其舍者。既不成敬不愜同悲。離此二途更無取法。所以置缽出舍而去

維摩詰下四凈名安慰。善吉自恃解空無所畏難。故因乞食欲觀其神智利用。若何彼問忙然莫知自處。然凈名詰問。本欲折其滯空示未聞法。非為惜食故以惱之。所以安慰令其取缽。文為三。一慰問二善吉答三重慰解釋。初言取缽勿懼者既不頓同六師但有滯空之過。何得心驚自鄙迷悶若斯。言佛所作化人以是事詰者。即是法身起應而以此詰。豈得有懼。化事即空。既解空第一空中無人。何得為懼

我言不也二善吉答。以解空之心聞如化之說。心小醒悟怖畏稍除故言不也

維摩詰下三重慰解釋文為三。一正安慰。二解釋。三重辨。初言一切諸法如幻化相。汝今不應有所懼也。此用通教幻化安慰令不懼。故善吉折法空觀入則無憂。出聞異說。心便動變故用幻化即空安慰。所以至所懼二解釋者。上來言說同一切法。幻化即空。若得即空文字不著則心無驚懼。何以至法也三重辨文字性離。不在自他四句。即字是性。性本不有故言性離。則是不思議解脫。何得于解脫中而生驚懼

維摩至眼凈五明時眾得益。法眼凈者悟即空理入于見道名法眼凈。須用通教解釋意在此也

故我不任詣彼問疾。四結辭不堪。彼其兩問窮斥忙然不知。豈敢傳旨詣彼問疾

維摩經略疏卷第四維摩經略疏卷第五(小卷十四)

　　　　天臺沙門湛然略


　　弟子品之五

佛告富樓那五命富樓那文亦二。一命問疾二辭不堪。所以次命者以弟子中說法第一。富樓那是姓從姓立名此云善知識。彌多羅尼即是母名。此云滿愿。滿愿所生故言子也。所以加母名者恐表異同名也。但法華至下根方得授記。而今先命者或是隨近或是機便故先命也。何者既有辨才莊嚴文辭利用。有所言說悅可物心。若遣傳旨眾情彌仰。故先命也。如佛說大品唯命身子善吉及富樓那轉說般若。大論具有料簡深求其致。乃至成前五種利益可知

富樓那下二奉辭不堪文為四。一辭不堪．二述不堪之由．三正述不堪之事．四結成不堪。初奉辭者。良以往昔說法乖機致被呵折。故不堪傳至圣之旨

所以至說法二明不堪之由。由于往昔樹下為新學比丘說法。樹下是標其說法處。或有所表類身子可知。新學者是三乘初心。然諸比丘機在于大。不審諦觀妄為說小。雖不云說法之語尋經可知。文云欲行大道勿示小逕。小逕即是小乘所行之處。此乖大機致被彈斥。不堪之由由乖機也。時維摩詰下三正述被彈之事。文為七。一呵說法失機．二結過．三凈名入定如諸比丘．四諸比丘心志開發．五凈名為說法．六諸比丘得不退轉．七富樓那敬攝。初文為四。一呵不觀本心．二呵不知心念．三呵不觀根源．四呵不觀樂欲。此四呵者義推即是用大乘四悉。一不知本心即自性清凈心。即第一義。大經云正因佛性眾生心是。二不知心念即為人也。人有種種念修不同。故法華云念何事修何事。三不知根源即對治也。根利有遮現不開發。若對治破遮利用即發。四不知欲即世界。若樂聞大即便為說一切法。皆以世間名字而分別之。但四悉次第第一義在后。今反在前者討本故也。滿愿不以四悉故有差機之失。初呵不知本心者。夫欲說法必須審諦。若不入定則不見根緣致有差機之過。所以呵不先入定觀比丘心故不見其久已發大妄說小乘第一義也。問入何等定能知根緣。答定有八種。前六不知后二能知。一者外道根本闇證本非照機。若入此定則不能知。二者凡夫外道若斷障通無知。雖得他心入定止能知他心念。亦不知根。三者三藏慧解脫人得有作四諦中八種之定。此本緣理亦不能照機。四者此教俱解脫人得根本禪觀練熏修。發他心智亦止知他心而不能照機。五者通教慧解脫修無生四諦中八定。此亦緣理不能照機。六者此教俱解脫人得根本禪觀練熏修。發他心智亦但知他心。不見根緣。菩薩亦爾。七別教菩薩修無量四諦中八定。若入此定知他心見物機也。八圓教菩薩修無作八定。寂而常照知心所念及諸根緣。今約后二并知念知根呵其不入此二定也。問心之與根有何等異。答知心只是他心智。凡小共有知他根緣即道種智。別教始有通教尚無況復凡小。問若爾凈名何得呵不知心。答種智知根必因他心。故下次第約不知欲呵。問無量無作知根何殊。答無量八定從空入假發道種智能知物根。此是緣修為顯真修。非是任運普照之定。無作真修寂而常照。不以二相普見諸土。即不二相照諸根緣。若爾何得勸滿愿入定。答此語似將別教八定對破二乘不觀人根。故言先當入定。圓教無入出相。或為破為助方便說入。復次心心自然流入始是真入。無以穢食置于寶器者。此諸比丘久發大心。大心即是法性真心。出法性外無別真心。寶器者菩提心如寶容佛法如器此即大乘器世間也。穢食置者小乘法喜禪悅。帶塵沙無明之穢。滿愿以不入定觀諸比丘大心寶器。為說小乘法喜禪悅食。此不可也

當知至水精。二呵不入定不知心念。念即念數。是諸比丘曾發大心修行六度。今生雖忘猶有習因。應用大乘為人發其宿行。云何以小乘為人說其小法。如身子教二弟子之失也。大乘真實以喻琉璃。小乘不實取喻水精非真寶也

汝不至之也三呵不先入定觀其根源。是諸比丘久種大乘善法名之為根。本所值佛初因發心即是源也。滿愿既無無量無作八定。是故不見比丘根源。有障應說大乘對治。云何妄為說小治之。令其厭苦而求于滅。彼自無瘡勿傷之也。即是譬顯。此諸比丘發大心來。所有善根未有意著小乘法瘡。忽為說小令生念著。即傷大乘善法根也

欲行至螢火四呵不知欲。此諸比丘欲慕于大。應說大乘世界成其樂欲。那忽以小乘世界起其小欲壞于大欲。此根欲性開十力中三力也。根是過去欲是現在性是未來。此中但明根欲。不辨性者以善根未成欲樂猶有可改之義未成性也。故大論云欲名隨緣而起。性名深心為事。若過去善根牢固成就今生對緣則起。此是因性成欲。若過去善根未牢今生遇緣起欲數習成性。故云性以不改為義。欲性相關呵不知欲即兼得性。此有三譬。即大乘三種欲樂之心。一欲行大道莫示小逕。此譬欲觀法身實相無上大道。即智度大道佛善來也。何者此諸比丘已有欲求實相之心。滿愿為說半字之法即是示小逕也。二無以大海內于牛跡。此譬欲修大乘萬行功德。何者此諸比丘欲修大慈萬行。大心即是大海。滿愿為說小乘道品。即是牛跡。令本大心修小行者。即是大海內于牛跡。三無以日光等彼螢火。此譬用大乘無作四諦一切種智。比于小乘有作一切智也。何者此諸比丘欲求大乘一切種智。滿愿為說小乘一切智慧。若言見真是同理須比并。然以日光不可比螢略有五義。一是蟲光非寶光．二[日*焱]爍不停．三破闇少．四夜自照．五無所利益。豈得等彼日光。日光者一是寶光．二常照停住．三破闇遍．四自照照他．五一切皆蒙日光恩被。合螢光五譬尋之可知。此諸比丘具此三欲必成三德秘藏。何者大道即法身。日光即般若。萬行即解脫。豈可以小乘三欲而比并焉。復次滿愿不知此四心者。不能深知往昔值佛已來有此心數根欲。中間廢忘四心雖在猶未決定。若聞大乘大心即發。藉前相資至不退轉。既是不定。若聞說小便隨二地。故不可也富樓那下二結過文為二。一正結過彈呵。二譬顯。初文者。過去值佛發前四心中忘此意者。自爾已來經生歷死。雖報障所障猶為可發。何得以小乘四悉而教導之令乖昔志。問往昔善根定失不失。答雖忘不失。故法華云不覺。內衣里有無價寶珠。又經言一句染神彌劫不朽

我觀至利純二譬顯結過。小智微淺觀生滅見真名一切智。此智不斷塵沙無明。又不能知物根緣。不能圓照法界故名微。如兔渡河不窮實相之底名淺。猶如盲人不能分別者。二乘但有肉天慧三無法眼。故不見根緣。無佛眼故不見佛性。無菩薩根對三諦塵不發三智。心無所了故如盲。又如生盲者。二乘雖有肉眼不如法華明六根凈。一時見三千界十法界色故如盲也。二乘雖有天眼作意能見千界乃至大千。諸佛菩薩有真天眼。不以二相見諸佛土。小乘無此故如盲也。若菩薩慧眼少見佛性而不了了。二乘慧眼都不能見。但見于空即是盲也。諸佛慧眼者如十六王子所嘆。愿得如世尊慧眼第一凈。當知二乘全無五眼故說如盲。若無五眼不能分別眾生于三諦理根之利鈍時維摩詰至三菩提。三凈名入定加諸比丘。所以加者令識宿命自憶。曾于五百佛所發心修行回向大道

即時下。四諸比丘還得本心文為二。一明得本心二致敬。初文者以三昧力加諸比丘。令悟昔修四心。故言還得本心。二諸比丘敬禮者。滿愿差機回遑無益。今蒙所加即知宿命。善根開發荷恩不輕感愧頂禮。問出家何以禮俗。答入道恩深碎身莫報。此諸比丘方行大道豈存小儀

時維摩詰因為說法。五凈名為說法。正用大乘四悉赴其四心而為說也

于阿耨至退轉。六諸比丘得不退轉。圓教似解不退即鐵輪位。若真不退即銅輪初住。往昔發心應是五品不定位耳。或是通別不退未可定判

我念至說法也。七滿愿自愧。無種智法眼不見根緣。致有差機之失。豈得稱為說法第一。而謬有所說于物無益甚可愧懼。是故不任詣彼問疾。四結辭不堪。自惟往昔說法差機致被呵折。今豈堪傳佛旨往問疾也

佛告摩訶迦旃延。六命大迦栴延文為二。一命問疾二辭不堪。所以次命者諸弟子中論義第一。摩訶言大旃延姓也從姓立名。又此翻不定。有云肩[利-禾+垂]有云文飾未知孰正。如須陀耶沙彌。八歲論義而得受戒。又如十仙梵志皆因論義發心入道。故大經云樂論義者生五凈居。即于彼天而般涅槃深求其致。乃至成前五種利益。具如身子

迦旃延下二辭不堪文為四。一正奉辭不堪。二述不堪之由。三正述不堪。四結成不堪。初文者良以往昔解釋五義被彈無答故。不堪傳如來旨也

所以下二述不堪之由。由佛為諸比丘略說法要。我即于后敷演其義致被彈呵。文為二。一佛略說法要二迦旃延于后廣說。初文者此有四句。一名略義廣名教少解義多。二名廣義略名教多解義少。三名義俱廣名教多解義亦多。四名義俱略名教少解義亦少。如總相說苦諦不多解釋即是名義略。若別相分別苦有四行種種譬喻解釋即是名廣義廣。若但總說五行而種種解釋即是名略義廣。若具說十六行不分別解釋即是名廣義略。佛為諸比丘或當總相略說苦諦不別解釋。或是略以十六行總相為說五行。不為別相廣分別說即是名略義略。故言略說。問旃延廣解佛五義。何得約五行解。答約理名五義約智名五行約定名五禪。轉側相關義無乖異。言法要者。以五行撮要眾行旨歸入道最勝故云法要。何者此十六行攝一切行。今取此四者。苦下四行總緣念處能生暖法。即是似道。至上忍世第一法隨用一行得入苦忍。即是真道入道事足。故言法要。又此五行即三法印。印聲聞經。何者苦合無常空合無我。及以寂滅即三法印。故言法要。又此五行即三脫門。空無我即空。寂滅涅槃即無相無常苦即無作。此三脫門攝一切法故云法要

我即于后敷演其義。二旃延廣說者謂無常等五。言于后敷演者。佛為諸比丘總相說苦。或總相說五。正為得意令其進道。故不別相廣分別說。恐以乖機失正道意。旃延謂比丘不解。故于說后廣敷演之。敷者言開。演之言廣重為開廣說五義也。又廣說有二種。一橫廣二豎廣。一橫明者歷于三界一一別說苦諦五義。二豎明者約身邊二見四見六十二見一一分別說五行也。若常徒數師雖細分別說于五義。只是橫廣不得入道。今一家置橫用豎以為入道。但旃延見有無入道。造昆勒論。論所明義。若說念處即知四倒說三毒。即知三圣行說有即知無。今為諸比丘必依其論約有無門。縱容二邊廣說五義。但佛在世說無違諍。入門雖異得道是一。有所造論各述其門不說余法。故大經明五百比丘各說身因。即其事也。旃延造論若不善通三藏四門分別無滯。其論焉得傳南天竺。毗曇有門乃至非空非有門各明五義。四門明義具在玄文。細推于經四種五義宛然可見。具出事繁。問何等是有無縱容五義之相。答如有空二門二師各判一往碩乖。今昆勒論縱容有無因之入道。而還用此為諸比丘廣說五義。青目注中論云。少有少無入道者鈍根人也。恐此縱容不決判屬鈍根。或是旃延因此縱容廣說五義。不能決判令其入道致為所彈。即是不堪之由。問佛說即略比丘未解。旃延廣說此有何過。若佛用三藏教不逗機者。此過由佛非關旃延。答佛意難測出沒多端。雖初以三藏接引入道必由衍門通教。是以如來權用三藏五義。旃延不達更廣說之。既不能令比丘進道。致令被呵故云由也

時維摩詰下三正述不堪之事。文為三。一呵能說心非．二呵所說法非．三諸比丘心得解脫。初文者小乘入真無言無說。從真出俗則有心有說。是則以生滅心說實相法。既是生滅不稱實相。豈以此心而說實相。又四義是生寂滅是滅。如此分別非說實相。又出觀心起是生。入觀心忘是滅。實相不爾何以此心說實相法。又旃延因有無入道。還約有無以說五義。生即是有滅即是無。所說既是生滅有無。能說必爾。故云無以生滅心行說實相法。又聲聞四門五義皆是折法生滅之觀。故中論云。為鈍根聲聞說因緣生滅。是則四門雖異皆是生滅心行說實相法。何者一往通教八地已上二諦雙照。即真而說。別教初地道觀雙流。即寂而說。并恐是有教無人。唯圓初心即寂而說。如修羅琴名非生滅說實相法。又旃延非但說法心非亦不知根。此諸比丘必因通教巧度得道不藉三藏。故大士呵其生滅無定慧力不見他機謬說迂拙之五義也

迦旃延至寂滅義。二呵所說法非。所以呵者旃延所說既是拙度。故諸比丘心不開悟。今凈名為說體法五義。非但止通入真亦通中道。諸法畢竟不生不滅。是無常義者。三藏明粗細生滅無常。只是無常非無常義。若了諸法非生非滅。橫計生滅故以四句撿生回得即無有滅。是則不生不滅。是無常義。五受陰洞達空無所起。是苦義者。三藏明粗細五陰此只是苦非苦義也。衍明體達本無粗細。妄計有故體有即空。不見苦相名無所起。即是苦義。諸法究竟無所有。是空義者。三藏所明生法二空此只是空非是空義。衍明體此諸法即是實相本來空寂。妄計人法故。既言究竟無所有即不須破折。若無有之可折何有空之可存。即是畢竟無所有是真空義也。于我無我而不二。是無我義者。三藏明人無我只是無我非無我義。衍明實相真空本來無有我與無我。妄計有故說于無我。若不得我亦無無我。我與無我本來無二。無二即無性。無性之性即真無我義也。法本不然今則無滅。是寂滅義者。三藏所明以有還無名寂滅涅槃只是寂滅非寂滅義。衍明諸法從本來常自寂滅相。即大涅槃不可復滅。即真寂滅義也。而凡夫妄見流動二乘對治滅之。菩薩體達法本不然即是真諦寂滅之理。本來無有煩惱生死。今則無因滅果滅之滅諦涅槃。若見生滅真空不二之理。即是真滅義。三藏明五法名義皆異。衍明五法。假名雖殊名字即空。其義一也。此是通途釋衍五義。亦得即是圓五義也。若破旃延有無縱容明五義者。應云諸法畢竟不生不滅是無常義。何得有無縱容是無常義。破下四義類之可知。問上說旃延為顯四榮示受呵折。今衍明五義前四結枯豈是顯榮。答若破真入中結真成枯中自成榮。如涅槃明二鳥雙游。常無常俱。真無常義不得離常。故此經明于我無我而不二。即真無我義。若大經明我與無我其性不二。不二之性即真我義。即是無我法中有真我也。凈名結真明四枯者。意為顯榮。正是方等生蘇教意。出沒未顯豈得頓同法華涅槃

說是至解脫三明諸比丘悟道。此諸比丘必因生滅調心得入無生正道。是以佛初略說生滅調心。后因大士呵于旃延方廢生滅。用無生五義稱機而說。即便入道。心得解脫者因聞體法入空得羅漢果。故大品嘆羅漢德云心得好解脫。慧得好解脫者即是脫三界思惟。心得自在具八解脫

故我不任詣彼問疾。四結成不堪。旃延自惟往昔為諸比丘廣說五義。為凈名所呵默然無答。豈堪傳旨故辭不堪

佛告阿那律七命那律文為二。一命問疾二辭不堪。所以次命者以其弟子中天眼第一。是剎利種白飯王子。或云阿泥盧豆或阿[少/兔]樓馱如楚夏不同耳。此云如意或云無貧。過去一食施辟支佛。九十一劫天上人中受如意樂故名如意。爾來無所乏短故名無貧。佛之從弟。初入道時多睡為人所呵。因是不寢遂致失眼。白佛具說。佛云眠是眼食。如人七日不食則便失命。七日不寢眼命則斷難可治之。當修天眼用見世事。因是修禪得四大凈色。半頭而見觀大千界猶如掌果。若三藏佛全頭天眼徹見無礙。雖不及佛于聲聞中最為第一。即是作意數以入道具如上說。深求其致乃至成前五種利益。具如身子章初

阿那律下二奉辭不堪。文為四。一奉辭不堪．二述不堪之由．三正述被彈之事．四結成不堪。初文者良以往昔梵問天眼即答所得致被彈呵。莫知所酬。豈堪傳旨往問疾也

所以下二述不堪之由。文為二。一梵王來問．二那律答。初文者但世界之主統御大千。報得天眼。亦見大千。報得天眼無如梵王。王及眷屬聞其那律于聲聞中天眼第一。欲知優劣故來請問。我即至摩勒果。二那律答。余諸聲聞所得天眼無有能見大千界者。故大論云大羅漢天眼唯見小千。大辟支佛見百佛世界。諸佛如來見一切佛土。那律獨見大千者。以其偏修作意數。故于諸聲聞天眼第一。一往與梵王所見似同。既無過彼之用則不生其敬仰。豈能令彼發心。致被大士所彈。即是不堪之由。問若爾何異。答梵王報得于自住處。則見大千余方不見。那律以修根本等五種四禪八色清凈。發真天眼隨所至處皆見大千。如觀掌果。諸羅漢雖不見大千隨其所見如影隨形。又梵王總相見見不分明。那律別相見見則分明。乃至諸羅漢因凈禪得者皆別相見見則分明。又梵王天眼是通非明。羅漢天眼是通是明。有如是異也。問梵王天眼見大千與法華肉眼何異。答大論明。報生天眼在肉眼上。天眼開辟肉眼見色故見大千。大品明菩薩肉眼見百由旬乃至大千。過此則用天眼。以肉眼與風相違故不說見他土。若法華經力肉眼能見大千一切法者。三藏二乘天眼慧眼所見事理尚不能及。何況梵王而可并耶。故大經云。學大乘者雖有肉眼名為佛眼。二乘之人雖有慧眼名為肉眼。以其慧眼見真斷惑。與圓教肉眼有齊有劣。圓教肉眼名為佛眼者。以其雖具煩惱性能知如來秘密之藏

時維摩詰下三正述被彈之事。文為五。一核難．二那律受屈．三梵王請問．四凈名答．五梵王及眷屬發心。初文為二。一雙核二雙難。初文者羅漢功德有二。一有為二無為。有為即是十智三三昧三明六通。無為即是三界見思斷處無生無滅。天眼若屬有為是作相見。若屬無為即無相見。定依何等而見大千

假使至有見二雙結難。凈禪天眼皆生滅作相。雖與根本力用有殊并是有為。一往無別故言與外道五通等也。若無作相即是無為。不應有見者。此約無為功德結難。無為正是證數緣盡。無所緣見豈見大千。若無為有見何異外道。既不得有見則不應言見于大千。若還取有為見大千者。此則孱同梵王。凡圣何別。既無勝力豈能發起梵心。那律之失正在于此。何者三藏折空不見中道。入觀即同無為無見。出觀還同有為有見。有如是過故被難致屈

世尊我時默然二明那律受屈所以然者對此核難莫知所通

彼諸梵下三梵王請問。文為三。一嘆未曾有。二作禮致敬。三正請問。初文者聞那律答未覺有異。今聞大士致斯核難。那律既壞則梵王非真。必更有真天眼。故生未曾有心也

即為作禮二明王及眷屬敬心內發申其敬懷。亦是致請之儀。而問曰世孰有真眼者。三梵王請問那律及己既皆此非真。必應有得真天眼者。故言世孰有也

維摩詰下四大士答。文為二。一答有真天眼人。二辨真天眼相。初文者真天眼人以見中道無二邊偽名真天眼。問無二邊偽是真慧眼何名天眼。答即中見色名真天眼。常在至二相二辨真天眼相。謂常在首楞嚴等諸大三昧。亦名常在大般涅槃深禪定窟。亦是一切眾生皆滅定相。見諸佛國者寂而常見。如明鏡凈水萬像皆現。不以二相者不同梵王外道有為作相。不同二乘無為偏真冥然無見。又不以二相者。中道真天眼非二諦之相。而能遍照四土二種生死。死此生彼依正并現王三昧中。即是真天眼也。問此真天眼何教所攝。答非偏非圓。偏圓雙見即圓教真天眼也。問若佛見中道名天眼者。何名佛眼。答今取證理見十方土及十法界粗細之色名佛天眼。圓見三諦無二名為佛眼。隨義分別五眼宛然。若深得天眼之意何妨四眼。如金剛般若所明。若具分別廢論余事

于是下五梵王發心。文為二。一正明諸梵發心。二明致敬而去。初發心者前聞那律所說不辨實相之理。又無遍見國土之事故不能令諸梵發心。今聞大士所明理真事廣過前所見。稱會根緣皆發心也。圓教似發即是鐵輪。真發即銅輪也。禮維摩詰足已忽然不現。二致敬也

故我不任詣彼問疾。四結成不堪。那律自惟往昔為于梵王而說天眼。致被大士彈呵莫所對。豈堪奉旨往問疾也

　　維摩經略疏卷第十六

　　弟子品之六

佛告優婆離八命優婆離文為二。一命問疾二辭不堪。所以次命者以其弟子中持律第一。優婆離此云上首有翻化生。是人恐從念數入道。所以然者三藏修多羅阿毗曇有是佛說。或弟子化人諸天仙等隨機而說。佛印成經。毗尼結戒皆佛自制。為欲住持佛法正內眷屬。此須念持令不忘失。念力若強則無遺漏。復次持戒秉律。若不專念明識輕重則多有所犯。行事僻謬故。佛教諸比丘清旦常修六念則無所犯。行事無謬故得持戒之上也。深求其致乃至成前五種利益。具如身子章

優婆離下二奉辭不堪。文為四。一正辭不堪。二述不堪之由。三述被呵之事。四結成不堪。初文者良以往昔判斷不明致被呵折豈堪傳如來旨也。所以者何下二述不堪之由。由為二比丘解釋律相不契機理。文為二。一二比丘犯戒疑問。二上首為說。初文者二比丘所犯輕重未知。若其輕者何得不敢問佛。若其重者律無悔文或重罪方便。有師曾見經云。有一比丘蘭若露臥。采薪女見盜行非法。比丘臥覺疑犯初重。又一比丘嗔此女欲打怖走墮坑而死。比丘心疑懼犯殺戒恥愧世尊不敢咨問遂從波離請決所疑。上明十大弟子共輔如來弘十法門意在此也。我即為其如法解說。二明波離解說。依律判斷或教集僧羯磨除滅。故言如法為說

時維摩詰下三正述被呵之事。文為二。一正述彈呵二二比丘心得清凈。初文為七。一正彈呵。二勸除滅。三為解釋。四引佛語證。五核問波離。六入真分判。七結成奉律。初文者若約理懺則不煩涉事。事相紛紜何益于理。無重增此二比丘罪者。罪從想生。應除其想。波離強為分別是輕是重。如是羯磨此乃涉事。增妄擾心生重悔蓋障于定慧。是重增罪

當直除滅勿擾其心。二勸直除滅。諦觀罪性妄想自息。是直除滅。何者罪從心生。還從心滅。故罪有無必由于心。若觀心畢竟不可得即不見罪相。是直除滅不擾其心。今明罪滅有三。一作法懺二觀相懺三觀無生懺。作法懺滅違無作罪。依毗尼門。觀相懺滅性罪。此依定門。觀無生懺滅妄想罪。此依慧門。復次違無作罪障戒。性罪障定。妄想罪障慧。作法懺者如律所明。作法成就能滅違無作罪。性罪不滅。大論云如比丘斬草告命。二罪同篇。作法懺悔二無作滅。告命不滅。雖違無作滅性罪未滅。此非真滅。而作法紛動廢修禪定障入無生。即是擾其心也。觀相懺者如諸方等所明行法。見罪滅相。菩薩戒云。若見光華種種異相罪便得滅。若不見相雖懺無益。若見好相無作及性二罪俱滅。取相心動則心水不清。珠豈得現。此亦擾心非直除也。觀無生懺者。此觀成時能除根本妄惑之罪。如拔樹根枝葉自滅。普賢觀云。一切業障海皆從妄想生。若欲懺悔者端坐思實相。眾罪如霜露慧日能消除。無勞作法取相紛糾。問若爾者諸經說懺必須生重慚愧怖畏改隔。何得不須作法取相。答人有利鈍。鈍人造罪心重懺罪心輕。輕心不能除重心罪。故令生重慚愧怖畏改隔其心。須作法取相。若利根人正觀心性罪本自滅憂悔不起是則畢故不造新。名直除滅不擾其心。故大論云。若人罪能悔。悔已莫復憂。如是心安樂不應常念著。若生重悔。悔箭入心。現世憂苦死入地獄。又若執有此罪。罪則轉重。若不執罪罪則漸輕。若能見理事性根本。一切諸罪即皆滅也。是為直滅不擾其心

所以至中間三解釋。彼罪性不在內外中間者。罪性本空。若能觀空即是無罪。所以然者。若罪是有即有定性。若有定性不出三處。一者內心。二者外境。三者中間。即心境共生。今撿若在內者即是自性。自性是罪者未對境。時常當應有罪故非自性。若謂在外境境是他性。若他有罪罪自屬他。何關己也。若謂內外合有罪生者。即共生罪。共有二過所謂自他即兩罪并生如伐草木若人有罪草木應有若謂中間刀應有罪故不在兩間。又解非內根外塵中間六識。若十八界空無罪性何能有罪。又罪從心生。觀心不從自他共生。則心不在內外中間。如其心然罪垢亦然。諸法亦然。故普賢觀云。觀心無心。法不住法我心自空。罪福無主諸法如是無住無壞。作是懺悔名大懺悔。名莊嚴懺悔名無罪懺悔名破壞心識懺悔。行此懺悔心如流水念念不住。見普賢菩薩及十方佛。前兩解觀行小疏不與經合。后解正扶凈名所引佛語。若能如是觀罪無生。是直除滅不擾其心。凈名以此為釋前呵意即可見

如佛至于如四引佛成證釋波離疑。何者波離自念毗尼是佛所制。依此制用有何失哉。是故大士亦引佛語何得不受。但佛語有二。一了義二不了義。豈執不了之言不受了義之說。亦是令二比丘信心明凈。故引佛語破其疑執。若依此判違佛語者。毗尼中佛問汝何心作。若垢心作輕之與重悉皆是罪。不得言無。大士即引佛語。心垢故眾生垢。當知罪從心生。若見有眾生即有垢罪。若知心空無眾生相。即是心凈心凈即眾生凈。眾生凈故無罪垢也。此則能知所知之心皆不在內外中間。是則無心。無心何得有垢。故云罪垢亦然諸法亦然。不出于如者如大品云。菩薩行般若時不見有法出法性外。法性即如之異名

如優婆離下五核問即為三。一大士問二波離答三大士類顯真空無垢。初文者此問波離折法觀心入偏真時寧有垢不。我言不也。二波離答折法觀心見真之時真無垢相

維摩至如是三明類顯。衍明眾生心相即空即中。無垢亦爾

唯優婆離下六明三假入空分判斷除。三假者一因成二相續三相待。是體假入空。故用幻夢等譬以辨假相。如此體假亦入圓真對破三藏折假偏真。何者三藏三假但隨情入真。衍所明假隨理入真。具如玄義。此即巧拙滅罪不同。波離用拙凈名用巧。文為三。一體因成二體相續三體相待。體此入空即真即中。則無罪相即是大乘毗尼直除滅也。初文有三倒。正約無明污穢五陰成假名罪人。即因成假。無明顛倒不出三種。謂想心見。能成三倒三陰。皆無明成。此三倒陰。扶心王起則有一切諸行罪垢。能了三倒不自他共無因即是無生。無生無滅無心無罪。唯優波離妄想是垢無妄想是凈。此明想倒體假即空妄想不起則無罪垢。故言無妄想是凈。顛倒是垢無顛倒是凈。此明心倒體假即空顛倒不起則無罪垢。言無顛倒是凈。取我是垢不取我是凈。取我即我見等五是見顛倒。體假即空即不取我。若不取我則無罪垢。故言不取我是凈。此三皆因成假并約心論垢故須體之

優婆離至如電二明體相續假以入空如幻。譬相續之法但假施設相續有罪。若體相續不自他等即得入空不見罪相。罪相虛妄無可得者罪垢自滅。如電之譬。為顯相續生滅迅速。問電是三藏譬。何得入衍門用。答已說幻譬相續不實迅速未顯。故借電譬以顯迅速。何不得耶

諸法至相生三明體相待假入空待有二種。一異時二同時。此約異時故云乃至一念不住。以四句撿不可得。即得入空。言相待者皆虛妄見。又從諸法下或是總譬三假成一切法。皆無所有而分別生一切法者皆是妄見。故云如夢炎水月以妄想生。體假即空妄想不起。心無罪故即是清凈。故凈名云當直除滅

其知至善解七結成奉律。佛教本令斷惡入道。若深得佛意赴機判斷。能除罪垢得入道者則不乖佛教。是直奉律。其知此者是名善解者。知輕重相皆如幻化。善解輕重入無輕重第一義諦。即是善解巧度之毗尼也

于是下二比丘心得清凈文為三。一二比丘稱嘆凈名二波離愜伏述成。三二比丘心凈發心。一二比丘嘆波離拙度奉律凈名巧度奉律拙巧之殊。故嘆言上智者哉。波離拙度之所不及所以不能說者。但于三藏明律之上不能用衍。通別圓教赴機判斷。故言而不能說

我答至此也二明波離愜伏述成二比丘之所嘆也。自舍等者稟三教行人及圓下位皆不能判凈名權實樂說之辨。其智慧明達為若此者。體法見理照機分明。知病識藥隨病授藥通達無礙

時二至是辨三明二比丘發心。疑悔除者疑淫殺之罪除也。悔者一犯罪悔除。二重增悔除。菩提心如前分別。作是等者愿令得衍無礙辨才如大士也

故我不任詣彼問疾四結成不堪。波離自惟拙度奉律昔所不能除二比丘罪。致彼大士所彈。爾來揖敬是故。不堪傳旨問疾

佛告羅睺羅九命羅睺羅文為二。一命問疾二辭不堪。所以次命者以其弟子中密行第一。羅睺羅是佛菩薩時子。亦言羅云此云覆障。以其在胎六年故名覆障。昔塞鼠穴今得此報。大論明羅云往昔為王期看仙人。王著樂遂忘仙人六日在外不得飲食。故六年處胎因名覆障。有翻宮生。悉達太子將欲踰城出家以指指其妃腹語言。卻后六年汝當生男。耶輸因覺有身。國人皆疑太子出家太妃在宮。何得有身。將非邪通。佛共凈飯王于后證是太子之子親。是宮之所生因名宮生。羅云當是從思數入道。故密行第一。深求其致乃至成前五種利益。具如身子章

羅睺羅下二奉辭不堪文為四。一正辭不堪二述不堪之由三正述被呵四結成不堪。初文者良以往昔為長者子說出家功德被呵無答。豈堪傳旨

所以下二述不堪之由。由往昔為諸長者子說出家功德被呵彈也。文為二。一長者子問二羅睺羅答。初文者佛若在家應作輪王。既出家成佛。羅云在家亦作輪王。而忽出家有何勝利。必有深見故請問也

我即至之利二羅云為說。有師言如賢愚經明格量度人出家功德。今謂不爾。長者子問羅云出家功德。豈論度人得福多少。乃是為說三藏出家得十智三三昧三明六通八解脫等。出離生死得二涅槃等。出世功德豈同輪王生死流轉未有邊也

時維摩下三正述被彈之事文為五。一正彈呵二為解釋三廣示出家功德四結真出家五勸諸長者子出家。初文彈呵不許說者此有三意。一既是密行何得更說出家之利。乃是自顯何名密行。二嘆小乘出家功德狹劣。不稱長者子大乘根緣。三若說形服出家功德。諸長者子既各有礙。終不得此形服出家。有此三失故被彈云不應為說

所以至功德二解釋。三藏教明覆戒定慧有為無為功德名為密行。今大士彈呵有事有理。一事彈者若是密行不應自說出家功德。若為利生非自顯者。既不知根說不赴機何有利益。二約理彈者無利無功德是為出家。無為即是虛空佛性。若見佛性出二死家方是真出家也。若見佛性得大涅槃則無所積聚。乃名為藏名真密行。此即對枯顯榮之密行也。有為法者可說有利有功德。此呵羅云見偏真智斷是有為法。有為法者有利有功德。既是有為不得出離變易生死。何名出家。故大經云空者即是生死不空即大涅槃

夫出家者為無為法。無為法中無利無功德。此呵羅云出家心非。夫出家者本為出生死家求真無為。真無為者如下文云。佛身無為不墮諸數。若未免生死而住有為者此求出家心非。何者小乘見真得數緣盡有余涅槃謂是無為。若依大乘得見中道無變易生死。乃是真無為法即是平等。真法界佛不度眾生。故云無為法中無利無功德。故大經云聲聞僧者名有為僧。菩薩僧者名無為僧。問凈名正用無為破有為。無為只是虛空佛性。何得言用大乘真密行破羅云不真密行。答羅云既著有為所有密行皆是有為。今凈名一往將無為破。若了真無為如如意珠無所不有。故前說無為次即廣明出家功德

羅睺羅下三明廣為羅云說大乘出家功德。即是無為法中具一切行名真密行。文為二。一自行二化他。一自行者即是正觀中道以破小乘彼此中間無為涅槃。何者聲聞經明涅槃為彼岸。生死為此岸。煩惱為中流。是則彼此中流皆是大乘此岸。若觀中道得真無為。則不見彼此中流即見佛性名真無為。離六十二見者正觀中道得真無為。離界內外一切諸見。故地持解清凈禪云離一切見清凈凈禪。即其義也。處于涅槃者若觀中道即見佛性。住本有涅槃成不思議三德秘藏。如世伊字。智者所受者此即舉果成因。智是一切智人雖無所受而心冥中道。名之為受。圣所行處者中道即是圣所行處。故大論云智度大道佛從來。又智者所受即觀中道證果。圣所行處是觀中道修因。中非因果能成因果萬行功德。即真密行

降伏下二明大乘出家化他功德文為二。一降眾魔二摧外道降魔即破愛論。摧外即破見論。但愛見有二。界內即波旬六師之徒。界外即二乘及通菩薩。一約降魔。明化他功德者。大集明得菩薩道破煩惱魔。得法性身即破陰魔。得菩薩道及法性身即破死魔。得不動三昧破他化天子魔。大經明八魔謂常等四及無常等四。前四界內后四界外。約前煩惱魔開出此八。常等起煩惱等四即是界內。無常等起煩惱等四即是界外。若正觀中道得真無為法是自行破八魔。若化他者說中道非有破常等四。若說中道非無破無常等四。故言降伏眾魔。度五道者五道皆是魔之眷屬。菩薩慈善根力而生五道示現其身同事說法能度五道六道。開六道出二十五有。菩薩觀中雙照二諦。即得三諦三昧成二十五三昧。十番破有能度界內五道及界外二乘大力菩薩三種意生身。凈五眼者菩薩修真無為圓觀三諦。觀俗粗境破諸惡業名凈肉眼。觀俗細境破諸亂心名凈天眼。若觀真諦破界內惑名凈慧眼。觀界內外俗破恒沙無知名凈法眼。觀中雙照圓除無明是凈佛眼。得五力者若凈五眼即得五力。謂得四種道品中之五力也。何者若折體凈慧眼得生無生五力。從空入假凈法眼得無量五力。若觀中道圓照法界凈佛眼得無作五力。三權一實。立五根者菩薩知平等法界猶如虛空非權非實。而能成就權實五力。化四眾生各生五根。即是立五根也。不惱于彼者用四悉檀赴四根緣。終不差機壞他善根。是則不惱于彼。離眾雜惡者菩薩自成四種五力。離界內外一切雜惡。能立眾生四種五根。離四邪疑等不善煩惱。即是令眾生離眾雜惡

摧諸至眾過二約摧伏外道明化他功德。即是摧界內六師九十六種。界外二乘通教菩薩。何者菩薩觀中得真無為即能自破二邊外道。為眾生說非有即摧伏界內外道。若說非無即摧伏界外外道。何者心行理外無非外道。摧令入中即化他成就。超越假名者生死涅槃皆是假名。菩薩觀中得真無為即超二邊之假名也。若為眾生說倒摧外道。出淤泥者正觀中道出界內外見思淤泥。若為眾生說非有非無準前可知。無系著者系是業著即愛煩惱。潤業故名系著。觀中能斷二邊業愛若為眾生例前可見。無我所者正觀中道不見界內外有我我所。若為眾生準前可見。無所受者正觀中道即不受二邊。若為眾生準前可見。無擾亂者觀中即無空有二邊之擾亂也。若為眾生準前可見。內壞喜者若觀中道雙照二諦。即得四種覺分之喜。若為眾生說中道。二諦四種喜覺眾生。得菩薩慶喜即成喜無量心。護彼意者觀四根緣用四悉檀不乖四機名護彼意。隨禪定者若觀中道雙照二諦。即隨三諦三昧住大涅槃深禪定窟。不起滅定現諸威儀為眾生說。如修羅琴令一切眾生皆隨三諦三昧諸禪定也。離眾過者若觀中道無界內外煩惱之過。得三無失三不護三業隨智慧行。三輪不思議化。化界內外一切眾生。無有損他根緣之過。能令眾生離界內外之過失也

若能如是是真出家四結真出家。若能如是者如上所列。皆是中道得真無為。具足自行化他功德。是則一心具足萬行。如如意珠具一切寶即是四榮真密行也。是真出家者正觀中道得真無為能出凡夫二十五有。及出二乘通菩薩家。即出生死涅槃二種之家。故名出家

于是下五凈名勸諸長者子出家文為四。一勸出家二辭有礙三重勸四發心。一凈名勸者即是勸修中道出二死家。故言汝等于正法中宜共出家。正法者即是中道之正理也。能觀此理得出二邊故云出也。所以者何佛世難值者有佛出世方得聞之。若無佛出雖有正理長劫不聞。今得值得聞豈不修集速令得出二死之家

諸長者子至出家二諸長者各辭有礙不得出家。凈名本勸觀真無為出二死家。諸長者子謂言勸其形服出家。故同辭有礙。引佛說者具出僧祇

維摩至具足三明的勸觀行出家應具四句。一形心俱不出。二形出心不出。三形不出心出。即是觀行出家。四形心俱出。故重勸言汝但發心此即出家然。其佛之所制凈名本知是故然可。但諸長者子各有大乘善根所以勸其發心。求真無為即出二死之家。但戒從心生。道心若發菩薩戒品隨心俱發。故云是即具足

爾時至菩提心四明諸長者子依勸皆發無上道心。菩提心義已如前釋

故我不任詣彼問疾四結辭不堪。羅云自惟往昔為諸長者子說出家功德。文義粗淺不稱長者子根緣。既被呵彈豈堪傳旨往問疾也佛告阿難十命阿難文為二。一命問疾二辭不堪。所以次命者以其弟子中多聞第一。即斛飯次子調達親弟如來從弟。此云歡喜。所以名歡喜者大論有三因緣。一從本愿得名名歡喜。即是釋迦因地為陶師值過去釋迦發愿。愿我成佛還名釋迦。侍者亦名阿難。今得為侍稱本愿故。故名歡喜。二父母作名。名歡喜者如來將欲成道魔至凈飯王所云。汝子已死。王與眷屬皆生愁苦。凈居天報已成正覺。王大歡喜。須臾斛飯報云生男。王重歡喜。此兒是歡喜時生故名歡喜。三從見者得名。阿難身相端嚴見者愛敬生歡喜心。故名歡喜。深求其致乃至成前五種利益。具如身子章

阿難下二辭不堪文為四。一正辭不堪二述不堪之由三正述被彈之事四結成不堪。初文者良以往音為佛乞乳被彈無答。豈堪傳旨

所以至下立二述不堪之由。由佛小疾當用牛乳。持缽往乞故被彈也。何者三藏但明生身真佛。不說法性三身三德。生身九惱饑渴寒熱疾病等事。所以身小有疾須用牛乳。阿難不知是法性身。謂有疾是實故持缽乞乳。是則半字多聞不聞法身金剛之體常住湛然。由此被彈

時維摩下三正述被彈之事文為三。一核問乞意二正彈呵三阿難恥愧。初文為二。一凈名問二阿難答。初所以問者。分衛未至持缽詣此欲何所求。將欲彈呵先定其意。故問何為晨朝持缽住此。我言至至此。二阿難答。阿難但取三藏教意謂佛有疾決須乞乳。弟子之儀侍省恭待事不可虧。是故詣門而乞乳也

維摩詰下二正彈呵文為四。一重止阿難二謗二顯金剛之體三結二謗四疊釋對破。初文者明真法身無此疾也。所以兩止者為止二謗。言二謗者一增二損。言增謗者佛真法身斷德具足無苦因果。而說有者即是增加以謗法身。言損謗者佛真法身智德圓滿即是常果。而言有疾即是損謗。故下文云勿謗如來。今阿難說身小有疾即具二謗。是故止令莫作是語

如來至何惱二顯如來金剛身者。阿難不測重止之意。所以凈名顯金剛身對破小教明生身也。如來身者金剛之體即法身常身。所以喻金剛者體堅用利徹至本際。堅譬法身不為妄惑生死所侵。常住不變。利喻法身智德般若照用之功無所不備。徹至本際譬法身斷德解脫終窮惑障斯斷。是則三德如世伊字故借金剛以譬法身諸惡已斷眾善普會者。諸惡已斷即五住皆除。眾善普會即是摩訶般若能導萬善冥于中道究竟圓極。是則法身三德其義宛然。當有何疾當有何惱者。諸惡已盡則無苦果當有何疾。眾善普會究竟常樂當有何惱。此破三藏報身智斷。故言疾也。衍教法身智斷無苦故言無疾。說有疾者即二謗也。但舊約四時五時。云說般若猶是八十年佛。此方等教。同首楞嚴明壽七百阿僧祇劫。而不受釋。十弟子為顯枯榮豈得以無常消此經文

默往下三結二謗文為二。一結成損謗二結成增謗。初文者以輪王為證其義顯也。默往者止其損謗故云默。止其增謗故云往。往者去也。真身無疾何勞乞乳。故令去也。若說有疾即是增也。莫使異人聞此粗言者外道心懷異見。即是異人聞佛有疾。謂佛行善猶粗。樂果不滿猶有疾惱。何殊世人。增其邪謗故勸默往。無令等者小善之報悉皆無疾。若聞阿難說佛有疾即深怪不達輪王。以王三生行十善自行教化。此之少福尚得無疾。豈況如來無量福會普勝者哉。佛無量劫修摩訶般若。以導萬行會理真極證常樂果。豈得有疾。若言有疾是則不如輪王。凈土威德諸天豈非大損

行矣至人聞二結成增謗。此之呵意。若說佛有疾即是增謗。法身無疾而說有者則有疾果。果必有因因即不善。若有疾惡即是惡人寧共師之。阿難既是行人應恥諸同行。若說此語則恥諸菩薩四眾弟子。故云勿使我等受斯恥也。外道等者此則具出師徒同招恥辱。又增邪人誹謗重罪。是事不可。故令速去勿使人聞。若人不聞則恥事不彰不致。損辱門徒增他謗罪。當知至何疾四疊釋法身無疾。破阿難見生身有疾執此而說即成二謗。文有四意

當知至欲身此釋法身斷德。思即是行欲即是愛。若與行合潤業受生。法身界內界外業煩惱斷。故言非思欲身。即破三藏有余報身猶是界內業煩惱果。故有小疾。若執此說即成增謗。佛為世尊過于三界。此釋法身智德出于二種三界之外。豈有界內三界之疾。此破三藏有余生身猶有界內報身故有疾也。若執此說即成損謗。佛身無漏諸漏已盡。此重釋法身斷德。無界內外二種三漏。故不漏落二種生死。豈有界內有漏之果。而有疾也。此破三藏有余生身。是有漏果故有小疾。執此而說即是增謗。佛身無為不墮諸數。此重釋法身智德。無為非界內外有為。即無二種陰入數法。豈有界內陰界入法。依此有疾即破三藏生身之佛。猶有果報陰界入等諸數之法。故有疾也。若執此說即成損謗。如此之身當有何疾。此總結法身智斷。既無此四過豈得有疾。破阿難說致成二謗。前釋須菩提章明謗佛義。至此意顯

時我下三阿難內懷恥愧文為二。一正恥愧二空聲慰喻。初文者昔自謂多聞領持不謬。今被呵斥。遂成二謗損辱師徒。故懷恥愧。又恐雖近佛佛言無悟。當是謬聽故為所呵

即聞至勿慚二聞空聲慰喻阿難。既深懷恥愧恐招二謗之罪是以空聲解釋安慰。空聲者毗盧遮那法身之聲。如普賢觀之所明也。如居士言者如凈名說法身智斷具足。此身無疾不須乞乳。即是實智。其言不虛。但為佛出五濁惡世。現行斯法度脫眾生。五濁者一劫濁二煩惱濁三眾生濁四見濁五命濁。若佛出此五濁惡世為度鈍根聲聞弟子示同人法。故現有疾。即是權智。今為化婆羅門故宜須取乳為其福田。不勞恥愧。是真應二身其義不同。本地法身雖無有疾跡中應同方便利物。若知此意豈成二謗。不須恥愧也

世尊至問疾四結成不堪。阿難自惟凈名辨才往彈如此。豈堪傳旨往問疾也

如是下大段第二次命五百。經本既略并不度此。若五百皆被彈呵。即是五百比丘依三藏入道。各說身因。凈名還用衍教五百法門彈呵折挫。別相分別顯發枯榮。既不傳此寧可厝心而解釋也

　　維摩經廣疏卷第十七

　　菩薩品之初

此品次弟子品來者。三為破自體緣集顯不思議解脫法身。成如來凈土之教。品意眾多非凡情所測。今略用三意以通釋之。初正明此品來意二略釋菩薩義三入文解釋。初明次弟子品來者。大圣法王欲令眾生得不思議依正。先命諸大弟子各述不堪者。以諸聲聞取偏真證悉滯無為故各辭被彈。豈堪傳旨。菩薩不爾故次命也。但菩薩雖不滯無為有自體之患。故于往昔皆為所呵。此明三教皆是方便不思議法身正報未顯。真凈依報佛國未成。故諸菩薩各辭不堪。今明來意亦略有五。一為顯凈名勝智。二為轉方便教門。三為扶成佛國之教。四為折方便菩薩為入后味哢胤。五印定成經。此五名數似同弟子品。而義有殊不可一槩。初意者前諸弟子雖各述被彈無答。但聲聞智斷雖超三界既是小乘福智局淺。何足備顯凈名神智。如共劣者捔力未足為奇。所以次命四大菩薩及諸大士。若皆述不堪是則咸聞凈名智德超群莫不心生敬仰靡不歸伏。若文殊被命入室論道即皆沾大利。此意似如為室內作序。但余四義皆是正說從多為論。故不屬序。前已處處料簡。次意者亦是轉觀所以然者鈍根轉教名信行人。利根轉觀名法行人。即為二。一轉教二轉觀。初轉教者鈍根菩薩不堪聞圓故開方便引接調熟。修方便行既已純熟。堪聞圓入道。故諸權菩薩先于往昔示被呵折。今欲轉權用實事須重述普使聞知。次命諸菩薩有三不同。一轉三藏方便教二轉得道夜般若中方便教。三轉華嚴中方便教。初有二義一漸二頓。一漸轉者鈍根菩薩一往轉教與聲聞五味同。而約人小異。何者三乘同學二乘斷結成酪。則教人俱是酪。菩薩伏結教是酪。人猶是乳。二頓轉者聲聞于方等中不得頓轉。利根菩薩于方等得悟即頓轉也。此是不定教意即生蘇中毒發殺人。次意者即是佛從得道夜常說般若。此教若在三藏中為利人說即秘密教。若諸菩薩別聞者即不定教。但此既從鹿野苑來而說般若備明三智。即有三種菩薩。前二種人即是稟般若中方便教門。故為凈名用圓彈折。若彈通教住一切智而見中者。即生蘇中毒發殺人。若彈別教住道種智開佛知見。是熟蘇中毒發殺人。修圓教者有彈不彈。其不彈者即是深得教意。不執生見無順道愛則不須彈。若生語見或順道愛故被彈折。若心開悟入不二法門即是醍醐中毒發殺人。三明稟華嚴中別教偏取執滯故為所彈。若開悟者亦是熟蘇中毒發殺人。若稟圓教有彈不彈。例般若中得失可知。復次四味中方便得意不得意二俱被彈。何以故封教行生見者必須彈呵。雖齊教行教行未真實。故呵令入實。若稟實教例般若可見。問何以須然。答由方便教教人俱廢。圓教得意不廢故也。釋此一品。通別菩薩一向彈破。圓教不定。準上思之。入文專用此意。恒須憶之至下勿疑。又前三教法病俱呵。圓教呵病不呵其法。問若從得道夜般若有通教者。應有二乘得道。答如所問。問方便菩薩定一向須呵不。答既未齊法華恐未得全廢。顯佛正意故如前判。依方便教方便菩薩亦但呵病不呵其法。此須分別。若約行人則病法俱呵。法擬接于后人未必須舍。問華嚴圓頓何得學者呵令轉教。答利根得悟豈更須呵。但神根劣者須別接引。若封教不移失華嚴正意。故須呵彈還入華嚴圓頓法界海也。或雖稟圓頓須呵如前。是則彈呵失華嚴正意之滯。非是彈呵頓教法輪。問亦云二夜常說涅槃。故涅槃佛答迦葉云。我初成道已有十方菩薩來問此義。是中亦應有菩薩未了之者。何不出此意。答雖有此意未見明文。若欲說者準般若可知。此約部異耳。若猶是華嚴般若之異名者。前明所彈即其義也。問得道夜般若為是華嚴之異名。為別有所說。答大論明般若有二種一共二乘人說二不共說。不共說者如不思議經。若案此文只是異名。復次大論嘆般若偈云。若如法觀佛般若及涅槃是三則一相。其實無有異。若爾涅槃亦是異名何但般若。答華嚴從大方廣佛以得名。般若從智慧受稱。涅槃從解脫當名。若案論文異部異名理亦無失。然未見明文未可定判。問自凈名彈呵之前亦應有滯方便者。因呵轉教何不出之。答未可定判故不別出。二明轉觀者法行利根隨住方便觀門聞彈呵菩薩。即轉觀也。其既利根聞三藏教或聞得道夜來說般若教。或聞華嚴三處方便教信解開悟。而未見正道若聞呵諸菩薩即豁然開解入不二法門。復次若有菩薩于前三處隨少所聞即能發心猶是凡夫如乳。若入空見理是則如酪。若入假見俗即是生蘇。若發中道似解即是熟蘇。若發真解即是醍醐。若聞呵菩薩隨味得悟。入不二法門即名當味中毒發殺人。是則大士往昔彈諸菩薩槌砧以成菩薩器也。彼時各有得益。今此大眾悉有堪聞之機故次命也。若各述昔被彈是則時座悉沾轉教轉觀之利。如前彈呵得利益故。次命諸菩薩意在此也。復次往昔隨處異聞利益不多。今庵園盛集圍繞世尊同聞重述。是則利益無量既親為佛印。轉教之義始得決定。問呵諸菩薩只用一教何得普利。答夫子尚云詩三百一言蔽諸。大士用一圓教彈呵。稟權實教有滯礙者皆得一道之益。何足致疑。問呵諸菩薩定皆悉得一圓益不。答一往尋呵四菩薩文似皆圓益。但余菩薩各述之文文既不度豈可定判。且方等經猶帶方便未全同法華何容不得方便之益。第三意者如此。呵時諸稟方便教菩薩。隨緣集斷處即罪除障轉福慧增明堪見凈土。故入室時同見室空。又見燈王香積佛國。故隨集斷處得生三土。又隨福慧增明隨所調伏眾生。后成佛時如此眾生皆來生其國。此是扶成如來上說凈佛國土之教也。第四意者如法界性論云。若利根人于摩訶般若入法界。若中根人于法華入法界。下根于涅槃入法界。以呵生蘇為熟蘇。故至般若成醍醐。得入法界。以呵酪為生蘇故于般若為熟蘇。于法華成醍醐得入法界。以呵乳成酪至大品成生蘇至法華成熟蘇至涅槃成醍醐入法界。若不如此則不能令上中下根皆入法界。則為入三經之哢胤也。問此經既明入不思議解脫何得不明入法界耶。答上轉教觀入不二法門與華嚴法界不殊。但未證入者至后三味。問若爾法界性論何以不明。答方等大品大同小異。大同故二處不殊。小異故二蘇之別。問上來明法華為利根今法界性論何得云大品是上根耶。答上約三乘人判法界性論約一佛乘人。問玄義判教皆云涅槃法華同味。今何得至法華有如熟蘇者。答玄義約教判味則二經味同。今此約人故至法華有如熟蘇。問約人判味法華亦應有如生蘇者不。答如所問也。第五意者明昔彈呵對機便起。雖有當時之利未為佛所印可不得名經。若不因命問疾則無緣稱述昔呵之妙。故命問疾。因命各述是則往日所說。大眾同聞皆被如來印定。成經利益來世。為此五意故須次命四大菩薩及諸大士。次正釋品翻譯名義具如玄文。今但明教不同。一三藏菩薩即緣生滅四諦起慈悲弘誓發菩提心。三祇六度伏惑純熟入阿鞞跋致地。二通菩薩緣無生四諦起慈悲弘誓發菩提心。修無生六度斷界內惑入阿鞞跋致地。三別教大乘緣無量四諦起慈悲弘誓發菩提心。行無量六度乃至十度斷恒沙無知入阿鞞跋致位。四圓教菩薩緣無作四諦起慈悲弘誓發菩提心。修無作六度乃至十度圓斷法界無明入阿鞞跋致位。發心行位橫豎不同。具如玄義。但大圣于四不可說中用四悉檀。赴求佛慧眾生四種根緣故說四教。明菩薩義三權一實非權非實而權而實。今言菩薩品者四大菩薩及諸菩薩悉是釋迦法身眷屬。如來應生赴緣利物示四佛身說四大乘。法身菩薩亦各隨機所感示為四種菩薩。輔翼法王引接四緣各共信受方便三種。道觀稍成欲轉其觀令學圓教究竟之道。若不先折其師弟子則不可轉。無容佛自說教。物忽自改蹤易轍是事不可。凈名既多示居圓教上地故得彈呵諸方便上地。方便上地既各示受屈。其諸眷屬住方便者即執心內折。自鄙所行未是真極。莫不仰慕圓真大道。或即發圓心或豁然開朗得真實無生。如此皆由四大菩薩及諸大士方便善誘。今命問疾。若各述被彈即重益時眾成五種利益。故言菩薩品。問三萬二千皆鄰果嘆位與凈名不殊。何以頓爾皆被彈折。答雖已略明其意眾多。今當更說。有言此諸菩薩是實鄰果凈名是權鄰果為勝也。有言同是實鄰果。如仁王般若云。十地有三生諸菩薩是始生住生。凈名是終生。于諸菩薩為勝也。今當實判諸菩薩與凈名皆有本跡同權同實。但是共來輔佛成熟眾生。四大士等沒實用權輔成權教。凈名鴦掘沒權用實輔成實教。權者如砧實者如槌成眾生器。若論益物權實俱益。若論扣擊槌彈砧受俱不思議共利眾生尚非二乘諸小菩薩所知。豈是博地凡夫能知本跡高下。問上十弟子對十心數共輔法王顯成半滿五百之流各說身因凈名彈斥皆有所以。今四大菩薩復表何等。答此四恐如法華中天雨四華表開示悟入。又下方涌出有四大導師所表亦爾。三萬二千中止命四人。恐是擬此四門也。又華嚴加四大菩薩說四十位。若尋此品亦似其意。何以知然。如彈彌勒一句就真如寂理以顯菩提恐擬開佛知見。故云一切眾生即菩提相。此恐是十住之相。次彈光嚴。一一點示一切諸行無非道場。此恐擬示十行之相。次呵持世。令知魔界佛界一如無二。魔家眷屬修無盡燈即是事理無礙。魔事佛事善惡融通。此恐擬悟回向之相。次呵善得。行檀高下不二。財中具法上奉難勝下濟乞人。悲敬無差名法施會。此恐擬入十地之相。呵意多含一音異解。何必一向皆對圓位。但一往尋文恐當如此。問若爾彌勒正是補處應須顯深何得淺也。答大人勝者故須先命。法應從淺至深。故對彌勒開佛知見。復次雖對人顯位意不在于淺深。何者圓教從初一地具足一切諸地功德。是則初開即示悟入。四人顯位亦復如是。只是圓四位耳。問破彌勒一人悉有如上轉教觀之益不。答彌勒補處權實化物所化不定。或見彌勒被呵其稟權者各舍教觀。其稟圓教不得意者執語心忘法愛自滅。若得意者知是砧槌共利物耳。問上明諸菩薩沒實用權。今何得言彌勒共行弟子稟實教耶。答上是一往之言。補處隨機豈但一槩而守株耶。然事有傍正亦是從多。問若爾此與華嚴法華何異。答此經偏就利根菩薩得有此義。二乘及鈍菩薩止是轉為生蘇。若華嚴唯在稟圓菩薩得入。二乘及小菩薩皆悉不聞。若法華則一切悉入

于是下三入文解釋。就此品為二。一先命四大菩薩二命諸菩薩。初文為四。初命彌勒文為二。一命問疾二辭不堪。所以先命者四教彌勒無非補處。今沒圓存三。是則稟佛方便教者皆尊彌勒。彌勒是當來大師次補佛處。言彌勒者有云從姓立名。今謂非姓恐是名也。何者彌勒此翻慈氏。過去為王名曇摩流支。慈育國人國人稱為慈氏。自爾至今常名慈氏。姓阿逸多此云無勝。有言阿逸多是名。既不親見正文未可定執。言慈氏者經論明慈有三不同。一眾生緣二法緣三無緣。大論云眾生緣慈取眾生相是有漏法。法緣慈或有漏或無漏。無緣大慈一向無漏。復次四教即有四種慈氏。前三教隨緣當教道滅與樂起慈。即是當教。慈氏與當教樂。唯圓能與前三種道滅之樂。如磁石吸鐵。即圓教慈氏。以佛有四故輔處亦四。此四慈氏三權一實。彌勒是娑婆舊人輔佛。多行三權之教。凈名是他方大士來游此土。輔佛多現行一實之教。彈呵彌勒以成眾生令入實耳。又權實隨宜出沒不定法身常寂猶如虛空尚不存實何論有權但隨緣利物互為扣擊權實豈定。今佛次命意在于此。彌勒下二辭不堪文為四。一辭不堪二述不堪之由三正述被彈四結成不堪。初文者良以往昔為兜率天王說不退轉之行。于彼無益故為所彈。豈堪傳旨往問疾也

所以至之行二述被彈之由。由為兜率天王說不退行。所以兜率天王至彌勒所者。兜率諸天曾聞釋迦授彌勒記。當生兜率為彼天師。故預歸依時來請道。彌勒為說不退行者。彼諸天子曾聞權教大乘發心。天樂既重恐其退轉。是故為說不退之行。言不退者見理方是不退位也。住理不動能生眾善。喻之如地。因中得理有向果之義。故云行也。但四教各三即位行念。若三藏菩薩三不退者三祇行行入暖頂忍。即是不退轉地。若約數論以忍法三品分三不退。若傍成論約四念處為位不退。暖頂為行不退忍法為念不退。若通教者從性地乃至羅漢六地齊功皆位不退。辟支佛地七地齊功。菩薩修方便即行不退。八地菩薩道觀雙流名念不退。若八地與支佛齊九地始是念不退也。若別教者十住是位不退。行向是行不退。登地三觀現前即念不退。若圓教者十信初心為位不退。中心已來為行不退。初發心住即念不退。復次十信相似三不退。初住分真三不退。前三權后一實。彌勒明識佛權實教。沒實用權為諸天說。故為所呵。問彌勒知機何故沒實用權。因被呵折。答是諸天子宜須前聞權教。故彌勒用權為砧。欲顯凈名實教之槌共成諸天子道器。故示受呵折。其中或有聞彌勒說圓不得正意。因聞呵彌勒即得入也

時維摩下三正述被彈之事文為五。一先總定二正呵彈難破三結過勸舍四廣說真菩提相五諸天子得益。初總定云世尊授仁者記一生當得菩提。所以定者。將欲呵破故須先定。一生者但取當生閻浮也。大論云三生此生兜率當生閻浮。三菩提義玄文已明。但四教明得記不同。三藏教者。彌勒來生菩提樹下正習俱盡名菩提記。出小彌勒經。通教者。界內正使已除余習未盡。后身來生菩提樹下一念相應慧斷一切習盡名菩提記。出大彌勒成佛經及大品也。若別教者。彌勒法身十品無明惑滅住無垢地。余有一品及習在后生閻浮寂滅道場。示斷一品無明及習盡報身果滿常住凝然。如華嚴善才入樓觀見彌勒未來成佛之相。即其事也。圓教者彌勒法身四十一品無明已盡。住等覺地余有一品及習在。后生閻浮寂滅道場朗然大悟。一品無明及習俱盡。即是以跡表本。究竟妙覺菩提三身不縱不橫如世伊字。亦如華嚴善才入樓觀見彌勒未來成佛之相也。三權一實但彌勒法身常寂本地妙絕。豈測高下。但隨機利物輔翼釋迦紹續行化。故須記別。隨物所感有四根緣。授四種記。隨其各聞。今凈名遂其所聞一音演說隨類各解。若定彌勒受一生記即是總定四種一生

為用下二彈呵難破文為二。一就生門二就無生門。今作通別兩解。一別解者初約生門正呵三藏菩薩。何者三藏生滅半字。故中論云為鈍根聲聞弟子說因緣生滅相。二約無生門者即是呵衍教菩薩。衍以無生滅為滿字教門。故中論云佛為利根菩薩說因緣不生滅相。所以約無生呵者。呵大乘中通別菩薩。及呵圓教生語見順道愛等過。二通解者通呵四教菩薩皆有生無生也。三藏生者即是生也。通教生者。會入偏真即是諸法不生般若生亦是不生生。別教緣修中道智慧亦是不生生也。圓教真修生亦是不生生。或有失意亦須破也。四教皆無生者三藏雖未斷惑豈不知有真諦之理。望果行因因是生果是無生。通教因是界內理無生。果是界內事理無生。別教因是界內外理無生。果是界外事理無生。圓教無生一往同別。但真緣智斷制立有異。四教菩薩各望果行因。欲悕記別者當分生與無生皆被呵也。雖作兩釋望此品意別釋為正。今就別中先約三藏生門偏呵難破。即為三。先約三世定二難破三引證。初文者若毗曇人三世是有。過去雖去善法不滅得繩所系。未來雖未有時至則起。現在善法成就在心。故皆是有。曇無德人則約二世無。過去實法善滅故無。但有假名得報不失。未來未有故無。現在善法成就在心故是有也。二家雖明二世三世有無而皆有三相。數人明一時三相。成論明異時三相。一時者生即住滅。異時者生時非住時住時非滅時。為此義故前定三世

若過至無住二正破三世得記。若過去生過去生已滅者身之與善二俱滅謝。已滅之法無身無善何得受記。若約現在取過去善受未來記者。何不于過去授記。而現在記耶。若未來生未來生未至者。未來之善未有。若未來已有者應名已來不名未來。若未有則無身無善。何得約未來而授記也。若約未來未來未有得現在記者眾生亦爾。應授記。若現在生。現在生無住者。現在意善隨心而生。心念滅善亦隨滅。滅識不至未來何得用現在善受未來記。此破三世有也。若無過未何得用過去世善受記。若言現在是有得約現在受記者。現在無住生而即滅尚不能自住。何得善至未來而約現在受未來記。復次三世皆空。尚無三世何得約三世受記。空無受記。而計有者即是顛倒。顛倒得記者一切眾生悉皆顛倒。亦應與記此破三世無也

如佛至亦滅三引佛語為證。正證現在無住不得受未來一生之記。何者彌勒未愜。若過未皆無。不得約過未身受菩提記者。今佛約現在身授未來記。何得言現在無住不得受未來記。所以引佛所說亦生亦老亦滅為證者。破彌勒計一期執現在停住。故約此身破受未來記。亦生等者若依薩婆多三相同時生即有滅。雖有一期理而求之無暫停住。何得約現受未來記。問三相四相不說有老。今何得言佛說亦老。答四相有異。老即是異。所以引老不引住者。為彌勒執佛所說三相四相中有住相。約此住相現在得記。凈名還引佛語。三相中但有老無住。以證現在無住不得約現在受未來記。仁者不受即違佛語。但現在雖有異時三相迅速。雖云有住佛說亦老。若住即老即變異相。無定住相何得約此受未來記。有師謂凈名用空破受記此義乖宗。尋此經文還用三藏生滅教。破何當用空

若以無生下二無生門。所以約此門者即是呵取衍門通別及圓。失意慕果行因求無生記。令心妄動障入正道。何者三教皆見無生受記。如首楞嚴說有四記。一未發心記二密為記三現前記四見無生記。三藏伏結無無生記但得前三。未發心記者雖是具縛或是二乘方便。三藏大乘根性雖未能發而與記也。如佛祇洹林邊為鴿雀授記。若密記者假名菩薩及伏忍干慧地菩薩多用密記。若順忍性地菩薩皆現前記。問何故密記。答有菩薩心行未熟若聞授記心則放逸。不得現前受記。衍中三教悉斷結入位有無生記。前三非真后見無生是真受記。何者三未見理未得自在。自利利人未得成立。若見無生雖處生死縱任自在自利利他。其功不退故此三記是真受記。三教菩薩心祈此記故呵彌勒寄破此三。文為二。一約無生理破二約無生行破。初文者三教無生不同。通教止詮偏真無生。別圓詮中。二無生理玄義具明。但三教記位一往是同。而義有殊不可混濫。三教四種記位者。三教未發心記雖是具縛而有當教大乘根性。或是二乘方便雖未發心而與記也。三教假名菩薩外凡伏忍多為密記。或現前記也。三教內凡菩薩皆得現前記也。此三種記皆非決定。通教若入八人見地無生記也。大品云須陀洹若智若斷是菩薩無生法忍。即見偏真無生記位。何者見諦所斷八十八盡入無漏道流。即是見地名歡喜地。若進觀無生斷思惟惑。修深禪定游戲神通。自行化他成就眾生凈佛國土。若眾生三乘根熟即八相成道。故佛于通教大乘為授菩提記也。二別教初歡喜地即是見真無生受記。所以然者登地發真初見正道。即見圓真無生之理即斷界外一品無明。別見惑盡。此之智斷是無生記位。若授應佛八相之記一往似同通教。但以跡表本記得常住佛果為異。今類通教明須陀洹見偏真理斷界內見。若智若斷名菩薩無生。今別教見圓真斷界內外見。若智若斷名別教無生。是則心心寂滅自然流入薩婆若海。法身自行應身化他必成常住佛果。是故登地得真無生佛為授記。是決定記。三圓教無生記者初發心住受記。即是圓真無生受記。何者初發心住即別教歡喜地齊。但教門明斷惑如剝蔥切蔥之異。諸師不得此意多疑此語。尋諸經論多有此義。得意用之玄義具說。是則初發心住。若智若斷是圓教菩薩無生法忍。即是圓教無生記也。但稟三教未得無生。內心悕望謬構攀緣求者皆失。圓雖不錯憶想心起。如動水渾珠。為此等過故寄呵彌勒。所以寄呵者彌勒位居三教補處將窮三教無生之源。諸求三教初心雖知此位各未得入。若彈呵彌勒三教補處菩提記者即是大士約三教之理難核。彌勒尚無受記。諸新學三教菩薩心祈無生望得真記者。豈不覺悟各息悕望。若通別菩薩息無生求即可轉入圓無生記位。若圓菩薩知無生位無受記者。亦不起心求無生記。則心水澄清珠相自現。復次通教住見地。彌勒后心被彈則內心破折。乃轉入圓無生記位。別教初地同圓初住。不預所彈。若三十心見彌勒約理被彈。此心若舍可轉入圓初住受記。若圓教初發心及五品弟子起心悕望入真無生受記之位。心水動濁不能得入六根清凈。今聞大士呵彌勒。無生將窮尚約理被彈無受記義。況復初心五品而望無生。即憶想心滅。若清凈心常一即發相似入十信位。若得意根清凈如法華云。雖未得無漏智慧而其意根清凈如此。是則十方無數佛百福莊嚴相。為眾生說法悉聞能受持。既無忘謬豈有憶想悕求粗障起也。十信尚爾況發心住而須彈彌勒者有所寄意

若以無生得受記者。無生即是正位。此正就無生理破彌勒者理中無記。何者受記本約智斷滿足。故智論云菩提者是滿足稱。理非生滅即無智斷。何論智斷滿足。是則偏圓無生皆非智斷。尚無智斷況菩提果。無生即是正位者偏圓無生皆是正位。即是極理。若約理明極。極理非位而是眾位之本。如天子位極因此有文武之位。今有三教菩薩位者皆由無生之理。故金剛般若云一切賢圣皆以無為法而有差別無生正位即是平等真法界。佛不度眾生何得有受三教一生當得菩提義也。故于正位中亦無受記。亦無得菩提果。所以然者二種無生皆非因非果。豈得三教因中受未來智斷滿足之記。二種無生正位非果。豈論得三教所明菩提之果。故言云何彌勒受一生記乎。若彌勒將鄰極果正位尚無受記。況初發三教之心而欲悕入無生正位受菩提記。是以呵彌勒鄰果受記。寄意破稟三教悕望無生記位。是則通別錯求。皆轉圓教悕望亦皆息也。問凈名但呵彌勒何以得知寄意斥三。答上文云為兜率天王說不退轉之行。次下云實無發三菩提心。亦無退者。不退轉位即是入無生正位。真受記之位也

維摩經略疏卷第五維摩經略疏卷第六(小卷十八)

　　　　天臺沙門湛然略


　　菩薩品之二

為從下二約無生行破一生受記。所以約行破者乃由彌勒以有伏難。難云理無受記可然。何妨緣無生行。行成智斷得菩提記。文為四。一雙定二雙破三雙并四雙結。一雙定者為從如生為從如滅。所以然者彌勒情猶未愜。若無生理理即是如。無記不記。但眾生無始迷理即有生死。諸佛菩薩觀于無生。其真智明生則惑暗漸滅。若智生照極則妄惑斯盡。智斷滿足名菩提果。豈事如理呵有受記。故先雙定為如生如滅智斷果滿得受記耶。就此雙定玄約三教菩薩如生如滅智斷受記。若通別教一往事同而理有異。通圓二教事理俱異。與別教理同而事異。問別圓何得理同事異。答同是中道故同。兩修之別故異

若以至有滅二雙難。既默然受定即約行雙難。亦玄約三教智斷一生受菩提記。即約偏圓二真以雙難也。一約通教者通教偏真即是真如理。理非智斷若觀真如即智生惑滅。如雖無生而能發智。智從如生生不離如。即是如生之智德。如雖非滅見如惑滅。滅不離如即是如滅之斷德。今凈名難言。若以如生如滅得受記者。從如有生。如無有生從如有滅如無有滅。難意正言。如體非生非滅。約如說生說滅有智斷之德。如若生滅則不名如即是世諦。若非生滅非世諦者即真無生滅。是則如非生滅。不得說從如有生滅之智斷。故凈名言從如有生如無有生從如有滅如無有滅。若如無生滅不成智斷者。豈得離如別有生滅智斷。是則無有約無生行可以受一生智斷之記。復次由能緣無生之心成智斷智即是自生。若由所緣理即是他生。若能所合即是共生。若離能所即是無因生之智斷。故龍樹偈云諸法不自生。豈得能緣真如之心生智斷而得受記。乃至不無因生并如初句。皆引中論偈成四句之中正破他生。何者彌勒謂因如發智成智斷行者得受記。故二雙難別圓兩教。一一類通教難核勿失一句。但通別二教通緣偏真別教緣修。又別教緣修為自圓教真修為自。慎勿濫也。問何以通別以緣修為自圓教以真修為自。答通別用智成佛。如但是境。故緣是自。圓用真成佛。緣修但是福慧莊嚴。故真如為自。問通教既是斷無之真發智而已。智是行人。說之為自。理但是境可得是他。別明中理何不同圓而同通教。答理雖同圓機教不等。別明緣真真雖是常。而理非智。用智觀理未發真智。緣修之智不名為常。故不同圓。問別同通教并緣為自一往類通四句可知。圓以真為自四句云何。答智斷非自生非真修成。亦非他生非緣修成。亦非共生非真緣合成。亦非無因生非離真緣成。而有圓教之智斷也。若四句撿智斷叵得則無受圓教一生之記。但凈名難意難圓自生真修智斷。是中窮核非兩十番之所能。夫不深見此意圓教真修義則難存。圓真尚爾通別緣修豈易可存。因凈名一難成三難意宛然不濫。問但用一番豈令封三教者。各各異聞各舍所執。答昔還陜鄉見導因寺。張公為梁宣帝于大殿北壁畫一鋪盧舍那。并畫一龜。其像兩眼隨人動止皆悉視人。龜眼亦爾。世色法妙尚能如是。豈況凈名住不思議之妙智也。一番所難令三各破執心之患自舍者哉一切眾生下三雙并文為二。一以四如為并端。二正結并。初文者一約一切眾生如。二約一切法如。三約眾賢圣如。四約彌勒如。就此四并深求其意亦玄約三教。初約通作四并三是順并。從初至后一是逆并。從后至初一約眾生如。順并者眾生即假人。假人如與彌勒如一如無二如。若眾生如不生不滅不得受記彌勒如亦然。何得獨記。彌勒如不生不滅得受記者。則二如為異。異則非如。若如無異記則應同不記亦同。若通若并非三數番。二約一切法如順并一切法如通情無情。情謂五陰實法。無情即是外國土等悉皆是如。與彌勒如一如無二。此但以無情替于眾生句句悉同。須類說之。何者無情之法佛不受記。故大經云若尼呴陀樹能修戒定智慧。我亦授三菩提記。以其無心不與授記。故以為并。異有情也。三約眾圣賢如順并。即藏通三乘賢圣皆悉是如。與彌勒如一如無二。此亦例前。若眾生已下句句悉同準例說之。自法華已前二乘賢圣皆無受記。故以為并。四還約彌勒如返并前三。故名為返。此有三重謂并前三番。一一皆云一如無二記不記等。其意宛然。二約別教三約圓教皆作四并。類通可知

若彌勒至不二不異二結并亦有四意。一約眾生。二約一切法。三約諸賢圣。四約彌勒。就此四番亦玄約三教。一約通教并。亦三順一逆。初約眾生順結并。云若彌勒得受記者一切眾生亦應受記。二如既一應俱得記。凈名乃自釋云。夫如者不二不異。若有二有異可許一記一不記。既無二無異應俱得記。問二與異何別。答二但論其體別異則辨相不同。二約一切法結并。三約眾圣賢結并。文略不出類眾生并可知。四約彌勒反并者文略不出須準前反并者。若諸賢圣不得受記者。彌勒亦不得記。所以者何。夫如者不二不異。若一切眾生不得受記。一切法亦如是并。二約別圓亦玄作四番結并。類通可知。若彌勒不能通者。則三教受記義壞示受折也

若彌勒下四雙結釋文為二。一約破智德釋。二約破斷德釋。初文者亦玄約三教智德以釋。一約通教釋者菩提對眾生煩惱。眾生煩惱如菩提如不二不異。若彌勒得三菩提者一切眾生皆亦應得。是中凈名自釋。一切眾生即菩提相。眾生既是菩提之相。如無自生不得更有果上智滿菩提可記。二約別釋者一往同通見中為異。三約圓釋者眾生煩惱有智慧相。如人面有福德之相。此菩提相即如如相。即智慧相。眾生彌勒皆有此相。佛觀二如皆應受記。雖兼前兩教經意在圓。問何以三教但破釋但用圓。答破為破執釋成實義。前教無人無行教破皆無。圓教執破即教人行宛然。故正約圓此結釋真修如不生即無智德故不得記

若彌勒至不復更滅二約破斷德結釋。亦玄約三教。一破通者涅槃眾生如既不異。二俱滅度。故凈名自釋云。諸佛知一切眾生即涅槃相不可復滅。眾生是本有涅槃之相。如既無滅則無果上斷德之滅可記。二約破別教者。若眾生如即涅槃相不可滅者。無十地后心無明究竟斷德涅槃之滅。及約破執。圓教并類通可知。前教破教人行類上可見。此釋真如不滅即無斷德故不得受大涅槃記

是故彌勒下三正結過彈呵又為三。一正結過二勸舍見三解釋。一結過者若無方便教菩提之果。說此菩提誘他心起生菩提見。即有誑他之過。故凈名自云。實無發三菩提心亦無不退之位。若圓菩提心尚不可得。即無退者豈有方便教發心及不退位。既不得因即無果可得。無果令求果記是則妄誘其心。問果是佛說為彌勒記是佛誘誑。何關彌勒。答大論云佛坐道場時不得一法實。空拳誑少兒誘度于一切。佛初雖誘進至實須廢。故用結過以呵彌勒

彌勒至之見二勸舍見。方便菩提無人有教。若執不舍障入一實故大經云自此以前皆名邪見是故須舍。問何以令彌勒勸天子舍見。答彌勒教其發心修不退位不信余人之言故還令彌勒勸舍

所以至心得三釋勸舍意。破身心得者四教不同。一破三藏者聲聞經中譬如貧人求富家女。女家亦云欲得我女當凈汝舍。三菩提語后心菩薩。欲得菩提當修相好。若種相滿方得菩提。此即身得。伏結淳熟道場降魔于菩提樹下得甘露滅。即是心得。大論委破。即是不可以身心得也。二破通者若以空心修諸相好凈佛國土莊嚴依正是名身得。坐道場時一念相應慧斷正習盡即是心得。破如金剛般若云。若以色見我以音聲求我是人行邪道不能見如來。此即不可以身心得也。三破別者若言因滅是色獲得常色。即是身得受想行識亦如是。即是心得。今撿此語為是無常色滅獲得常色。無常色不滅獲得常色。如是四句撿不可得。即是不可以身心得也。四破圓者真修妙色心顯不須緣修功德智慧而顯。即是不可以身心得也。復次若真修色心體顯滿足得菩提者亦是身心得義。故前破如生如無有生。即是法性色。法性受想行識不生。不生即無漏滿足。故不可以身心得也

寂滅下四廣說真菩提。所以廣說者上既難破又勸舍見。是則信偏教者歸心莫趣。稟圓未入者亦莫知正義。故須廣示二十五番菩提正義。文為三。初一番略說實相菩提標章。次二十二番約真智斷者。次明菩提。三二番還約實相妙理結成真智斷菩提。所以然者。上破無智斷不得受記。稟四教者執病既去今還為說真智斷義悉是菩提。是則三德菩提如世伊字。即圓真菩提也。釋此二十五句一向用圓。寂滅是菩提者一切法趣心。心即中道。真如之理本自不生。今則無滅。不生即非智不滅則非斷。即真寂滅義。亦是大涅槃不生不生不可說。言是菩提者即圓教實相菩提。言滅諸相者。若不知實相菩提不可說執四教相起煩惱生死。此四種相有十六相出一切相。故有一切煩惱生死紛動。若實相菩提即是不生。不生不可說者則四門皆滅。何況生不生等三種四門相。及一切相惑而不滅耶。凈名意云實相無相能滅諸相。故云滅也

不觀下二正約真智斷即菩提又為二。初略二廣。初略為二。初兩番正明真智德即真菩提。即摩訶般若。次四番明真斷德。不觀是菩提者息方便觀即是不觀。離諸緣者離諸緣修及一切緣故。不行是菩提者。若知真空則無所行。一切萬行即是菩提。故大品云。若心心數法不行為行般若。無憶念者不念四種受菩提記。及一切法。此真觀行即是真智德之菩提也

斷是菩提至無貪著故二四番明真斷德即菩提。即是解脫德。斷是菩提者真如顯現見思惑斷。即是斷德菩提。舍執四教起菩提見及一切見。即舍諸見也。離是菩提者離四教所明觀行及一切法。即真斷德之菩提也。離諸妄想者離四門緣修及一切妄想。障是菩提者若知平等真法界佛不度眾生。即諸佛所不能行。即障諸方便教門誓愿此即真斷德也。不入是菩提者若知真如畢竟無相。即不入權教涅槃及一切法。以不入故則無貪著。即真斷德菩提也

順是菩提下二廣明真智斷即是菩提。此中多分廣說智德少說斷德。何者菩提是智。斷屬涅槃。是故傍也。即為二。初九番正約智德。次七番不可以身心得。順是菩提者若觀不見四教菩提。即順圓教中道真如。住是菩提者若智不住四教及一切法即是住圓教法性。至是菩提若觀諸法及四教菩提畢竟不可得。即能至真如實際。不二是菩提若有方便偏教菩提及一切法。即是法塵對內意根即是二也。觀此二法皆不可得入不二門。見于中道即離二死此一番屬斷德。等是菩提若觀涅槃與生死等即是等于虛空佛性。是真智德之菩提也。無為是菩提若觀法性湛然常寂即真無為。不為生老病死所遷。智是菩提諸方便教緣修入真不見眾生心行。圓教真智寂而常照。眾生心行自現智中了了分明。不會是菩提諸方便教明緣修智入會于理方名真智。圓真修智體即是寂滅之理。非智來會。不合是菩提方便真智理而言之與無明合。未能離習。真修智體而不與合。即能離于元品習也。此一番屬斷德。去取甚難須熟思之

無處菩提下次下七番即不可以身心得義。此一即不可以身得也。偏教菩提智依色身。色身為處。此是可以身得。圓教菩提色心不二。既無能所即是無處。此即不可以身得

假名至等故此六番明真智菩提不可以心得義。假名是菩提心是假名四種菩提但有名字。若觀即空見于佛性即真智菩提。不可以心得。如化是菩提諸法如化。四種菩提皆如化也。若知如化皆不可得。即不取菩提相不舍煩惱。即是真智之菩提也。無亂是菩提煩惱亂想及緣修動念。皆是亂想。知此亂想皆不可得。則息心達本源。內心常寂。靜則無境智之亂也。善寂是菩提方便緣修未能順理。不名真善。有緣有念即是亂想不名為寂。圓教初心智即真如。名之為善。照無動念名之為寂。智即法性。法性無染即是性凈。無取是菩提若知四教菩提及一切法皆無所有心不取著。即圓菩提。離攀緣菩提之心及一切諸法。無異是菩提諸方便教。所明菩提異于煩惱。若知菩提不異煩惱。即是圓教平等智德菩提

無比至難知故三明不思議三德菩提結成。無比是菩提不思議真如智斷即一切法。不可以法復比于法故不可喻也。微妙是菩提權理非妙圓教諸法即是真如。真如即智斷。諸法皆不思議三德菩提。始是極妙非諸凡小及方便菩提之所能知

世尊至法忍五諸天蒙益。悕望既息水清珠現得圓初住無生法忍。或一音異解得通別無生。既未齊法華豈可定判

故我不任詣彼問疾四結辭不堪。彌勒自惟。往昔為兜率天說不退轉無益于彼。而為所彈莫知酬答。豈堪傳旨而往問疾故辭不堪

佛告光嚴童子汝行詣維摩詰問疾。二命光嚴童子文為二。一命問疾。二辭不堪。所以次命者光嚴是在家菩薩凈名寶積之法友也。亦是法身大士位居補處。所以名光嚴童子。者光有三種一色二心三非色非心。一色光者如背舍觀骨發八種光明。轉為勝處一切處放種種光。二心光者即是智慧光明能照暗惑。三非色非心光者即第一義光。如梵網經放第一義光也。大經琉璃光菩薩所放光明即其事也。彼經云光明者即是第一義諦。非色非心而現色心。所以然者經云非青見青等光。即是非色之色。光者即是智慧。即非心說心。三藏通別但有色心二光。唯有圓教明第一義光。是為不思議光也。嚴者即福智二嚴。具如大經。亦是定慧力莊嚴。具如法華。色光即福嚴心光即智嚴。第一義光即是法身。二光莊嚴顯發法身。故名光嚴。問若第一義是光者何須色心光。答如日鏡顯眼眼得日則見。智日福鏡顯第一義眼即得開佛知見見自他也。童子者菩薩住鳩摩羅迦地名為童真。如世童子心無染愛。謂不染愛自他妻也。不愛自妻者如金色迦葉。不愛他妻者不愛一切女及他妻也。菩薩亦爾。雖觀三諦證諸法喜。若于二諦法喜不愛即是不愛一切女及以他妻。不愛中道法喜即是不愛自妻。具此二義。如世童子故名光嚴童子。前命彌勒顯圓菩提開佛知見。不的在后身。今命光嚴欲明圓教道場。示佛知見。亦不在未來菩提樹下。開見是總相。如初見如意珠只一圓相。示是別相。如見如意雨出眾寶。還約初心勿遠求之。故大品明一一法門皆摩訶衍。此經明是道場。凈名往昔破光嚴者寄破三教菩提非真道場。光嚴示受折者正顯圓教真實道場。今佛次命者若述往昔被彈即大眾同聞圓真道場義。成前五種利益

光嚴下二奉辭不堪文為四。一奉辭不堪二述不堪之由三正明被呵四結成不堪。初文者良以往昔問道場義莫知所答。故不堪傳旨往問疾也

所以下二述不二之由。良由不識真道場義文為五。一出入相逢。二光嚴致敬。三問何來。四答道場來。五光嚴重問。初文者出入相逢致有呵問。即是不堪之由。或有所表城是本寂。出名背理入名順真。光嚴示稟方便本寂未明迷心遠理。故名為出。凈名依圓久悟一實入法流水名之為入。由光嚴背理。故迷道場機感相會致被呵問。問上弟子菩薩皆被呵斥。今光嚴直為說道場義未見折屈。何辭不堪。答聞圓道場冥然不解此即是屈。心既已伏請問道場。即須為說不俟更呵。故不堪問疾。我即為作禮。二明光嚴致敬。所以禮者光嚴示居下跡。深識大士高德益物無方。故為致敬。而問言居士從何所來。三問何來未測來處故致問也。答我言吾從道場來。四答大士。實不從佛成道處來。為欲說于圓教初心真道場義。破諸偏教及圓事跡所明道場。故答言從道場來。我問道場者何所是。五重問所以光嚴迷此答。道場者本是佛成道之處。如世谷場治穬卻糠顯米。菩薩亦爾。治除心惑顯出實相。成道之處故名道場。約教者三藏菩提樹下以草為座。正習俱盡成佛之處名為道場。通教菩提樹下天衣為座。正習俱盡成佛之處名為道場。別教菩提樹下七寶為座。盧舍那佛界外惑盡初成正覺之處。即是寂滅道場。圓教虛空蓮華為座。法界無明永盡初成佛處。猶是寂滅道場。坐草成佛出聲聞經。天衣七寶虛空蓮華出勝天王。隨機感見此四道場。小機見小。若衍三教菩薩見故三成佛道場相異。光嚴不見大士從此等處來。那忽答言從道場來。故重問也

答曰下三正述被彈之事。光嚴但知方便教果頭道場之義。未知圓教發心即是。類如彌勒說法皆望權果引成不退之行。今凈名說圓破光嚴執方便果上道場之計。類如大品燋炷非初非后不離初后。若不離初后以后為道場者何不以初為道場。若初不能后亦不能。是以凈名約圓初心廣說真道場義。問三教既有后心道場亦得初心即道場不。答諸方便教一往約觀何為不得。核其道理義則不成。何者方便后心方具佛法初心不能。豈得為例。但凈名總答未述其相。是以光嚴重請。今執權者知不思議一中無量。如囊中寶不探示人人無見者。所以凈名遍歷諸行明道場義。是示佛知見意在此也。但示有二種。一豎二橫。橫豎即是。其車高廣。高則徹至后際。廣則法界無邊。高廣之相具須如前凈土橫豎明義。散在諸行。若隨文歷別但成通別失其正意。今皆約圓初心以明道場。故下文云。菩薩若應諸波羅蜜舉足下足無非道場。具足佛法矣。文為四。初四番一往豎明。次二十五番一往橫明。三一番結釋。四明時眾得益。初約四心者若依別解對四十心。直心即十住。發行即十行。深心即十向。菩提心即十地。亦不全爾。何者凈名說圓初心道場。豈可豎對四十心位。今明初住即有四心乃至佛果。直心即是入一實諦。發行即是實諦萬行。深心即是深進念念流入。菩提心即具此三心。如磁石吸鐵。此下諸句若明初修皆約五品。入于相似至發心住皆具一切行。是真道場。直心道場無虛假者。華嚴明初發心時便成正覺。了達諸法真實之性。又云究竟離虛妄無染如虛空。清凈妙法身湛然應一切即道場義。得無作八直無界內外苦集虛假。若為化物亦具用四種。如凈土中釋。故法華嘆五品云。當知是人已趣道場近三菩提坐道樹下。華嚴明初發心住能坐道場初成正覺。亦如大品明有菩薩從初發心即坐道場轉法輪也。發行是道場者別教十行得十波羅蜜。今圓初住見一實諦具發萬行破眾惡業顯諸法門。即是道場。自利利他名能辨事。深心是道場者別教十向解行深入。今圓初心見第一義能見于空及與不空。不空故即是深入非二乘通菩薩別三十心。復次初住得入中道。雙照二諦自然流入薩婆若海。即是漸深。以深心故無明糠脫真法得顯即道場義。豎進深入橫諸功德亦隨增長。菩提心是道場者別教初地名真發心。今圓初心見真名真。發行是廣流入。是深廣而且深名深廣心。菩薩得此心故無緣慈悲無作弘誓如磁石吸鐵。即真菩提心能自除法界煩惱顯出法身。即是道場。見一實諦非因非果分別法界無作四諦。因果不亂即是無謬。復次總前三心即是三德菩提。故名菩提心是道場

布施下次二十五番橫約諸行明道場義。別教六度豎對六地下諸法門從七地至十地。今圓初心即是橫明。以橫望豎即其車高廣。文為五。一約六度自行二約四等等化他三約多聞進修觀諦四約降魔說法五約力無畏果德。一約六度者即是行本。六度皆具五種四權一實。具如前釋。布施是道場者。初發心住檀波羅蜜舍一切慳心顯布施法身即道場。不望報者住真修檀不望世間及緣修報。持戒是道場者。初發心住此尸波羅蜜。破一切惡業顯真戒法身即是道場。尸中具一切佛法即是得愿具足。忍辱是道場。初發心住此羼提波羅蜜。能除法界嗔恚顯真忍辱法身即是道場。既具權實慈忍之力于法界眾生心無掛礙。精進是道場。初發心住此精進能離法界事理懈怠得真精進法身。即是道場自然流入即無懈怠。禪定是道場。初發心住此禪定能除法界一切散亂。顯真禪定法身即是道場。于事理諸禪出入自在即是心調柔也。智慧是道場。初發心住此智慧能斷法界一切無明。顯真智慧法身即是道場。見四不可說之理念念現前即是現見諸法

慈是至眾生故二約化他之行。四等即是利物之心眾行之首。慈是道場。初心菩薩得真無緣慈離法界嗔惑。顯真慈法身即是道場。普覆法界即等眾生。悲是道場。初心菩薩住無緣悲內破疲苦。真法身顯即是道場。雖處三界拔濟眾生心無疲苦。喜是道場。初心菩薩得真無緣喜無量心。破法界疾患不悅樂心。顯真喜法身即是道場。慶諸眾生離苦得樂即是悅樂法也。舍是道場。初心菩薩住空平等地即破愛憎。顯真虛空法身即是道場。雖利眾生心無取舍即愛憎永斷。神通是道場。是能化法也。初心即得六根清凈真如意通。破于諸根障通無知之垢。顯出法性真凈六根即是道場。此即成就六通如應化物。解脫是道場。由脫成通故次明也。持地云菩薩得一切禪乃能出二乘解脫際入。若初心入三諦三昧即是二十五三昧。除二十五有罪垢煩惱。顯出二十五有我之真性即是道場。以其因中能背舍三界故得成八解脫二十五三昧。方便是道場。即是化他善巧。初心有中即有雙照二諦之方便。破恒沙無知顯諸方便法門即是道場。能以三輪不思議化三密示現權巧教化一切眾生。四攝是道場。四攝是方便化物之法。如方便品釋。布施愛語利行同事以攝眾生令得解脫

多聞至空故三明多聞進行。雖具自他之智事須進修令成圓極。多聞是道場。初心菩薩得真聞持聞十方佛法破諸妄暗。多聞顯發文字性離即是道場。以能隨順如聞而行。伏心是道場。瓔珞云從初發心至金剛頂皆名伏忍。初心圓伏無明進顯真實即是道場。一心三觀即是正觀諸法。三十七品是道場。菩薩初心得無作道品能除八倒一切妄惑。顯法性五陰法身解脫進修。乃至得大涅槃即是道場。界內四諦界外三諦皆名有為。而背舍也。無量滅諦無作道滅即真無為。諦是道場此下五番即是道品所觀之境。初心菩薩能用道品見四四諦。斷界內外迷理煩惱顯權實理即是道場。說四四諦即不誑世間。緣起是道場。觀十二因緣有四種相。初心菩薩能用無作道品觀因緣三道。得三種菩提即是道場。若觀因緣見三佛性即無盡也。諸煩惱是道場。初心菩薩能用道品觀于三毒。不染虛偽顯真佛法即是道場。亦知煩惱及以佛法皆畢竟空。眾生是道場。初心菩薩能用道品觀九道眾生空。不見眾生相則妄惑不起。見眾生真性即是佛性即是道場。若不見眾生定性則于我無我而不二。是真無我義。一切法是道場。初心菩薩能用道品觀一切陰入等空。破諸法中顛倒妄惑顯佛性五陰。得五種涅槃即是道場。亦知諸法及涅槃空

降魔至畏故四約降魔說法明道場義。菩薩觀行成就故能制伏魔怨。降魔是道場。初心菩薩能降四魔乃至八魔見魔界如即佛界如即真道場。能處魔界心不傾動。三界是道場。初心菩薩不離三界不著三界。見三界三諦成王三昧二十五三昧。顯一切佛法即是道場。知三界空本無所趣。師子吼是道場。師子吼者名決定說。初心菩薩能破疑惑見諸眾生悉有佛性即是道場。四不可說說四因果赴機利物決定無畏

力無畏至智故五約果德明道場。力無畏不共法是道場。初心菩薩成就十種智力如華嚴說。即是觀一實諦能破無明得力無畏不共真法即是道場。力無畏不共自行無失。化他得宜即無諸過。三明是道場。初心菩薩即得三明。達三世事理無掛礙也。一念知一切法是道場。初心菩薩見中道理即能雙照二諦。破法界無明真智顯現。即是道場。初心總相。一切智成亦為佛也

如是至佛法矣三結成道場。若約凈名成就如上諸波羅蜜教化眾生。隨其舉足下足皆是除偽顯真即是道場中來。豈可從佛得道處來。若作初發心住解。初心菩薩應諸波羅蜜教化眾生除偽顯真。舉足下足觀常現前。即是道場中來。乃至十地亦復如是。若約十信五品弟子解。若常修此觀教化眾生不失念者。舉足下足皆道場中來。具足一切佛法。法華云當知是人已趣道場

說是至菩提心四時眾得益。五百天人皆發無上道心者即發心住也

故我不任詣彼問疾四結辭不堪。光嚴自惟往昔迷真道場因凈名方解。既神智劣弱豈堪傳旨往問疾乎

　　維摩經略疏卷第十九

　　菩薩品之三

佛告持世菩薩汝行詣維摩詰問疾三命持世文為二。一命問疾二辭不堪。所以次命者其既是出家菩薩。亦是法身大士紹尊位者。所言持世者領憶不忘名之為持。世以隔別為義。實相真心領憶諸法無有遺忘故名持世。持義多途略有五種。一遮持二總持三聞持四住持五任持。四教皆有此五種持。但三權一實。今約圓教明五種持。一遮持者菩薩得實相真明能遮法界煩惱生死苦報。二總持者一切萬行自利利他功德如完器盛水無有漏失。三聞持者十方諸佛說法乃至十界所有言辭一聞便憶。如云持雨不忘失也。四住持者住持十方諸佛法門興隆不絕。五任持者無緣大慈荷負一切保任不舍。菩薩從初發心心如虛空非偏非圓。而能權實皆持。乃至法云等覺。持世位居補處權實五持將極。豈不知波旬化身而為帝釋。但為眾生令知魔界如佛界如一如無二。故于往昔者示不知魔。示受呵折令眾生悟佛知見也。開即是總示即是別總別不二即悟。此還約初心不須遠求。乃至妙覺亦復如是。前呵彌勒光嚴皆破果上之僻報。故約菩提道場以彈次呵持世善德。皆破因中之謬取。故約魔來施會以彈。今佛次命持世者若述往昔被彈之事。令諸菩薩覺知魔事悟佛知見。大眾同聞即得成前五種利益

持世下二奉辭不堪文為四。一奉辭不堪二述不堪之由三明不堪之事四結成不堪。初文者良以往昔不覺魔作帝釋為凈名所彈。豈堪傳旨

所以下二述不堪之由。由不識魔作帝釋來文為五。一住于靜室二魔作釋來三魔來不識四魔更施女五嫌怪不受。初文者持世住靜避喧入禪進行。其是法身大士。豈須生身入道跡同方便為物之軌。應須引進故住靜室示修禪定

時魔至于一面立。二魔作釋來。所以作帝釋來者。帝釋是佛弟子已得圣道。又是佛檀越常來親近。持世既是出家菩薩。見檀越來理須慰問。便成妨亂。今明四教知魔不同。一三藏菩薩自未離煩惱魔陰魔。但觀行覺知折伏而已。寄此修道。若得神通作意知天魔不作意不知。若知以神通伏之未能永破。至樹王下先降天魔。魔退之后三十四心斷結。則界內四魔皆盡。二通菩薩見地分斷見煩惱魔。得五分法身分除陰魔。至六地無正使潤業。除界內陰魔死魔。猶誓愿扶習。界內受生有陰有死。雖有陰死不能壞道。七地雖得神通作意能知能破天魔。不作意則不能知不能破。至道樹下方究竟破。一念習盡誓不牽生即四魔永盡。三別教明十住入偏真理破煩惱魔陰魔死魔。十行得神通亦作意能知天魔不作意不能知不能伏。至初地得一身無量身。百界作佛界內習盡陰死天魔悉破。四圓教五品圓伏四魔。若入十信即能圓斷。不須作意自覺魔來。此略分別破陰等魔。若破常無常等八魔。三藏菩薩但伏四魔至道樹方破。若通教見地別教十住除常樂等四。行向已伏無常等四。登地分破無常等四。因雖無常而果是常。具如大經佛答梵志。至別教佛地八魔皆盡。圓教初住圓破八魔界內永盡。若界外無常等四乃至后心方究竟盡。問持世何以為魔所嬈。答若論跡現方便補處豈不知魔。有教無人不須研核。但為稟諸方便教者之軌故示不知。解此有三意。一方便菩薩未能魔佛一如。佛界即理魔界即事。諸方便教雖入真理不能事理無礙。斷結入真避事入理。如人畏時非人得便。不能體之與佛界一故為所惱。大士二界不二通達無礙。無所去取能覺能降。二諸方便教緣修照寂有入出觀。作意知魔若不作意則不能知。圓教真修無出入觀。常在三昧寂而常照。特世雖在靜室猶未入觀不作意照。是故不知。大士寂照能即覺知。譬修禪人不別邪魅。須備方鏡。魅雖惑人眼而不能變本形于鏡。波旬亦爾。但誑緣修未入觀者而不能誑真修寂照。三諸稟方便教入觀知魔或暫時降伏。不能于其境界無礙。如人不能調惡弟子舍之不受。有人不舍方便調熟堪任走使成善順人。菩薩調魔亦爾。非但調其惡心令善。亦能使發菩提之心證無盡燈。廣化一切。自于佛法未曾損減。而大饒益無量魔眾。權教菩薩闕此三義故為所亂。今持世住靜魔作天形欲為惱亂。持世不覺因障入定。如佛知機化人成道。魔亦知人應得道者逆來壞之

我意至堅法三明魔來不識而為說法。言善來者既不知是魔。謂是帝釋為求善法故嘆善來。憍尸迦者本人中姓從姓為名。雖福應有者福感天王果報富樂。不可自恣放逸不修。當觀五欲無常以求善本者。若小乘但以無常為出世善本。大論明天王多著五欲。佛為說無常等十五種觀破欲竟乃令轉教。持世既謂是天王故勸令觀無常離欲。于身命財而修堅法者。三堅有五。一世間三堅不杖惠施。得未來身堅。放生止殺得未來命堅。直心布施得未來財堅。故命天帝觀于無常。天報不久須種未來堅固之業。二聲聞經修三堅者。若觀無常得五分法身無漏慧命七圣諸財。無能損破故言堅也。菩薩為眾生為佛法不惜身命無所吝者。華報得世間三堅后成佛果方得三堅。大同聲聞。三通教者觀三堅無生無滅。煩惱生死天魔外道無能破壞。四別教者登地離界內外生死。法身顯現名為身堅。般若慧命終不斷滅即是命堅。萬善法財不可侵奪即是財堅。五圓教者舍身命財皆與生死后際等。離老病死得不壞常住。一切法趣身命財亦是三德之三堅也。持世謬為天王說法。五種三堅未知說何

即語至掃灑四明魔更施女。變身為釋。已廢禪心更以女施重生妨亂。先現釋身軟賊得入。今以女施令其違情。強賊又入。以此二賊妨擾之心。持世不覺即是已為魔所壞也

我言至此非我宜五明持世嫌怪不受。女是非法之境何得強以施之。故言無以此非法之物而要我也。沙門是梵行清素之士不應受此污染之境非法供養。故言此非我宜

所言下三明被彈之事文為八。一凈名覺悟持世．二凈名就魔索女．三魔驚懼欲去．四空聲勸舍．五魔舍女．六大士為女說法．七魔乞女．八大士還女。一凈名覺悟者持世不能自覺。良以緣修不逮致被魔幻而不覺知。大士悟佛知見自悟悟他照圓極。故能發魔幻偽示其是非。初示其非非帝釋也。次示是魔欲壞正道故言嬈固汝耳

即語至應受二凈名索女。如我應受者此有二意。一我是俗人納之非妨．二圓行大士達色源際。違順強軟無非正道。不以為妨故言如我應受

魔即至得去三魔驚懼欲去。本輕持世欲壞他成已。忽遭凈名發其幻偽。又知非敵必被挫辱。是故驚懼。欲隱形去盡其神力亦不得去者。魔雖有神力當如法身大士不謀而用。是故盡力亦不能去

即聞至得去四空聲勸舍。空中聲者關河舊解云。是化魔菩薩因機助化。汝向欲施持世今凈名索之何得不與。與則不違本心乃可得去。或是凈名空中出聲為調魔故。或釋迦法身毗盧遮那之聲。如普賢觀所明

魔以畏故俯仰而與。五魔舍女既不能自隱。空聲又勸魔當自念。若不輸女恐加挫辱。畏不獲已便輸女也

爾時下六受女說法調伏魔心。是故受女。益諸女故應須說法。文為二。一勸發心二勸修行。發心是目修行是足。目足備故入清涼池。是以先勸發心后當修行。如應說法者隨四機緣令各發心

汝等下二勸修行。雖已發心須行填愿故勸修行。菩薩法樂為破欲樂。故說法樂令魔修集。文為三。一勸修法樂二天女請問三凈名答。初勸修如文

天女即問何謂法樂。二天女請說。女在魔宮受世欲樂。不聞出世清凈法樂。今聞未解是故致請

答言下三凈名答言法樂者。一切善法欲為其本。若有樂欲是則為樂。如人愛念父母親戚以之為樂。若為佛弟子以佛代父以法代母僧代親屬行代財物。其深樂者即出世法樂。文為五。一樂歸三寶。二樂離集諦三樂觀苦諦四樂修道諦五結成法樂。若能如是非但因中即得法樂。后得滅諦涅槃究竟常樂。初文者四教三寶。隨所信樂即是法樂

樂離五欲二樂離集諦。集所應斷故云樂離五欲。法華明諸苦所因貪欲為本。故知五欲即是集也。如人病差即得安樂。若離五欲即得法樂。四教離集隨機不同。但初呵天女著五欲樂多用三藏

樂觀至空聚三樂觀苦諦。若不樂觀為苦所苦豈得法樂。若能觀之即得觀智真法樂也。四教觀苦隨根所用

樂隨護下四勸修道諦文為三。一修行本二正行三遍行。一修行本者樂隨護道意。此勸自行善。善護道心道心不壞。以道自娛即是法樂。樂饒益眾生者即勸化他。如父母見子離苦得樂父母亦樂。樂敬養師者舍父從師師成勝德。敬師道法玩味娛神。即是法樂。知恩敬養報德暢懷亦是法樂。是則內修自行化他外有明師開導。因緣具足無行不成。所求稱心即是法樂

樂廣至明慧二明菩薩正行。六度總眾行之要。四教皆行以求菩提。但教門不同故有生滅等四。具如佛國品嘆菩薩德及凈土行已具釋之。但凈名隨應而說。任諸天女各有所行隨其樂行。道味沾神稱心。釋意皆名法樂

樂廣至之法三明遍行。行有二種。一總二別。總即六波羅蜜別是遍歷萬行。今勸諸天女遍行萬行。而略舉數條以成法樂之相。復次若行一行何行不攝。樂廣菩提心即是弘誓。必令普遍故名為廣。初從生弘誓乃至無作即增廣義。勝道增長法味轉新即是法樂。樂降伏眾魔如平勝怨心則快樂。樂斷諸煩惱。煩惱病瘥即是涅槃。樂凈佛國土。凈佛國義已如前說。如世家宅修治清凈賓主睹之歡娛悅樂。樂成就相好故修諸功德。如人自在形儀端正內有美德心即悅樂。樂嚴道場。四教道場如光嚴中釋。此除偽顯真。真顯偽滅則悅樂也。樂聞深法不畏。雖各有深法藏通偏真未足為深。別圓圓直始是深法深難到底。若有畏者心則驚疑。成苦非樂。若聞而不畏愛樂恒求得真常樂。樂三脫門不樂非時。四教三脫。前兩有時非時。非時即二乘時即菩薩。復次前兩菩薩亦是非時。別圓觀中修三脫門即是時也。將別望圓復是非時。圓教正乃是真時。何者諸方便教行非證時。若欲取證皆是非時。是時而求即得究竟真三脫門。即是真法樂也。樂近等者四教各有同學親近。同修和同獎成即法樂也。若于凡小乃非同行。心有恚礙壞真法樂。若心無恚礙能以隨喜過其上者。還得隨喜之法樂也。樂將護惡知識。若不護彼意能壞法樂。能善將護惡心不生。不致破損內善法樂恒得安存。樂親近善知識。善知識者能示教利喜。成人法樂。樂心喜清凈大集云。如真實知大知心動至心。故名為喜。如真實知大知即真法喜。心動至心名凈法樂。樂修無量道品之法。四教道品。若在菩薩心中為化眾生皆名無量。所以說道品名法樂者。法華云無漏根力覺道便得無量安穩快樂。二乘尚爾況菩薩乎。但分別無量道品開四教義。去取難解

是約為菩薩法樂五結成法樂。菩薩若樂欲之心修此等法皆是法樂。但略舉一例諸無非法樂。如即自行人聽習坐禪等。心樂即樂若心不樂則生苦受

于是下七魔誘女還宮文為三。一魔欲誘女。二女樂法樂不還。三魔就乞女。并如文維摩詰下八凈名還女此為四。一凈名還女二諸女請法欲還三為說無盡法門四諸女致敬隨去。初文者大士本常修舍行正為調魔。故云如我應受。魔調伏已諸女發心。放還魔宮又能廣化。故舍還魔。令一切眾生得法愿具足者。還之即滿其愿。因此立愿令求法者皆得法愿具足

于是至魔宮二諸女請法欲還。弟子別師事須咨請誡勸所行

維摩至眾生三為說無盡燈法門。四教菩薩悉皆有之。但有究竟不究竟耳。藏通灰斷果是有盡。而因中傳化至果。雖入涅槃轉次授記。佛化不斷。此是有盡燈之無盡。別圓中知見一切法如空無盡。智亦無盡自不可盡。化他亦然。譬如二燈。一油少炷小。二油多炷大。油多炷大者本燈不盡。更傳余燈亦不可盡。凈名以此法門轉度于他。復使百千皆令發心而于本燈無所損減。故以為譬。是則冥者皆明明終不絕。令諸眾生紹法王種即是能報佛恩饒益一切

爾時至不現四天女受教致敬還宮如文

世尊下四結辭不堪。凈名有斯神力者。寂照知見自在調魔。智慧辨才者為說法樂及無盡燈。持世自惟。往昔不逮豈堪傳旨往問疾也

佛告長者子善得次命善得文為二。一命問疾二辭不堪。所以次命者善得是在家菩薩即五百之一人也。亦是法身示居補處。所以名善得者。善是善巧得是得理。善巧得理故名善得。但約教不同。三藏二乘自善得理不能斷習。緣覺斷習不盡非善得義。菩薩不爾。意存兼濟至果得理正習俱盡故名善得。二通教者前教折空得理。三乘皆非善得。此教體真即是巧度。三乘悉是善得第一義理。但二乘無悲即入涅槃不名善得。菩薩得理廣利群生深窮源底。必至佛果習氣皆盡故名善得。三別教者通教偏真豈名善得。此教得真不住修恒沙佛法斷于別惑。見中道理乃名善得。四圓教者別教緣修豈名善得。一心三觀五眼具足。圓照法界圓成三德究竟涅槃。是真善得。是則無得為得。得無所得故名善得。三權一實。今長者子善知非權非實而能成就權實善得。以此化物自利利他入佛知見故名善得。其義既爾。豈答不知法施之會為凈名呵。但砧槌成物顯入佛知見。何以知然。今命問疾的取此四。前三義推顯開示悟初心三義。今命善得欲顯入佛知見道故。前持世顯悟正明魔如不異佛如。今此顯入約法施會無有前后。一時等施即不二而二。道觀雙流故受瓔珞分作二分。一分難勝一分乞人。即是平等法施之會。還約初心勿遠求也。昔破財施七日之會。即是寄意破稟三教未入中道。所有檀施非法施會。今命令問疾。若述昔被彈則大眾普聞稟方便者。并皆恥折求真法施。即是成前五種利益

善得下二奉辭不堪文為四。一奉辭不堪二述不堪之由三正述被破之事四結成不堪。初文者良以往昔七日設會。非法施會不能益物。致為所彈。豈堪傳旨往問疾也

所以至七日二述不堪之由。由于父舍設大施會供養一切。期滿七日不識法施。言父舍者崇祖居處也。設大施會者關河舊解云。其家祖父邪見世世恒修邪祠。下祠用羊中祠宰牛上祠用人。善得教化絕此邪祠勸修正道行真檀施。其家大富四事豐饒。營斯大會供養一切出家在家內道外道。及諸貧賤來者無隔供給所須。期滿七日。但施會是檀。約教有四。一三藏施者能舍財物乃至身命。方成檀度。如尸毗代鴿心無悔恨。二通教者若止舍一切。是檀非度。了三事空隨有所施。是檀是度。三別教者雖三事俱空猶是檀非度能度別惑。至大涅槃能分別施有無量相。赴機度物則是檀是度。四圓教者前雖破別惑。隨機之施猶是檀非度非究竟故。若知一切法趣檀是趣不過。檀尚不可得云何當有趣非趣者。即檀度也。何者于檀究竟通達諸法故也。三權一實。實是法施之會。善得方便示行前三不了圓教究竟檀度法施之會。故為所彈不堪之由義在于此

時維摩下三述被彈之事文為六。一正彈呵二善得請說三凈名略說四善得重請五重為廣說六時眾得益。初文者善得雖有財施大會不知財中有法。故非法施。是以前呵后勸。前呵者不見財中一切佛法豈名大施。后勸者勸修法施之大會也。問法施之會為當說法為施會。為復財中具一切法。以財施時即法施會。答備有兩義經論多明施財為財施說法為法施。此是通途四教二施。今不思議圓通之道非但說法以為法施。財中具足一切佛法以施眾生。此財施時即是法施。如無盡意解頸瓔珞施觀世音。即云當受此法施珍寶瓔珞。但施瓔珞而言法施者。即瓔珞中具足佛法。施瓔珞時即是法施。今凈名云無前無后一時供養一切眾生名法施會。此如上呵迦葉。以一食施一切供養諸佛及眾賢圣。今受瓔珞分作二分。一奉難勝如來一施最下乞人。而言若施主等心施一最下乞人。猶如如來福田之相無所分別。等于大悲不求果報。是則亦為具足法施。以此而明何關說法。今文正約財施具足佛法即法施會。何者財即五塵。大品云一切法趣色。乃至趣非趣聲等亦爾。若能通達財中法施。是則慈悲誓愿。福智勛修。以此財施隨前所得。如置毒于乳聞毒鼓聲近遠皆死。如此之施但非七日受者得益。一切同沾。善得不達故被彈云。當為法施之會何用是財施會為。問但圓有法施余三亦有。答于檀約觀亦有此義。但非圓普。又方便教門出沒未必事明此義。故凈名施圓欲顯入佛知見通達無礙。寄彈善得令時眾稟方便教者達此財施即成法施

我言至之會二善得請說。所以請者善得豈不知說法而為法施。但恐凈名意有深致故請說也

法施至之會三凈名略答。法施會者無前無后。此即觀施色等一切法趣色。即是色中具十界之法。名之為法。以此施佛即是施法。如如意珠具一切寶。其不別者施者受者唯殊而已。此如三教若施者受者皆知具寶此如圓教。故大經云。有二種人得大福利。一如法施二如法受。此即法施之會。無前無后者前際即生死六道眾生。后際即涅槃四種圣人。若觀三事一如無二皆是中道。非前后際。一時供養一切眾生是名法施之會。中非二邊而能雙照六道四圣。此十遍攝一切眾生。菩薩因施一色令一切眾生皆得見中。即是大事因緣為令眾生開示悟入。故言施一切。復次若眾生未獲大利隨其根緣各得法利名施一切。是則非權非實。能權能實雙照二施。心心寂滅入佛知見。是名法施之會

何謂也四善得重請。所以重請者凈名略答。言略義深。雖顯法施其意宛然而猶未了。又跡示未悟為令時眾普得開解法施之益故也謂以下五凈名重答。廣說法施有三十二番。莫不皆約財中辨法。若離財者則財中無法。攝法不盡。一切法趣檀何容止有三十二番。但略說耳。所以萬行財中皆備。以此施人受財即受一切法也。五塵悉然。如毒箭熏藥隨得入處。藥毒氣發殺活于人。觀法入財隨施前人。六根受施法即得入。如大經明。置毒于乳遍于五味皆能殺人。眾生受財觀法熏之為作善根。后若值佛開發宿善即便得悟。如毒發殺人。若財不具法財施益少無入道緣。文為五。一約四等二約六度三約三脫四約眾行五結成法施。一約四等者此是菩薩利物之懷。謂以菩提起于慈心。上文云寂滅是菩提。若觀法趣財畢竟寂滅。即真菩提起無緣大慈。如磁石吸鐵與大涅槃樂。以救眾生起大悲心。一切眾生皆為二邊沉淪苦海。若觀此財離二邊者。即無緣大悲拔二邊苦。以持正法起于喜心。正法是一實之理。若見此理即具正法。此法能令離二邊苦得大涅槃成無緣大喜。以攝智慧起于舍心。若觀三事見虛空佛性三諦之理。即攝三智無施無受。知四不可說平等真法界佛不度眾生。雖復拔與心無分別。不存有恩于物即是于無緣大舍

以攝至波羅蜜二約六度者。以攝慳貪起檀波羅蜜。觀三事見中道離于二邊。不慳不施名為真檀。為攝五種慳貪起五種檀。四權一實。攝眾生如前嘆凈名德已略分別。以化犯禁起尸羅者。菩薩行施見一實諦即忘持犯。是真尸羅。為化眾生例檀說之。以無我法起羼提者。觀施實諦即于我無我而不二。是真無我。若見真無我則不恚不忍。是真羼提。為化眾生例前。以離身心相起毗梨耶者。觀施三事見一實諦。即不見身心有相無相。不進不怠是真毗梨耶。化生例前。以菩提相起禪定者。觀施實諦即是寂滅。滅是菩提無定亂相。是真諦定。化生例前。以一切智起般若者觀施中道不見愚智。是真種智。化生例前。問約四等釋法施。何以但取其實。釋六度明法施。何故雙釋。答四等且據內懷。外所不知。六度攝物物情非一。故須雙起。復次四等實即攝權。內心隱密終不可知。故不具釋

教化至無作三約三脫門者。教化眾生而起于空。觀施實諦即真空三昧。為化眾生斷內外緣集。起于四教四種空三昧。三權一實。不舍有為法而起無相。觀施二邊即見正道。是真無相三昧。為化眾生如前空門。示現受生而起無作。二乘無業不更受生。故名無作解脫。菩薩觀施見一道清凈離二邊業。即真無作三昧。慈善根力為物受生。權實如前

護持至道法四約眾行者。護持正法起方便力。觀施正道。即是正法寶城。護此正法起三業方便三輪不思議化。于四不可說用四悉檀巧說四教。即是起方便力。以度眾生起四攝法。觀施見理。欲以此理度脫眾生。因檀而起四攝。權實可知。以敬事一切起除慢法。觀于受者皆如供佛。起敬愛心不生輕慢。即是起除慢法。下去句句皆須云三權一實。于身命財起三堅。若見施實諦能起三堅。如前所明。于六念中起思念法覺檀實諦。即是念佛念檀法性即是念法。念智與檀合即是念僧。念檀能斷惡即是念戒。念檀能舍一切法即是念舍。念因檀生凈天第一義天即是念天。但法語通漫。六念所緣四教分別權實諸法思念不濫。是名起思念法。于六和敬起質直心。若行施時即四教所明四種六和。謂身慈口慈意慈同施同見同戒。既知四不可說則能起質直心。正行善法起于凈命行施。住四種正善起四種凈命。皆為利物不生邪命。心凈歡喜起近賢圣。見施實諦本性清凈。得真法喜而近諸方便所明賢圣。同諸賢圣為利眾生。不憎惡人起調伏心。行施之時惡人來乞不生難礙。調伏其心入平等法界一切施也。以出家法起于深心。行施見一實諦出二邊生死。觀方便教明出家法。知悉歸一大乘出家故起深心。以如說行起于多聞。觀施實諦即心調軟能如說行。起于多聞普欲聞四教權實之說。以無諍法起空閑處。知四不可說則無所諍。方便起諸空閑之處。攝諸憒鬧眾生。趣向佛慧起于宴坐。見一實諦即趣向佛慧。而起宴坐者。如身子章釋。解眾生縛起修行地。觀一實諦能以方便解于眾生界內外縛。約諸教門起修行地判賢圣位斷伏不同。已如玄義分別。以具相好及凈佛土起福德業。起三十二相業如大論明。因施起凈土業如釋佛國品。知一切眾生等者。見一實諦即知一切眾生心念。能赴機說法起隨情權實二智業也。知一切法等者知一切法趣檀。見一實諦即無取舍入一相門。言起于慧業者。忘前權實二智也。斷一切煩惱等者。見實諦真修顯現則能如是。但欲深進自行化他必須起緣修助道法

如是至福田五結成法施之會。即住檀中具一切佛法。隨所施財如毒箭熏藥。若有著處諸煩惱滅成一切善根。是為法施之會。為大施主亦為一切眾生福田。若內心成就一切佛法。其有施者即能長彼一切善根。是為真福田也世尊下六時眾得益文為二。一婆羅門發心二善得清凈。初文者聞說檀度具足佛法成法施之會。心開意解即無上心發

我時下二善得心得清凈文為四。一善得心得清凈致敬供養二凈名謙讓不受三善得重請令受四凈名受已回施。初文者善得聞說法施。即見施中一切佛法。徹照無染即是心得清凈。昔稟方便未曾聞此。故嘆未曾有。利益事大感德致敬。即能解瓔珞供養報恩

不肯取者二凈名謙讓。本為法益意不在財。忽即受之容致譏嫌。亦表菩薩內懷不受一切法也

我言至所與三善得重請令受。敬重報恩供養之懷。不申故重請受。若非所須受以回施。亦暢丹誠故重請受

維摩詰下四凈名受以回施。善得心重難可頓乖。亦表菩薩為化眾生以無所受而受諸受。受已回施悲敬兩田。文為四。一回施悲敬兩田二眾見瓔珞在彼佛上三凈名略說法施之會四城中乞人發菩提心。初文者表福田不二即是法施之會

一切至障蔽二眾見難勝如來受凈名施。變成寶臺者。將表凈名因施未來當得果上四德無障無礙大般涅槃

時維摩至法施三凈名因施瓔珞說法施會。若施乞人猶如如來福田之相。無所分別此即觀所施之田。入平等法界無有二相。成無緣大悲具足一切佛法。不求緣修之報即是具足法施之會。如此明文。諸師何得但約說法以明法施

城中至菩提心四明城中乞人發菩提心。乞人因睹神力。又聞說法施之會。心開意解即發無上道心

故我不任詣彼問疾四結成不堪。善得自惟。往昔父舍設會不閑法施。遂被彈呵。心即清凈豈堪傳旨。往問疾也

如是至問疾品之大段第二。出經者存略。或是經度不盡。諸菩薩被命皆辭不任之事。若依嘆德即有三萬二千。若依隨文殊入室但說八千。未可定判。但四菩薩述昔被彈之辭。文已數紙。經家若具述諸菩薩各有所陳。其文則有數千紙也。如此大眾同聞如來印定。皆成五種利益之義。豈可偏序分也

　　維摩經略疏卷第二十

　　問疾品之初

此品次菩薩品來者。上佛命諸弟子菩薩各辭不堪。今次命文殊。文殊恭命故言文殊師利問疾品。前明凈名托疾興教大判為二。前兩品半是室外說法。今此六品是室內說法。室外彈呵折伏多用對治。室內引接攝受多用為人。俱令入第一義。故勝鬘云以折伏攝受故。令正法久住。得久住者即是入第一義。無漏真法永無退失。已折伏竟次明攝受。故有此品來也。今略用五義以通此品及下五品。一此品來意二文殊堪為問疾人三釋權實兩疾四因疾出六品五入文帖釋。初意者凈名住不思議權謀。輔翼大圣顯不思議真性解脫。助成佛國因果之教。前已用四教折伏凡夫二乘及諸偏菩薩。今嘆圓教三脫之果接引攝受。令修三觀之因入不思議解脫。得見凈剎隨業往生成凈土之行。故有此品及下五品。此又為五。一為起時眾渴仰之心二為三觀攝受引入三為扶成凈土之教四為入大品法華哢胤五為還佛所結定。初意者雖諸王士庶弟子菩薩稱述大士勝智勝德。大眾虛心渴仰而已。未獲見聞。若得問疾之人隨從親承。即得見聞大士神智。詫疾興教利物之事。是故奉命赴時眾之心。令見詫疾空室所表。聞說不思議權實兩疾。次意者室外彈呵諸稟偏教。未入正位及諸凡夫。雖復心折慕仰正道。而莫知修入方軌。若文殊入室問有疾菩薩。云何調伏其心。凈名略廣明三觀調伏。即是攝受引入義也。三意者若因文殊問疾能修三觀。隨障盡多少各生凈土。所有愿行皆成凈土之行。四意者若已入正位。前雖聞大乘猶未轉酪。今因文殊入室更聞六品之說。即轉成生蘇。故迦葉云今諸聲聞皆應號泣。即其事也。若至大品得為熟蘇。法華涅槃即成醍醐。三藏鈍根菩薩次第歷味。大同二乘。利根不定如釋菩薩品。五意者若不因文殊問疾入室與凈名往復說六品竟。豈得掌擎大眾。還庵羅園對佛印定前后所說。起發阿難對佛廣明凈土。接妙喜界來入此國。令諸大眾皆得見聞發愿往生修無動行。是則結撮凈名室外室內所有闡揚。皆扶成大圣不思議解脫法身凈佛國土因果之教。二明文殊堪為問疾人者。上命五百及諸菩薩各述被彈皆辭不堪。今文殊獨堪承佛圣旨者。略出五意。一位高二垂跡三顯圓四愜眾情五隨物機。一位高者文殊與諸菩薩雖同居等覺不無高下。故瓔珞云。住等覺位入重玄門。經無量劫倒修凡事。文殊修行積久智德高勝。位等凈名故堪為問疾人也。此亦一往也。二垂跡者諸菩薩多是實位補處。但文殊本地是龍種如來。今跡居補處與凈名本跡義齊。故堪問疾人也。又一往明耳。三顯圓者菩薩本跡豈可定測。但諸菩薩多示弘方便故悉為所彈。文殊多示弘圓教與凈名事同。故堪為問疾人也。問若爾何得為鴦掘所折。答事等從多。鴦掘從少。文殊未為凈名所彈。今承圣旨于義無妨。四愜物情者。問諸菩薩同輔大師何得全不愜物情。答彌勒雖是補處而是右面侍者。諸菩薩事儀疏外。文殊雖同居補處而是左面侍者。如左面大臣裁斷自在。故愜物情。五隨物機者。諸菩薩與凈名如砧槌成物。今文殊與凈名如兩槌成物。故入室往復辭無屈滯。悅可眾心為凈名稱嘆。豈同諸菩薩發言被折。以是諸義堪為問疾人也。三釋權實者。疾義雖多原其正意不出權實。權是諸佛法身菩薩無疾現疾。實是九道眾生實有因果患累。若從能化應前權后實。文云是疾寧可忍不。又云有疾菩薩云何調伏其心。若從所化即前實后權。故凈名云以眾生病故則我有病。今約所化為次。故前明實疾。略用四義分別。一辨因果疾相二解釋三通別四約土重輕。初疾相者瘵礙色心故名為疾。亦名為病亦名為患。言因疾者即是因中四分瘵礙心神致諸惱患。即是心病。煩惱是因故說為因。果疾者感四大身。同篋性異。互起增損瘵礙色身。即是身疾酬煩惱因故言果疾。二解釋者因中四分一往分別三毒對三大疾。三處等起故名等分。生地大病貪欲對水。經云愛河洄復沒眾生。無明所盲不能出。愛能潤業如水潤生。嗔恚對火。嗔心一起燒滅善根。愚癡對風。以愚癡故則有四倒。故經云四倒暴風能偃山夷岳。地具三分。如水火風俱集一身。故以對之故用四分為四因疾。凡夫愚鄙有此四分。則有八萬四千。隨緣發動惱害心神說為因病。果疾者即是四分感四大身。一大不調百一病動。四大不調四百四病。病惱非一。復次由于四分感成報身。即有生老病死。此亦是眾生之大患也。下文云有生死即有病。此患亦因四分而生。如瑞應云。貪欲致老嗔恚致病愚癡致死。義推應云等分致生。有四大四病之苦即果病也。但經論隨緣。或時火譬貪欲水譬嗔恚風亦不定。今一往從多如前對耳。通則何所不譬。三明通別者因果二疾各有通別因病者。四分為通十惡四重等為別。果疾者四大四苦為通。四大增損。或生等四苦增加。乃至三途重苦皆是果上別病也。由因通別故果有通別。若因中唯通果時亦爾。若通強別弱。通弱別強。果時亦然。因果相成驗之不差。四約土重輕者即四土不同。一約同居者四分是因疾分段是果疾。此有二種。一穢二凈。穢重凈輕。何者同居穢土具有五道。天道果疾但通無別。因疾不定。若人畜鬼因果通別多少隨義。地獄果疾但別無通。因亦不定。若同居凈但通無別。何者雖有四分無十惡等四趣及重四苦。故因果之疾但通但輕。二明有余者即是界外之疾。是三乘圣人迷一實諦。著偏空理起無為四分。感變易之果亦名方便生死。別圓斷界內惑盡并未見中。未斷無明皆生其土。因果患累同二乘也。此之患累即因果疾。但有別教通別。無通教通別。問有余土何得猶有四分因疾。答分無為緣集為四分也。何者取偏真是貪。舍俗有是嗔。迷一實是癡。三分等取即是等分。此即別惑見思之因疾也。問有余土既有四分因疾。亦得有四大四苦果疾以不。答亦有變易四大通相四苦。問上界諸天尚無老病。此之凈土何得有之。答無別但通。上文云亦生亦老變易。四大若不相違則無變易。雖有通疾界外四分變易皆輕。豈同分段之重。三約果報者別圓初地初住見一實諦同斷無為。自體未盡故依無明得有四分。即是因疾。感變易果即是果疾。亦名因緣生死。患累輕微故言自體。不成實疾但變易名通。若前方便變易相粗患累亦粗。若論自體患累輕微。則有余為重果報為輕。乃至無有后展轉輕微。雖復輕微而同是實疾。始自闡提之因阿鼻之果。乃至金剛等覺元品無明。雖重輕有殊皆是實疾。問實報何得猶有四分因疾。答開自體緣集以為四分。何者取一實是貪。舍二邊即嗔。余無明是癡。三分等取即是等分。是根本三毒。故請觀音云。凈于三毒根成佛道無疑。問實報若有四分因疾亦有四大四苦果疾不。答既有自體生死豈無自體四大。故大品云一切法趣地。乃至趣非趣三大亦爾。若自體四大四苦盡者。即是大經妙色湛然常安住。不為生死之所遷。若諸師謂法云等覺無生死者。其如教何。又文云從癡有愛則我病生。若金剛等覺無明未盡則有細微因果疾生。四約寂光者解有二種。若寂光土唯妙覺所居。則自體因果患累永盡無病可論。若通下地菩薩所居則有微細因果之疾。此取有后或無有后生死。若依仁王法云三生。則無有后終生有后住生。法云始生乃至歡喜皆屬因緣生死。此別教為便。依圓義推無有后即是等覺。有后或從法云至三十心皆是因緣。展轉輕重。雖作此解未可定用。但依前釋寂光土究竟清凈。豈有因果細微之疾相待判其輕重者乎。問龍樹學者何以用天親之義。答是二大士豈不同入不二法門。今本為通佛教隨其所關即用。何得定執。若分別界外結惑生死及諸行名義。當細尋天親。若觀門遣蕩安心入道何過龍樹。但此經盛明疾義。未見諸經明文。若不取地攝相映望者。他或謂非義理多端強說。二明權疾者菩薩住大涅槃有五種行。所謂若得三諦三昧具二十五三昧。即成圣行。從圣行生天行梵行。從梵行起嬰兒病行。嬰兒行從大慈善根而起。病行從大悲善根而起。何者諸佛菩薩清凈法身諸惡永斷眾善普會。有何方便小善之可行。有何界內外因果之疾瘵但以大悲善根欲拔界內外因果患累。故形充法界無疾現疾。即是病行。又示方便小善。除界內外眾生緣集即嬰兒行。若此因果疾愈則諸佛菩薩舍應還真。但眾生病有興廢重輕。菩薩還同興廢重輕。故文云菩薩疾者從大悲起。以眾生病故菩薩亦病。若眾生得不病者則菩薩無復病。今凈名托茲方丈空其室內唯置一床以疾而臥。是則無疾現疾。遠表諸土有權病也。但實病輕重上已分別。今明權疾亦約四土。一同居穢凈現權疾者。穢土既有十界因果之實疾。以其疾故則有十界因果權疾。若界內疾愈則凈名亦愈。問六道因果有疾可知。四種行人界內因果其相云何。答此約界內因果患累未盡。若同居凈土但有人天四種行人六種法界因果實疾。以其疾故則凈名亦有六種因果權疾。若此疾愈則凈名亦愈。二有余者二乘及三種菩薩皆有無為變易因果實疾。以有此疾則凈名亦有。若此疾愈凈名亦愈。三明果報現權疾者。但有圓教四十心及等覺地受法性身。各有自體．實因之疾．因緣．有后．無有后生死．實果之疾。以有此疾故凈名則有。若此等實疾得愈凈名亦愈。四寂光土有疾無疾前已分別。是則凈名大悲疾行權同四土。無疾現疾荷負十界。故名權疾。問凈名既是等覺。元品無明無有后生死。實因果疾猶在何得約實報土而明權疾。答本跡高下莫測之義。已在玄文何得更問。但權疾之義約位不同。若妙覺極位無法界之疾。而現法界疾者且如凈名權疾。等覺猶有元品無明無有后生死實因果疾。從現受有后乃至分段因果之疾皆是權也。如此傳類齊位是實同下是權。乃至有余同居現因果疾皆是權也。若有余土二乘三種菩薩齊位。有無為之實因疾方便之實果疾。神通誓愿入同居凈。同六種因果之疾。入同居穢同十界因果之疾。皆是權疾。若同居土四種行人斷界內惑未盡。若斷已盡身在同居。無疾現疾為利眾生。皆是權疾。乃至五通仙人諸天報得神。通隨有所為無疾現疾。亦名權疾。若約觀心巧修觀者或為自行或為化他。無因果疾現因果疾尚名權疾。乃至一切眾生皆有此義。如是則一切法趣疾。乃至趣非趣。如此明疾堅則深窮實際之源。橫則廣等虛空法界。義理幽微。自非妙覺種智圓明。孰能究竟通達無礙。今凈名現疾表此。故聲聞菩薩皆所不堪。莫敢傳旨。文殊自知善解疾義能恭圣旨。問于權實往復無滯四明因疾出六品者。凈名詫疾意在興教。因文殊問權實之疾。答權疾出此品上半。答實疾出此品下半。又因權疾廣說不思議品。因實疾廣說觀眾生品佛道品入不二法門品香積品。是故室內六品皆從疾之一字。權實故有。入文帖釋當如符契。問有師云此品是五源八始此云何。答有似而疏甚不主對。何者凈名本托疾興教。但約疾之一字出室內六品。何待空室等為五源也。今明一部凡十四品唯初佛國的是大圣法王自說。余十三品皆因凈名托疾而興。細推疾之一字即是三由六源二始兩因。三由者由凈名托疾故有諸王士庶參問。佛命弟子菩薩問疾。即是由疾得有室外三品。六源者以現疾故文殊奉命入室問權實兩疾。凈名略答廣說。是則室內六品從疾而起。疾即六品所出之源本也。二始者即是菩薩行見阿閦佛二品。亦因凈名托疾而始。所以然者。聞說六品有緣疾愈。凈名得無復疾。故掌擎大眾還庵羅園。起發如來復宗明佛國因果。二品從疾愈而始。故言二始。兩因者法供養囑累兩品。亦因托疾而有。何者兩品既是流通。因凈名托疾而有正說。流通即是流通正說。是則因疾而有流通兩品。故云兩因。今明室內六品大分為三。此一品即是略明權實二疾。次不思議一品廣釋權疾。后四廣釋實疾

爾時佛告下五正釋文為二。一佛命文殊二文殊恭命。初文者上諸所命各述被彈皆辭不堪。但入室問疾利益事重。自非文殊具前五義更無堪任。所以命也

文殊下二文殊恭命。文殊既無被彈之失無可致辭。又五利事重。豈可乖違大圣高旨廢斯大利。是以恭旨。文為五。一恭命問疾．二大眾俱往．三賓主往復．四正宜旨．五時眾得益。初為二。一先自謙．二正恭命。初復為二。一自謙．二出謙難之事。一自謙者行人之常儀。而言難為酬對者。上人智深德重往復非易

深達下二出謙難之事文為四。一二智深廣．二因果德滿．三化他功大．四結二智究竟。具此四故故可謙難。初文言深達實相即實智深廣。若三藏菩薩本不入實豈判淺深。通教菩薩偏真實相未足以難大士實智。別教登地托至等覺但破十一品無明未成深達。況有教無人豈足敬難。今圓初住乃至等覺破四十一品無明。將窮源底智鄰妙覺。故言深達。善說法要者即是知不生不生不可說。四悉赴機說實相法。若權智所說雖多得益蓋寡。故非要也。今實智說一實相益者深廣。故言法要。如法華明多施金寶豈同解髻。此應四句。一少說少含．二多說小含此非法要．三少說多含．四多說多含此是法要。辨才無滯者明權智無滯故可敬難。此即生生．不生生．生不生不可說。四辨赴緣說三無滯。智慧無礙者即是三教所詮之理。知病識藥隨病授藥。方便知見波羅蜜皆已具足。故言智慧無礙

一切至得入二明因果德滿。故可敬難。一切菩薩法式者即是權實法式。又是修行軌儀。非權非實而能通達權實法式。自行教他。非但悉知亦能成就。此因德滿故可敬難。諸佛秘藏無不得入者。二權一實。各有當教所明秘藏。以實望權。權是隨他非真秘藏。實是隨自。久默斯要不務速說。是真秘藏。一一寶藏一切法門即是藏義。故法華云。種種諸藏悉皆充溢。果德將滿故言無不得入。既成果德深可敬難

降伏眾魔游戲神通。三明化他功成故可敬難。降伏眾魔者降魔如前釋。但魔是所化眾生之主。若主不賓伏民豈歸心。大士既能降伏十方佛土眾魔。則一切眾生無不歸信。游戲神通者。民主既伏。是以神通變現。成就眾生凈佛國土。其功廣大。一切下地莫之能類。故可敬難

其慧方便皆已得度。四結二智究竟故可敬難。其慧結實方便結權。二智導眾行行能究竟。故言皆已得度

雖然至問疾二正恭命問疾。文殊謙下之儀已備。雖智德相鄰弟子之儀凡有百所為。皆承佛力。既是佛遣。還承佛加冀無謬漏屈滯之失。故言當承佛圣旨詣彼問疾。問若承佛加者。上諸菩薩亦皆堪往。答加于可加。文殊具于五義是故可加。又如法華彌勒四眾有疑。唯從文殊取決。豈得類諸菩薩

于是下二大眾俱往文為二。一眾欲隨往。二文殊與眾俱往。初所以念欲隨往者。凈名神智難酬。往昔聲聞菩薩無敢當者。今文殊智德高遠承佛圣旨必論大法窮乎幽邃。故咸欲隨從

于是至大城二與大眾俱往。其有入室聞法之機。必沾益者皆共入城

爾時下三賓主往復文為四。一凈名空室現相．二文殊見相知表．三凈名稱嘆文殊．四文殊述成其言。初又為二。一神力空室二以疾而臥。空室表欲扶成佛國之教。現疾表欲顯三解脫。初云即以神力等者。神力表用智慧。空室表佛國皆空顯真寂光。除去所有表除依報。及諸侍者表除魔外。具如凈名答文殊。空室表其佛國即有二意。一成前．二生后。一成前者上佛說凈土。正為眾生罪故不見清凈佛土。不得生凈佛剎不能成凈土之行。故廣說佛國品。為破眾生罪垢緣縛諸不凈業。令成凈土之因。凈名為扶成佛教。逆作方便折挫彈呵。又因托疾為凡夫說。又欲重發昔彈呵事。皆為扶成凈土之說。今文殊既來所以現空室之相。表佛土皆空。欲與文殊廣論佛國即成前也。二生后者若現空室表佛國皆空。文殊知表因即往復論佛國義。故于此品即得明佛國也。又因空室身子為眾須床。念食時眾得見燈王佛土香積凈剎。其間往復品品開出佛國因果。斯義既訖。掌擎大眾至如來所。發起如來復宗。廣說菩薩行品。明佛國因果見阿閦佛品。無量大眾見彼佛土。因此發心修阿閦佛凈土之行。生彼土皆由空室現相。而立即生后也。今約四土釋此所表。一同居穢凈。若表穢土則有雜穢依報魔外正報。凈名現穢知穢即空。欲以智力破除穢業。若穢不空則不可破壞。以穢業空故依報可除。即是除諸所有破諸魔外愛見正報。即是及諸侍者。次表同居凈土。雖無雜穢依報魔外正報。而有分段清凈依報分段愛見正報。凈名現生知凈即空。以智慧力斷除分段依正之業。故云除去所有及諸侍者。次表有余者雖無分段穢凈依正。而有變易依報無為正報。即彼愛見魔外。故凈名呵須菩提云。同于煩惱入諸邪見。凈名現生知其國空。即用智力除其依正。即是除去所有及諸侍者。次約實報者。其土雖無方便依正。而有自體凈妙依報。自體愛見正報。凈名應生知國即空。用智慧力除彼依正。故言除去所有及諸侍者。次常寂光國究竟清凈。空無所有即是極地所居。無可除斷。故大經明無所斷者名無上士。今凈名即用神力空其室內。除諸所有及諸侍者。表果報之末欲入寂光。故地持明。二障斷時離一切見清凈凈禪。此即其義。若表權居前三方便利物。具如前釋。復次有國有物有侍即是方便。今悉除者為顯實也。空室現相略釋如此

唯置一床以疾而臥。二明欲顯三德解脫。床表真性疾表方便臥表實慧。此亦有二。成前生后。成前即是扶成佛說三解脫之法身也。何者凈名為成如來說不思議解脫。故前呵諸弟子菩薩。次及托疾為諸凡夫。又欲重顯往昔彈呵成不思議解脫之教。故無疾現疾。今文殊受旨入室問疾。事須現疾表相。以開往復之端。因此得論權實二疾即如來所說及凈名彈呵。扶成之說悉皆顯了。生后者即生室內六品出室二品。何者現疾有表故致文殊問權實疾。則生此品。次凈名廣說生后五品。還庵羅林為成不思議解脫之教。即生菩薩行見阿閦佛二品。故名生后也。至后帖文其義自顯。所以唯置一床表真性者。法華明諸法空為座。空即真性解脫。疾表大悲方便。同疾即方便解脫。臥表實慧即真報疾。臥是休息身安之相。實慧若與真性相應。則諸行休息心安不動。智斷圓滿即實慧解脫。故大經云誰得安穩眠。所謂慈悲者。常修不放逸視眾生如一子。以諸佛無緣慈悲拔一切苦。非放逸行。言得安穩眠者。如磁石吸鐵。無緣無念即安穩眠。如人自有不病臥寢自有有病眠寢。實慧亦爾。若眾生無病即法身實慧無因緣之疾。若有機眾生有病。即實慧法身大悲應之。若凈名同居穢土現此疾者。凈土亦然。乃至有余果報亦爾。問疾是緣集瘵礙之法。何得表解脫之德。答此異藏通。彼以無煩惱生死名為解脫。今不思議方便解脫只受煩惱生死。而自無縛。解脫眾縛。故大經云諸佛菩薩隨所調伏眾生之處。名為解脫。問此經明四禪為床座。何得床表真性。答經教隨緣開喻不定豈可專執。今解凈名表發罔像得珠。[言*解]詬窮研將不失寶。亦如下文明畢竟空寂舍。今見室空即表諸佛國土皆空

文殊至一床二明文殊入室見相知表。見其室空無諸所有者。即知表諸佛土空。必欲開發扶成佛國之教。見其以疾獨寢一床。即知表三德解脫必欲顯發扶成。佛說不思議解脫之教。故大論云智人能知智。如蛇知蛇足。問何以得知。文殊見相即知所表。答凈名嘆言善來。以不見相而見。不見相即表四不可說。不見依正之相而見是現相。表土表身。若不爾者文殊在下。何得問疾即問室空。因此往復。又文殊尚知如來欲說法華現相表發。豈不知凈名現相所表。若不知者豈得恭旨堪來問疾

時維摩詰下三凈名稱嘆。所以嘆者知具五義。今來問疾必能顯發不思議解脫佛國因果之教。扶成法王所說廣利有緣。故稱嘆善來。文為二。一正稱嘆．二釋嘆。初正嘆者對非善來而嘆善來。若諸凡夫弟子菩薩既無五義。不能起發不思議解脫凈土因果。廣利群品。故非善來。今文殊反此。能扶成法王大教。多所利益可謂善來。余非善來者略有七種。一諸王士庶皆有緣縛。雖蒙說法除其結或。非興顯大法。二諸大弟子偏真斷結。無大悲心不求妙覺。不能引物來出火宅。雖從因來至有余涅槃。便入灰斷非真涅槃豈名善來。三三藏菩薩雖求佛果。伏結不斷心不清凈。又止求道樹佛果便入涅槃。所求非實須轉心觀豈名善來。四通教菩薩偏真斷結雖有慈悲。終求無余無常佛果。須轉心觀豈名善來。五別教菩薩雖求常果。不能圓觀法界。次第而斷界內外惑來入十地。亦須轉心觀豈名善來。六圓教初心中心雖能見中無緣大慈普覆一切不住諸地。但智德猶淺非其齊量豈名善來。七圓教后心。本跡雖齊與物無有問疾之緣。不能興顯豈名善來。所以聲聞菩薩皆不堪奉命者。以有如是非善來故。今文殊是圓教大士本跡齊量。知與時眾有扣擊之緣。故將大眾如象王群同來入室宣旨問疾。則為時眾作入不思議見凈土生凈剎成凈行。而作良緣。故來問疾是真善來。凈名懸鑒有益故嘆言善來

不來相而來不見相而見。二釋嘆。有師云真諦無來相俗諦有來。故言不來相而來。若爾應嘆二乘。又師言法身無來相應身有來。故言不來相而來。若爾凈名皆應嘆諸菩薩。又師云若來是來來。即自性來。若來是不來來即假來。假來非來即是不來相而來。今言來是來來是自性者。來是不來來即他性來。豈得嘆也。今言若以來相而來則非善來。今文殊以不來相而來故嘆言善來。何者若諸凡夫皆有愛見。此取相而來。若諸圣聞破假入真而來此是曲逕。取偏真相而來。三藏菩薩伏結而來。取相未斷。通教菩薩從體假見真入見地。乃至入菩薩位而來。此取二諦相而來。若別教初心歷別三諦入初地而來。此是依三諦相而來。此等皆非不來相而來。若圓教知四不可說即不見一切相。而能觀中道。無緣大慈化法界眾生。同來寂光是為不來相而來。此合如來命章說凈土義。亦稱可凈名之懷。但諸圓教初中后心。與此時眾無有問疾之緣。豈敢恭旨而來問疾。闕此一義故凈名不嘆。今文殊從初發心知四不可說。無有權實自行化他之來相。故言不來相。而能道觀雙流而權而實。自行化他來。齊凈名本跡之德。故言而來。又知時眾皆是四不可說。今有因緣故見其可說機來。故將領而入。當聞不思議解脫凈佛國土之說。皆獲大利故釋言不來相而來

不見相而見者亦是釋嘆善來。以文殊不來相而來入室。以不見相而見室空及以疾而臥。皆知表發。則懸相稱可所以嘆也。言不見相而見者。以對見相而見此非善來。何者若諸凡夫肉眼天眼見粗細相。聲聞但有三眼。肉眼天眼所見同前。慧眼見真即是見二諦相。三藏菩薩既未斷結不見真諦。但有肉眼天眼以見世諦粗細之相。通教菩薩亦但三眼。唯見二諦幻化之相。別教菩薩得四眼。三眼如前。別得法眼見界內外恒沙佛法無量四諦之理。并是見相見也。若圓教菩薩住十信位。雖有肉眼名為佛眼。相似圓見法界。法界相惑未除猶名見也。若入初發心住發真無漏即五眼圓開。雖得五眼知四不可說。不見有三聚眾生。即是不見相而圓見法界。此是不見相而見也。乃至妙覺亦如是。今文殊本跡五眼與凈名齊。凈名非相現相為表。文殊以不見相而見所表。此意懸與凈名冥同故稱嘆也。問來與見何殊。答來是三智見是五眼。法華云為令眾生開佛知見。又云如來知見廣大無量即其義也。復次圓教菩薩從發心住知四不可說。得一心三觀三智五眼。將果望因心心寂滅自然流入妙覺大海。故言不來相而來。五眼轉明至果位時圓見法界。故云不見相而見

文殊下四文殊印可述成。如是居士者前居士懸嘆善來。今文殊懸印如是。此為二。一文殊領解印可述成．二釋述成。初文者文殊言如是居士。是正印可。若來已更不來二句即是述成初句者。此述成前善來對非善來。何者前五人行以來相來。故來已可有更來。如凡夫外道修禪至非想已還墮三途輪回上下。若二乘來出三界過三百由旬。即住化城。若滅化城須更來寶所。三藏菩薩欲求佛果行六度。而來不至妙覺。若聞通教觀從觀無生而來。通教菩薩來求佛地。若聞別教改心觀從別觀而來。若別教菩薩修別相三觀來求妙覺。猶是回曲。若聞圓教改心改觀從圓教而來。此等皆是來已復來。今圓教菩薩發軫無僻。終不中道改心易觀。即是金沙大河直入西海。故來已不復更來。復次圓教初心中心雖從直道而來不改心觀。但來未至果猶有來義。文殊凈名皆至極地則無更來。故言若來已更不來。此述成釋嘆善來不來相而來也。若去已更不去者。此重述成來義。亦約五人。雖去以去相去。非是善去。此則去已猶應更去。若依圓教發心正觀中道。一去則無改心改觀更去之理。故言若去已更不去。此之二語。一體義異轉名目耳。若以果望因即是從于因來。故言智度大道佛從來。將因望果即是去義。故大品云是乘從三界中出。到薩婆若中住。又大論云眾圣如是來佛亦如是來。眾圣如是去佛亦如是去。如凈名空室文殊來入。名之為來。受旨問疾即名為去。文殊為凈名說來。故更以去義述成。文殊言所可見者。更不可見。此述不見相而見。不可見而見者。其空室現疾表果依正。若過此所表更無凈土法身之可見。此語成佛國義。若引眾生來入見凈土法身。過此更無可見。故言所可見者更不可見。復次如世人肉眼見粗色。不見細色非究竟見。若更修天眼令見細色雖見細色不能見真。若二乘通教菩薩修得慧眼。即便見真。雖復見真不見藥病。別教菩薩進修法眼見差別法。雖見差別不能圓見三諦。一切法入一法一法具一切法。圓教菩薩若得佛眼。圓見法界窮源極底與虛空等。若過佛眼更無可見。故言所可見者更不可見也

所以者何至更不可見二明文殊釋述成。所言來者無所從來者。此釋若來已更不來。四不可說即是平等法界。諸佛所不能行。此無有來相。約此說來即是無所從來。述成不來而來。去者無所至者。四不可說即是平等真法界。諸佛所不到。故言去者無所至。重述成不來相而來來無所到也。所可見者更不可見者。四不可說平等真法界中無所可見。而言見者。佛眼見極更無可見。即是釋上述成不可見相而見也

維摩經略疏卷第六維摩經略疏卷第七(小卷二十一)

　　　　天臺沙門湛然略


　　問疾品之二

且置下四正明問疾。上來言談是賓主相見之儀。非其正意。神解既齊辨無窮盡妨宣佛旨。故言且置是事。文為二。一前宣佛旨二文殊自述。本銜佛命師旨尊重故須前宣。次須問托疾之深致。核發大士闡揚利物。故自述己情。若但宣佛旨聲聞菩薩不應各辭。但對勝人慰問疾義。往復事難余人不堪。意在于此故文殊次述己情。宣旨為二一正宣旨二總述佛意。初文三句為三。初句云是疾寧可忍不。凈名法身本自無疾無忍不忍。既為眾生還約眾生論忍不忍。但佛處世跡同世間故有勞問。如毗尼中佛亦慰問諸比丘。道路疲不乞食易得不。又如大品諸佛自相慰問少病少惱等。智論釋之皆有深致。今佛問凈名云寧可忍不者。凈名為眾生故疾。眾生不同疾有可忍不可忍。如人雖病而猶行涉是為可忍。或有疾苦起止不能是不可忍。今亦約四土。一約同居穢凈。穢土疾者則有六道。十惡四重等業是三惡因疾。三途苦果是果疾。此之重疾是不可忍相。若十善是修羅人天因疾。八苦五衰等是果疾。此苦小輕是可忍相。復次同居穢土果疾是一而因疾。九種不同謂六道三乘。若有六道因疾無三乘根性。是不可忍相。若有三乘根性即是可忍。復次凡夫修三乘行根有利鈍遮有輕重。根利遮輕疾則可忍。根鈍遮重則不可忍。復次三乘進行斷結。斷結者輕是則可忍。未斷者重則不可忍。凈名權疾皆悉同之。次同居凈土除四惡趣。但約人天三乘類前。二約有余土無分段之苦通皆可忍。但粗細相形二乘通教菩薩生彼土者鈍是不可忍。別圓菩薩生彼土者利是可忍。權同亦爾。三約果報土者彼諸菩薩皆是法身無三乘異。雖有無明自體因果之疾皆悉可忍。權同亦然。若地位相形非為不得。但不如前有余橫有其相。四常寂光既是極地。眾惡永盡眾善普會。無疾無惱無實權之疾忍不忍別。佛止一句慰問凈名。廣博深遠無所不該。問上言寂光有疾。今何以言無。答不定但隨圣教。教有即有教無即無。今據極地無實疾也

療治有損次宣第二句。療治有損者世間有疾必須醫療。既為眾生苦。治眾生是治凈名。但眾生疾有三不同。謂見思無知無明。此之三疾即界內外一切因果諸疾之本。用三觀治之則三疾俱滅。具在玄義三觀中明。至釋下文自可見也。亦約四土。一同居者一從假入空正治同居見思之疾。二從空入假正治有余恒沙。傍治同居無知。三中道正觀正治有余果報無明。利根菩薩傍治同居見思無知。亦傍治有余無知。寂光無疾可治今明治同居土。大論作四種料簡。一根鈍遮重即是鈍根凡夫。煩惱垢重不可治也。二鈍根遮輕如周利槃特一夏止誦一偈而能發真成大羅漢。三根利遮重如鴦掘魔羅。日殺九百九十九人。但其根利遮不能障見佛即悟。四根利遮輕如舍利弗。聞阿說示說三諦一偈即得初果。凈名同此等疾難損易損。如四句中槃特鴦掘身子等皆是療治有損。若就有余無永不損。若三乘相形亦作三種分別有損。權疾亦然。若入果報平等法界此是利根但有一無明遮。約位傳論輕重無別橫遮止有一損。若約初心宿業或作二句分別無鈍根也。權疾亦然。常寂光土極地寂然無此分別故佛問云療治有損

不至增乎次宣第三句。此問意者如世人疾具有四種。一有從初服藥但增而不損終無瘥理。是名增增。二或雖困篤方治即愈。是名增損。三或有服藥初雖暫損而后更增。是名損增。四從初漸損乃至平復。是為損損。凈名應生同居說十二部經治眾生疾亦四根緣。一增增者即底下凡夫。若為說法更起誹謗闡提之罪。如善星調達等也。二增損者如尸利鞠多鴦掘等也。三損增者如大論明。四禪比丘謂是四果。臨終見生處謗無涅槃即墮地獄。又毗曇成實明退法人皆是其相。四損損者即身子等諸得道人。凈名同居權疾亦爾。二約有余但有三種無增增也。已得位不退不生三界。而三乘生彼有利有鈍。約行退念退亦得有三。權疾亦然。若果報土皆念不退。心心寂滅自然流入皆是損損。或約入出觀義立三句。權疾亦然。寂光極地湛然無疾。凈名權同前三土疾。治其實疾有損不增。凈名亦爾。故慰問言不至增乎

世尊殷勤致問無量。二明文殊總宣佛意慰問。言致問無量者十方法界三土實疾既其無量。凈名悲念則權疾無量故使如來致問無量。止述三句者此表問端。或有多句。譯者簡略或經家不出。例如五百八千皆有稱述略而不傳。或是但總宣無量。足表佛意故不多述

居士下二文殊自述己情。問疾奉旨事難意在于此。文為二。一問果中權疾二問因中實疾。由問權故凈名答出不思議品。由問實故凈名答出觀眾生等四品。至文可見。就問果中權疾文為三。一從居士此疾何所因起下是問果疾因起。大士果地法身清凈永無患累。而今現疾何所因起。二從此室何以空無侍者下。是問大士法身依報眷屬。今何所在而但見空室。三從是疾為何等相下即問應身同疾以何為相。為同法身為同凡夫故問相貌。初文為二。一文殊問二凈名答。初問為三。一問疾生因起。二問疾生久近。三問滅疾之法。初問疾因起者若果地法身何疾何惱。今忽言有疾因何而起。次問其生久如者。法身無疾既有權疾有來幾時。次問當云何滅者。若為眾生今十方國土眾生無盡。權則不可滅此。疾當何得滅。文殊三問大意在此

維摩下二凈名答為二。一先答第二第三問。次答第一問。所以問答有前后者各有其意。文殊問意欲令眾生知從本起跡。凈名答意欲令眾生尋跡入本。亦為顯生滅相成之義。初答文為三。一正疊答兩問二釋三譬顯。初文二。一答第二問疾生。次答第三問疾滅。今先答第二問疾生久近

從癡有愛則我病生者。疾之久近皆由眾生十二因緣生。凈名權疾同其久近。所以知約因緣答者。涅槃云生死本際凡有二種。無明與愛是二中間即有生老病死。無明是過去癡愛。是現在癡。二世相避故立兩名。無明潤行使有現在識等五果。現在愛取潤有則有未來生死。故有十二因緣輪轉。三界二十五有經生歷死則有因疾果疾。凈名為眾生有癡愛生法身大悲即權疾生。眾生癡愛生來非近。權疾亦爾。答疾久近正意在此。復次凈名為眾生疾何但同居。有為癡愛疾生權病則生。有余無為亦爾。何者同居癡愛盡有余癡愛則生。以迷中道染涅槃故是癡愛生。是二中間則有十二因緣因疾果疾。但是變易因緣與分段異。分段升沉往返六趣。變易不爾。但約因愛生死。愛滅即生于上地終不更退生于下地。何者三界結盡不生分段。亦不退細受粗。類如那含于欲身修得初禪初禪死即生二禪。終不生欲界更退初禪。界內圣人尚爾。何況界外而更生分段及受粗變易。若變易眾生有此癡愛凈名大悲即癡愛疾生。是答疾生之久近也。若果報土無明未盡是癡染依正是愛。是二中間有自體生死十二因緣因果疾生。故勝鬘云。無明住地其力最大。佛菩提智之所能斷。若有余癡愛疾滅即果報癡愛疾生。凈名法身大悲即同其生。此亦答疾生之久近也。寂光極地無實癡愛疾。故無權疾生之久近。問若約眾生明凈名疾生久近者。癡愛無始非久非近。何得以此答文殊問。答眾生癡愛無始非久非近。凈名無緣大悲亦爾。論久近者約事有也。何者果地大悲窮源無疾。隨眾生疾同體。大悲因是而生名生久近。文云從無住本立一切法。無始無明起恒沙無知界外四倒界內四倒。凈名窮緣起之源亦爾。若依理者果報疾生為久。有余同居疾生漸近。依事則同居為久。有余果報漸近。如斷同居癡愛方有有余癡愛生也

若一切眾生至我病滅次答第三問疾滅。若用四教三觀斷三土眾生癡愛。實疾滅則凈名權疾亦滅。故言則我病滅。何者若同居土起因果疾。凈名同彼為說四教令修三觀。若彼眾生疾滅凈名權疾隨彼而滅。若有余土眾生有因果疾。凈名權疾為說別圓令修假中。若彼眾生疾滅凈名權疾隨彼而滅。若果報土眾生有因果疾。即凈名權疾但為說圓令修中觀。若彼眾生分分四十一品滅凈名亦然。寂光極地智斷圓極則無滅也。略答第三問竟。若諸師不許約界外二土明權實者。彼之二土應無無明。若彼有實凈名何得無權。問三土眾生癡愛無盡凈名權疾何當盡也。答通論權疾眾生不盡疾亦不盡。今且據一期有緣三土所化。有化緣疾滅權疾亦滅

所以至無復病二釋前兩答有二意。前言為眾生故入生死。有生死即有三種疾生。此釋答有權疾生之久近。次言若眾生得離病者。則菩薩無復病。即是釋后答權疾得滅之由

譬如下三譬顯文為二。一開譬二合譬。開為二。一開有病譬二開病愈譬。初以父母為譬者。菩薩從二智生大悲住一子地。即是眾生之父母。一切眾生同有性理故云唯有一子。若三土眾生有癡愛實疾。法身二智大悲即應生三土。故有權疾。二開病愈可解

菩薩至亦愈次合譬文亦二。前合有權疾譬。次合權疾愈譬如文

又言至悲起二卻答第一問。上已辨權疾之生滅。今次答起權疾之因由由于大悲。即不可思議解脫無緣慈悲善根力故能現身有疾利益三土。此無心于物。大經云。即于五指出五師子。如來實不作念而象見師子。當知皆是慈善根力。今凈名大悲熏心現三土疾亦復如是。眾生緣法緣即不能爾。今凈名無緣大悲故能三土現身有疾說四教三觀。如置毒于乳乃至醍醐亦能殺人。菩薩大悲亦復如是。隨所現身同事利益功不唐捐。故大經云慈即如來慈即解脫。此之慈悲即具一切佛法。如磁石吸鐵。悲亦慈問為。石異于吸吸異于石。答若石異于吸石則無吸。若吸異于石吸在石外。今不爾不一不異即是石吸。無緣慈悲即是法身法身即是無緣大悲。寂然清凈無念而吸。如鏡本無像隨眾緣對鏡則現像。眾生本性清凈無有癡愛。菩薩法身本來無疾。以三土眾生癡愛疾起菩薩大悲即有三土權疾。故去從癡有愛則我病生

文殊下二問室空無侍者文為二。一問二答一問者文殊入見室空。即知有表時眾未悟。欲顯佛國之義故次問也。此是問依報之國為正報所棲。為令時眾知大士法身所棲究竟凈土。無有依報眷屬。若應于物則有依報眷屬。故次問此室何以空無侍者。此問正起發佛國扶成上來佛國品也

維摩下二凈名答文為二一前答室空次答無侍者就答室空有七番往復。初言諸佛國土亦復皆空者。大士善巧多端表發非一。從來此室位置安施侍人陪列此為表欲說方便諸教緣集未除未得顯于清凈土也。今欲顯真凈土無有分段變易依正患累。引入畢竟本性空理常寂本國。故屏諸所有表舍方便明有之教。今欲闡揚畢竟凈土真空寂光。故答言諸佛國土亦復皆空。空何但表性凈常寂空無所有。一切諸國悉亦是空。若諸土不空寂光不遍。既遍一切則三土皆空。問別有寂光土耶。答不然。只分段變易即常寂光。如螺髻所見即穢是凈。更不別求。故云譬如諸天共寶器食飯色有異。言諸天者表三土也。皆有依正。正報即身依即住處所有凈妙五欲等也。言皆空者表常寂光。無此依報封強之別。亦無正報種類之殊。同入究竟真空之理。如此室空無物無侍。從來對諸方便賓客須安眾具。今賓皆成畢竟空機。假令未入必入。不久已得香飯如聞毒鼓。至聞法華一切皆入是故空室正表于此

又問至以空空次問答。問以何為空者分段變易皆有依正。云何令其同歸一空。又聲聞經明空三昧。衍十八空有空空。未知以何空故空

答曰以空空者若約境智通明法空。如大經明。空空故空。亦以菩薩修空故空。如鹽性堿令異物堿。故言以空空。今言若迷教意只逐其語。云空空者空則無窮不免戲論。藏通所明只是界內空空。今中道正觀能空生死亦空涅槃。故言空空。若空生死即同居空。若空涅槃即變易空。故言以空空。何者界內塊然猶尚是空。況界外果報細妙而非空也。以此而推空室表于諸佛國空。正表諸土是寂光也

又問至故空第三番問答。所以更進問空何用空者。若法本來自空何待修故空。若以修空故空則本性不空。又若觀分段從假入空空即真諦。何須更空。若須更空當知是有故問空何用空

答曰以無分別空故空若就本性空理是一。但稟方便二乘菩薩分別取空未會真空。若舍智障分別二諦即會中道真空之理。故云以無分別空故空。復次若分別俗有實空破俗入真。則生死涅槃是二名為分別。止得但空不得不可得空。若體非俗非真則無生死涅槃之異。豈有智障之可舍也。無生死即是但空。無涅槃即是不可得空。是名以空故空。若會無分別空則無界內外之可分別。即常寂光真極凈土

又問至亦空第四番問答。文殊問意此是密難。若分別非空無分別是空者。何得言空。若言是空豈非分別。若以二乘方便菩薩分別取空皆非空者。今何得舍分別空而取無分別空。若有取舍無分別還成分別。既成分別則非空也。若是空者不應分別。故問言空可分別耶。凈名答言分別亦空。此之空理本性自空妄生分別。只此分別未曾是有。雖復種種憶想分別。分別即空。何者若性自空。修空見空。若所觀分別之境即空。無分別者能觀亦然。若能觀分別之智不即是空無分別者。所觀可然。以所觀分別之境空即是無分別故。今能觀亦然。諸方便教事理不融。分別可障無分別理。圓教不爾一切分別即無分別。無分別即分別。分別即空。所以上文云能善分別諸法相于第一義而不動。雖復分別未嘗離空。故言分別亦空。復次三土皆是分別妄想故有。若皆即是中道法性一如無二。此分別即空即無分別之寂光也

又問至中求第五番問答。問空當于何求者。明此無分別空理微妙懸絕行人欲求當于何求。凈名即答當于六十二見中求。譬如有人迷南為北。不可離北終須還就所迷北處而求南也。悟時還是所迷北處。而見于南。今眾生未悟即菩提為煩惱。故有六十二見之煩惱。若悟即煩惱為菩提。六十二見所計煩惱之處即是菩提真空常寂之凈土也。今明六十二見雖復眾多原其根本不出二見。從二出四歷三世陰即六十二也。故法華云若有若無等依止此諸見具足六十二。凡夫四教即有五種有無四見。一凡夫四見出六十二。如向所說。二三藏四門未悟取著即是四見如大論明。若入毗曇即墮有中。空門昆勒門等皆各墮見。三通教四門若未得真執此四句即是四見。如大論云般若如大火炎四邊不可取。中論觀法品亦有此說。四別教四門如大經云。乳譬佛性四句。若未見佛性執此四句即是四見。五圓教四門若未見性執此四句亦成四見。故思益云實語是虛語生語見。故大經云自此已前皆名邪見。以此四教歷三世陰及二無我。亦皆各出六十二見。有人言大集有此分別未得討文。所以出此五種六十二見。為成凈名所答。故言當于六十二見中求。若從凡夫六十二見藏通四見中求得但空。即見同居有余。若從別圓四見等求得見果報土。若于圓教四見等求至離一切見清凈凈禪即見寂光。如迷南謂北從迷處求即得見本。今欲求理只約見中而求即得無分別空入常寂光。故答言當于六十二見中求

又問至中求第六番問答。問六十二見當于何求者。此明諸見顛倒本來不實。依何處起而求諸見。凈名即答當于諸佛解脫中求。何者諸佛解脫即是中道自性清凈心。不為煩惱所染。本非縛脫不染而染難可了知。即是眾生迷真性解脫故起六十二見。有縛有脫。此見非余處起。即是迷于真性解脫而起。今欲求此迷情諸見者。當于諸佛真性解脫中求。則知六十二見所起之源也。如欲求冰不得離水

又問至中求第七番問答。若求六十二見從諸佛真性解脫中求者。諸佛果地三德解脫復從何求。凈名即答眾生心行中求。上文云隨其心凈即佛土凈。今觀眾生心行入本性清凈智。窮眾生心源者即顯諸佛解脫之果。華嚴云破一微塵出大千經卷。故般舟三昧云諸佛從心得解脫。心者清凈名無垢。五道鮮潔不受色。有解此者成大道。故凈名勸于眾生心行中求。如勸求水不得離冰。問求真性解脫亦得實慧及方便不。答眾生心性即是真性癡愛即是實慧。諸行不善即是方便。具如玄義十二因緣三種非道通達不思議三種解脫佛道。若見眾生心凈即佛土凈者。即于眾生心行見佛三種法身解脫不縱不橫。如世伊字。所以至極法身離身無土離土無身。身土理同而名有異。如天帝釋有多種名。解脫亦爾。或名毗盧遮那或名常寂光土。故凈名空室表諸佛國空。唯置一床以疾而臥表三德解脫。若見室空即見以疾臥床。若見以疾臥床即見室空。若見眾生心空即見諸佛國空。即心行中求得三解脫。故凈名因答佛國即相仍答諸佛解脫。則還扶成佛說不思議解脫之旨趣。顯佛國之宗致也。助佛揚化正意在此。下室內五品雖多有所明結撮旨歸。終從此出

又仁所問下二答無侍者。即表性凈永無愛見。故言無侍如世人侍侍于兩邊驅馳使役。種種之侍正表此也。文為二。一正答二釋出。一正答云一切眾魔外道皆吾侍也。此之答意。大士本以魔外為侍今空室無侍。表常寂光無有愛見即無魔外故無侍也。而有侍義者若應三土有愛見眾生。即是魔外。凈名轉用即為佛事利益眾生。即是侍義。若三土愛見眾生即空無所有者是無侍義。而凈名為三土皆有愛見眾生。故現居諸土即有侍也。若同居穢土即有波旬眷屬及屬愛眾生是右面侍。六師九十六種及屬見眾生是左面侍。所以然者凈名同居穢土現種種身于愛不舍。或作魔王調其眷屬以為佛事于見不動。或作外道回邪入正調其眷屬以為佛事。此即用愛見所成眾生為侍。現同居凈土亦然。但無惡魔外。若有余土見愛者二乘通教菩薩生彼有禪定智慧。禪定是愛性智慧是見性。猶是愛見宿業罪垢故不見如來清凈之土。凈名應生同其愛見。調伏教化使為佛事即是侍也。若別圓菩薩雖有福慧未見佛性未斷無明。即是無為愛見所成猶是魔外。其變易土雖無天魔而有樂生死魔以染涅槃即是愛。愛故則有變易果報即是魔也。雖無真諦理外外道而有中道理外外道。大士于愛不舍于見不動而化度之。即以此為侍。若果報土始從初住雖見實諦圓斷法界見思。但未能盡。乃至法云猶有細微愛見。故為無我輪惑所縛。余一品死魔在。凈名為此現生其土。調此愛見所成菩薩以為眷屬。即是皆吾侍也。若究竟寂光諸業所感依報永盡。故言空無所有永無愛見所感正報。故言無侍。空室無侍遠表此也

所以至不動二釋如同居土以愛見魔外為侍者。三土愛見所成眾生亦皆名侍。若愛見即空不舍不動即是無侍。即空而有愛見眾生。凈名不滯不舍不動而調伏之。令具一切佛法。即有侍義。寂光永無愛見。即無魔外故無侍也

文殊下三文殊問疾相有三番問答。一問疾體相二問疾用三問成疾之法。初問言所疾為何等相即問疾體相。所以問者。既言法身眾患永斷。因于大悲現斯疾者。悲即疾體。有何等相。若有定相則能利益。若無定相豈能有用。凈名答言我病無形不可見。此明法身本來無疾。大悲善根而現此疾。無緣大悲無有處所。豈有形相。若眾生緣法緣有所依倚可辨其相。同體大悲無緣無念豈有可見。如磁石吸鐵。如凡夫身患尚無相貌。況法身無緣而有可見。故答言我病無形不可見。即是答疾體也

又問至如幻故二問疾用。所以問疾用者。應身權疾即是病用。進退二種與何法合。為與金剛身合為與智慧心合。若與身合法身應有其疾。若與心合力無畏等心應有苦。此約進合義問也。所以約金剛為色智慧為心者出大經。佛答師子吼也。若與眾生身合眾生身實有疾。應身應實有疾。若與眾生心合眾生心有實苦應心應有實苦。此約退合義問也。若不與金剛身智慧心合。云何名法身起應從大悲生。若不與眾生身心合者。云何而言應同其疾。凈名答言非身合身相離故。如凡夫病現見不與身心而合推假名身不見實疾。但有名字。名字不論合與不合。身相離故求實不得。故病不與身合。亦非心合。心如幻故。念念不住。豈況應身權疾而與金剛身合。身相離故。而與智慧心合。心如幻故但有名字。譬如明鏡一切色像現于鏡內。此像不與鏡合。何以故鏡形圓滿像應隨圓。若不圓滿當知其像不與鏡合。亦不與形合。何以故。外是實形此像不實。不實之形豈與實合。雖不與鏡合因鏡像現。雖不與形合形對像生。此病亦爾。不與金剛身智慧心合。何以故金剛身相離智慧心如幻性無疾故。亦不與凡夫身心合。何以故。凡夫身離病相不住。心如幻化病亦何在。凡夫實病此病權現。雖不與法身及凡夫合。因大悲起而有實病也。故從無住本立一切法現有三土之疾。故以鏡為喻也

又問至我病三問成病法。所以問者。夫病約身。身有四大如四毒蛇更相殘害。大論明四蛇相逐恒相殘害。一大不調百一病惱。故文云菩薩為眾生故有生死。有生死則有病。何以故。以其應受此毒蛇身即有四大。今現身有疾何大病耶。凈名答言非地大若地是病土石林木亦應是病。若此等非病云何得言地大是病。水火風大亦復如是。外四大既非內亦應爾。復次若四大是病有此四大即應是病。何得或有或無。若無病時應無四大。雖有四大有無病時。當知病非四大亦不離四大者只約此身得論有病。譬如因的則有箭中。豈離四大而別論病。故言不離地大。凈名亦爾。雖同實疾何必頓同為病苦耶。故言非四大也。不離者凈名為此實疾。是故應同應疾之由良為實疾。故言不離不即不離以論權病。又非地大者如請觀音言。地無堅性水性不住火從緣生風性無礙。一一皆入如實之際。四大實際即非病也。故言非四大。不離者眾生不了四大如實故起諸病。是以應身同四大病故說不離。故凈名云以眾生病從四大起以其有病是故我病者。眾生四大所成應同亦現四大所成。四大即是成病之法。今遍約三土。若三土有疾凈名則有此大悲。疾體無形相猶如虛空。雖復應同不與三土身心而合。成疾之法本由大悲何關四大。亦不離四大故三土生現此權疾也。故云是故我病。乃至法云金剛心亦如是

爾時文殊師利下第二問因中實疾。所以次問者上來權疾。當何所因為同實病。以有實病方便同事。而為治之。云何為實疾眾生說法。如何慰喻實疾菩薩。文為二。一為信行人問二為法行人問。所以然者初問云何慰喻。凈名答以三教。慰喻即為信行人。從問云何調伏。凈名答用三觀調伏。即為法行人。信行必藉外緣恒為說法。指示分明方乃得悟。即是鈍根。法行不專藉外緣少有所聞。能觀行入道即是利根。亦未必定爾。但信法二行互有鈍利根性不同。文殊為此以興兩問。復次眾生累劫有須聞法有自進行。故問慰喻調伏意在請出三教三觀。若將三教成上室外經者。即用通教慰喻從假入空觀調伏。成上為國王長者說法。彈呵有為緣集。若別教慰喻從空入假觀調伏。成上彈呵十弟子無為緣集。若圓教慰喻空假一心三觀調伏。成上彈呵菩薩自體緣集。若將成下文者上已明問權疾。為不思議品作本。今問實疾。若通教慰喻從假入空調伏為觀眾生品作本。若別教慰喻從空入假調伏為佛道品作本。若圓教慰喻中道正觀調伏為入不二法門香積二品作本。而不取三藏教者此摩訶衍義也。未入室明四教者為折伏彈呵凡夫著樂故也。今入室明三教三觀。正為攝受如前分別。故知此經一部明四教三觀。其文分明望前望后句義相當。與一家用四教三觀孱同。故前于玄義具明四教三觀意在此也。略判竟。今初文殊問言菩薩應云何慰喻有疾菩薩者。即是請出慰喻教門

維摩下二凈名答文為四。三即三教慰喻四結成。今明三教但慰喻菩薩不取二乘以無慈永入涅槃。故今以藏通共成一教慰喻。界內有為見思疾未斷。菩薩有分段因果實疾。故須三藏助通大乘而慰喻也。亦得兼用別圓慰喻。若說別者正為慰喻有無為緣集菩薩。其有無知變易因果實疾故用別教而慰喻也。若說圓者正為慰喻有自體緣集菩薩。其有自體因果實疾故用圓教而慰喻也。今先明用藏助通慰喻者。勸令從假入空觀修一切智慧眼也。文為二。一從果假入空二從因假入空果。是五陰妄惑之身由三假有故名果假。即是苦諦四行中無常為初。說身無常不說厭離于身者。若聲聞觀身無常起于厭離舍遠生死。菩薩不爾。觀身無常若折若體為破常倒不說厭離破二乘心。雖知無常念念磨滅未度眾生。未具佛法終不舍離。說身有苦不說樂于涅槃。聲聞觀苦樂求涅槃。菩薩不爾。若折若體解苦無苦。為破計樂顛倒。眾生未度未具佛法。終不入于無余涅槃。說身無我而說教導眾生。聲聞觀身無我證滅無慈不度眾生。菩薩不爾。若折若體觀我假入無我。為破計我十六知見顛倒。不取眾生畢竟空相。故能為眾生說于如是無我之法而教導之。說身空寂而不說畢竟寂滅。聲聞法入真墮于寂滅。菩薩不爾。若折若體入假實二空而知中理。不以偏真為究竟也。是則雖復從假入空。欲為入中而作哢胤不舍群品。故為聲聞觀苦有異。意在此也

說悔至過去二明慰喻令觀因假入空。因即集諦。結業并是苦因。二乘為涅槃但急斷結不懺宿罪。身子罪故不見凈土。意在此也。菩薩達煩惱性不忩忩斷結急取涅槃。但以懺悔為先。凈諸功德故螺髻見凈意在此也。此正明觀因假入空。若但觀果假入空非不離四住之惑。而往罪不除則障法門化他功德。菩薩為度眾生必須除罪。若無怨對即可受化。故菩薩戒以殺為初。聲聞戒以非梵行為初意在此也。今明菩薩修從假入空懺過去罪。故言說悔先罪。若毗曇明三世有罪從未來至現在入過去。得繩系屬行人。若成論明二世無罪但隨心現在。今菩薩觀無生懺尚無三世。何況罪入過去及在現在。但過去顛倒妄造諸罪。若知我心自空罪福無主。如此懺時眾罪如霜露慧日能消除。體假入空破昔妄造。故言說悔先罪三世空故不入過去

以已下二明用別教慰喻無為緣集。菩薩自有恒沙別惑因果實疾令從空入假。觀破無知得道種智法眼。見機入假化物。文為五。一慰喻勸起悲心二勸發愿饒益三勸修福慧四勸生勇健心五勸精進不退。若具此五即入假觀成能利一切。以己之疾愍于彼疾。初明勸起悲心。何者二乘無悲沈空受樂。菩薩出假須起大悲。問菩薩自己有疾可得愍彼己既無疾何得以己愍彼。又別教雖有無明塵沙與分段異。何得以己愍彼。答此有二解。一菩薩斷四住時但有無明及習即生是念。我今無明之疾尚爾。況眾生具縛何能受界內重苦。是則以己之輕當愍于重。故須出假。又假無明疾輕四住疾重豈得以輕愍重

當識宿世無數劫苦。以往昔苦愍于一切。如布衣登極知人苦樂。當念饒益一切眾生。二明慰喻勸發。弘誓當念即是從悲起誓。念欲饒益一切眾生。即是入假勝緣憶所修福念于凈命。三明慰喻令修福智。入空則無福無命。此是入假修其萬行如空中種樹。修福即福德莊嚴。凈命即智慧莊嚴。如大論明四種五種正命皆是其事。若無正見慧命皆邪。何能愍彼勿生憂惱。四慰喻勸生勇健心。聞生死無量劫意而有勇。首楞嚴心乃能入假化眾生也。若怖畏憂惱或退墮二地。故言勿生憂惱當起精進。五慰喻勸修精進。有疾菩薩若欲入假必須精進不得休息。未具佛法不應取證。又方欲荷負不應疲怠。此即從空入假利益一切。若言空無所有不修精進即退墮二地。豈能從空入假利益一切。當作醫王療治眾病。三明用圓教慰喻。有自體緣集實疾菩薩令修空假一心三觀得一切種智佛眼。若諸方便教此非大醫不名為王。圓教發心作佛三諦圓觀。若開佛知見是大醫王。能圓集法藥治法界病。故言當作醫王療治眾病。自疾他疾皆究竟愈。此慰喻文具明四教三觀意。略而文未顯。至下三觀釋文方具足顯

菩薩至歡喜四結成。即是勸三教慰喻三種實疾菩薩。若依教斷三種緣縛脫三一土因果患累者。即各歡喜也

　　維摩經略疏卷第二十二

　　問疾品之三

文殊師利言下二為實疾菩薩問調伏觀法。又為二。一文殊問二凈名答。問意如前明為于法行。亦通為二行互相資發。故問也

維摩下二凈名答正約三觀調伏。何者三觀破三惑。即是修三智三眼調伏界內通別圓三種實疾。亦是調伏三土因果之實疾也。文為三。初約從假入空調伏界內見思之疾。二從以無所受去明從空入假調伏無知之疾。三從有疾菩薩自念去明中道正觀調伏無明實疾。三觀之義具如玄文。今更略明三觀之相。三藏既不見真不須論也。通教三觀但約二諦只成二觀無第三觀。非今答意。今但約別圓以簡三觀則有三種。一別相二通相三一心。一別相者歷別觀三諦。從假入空但得觀真。尚不觀俗豈得觀中。從空入假但得觀俗亦未觀中。若入中道方得雙照。玄義已具。二通相者則異于此。從假入空非但俗空。真中亦空。從空入假非但俗假真中亦然。若入中道非但知中是中。俗真亦中。是則一空一切空無假中而不空。一假一切假無空中而不假。一中一切中無空假而不中。但以一觀當名解心皆通。雖然此是信解虛通。就觀除疾不無前后。三一心者知一念心不可得不可說。而能圓觀三諦。即此經云一念知一切法是道場成就一切智。故玄義已具。此三三觀初別相的在別教。通相一心的屬圓教。今室內六品正是通相或用一心。何以知然。初從假入空觀云唯有空病。空病亦空此似空于中道。又觀眾生品從假入空徹觀三諦。入文方見。問此兩三觀既并是圓。何以為兩。答通相約通。論圓恐是方等帶方便圓。不同法華。今明從假入空觀亦名二諦觀。即是修一切智慧眼。文為三。一入眾生假空二入實法假空三入平等假空。初假者一往經文似如析假。何者初破我想及眾生想是眾生空。次當起法想是別修法空。此乖鏡像拳指之喻。今明不爾。此別有意。若聲聞人但求自度。總相破人即破法空。菩薩為化眾生。總相別相。若總相但體三假皆如幻化。別相入空。須前分別眾生實法平等無謬然后入空。何以故。菩薩集法藥須細分別為分別藥病作方便也。是以大論釋菩薩用道種慧入空。遍分別諸道方入空也。故此經雖前觀眾生入空而猶須更起法想。下文云以何為空。但以名字故空。若言但以名字者即是如幻如化體假入空意也。初明眾生空文為三。一正明破眾生假入空即是約因破果。二釋是約果破因。三結。初文者前世妄想即無明與行能感今世識等五果。若有此果即有病也。虛妄之因不實果報理然虛假。是中無我故言誰受此文亦不的判析體。今望下文義推多用體假

所以至生著二釋即是以果破因果。即是此身。四大無主無主故即無我。破四大如前約請觀音明。言以果破因者經重釋云。又此病者皆由著我。由迷此果計我即癡順我即貪違即生嗔。即愛取有故有未來生死。眾苦不斷。若知無主則不計我起愛取有。故言以果破因

既知至生想三結成。若知妄計是病本者即除我想及眾生想。若我人想滅則十六知見及六十二見一切屬見煩惱皆滅。即是須陀洹智斷是菩薩無生法忍

當起下二明法空文為三。一先分別法二破除三釋。初文者菩薩為利眾生先分別法相方入空也。故大論云先用法智分別諸法。次用涅槃智所以入眾生空竟更起法想分別諸法。然后體法入空者。如身子利根入見道竟即能斷結成羅漢果。停留七日為作隨佛轉法輪將。須在學地遍知學人所行之法方證羅漢。今菩薩欲觀法假入空須先起法想。但以眾法合成此身者。即先分別眾因緣法。所謂過去二因成今五果。陰入界法成假名身。亦是十法界法。何以知然。眾生身具六道后破涅槃即破四種行人計涅槃也。起唯法起者陰入界生唯是法生。是中無我使起使滅。又解起唯法起者六道因果法起也。滅唯法滅者四種圣人得二涅槃即是三界因果法滅也。又此法者各不相知者色不知心心不知色。入界皆爾各不相知。所以然者諸法無性無知者見者。以何而知。起時不言我起者。前言不知是各不相知。今言諸法無性互不知起。雖有法起無自他性。虛假不實滅時不言我。滅義亦如是

彼有疾至涅槃等二明破除法想。為滅法想者知法想顛倒是其大患。無法而生法想即是顛倒。此即體如幻化。不同數人法想即癡違順即貪恚。因有十使九十八使善惡業起即有分段因果實疾。故言即是大患。乃至計有四人涅槃皆是大患。我應離之者離此顛倒二邊法想。此有二義。一知所分別法皆如幻化得離法想。二知由心則有分別。若體內心隨理三假所成不自他等。玄義已明從假入空。四十八番破見即無有無等四見法想。又用九百七十二番破思。即三界思惟法想究竟盡也。是為斯陀含乃至阿羅漢智斷皆是菩薩無生法忍。即是體法假入空。云何為離離我我所者。內心法想為我計十法界為所。若體內心能起法想顛倒幻化不自他等。如前破者即是離我。若體十界幻化虛假不自他等即是離所。云何離我我所等者。前約離能觀我為內所觀我為外名不念二法。此中即生死界內為內涅槃界外為外。名不念二法。若二邊皆空名為平等。即是體假入法空。謂我等涅槃等者如前所明。能起法想之心為我。此我即空涅槃為所。所亦即空。空理無二即是等也。亦應云生死為所涅槃尚空況生死法

所以至定性三釋我及涅槃是二皆空者。即是從體二邊法假以入空也。又重釋言但以名字故。空二法無決定性者此中正顯體法假空。正意在此故前判此初觀是衍體空。以名字空無決定性。即是生死涅槃相待故有名字。無定生死涅槃之法。四句研核。若不可得而說二法者但有名字無決定性

得是至亦空三明平等空。即是體平等假以入空。言平等者生死有為涅槃無為。二法相異故不等也。今二法皆空無二相異即名平等。若存平等非平等空也。如存生法非生法空。得是平等唯有空病等者。即是體平等假以入空也。所以平等是假者待不平等故有平等。即相待假。四句撿核。若不可得但有名字名字即空。即是體平等假空空病亦空。問此違瓔珞彼明從空入假方是平等。何以初觀言平等空。答利根菩薩若不得生死知涅槃亦空。能懸破滯空之病名平等空。此有二種。通教入空未發真智妄計涅槃生戲論者。此如大論破第一義空。引毗曇有緣無為生使。知空病亦空即無空病。見第一義是通教意。別圓不爾。若見偏真起染著者不能入假。如住化城故名空病。知空亦空即見中道。復次若言我等即生死空涅槃等即真諦空空病亦空即是妄計中道病空往。望文意謂如此。此觀既是通相入空非但假空真中亦空。初觀雖爾位行終在從假入空。豈知中空。無明即斷類如聲聞在方便道未入正位。雖虛心破空實未見諦。細尋此意與前初番慰喻意同

是有疾下二約從空入假以明調伏。此觀正調界內外無知實疾亦名平等觀。即是修道種智法眼此。正為佛道品作本。以無所受即是仍上空觀已斷界內諸受。所以受此諸受者為化愛見眾生也。出假有三。一從念處相似空出。何者菩薩化物心重自行則輕故。慈悲重者不務斷結。從相似空即便出假。見思未斷故言有疾。二從見諦終不退轉即便出假。思惑未盡即是有疾。三斷見思盡方乃出假。通教齊此。此乃無三界正疾猶有習氣無知。亦是有疾。若別教入無量四諦塵沙之假故名入假。但別圓皆有入假之觀。今取通教斷分段盡正是別教出假之位。故借通顯非用通也。但通教別惑見思無明猶自未除。故于別圓猶是界外具足有疾。前明入空既體三假今明入假還入三假。上第二別教入假慰喻經文具五。今第二觀調伏文亦具五。雖不次第大意孱同。文具五者一以無所受而受諸受。此是神根利者堪出假也。二未具佛法不應滅受取證者。是大精進能為眾生集佛法也。三設身有苦當起悲心即是大悲。四我既調伏亦當調彼即是弘誓。五能調伏慧利即勇健心。初解以無所受而受諸受。若念處暖頂方便伏見名無所受。若見諦一受不退常寂然。不受六十二見名無所受。斷見思已位齊羅漢。故法華云于諸法不受皆成阿羅漢。智斷是菩薩無生。即是真無所受若于界外猶名為受。不妨三界見思已斷隨分得名真無所受。大品明不受有五。謂受不受不受亦不受。乃至非受非不受亦不受不受亦不受。前四破我即是不受生死得入涅槃。后一不受涅槃即能入假。菩薩慈悲應須拔濟。云何不受而受涅槃。應須入假受其諸受。故云眾生病則我病也。眾生若離見思諸受我亦離之。故言眾生病愈我病則愈。為是義故以無所受而受諸受。受總有三。一凡夫受二二乘受三菩薩受。一凡夫受屬愛屬見。愛見各有善惡。屬愛惡受者即是魔羅樂生死。起三毒十使謗于方等五逆四重十惡三涂。此等諸受菩薩以無所受受此諸惡。如調達婆藪受重罪業地獄受苦。乃至受諸餓鬼畜生等苦。屬愛善受者受從愛煩惱起十善十二門禪修羅人天果報。方便附近而化導之。屬見受者亦有二種。一因見造惡如尼揵見。二因見造善即梵志見菩薩。實非九十六種而愍此屬見眾生受善惡見。和光不同塵而化度之。二明受二乘受者。即藏通二乘一三藏四門受一見有得道如毗曇。菩薩入空知生生不可說。豈有生滅有之可受。為應以此門而得度者而受此受。說法造論悉檀利生。二受空門者如成論明見空得道。菩薩久知生生不可說。豈有折生法二空乃至滅三心涅槃之可受也。為接此門而入道者受之作論悉檀利生。受亦有亦無門如昆勒論。受非有非無門如為車匿說離有無。二受通教二乘者此約十喻以明四門。如中論觀法品明。故大論嘆般若云。般若如火炎四邊不可取。菩薩從假入空久知不生生不可受不可說。但為眾生有此四門根性。而入假受之說法造論。四悉教化二乘人也。三明菩薩受者菩薩從假入空知四不可說不受四教大乘。為有四種大乘根性從空入假而受四教一十六門。化四根性用四悉檀說法造論而度脫之。問若入假受圓教四門者何須第三觀。答觀此經意必須用通相入假釋也

未具至取證也二明精進能具佛法。利根菩薩從空入假。雖能以無所受而受諸受。如空中種樹。若無大精進力即不能于諸受中成就一切佛法。猶如懶人雖得作器無所成辨。若大精進如大施太子空其大海。如華嚴明。七地欲沈空諸佛所不許勸發起其大精進力故菩薩入假。未具佛法當勤精進不應滅受取證。今明具佛法者還約三種受其一切法。一約凡夫者即約屬愛見受也。屬愛惡受已如前列。受此諸受具修一切法。菩薩于諸不善受知病識藥。知病即知苦集識藥即知道滅。知四不可說而通四種四諦。即是行于非道通達佛道。此不善道即如來種用四悉檀自行化他。此具如佛道品(云云)。次約屬愛善受。具足佛法者亦如前列。于此善受能知天文地理韋陀書史五明六藝。輪王十善五通神仙之論釋提桓因種種善論諸梵天王說出欲論無不皆知。又于此法知四不可說等例前惡中。次明受屬見惡受善受。以邪相入正法修一切佛法亦如是。二明受二乘具一切佛法。即藏通四門皆知四不可說例前惡中。三明受菩薩受具一切佛法。四教菩薩如前說。菩薩知四不可說入假利生。三藏菩薩有門生滅四諦起四弘誓愿。阿僧祇劫行六度行具一切法。而于生滅四諦通達三種四諦自利利他。余三門亦如是。通別圓一十二門亦如是。若受凡夫受未具佛法不得滅之取證。乃至菩薩受亦如是。華嚴呵七地沈空意當在此。瓔珞云等覺地無量百千萬劫入重玄門修凡夫事。即是未滅凡夫受而取證也。凡夫受尚爾。二乘菩薩受未具佛法豈得滅而取證

設身至大悲心三明入假起悲。入假精進具學佛法本為化他。若大悲心少則精進心羸。故須加修悲心。設身有苦者。若是念處等出假伏惑未斷。若入生死苦來逼身或生退悔。若斷結見真或自存己。樂欲入涅槃放舍精進。故勸愍惡趣。無量劫來不識真正沉淪苦海。今得念處暖頂知空。苦尚難忍何況彼耶。乃至見諦出假。今有思惟。苦猶難忍況具縛惡趣。乃至斷見思盡出假。今止有習。苦猶難忍況三界凡夫。如是念時大悲節節增長。甘心受苦。荷負眾生出假精進。具如前釋。以已之疾愍于彼疾此意同也

我既下四明弘誓文為四。一酬本愿化物二去取三正化物四傳釋。我既至眾生初明酬本愿。何者悲誓利物但為內疾猶重未成化他之法。今修二觀調伏取相若薄若盡無知稍破。故言我既調伏。本愿度物今須調伏一切眾生。但除其病而不除法。二明去取有師言。如病眼見華病瘥本無。眾生亦爾妄見諸法。妄惑若滅則無法可除。此是本無法何謂不除法。今言一切眾生具十界法無明不了觸處病生。若有智慧無礙自在悉為佛事。譬如火是燒法若觸燒。如病。謹慎不觸即是除病不可除火。除火則失溫身照闇成食之能。十二因緣三道亦爾。此有去取法不同除也。又火能燒人得法術者入出無礙不須除火。故八萬四千煩惱凡夫為之疲勞。諸佛菩薩以為佛事。亦如治眼去病存精。為斷病本而教導之者。三正明化物。病本即是一念無明取相。故華嚴云三界無別法唯是一心作。今謂唯是一念無明取相心作此即三界之病本也。若知無明不起取有即畢故不造新。即是斷病本也。何謂病本下四傳釋文為二。初釋出病本二釋教化斷除。何謂病本者攀緣只是妄念取相。過去無明行合現在愛取有。合過去攀緣為現在病本。現在攀緣為未來病本。何所攀緣謂之三界者。過現攀緣皆緣三界。若離三界無別攀緣云。何至無所得。次釋教化斷除。謂心無所得者無相空慧。不得一念無明取三界相。即心無所得攀緣皆息。如經無所攀緣。謂二見者我及涅槃。是二皆空即內外見心皆無所得。若心無所得無明取相攀緣皆息。則心水清凈珠相自現。若得清凈心常一則能見般若。是為化物之要道也。文殊下五明勇健心結釋前四文為二。一正結釋二譬顯。是為有疾菩薩調伏其心者。結從空入假伏心修一切佛法。結能利益一切眾生。如金剛般若云菩薩降伏其心滅度無量眾生。實無眾生得滅度者即是此義。為斷老病死苦是菩薩菩提者。菩提言道若不利物即二乘道菩提名道薩埵名成眾生。若不如是為無慧利者。眾生不得法施慧利于物無出生死之大益也。譬如勝怨者二譬顯菩薩利物勇健心也。愛見之心能化眾生入于魔外。即是眾生入道之怨菩薩能斷其見思是勝怨也。兼除者兼言未正。菩薩法界結惑未盡。由須自行傍兼利物故言兼除。又兼除者在因且兼除眾生生死。成佛則究竟為斷除也

彼有疾下三明有疾菩薩用中觀調伏。前二觀為方便。此觀即是佛菩提智為斷無明自體實疾。故勝鬘云無明住地其力最大。佛菩提智之所能斷。因此發真即開佛知見。亦名一切種智亦名佛眼。是為入不二法門品作本。具如玄義。修此觀位約教有三。通教六地斷四住七地斷塵沙八地道觀雙流。若別接通八地修中治無明病。九地似解名為聞見。十地發真名為眼見。別教十住已斷四住。十行除塵沙。因前解行得修此觀。十品似解即是回向。發真入地分破無明。道觀雙流入薩婆若海。圓教五品即修此觀。若生似解得六根凈。若能發真即入初住斷無明實病。道觀雙流自然流入乃至等覺無明未盡皆名有疾。以別接通及別斷伏皆是方便。今初發心行生修乃至坐道樹下。故圓教初心即學中觀。文為二。一正明中觀二道觀雙流。初文二。一明觀體。二簡非。初文二。一明自觀二觀眾生

如我此病非真非有者。是初自觀法身有無明自體之病。非真非空非有非假。又非真者非從假入空所治之病。非有者非從空入假所治病也。故前二方便非是正觀。因前二空入今中道。四句撿無明畢竟不可得。即知無明性即是明。明亦不可得。是為入不二法門。即見虛空實諦佛性名中道觀。玄義具明。如是觀者破迷實諦無明之疾

眾生疾亦非真非有次觀眾生。修此觀時非但自知疾非真非有知眾生亦然。是觀眾生根本疾也。何者眾生本來與菩薩非真非有一如無二不異不別。眾生迷故墮二生死。菩薩觀照了知十界皆有中道無明之疾。故己他之疾同。是真體一無明也。以此驗知。此經觀中則無假空而不中

作是下二明簡非為三。一約愛見大悲二約禪定三約二智此三非者正就法身二莊嚴簡。初文者若觀中道生愛見者。則不能雙照二諦。若照二諦亦不照中。今觀中道不生愛見。若照中道即能雙照不失中道。即是一心三觀。即真中觀之正體也。此之愛見正約中道。若約二諦屬前二觀。若就三諦明權實者此是自行權實。何者自行照實諦為實照二諦為權。若約正道生愛見悲即法身有疾此為四。一正明起愛見二釋是非三引佛語證四結勸舍。初言若起愛見大悲即應舍離。若于中道法身起愛即順道愛生。名為頂墮。菩薩雖不墮二地障入菩薩位。若用悲心欲拔二邊生死苦者。名愛見悲。是則非唯自體成疾。亦定慧大悲雙照不明。損方便力障于大用。如身有疾手足萎陀不能營辦。正覺之體有愛見患。定慧大悲皆有障也。又如手足有疾亦能累身。若定慧有障能障觀體。此正觀體若有愛見緣眾生者。即愛見悲。非但自體有障。亦障福慧莊嚴二諦雙游普利眾生

所以至解縛二明解釋。除失顯得文為二。一除失二顯得。一除失者菩薩斷除客塵者。愛見即是無明不有而有。名為客塵。能覆自性之心。若用悲心欲拔眾生二邊苦者。即于生死有疲厭心。何者觀體若有愛見照二諦用則不分明。慈悲外化即有疲怠。如身有疾不欲行涉。此是除失

若能離此無有疲厭者次明顯得。若能離此愛見則內觀徹雙照無滯。無緣大悲化物無惓。如身無疾所作成辨在在所生不為愛見覆者。若斷無明愛見則無界外煩惱。慈悲誓愿隨有疾眾生有緣之處受身化物。自既無分段變易之縛。即能解彼眾生之縛。故云所生無縛能為眾生說法解縛。此顯得也

如佛至是處三引佛語證釋正觀義。義既深邃淺行未達各生疑網。是故引證

是故菩薩不應起縛四結勸解釋。分明證據有實足以斷疑生信。故結勸云不應起縛何謂下二約禪簡非顯是文為二。一簡非二顯是。初文者貪著禪味是菩薩縛。縛即是非。若貪著有漏根本十二門禪即隨生同居。若貪著無漏觀練薰修即隨生有余。若貪著九種大禪首楞嚴等百八三昧即隨生果報。皆不免縛

以方便生是菩薩解二約禪顯是。若觀中道不染前三。誓生三土皆是以方便生。雖生三土無三種縛。能解三土眾生之縛故言以方便生是菩薩解

又無方便下三約二智明簡非文為二。一約修行二智二約真應二智。修行用因真應約果。初文為三。一略用四句標章二四番解釋三總結。初標中初兩句標實智縛脫章門。次兩句標權智縛脫章門如文

何謂至方便解二釋前四章門。一釋無方便慧縛。謂以愛見心者。修正觀時不能體達不生不生不可說。又無助道資發實慧。實慧不發致起愛見。若用此心修行六度。莊嚴佛土成就眾生。修三脫門而調伏者。不能發真破無明障顯出法身自利利他。即是無方便。慧縛如身有疾不能運為。二釋有方便慧解。謂不以愛見心者。但不以愛見心反前為異。余義并同依前說之。三釋無慧方便縛。謂住三毒者此是修觀行。不加修真慧破通別三毒。用不凈心而入方便。萬行無導即是無慧方便縛。如人手足有疾不能安快四釋有慧方便解。謂離三毒者。以離三毒反前為異。余同比說。問愛見與三毒何異。答愛見是順道而起。三毒多著依正而生。問成就眾生與殖眾德本何異。答利物無緣大悲名成就眾生。即是智集唯識通。如是取凈土。自行一心具足萬行。回向菩提名殖眾德本。即是非形第一體非莊嚴莊嚴

文殊至觀諸法三總結勸。有無明實疾。菩薩應如是巧用二智以觀諸法。即是以助資正以正導助。此即善用二智自利利他

又復觀身下二約真應辨二智文為二。一觀身有實疾權疾明二智二觀身疾不離不滅明二智。初文又二。初觀法身實疾即是實智。次觀應身權疾即是權智。何者照實權境隨境受名。初文者又復觀身無常苦空無我。是名為慧作此觀者。前明實慧。觀法身理湛然實境。以為實慧。今有疾菩薩法身猶有因疾果疾。是無常等即事不實。即是法性為實慧也。菩薩未證極果。因地法身有常無常。二鳥俱游意在此也

雖身至方便二明照應身權疾之境。即是方便智也。何者雖身有疾即是菩薩法身惑累未盡。猶有無明變易實疾。常在生死者。即是應身常在界內外生死。所以常在者為饒益一切而無厭惓。是名方便。即照權境為權智也

又復下二約觀身不離不滅。明二智文為二。一約不離明實智二約不滅明權智。初文者又復觀身。身不離病者有疾菩薩觀身實相。即是自性清凈心不染而染難可了知。若斷未盡即是身不離病。又法身大悲同眾生疾。法身應疾故言身不離病。病不離身者實疾權疾皆不離法身。而有是病。是身非新非故者無明實疾與本法身無前后。但非始本。眾生無始之病非新非故。菩薩同病亦非新故。是名為慧者即實智也。設身有疾而不永滅。二約不滅以明權智。有疾菩薩既住正觀不應四大增動。宿業所致。設有重疾即觀入法門。故言而不永滅。又設是假設權實二疾皆是假設。實疾即是無明假設。故金光明云。無所有故假名無明。權疾因眾生而起亦是假設。而不永滅者亦有實權。實者雖有此疾體疾無疾不斷不破。以己之疾愍于彼疾。若觀此疾入實相者得無緣大悲。還用利生故不永滅。權者若一段眾生疾滅。于余眾生猶須為現。故不永滅

文殊師利下二因觀成行。此為香積作本。彼明穢凈土菩薩之行。為成此義文為二。一結前觀以為行本二正明雙流之行。初文為三。一明調伏觀成二釋三結成行本。初文者有疾菩薩應如是調伏其心。亦復不住不調伏心者。上多明不斷煩惱。若不得意則縱煩惱。心隨妄法還同凡夫

所以至聲聞法二明結過釋也。若住不調伏心是愚人法者。一往同愚非即凡愚。如罵人如驢非即驢也。若住調伏心是聲聞法者。亦一往相似非即同也

是故至菩薩行三結成行本。若離二法縱容得所則是菩薩立行之本。故言是菩薩行

在于下二正明雙流行文為五。一雙明雙流行二單明雙流行三約道品正觀明雙流行四約現相自在明雙流行五約依正明雙流行。初有三行。在于生死不為污行者。若中觀相應入俗不染。住于涅槃不永滅度者。流入偏真而不取證。非凡夫行者流入真也。非賢圣行者入俗自在不同二乘。非垢行者流入真也。非凈行者流入俗也

雖過至是菩薩行二單明雙流有十五行。雖過魔行而現降眾魔者。正觀相應能入俗降魔。求一切智者流入真空。不非時求證一切智不墮二地。雖觀諸法不生。流入真空雖化二乘不墮二地。雖觀十二緣起。本自不生而流入俗諦緣起。起六十二見化諸外道。雖攝一切眾生。雖入俗諦用四攝法。攝諸眾生入一實諦。和光不同塵故不愛著。雖樂遠離。流入真空能遠離煩惱生死。而不灰斷。雖行三界。雖入俗諦行于三界。即照世諦。而不壞法性即是照真諦也。雖行于空。流入偏真具修萬行。如空中種樹。雖行無相流入遍真無相不妨度生。雖行無作。流入偏真無作不妨受六道身。雖行無起。流入偏真無起。而起萬善。雖行六度。雖入俗諦同六度菩薩。任運圓照眾生之心。雖行六通。自然入俗故得五通入真。而不盡漏不同二乘。雖行四無量心。流入梵天行于俗諦。而不受集梵世生死。梵王之身。雖行禪定解脫三昧。雖入俗諦諸禪。而不隨禪生色界。不隨定生無色界不隨解脫生凈居。亦不隨解脫三昧生有余土

雖行至是菩薩行三約三十七品正觀。明雙流行。雖行四念處。正觀相應自然流入折體念處。見真而不舍俗諦身受心法。雖行四正勤。流入折體正勤見真而不舍俗諦身心精進。雖行四如意足。流入折體如意。見真而能得俗諦自在神通。雖行五根。流入折體五根。見真而能入俗。分別眾生諸根利鈍。雖行五力。流入折體五力。見真而能求佛照俗十力。雖行七覺分。流入折體七覺。見真而分別佛一切種智。雖行八正道。流入折體八正。見真而樂佛道。雖行止觀助道之法。流入事止觀助折體見真不入灰斷。在俗行化。此則二諦雙流皆異二乘。故悉結成菩薩行也

雖行至是菩薩行。四約現相明雙流。文有三行。雖行不生不滅者。正觀相應流入真諦不生不滅。而現俗諦相好莊嚴。雖現聲聞辟支佛威儀。流入現外威儀入真。而能入俗不舍一切佛法。此即內秘菩薩行外現作聲聞。雖隨諸法究竟凈相。流入平等法界四不可說。而能界內外現身利益

雖觀至是菩薩行。五約依正結撮扶成此宗體也。文有二行。雖觀等者。若正觀相應知常寂光。而能起界內同居凈土界外有余果報凈土。此結成佛國因果為宗也。雖得等者。若正觀相應別入初地圓入初住。眾生應以佛身得度者能現八相。而真應未極應修住行乃至等覺諸菩薩道。故言不舍于菩薩之道是菩薩行。此結成住不思議解脫之體用也。若諸師不信此經明果外凈土法身者。云何消此文

說是至三菩提心第五大段明時眾得益。八千天子發菩提心者。菩提心義具如前釋

　　維摩經略疏卷第二十三

　　不思議品

此下五品次問疾品來者。即是入室大段第二重決前問疾品也。何者前明問疾品約于權疾。辨果實疾明因。所說既略。利根之徒如八千天子已發道心。其未悟之流更廣辨果明因決前權實疾義。故次來也。此五品為二。一此品正為決前問疾品約權疾明果。二從觀眾生品至香積四品。正為決前問疾品約實疾。明三教慰喻三觀調伏之因。今略用三意通釋此品。一品來意二略釋不思議三入文帖釋。初來意者。問疾品明疾有權實。權疾即是法身應用本跡各有所居。故凈名空室現疾而臥。表土表身表本表跡。文殊睹相知有所表。故因往復論決果地依正義。意雖顯而不思議垂跡。權疾依正莫測之用猶未具明。故因身子生念為致燈王之座。而此小室容多大座而無妨礙。即顯不思議垂跡權疾所居神用莫測。廣論果地從本起跡跡中變用依正自在。重廣顯權疾垂跡變現眾生疾愈權疾亦愈。故此品來也。二略釋不思議者即有二意。一明三德解脫不思議。二明本跡依土不思議。初意者即有三種。一真性二實慧三方便。故凈名云諸佛菩薩有解脫名不思議。若菩薩住是解脫者能以須彌之高廣內芥子中。乃至種種變現莫測即是三種解脫不思議義。何者諸佛菩薩有解脫者即是真性。若菩薩住此者即是實慧。能以須彌內于芥等即是方便。但四教皆明三種之理悉有不思議義而有二種。一相待二絕待。若三教所明即是相待。何者三教隨他意語。約斷結以明解脫即是相待。圓教隨自約不斷結以明解脫。即是絕待不思議也。相待即是有思之不思皆是思議。絕待即是無思之不思是真不思議。今此一品正以絕待不思以釋不思議也。所以三教成相待者如三藏佛果神用變化。凡夫二乘及諸菩薩之所莫測。即不思議。若待通教體法解脫還是思議。若通教八地已上道觀雙流。二乘下地之所莫測即不思議。若待佛地猶是思議。通若待別還是思議。別教登地見一實諦得三解脫。三乘通教別三十心所不測量即不思議。若待上地是思議。此三皆是下不思上。非是當位絕待之不思議。今明圓教絕待不思議者。十二因緣三種非道即是三德解脫佛道。若菩薩行此十二因緣三種非道。不斷三惑不破三法。而住三種解脫之道。即不思議絕待三德之解脫也。是則非但下不思。上乃至上地諸佛菩薩亦不思下地及一切眾生因緣三道。即是絕待之不思議。故文殊般若云。佛界眾生界俱不可思議無有異也。前釋一名不可思議解脫已具明竟。二約本跡依土者。前品空室表土。文殊見相問于佛國。但明寂光畢竟空寂。此但是法身本土不可思議。未顯應身跡居不思議相。今用神力致座。明跡居穢土現不思議事。須彌大海地水火風十方佛土集在一國。示一切人如是等事。皆是依土現不思議莫測之相。具出在文。若跡居分段依報塊然。尚示無礙居余三土豈可測量。問此十四品皆不思議何得獨標此品。答雖復皆明但此品廣出變用事。顯故別標題。如摩訶般若始終皆明般若。佛言欲求般若當于須菩提品中求。而須菩提對佛。釋提桓因舍利弗問難一向皆入真空實相。即般若正意故勸此品中求。今品亦爾

爾時下三入文帖釋。此品總為六。一身子為眾念座．二凈名借座．三昧不思議神用．四迦葉欣仰．五時眾得益．六凈名述成。初文為五。一身子生念．二凈名問．三身子答．四凈名彈呵．五天子得法眼凈。初文者身子古圣跡。示此念欲為開發不思議端。若不生念無由得顯不思議用。又欲為令小乘未證果者得法眼凈。或發大心已入位者得成生蘇。故示生念因致彈呵。為借燈王之座廣說大用。則諸聲聞鄙小慕大。堪聞大品法華。約事論者。大眾立久而二大士方論大道。言論未已恐時眾疲怠不染法利若。有床座咸得安穩。必獲大益故生此念。亦因空室致有斯念。因此彈呵。神力借座。即得廣說不思議解脫神用。皆是垂跡權疾利物自在之功。若有此勝能用化物者。則除眾生實疾因果。豈得不念。若眾生因果疾愈則佛菩薩凈名應同之疾皆愈。是則成前果地權疾之義

長者至床座耶二問所念。身子雖生此念眾生未盡知。將欲彈呵故先問所念。為法來耶求床座耶。若為床座不名行人。若言為法不應求座。故須核問。若所念顯露大眾同知方可彈折

舍利至求床座三身子依念而答。我為法來非為床座。尋此答意即為三失。一心念床座而云為法。是違心之失。二所念聲聞法中三寶四諦等法。是不稱理之失。三真法無念而今興念。是舍道法入凡夫之失

維摩下四正彈呵呵其三失。初呵違心者。夫求法者不貪軀命豈辭立久。不沾法味身有疲怠。謂眾亦然遂念床座。乃至核問答言為法。若其為法不惜身命。豈得疲怠而念床座

夫求下二約法呵其不稱理失。向聞大乘既不染心猶存小法。致疲怠念座故呵其所存小法。文為四。一約陰入三界呵．二約三寶呵．三總約四諦呵．四別約四諦呵。初文者身子依三藏入道。陰入是其報身。因此修禪發欲界定四禪四空。住此諸禪觀三界陰入生滅諦理斷三界結。雖成羅漢巡觀無漏還從此入。今凈名用衍呵其拙度。不得即空法性陰入。非真求法不免還招粗變易死。又有入出之觀出則疲怠念座

唯舍利弗至眾求二約三寶呵。所以須約三寶呵者。其聲聞人隨聞生解三空入道。由佛說法得入僧數。若呵其非者是則過由佛法眾僧。亦非故呵其不應取著。不了義教明三十二相為佛。九部為法羯磨得戒為事僧見諦得果為理僧。大乘諸法實相本自明了是佛。理性無倒為法。智理不二為僧。又知法名佛離相為法無為即僧。若不識此一體三寶乃著別相三寶。故呵不應著也

夫求下三總約四諦呵。所以次約四諦呵者。身子不愜。若三寶不實不應著者。觀諦見理豈無三寶。故即呵其有作四諦非究竟也。文為二。一呵二釋。一呵云無見等者此呵生滅四諦。若由此見理不進求者。但住化城不至寶所。如呵須菩提云不壞于身。而隨一相豈折觀苦言見理也。不斷淫怒癡亦不與俱。豈定斷集以五逆相而得解脫。豈煩惱盡以為證滅。如化城之造作也。有師作造詣之解恐不如前釋。不斷癡愛起于明脫。即是行于非道通達佛道。豈離非道別有正道之可修也。若執聲聞四諦為實即不見大乘三種四諦。所以至非求法也二釋者。若執生滅有諍論者。即是界內有為戲論。若實因此見真斷于界內愛見論者。猶是界外無為戲論。今身子雖斷有為猶在存四諦。即是無為界緣集戲論。非求大乘三諦之法。豈見佛性入王三昧。一切三昧悉入其中

唯舍利弗下四別約四諦呵。所以更歷別呵者恐身子未愜。若言四諦是戲論者。何得佛開以為種種利物之門。又解為未悟者。故須別呵。即為四。初一番約苦次兩番約集。次四番約滅。次二番約道。初呵苦諦。云法名寂滅者陰等苦法本自不生。今則無滅即真陰滅義。觀陰苦法是見生滅者乃斥生滅。豈見無生一實諦理。若不見理非求法者。如呵迦旃延。無以生滅心行說實相法。既不得真無生還招變易之苦

法名至非求法也次兩番別呵集者。集為習報二因所成。習因約煩惱報因約業。煩惱業合能招苦果故名集諦。初呵集習因云法名無染者。如大經云愛有九種能令生死相續不斷。若染世諦即有分段生死名界內集。若染真諦即有變易生死名界外集。次呵報因云法無行處者是呵行業。能觀之智為行所觀之境是處。故經云說智及智處。心行于境即是行業。凡夫行世諦招果內之苦。二乘行真諦招變易之苦。即是集也

法無至法也三四審別呵滅諦。法無取舍者實諦真滅本無取舍。而凡夫取世諦舍涅槃。故有界內生死不得真滅。二乘取真諦舍世諦即受變易生死亦非真滅。由取舍故不見中道非真求法。法無處所者此明滅諦。即是有余無余二乘行人歸心之處。若著滅諦涅槃之處即有無為煩惱生死。非真滅諦非求法也。法名無相者呵取滅諦無相涅槃。何者凡夫取世間相生于六識。故有界內生死不名為滅。聲聞取滅諦相即有七識名隨相生識。則有界外生死非真滅諦非求法也。法不可住者是呵住滅諦。何者凡夫住俗分段不滅。二乘住真即有變易豈得真滅。以住真諦有余無余不見佛性。非大涅槃究竟寂滅。豈是真求法也

法不至法也。四兩番別呵道諦。法不可見聞覺知者。凡夫有世俗見聞覺知則有見思。是以流轉非無漏道。小乘慧眼見真從聞生解。十六心悟理即是覺知。故大經云須陀洹人以正覺道斷煩惱亦名為佛。一切智知即是知也。故于見諦說眼智明覺。此見聞覺知不見一實諦理。非求大乘見思無漏。豈是真求法也。法名無為者。小乘滅諦是無為道諦是有為。無漏大乘道滅皆是無為。故大經云聲聞弟子是有為僧。上呵羅云說有為功德之利。非為無為出家意在此也

是故至所求三結呵身子興念之失。由念求法致有疲怠則念床座。若真求法無念無求。待水澄清珠相自現。乃是真求此無疲怠豈念床座

說是至眼凈五明天子得法眼凈。法眼凈者有師云是大乘法眼。今推此文雖不的判比上文恐猶是小乘法眼凈也。何者凈名含中入真用衍通教。求小乘人聞此巧度即凈法眼。又昔分別推求法相道理。心水波動不得見理。今聞此說應無所求。求心既息心水澄清豁然見理。如阿難竟夜策觀欲盡殘結而不得盡。放心就抌豁然發真。三界漏盡此亦應爾

爾時下二神力借座。上呵身子但為求座非為求法。因此說法天人得道。未顯不思議神力。若不致座如貧無財不能營辨呵嘖賓客。今以神力借座用酬身子所念。以為說不思議解脫之由。文為六。一問文殊有好座處．二文殊答座處．三現神力借座．四燈王遣座．五大眾嘆仰．六凈名令眾就座。初問處者欲顯不思議神力設座。必須稱于賓客之心。所以先問勝妙座處。約理解者。文殊所將是機。凈名逗機必使稱會。是故先問

文殊至第一二文殊答。知有妙座稱眾機宜。故指須彌世界有好嚴飾之座。彼佛身長八萬四千由旬。表八萬四千諸波羅蜜所成圓滿法身。其座高八萬四千由旬。表八萬四千真空無畏之境

于是至神力三正明神力借座。若準下文遣化菩薩香積取飯。今此文不見變化之事。當是大士靈通冥感。所以彼佛稱其心念遣座來也。或可經家脫落

即時至維摩詰室四彼佛遣座三萬二千入于方丈小室能容不迫迮者。住不思議神力故能爾也。即表果報無礙依土。問神力何由頓爾。答靈鬼志云。千年狐能以車入冢。冢口無損車亦不壞。小魅尚爾況不思議菩薩神力

諸菩薩至如故五大眾嘆仰。如此大座入于小室了無迫迮。毗耶等處本相無毀。昔所未睹故稱嘆也

爾時下六命就座文為三。一命文殊等就座。二得神通者稱座而坐。三新發意等皆不能升。初令就座言自立身如彼座像者。自令身相如彼土菩薩之像而坐

其得至師子座二稱坐而坐。諸得神通菩薩皆為四萬二千由旬身者。上明佛身具足八萬四千由旬。今菩薩在因讓果減半故也

諸新發意下三明新發意及弟子等皆不能升。文為五。一新發意等皆不能升．二語身子就座．三身子辭不能升．四令禮登王．五新發意等作禮方升。初文可知

爾時至師子座二語身子就座。上來念須床座今既致座。何以不同諸菩薩坐

舍利弗至不能升三身子辭不能升。此座高廣者法華明諸法空為座。空理深廣即其車高廣。身子及諸弟子新發意等皆未入佛慧不得不思議神通。寧得同大菩薩而升。故雖見此座而不能升。如人見幻一多互為自不能作。身子等亦爾。雖見室包干像而無此神力故不能升。所以新發意不能升者。若三藏伏結五通既非漏盡。不及二乘豈能升也。通教六地斷結與羅漢齊得界內六通。若望圓教猶新發意羅漢既不能升六地豈能升也。別三十心雖得界外五通亦名新發意。未入初地不思議解脫豈能升也。圓教十信雖凈六根亦名新發意。未入初住真應二身豈能升座

維摩詰至乃可得坐四明勸禮。所以禮者身子及諸大弟子未入大道。新發意等雖是菩薩未住不思議解脫。不得自在之力既不能升。若禮彼佛承佛神力乃可得升。又解小乘歸向如來即是回心向大。表其至法華當安住實智授記作佛故得升也。諸新發意聞此不思議說即心開悟解。或至大品得入。若至法華聞正直舍方便皆有入義。故得升座也

于是至坐師子座五新發意等受旨。作禮得升座者承彼佛力故。亦是遠表將稱大乘空理故得升座

舍利弗下三正明凈名說不思議解脫力用文為二。一身子見此不思議神用嘆未曾有。二凈名答廣明諸佛菩薩住不思議解脫之果有大神用。初文者身子見此神力諸座高廣。直置一座八萬四千由旬閻浮已不容受。何者閻浮提地止長七千由旬豈能容斯一座。何況三萬二千來入小室。于毗耶離閻浮依正無所妨損了不迫迮莫測之。然故身子嘆也。問何得小室容諸大座。答世諦有二。一思議則小不容大二不思議小則容大。如尺面之鏡大像亦現

維摩詰言下二正約果地三德不思議解脫而答。所以約果答者。身子睹此嘆未曾有。而不測是何等法門。時眾未住此解脫者亦莫知然。故凈名顯諸佛得此解脫答也。菩薩住此解脫即能有大神用。今凈名是大菩薩住此解脫故現此事。文為三。一約佛菩薩顯不思議之體。二約菩薩住不思議之智三明不思議之大用。此正明三德解脫。顯上問疾中明果地法身大悲權疾之用。何者上現空室唯置一床以疾而臥。今還顯此所言。諸佛菩薩有解脫者。即顯真性。上唯置一床正表此也。菩薩住是解脫者。此是實慧與真性相應。入理般若名為住。住者安靜休息也。實慧見理息方便行。上現寢臥正表此也。能以須彌之高廣內芥子即是方便。上無疾現疾正表此也。所以凈名重顯三德解脫者。上雖明權疾正為利物。而未明益物不思議無量方便。時眾豈知跡處權疾十方利物無邊之事。今因借座入室為證跡處權疾有斯利物不思議之用。初云諸佛菩薩有解脫顯真性者。真性乃與眾生共有。以諸佛菩薩能得此理故有大用。如得如意珠則能雨寶

若菩薩住是解脫者二明住不思議之智。即是實慧。以得實慧能以不住法住此真性。藏通不明此理故菩薩不住。別圓地住已上即住此理能有大用。如如意珠無心出物。今凈名后心住理功用無等

以須彌下三明不思議之大用。即是實慧與真性合有斯莫測。大論云水銀和真金能涂諸色像。功德和法身處處應現往。文為二。一略別明不思議用二總廣明不思議用。初文正出八雙相對初一雙山海相對亦是依正相對。以須彌等者其得不思議解脫遂居依報得自在也。此義不易。有師言神力能爾。今謂不思議性非天人修羅佛之所作神力何能。有師言小無小相大無大相故得入也。今謂小是小大是大是自性。小大不得相入者小大大小既是他性何得入也。今解華嚴明一微塵有大千經卷。觀眾生一念無明心即如來心。若見此心則能以須彌入芥無相妨也。下諸不思議事窮劫說不能盡皆是此意。故文云諸佛解脫當于眾生心行中求。若觀眾生心行得佛解脫。住此解脫者能現如是不思議事。何者諸方便教明二乘偏真解脫。是思議解脫。如得頗梨不能雨寶。圓教中道圓真真性。即是不思議解脫。如得如意雨大千寶。見眾生心行真性。即得芥子須彌真性。一如無二。若得芥子真性之小能容須彌之大。得須彌真性之大不得芥子之小。舉此一意可以例諸。言其中眾生等者。眾生既不見小大真性。豈能覺知有得度機。神力加之即見此事。若能觀此真性。入觀行相似。因此必得如來滅度。故言乃能見之。故法華明六根清凈云。唯獨自明了余人所不見。又以四大海水入一毛孔者。海對須彌入一毛孔者。正報自在。若會海水真性即是一毛真性者。即能以海入于一毛。于正報身無所妨也

又舍利弗至本相如故。二擲世界去還相對。若菩薩住世間真性。即能如此

又舍利弗至七日。三延促相對。若菩薩住時節真性者。即能如是如一念夢見三世事。若言其短見三世事。若言其長只一念夢

又舍利弗至本處四彼此相對

又舍利弗至見之五國土所有相對

又舍利弗至為害六風火相對

又于至所嬈七上下相對。但經略不將上著下。義推必有

又舍利弗至得聞八身聲相對。上來諸事例如山海。住其真性即能如是。權疾變現利物難思。其見聞者皆已得度

舍利弗至不盡二總略結。廣明不思議大用無量。若住真性即諸法性。法性無量無邊。則不思議大用。無量無邊。豈是窮劫之所能說。即是三土垂跡權疾。利物與虛空等。顯果地大悲權疾其義孱然

爾時下四大迦葉稱嘆。文為二。一自稱嘆．二語舍利弗說可嘆事。初文者迦葉聞說莫測之用。二乘所得無如此事。昔所未聞嘆未曾有

謂舍利弗下二語舍利弗說可嘆事。又為四。一小乘聞不能解．二勸智者發心．三自責聲聞無分．四慶菩薩得利。初文者以小乘人無大乘三無漏根故。雖聞不解。迦葉自設盲譬以顯斯義。即為二。一開譬二合譬。于盲者前現色像者。盲雖不見非不聞色。此譬二乘無大乘三無漏根。聞說神力既不見理不知神用意趣因由。如盲不見色雖聞異說莫知因起。故言不能解了為若此也。何者二乘雖得慧眼以取證故法眼根壞。雖復聞說不能發識得見其事。如世盲人肉眼根壞。雖對眾色不能發識有所見也

智者至三菩提心。二勸智者發心。除正位二乘。余五乘人有智之者。皆可發心學此法門

我等至世界三迦葉自責聲聞無分。一切聲聞永絕其根者。種子不生芽也。聞此皆應號泣。聲震大千者。無三界之有因。于大千界永無斯事。故傷嘆自責。迦葉此意為折諸正位令。成生蘇入大品成熟蘇。至法華成醍醐

一切下四迦葉慶諸菩薩。為二。一慶勸頂受如文。二得此真法大士住此法門。即知魔幻。故言菩薩信解法門者。一切魔眾無如之何

大迦葉至三菩提心五時眾得益。天人得益正由聞說不思議土之用。亦是迦葉自嘆獎勸故皆發心

爾時下六述成大迦葉。上迦葉云此法門者魔不能壞。今述成此意為二。一述魔不能壞。二明住不可思議菩薩能成就行人。初文一切魔不能壞者。夫作魔王多是住此法門。擊諸初學方便菩薩。及修圓道初學之者。若是真道如金剛寶鉼無能破者。亦如豬揩金柱轉益光色。若其魔來更增福智

又迦葉至之門二明住不思議菩薩能成就行人。諸稟方便及圓初學行檀等六度。住不思議。菩薩多來試之令其堅固。如法華明。釋迦因地恒為調達所成。若小菩薩則不能爾。即以譬顯開譬合。譬如文可解

維摩經略疏卷第七維摩經略疏卷第八(小卷二十四)

　　　　天臺智者大師說沙門湛然略


　　釋觀眾生品

此下四品次不思議品來者。略用三義通釋。一明此品及下三品來意。二略釋此品名。三帖釋。入文一釋來意者。上不思議一品成上果義。近而為語即成問疾品。室內除諸所有表十方佛土皆空。唯置一床以疾而臥。正表法身有大悲應用。為成此義廣明住不思議解脫有種種莫測之事。正明權疾非疾。現疾不思議因緣利物之疾。遠而為語。成上佛國品明凈土。身子及眾生罪故不見凈土。螺髻無罪見凈莊嚴。此不思議無方大用。唯應度者乃能見之。次從此品去有四品。近而為語。正為成問疾品三教慰喻三觀調伏三種有疾菩薩。此中廣說故得釋成上也。遠而為論。亦得兼成室外四品也。分此四品對上問疾品。三教慰喻三觀調伏實疾菩薩者。此品即成問疾品從假入空觀調伏也。上云今我病者。從前世妄想生。乃至我及涅槃是二皆空。得此法者無有余病。唯有空病空病亦空。上文直約入空。未辨約空起四無量心。此品具辨故小異也。又上但明入空。此品文殊有窮源之問。凈名答至無住源本方止。又天女身子往復問答分明。故廣上也。次佛道品釋成問疾品從空入假觀調伏。上云以無所受而受諸受。未具佛法亦不滅受而取證也。即從空入假觀。今佛道品云行于非道通達佛道。即決上問疾品明入假分明。三入不二法門香積兩品。釋成問疾品明中道正觀調伏。上云如我病者非真非有。眾生病亦非真非有。又說非垢行非凈行道觀雙流。入不二法門品明諸菩薩悉入不二法門。成問疾品明非真非有。香積品垢凈雙游。成問疾品明道觀雙流義也。若遠論者。兼得成上室外四品。此品成上為國王長者說身無常夢幻等喻令求法身。方便品但明世諦有為緣集通教體假入空。未辨染真諦涅槃空病亦空。今此具辨故得廣上也。次佛道品成上弟子品明別教義者。彈呵弟子為取證真諦涅槃無入假方便。今明行于非道通達佛道。廣辨入假名非道。破恒沙無知善于知見得無礙礙。次入不二法門品香積品成上菩薩品圓教義者。若別教菩薩歷別修行。在因雖能入假不能雙游真俗。今入不二法門品。入則生滅俱泯。香積品出則有無凈穢同游。顯圓教法門除自體緣集。今得扶成佛國品者。成佛國因義也。所以然者。緣縛若斷即得往生。若成佛時所化眾生即得來生其國也。此四品即為三段。一觀眾生品正明從假入空觀。二佛道品正明從空入假觀。三入不二法門品香積品明中道正觀雙流也。今此一品即是初明通相從假入空觀也

二略釋此品名。言觀眾生者前問疾品明從假入空。但觀自身之疾。今此品明從假入空。即觀自之與他一如無二。華嚴云心佛及眾生是三無差別。自之與他互舉一邊。若不達自則不達他。上明達自自調。今此達他。慈悲接物故云觀眾生品。觀以觀達為義。亦是觀穿。言觀達者達眾生本源清凈。如從假入空觀之所照達。雖復凡圣有殊。同歸空寂一如無二。故華嚴云如心佛亦爾。如佛眾生然。心佛及眾生是三無差別。上文云。彌勒如眾生如一如無二。此即了達眾生畢竟清凈。俗諦生空真諦法空。中道第一義諦真平等空。達此三理深義者。眾生三諦惑障不同。所謂取相無知無明之別。雖有三惑障三諦理。菩薩照了通達無礙。故大經云即用利鑺斷之。磐石沙礫直過無礙徹至金剛。即是觀達義也。觀穿義者。菩薩從假入空時。貫穿俗諦見思之磐石。滯真無知之沙無明覆蔽一實之礫。洞徹無礙。即是窮至心性本際金剛。故法華云譬如有人渴乏須水。于彼高原穿鑿求之。猶見干土知水尚遠。施功不已轉見濕土。遂漸至泥其心決定知水必近。見干土者觀眾生假見真諦也。見濕土者觀真不住見假無礙。遂漸至泥者此明中道與無明合。如水與泥合。故言至泥若得清水即中道理顯。離無明泥澄淳清凈即真解脫。故入此品明觀眾生有三種。即擬此三即觀達義。又下文窮源撿之。至無住本即是觀穿五住。至心本際金剛理也。言眾生者即是陰入等法攬此為身名眾生也。毗曇明所成眾生是無。能成實法是有。犢子云我在第五不可說藏。成實云非但所成是假。能成亦假。故以三假為世諦有假眾生。若空入真即無眾生。非但無所成亦無能成。此折假明能成所成以入空也。方廣明眾生實法皆如夢幻。不生不滅畢竟皆空。大論破此失衍意也。今經明體所成能以入空也。皆如幻化等。問成若如幻即空與方廣何異。答彼雖明如幻即空取空戲論破于慧眼。尚不得入真豈得真空入中。此經明觀三諦窮源盡性。義推即有三種眾生。一俗．二真．三中。俗諦者攬分段五陰成假名眾生皆如幻夢。若見真諦即攬變易五陰以成眾生。若見中道即是法性五陰以成眾生。故大經明眾生佛性不離六法。大論云眾生無上者佛是。法無上者涅槃是。今中道既是法性五陰。何以不得稱為眾生。盡眾生源窮三眾生。即是菩薩觀眾生義。問此經明觀眾生入真如第五大等。不說有變易五陰。何用此解。答觀真諦不見俗諦眾生。如第五大等。依真不無無為變易五陰眾生。復次菩薩觀空與二乘異。二乘觀眾生空尚不觀涅槃空。豈能觀中道空也。今明從假入空則三諦皆空。故問疾品云。我及涅槃是二皆空。我空即生死。俗諦眾生空。涅槃空即真諦之法空。又云空病亦空。當知妄取中道此病亦空。所以有時用空說中道者。以空二邊故。若計有中道則于中道有病。此病亦空故言中道亦空。一往入空觀時三諦皆空。雖復皆空亦不斷滅。以見中道者一心萬行。豈但空斷。故此品說乃至中道。如無色界色等譬。當知菩薩從假入空時。雖同入空一切智。而于此空即見三諦之理具三智也。故大論云三智實是一心中得。為向人說令易解故次第分別。如是入空具三觀者。雖用空當名而實具三觀。即有慈悲喜舍。如此品所明。若空具三觀見三諦者。即觀達觀穿義。故名觀眾生品。問前以真破俗。次以中破真得名真空。今以何破中得名中空。答不生不生不可說性自是空。復次破未證中妄取戲論說中道空。復次為破法愛故說中空。無別更有諦理破中。若更有者此理更應有理來破。則有無窮之過

爾時下三入文帖釋。如前分四品以為三意。就此一品文為四。一正明觀眾生從假入空。二明起無量心利物。三往復窮眾生源。四天女散華。初文為二。一文殊問．二凈名答。初所以問者。上問疾品明實疾菩薩從假入空。止是辨自調伏未明此觀方便利物。今文殊問。若用前從假入空觀利物者。云何觀于眾生故有問也

維摩詰言下二凈名答文為三。一約如幻等十譬觀眾生世諦。二約如第五大等五譬觀眾生真諦。三約如無色界色等諸譬觀眾生中道實諦。初意者自有體性明空。但除妄計定性。猶有假名眾生。若體假即實。皆是幻有。即是隨理三假之有名為性空。非不猶有隨理幻假世諦陰入眾生。就此十譬前五隨理后五隨情。又二意。一先明如幻譬。次明九譬。初言譬如幻師見所幻人者。即如幻師幻物為人。自識幻法知所幻非實。而不知者謂是實人。由有無明幻法則有自他眾生。如問疾品。觀自眾生及外眾生皆如幻。有惑者不了謂為實有。故有隨情三假眾生。今觀眾生雖如幻空不妨猶有隨理三假世諦眾生。故言菩薩觀眾生為若此

如智者至久住此九譬。四屬隨理。五屬隨情。如水中月者。因于天月知有水月。雖不可得不妨有月。菩薩自知于法性水有無明日月。即眾生。如鏡中見其面像者。菩薩知有無明面于真法性鏡見眾生像。如熱時焰者。無明如熱時。依法性空起眾生焰。如呼聲響者。若有無明呼聲即于法性空谷有眾生響。若如攝大乘八譬依阿梨耶有。各有所主。此是別意。今通用譬眾生者。即通圓二教意也。如空中云下五譬是三藏隨情三假。助成隨理之譬。具如方便品明。如空中云者五陰中無人身。見力故有眾生云。如水聚沫等譬皆方便品已釋

如第五大至為若此此五譬。二明觀眾生真諦空也。上來諸譬譬觀眾生無有定性。不妨有顛倒所見幻響眾生。今此五譬明眾生如龜毛兔角皆不可得。非但無眾生亦無實法。言語道斷心行處滅。如第五大等無此道理。是觀眾生入真畢竟。不見眾生相也

如無色至為若此此十六譬。三明觀眾生中道。中道之法非有非空。不如如幻等譬之有。不如第五大等譬之無。如無色界色者。若不了義教明無色界無色。其了義教明無色界有色。故大經云。如無色界色。云何得有來去住止。如是之義非諸聲聞緣覺境界。乃是諸佛菩薩之所知見。解脫亦爾。亦色非色。非色者聲聞緣覺。色者諸佛如來。此色不同世間質礙之色。乃是妙色湛然恒安住。不為生死之所遷。有人言舍利弗毗曇明無色界有色。此譬中道非世諦有。名之為空。非真諦無故有妙色。故知自下諸譬皆約智者見空及與不空以說中道。故大品云諸法無所有如是有。是事不知名為無明。無明住地其力最大。佛菩提智之所能斷。今無色界色是佛境界。當知諸譬皆譬眾生中道之空。又上明如十九界竟。即結云菩薩觀眾生。為若此方復立章明無色界色。故不同前。此皆釋成上問疾品從假入空。我及涅槃是二皆空。得此法時無有余病唯有空病。空病亦空與此觀眾生三諦相成。故言觀眾生品意在于此。如燋谷芽者上迦葉自惟敗種。若永敗者至法華經豈佛授記。若得作佛種則不燋。大經云若人方便蘇油溉灌令得生芽。故知燋種有生芽義。如須陀洹身見者此人斷見得入初果。分段三界身見永除。別惑未除身見則有。如阿那含入胎者。雖不還欲界受胎別惑未斷。若發大心方入圣胎。故言安住世諦。初出胎時名不生生。如阿羅漢三毒者雖無界內三毒。界外非畢竟無。如得忍菩薩貪恚毀禁者。得無生忍乃當必無界內貪恚毀禁。界外不無。經云唯佛一人住凈戒。余人皆名污戒者。當知得忍菩薩有毀禁義。如佛煩惱習者。佛乃正習永除種智圓滿。若有應以習氣得度亦得現起。如呵調達譏責舍利。問若爾亦起正使何但習也。答正使已屬羅漢。得忍菩薩而未斷習。自非示現不得言有。如盲者見色者。雖不現見內心思想罔像欲見。此猶有心也。又方有得見之義。如入滅定出入息者。滅定無息以定力持之。不得入出不妨猶有息法。如冰持魚冰釋便動。又攝大乘明滅定識滅更得起者。以依梨耶得更出入。如空中鳥跡者肉眼不見說言無跡。鴦掘經云天眼之人見空中鳥跡。如石女兒者此終不生。女報若轉亦可生也。如身子為女女為身子。一切女身皆無定相。如化人煩惱者此無煩惱。化人有時現三毒之相。如夢所見已悟者。悟雖無夢不妨追憶識所夢事。亦有更夢之理。如滅度者受身者。一往羅漢入滅永無生處。而于界外變易受生。如無因之火者。若四句破火是則無因。若遇緣能生。豈畢竟無。此等諸句豈同十九界等畢竟無耶。故知雖空不同真諦。雖有不同世諦。非空非有而空有宛然。如無色之色不有而有。諸佛境界不可思議。故知菩薩觀眾生從假入空。徹見三諦成前問疾品也。問問疾品觀眾生中道而破空病。今觀而不破豈同前也。答前為取著是故須破。今明住理。理自非病不須破也

文殊師利下二明觀眾生起四無量心。所以起此心者。是利生之本。若無此心墮二乘地。四心即為四番問答。初明慈心文為二。一問二答。一所以問者菩薩觀眾生假入三諦空。則無有為無為自體三種眾生。慈因何起。但菩薩之道化物為先。今既皆空慈何所被。若觀空失慈與二乘何異。故有此問

維摩下二答意者。只為眾生說此空理。令悟此空入秘密藏常樂我凈。即三十二真實之慈也。文為四。一約為說此法即真智德。二約斷德．三約圣德．四約眾行。初文者欲知智在說。今言為眾生說如斯法是真實慈者。菩薩證大涅槃知不生不生不可說。赴緣說之即是智德。令物見性得涅槃樂即是慈能與樂。大經云慈即如來慈即解脫。解脫者即見中道佛性住大涅槃成百句解脫。此即觀空徹至中道。中道即法身無緣大慈。如磁石吸鐵。離此更無真慈。若依歷別上觀世諦即眾生緣。真諦即法緣。見中道即無緣。故觀三諦即是三德。若觀眾生入空已有如是慈者。此但以空為主。一切智當名而實具三觀得論三慈。有疾菩薩自修此觀則自行調心。為眾生說則化他與樂。故言為眾生說是則真慈也。故法華明。雖未得無漏已入如來室著如來衣坐如來座。今有疾菩薩未得法性身即是入室行如來慈。又大經明。初依菩薩具煩惱性能知如來秘密之藏。是人有所說法亦可信受。此是相似之位尚已能爾。況分真慈為眾生說。豈非即是真大慈

行寂滅慈至如虛空故此九句二約真斷德明慈。一一句皆先云若觀眾生入空。得至中道。次依句消釋。行寂滅慈無所生故者。若見眾生中道即見諸法本自寂滅。以本無二邊紛動之相中道寂滅。此即真慈。即真生不生之理。若見此理二邊皆斷故言無所生也。問若二邊斷名無所生者。何得初住猶四十一品生。答一品生斷即一無所生。雖有四十一品生皆無定性。即是無生。故大論云雖未脫死地即為已得脫。行無熱慈者入大涅槃清涼之池。則無二邊煩惱熱也。行等之慈者二邊三世皆悉平等。即真法身無緣慈也。行無諍慈者二邊異故有諍。諍故起煩惱生死。無二邊諍起是真慈也。行不二慈者即是一道清凈之慈。名不二慈。不與界內外煩惱生死合。故言內外不合。行不壞慈者即是無緣真慈。不可破壞以二邊煩惱生死畢也。行堅固慈者則心如金剛。成真慈心不為界內外八風之所毀損。行清凈慈者得一實諦。即知諸法本來清凈無所染著。行無邊慈者即是無邊真慈。以善入法性不滯諸邊大慈普覆。亦是見空佛性故言如虛空也

行阿羅漢至等一味故。此六句三約圣德辨真慈也。行阿羅漢慈者。阿羅漢此翻殺賊。羅漢見空但殺界內煩惱。菩薩觀眾生入空。非唯見但空亦見不可得空。即一實諦殺界內外煩惱大賊。菩薩利物為先。自既殺賊亦殺眾生界內外賊。故言破結賊也。此下五句破皆須先云若觀眾生入空得見正道。次隨句釋之。行菩薩慈者得道種智。即能利物名為菩薩自利利他。即是真慈也。前行羅漢慈明得正道治眾生病。今說菩薩慈明得中道長養善根令未安者安。故云安眾生故。行如來慈者即一實諦。是則乘如實道之慈名如來慈。得如相者無邊之異相也。行佛之慈者即中道第一義智。名為佛寶。此即行佛之慈。自覺覺他名覺眾生。行自然慈者心心寂滅自然流入。即是自然被一切也。無因得者正道非因緣生。是以大經云第一義諦非因緣生。行菩提慈者即是無上菩提。得一味者如法華明一相一味。此四種并約佛法者。大品明有四種法。謂佛法如來法自然人法一切智人法也

行無比慈至為若此此十四句四約眾行明慈。行無比慈者。若觀眾生入空見一實諦。即是絕待之慈無二邊可比。若不著一實諦即諸愛恚皆悉斷也。下去一一句皆如初句。若觀眾生入空見一實諦。次隨句而釋。行大悲慈者能拔二邊之苦故名大悲慈。能導二邊眾生入一實諦得大乘樂。行無厭慈即知二邊畢竟不可得。無有難心苦心。故無厭也。以觀二邊不可得即是畢竟空無我也。行法施慈。有師云。從此去對十地行慈。今不用此解入空見中。即具一切善法。不慳不舍名法施慈。以常舍行故外化。則于眾生無遺惜也。行持戒慈即非持非犯名持戒慈。能化二邊毀禁也。行忍辱慈即不恚不忍名忍辱慈。不惱二邊眾生即是護彼我也。行精進慈即不進不怠名精進慈。能荷負眾生也。行禪定慈即不受二邊真俗禪定味也。行智慧慈即不智不愚名智慧慈。而能逗機赴緣不失無不知時。行方便慈即善于知見得無掛礙名方便慈。故能不起滅定現諸威儀。起十界三輪不思議化。行無隱慈即是法身顯現是真無隱慈。無作直心。不為界內外煩惱所染。故得清凈。行深心慈即是深入緣起之慈。不染二邊方便行也。行無誑慈即無二邊煩惱所誑名無誑慈。不行二邊虛假法也。行安樂慈即住一切法真安樂慈能令眾生得佛涅槃。菩薩之慈為若此也者。菩薩觀眾生入空得見中道。成如此慈。何得問言云何行慈

文殊至共之次問行悲。一問二答。初問者已聞行慈觀眾生入空見于中道。悲復云何。故次問也。二凈名答者。若慈是與樂。悲是拔苦。只以此無緣之慈所修功德。亦皆無緣與眾生共令得中道第一義樂。名之為慈。慈即悲也。又拔其二邊之執離于二種生死之苦。名之為悲

何謂至無悔三問喜心。先問次答。問意如前。二凈名答者。慶此眾生離二邊苦得中道樂。名之為喜。若有余無余喜慶后則有悔。法華云心懷悔恨自念老朽多有財物。今既與究竟之樂慶喜無悔

何謂至希望四問舍心。先問次答。問意類前。二凈名答者。若觀眾生入空見一實諦。性如虛空。有佛無佛性相常住一切皆有安樂之性。雖復與樂拔苦實無樂可與無苦可拔。何所喜慶。大經云常行舍也。舍此三心無所希望故名舍也

文殊下三研核。窮眾生源有十二番問答。文為二。初六番約四弘成四無量心。次六番正明窮眾生源。即成前觀眾生入空至中道。初六番者若但起四無量心無弘誓者。如畫無膠色必脫落。文為四。初兩番成慈。次一番成悲。次一番成喜次二番成舍。初為二。初問答正明修慈依如來功德。次問答重決依如來功德。初文先問次答。初文殊問意正為成上慈無量心。問生死有畏。若新學菩薩觀眾生空即觀中道。若未發真修慈無量心。不舍眾生。既處生死生死之苦難忍。方復經劫或為惡緣阻壞。因致退沒。有此之慮故言有畏當何所依也。二凈名答言。當依如來功德之力者。或如六念初明念佛功德能除恐怖。今下文自云。欲依如來功德當住度脫一切眾生。慈悲喜舍是度生之法。只指無緣之慈具一切法。如大經云。慈能具足十力無畏等一切功德。是如來慈即是如來功德。此無緣慈尚不見二邊生死。豈于生死而有畏也。上文但明觀眾生空入正道。即是修慈未明有畏。今言有畏者。當知是有疾菩薩若未斷通別惑。未發真明見真中道。故言有畏。今為欲安立眾生難心苦心若脫有畏者。勸令依如來功德。即是用初弘誓修慈。若觀三諦空而用初弘誓修慈。當何所畏。如慈童女因緣。適發心代地獄苦火輪即落生忉利天。即其義也

文殊至眾生第二問答重決依如來功德之力。初問意。若生死有畏勸依如來功德。何謂功德。次答者當住度脫一切眾生。即是如來功德力也。何者慈能與樂即是度生。是初弘誓誓度眾生。眾生無邊則功德無邊。此即是如來功德。故大經云發心畢竟二不別。如是二心前心難。自未得度先度人。是故敬禮初發心

又問至煩惱第三問答成前悲無量心。初問當何所除為顯成悲也。次答者令除煩惱。即是悲能拔苦。此是令發第二弘誓。未解集諦令解集諦。成悲無量心。亦名煩惱無數誓愿斷。斷其二邊緣集即成悲能拔苦也

又問至正念第四問答。初問欲除煩惱當何所行為成喜無量心。故有此問也。次答者勸令當行正念。即四念處。四念處正破八倒。八倒滅即癡滅。癡滅則界內外煩惱皆滅。若令眾生行四念處即離煩惱得道諦樂。拔苦得樂故生慶喜。是為第三弘誓。未安道諦令安道諦。亦名法門無盡誓愿知

又問至不滅第五問答。及下一番皆為成舍無量心。初問答總出正念。次分別正念相不同。初問云何行于正念者。此問云何修行正念生善斷惡。成第四弘誓持舍無量心令不退也。次答當行不生不滅。即是四念處中四種精進名四正勤。若正勤成就遮二不善法集二善法。若二不善滅即是滅諦。緣此滅諦發第四誓愿。故云未得涅槃令得涅槃即滅諦也。此成舍無量心。舍愛憎三心。即一切煩惱滅。亦是無上佛道誓愿成也

又問至不滅第六問答。猶屬第四誓愿成舍無量心。即分別正念。初問何法不生何法不滅。正請分別不生滅相。次答不善不生即是二正勤。遮二邊惡法不生。善法不滅即是二正勤。集二善法不滅。惡法不生是斷德成。善法不滅是智德成。二乘人斷惡法不生。灰身滅智即是善法滅。此是思議解脫。今大乘不思議解脫即是依如來功德。但不生不滅有二種。一世諦二真諦。此是世諦不生不滅

又問下六番問答二正窮眾生源。即成上觀眾生入空至中道之源。眾生有此不生之惡不滅之善。為四正勤之所遮持者。以何為本。即是窮研五住之本。煩惱雖多不出五住。五住之惑無明為本。推求窮核不見初惑所依之處。達其本源故。初文殊問。善不善孰為本。次凈名答。以身為本者即是從末尋本。今現見。因有身故有惡有善。身即身見。依此身見具起六十二見等煩惱起諸善惡。善惡即生六道。三界皆附我見。是以三界眾生皆為我故起善惡行。乃至三乘初心亦皆為我修道。當知身見之我為一切本。即是見一處住地。雖善惡無量計我是一。故云一處

又問至為本第二問答。初文殊問。身見為善不善本者。身見復以何為本。若身見無本而有善惡亦應無本而有。凈名答身見以欲貪為本。若無欲貪則無有身。故知欲貪為身作本。故大經云煩惱與身前后不可。雖然要因煩惱方乃有身。是故欲貪即是身本。欲貪即是欲愛住地。所以然者若斷身見猶有欲惑

又問至為本第三問答。初文殊問。若為欲貪為身本故斷身見已猶有欲在者。欲貪以誰為本。次凈名答。虛妄分別為本。所以然者虛妄之心種種推盡。或言離心出色或離色出心。實無色心但以虛妄。謂色異心。故起欲貪。斷欲貪盡猶有色心。虛妄分別即是色愛住地

又問至為本第四問答。初文殊問。虛妄分別是欲貪本者。斷欲貪盡有色愛住地。虛妄分別復誰為本。次凈名答。顛倒想為本。顛倒想者實無有心。顛倒計有能生虛妄。分別色心異故有色愛。若斷色愛則不分別有色異心。但有顛倒之想計有此心。若但有心即是無色愛住地

又問至為本第五問答。初文殊問。若虛妄分別以顛倒想有愛為本。斷虛妄分別色愛盡猶有顛倒想有愛在者。復誰為顛倒想本。次凈名答。以無住為本。無住即是無始無明為顛倒有愛無色界之本。所以然者若斷顛倒想有愛無色界盡猶有無明住地。二乘通教菩薩所不能斷。攝大乘說阿梨耶識是一切世間生死之本。故彼論云是識無始時一切之所依。此無明更無所依故言無住無本。即是無始無明其力最大。佛菩提智之所能斷

又問至立一切法第六問答。初文殊問。若顛倒想以無住為本者。斷顛倒想有愛無色界惑盡余有無始無明在。此無住無明復以何為本。豈無本而有。次凈名答。無住則無本者。正言無明依法性。法性即無明無二無別。豈得性還依性。當知無明無本故十住見終不見其始。諸佛如來見終見始。若觀眾生入空至無住本。此則徹底窮源至中道理。既言無住無本即是眾生虛空佛性。上來三諦皆空。又云從無住本立一切法。即是世間出世間有為無為一切諸法皆從無住本立。何者若迷無住則三界六道紛然而有。則立世間一切諸法。若解無住即是無始無明。反本還源發真成圣。故有四種出世圣法。故因無住立一切法。今用此六番問答窮核本源徹至無住。成上觀眾生三諦。何者初問答明善不善。即是觀世諦眾生如幻。皆從身見而生未見真也。次三番問答斷三界眾生生死。即是觀眾生見真如第五大等。次兩番問答觀眾生無明覆于中道。名無住本。若見中道即如無色界色等也。中道無明是眾生源解惑之本。故言從無住本立一切法。問無住即是無始無明者。何故名無始。答身見等惑皆有所依而起。起則有始。此無所依起亦無始。故言無始無明。即是無住。此有二解。亦言無住亦言有住。亦言無本亦言有本。何故爾。若撿五住之本。前身見等皆約煩惱為本。故有始有住。今無明之外無復煩惱為無明本故言無本。無本故無始無住。故言無住則無本。問無明依法性即是法性為始。何得言無始。答若無明依法性是有始者。法性非煩惱不可指法性為煩惱本。故言無住則無本。若依法性立一切法者。無明不出法性。法性即為無明之本。此則以法性為本。今經撿核煩惱之本法性非煩惱故言無住無本。既無有本。不得自住依他而住。若說自住望法性為他。亦得說是依他住也。說自住即別教意。依他住即圓教意。問若別接通明五住義云何。答若言四住是界內見思。無明得是界外。由界外流入界內。今反出先斷身見次除欲貪等后斷無明。歸無住本。此是別接通意。問別義云何。答別教意者界內見思不名見一處。何以故。此之四住非根本惑。如枝葉依樹而不依地。故界內身見有種種不同不名一處。亦非住地。斷枝葉盡計有涅槃。此是迷法身而起。若見真諦涅槃是一法。名見一處。此見因無明起故名住地。亦名身見。此從法身而起見也。若于變易依正五塵生于欲貪。即欲愛住地。變易色心是虛妄分別。即色愛住地。亡色觀心猶見有心即顛倒想。是有愛住地。此四依無住起。即無明住地。無明之外更無可依故言無住無本。問無住有住有開合不。答若合無明只。是法性。法性無住無明無住。故言無住。若開法性出無明。無明依法性亦得言有住。有住者住法性。住法性非煩惱。即是無住。而約無明明修無量四圣諦論斷伏者。此是別教。就界外明五住義也。問圓教云何分別五住。答圓五住者。只界內身見等四住有為緣集。是迷無住而起斷見入涅槃。所生四住亦迷無住起無為緣集。今圓觀界內外四住皆至無住之本。故窮三諦眾生之源。成上觀眾生如幻化第五大無色界色。皆不可得入三諦也。如煙塵云霧起雖重輕不離虛空。重如界內輕如界外。譬依法性有界內外世間諸法。如火星月日光照除云霧暗滅虛空像現。譬依法性有界內外出世間諸法。故言從無住本立一切法。問此虛空譬豈有但空不可得空之殊。答空尚不一何得有二。若約緣盡相顯非不有殊。如大乘經論有破虛空之義。即可以譬但空顯不可得空。復次白象滿月等譬豈可備取也。問煙等重輕譬界內外兩種五住。義況云何。答此無的文以意銷釋。問火等四光其意何主。答一往出法界性論。今借此意表四教智照不同。以義銷釋

時維摩詰下此是品之大段第四。明天女室內現身與舍利弗論義。顯觀眾生徹三諦理住不思議。文為七。一天女現身與身子往復。明二解脫惑盡不同。二從身子問天去明二解脫體異。三從身子問天汝于三乘去明二解脫力用不同。四從身子問天不轉女身去明不思議法門轉變自在。五從身子問天汝于此沒去明不思議解脫出沒自在真應本跡莫測。六從身子問天得菩提去明法身生身成道不同。七凈名述成天女所說。初文為四。一天女聞法現身。二散華供養。三至菩薩皆墮。四至大弟子便著。初文者關河解云。是凈名宅神守護方丈聞法歡喜現身供養。今解此是大慈法身影響凈名共弘大道。本地同契無生住不思議解脫棲常寂光。而于室內現身者。表隱名如來藏顯名為法身。此大慈法身應為女像助弘大道。欲因散華彈呵身子之失。為顯不思議解脫之得。又解上明神力空其室內表十方皆空。凈名果智棲此空理即是居常寂光實智法身。臥真性床同物有疾即是大悲現應身疾。而室有天女者天是天然。此表凈名久遠第一義天天然之理。常慈眾生有三十二種。故于真空性凈現天女形。隱名如來藏現名法身。法身即慈慈即如來。如來即法身。法身應為天女之像以表凈名大慈法門。故現女身

即以至弟子上二明散華供養。華者如大品。諸天子言是華非樹生。華是心樹生。須菩提言是華非生華不從心樹生也。今明是法身菩薩斷于別惑起萬行之因感得實報勝妙之果。故言三賢十圣住果報。此華即清凈果報無生之華。凈妙功德無生因華。天女法身菩薩以無分別普散供養諸菩薩及大弟子

華至至皆墮落三明至菩薩皆墮落者。表菩薩住不思議解脫生實報土。已離別惑彼妙五欲所不能動。故華不著身皆自墮落

至大弟子下四明華至大弟子便著。文為五。一華至便著．二神力不能去華．三天女問意．四身子答意．五天女彈呵。初文者二乘但斷界內五欲。故世間五欲所不能動。別惑未除故為界外上妙色聲之所染污。故呵言結習未盡華則著身。如大論迦葉聞甄迦羅琴。不能自安。即云八方風不能動須彌山。隨藍風至碎如腐草。三界五欲我已斷竟不能動心。此是菩薩凈妙五欲吾于此事不能自安。即其義也

一切至令去二身子等去華不得去者。良由住思議解脫未斷別惑。如迦葉所述。問此經結習未盡華則著身何開別惑。答大論云于聲聞經說為習氣。于摩訶衍說為正使。即是別惑。問斷通惑別惑俱作四住名不。答若約通教界內有四住之名。若別接通界外但有無明之名。無明能障佛性不名見思。若約別教無明即是正使。亦有見思四住之名。故天女呵云。若于佛法有分別有為不如法。既有分別則是見惑。又云結習未盡華則著身。故有思惑。亦得分思以為三住。今言大弟子神力去華者。若依事釋。天女散華諸菩薩皆墮。至大弟子便著不墮。身子遠嫌避疑。所以去華。理釋者明二乘人厭世五欲而取涅槃。此則心有去取。今見菩薩果報五欲亦謂為不如法。舍離推卻而不得去。盡其神力者。以羅漢住思議解脫。雖有神力別惑不斷。不得不思議解脫自在故不能去

爾時至去華三天問去意欲呵其非。故先問去意

答曰至去之四身子答意言不如法者。意謂天有染心故須去之

天曰下五天女彈呵文為四。一正彈呵。二釋出得失．三譬．四結。初正呵云勿謂此華為不如法者。非是世間思議之華。此乃修無生理萬行之因。感此如法實報之華。又以如法心散平等供養。何謂不如法也。所以至想故二釋出。此華無所分別者。天以無分別心感。還以無分別心散。諸菩薩無分別心華則不著。身子等分別生死涅槃有異。分別即是別見惑也。類如界內因身見分別則有一切見。使不入初果。息見無執諍即見諦得果。別見亦爾。分別生死涅槃為二。是則為見。若離此見入別圣位。汝于佛法出家有所分別。不能出別見惑。可謂出家是不如法。觀諸菩薩華不著者以斷分別想故。即是法身顯出界內外見思生死。是真出家名為如法。故華自落也。此約得失以呵。譬如至為也三譬顯。開譬合譬。顯舍生死取涅槃即是分別。故有見惑名不如法。其意可解。結習至著也四結呵。此文明非但有習。亦明有別見思即有通見思習氣。具如前引智論釋也。問定是別結未斷。為是通結之習。答若約通教如迦葉是習氣。若約別教即別結未斷故有習氣。如大論明結使二種。一共二乘斷二不共二乘斷。共者迦葉已斷。不共者迦葉未斷。已如上說。今此經既明不思議解脫。正用別圓斷也。但經無的文者。此方等教猶帶方便。不類法華涅槃也

舍利弗言下二明二脫體別不同。此約但不但空分別。文為四。一身子約事問天以理答。二天以事問身子以理答。三身子重決天女彈呵。四身子稱嘆。初文為五。一身子約事問．二天以理答．三身子心迷重問．四天還以理答．五身子悟而默解。初文者身子是起教之端。故以就事止室久近而致問也。二天女答。如耆年解脫者。此約理而答。如耆年所得但空解脫之時。真諦之理無久無近。我處此室。是得不可得空住不思議解脫。第一義理本無言說。無有久近。耆年解脫既無久近安問有久近耶。故將耆年解脫以斥答身子。三身子本以事問。天忽將理答。倉卒不解故重問言止久耶。四天重答。耆年解脫亦何如久。汝問止此久如。答如耆年解脫之理無久近。云何重問久耶。若爾仁者所得解脫為有久耶。若仁解脫非久何得重問為有久耶。五身子悟天玄旨默而領解

天曰下二天以事問。身子用理答。文為五。一天以事問。二身子以理答。三天辨不思議解脫相。四解釋．五結會。一天以事問。如何耆舊大智而默者。即是問何故默然。二身子用理答。默然者正以見真諦理得解脫時。言語道斷無有言說。今不知所云故默然也。此以理默答事默也。問身子聞阿說示說三諦。是見有得道。即是言說。今何得言解脫無說不知所云。答有是教門豈非言說。此用證答故云無言說。如大集明憍陳如比丘最初得無言說理。此亦因有門無言說也。見有見空皆是教門。無言說理有空不異。若言異者身子見有得道。何得言吾聞解脫無言說也。三天用不思議斥身子等住思議者。天曰至解脫相。二乘于文字生死之法不得自在舍入涅槃。今明文字相離則生死。不礙涅槃。如芥子不礙須彌。即是不思議解脫之相。四解釋者。所以至兩間。名本名體體即是法。法若內外兩間名可如是。今求體法及名皆不可得。俱無內外兩間。即是解脫。豈得離此方名解脫。又解諸法無體但有名字。名不可得即解脫相。此即異思議解脫。明二脫相別意在此也。五結會者。是故至解脫相。若不離者何但文字是解脫。二十五有皆是解脫。故天自釋言。所以者何。一切諸法是解脫相

舍利弗言下三身子重決文為二。一身子重決。二天女彈呵。初重決言不復等者。此重決意。身子昔聞三藏斷三毒得子縛解脫。若言離淫怒癡非解脫者。佛昔所說豈得非也。天即答言。佛為二種根緣。若為鈍根增上慢人說離淫怒癡為解脫耳。若利根無增上慢者佛說淫怒癡性即是解脫。問增上慢者所謂未得謂得。未證謂證。身子等得俱解脫何得以為增上慢人。答若法華簡眾明增上慢。是小乘未入方便道。乖僻謬計謂得四果。為增上慢。故身子不被簡出。最初得記。今呵為增上慢者二處有異。若身子于三藏斷結證思議解脫。濫謂同于諸佛所得。此即未得謂得未證謂證。此中折其叨濫之心呼為上慢。所以然者。若執藏通所明真諦三乘灰斷。謂佛亦然。而佛證常住涅槃豈以見真謂同佛證。故說為上慢就其齊教解脫知見。不同外道及謬取小乘方便故。圓教明諸佛菩薩不斷煩惱而入涅槃。不舍八邪而入八正。不同二乘離淫怒癡。舍八邪住思議解脫。妄計同佛所得。豈非上慢。天女彈之正意在此。于法華中非上慢者已被彈呵。已聞不思議解脫。不與二乘人共。自知所得非佛境界無叨濫之咎。但齊所稟教斷約解脫。止宿草庵自念貧事故非上慢。菩薩無此諸失非增上慢。是不思議解脫離與不離。俱不與二乘等共。故離不離非唯界內。亦約界外三毒通別文字皆解脫相。此是顯不思議解脫斷與不斷俱得自在名為解脫

舍利弗言下四身子稱嘆天女文為二。一身子稱嘆二天女答。初嘆者身子既聞說此妙法量其必得勝解脫證。故先稱嘆。次問何得其辨乃爾。二天女先答次譏。答云無得無證故辨如是。大經言有所得者名為小乘。但空取證無所得者名為大乘。以不可得空故不住化城。聲聞偏學而取證。菩薩圓學而不取證。具如大品。今明知四不可得。故不住三權一實。自在無窮故辨若是。所以等者次因釋寄譏譏其但得偏空。化城涅槃以為究竟。不求中道大般涅槃。是為佛法增上慢人

舍利弗下三明二脫力用不同。已明二脫體異。所有力用理然不同。身子未了所以有問。因問有答。分別異相。先問次答。初身子問。云汝于三乘為何志求。或約三藏為問。今謂多約通教。何者三乘之人同稟通教般若。若求聲聞有余無余不可更修緣覺菩薩之乘。若求辟支佛乘有余無余不可更求聲聞菩薩之乘。若求菩薩乘慈悲誓愿久住生死度脫眾生。不可退求二乘無余。雖同稟般若志求各異。即是思議問為何志求也

天曰下二天答文為二。一化他二自行。化他則三皆志求。自行乃但求大乘。初言三乘皆志求者。若通菩薩無法身本。不能起應無三乘化。今則別圓接通三乘根性。故現三乘皆志皆用。如文殊于二萬世作辟支佛化人。況住余乘雖數數生滅而常行一乘。故言化他

舍利弗下次明自行。若法身受道如法華云。唯一事實無二無三。文為四。一正顯佛乘。二引釋梵證。三明止室十有二年。四明室有未曾有事。初文者先譬次合。以瞻卜林譬者。瞻卜芬薰余香微弱。故用瞻卜當其林名。況復入林唯聞瞻卜。今明圓教自行受道。不無三乘方便法門。故法華云。及佛諸余法余法微弱。不及大乘法味深遠。故法身菩薩但稟大乘進道。不貴二乘所行功德。故合譬云但聞佛功德之香。不樂二乘功德香也。空室本表佛國皆空。法身菩薩清凈圓智既棲此理。豈樂偏空之智。問天但言不樂二乘之香。何得三乘皆云化他。答藏通大乘同依但空與二乘同。但以大悲利物為異。問云何言三乘皆是化他。一乘但是自行。答三乘隨他意語故一往對化他。一乘隨自意語故。一往對自行。究論皆有自他。問若皆有自他以何為異。答瞻卜香氣豈同余香。一佛乘用豈同三乘

舍利弗至發心而出二引釋梵為證。釋梵具足有為緣縛。入室聞大尚能發心。何況法身已契無生畢竟空室。而樂二乘功德。故思議不思議二用不同。如瞻卜之香與余香永異

舍利弗至之法三明止室久近。上身子問止室久如。今天以理答。有言寄十二年在室恒聞大乘。以斥身子十二年前但聞小乘。此未必然。如六年聞鴦崛經。明一佛乘又爾。前呵諸弟子豈十二年后。今言文字相離即是解脫。十二因緣即是文字。文字相離即是解脫。故得約之以明久近。是以事表理也。言十二年者即表十二因緣。約教即有二種。一藏通明思議因緣。二別圓明不思議因緣。故大經云十二因緣有四種觀。下觀聲聞。中觀緣覺不見佛性。上觀菩薩上上即佛。身子但觀思議因緣。天女乃觀不思議因緣。因緣名同又但名解脫。上天答身子云。止此室如耆年解脫。解脫無久無近。若別圓明十二因緣如大品云。十二因緣獨菩薩法不共二乘。二乘離文字。解脫無有言說。菩薩不離文字解脫。得有言說故得約之以明久近。此即無久近之久近。是以天言十有二年正表于此。若修此法豈習聲聞法乎。問上天云。以因緣法得度我為支佛。今何得言獨菩薩法。答此方便教與而為言屬辟支佛。若了義教奪而為語支佛無分。所以然者十二因緣名為佛性。不見佛性豈知根本無明。十住見性不窮無明尚不了了何況支佛。當知因緣獨菩薩法。十二因緣即一切文字。故言止此十有二年。初不聞說二乘之法。但聞諸佛菩薩之法。故因緣實相非因非果而因而果。獨是菩薩諸佛之法

舍利弗下四明此室有八未曾有事。二乘思議之所無也。文為三。一標章。二辨相。三結斥。初標章者即不思議之用二乘所無。今釋正對涅槃大海八不思議譬。其義孱同但名目次第起緣前后小異

何等下二辨相文有八。初云常以金色光照者。事解可知。約理即是空室表寂光佛性。第一義光。晝夜無異者即是寂而常照。智慧不二。不以日月者不假權實緣修之照。二乘思議無如此事。故名未曾有也。大經云同一堿味。謂一切眾生同一佛性。此室至之法是二未曾有法。若入法性真空寂光。無界內外煩惱之垢。大經云不宿死尸。如界內外若犯重禁佛法死尸不入寂光。此室至之法是三未曾有法。釋梵即是有為之流。來會性凈之理表將入寂光。他方菩薩來會不絕者。明自行化他入諸佛土。隨方利物同歸寂光。故言來會。大經云漸漸轉深。所謂歸戒乃至佛果即漸深也。此室至之法。是四未曾有法。不退轉法即是四教六波羅蜜四種不退。若念不退即自然流入薩婆若海。大經云潮不過限。寧失身命終不犯惡。惡即六蔽。終不退轉起六蔽也。此室至之法是五未曾有法。一切法中無掛礙智說不可窮。即是勝妙果報。如甄迦羅琴說法無量無作四諦之法。大經云深難得底。譬法化之聲。此室至之法是六未曾有法。事解可知。即是四教所詮。亦是觀十二因緣。四種法藏施十界眾生無有盡也。大經云有種種寶藏。以譬是經即是寶藏。謂四種道品嬰兒等行。四種圣人功德等無量寶藏。此室至之法。是七未曾有法。此室十方佛現。即是大士觀十二緣空得念佛三昧。十方諸佛真應二身隨念現前。大經云大身眾生居住之處大眾生者謂佛菩薩之所住也。此室至之法。是八未曾有法。此室天宮凈土皆現中者。室空正表佛土皆空。又上文云雖知諸佛土永寂如空。而現種種殊勝佛土當表此也。大經云不增不減譬大涅槃。無邊際故乃至一切性同一性故。即是空室表一切國皆悉空也。此未曾有不思議用豈同二乘住思議解脫小智功用。大經明八不思議義同也

舍利弗至法乎三結斥。若此室常現八未曾有。即是觀因緣住不思議解脫。成八種不思議用。誰有證此更樂住于無用小智。離于文字而求解脫

舍利弗言下第四大段明不思議解脫神變自在。若真性解脫無轉不轉。約行利物則有轉不轉。如大品明。須菩提問阿鞞跋致轉不轉義。佛言轉不轉皆名跋致。今亦如是。若觀眾生入不思議。深達法性不染不滯者。轉不轉俱是跋致故有此文。先問次答。初問者猶用三藏教意。三藏菩薩具五事名不退轉。謂得宿命智。諸根具足。不生下賤。不生三惡。不受女身。具此五法名為跋致。今之天女辨才若此。既有勝解即是不退為五女像。若是女人豈能如是。故知以三藏菩薩義問。但身子神力雖非目連所及。止是思議。俱解脫力。今欲顯不思議力用故身子以思議而問

天曰下二明天答文為三。一明不轉。二明轉。三明非轉非不轉。正成此品觀眾生。入空不空非空非不空之三諦也。一不轉者觀眾生。從世諦如幻等入真諦。如十九界等喻無有轉相。亦如身子上答天云解脫無有言說。此即上明真諦畢竟不可轉也。二轉者。真永不轉還入假名。引導眾生得有轉義。如幻化等雖無定實不妨假名亦得言轉。如上觀眾生俗諦假名如幻化等。三非轉非不轉者。轉不轉皆不可得。轉故不同真諦如十九界。不轉故不同幻化名字之轉。離此二邊則非轉非不轉。即是中道正觀。如上觀眾生如無色界色等也。但與上文小不次第者。上為一向明入。今明轉變。與三觀相同也。初明不轉文為三。一天女問。二身子答。三彈呵。一天以正觀譬顯。反問身子云。我從十二年來求女人相了不可得。是觀因緣法性求男女相了不可得。當何所轉。今言男女非止約人。其相無量皆不可得。皆如幻化。從因緣理尋無明行等本非男女。顛倒妄見。若有男女是為二相。觀因緣真理則無二相。畢竟叵得。正報既爾依報皆然。如天陽地陰日陽月陰四時五行皆男女相。大經云。若以貪愛母無明以為父。即是男女。乃至出世定慧福智智度方便慈悲善心皆男女義。若觀因緣即是佛性佛性即是法性。法性真理尚不見一。何得有二。尚不見世出世法男女之相。何得有人身二相也。故天女云觀十二因緣求女人相了不可得。何得勸轉。又就世諦有三義。故女不可轉。一業不可轉。于無明行造男女業。業若不轉報亦不轉。如舍利弗為男業所成。蓮華尼為女業所成。雖得羅漢斷子縛盡。乃是轉因不轉現果。業若不謝決不可轉。二神通不可轉。如天女以神通力變身子為女。若未舍神力魔外二乘盡其神力無如之何。三誓愿不可轉。如佛法身菩薩隨諸國土。應以女像得度者即現女形。若眾生未度應終不轉。眾生機息應女乃轉。將此三意反問身子何不轉女問也。此即十二年觀女相了不可得。當何所轉也。譬如幻師化作男女。若有人問何以不轉女身。此非正問。今身子作此問者則非正問。所以還用此問以問身子。為正問不

舍利弗至所轉二身子領解。幻無定相當何所轉。即是身子自伏所問非也

天曰至女身三天女彈呵。因身子領解自伏問非。即便彈云。一切諸法亦復如是。無有定相。言一切者如上。男女陰陽定慧等一切諸法皆妄分別。但觀因緣求不可得。當何所轉。汝既答云幻法無定。云何勸轉即是彈呵

即時下二明轉。即是轉故名為跋致。深達轉性如空叵得。依隨世俗二相不定從空入假。名字分別。得有轉義。文為四。一天自變為身子問。二身子以女像答。三天為解釋。四引佛語證。一天自變為身子。轉身子為天女。而用身子像問者。即是上明神力為女。若不攝神力不可轉義。此表若業不轉凡女不轉。若機不轉應亦不轉

舍利弗至女身二身子以女身答。不知何所變者。明身子三藏神力乃勝目連。終是思議。故不能制菩薩神力。故為天所轉。今不思議非思議所知。故云不知何轉也。成上如前

天曰至女也。三天為解釋。天言舍利弗若能轉此女身。一切女人亦能轉者。如身子為通所持遂不能轉。一切女人為業所持終不能轉。若一切女人不除業。而能轉者則身子亦能轉也。如舍利弗非女為他神力變為女身。一切女人而為業力變為女身。雖現女身四大五陰因緣中求女相叵得。即非女也。今天女即是愿力應為女像。眾生機緣若轉應亦轉也。如鏡對面現面。面若不離像不可轉

是故至非女四引佛語證。如佛所說一切諸法非男非女。如世間男女乃至陰陽定慧一切諸法皆非男女

即時下三天攝神力。即是非轉非不轉。成上中道如前。文為四。一攝神力復舍利弗身。問女相何在。二身子答。三天印成中道非轉非不轉。四引佛語為證。初文者表一切眾生女業若謝則女身轉不見女相。若眾生機謝則應女亦謝無女相也。次身子答言無在無不在者。女身色相雖滅不見有在不在。天曰至不在。三天印可此言。是會中道之說。成前觀眾生至源。故印可也。夫無在至說也。四引佛語為證者。非但稱會天意。亦不乖大圣所說

舍利弗下品之大段第五。身子問沒生。此正顯不思議解脫出沒自在真應本跡。思議則無沒者。法身之本。生者應化垂跡。正欲顯成觀眾生入空至一實諦。窮源徹本名之為沒。行三十二無緣大慈。善根力熏受身利物。名之為生。又解。沒生即是應身垂跡。非沒非生。即本法身。此下問答皆是研究。顯成凈名上說觀眾生義。文為四。一身子問。二天女答。三身子重問。四天女解疑。初身子問。正約三藏或用通意。何者三藏明佛無余灰盡。此但有沒而無生也。藏通二乘亦沒無生。三藏菩薩既不斷結。為化眾生雖沒而更有生。通教菩薩既異二乘。二乘無愿不受后有。但沒無生。佛雖有愿正習俱斷。但沒無生菩薩雖斷正使有習有愿故得有生。今正約三藏既未斷結。必應有生當生何處。二天答。佛化所生吾如彼生。答意者佛法身理本無有生。應同則生。此如化生。非結習生。天得法身亦應化生而非結習。故言吾如彼生。三身子重問。佛化所生非沒生也。身子不知天意在應化生。乃取三藏。謂佛報身能作化生。化無體質無而欻有。無有定相。舍此取彼。菩薩結業受生。那云佛化所生。故云佛化生非沒生也。上天以別教應化答。身子不曉猶執三藏。佛有報身能有所化。故言佛化所生非沒生也。四天既知其不曉玄旨。即以通意順答。一切眾生亦非沒生。往來五道并皆如化。非沒生者天亦是化豈有沒生。此亦一往也。意在法身應化。至凈名述成真應本跡其義方顯。是則佛化所生乃是應化。天得法身隨有所生皆是應化。故非沒生也

舍利弗下品之大段第六。身子問得菩提久近。即顯圓教成道也。文為二。一身子約藏通問得道久近。天約不思議真諦答。二身子約思議俗諦問。天還約不思議真諦答。初中身子先問意者。汝既為利物何當道場八相成道。次天答即反質有二意。一者若舍利弗還為凡夫。我乃當成菩提。若言悟真無生豈有為凡之理。我得圓真之道。已除別惑豈可方依藏通八相成道。故云我得菩提亦無是處。若身子見思議真更作凡夫。我入不思議真乃為八相。汝無是事我豈有之。然羅漢能化為凡夫非真凡夫。法身成道亦非八相。眾生應八相得度即現八相成道。羅漢實不更作凡夫。我得無生亦實無八相。此覆相并釋也。次身子答云。我作凡夫無有是處。天即并云我得菩提亦無是處。所以作此并者。若身子問法身究竟成道。此乃十住不見其始。唯佛與佛乃能究盡。天設答身子時節久如。如法華明大通成道王子行因。身子豈能知此八相。只得無生即能八相隨緣作佛。何須致問。次天自釋言菩提無住處故無得者。此是法身觀不思議真諦空無方所。諸佛不能行不能到。故說無有得者

舍利弗言下二身子約思議俗諦問。天還約不思議真諦答。初身子問言今諸佛得菩提如恒河沙者。此將通教俗諦八相為問。故云如恒河沙。所以然者。三藏不說有十方佛。雖有此意義不彰顯。次天即答云。皆以世俗文字說有三世之佛。非謂真諦而有三世。假名三世。而真菩提豈可世攝。天因答即反質身子。汝得羅漢道耶。身子答。無所得故而得。此如大品佛四句問善吉得道。善吉答不住四句而實得道。此是絕思議俗四句見真得道。天曰諸佛菩薩亦復如是。是絕不思議俗四句。見不思議真得道。所以然者。天意小乘思議得道尚以無得為得。何況大乘不思議得道而不絕四句無所得而得。語類相并其意天隔

爾時下品之大段。第七凈名述成。天女上答身子皆實不虛。文為四。一久值諸佛。二游戲神通。三得無生忍。四愿隨意現。雖復身子研問未能令義顯現。故凈名述成天女所答六義方顯也。一已曾供養九十二億佛者。是順佛教能觀因緣三諦。故得棲此空室以慈悲熏。現天女像。散如法華平等供養。表通惑已盡別惑侵除得文字性離不思議解脫。即是述成天女答身子初問。明若離別惑華不著身。亦述成答身子第二問。明思議不思議二脫不同。二游戲神通誓愿具足者。述入瞻卜林不嗅余香。亦述答第四轉女身問。如本愿故現女身也。三得無生忍即是述第六身子問久如得菩提。天女答無所得故而得即是法身成道。四以本愿故隨意能現。教化眾生。即是述第五身子問沒生。天女答如佛化生。法身出沒本愿應化真應本跡其義顯也。問身子何故前問沒生次問得道久如。凈名述成。何故前述法身成道次述沒生。答身子迷心而問絕事至理。凈名以理述成。得無生忍即得法身方有應用。身子雖有六問天女答無留滯。正意猶為難見。故用四義述成意乃分明

維摩經略疏卷第八維摩經略疏卷第九(小卷二十四)

　　　　天臺沙門湛然述


　　佛道品

今明此品略用三意通釋。一明此品來意。二釋此品名。三入文解釋。初明此品次觀眾生品來者。前品正明通相入空。正成問疾品通教從假入空。調伏界內有疾菩薩。兼成室外為國王長者說法。已如前說。今此品次明通相從空入假觀。明非道之道非種之種非眷屬之眷屬。此即不有而有。正成問疾品明別教通相從空入假觀。調伏恒沙實疾菩薩。上文云以無所受而受諸受。未具佛法不應滅受取證也。亦兼為室外呵諸大弟子。不能于諸見不動而修三十七品。以五逆相而得解脫等。故有此品來也。次釋此品名。言佛道者佛以覺為義。自覺覺他名之為佛。道以通達為義。所覺之理能通觀智從因達果名之為道。此以智理標名故云佛道品。正如此品用非道之理即是佛道。是以凈名答文殊云。菩薩行于非道通達佛道名為佛道。言非道者大論云十二因緣有三種道。一煩惱道。二業道。三苦道。煩惱即無明愛取三支。業即行有二支。苦即識名色六入觸受生老死七支。此之三道皆非佛道故言非道。非道之理即是諸佛實相智慧功德之理。理即是道故說非道即是佛道。問此品不約因緣明義。何得約因緣三道為非道也。答一切非道不出此三。何者十界攝一切九皆非道。唯佛法界名為佛道。此經明不思議佛道故九界非道皆是佛道。是九界道中六道是有為十二緣。三乘是無為十二緣。即世出世二邊之道各有三道。不能通相從空入假順入不思議解脫之道。故皆非佛道。但此品不別明菩薩是非道者。以有四教菩薩道故。別圓入中即是佛道。復次方便菩薩皆有悲愿快順佛道。故不簡出。實非佛道。若是佛道凈名何故呵四菩薩八千之徒。復次此品明遍入諸道斷其因緣。豈不入方便教菩薩斷其有為無為緣集。問若佛是能覺智。道是所覺理者。此非道之理即佛性理不。答如所問也。問若即是者佛性有三。謂正緣了。非道亦得是三因不。答亦如是具如玄義。何者苦即正因煩惱即了因業即緣因。故大經云十二因緣名為佛性。佛性不出三種。因名三種佛性果名三德涅槃。何者苦即法性五陰。屬正因佛性。故大經云無明有愛是二中間則有生死名為中道。中道者即是正因。若轉無明為明是則由惑有解。即是了因。若轉惡為善則由惡有善。即是緣因。故知三種非道之理即是三種佛性之理。故凈名言行于非道通達佛道。問諸師多云此經未明佛性。何得引涅槃明十二因緣是佛性義以釋此品。答大經云若言十一部經不明佛性非謗佛法僧。若說十二部經不明佛性即謗佛法僧。今此方等具十二部。何得言不明佛性。問此經始終無佛性名。何得說言明佛性也。答此品凈名說非道為道。文殊說非種為種。種性即是眼目異名。如天帝釋豈異憍尸。若謂不作佛性名說。不開佛性義者。有經不以二諦名說亦應不開二諦。何得言諸佛常依二諦說法

問若佛性有三種亦三不。答如所問。故此品文殊言有身為種六入為種。即苦道正因種性之異名也。無明貪恚等為種。即煩惱道了因種性之異名。十不善為種。即業道緣因種性之異名也。種性之與性義實相映。故法華云唯有如來知此眾生種相體性。即其義也。問種以能生為義義映無常。性以不改為義。義映于常。此二義別何得言映。答緣了映種不足致疑。但正因映種義似有乖。深求其致亦相映也。如真非因果說為正因。是則非因性為正因性。何以不得非因種說為正因種子。問若此經明如來種與涅槃佛性同者。何故言若見無為入正位者。不能復發菩提心也。猶如根敗。種義可斷佛性之義則不可斷。何以得同。答此帶方便明種性義。于利根菩薩即是究竟。二乘不了故須呵折。呵折其聲聞密有發理。故法華云。而昔于菩薩前毀呰聲聞樂小法者。然佛實以大乘教化。即其義也。問十二因緣法性皆是正因。觀因緣智通是了因。助修之善并是緣因。何以偏判各有所屬。答義有通別。若如所問乃是通義。別對不爾。法性五陰有無明惡業即成生死五陰。如陰氣起水結成冰。無明轉為明不善成善。即顯五陰成五種涅槃。如陽氣起則冰還成水。問無明煩惱豈是智性。答文云不入煩惱大海不得無上智寶。十地論師說。七識是智識。攝大乘說七識但是執見識。諍論云云。皆由不達了因種性義也。六識不達起諍亦爾。問若爾般若法華明佛性不。答此方等經尚有此義況般若耶。故大經云言佛性者有五種名。所謂佛性．般若．首楞嚴．金剛三昧．師子孔三昧。又大經明成大果實見如來性。引法華八千聲聞得受記別成大果實。如秋收冬藏更無所作即其義也。觀心者若知一念十二因緣具十界三道之理。即三如來種三種佛性。是則三道非道不障三德。如世伊字諸法亦然。是不思議智理即是非道。通達佛道故名佛道品也

爾時下三入文文為三。初明佛道。二明如來種。三明眷屬。此三辭異意同。皆是通相入假觀也。若就覺知非道之理通達無壅名為佛道。此理顯理能生如來名如來種。所生福慧自行二嚴。能生法身及諸功德。即以此為眷屬。若是化他皆假名無壅。三文雖殊同是通相從空入假。故大品云。菩薩能以一切道起一切道種名道種智。即是從空入假智也。初文為四。一文殊略問。二凈名略答。三文殊重問。四凈名廣答。初文所以住此問者。假名分別佛道無量蘊在非道。初心菩薩聞問疾品明不思議通相入假莫之能知。故問菩薩云何通達佛道

維摩至佛道二凈名略答者。菩薩以無所受而受非道諸受。即行于世出世二邊非道。通達佛道者。達此二邊即是佛道。復次世間非道即是愛見。愛即魔非道見即外道非道。出世非道者。即二乘四門等種種諸門。具如上釋從空入假明諸受也。此世出世皆名非道。菩薩以無所受為欲通達非道之受而受諸受。自行化他。入假分別藥病。未具佛法終不滅受取證。即能通達一切佛道。故上問病品云諸魔外道皆吾侍也

又問至非道三文殊重問。所以重問者以向答意玄時眾未解故重請廣說

答曰下四凈名歷別廣答文為八重以明非道。一約無間因果．二約色無色界．三約三毒．四約十弊。五約二乘．六約人間諸惡果報．七約入無余．八總結。初約五無間因果明非道者。菩薩入假為利眾生示五逆因受三途果。雖為此事而無惱恚。即是通達佛道。何者觀此五逆因緣生心從假入空尚不見逆心。況有逆果。以無所受為物而受逆心逆果。此五逆心即是無生。即阿字門。謂諸法初不生故亦是無垢三昧。若知諸法不生即具一切佛法。如一微塵中有大千經卷。逆心亦爾。具足世出世法。頓漸道品一切佛法十心數十弟子起十法門。莊嚴雙樹枯榮之教具在一念五逆生死心中。故言行于非道通達佛道。此即三道五逆之因即是煩惱道業道之非道。三途之果即是苦道之非道。今取最惡因果尚通達佛道。其余理然。故言菩薩行五無間而無惱恚。即是通達佛道。本無逆業而行逆者。即是以無所受而受諸受。通達佛道即是未具佛法。自行化他未滿不應滅受而取證也。菩薩于逆如是。通達具一切法即是自行。示行此事即是化他。示有二種。一者示懺。如阇王未受惡果。而求懺法令無數人發菩提心。二者不懺。如調達乃至入大地獄。阿難隨目連往看勸令懺悔調達。答言我受此苦如第三禪樂。是為行于非道為利一切。又非惡無以顯善。是故調達無數劫來常共釋迦行菩薩道。一行佛道一行非道更相啟發。如法華所明。至于地獄而無罪垢即約果也。此是無垢三昧破地獄有。入此三昧一切三昧悉入其中。如調達在地獄語目連言。若汝更為凡夫我當出此地獄。又如婆藪雖在地獄教無數人。得出地獄聽方等經。若自有罪何能如是。良由雖處地獄無有罪垢而能利他。出于地獄即是行于非道而無罪垢。即是入無垢三昧通達佛道。本無地獄之業而至地獄者。即是以無所受而受不取證也。自此已去皆須取問疾品以無所受而受諸受文。來對行于非道之語。歷一一句皆類此也。至于畜生無有無明憍慢等過者。如大象獼猴鵽鳥相敬因以化人。即是入不退三昧通達一切佛道。至于餓鬼而具足功德。如請觀音云。現身作餓鬼手出香色乳。即是入心樂三昧通達一切佛道

行色至為勝二明行上界非道通達佛道。所以約上界者。此二界是世間善。若因中生著是菩薩縛。若受果報即長壽天難。即非佛道。菩薩從假入空以無所受而受此因果。不以為勝。以非出世觀練薰修之勝法也。而于此非道修白色三昧乃至我三昧等十一三昧。未是自行化他一切佛法。終不滅受取證即能通達佛道也

示行至其心三明示行三毒。即是煩惱非道而通達佛道。以無所受而示行貪欲非道。離諸染著即是無漏禪定之佛道。示行嗔恚非道。無有恚即是修法緣無緣之佛道。示行愚癡非道而以智慧調伏。即是三智之佛道。若未具佛法不滅三毒之受而取證。是為通達佛道。故諸法無行經云。貪欲即是道恚癡亦復然。如是三法中具一切佛法

示行至他教四約十弊非道通達佛道。此十亦多是煩惱亦有是業。義推可知。若以無所受而受十弊。入假修十波羅蜜未具佛法。終不滅十弊受而取證。即能通達一切佛道。問八蔽八度如文可解。憍慢對愿諸煩惱對力其義如何。答憍慢輕他。若不發愿豈能作橋梁令他履踐。若不轉煩惱豈能和光不染常清凈也

示入至眾生五明行二乘非道通達佛道。二乘沈空故有無為緣集十二因緣三道非道。菩薩以無所受受二乘沈空之受。而能從非道通達佛道示作聲聞。為眾生說未聞法。如身子善吉若作支佛。大悲教化如大迦葉。未具佛法終不滅二乘受。而通達佛道。故法華云知眾樂小法而畏于大智。是故諸菩薩作聲聞緣覺少欲厭生死實自凈佛土

示入至因緣六明示受人間果報苦道非道通達佛道。此有八句初七示受人間報。后一總明現入諸道。前七是受四天下諸受。此諸果報皆是非道。而從空入假修如幻等四種三昧。未具佛法終不滅此諸受而取證也。后一句現遍入諸道而斷其因緣者。世間諸道不出其六。此文未明修羅六欲。若受此道亦是苦道非道。而修歡喜三昧及不動等六種三昧。未具佛法終不滅此果報受而取證。即能通達佛道。言斷其因緣者得二十五三昧。能破二十五有即是斷其因緣。復次現遍入諸道即是遍入十法界道。斷其因緣者斷四教菩薩因緣三道

現于至生死七明現二種涅槃非道通達佛道。上明二乘有為功德。今明二乘無為功德。皆是非道。又上但說二乘今兼三乘入二涅槃皆非佛道。除圓妙覺示現其余皆有無為緣集三道非道若應以三乘滅度而得度者。即現三乘而不斷生死者。菩薩大悲處于生死。通達生死非道即是佛道豈可斷也

文殊至佛道八結成佛道義。菩薩若能行前七種明于非道之理具一切佛法者。即是通達佛道也

于是下二明如來種。所以凈名問文殊者。上文殊問凈名答非道為佛道。今凈名問文殊答非種為如來種。此二大士互為賓主之儀。為欲顯上所明行于非空入假。其理幽玄諸未悟者多生疑怪。今凈名問如來種。欲顯非道佛道令義分明。若知三道是如來種者即能通達非道是佛道也。文為五。一凈名問。二文殊答。三凈名重問。四文殊解釋。五大迦葉稱嘆領解述成。初問何等為如來種者。正為成非道為道

文殊師利下二文殊答。即是以非種為種。何者上凈名以非道為道。恐時眾未解故問種義。今文殊答以非種為種。理趣快同顯成向說之玄旨也。言如來種者大論云如法相解。如法相說名如來種。若如十二因緣三道法相解者。即是如來種。何者離三道之外更無如來種。三種種者一正因即苦道。二了因即煩惱道。三緣因即業道。前文具明言如來者。如此因緣三道法相。而解而說故名如來。今文殊答還依如來所解而說。故說三種非種為如來種。以成凈名所答三種非道為佛道也。言如來種者種既有三。如來亦三。一法佛如來．二報佛如來．三應佛如來。如法華明皆是一相一種即正因種。如智論明。諸智慧門為種即了因種。又法華明彈指散華佛種從緣起。即緣因種。種以能生為義亦種類義亦種性義。能生義者若不能生不名為種。以此三種能生三佛。從微至著終于大果。即能生義。種類義者若此三種非佛種類。此外更無同類之法。種性義者性名無改。此之三法從初至后不斷不滅。必致三佛三德之果故名不改。今約眾生明種不出此三。由煩惱潤業受身有苦。三無前后亦非一時。不縱不橫。若附性明義。以真性為正因種智慧為了因種。萬善為緣因種。此多約斷惑得解離生死得涅槃除惡有善。此約思議明種非今經意。若除惑得解則無了因種。如此火從薪起薪盡火滅。故二乘斷結盡便無佛慧之因。故不能成一切種智失了因種。若除惡有善惡盡則不能生善豈有緣因種。故二乘無惡失緣因種。若離生死入無余滅不受生者豈有正因種。故大經云。或有佛性。闡提人有善根人無。闡提具有煩惱諸惡受生死身。即是以惡為緣因性。善人無此惡中之性故云無也。善人有者已有善法緣因也。闡提無此故云無也。二人俱有者有正因性。二人俱無者無了因性。若約識為義六識是緣因種善惡并是六識所起。離六識外則無惡無善。無緣因種七識是了因種。惑之與解皆是七識。離七識外則無惑無解。八識是正因種。無八識則無生死涅槃。真諦云。有第九識是真識。八識猶是虛妄生死種子所依。若地論師用七識斷六識。智障滅八識真修方顯。此須中論四句撿破。今經明不思議種以非種為種。故以身等煩惱不善皆如來種。如蜂作蜜雖采眾華不以便利蜜終不成。故知便利皆是蜜種。今不思議亦爾。非但法性智慧善法是三佛如來種。只此三道是三如來蜜種。對之可知。若菩薩研修此三種理分得相應名習種性。此心增長名性種性。虛通無滯名道種性。深見分明名圣種性。三種等修名等覺性。三至妙極名妙覺性。此三種性非前非后亦非一時。不縱不橫如世伊字首羅三目。就文殊答文有六段明如來種。一略約苦道。二廣約煩惱道。三重廣約苦道。四重略約煩惱道。五約業道。六約煩惱總結。今就前五文三義分別。初有身．六入．七識處。此三是正因如來種。次無明有愛．三毒．四倒．五蓋．八邪．九惱。此六是了因如來種。后十不善是惡業即緣因如來種。若就通論一一皆是三佛如來種。然眾生受身雖以業為因。若無煩惱則不得生。三種亦爾。雖有正因若無了因導緣因助顯正性三佛不得生長。由慧達煩惱以導緣因。三因成就法身顯現。故文殊云。煩惱泥中有佛法耳。有身為種者。身即五陰陰即法性。法性色法性受想行識即正因種也。又身為種者。能生福慧故說為種。若斷五陰即斷佛種。此即非種為種。菩薩以無所受而受此身。若未成就自行化他一切佛法終不滅身而取證也。即是從空入假明不思議種義。何者迷身則有六道生死種。解身則有四圣人種。故有十法界種也。若滅身者無一切種。菩薩如是觀身見一切種即如來種。如人眼翳苦痛失明。若諸拙師針灸藥涂雖得痛止。而眼根毀壞永不見色。無如來種。若人患眼不壞眼根若遇幻師禁咒痛愈眼根清凈。此喻凡夫雖具煩惱猶有反復種義不壞。是故身為如來種也

無明至為種此四是二廣約煩惱道為如來種。過去煩惱為無明現在煩惱名愛。觀此二世煩惱如虛空不可盡即是了因如來種。亦是三佛如來種也。貪恚癡為種者。三毒猶是過去無明現在有受。亦各出三毒。若離取我即具等分出生八萬四千塵勞。若如是知故名為種。四顛倒者別門明義。迷色起凈倒迷受起樂倒。迷心起常倒迷想行起我倒。能生念處正勤如意根力覺道故為種也。五蓋者貪欲嗔恚睡眠掉悔疑。能生根本觀練薰修諸禪三昧故為種義。既知別義于通無滯

六入為種七識處為種。三重約苦道廣明正因種。六入即是約報身苦道。如鴦掘云。此之六根于諸如來常具足無減修了了分明見。亦如法華明。父母所生清凈常眼等得六根清凈即是六根相似相現。故華嚴明十種六根。因是得入如來六根。故知凈是如來種義。七識處者。什師云欲界人天為一。三禪三空為六。合七識住。所以然者。三惡苦多識不樂住。第四禪識色微故。又以有無相天故識不樂住。第四無色以非相法微故識不樂住。隨識樂住即是法性

八邪至為種四重約煩惱道為種。八邪如前迦葉章明。不舍八邪而入八正即是種義。九惱者約三世違情是生嗔之緣。謂此人現世惱我惱我親嘆我怨。過未亦爾。是為九惱。若有方便是生慈緣。故得是如來種

十不善道為種五約業道明如來種。十不善則攝得五逆。因惡生善即有十善。若能生十善即生三不護三密示現三業隨智慧行等如來功德。故即是種也

以要至佛種六總結成如來種。煩惱不善不出見愛。以此往收故一切不善皆在其中。皆是如來種也

曰何謂也三凈名重問

答曰下四文殊答文為二。一正答二譬顯。初正答言。若見無為入正位者即是斷如來種。不能行于非道。以滅受取證故不能發三菩提心。所言若見無為入正位者。苦忍初心即是見諦名之為見。見諦惑盡終不更起。即是一分數緣無為即是正位。若見惑斷即見煩惱如來種斷。是人遠至七生畢竟不受后身。則界內三道非種之種究竟永斷。故不能發三菩提心入假行道。自利利人學一切法。行于非道通達佛道成三佛種

譬如下二譬說文為四。亦可通譬上明種義。亦可別譬。別譬為二。初三別譬三種后一總譬。就別譬為三。一淤泥出華譬煩惱道為了因種。次糞壤生芽譬不善業道為緣因種。次起身見譬苦道為正因種。達五陰即正因性。后入海總譬煩惱等三種能生三種法身。如下巨海則得智寶。譬如高原者。高原本合水有泥。以決去水是故無泥華不得生。明二乘人本有煩惱種。以即斷故如高原無泥不得生華。此約入正位無煩惱不得發菩提心

又如至佛法二譬入正位者得道共戒。斷三惡道不善業無惡業種不生佛法。問此中言糞壤之地乃能滋茂。大品云空中種樹。二意明入假云何。答一往似異大意則同。此明菩薩達不善理能生佛法。惡法為種資成法身。故約糞壤以明入假。大品即是不斷而斷。斷惑入空能從空入假。學一切佛法化度眾生。如世術力能空中種樹。故約空明入假。若作此解二乘已有入假之義。但其未悟不能改觀。至法華中方得會入。大品會法不會其人

起于至法矣三譬入正位者若無身見則身因滅。無三惡種。不得發菩提心行菩薩道

是故至智寶四總譬二乘無煩惱等三道可入。即無一切智等佛法寶也

爾時下五明大迦葉稱嘆領解文為三。一正稱嘆領解二譬顯三自鄙。所以迦葉稱嘆者。以文殊善說非種顯不思議如來種其理幽玄故也。領解二意一領塵勞之疇為如來種。二領見無為入正位者不任發菩提心

譬如至志愿二譬顯此譬。但顯領入正位者不任發心。有開譬合譬如文

是故至道意三迦葉自鄙文為二。一正自鄙二所以下釋自鄙意。如文

爾時下品之大段第三明法門眷屬。亦是成前道及種義。何者法門無量隨其義便則有親善。即是眷屬。此皆是無名相中假名分別以成假名佛道及種。復次前觀眾生品明觀眾生入空徹源。而有無緣慈悲喜舍。為顯此義故天女忽。現對身子闡揚不思議真空解脫妙理。次此品明行于非道通達佛道入假自行化他。雖受諸受而無所受。能于塵勞達如來種。是故普現色身。因問眷屬顯成入假通達佛道種種法門皆是眷屬。文為二。一問二答。初問言普現色身者即有三義。一普現內色．二普現外色．三普現內外色。一內色者若如法華明身根清凈。十界依正于身中現。猶如凈鏡現諸色像。二外現者亦如法華普門示現隨機不同現十界色。三內外現者如大集明。觀己身眾生身佛身悉現己身。亦見己身眾生身現佛身中。眾生身中亦如是皆如影現。即是色入法界海也。菩薩住此普現之身。表成上文入假之義無所不現。前后相成令義易了。故普現色身。因致問眷屬。大士若是生身應有生身眷屬資生。若是法身即有諸法以為眷屬。何故室空不見生身眷屬。亦未聞說法身眷屬法門。致有斯問。眷屬資生為在何所。就問為二。一問眷屬二問資生。如文于是下二凈名答有四十二行偈為四。初十二行正答法身眷屬資生。即是自行。二從雖知無起滅去二十七行明菩薩入假權智無方大用。成前非道及種并為化他入假權用。三兩行結嘆自行化他。四一行斥破二乘。初文為三。初四行明眷屬．次七行明資生具．三一行結自行德滿。初答者。若是法身實相則無分別。何有親疏正為入假。故約法門以明眷屬。關河舊解。外國無父母宗親眷屬非為貴人。今約此解仍為理釋。言無眷屬是賤人者。即是二乘偏真灰斷。無智度母善權父萬行功德眷屬。故法華以窮子為譬。若是大乘法身眷屬臣佐吏民倉庫眾多。凈名即是佛法貴人。故以偈答言有眷屬也

智度即是實智。實智有能顯出法身之力。如母能生。方便是權智。權智外用能有成辨如父能成。若就此經辨父母者。如觀眾生品徹照三諦契當真如名實智母。此品明行于非道通達佛道。遍入塵勞成就佛法即是權智父。故金剛般若云。如來善護念諸菩薩即實智母。善付屬諸菩薩即權智父。菩薩從初修此二觀得入中道。雙照二諦是權自然流入是實。將此權實無受而受具足佛法。不證妙覺終不滅受息此權實而取證也。又行非道是權達佛道是實。因此二智遍入塵勞為如來種。譬如初生常為母護。至年長大父付家業。菩薩安住世諦。初出胎時用權實智入空入假。乃至妙覺未曾舍離權實父母。一切眾導師無不由是生者。如世天地二氣交合萬物得生。又如和合則有托胎。借此以況。權實二智若不合者則菩薩法身智慧不生。權實若融法身則顯。故言一切眾導師無不由是生。約觀心者觀心即空為實智即假為權智非空非假即入圣胎。觀道分明豁爾相應見于中道即是出胎。如是乃至未入妙覺皆名佛子。故云普賢真佛子。若登妙覺即沒子名但稱為佛。大論云稽首智度無子佛。法喜以為妻者。如世之妻策使稱懷。若菩薩通達非道之理境智相稱。能生法喜稱悅情懷。故有種種出假之用心慈悲。為女者指上三十二種慈為女也。慈與悲相扶故同女也。善心誠實男者指上觀三諦理。順入實相一心能具萬善。權假化物如男干事。畢竟空寂舍。舍有遮弊安身之能。畢竟空理遮二愛見。法身棲處故為舍也。弟子眾塵勞即是上來三毒等分。八萬四千塵勞轉為八萬四千三昧陀羅尼波羅蜜。若似若真皆為佛事。如轉弟子以成賢圣。道品善知識。若修中道品即知中正。識二邊邪得成正覺。諸度法等侶。五度及八萬四千彼岸法門。是福智度。是慧二種莊嚴兩輪等故名為等侶。四攝為妓女。妓女本娛情悅慮引諸觀者。四攝能順物情引受學者故為妓女。歌詠誦法言。真樂自樂樂他。誦經說法亦自樂樂他

總持之園苑至戒品為涂香二明資生之具。總持之園苑。園持華果遮他盜竊令不失落。陀羅尼亦爾。持善因果遮諸惡法。林樹是覆蔭清涼。諸無漏法無煩惱契。即清涼義。覺意即七覺。七覺調停生真智因華。故大論云無學實覺此七能到。故以為華。解脫果者即是不思議解脫妙覺果滿。八解浴池八背舍八解脫如前分別。入九定證真成八解脫八背舍。修成在九定。定滿如水滿。八解如池。七凈華者一戒二心三見四斷疑五分別六行七涅槃。戒凈是正語業命。心凈是精進念定。見凈是正見正思惟。斷疑凈是見道。分別凈行凈是修道。涅槃凈是無學道。別圓見思例皆得稱七凈華也。菩薩在因皆名為華。浴此無垢人此約別圓。若藏通界內事惑垢盡名無垢人。猶有恒沙界外理垢是故須浴。界內解者。慧解脫羅漢已斷分段之垢亦是無垢。更修八解除無知垢故須浴也。象馬五通馳菩薩習未盡無漏盡通。又云界外正使未盡猶名五通。如意通荷負眾生力大如象。余通如馬。周遍十方一念即到故言馳也。大乘以為車實相為車體。二智為能乘。至薩婆若中住。調御以一心法界一相常在一行三昧。游于八正路無作八直道也。相具以嚴容眾好飾其姿。不同三藏所明相好。法身自有實報大相小相。光顯法身為嚴飾也。慚愧之上服佛性中道。是第一義天。菩薩見佛性未了了故。慚第一義天。諸佛是無上行人。愧此勝人名為愧人。覆不慚心名之為服。又服者忍二邊惡不辱中理。是忍辱衣也。深心為華鬘。進入萬行圓因即最上因。如鬘嚴首。七財者。一聞二信三戒四定五進六舍七慚愧。聞者十地聽法。如云持雨十方佛說法一時能持故名聞也。信者深信堅固猶若金剛即圓因也。戒者十地所得真戒。經言唯佛一人具凈戒。余人皆名污戒者。定者即首楞嚴等定也。進者念念流入薩婆若海。舍者常行舍行。慚愧者如前說。如所說修行者。言行相應所行如所說能到彼岸。教授以滋息。說法利人普潤一切。化功歸己即是滋息。回向為大利。回因善向果。得常住三寶故云大利。四禪為床座。如床離于下濕避諸蟲螫。世間四禪離欲愛法覺觀毒蟲。從凈命心修則有支林功德。邪命心修則墮鬼道。菩薩出世四禪一切皆攝。功德叢林無不悉備。休息諸行能離二死煩惱毒蟲。若邪命修則墮二地。凈命修之則契中道。寂滅安樂故言四禪為床座也。多聞增智慧以為自覺音。外國用音樂覺悟于王。今多聞智慧覺悟心王。自覺覺他也。甘露法之食。用真修之智契實相甘露名為法食。大經云汝諸比丘未得大乘法食。解脫味為漿。脫是定名。定即是水水即漿也。凈心以澡浴觀理懺悔。即心水澄清浴除罪垢之煩惱也。戒品為涂香作無作善資薰法身

摧滅煩惱賊一行三結。自行因成則摧滅煩惱。見真界內賊滅。見中界外賊滅。勇健無能逾。住首楞嚴健相三昧。降伏四種魔者。具如前嘆菩薩已明。勝幡建道場。若眾生翻邪歸正道機純熟。菩薩即坐道場因圓果滿。若觀心者舉足下足無非道場來具足一切佛法

雖知無起滅下次二十七行明通相入假權智無方。亦是住平等法界赴緣利物。文為三。初兩行入假供養諸佛。二一行入假凈佛國土。三二十四行明入假成就眾生。初兩行者雖知無起滅。入但空無生不可得空無生。而能權巧出假。普示界內外生死眾生供養諸佛

雖知諸佛國一行二明通相入假凈佛國土。如前佛國品釋也

此下二十四行明通相入假權智成就眾生。文為五。一入假覺悟眾生。二入假教用世法。三入假拔物災難。四入假濟惡道苦。五入假同事利物

初諸有眾生類下五行正明成就眾生入假權巧覺悟群生。如文可解。經書禁咒術下二行二明入假以智法教示眾生而不墮邪見

或現日月天下五行三明入假拔眾生災難。或現諸天及作地水者。以假權變作勝正報及以依報。自在能救三災之難。三災如文

一切國土中下二行四明入假拔地獄畜生之苦。亦應拔餓鬼苦。文略義兼。示受于五欲下十五行五明入假同事利物。皆為引入佛道善權方便。稱機無爽

如是道無量下二行三嘆結。入假權巧緣起之用。自行利物非可具說

誰聞如是法下一行四結斥二乘凡夫。肖似也類也善也。菩薩是佛子似佛。是佛種類善順佛心。若聞此說能即發心。二乘無大根性則不似。非佛非佛種類不順佛心。聞此不思議解脫入假權巧。不能發無上道心故云除彼不肖人也。癡冥無智者是底下凡夫無大乘善根人也

　　維摩經略疏卷第二十六

　　入不二法門品

一釋品來意二正釋品三入文。初來意者一成前觀眾生品入中道。二成前問疾品圓教有疾菩薩慰喻。三成問疾品有疾菩薩中道正觀而自調伏。四成室外菩薩品用圓中道彈諸菩薩。是則成前四義。同令入今不二法門。二釋品者。然門有多義。入亦不同。今略。明十種四句簡其同異。第一四句者。一偏門入偏理三藏三乘也。二圓門入偏理三乘聞圓而入偏者是也。三偏門入圓理。二乘根敗高原不論入義。三藏菩薩不妨論入。四圓門入圓理即入佛慧。菩薩是也。后二句是今入不二法門。第二四句者一次第門入次第理。別教菩薩入初地者是也。二次第門入圓理。別教菩薩入初住者是也。三圓門入次第理。圓菩薩入初地者是也。四圓門入圓理。圓菩薩入初住者是也。雖復四句更互由根性不定。而同入中道。故皆同入今不二法門。第三四句者。一教為理門聞教悟理故。二理為教門。由理識教故。三教為教門。若人聞一句通達無量義故。四理為理門從理進入故。始從初住乃至妙覺。故華嚴云所有慧身不由他悟豈由昔教耶。前三句多是三十一菩薩入不二法門。后一句多是文殊凈名入不二法門。雖同應跡化功歸己進入何妨。第四四句者一教門非理門。教是能通理是所通能所異故。二理門非教門。吾聞解脫之中無有言說故。三教門即理門。文字即解脫故四理門即教門。解脫即文字故。前二句三藏之理教。非今入門。后二句是今入不二法門。第五四句者一默門不入。即身子默然者是也。二默門入。即凈名杜口是也。三默說門皆不入。即三藏理教是也。人則二乘者是。四教理皆入圓家之教理是也。人則三十三菩薩是也。第六四句者。一教門入。聞今說入者是也。二行門入。久積凈業稱無量者是也。通論者佛子行道已來世得作佛者是也。三教行共為門入。如門而行入者是也。四非教非行入。即文殊凈名是也。非今聞教行而入。久成佛道故也。第七四句者。一得教不得門。文字法師是。二得門不得教觀慧禪師是。三得門復得教聞慧法師是。四教門俱不得。假名阿練若是。前后兩句非門亦復不入。中之二句真悟入者是門亦是入也。未悟入者觀行之中論門論入。非真入不二法門也。第八四句者一出門論入。法華云以佛教門出三界苦。乘是寶乘直至道場者是。即三乘歷五味教入也。二出門不得入。法華云背父而去五十余年。即凡夫五道者是也。三亦出亦入得入。涅槃云舍無常色獲得常色。受想行識亦復如是。即別教菩薩入也。四不出不入而入。經云生死即涅槃何論出入。即如上文不斷煩惱而入涅槃。是真入不二法門。即圓教菩薩入也。第九四句者一入而不入。雖入化城未入寶所故也。二入而論入。瓔珞云因是二空得入中道是也。三出而論入。從中道雙照二諦者是也。四不入不出而入寂照俱泯也。第十四句者。一三門不入。即藏通二教義推三觀門。是三門不入也。二三門入。即圓教菩薩一心三觀門入也。三三門亦入亦不入。即別教菩薩別入非圓入也。四三門非入非不入。修三觀門不定圓別人者是也。是則三十二菩薩各說入不二法門。此約情悟以釋也。凈名杜口是真入不二法門者。此就理釋也。若如向解二不二約迷悟釋也。若就照中名不二者。即是照而雙寂亦名為入。雙照二諦名之為二。即是寂而雙照。亦名為出。是則二不二入之與出皆就悟論。法者所照二不二之法也。門者還是照二不二法。通達無滯名為門也。是則還是一法約用處名異。故名入不二法門。又二者俗諦真諦生死涅槃為二。若偏存俗諦是生死流動。若計有涅槃是無為灰寂。若依此真俗是則為二。止住門外宿彼草庵。不能得入不二之門見于中道。今明不二法門者不住生死涅槃之二。亦不離生死涅槃之不二。雙舍二邊及不二邊。通至中道。稱為入不二法門。此中道理名之為門。法華云唯有一門而復狹少。此是智慧之門故。又云其智慧門難解難入。非但藏通菩薩所不能入。別教三十心亦所不入。唯除諸菩薩眾信力堅固者。又圓觀十信但能信解。亦未能入。十住初心乃能入耳。問十信何不似解入似。答通意可爾別義不然。如人知彼家有物未必入其門內。今明入者是證初住。已顯法身得名為入。如開示悟入初住中論。此品來意者遠從前來。所彈菩薩住通教及別教地前來得入此門無生忍位。今欲顯成圓別之教于二門中無所拘滯。通而不壅亦不通中住也。復次進論。上入室慰喻調伏中云。今我此病非真非有。眾生病亦非真非有。上但明其意而文略。今欲廣說中道雙用是法故有此品來也。復次上觀眾生品乃當三諦同觀。無中假而不空正為入空。即是實智。佛道一品乃當三諦但照。無空中而不假正為出假。即是權智。猶未融通使權實不二。類如天地陰陽不合萬物不生。故權實隔別實慧不生。今欲會此權實顯于中道。故有此品來也。復次門名能通非但通入亦復通出。二而不二名為通入不二而二名為通出。通教菩薩從思議有作二諦入。不見中道計有生死涅槃為得。故將別教接通之時明見中道。名之為入。此是二而不二名入中道。若從別教。照于今段思議之俗森羅萬像即是不二而二。名之為出。又復非但不二名入二亦名入。法門無量種種不同。如法華明。長者造立舍宅五欲自娛。金銀倉庫無種不有。此是照不思議之俗。不二而二名之為出。自于中道證其出入。不同門外思議之俗辨其出入。如舍利弗善吉被加說般若領家業時。此亦從二而入不二。被命而已非真悟入。若領知眾物出入羅列。領知不思議之俗。還出草庵二乘之真者。是時名為從不思議之二而出思議之不二。今言入不二門者即是不思議不二門也。就此品為三。一凈名問．二諸菩薩各說．三聞品得益。就各說中有三十三菩薩。若準此文五千皆說。但三十三者必有所表。今作三義往釋。一明三十三者表三十三天有不死之藥。菩薩即三十三天共說不二之門。即是不死甘露也。即用三十三對四十二地。用三十對三十心。用二對等覺妙覺。一對十地。此則合地開三十心。若如仁王明十四度。合三十心為三。開十地為十妙覺為一。亦對大品四十二字門。初阿后荼。初阿名諸法初不生。此中最初法自在菩薩說不生不滅入不二法門。即阿字義亦如中論八不初辨不生不滅。若聞阿字門即解一切義。初阿字具四十二字功德。后荼亦具四十二字功德。中四十字皆具四十二功德。故初地即具四十二地功德。若無分別中而論分別不二而二。說有四十二地。若分別中無分別而二不二者。一地之中皆具諸地。一字之中皆具諸字。過荼無字可說者。如維摩是最后荼字妙覺之地。是故默然無言。當知三十三菩薩即表此之三義。二自行為語。類如五百比丘各說身因。如來印定一一比丘無非正說。但為其約一法得入見真斷結。今逐說而觀之故別不同。名為各說身因。見理無異故言無非正說。此三十三菩薩亦復如是。無生之理不殊而入門不同。觀法各異故有三十三種。如云泥洹真法寶眾生以種種門入。三就化他為語即是隨四悉檀機悟不同。約物有異致有差別。實行之者未入無生樂聞無生無滅。即是隨世界。或執生滅即用無生無滅。即斥其生滅即是隨對治。或有人聞余法不生善心。若聞無生無滅雙亡二邊善心即進。即是為人隨得悟處。亦五千之觀悟無生忍者。即第一義也。據一門之中皆具四意。我無我常無常垢凈苦樂等亦如是。第四約別圓往判。若是三十一菩薩皆以有言言于無言。是名別教。文殊以無言言于無言。凈名以無言無言。是名圓教。圓教二種一圣說法二圣默然。一圣說者。圣名為正。正即中道。乃不當言與無言亦得論言無言。是故文殊顯不思議圣說法。故以言言于無言。維摩顯圣默然故以無言。無言此之圣說即是默然。默然即是圣說。故大經云若知如來常不說法。是名多聞。問若言即是無言者。前三十一菩薩有言于無言皆是圓教耶。答作一一門判得入無言者。是別教意。若作不生不滅一門能攝四十二地者。即圓教意也。此中唯雖有三十三人收束為語不出四門。如釋論明第一義悉檀。雖云一切實非實等皆是明第一義悉檀。今此四門亦爾。雖四門不同皆是明不二門之中道

法自在者明此菩薩于三諦之法而得自在。如上云。體無疾故手足自在則身自在。今此亦爾。于中道理不生愛見。則權實二用自在故。慧亦無縛體用自在。仍此為名。生滅為二者。生死涅槃相對為二。若見一切眾生即涅槃相。不可復滅。諸法從本來常自寂滅相。豈得有生。既其無生何處論滅。無生無滅兩邊俱泯。無復有二。因悟中道見理之時稱之為門。若不悟者皆是隨情非是門也。問若言不生不滅是入不二門者。如富蘭那亦說不生不滅。六十二見亦計有不生不滅不可說藏。亦應是門。若其非者有何等異。答六十二見邪心虛畫皆是情說不生不滅。非是隨智悟道之門。尚不得小乘之理。何況得與不思議不生不滅門同也。問若爾者三藏中有有為生滅。有無為不生不滅門。與此不生不滅何異。答三藏所說非生非滅門。此乃悟有作四諦偏真之理。計有涅槃染著于法。非悟中道佛性雙亡有無不生不滅之門。復次通教四門者體色如幻化鏡像。四句叵得而說為生者。猶如幻化假說為生。如鏡中像滅假說為滅。不同外像計性生滅。但假說生滅耳。是名通教中有門。空門者即幻色是空。不待幻滅為空。亦有亦無門者。幻色不可見而見。見而不可見。即是亦有亦無門。非生非滅門者。幻生尚不可得何況有幻滅。生滅不可得故言非生非滅門。此復何異。答若通教未悟作此計者乃是隨情之說。若悟真者乃是悟思議不生不滅偏真之門。非是不二中道門也。今此中明不生不滅并不同上所說。束以凡夫為生。故大集云出法攝心。凡夫依有漏禪還受生死。二乘及通教所證涅槃同皆是滅。如下滅法攝心。今明不生非凡夫。不滅非二乘涅槃之滅。正破二乘所證涅槃滅于化城。不同通教不破圣人所得。凡夫受分段生二乘受變易報。今入不二門則離此二邊中道為門。故龍樹偈云。雖未脫死地則為已得脫。若約通教釋菩薩已斷正使余有受生。是慈悲為物非己實報。故云已得脫。若約別教意已斷分段侵除無明。即分分中脫未脫者未免余生故

德守者。三德之法守持無失。實相之理愛護堅嚴。從此為名。我我所為二。既無我則不得所。一往此語似如空門。何得是不二門。但別教之中具有四門。或隨性欲入道不同。或為赴機化物有異。應須四門引接。不但一非有非無之門。此雖似空門終是不二即中之空。若二乘斷我見諦得入涅槃。此但空我不空我所得涅槃故。故言我生已盡所作已辨。當知未空于所也。今言空者如上文云。我及涅槃是二皆空。我空故即是空生死。涅槃空故即是空所。故言是二皆空空病亦空。二邊雙遣則入不二法門

不眴者。事釋眴者人目但上眴。天目上下俱眴。如頂生上忉利二王共坐。不可別知。唯視眴有異耳。若上眴云以智就境。若上下俱眴智境扶合。菩薩不爾不動不眴。或可從此得名。理釋者人天動眴是二相見。但見生死涅槃也。菩薩不動不眴是不二相見。見中道理也。從此得名。受不受為二者。不受有五種。如大品不受三昧廣大之用不見受不受。二皆不著是故受不受雙舍。若舍于受取無受則有去取。有取則作作故有行。今既兩亡無取無舍無作無行是為入不二法門。受即凡夫受二十五有報。不受即二乘得羅漢時。不受諸法漏盡意解。今入不二不同凡夫受故無取。不同二乘不受故無舍。無取無舍是名入不二法門

德頂者聲聞法中為頂禪。于諸禪中最上。今明此菩薩若無中道之德則有頂墮。有中道德故則無頂墮。無順道之愛故稱德頂。垢凈為二者。若欲界苦集為垢非想定離下地為凈。如三界見思為垢。二乘斷三界垢為凈。凈不可為垢垢不可為凈。是故為二。今觀此垢實性猶若虛空。虛空之相無垢無凈。一切法皆如。相寂滅者即順寂滅也。既垢凈為二。不順不滅。今不見垢凈雙亡兩邊得入中道

善宿者是星宿名。二十八宿皆屬五星。五星所配乃至五陰。若就理為語即得日星宿三昧。以此為名。是動是念。境界生滅名動。心來觀境名念。是為二邊故有分別。今達境性無動。達心性無念。既知無念心亦無動境。是為入不二法門

善眼者。善是順理之名。以慧眼故見少佛性名為善眼。二乘雖有慧眼不順中道。不見佛性名為不善。此菩薩從見善理得名也。一相無相為二者。他解有三。或言一相勝無相。何故爾。生死是有相涅槃是無相。對有相說無相猶成有相。中道不對有相故名一相。或言無相勝一相。生死生滅為二相。涅槃不生滅為一相。此一相亦是對二得名。猶名二相中道無二相亦無一相。或言是齊。何故爾。真諦中自有一相無相。中道中自有一相無相。故言是齊。又毗曇云。一法二相一法者隨約一法。或是心法或非心法。但將心約此一法即有生滅二相。或住或異或大或小等。若約四法是有八相。八相皆約一法而起。故名一法。以約法故則有二法乃至八法。故名二相。若不得此一法亦不得八法。八法既無即是無相。雖有此解今皆不用。今取釋論破一時中云。相與法一亦不可。相與法異亦不可。非一非異中而論一異。亦如一切數中但有一法更無有二。如心是一法來約于瓶故言一瓶。更足一名二。三一名三。四一名四。如是百千無量不出于一。故云一相無相為二。若不得一相亦不得無相。一相無相皆無故名不二門。又阿含增一明義。云諸比丘唯有一法所謂心是。更有二法即開心為色。更有三法即開心為四乃至無量。皆約一心中生。若不得心之一相亦不得一切從心所生之相。達此二邊知心相非一相從心生非多相。而能為一相為多相。此之一多無一無多。畢竟清凈。俱泯一二名為平等。平等故是入不二法門。又約三脫門。以十八空破一切法。猶有空在故云一相。次破空病。空病亦空是名無相。不得空相亦無無相。故云一相無相不可得。名入不二法門

妙臂者或用事中妙故得名。或權實兩智為二。此智巧妙從此得名。菩薩心聲聞心為二。聲聞怖畏生死自取解脫。菩薩不畏處在生死。二乘心不可為菩薩心。菩薩心不可為二乘心。二乘住調伏心菩薩不住調伏調伏不調伏心。是故為二。若能觀此心性猶如虛空。空中不見有心。何況見有自善為他二種之別。心性空故不著二邊。是入不二法門

弗沙者星名。云是二十八宿中鬼星。菩薩生時與此相應。善不善為二者。取十善十惡為二。泯此善惡除分段業只成通。教不二門。今取三界之心為不善。以乖理故取二乘出生死入真諦為善。以此為二。達善不善即是實際。實際即是空。空中尚不見起善。何況不善。其性寂滅善不善雙亡。是為入不二法門

師子者名無畏獸也。如涅槃師子吼釋。決定說三諦之理無所畏心。從此得名。罪福為二。前善惡從因為因論不二。今明罪福從果為名罪。罪摧碎行者身心。福名福報。若取世間罪福此只成通教不二門。今取三界是富樂之果受身。皆名為罪。二乘名無罪。能出三界子縛已斷故。大品云摩訶那伽名為無罪。無罪即是福。有罪即是生死。無罪即是涅槃。以此為二。今達此罪福之性無縛無脫。五逆之相即是菩提。豈離此罪縛別求解脫。即不得罪亦不得福。夫了此相即是入不二法門

師子意者如師子不畏一切。得首楞嚴健相故。有漏無漏為二。漏言漏落。起罪墮落三途。又漏名漏失。退失出世善法。此之二義亦應是同。只由退失出世之法故落三途。只落三途良由退失出世善法。無漏者不失出世。求出三界入涅槃名無漏。此亦異故為二。觀此漏無漏性即是一性。等無差別。非生死漏非涅槃無漏。無漏即無相。漏即是有相。達此性時不著二邊之相。即入中道不二法門

凈解者有為未必是有漏。如得無漏亦是有為。有為三相所及。無為是三無為。虛空無為．數緣滅．非數緣滅無為。無為有為數非數法。是故名異。但三無為一是涅槃二非涅槃。數緣不得是虛空。虛空不得是非數。三雖各異還是數法。今將離一切數對彼數為二。達此二如虛空。不見數非數無復二邊。無掛無礙即入不二法門

那羅延者是大力健相三昧。故從此得名。凡夫名世間二乘名出世間。出與不出為二。今觀此世出世亦不出不到。大品言是乘無動不到不出。其性空故。不得出不出相。名為入不二法門

善意者生死是縛是然。涅槃是解是滅。為二。今觀生死性本來常寂。本自不縛何所論脫。又亦不然豈應是滅。既然滅不二是為入不二法門

現見者者盡是二乘見思盡。不盡是凡夫生死無際。今觀盡不盡即是空。空不可盡。不可不盡故言。癡如虛空不可盡老死如虛空不可盡。非盡不非盡中若作盡說名畢竟空。若作不盡說妙色湛然恒安住。不為生死之所遷。既非盡不盡則無二邊。得入不二之門

普守者即是善持實相守護菩提。一不漏失從此得名。我無我為二。我即凡夫所執。無我即二乘空境。今達此二邊即無二相。故于我無我而不二名為實性。實性之性即是佛性。以自在我名真無我。如大品所說。既其不二即入中道

電天者觀第一義天發電天三昧見理為名。明無明為二。無明即是明。故言十二因緣名為佛性。佛性即明故言眾生佛性明如日煩惱覆故闇如漆。涅槃云明與無明其性不二。不二之性即是實性。實性即是佛性。明有三種。菩薩明即涅槃。若佛明即佛眼。無明明即畢竟空。空故豈有明與無明為異。異不異故空。空故即入不二法門

喜見者一切眾生之所喜見從此為名。色色空為二。此是滅色為空也。今即色是空不得滅色是空。故言不二門也。乃至五陰皆爾。若直爾論只是通教。今論法性色等即是實性。實性即是中道妙色。乃名入不二法門

明相者四種者四大種。與空種為二。四種圍虛空而住。內外皆空。皆空即無四種。四種與空種無異故泯于空有之種。即入不二法門

妙意者眼眼色為二。無盡意布施回向一切智為二者。若取此二法為二。便成通教意未顯不二之門。今取六度教菩薩布施而不回向求常住佛。通教則能施回向一切智為二。今明布施性即回向性。無六度通之別。是為入不二門。又施等是因一切種智是果。是為二。又自行六度為善則少。回向果而行六度其福則多。多少為二。觀此二性無異。名為不二法門

深慧者空無相等為二。通教三空緣真諦。別教三空緣實相。具出釋論。無相緣滅下四行即無為法。空無作緣苦集道下十二行。是有為。故三諦入有為相。有為相即是世間有為法。無相緣滅是無為法。故以為二。今明不見空性異于無相。不見無相異于無作。即是實相。實相中尚不見一。云何有二。二既俱泯。即得入不二法門

寂根者三無漏根從寂滅實相生。亦是觀六根得清凈。即是寂根。用此為名。佛法眾是三寶。何得為二。既言三寶。三寶別異。異不名如。不如故為異。為二。又解佛與眾俱是人。故言眾生無上者佛是。法無上者涅槃是。是所行之法故與人為二。此是小乘所明別體三寶。階差不同名之為異。異故為二。今觀三寶是一體入一實相空中。不見有三之異。佛即法僧法即佛僧僧即佛法。何故爾。佛有三種法報應。是一體論三。非是三身差異而言三佛。三佛既其不異。法即報應更無差別。今就三身明三寶者。法身即是諸佛實相不來不去。法性之性即是法寶。報身是智。智照圓明契于法性。發生明覺顯出法身。名為佛寶。應身隨緣化物與物和同。又此應身順于法身和同同實相。以此二義俱是僧寶。此三未曾差別。故知不二。復次就法佛明三寶者。法身是法性。法性即實相。常恒無變是法佛之師。可軌之法名為法寶。法性之性亦名常寂光。寂而常照。上文云。其室常以金色光照。晝夜無異不假日月所照。即是智性。稱之為覺。即是佛寶。此之明覺與法性和同境智相稱名為僧寶。即就法身之上辨其三寶。復次智照圓明是覺義。名佛寶。圓照之法是可軌義。即法寶。此報佛智與理相應順于如故即是僧寶。報佛論三義也。就應身明三寶者。應身照機不失其宜。亦是自覺覺他名佛寶。應身為物之軌是法寶。和光度物與物和同是僧寶。雖復實相之上分為三身。三身配為三寶。三寶之中俱有三寶凡十二寶。未曾有異。以不異故無人法之別。入一實相不二之門。三寶之義既爾諸法亦復如是。故上文云。一切眾生如彌勒如無二無別也

心無礙者觀三諦通達無有掛礙。身身滅為二者。若撿折此身不見身者。即身因滅。因滅則果滅。果滅即涅槃滅。滅即與生死為二。今觀身實相即是涅槃故言即色是空。說涅槃即是色。我雖說涅槃是亦非真滅。實相中尚不見身。何處論滅。即生死是涅槃。即涅槃是生死。何故爾。性不異故不得因果之殊。不見身之與滅故名入不二法門

上善者觀三諦順理此善最上。從此為名。三業是三何得為二。亦同前解。以其身非口口非意等此別異故以論其二。又身口是色法意是心法。色心為二。以其二故能動外相。若入一實理中尚無三業差別。何得三業作相。作相性與三業性無二無別名不二法門。上善眼明一相無相入平等相。此從無相門入。四種空種如虛空相。此從空三昧入。此中明三業無作即一切無作。從無作入三門乃殊。同緣中道入實相中不二門無異也

福田者如上須菩提中說。福行者十善福也。罪行者十惡業也。無動具取四禪支林功德亦為福也。又云三禪中皆非無動。初禪覺動二禪喜動三禪樂動。四禪四空方為無動。罪福二種皆是作法。名為動行。無漏真諦無為無動。不見此二相則不見動與不動。深達動性即不動性。尚不起不動行何況罪福動行耶。是入不二法門

華嚴者舉二十五三昧破二十五有。達二十五有中我性。我性即佛性。佛性之我即無有我與無我之異。是入不二門也。無識則我無我而不二

德藏者三德之藏含藏萬行用此為名。有所得相只是一法那得為二。今言有所得即對無所得若生死為有得即對涅槃為無得。若待有為無者。還即為二。雖云涅槃無得于涅槃生染亦名有得。如呵身子云。有造證之求并非求法。故知雖不得生死便得涅槃。今一往且取涅槃空為無得。若不見生死之有得不見涅槃之無得。無生死則無所舍。若無涅槃亦無所取。無取無舍即入不二之門

月上者如月團圓于天上分形散影于下水。此菩薩上照三諦之理圓。下應十界之心水故名月上。明暗為二者。前言明無明為二。是論理以顯事。今言明暗借事以顯理。互舉事理赴機不同入不二門。其如一也。若言于明時無暗暗時無明為異。今達明性暗性何別。如虛空中非明非暗。明暗約空。若無虛空無所顯晦。顯晦雖約虛空虛空實非顯晦。顯晦不得離虛空。虛空亦不得異于顯晦。若達如虛空性則不見明與暗異。不異故即入不二門

寶印手者實相寶印印權實智名為印手。樂涅槃厭世間。此復與前生死涅槃何異。生死涅槃約事以明。今辨樂厭就心而說。涅槃可樂即無為心。生死可厭即有為心。世間即寂滅如菩提相。何可論厭。既言生死即菩提。何可厭菩提更樂菩提。若本有世間可厭可有涅槃可樂。既無世間誰論其厭。亦無涅槃何所可樂。二種既空入如實相。樂厭自息縛解如文

珠頂王正道邪道為二者。如舍八邪入于八正是則斷諸見而修道品。若以邪相入正相即是不二。八邪而入八正于見不動。而修道品。正不即脫。不復分別是邪是正。無復二邊是為入門

樂實者是慕中道實相為名。實不實為二。不實是俗實是真。以此為二此則為別。今實相之中不得凡夫之不實名無俗。不得二乘之實故無真。即入不二門。非肉眼見慧眼所見故。涅槃云二乘之人雖有慧眼名為肉眼。學大乘者雖有肉眼名為佛眼。二乘雖有慧眼止斷三界見思不見佛性。以不見故雖有慧眼名為肉眼。若圓教中六根凈位。雖是父母所生肉眼。爾時已斷分段見思。是故二乘之人雖以慧眼斷惑止齊圓教六根。故言二乘之人名為肉眼。此六根清凈在方便位已觀中道。雖是肉眼名為佛眼。但大乘見佛性不同。若約別教為語。正觀中道未見佛性為慧眼。照二諦為法眼。三諦同觀為佛眼。就圓教為語銅輪之中即得佛眼。三諦同觀。故涅槃云。學大乘者雖有肉眼名為佛眼。此語似指六根清凈之肉眼名為佛眼。況初住耶。得此佛眼之觀豈復分別是實不實。名為入不二法門。是中明諸菩薩各各說備有五千。何但三十三。經家不具存耳。或梵本不盡。若用三十三對四十二地者。五千并說。復對何等。答一地之中無量法門何況五千多說何妨

二文殊說不二中為二。一諸菩薩問二文殊說。若有示有說即起心識波浪則動。若不示不說心識不起。離于名字入無言說道。寂然無聲說是為入不二門。故云心起想即癡無想即泥洹。料簡上別圓不二之門如前(云云)。若作五門對機不同者。菩薩達罪福性無縛無脫。此明性義即是法性。法性常住無有變易。非佛天人龍神修羅所作。終無改變。即是有門入不二法。雖說有門若但明性。即是有門。若明性空即是空門。隨語所詮細尋取意。若如妙臂所說聲聞心菩薩心如空如幻。此是空門。如電天說無明性即是明。明是色法豈非是有。又云明亦不可取豈非亦無。又如涅槃。無明明者亦是色法即有義。又言即畢竟空。空即無義。當知是亦空亦有門。法自在說法本不生今則無滅。是非空非有門。如此雙非門多。三門少。雖少凡有四門。但尋所詮而判門義。諸菩薩以四門隨四悉檀逗機而說。應得悟者皆入法忍。其未悟者文殊即以無言說藏第五不可說門逗之。故此中具足五門義也。問此四門者說可說是教。不可說門那得是教。答文殊說維摩不說不可說豈得非教。故知五門俱得是教。若約四悉者。諸菩薩說三悉檀。文殊說第一義悉檀(云云)。亦以無言之旨顯成諸菩薩雙亡不二之說也。復次釋論云。一切法實不實亦實亦不實非實非不實。諸佛于此廣說第一義悉檀。中論觀法品亦用此偈。故知諸佛說法無不約此四門。若實者即是法性實理用有為門。若非實即是約畢竟空為門。若亦實亦不實即是上文無明即明。明即畢竟空。即是亦實亦不實為門。若非實非不實即空有雙非之義。如用中道非空非有為門。如是四門為向道人。聞說即悟。如五千之流得無生忍。即是見第一義。若聞不悟執起諍競。即名般若波羅蜜。譬如大火炎四邊不可取。邪見火燒故。若因諸菩薩說得意即悟。猶執語未曉者是故文殊不用四門。乃用第五不可說門為向道人。聞說即悟。此無言說亦是印上不二之門。亦是別擬圓教。得圓意者上來別說。非生非滅等門即具一切。悉入其中即圓教意。若止作一門悟入不二者即成別教。不可說門亦如是。若知不可說攝一切法即是圓門。若但論不可說門入復是別門之意。無言不可說自有六種。一如外道長爪。亦說一切法必可破一切執可轉一切論可壞。是中無所有不可說。沙門以何法誘我婦子。其雖有此不可說。乃是妄情所計皆云毒氣。云諸法不受非真不可說也。佛心無三毒良久為言。即用苦集二諦以示破之。汝之不受。汝見是受不。若見受何得言一切法不受。若不見受何得見他之受即欲破他受。既以受破他受。當知汝受于受既有受。受即是苦諦。于此不受而起憍慢陵破于他。即是集諦。流轉生死具受諸受。云何言一切法不受。故知此之不受受無言無語。是妄情中說是事實余妄語。而為須陀洹初見諦所破。故非真悟也。二犢子道人第五不可說。雖在佛法學而存一。我但不可說。三三藏中亦有無言無說之門。如身子云。吾聞解脫之中無有言說。故不知所云。亦是不可說。四通教亦有不可說。大品云三乘之人同共無言說。第一義道斷煩惱入涅槃。五別圓兩教居然同有此門。何以得知。其相當自尋經求之。經中決不條然而說。求之必有前漸。若前來所詮三藏意。次有無言無說。當知即屬其教。若辨通教義相而得無言無說者。即屬其教。若歷別明菩薩行位。次明無言無說。是屬其教。若是圓教明一法行攝一切法行。次以無言無說。是圓教也。須先識諸教中意可得判此。今此三十一菩薩明不二之門各據一行。若當門下各各說無言無說。是則別教無言之門。今歷別說竟。文殊總印。當知但圓教無言之門。以其總印上說成別教義。取文中云一切法不可說不可示。何但非生非滅之法無言無說。生滅之法亦無言無說。如涅槃云。生生不可說即是俗諦凡夫不可說。生不生不可說即是世諦死時真諦不可說。不生生不可說安住世諦。初出胎時即是菩薩假不可說。不生不生不可說即是中道圓常不可說。故知一切之語包含世間出世間皆不可說。法華云。及佛諸余法無能測量者。止止不須說。言辭相寂滅。當知一切諸法皆不可說。故知是圓教不可說門也。簡異圓別兩種明矣。復次文殊說一切法無言無說無示無識。故深會圓理。第三維摩默然無言。以此往論得知。維摩是圓教之中無言無說。即入不二。語則動亂波浪便起。默則心靜如水澄清珠相自現

說是下第三大段五千聞不二門即得利益。入無生忍此之得悟為定在何菩薩所說(云云)

維摩經略疏卷第九維摩經略疏卷第十

　　　　天臺智者大師說　沙門湛然略


　　釋香積品

香是離穢之名。而有宣芬散馥馨香之用。故無量義經道風德香熏一切。理中無上戒定慧香芬芳叵竭。故名為香。積是聚集為義。積諸功德集成法身無所積集乃名為藏。若從佛題品稱為香積。從國以標目應號眾香。今依正報勝人以標名故稱香積品

此品來意正為室內明非真非有之中。能道觀雙流凈穢俱顯圓通不礙融會無方。入不二門雙亡二邊正入中道。此品雙照二諦凈穢俱融。廣上非真非假之文。成于道觀雙流之義。顯出圓通自在之用。今文異上雙照二諦之用。上問疾品未廣明雙用結成菩薩行具舉諸行。雖知諸佛國土永寂如空而現種種清凈佛土。是菩薩行。今文還釋上二用明凈穢二土相涉。文中處處釋出凈土之意。故知此經始末并皆釋成佛國因果。其義宛然。此文明凈穢二土之行。既爾諸行亦然。舉此以例諸也。故有此品文來。就此品大為二意。一明身子念食二明大士譏訶。身子是起教之人為兩事故須念食。一者諸佛道法過中不餐。此諸大人食時將到故須起念。二者上文云應以何法起菩薩根。上來室內敷說勝法音聲佛事即是。音聲起菩薩根。次應用香味二法起菩薩根。時眾將用鼻舌兩根聞于大乘禪悅法喜。機在不久故身子扣此機端而致念也。大士訶者。明其二乘八解久有禪悅。不以自資而外念求食是故譏之。第二譏訶為五。一譏．二許食．三遣化請．四二土佛行化不同．五時眾得益。一訶如文。二許食中云且待者。機時未至故。未曾有者明身子八解之中無此法喜禪悅也。三請食中為四。一入三昧．二遣請飯．三到彼問訊．四受飯而還。就入三昧為三。一入三昧．二現請飯之國．三大眾皆見。今言彼國以香為佛事用香詮理。鼻根受道。無有聲聞純諸菩薩者此語似如實報之國蓮華藏土。然同居之土亦有穢凈。亦有一乘之化無三差別者。未知彼土定判屬何。文云天子皆號香嚴。既有天子勝人之名復似隨緣凈土。但天語是通何必如此間之天人。或可用菩薩為第一義天人。以權者名菩薩。實者是天人。或應如此然未敢定判。第二遣請飯為五。初覓請飯之人。二文殊神力眾無言者。三凈名訶。四文殊引證為答。五化作菩薩設門訊請飯之解。二文殊神力咸默然者為二意。一明賓主之儀設食。本是主人何客容為致飯。二為欲顯凈名勝德故今默然。三凈名訶如文。四文殊引佛語為答。勿輕未學若有得不思議解脫致飯不難。其未得亦有得義故不可輕。其余如文。三到彼問訊宣旨。問訊為二。一正宣旨問訊請飯。二彼菩薩嗟嘆。就宣旨中為二。一禮敬．二宣旨。就彼諸菩薩嗟嘆中為四。一嘆未曾有．二生疑．三問佛．四佛答。佛答中為三。一正答國土近遠化主功德．二重問大士之德．三佛答甚大。四蒙飯而還為四。一佛遣飯。二九百萬菩薩俱發心欲來．三奉授飯與大士．四命大弟子共食。就九百萬菩薩來為三。一陳其欲來．二佛誡。三與化菩薩俱來。就佛誡中為三。一攝香誡．二攝形誡．三勿輕心誡。心誡中又釋出居穢國之意。明諸佛國土皆如虛空有何定凈穢之可取。故不應生輕心也。如文。俱來為三。一俱承力來．二凈名化座．三菩薩皆坐。第三就授飯中為二。一明飯香熏烈遍此大千．二明有緣應得此飯者緣召自來。自來中為三。初諸居士等來．二月蓋來．三諸神來。四命食中為四。一命食．二勸舍小心．三異聲聞竊念．四化菩薩彈。次勸莫以小意食者。不消此令。其若不發心慕大此味勢終不自消。如涅槃毒鼓雖無心欲聞近遠皆死。諸菩薩食者即悟無生。此是近故而死。二乘雖前未死到法華中皆舍小發大名之為死。四化菩薩訶中為二。一嘆飯功德．二述飯功德。四二土菩薩問答二土佛行化不同。此正是品之來意。為將此證成道觀雙流。中道菩薩能凈穢俱游通達無礙。然機悟不同所以諸佛方便隨其根緣以之起教。若是此方耳根利。用聲詮理。化剛強之人名為穢土。彼界鼻舌兩根利用香味為教化。于純一大乘無三差別。名為凈土。今但欲明凈穢雙游故此土屬穢彼土為凈。若究尋其義未必全爾。何以故至如西方是凈土。寶樹池流皆說無生忍聲。又蓮華藏國別教之土。純諸菩薩色像無邊音聲無邊。此中猶有音聲為佛事。何得定判聲屬穢土。若耳根起道通凈穢二國。鼻根起道亦應如是。何以故知。若香在彼國純化大乘。曲入娑婆遂使三乘同稟香味。既三乘蒙香味入道者。豈不是香味通于穢國耶。例如釋迦寂滅道場聲色無邊尊特之佛名為凈土。為罪眾生作三乘化即名穢國。彼凈國之香來化娑婆亦復如是。凡夫食之正位乃消。正位服之發心乃消。發心服之無生乃消。即是分純一之香逗于三種。豈不香通垢凈。今正辨凈穢俱游據別為語而判凈穢。問佛命菩薩令攝身香何不攝飯香。答飯亦被攝。何故爾。飯在彼國周流十方。得來娑婆止熏三千之界。滅折一乘之飯逗彼三乘。亦是攝義。但菩薩辭游異土故佛誡之。飯是佛遣已自裁量。無容佛自命佛令滅飯香。今以義往惟。三乘同服止薰大千。則知已攝。今言令菩薩攝香非是攝除永盡。攝是止節。籌量為義。契當根機不令過分。呼此為攝耳。次料簡正傍但香積之土香為正教。如菩薩在香樹下即入德藏三昧便得悟道。名為利根。其有未悟之者即與大眾方共坐食。故知味為傍也。此正傍兩道逗鈍利兩根。今娑婆國人鈍故。是故香味相帶而來。正助兩門化于鈍者。例如此間病有輕重藥有通別。受身常病故言為輕。四大增動外來內發故名為重。以身常饑苦故即用通藥。來治食飲補養。得食病止。不得必死。此是通藥以治輕病。若病增劇兼加諸疾者。今時此食非復其治不能愈疾。更加余味苦澀辛酸大黃巴豆助此食味。共治重病病得除愈。故言別藥以治重病。今正助兩道亦復如是。若利根之人如快馬見鞭影即馳。但用正不須于傍。鈍馬加之杖捶苦楚方去。是故須正助相成。同是一杖而馬有利鈍。同是一香而用有正助也。此間聲義亦爾。利者一聞即悟。鈍者假諸方便。或眼見神通心思諸境假助方悟也。此中二土菩薩互有問答。凈名問者意欲顯他方起根不同凈穢有異。故須問。第二答律行者。即大乘波羅提木叉。如凈名為優婆離教二比丘。其如是者是真奉律。無二邊之非得中道之行名之為律

第二彼菩薩問凈名為六。一問．二答．三彼菩薩稱嘆．四凈名述成．五更問此土菩薩行．六凈名答。初答為二。一開五眾之教化剛強眾生。二譬顯。今言六度乘但處中者明初開三藏之時菩薩未斷結。但有大心化物。行行不在三應供之限。非五種佛子。故次人天乘屬凡夫數也。就人乘中先舉果苦。即是說三惡道卻論因。令知惡業過患即止其因也。因者即是三業開為五戒。義開身業為三戒。口四戒為一妄語。即攝得三口過。意為一飲酒戒。故邪命攝得意之惡。是故意口二業不開。但開身業為三合五戒制人乘也。邪行者邪僻之法招得三途邪惡果報。愚人者行三惡業智人者行三善業。稟五戒人乘也。次開五戒為十善。具明因果。即是天乘。從慳去是六蔽明度即是菩薩乘。次從是結戒去是聲聞乘。三藏之教結戒者明如來初制此戒。故云是結戒。順故若持違故為犯。不動是毗尼故言是應作。動非毗尼故不應作。波逸提名煮燒覆障。故是障礙。懺法除滅故非障礙。或云是事遮為障礙。不遮為不障礙。犯七聚故是得罪。三種羯磨懺故是離罪。又作法取相無生三種懺故是離罪。結戒藏是凈是垢去是定藏。言戒是亂心雜法垢法。定是寂靜名為凈法。欲界中多濁惡名垢。四禪中離五蓋等名凈。又味著諸禪名垢不貪不味為凈。從是有漏無漏者是慧藏。有漏者如從凡夫至暖等也。無漏者苦忍真明發即是無漏。從此無漏之法即分為三乘。修此無漏行六波羅蜜破除六蔽。修行之時雖未斷結發無漏。而望無漏修行至樹王下發真。入無漏道。與二乘不異。故知同約無漏開菩薩乘。破六蔽執者如菩薩戒中說。破慳蔽除餓鬼業。破犯戒弊除地獄業。破嗔恚蔽除畜生業。破解怠弊除修羅業。破亂心蔽除人業。破愚癡蔽除天業。六道因謝六處苦除名之為道。六蔽斷除名滅。證有余時究竟永寂。約無漏開聲聞乘。以無漏心修四諦觀知苦斷集證滅修道。約此無漏開支佛乘。以無漏法修十二因緣觀。無明滅則老死滅為支佛乘。雖約此無漏開于三乘無漏不殊。觀法有異故為三乘也。是正道是八正也。有為者方便道中。無為者發真見諦所得斷名無為。又從須陀洹至羅漢所得智慧名有為。所得斷名無為。無為即是有余涅槃。是涅槃者即是無余涅槃。問三乘各有觀法亦各有戒不。答戒是和眾。若復別立支佛之戒即是二戒二眾。不名為和。故戒不別立。三乘是觀法所習不同故須分別。菩薩在俗非僧數攝故別開戒。二乘若為白衣不入僧名為支佛。一世無二佛不許別眾同聲聞眾。眾既同不開戒(云云)

第三彼菩薩稱嘆為二。一嘆佛二嘆菩薩。第四凈名述成其嘆為二。一總嘆二歷別十事。此中不述嘆佛者。明如來任運自在故不可思議。但諸菩薩未同如來猶有緣累。而能如是勞謙故述此也。言此國一世為行多凈國百千劫數者。但凈國眾生善根純熟易可開曉。用功則易。此間煩惱稠密度脫為難。如釋論中云。菩薩成佛時欲令國無三毒之名當學般若。即難云。佛是醫王出世為治人病。國無三毒出世化誰。答雖無邪三毒而有正三毒。雖有正三毒易可化誨。此間娑婆有邪三毒塵勞尤重。雖聞無音不即得悟。就此應作二譬往釋。如大猛將能退強敵其勛則重。靜于小寇勛績不多。治難愈病是醫最勝。治易差病小復為劣。今娑婆眾生煩惱怨賊最為堅靳。而能方便使得解脫。比之凈土約此論勝。此土見思最為尤重。而能逗藥設方便令法身慧命不斷。故得饒益力多。復次如人微賤之時能曲相接解衣推食。捐施無幾濟乏事深。惟此厚恩常思報答此。至位在方伯或復高遷之日。念其昔恩酬澤則厚。若施富貴人物恩報事微。娑婆之國最是貧善法處。而能施以法財令離困苦。遂得發真斷結富七法財。是追念昔恩實為重大。為發真七財之人說法力用事弱。用此二義譬于此國菩薩能化為勝凈國比之為劣。若作傳望淺深從凡至圣。處處有怨賊義處處有貧法義。至如同居之土自有凈穢。凈者貧病乃輕于穢國。比之方便有余猶是重貧病者。方便有余比別教實報國復是重者。實報圓教十信及初住十住未及十行。十行未及十回向十回向未及十地。如是傳傳為重。今取凡夫最初堅靳須好勇將用妙醫藥。是故言勝也。次歷十事。用此二義約十法而明。一一法中作此二義。如以布施攝貧窮者。即是破其慳賊治其貧病施其富貴之財。如凈戒攝毀禁。即是破其犯戒之賊違律之病。施其凈戒之財歷十法乃至四教。具作(云云)

第五彼菩薩問成就幾法無瘡疣之行。得生凈土之行者即是觀解。大乘之心疣者起余緣念累此正行。行雜故名疣。如訶阿難中增謗損謗。損謗名行損。若起諸妄見即是增謗義。約此明乘急戒緩戒急乘緩。俱急。俱緩。明于行疣。大乘之行觀解純熟。乘急者行凈戒無數犯。不起身口之非。此明無瘡疣即是乘戒俱急得生凈土也。若是乘急戒緩者大乘之觀乃當真正。不能防禁身口。毀損于戒此是有行而戒污故是有瘡疣。以其有乘故生輒見佛。行有疣故生雜雜同居穢國也。若但戒急而無乘是則為聲聞緣覺。俱緩是凡夫(云云)

六凈名答。上來十行約權化大士以辨難思勝行。此中無瘡八法約實行者。行不雜穢克生凈國也。八法在文。第五時眾得益如文

　　釋菩薩行品

正說中為三段。佛國品是如來當宗演暢。第二從方便品去至香積品大士助揚圣化。第三從此品至阿閦品還歸佛所印定成經。此二品來意有五。一大士助佛闡揚。有緣之眾緣縛既盡化功已畢須還佛所。二佛初明佛國因果。大士助宣此義。殊辭異辨。若不還歸印定物或疑網不除。是故須歸佛所復宗明義。故師弟相對復宗敷演更明佛國。三室內既是別座當機之徒或生疑綱。為斷此疑還于佛所對揚。四機宜應在佛所得悟。不從余人故還佛所也。五雖室內詮量至道不蒙佛印。則不成經。為印定故須往佛所。品之來意如此也

菩薩行品者。此中香積來者分別菩薩法門明凈佛國土垢凈之行。菩薩依此而行故名菩薩行品。就此二品文為二。第一從此品首至嘆未曾有。凈名掌擎大眾同入庵園名為歸佛所。第二從佛述阿難如是如是去訖阿閦品。名為復宗說佛國因果。彼有時發始開二品為二。初品明佛國之行是復宗明義。次見阿閦佛品正明顯果。初為二。一掌擎大眾俱往庵園。二阿難聞香即發疑問。就第一掌擎中為六。一現相．二阿難見相白佛．三佛為說．四維摩唱欲往．五文殊同往．六用神力擎往庵園。初同金色者表凈名所化之者緣縛已除。皆入性凈常寂之土同一金光。六擎大眾中為二。一到佛所申敬．二佛慰問。申敬為三。一大士申敬．二諸菩薩申敬．三釋梵申敬。二慰問為三。一慰問．二命復座．三奉命復座。第二阿難疑問中為二。一佛問舍利二阿難疑香。就問舍利中為四。一問汝見大士神力為乎。二答．三更問如何．四答是不思議之法不可以思議心智圖度測量。佛所以問者亦為印成室內之事。亦為室內懷疑未了者。若聞佛印即不復有疑。無疑故生信印故成經

從阿難問中為二。一問香．二問消。問香中為五。一阿難問．二佛答．三身子云我身亦香．四阿難問得香之緣．五身子答從凈名得飯。就問消中為三。一阿難問．二凈名答．三阿難稱嘆。就答中為二。初總答二別答。總答云。此香隨于飯飯若消者香亦隨消。更重問久如消。即別答為二。一事．二理。事者答七日方消。譬如世食持身止饑一日乃歇。此食七日乃消。又譬如服一種藥藥持身七日可消。藥勢熏身至其疾愈。此是事解

若理解不爾。約聲說轉法輪中。此土有半滿之教若二乘名半字大乘名滿字。若半字中三轉法輪一示二勸三證。示者示于四諦見諦故發真。二勸勸斷思惟惑。三證無學道。故名三轉。今香來詮半理亦詮半字三轉法輪。此中具其義。用前七日為方便五停心總別念處約暖頂四法。今言凡夫位食此香飯轉入七方便乃消。七方便中食者轉入正位乃消。不入即不消要見諦發真乃可消也。此名示轉。從正位食者不入思惟不消。得入思惟乃消此名勸轉。若思惟食者不得無學不消。得心解脫成無學乃消此名證轉。四處辨消即是三轉四諦法輪示勸證義宛然也。復次此香詮大乘滿字三轉義者。先責半字未入正位。食飯入位乃消。如身子等已斷三界證心解脫得盡智無生智。此飯復進何果。若不進果飯則不消。若進果即是大乘義也。當知羅漢雖證四果三界結斷。若未發大乘心猶是大乘理外未是方便位中。故法華云止宿門外住立草庵。若能發大乘心即名飯消是住方便位也。故云七日乃消。從此方便位食者入正位乃消。即如身子于法華中入佛知見蒙授記別名為正位。約大乘中作三根。未知欲知根．知根．知已根。若入發心即是欲知根。從發心食飯至無生忍乃消名知根。無生中食飯至補處乃消名知已根。即是香教詮三無漏根。故云轉滿字法輪逗于大乘有緣之者。譬如上藥去譬顯。明身諸毒滅者何但滅三界分段之毒。上通教別教變易別毒實報中無明分分之毒皆能消滅。此應將毒鼓為喻釋成此義。莫論遠近聞之皆死。具如前釋(云云)。第三阿難嘆未曾有。昔但聞聲詮半滿三轉法輪。而今香中具足勸示證等。故嘆未曾有

第二因阿難問即明復宗。就此為二。一從此去訖品明佛土不同起根各異者。此即是品之來意。五重中之兩意也。若化功已畢即是掌擎大眾入庵羅園是其義也。次室中疑情未決或復須印。即是佛告舍利弗。汝見大士自在神力之所為乎。中意即是印成室內所說。亦是有疑皆斷也。若大士稱揚雖復別論余法皆為顯于凈國。凈國既顯復宗還歸佛說。即此中文意也。又眾生機悟在佛。上開宗中長者子前問果次問因。佛前答其果二答其因。果中有二。一明果二解釋。因中亦二。一明因二解釋。此中復宗亦具二意。一復宗說果即是佛國佛事不同。二復宗明因即是諸菩薩行。就果中為二。一正明果二釋其意。因中亦二。一正明菩薩行二釋前后相對。義意孱齊故知是復宗明義也。上果門明義。一者隨所化眾生而取佛土。二調伏眾生取土。三隨以何法入佛慧取土。四以何法起根取土。今此果門亦備四義。成上當宗佛國之說宛然是同。但不次第前后為異耳。良由言不疊出語不重安。所以互說欲令行者不定執前后。類如法華三周說法名異義同。又如涅槃三十六問答中義相對當名字不同。義意若正名異非嫌。此中雖前后不次而名義孱齊。今第一釋上第四。雖復名殊其義是一。第四釋上第一具列在文。此中釋起菩薩根有十三句。明諸佛國起根不同同用六塵之法來起六根也。若毗曇明色是質礙不得通于余塵。眼但見色不能兼用。大乘明義則異于此。根塵之中則能互用圓通諸法。如眼見紙墨之色。此色能詮一切諸法。若空若假若中世出世一切諸法無不具足。只是一墨而已。含容之德圓通無礙。故大品云一切法趣色是趣不過。乃至一切法趣味是趣不過。于食若等于法亦等。當知根塵備一切法。故用此塵起菩薩根也。今將一塵為語者此是從勝為名。如鼻根入道最利故用香塵起之。如身根利故用光明觸之。此間耳根利故用聲塵起之。未必但有聲塵便無五塵。如此間以聲為佛事。亦放光明亦香云香蓋衣服等以為佛事。但從勝者為正其余是傍。故的判聲為佛事。余國若舉一塵者亦復例爾

光明為佛事者。放光明觸身具詮諸法隨觸得解。何但他國以光為佛事此國亦以光明化人。如說諸大乘經皆放光明駭動一切。但非此國入道正意佛事正通意耳。當知光明中具足一切法。如思益所辨。又如大品放光。眾生遇者即發菩提心。如華嚴明有光名無貪滅諸貪欲弊等。皆是以光為正皆具諸法也。但小乘中或言光到觸或言不到觸。大乘明不思議而辨到觸。化人為佛事者如須扇多佛。留化佛度眾生。或有佛有所施作利益眾生。用化人化菩薩等起眾生根。又如說般若化菩薩說般若。即是此間以化為佛事也。菩薩為佛事者。或有佛土純用菩薩為眷屬利他導眾。佛但為尊主而已。此間亦有此義。如說華嚴四大菩薩說諸地功德佛但為主。當知亦用菩薩為佛事。此菩薩語既通不可定判安在化人。故屬根塵也。菩提樹為佛事。佛在其下得道莊嚴此樹。放光說法調熟眾生。若作覆陰清涼以作佛事即是起于身根。別作觀樹亦經行即是起于眼根。如此間亦坐菩提樹得道。經中或應有用菩提樹為佛事處即釋此意(云云)。園林臺觀此亦有覆陰觀睹兩義。不可判定。所屬相好者即是色塵起眼根但見相好。相好自有所詮能令物悟解。如此間說般若時或現尊特身巍巍或現常身斷疑。當知亦用相好為佛事。虛空者但示空相。空相能詮諸法如不二門中云。四種空種為二。若達四種空與空種不異即入不二法門。若見此虛空為空。空則無見見則非空。豁無障礙。因悟諸法但用此為佛事。故如阿難欲見佛腹。佛言授頭即見腹中空無所有也。如虛空藏來至此界一切諸法空。此間亦用空為佛事。夢幻十喻作佛事。常說此法。此法多有所詮。或有悟夢幻空乃至悟夢幻非空非有。具如通教。以十喻被大小乘。小乘但取夢幻空菩薩得有。若地論師以十喻為誑相者。此乃得小乘之空永失大乘之有。若言既是誑相般若以此為佛母者。母既是誑子亦不實。故知夢幻義通。不可定執則失大乘之意也。若言有佛土用夢幻為佛事此之佛土則誑相不實。音聲者如此國起耳根也。寂寞者示心輪。雖無言說不妨有寂寞之樂。若非樂者何得言作佛事耶。若佛不示心十地不知。若示心者昆蟲能知當知。是示心義。此間亦用無說無示為佛事。如凈名杜口文殊稱嘆。佛或時默然身子亦默然。廣說則無量略示有十三種國也。齊此是復宗明佛國。釋上第四起菩薩根義也

第二從如是阿難諸佛威儀進止為佛事去。是釋上第三明入佛慧義。此為二。一善門二惡門。從威儀進止去明善門即是凈國義。四魔塵勞去明惡門是垢國義。上文明隨眾生用何國入佛慧。佛慧者法華名為佛知見。此中明入佛法門。但諸佛現國垢凈不同。為令眾生得入佛慧。若眾生應見善法威儀進止安詳光相尊特入者即為現之。宜用惡入者現為四惡煩惱而令得入。如華嚴云女人示貪欲法門。若凡夫人為此墮落。善財一觸即悟無量百千法門。此則是示欲魔入佛慧。如善財滿足王行如幻法門。忿咤殺無量人。因是得悟。即是因恚魔得入。如見婆羅門投巖赴火放身一去佛法現前。即是用癡魔入佛慧。從此三毒起等分。四分生八萬四千塵勞諸使眾生入佛慧。既善惡兩門不同故諸佛現垢凈二國。雖復垢凈之殊入門一種

第三若入此門見凈不喜見垢不憂此。釋上第二調伏眾生而取佛土。但諸佛為柔伏一切剛弱之人示有垢凈。那得見此凈穢而起高下憂喜之心。心若憂喜不名調伏。無憂無喜是調伏相。譬如良醫為差病故授甘苦二藥。藥雖有異差病無殊。若見此醫處二種藥為愈病故。不于醫所生憎愛心。佛亦如是。但為調伏眾生不可見凈垢為疑也

第四從諸佛平等去是釋上第一諸佛為教化眾生故而取佛土此中明十方如來功德平等。一身一智慧。力無畏亦然。既其平等那忽一佛國凈一佛國垢。垢凈既殊何謂為等。但為教化眾生于平等中而起慈悲作等不等。為化眾生致有垢凈不同耳釋成上四種土義。一無乖僻。證知復宗宣說。結撮始終成就前后明凈佛國義第二從諸佛國土去是釋成四種垢凈之意。顯出方便隨緣性凈寂光之土。就此為四。一就虛空結釋．二略明身智．三廣明身智．四約三號。今就虛空結釋。對上佛國辨果意即用譬。如有人欲于虛空造立宮室終不能成依地即成。雖復依地若無虛空即亦不成。此言菩薩直就法性真空之理。則無萬行功德諸波羅蜜莊嚴法身。若依俗諦則有成就眾生凈佛國土。雖復萬行功德終是約法性空有所成就。若無法性空凡有所作則不能成。今此結釋與上立宗同明隨緣之土。為化眾生欲令調伏使入佛慧起菩薩根。雖砂石為地七寶為地。乃至方便有余自性實報種種之國。約于眾生而有若干差別之異。性凈之土為極智所棲無有垢凈高下優劣之事。故引虛空無若干為譬。雖虛空無若干而遍若干之國。若干之國不得離無若干之空。終不離若干之外別有一無若干空也。今四種隨緣之土雖復垢凈不等。皆約常寂光土故有隨緣化他。常寂光土亦遍方便之國。離方便國無別寂光。故經云其佛住處名常寂光。遍一切處無處不有。極智所觀觀一切法無非法性。故知法性名為常寂。經言無明明者名畢竟空。畢竟空即是無明之性此性明故名為寂光。常住不變名之為常。是故同虛空無有若干。釋成垢凈土也

第二次略舉佛身智釋成二種之國。如釋迦丈六彌勒千尺至萬延量。此即應身差別化物大小而有短長。若是釋迦三藏之佛所得智斷。獲五分法身無礙之慧。與彌勒所得無礙之慧。正習俱除復有何異。十方諸佛一身一智慧力無畏復有何異。常寂法性此處無殊。或但為應身隨現長短之像隨緣優劣差降不同。故有丈六千尺垢凈之異耳。故言以身智釋成垢凈之國也

第三廣明身智。若作廣略明義此前屬略后屬廣。若作思議不思議明義。略屬思議二諦三藏佛無礙慧。從廣明身智屬不思議二諦明無礙慧。非但不思議真諦異于思議三藏中真。不思議之俗亦異于三藏若干之俗。身智差別亦復如是。何以故。若三藏中取應生父母之身辨其若干。取真諦五分法身辨無若干。極智棲于法性常寂之境此處無有若干。若明色身門內長者尊特之身蓮華藏中大相小相現此勝應為若干。取極智所棲常寂法身之境為無若干。當知真俗永異也。今十方佛色等者一者應身垢國。行化亦皆同等。法身妙色湛然安住此處亦等。智慧等者應身三藏佛。十力無畏慈悲亦等。乃至法身勝應十力無畏亦復不殊。姓等者應身剎利婆羅門貴姓中生。其事一等。法身之性．習種性．性種性．道種性．圣種性．乃至妙覺法性亦皆同等。化眾生等。應身是化有余眾生。勝應亦是化實報中眾生。此諸處既等。垢凈依報亦復是等。何但諸佛獨有凈國。釋迦亦有凈國名為無勝。而在西方何但釋迦獨娑婆行化。涅槃云一切諸佛亦于此中現轉法輪。故知諸佛皆有隨緣若干之國。等有常寂無礙之慧。故言廣約身智釋成垢凈之國也。此之身智國土互得相釋。若是為眾生故而取國土致有凈穢之殊。是則依報優劣不等。依報既不等為眾生所受正報身智亦復不等。此是將國土釋身智為此義。故即是以身智釋國土。約此即是顯于凈穢(云云)

第四約三號釋二國者為二。一正釋三號．二辨義廣難受。一正釋者三藐三佛陀名正遍知。若三藏明正遍知。正者對六十二見偏邪得名。觀真不觀俗雖名遍知。若望大乘終名為偏非究竟正也。知者窮真遍俗皆悉明了。釋論明知知于數法非數法。若常無常皆知皆遍知非數法即是真諦。其慧無若干也。遍知數法即是俗諦。深識根機隨緣方便有若干也。約此故名遍知。自覺者覺真覺他者覺俗。覺俗故即是隨緣方便若干不同。覺真即是性凈無礙之慧無若干也。不思議中正者觀中道名正。三諦普照名遍。知三諦故名知。但中道之中非數非非數。非常非無常。深悟此理名無礙慧。雙照二諦俗中差別。知病識藥隨緣方便。垢凈不同調伏眾生故有若干也。真俗自覺覺他例前(云云)。故名正遍知也。多陀阿伽度名如法相解如法相說。若三藏中明如法相解者。即是契于真如之理亦稱俗理。而知亦名如法相解。是無礙慧無有若干。應以何法教化何法調伏何法入佛慧何法起根。機感差別而作若干說之。雖復異說皆實不虛故言如法相說。故名如來。釋成垢凈之義也。不思議中如是。佛馱名覺亦名知例如前釋

就二辨三句廣中為五。一明三句義廣阿難所不能持。二明假使多阿難亦不能持。三明阿難悔責。四明佛慰喻。五釋不能持義如文

第二明彼菩薩請菩薩之行。即是對上復宗明佛國因即為三。一請法二佛為說三稱嘆還本。請中為三。一悔責二領解三請法。請法者始香積之國以香味二法來此度人。今欲將此土之法還彼作佛事所以請也。彼菩薩雖是大乘之機得悟中道。而于雙照二諦猶未深遠于小乘斷伏俗中未了。是故如來為說雙照之義令其化道無壅。譬如王國備有文武兩種隨其靜亂用有興廢。無賊之世器鈍人羸有寇之時兵利將勇。今明十方佛法具有三諦之義。但娑婆多難于權化為明。諸菩薩等于雙照純熟。彼土善根深厚。于中道實慧速得通達。權道有疑。菩薩欲游于十方須遍行三諦。故須請也

佛上答因義有二。一橫明二豎明。此中亦二總釋別釋。雖與上文名異義同也

今就第二佛答中為三。一總標勸學二釋三結釋。又二。一略釋二廣別釋。別釋中為三。一先明不盡有為二明不住無為三疊釋二種。就明不盡有為中為三。一標二釋三結釋。中凡歷四十句以明不盡有為。今言盡無盡者不盡于俗。而廣行萬行不住于無為不同灰斷。真俗俱照道觀雙流凈穢融通權實自在。俗諦是生死有為可盡之法故名為盡。真諦是涅槃無為空法名不可盡。故云盡無盡門。眾生應以此門得度。即以此法起菩薩根入佛慧也。亦是釋成室內所明如是疾者非真非有之意。若入此門乃能凈穢雙游道觀自在。則不為凈名所訶。私問若香積土菩薩方請此法云何能游此娑婆。私答以權引實故有斯問。以實隨權故能游娑婆(云云)。文中禪定如地獄生死如園者。此借子在難父在宅。雖有五欲常如受苦。若得拔難其心乃悅(云云)

第二從不住無為者亦為三。一標二別釋三結。就釋中歷十六句廣明不住無為如文

第三就疊釋不盡不住即釋成上佛國之中橫豎二意。橫則十七句。句句之中皆約四教四門以明橫相。豎則從真心徹至佛果有十三句之淺深。亦有結釋橫豎之義。今此中先歷四十句廣辨不盡有為。次十六句廣辨不住無為。對上橫豎明法相深廣之意。次有四雙疊釋三種權實二智。自地豎深化他愿滿釋成橫豎義。前橫豎說中不盡在前不住在后。疊釋中不住在前不盡在后。后前互辨者明無前無后前后雙融之意。今言不住無為則是于實諦無滯。自行事成。不盡有為則是于俗諦遍知化他無壅。權實雙照自他兼達。若三諦圓明自能深徹。則是無礙慧無有若干。若以化他無所壅礙故能垢凈雙游方便若干也

就此疊釋中有四雙初福德智慧為一雙。二慈悲誓愿為一雙。三識藥授藥為一雙。四知病滅病為一雙。約此應明權實二智。自有自行權實自行化他權實化他權實。自修中道之理為實。雙照二諦為權。此是自行明權實。若是自觀二諦之理為實為他說二諦為權。是名自行化他明權實。若化他明權實者此則約緣無定。或說權為實或說實為權。或于權中而辨權實或于實中而辨權實。逗機深淺逐物便宜不可復定。約此判思議不思議三種二諦。若是自行權實一向判屬不思議二諦。若自行化他權實此中亦屬不思議亦屬思議。何故爾。如通教所明二諦。含中道在真諦中。故言三乘人同以無言說道斷煩惱入涅槃。若是合真入俗者如涅槃云。我與彌勒共論世諦。五百比丘謂說真諦即此義也。雖不彰中道之名而有其義。其義兩屬故名為通。通者通于二乘。見真諦之空。若通別教圓教則亦見于空亦見不空。能通見空即是思議。見不空即是不思議。見空智慧如螢火。見不空智慧如日月日月照用既廣治惑亦大。二乘人智慧既小所斷亦小。若菩薩自行則見空不空。化他利物但見于空不見不空。故知自行化他權實亦屬思議亦屬不思議也。若化他權實一向是思議。二諦何以故思議。二諦無中道體故明真時則永寂如空。明有時如石里有金石金有異。于永寂之空真俗條別。是則以永寂之意而測真。如石金之心以解俗。故言是思議二諦。但思議之真有漸頓義。譬如金石漸漸融冶稍稍消磨礦盡金現。思議之真亦復如是。故有三種。如一切森羅對目千種萬形。原其同是四大此乃名下所詮。如四大雖復遍成諸物俱是無常生滅之法。名為中道。如生滅雖復遷謝同是無生無滅入于真諦。此豈非漸頓也。不思議則不如是。為有中道之本體約體明二諦名不可思議。譬如如意珠能雨種種七寶。珠中畢竟無所有求不可得只言畢竟空而能雨寶。不思議理亦如是。非真非俗畢竟清凈而能真俗具足圓備一切。真俗俱不可圖度故稱不可思議。若約此珠以辨通教者如珠不雨寶時。則無有金銀相貌此與凡珠何異。即是于俗破之求寶畢竟空無。此空與真諦斷空何異。約此明可思議相是三藏思議二諦也。若知其功能發愿求寶能于空中即出種種資生之物。此空不同二乘之人入真空也。所出之寶異于世間珍玩。此不同凡夫俗有如菩薩深見不思議二諦亦是開合。真俗具出二種如前。今將三種權實釋于不盡權實雙游之義也。復次歷四教明不盡不住。三藏教明若觀真斷結以空為證。則同二乘灰斷住于無為。何由能得三阿僧祇成就佛法。故不得住于無為。不盡有為者慈悲六度本約有修行教化俗中眾生。若入真則無此事。若斷盡諸有之因因盡則果亡。云何得處三界廣行佛法。今以不盡有為結漏而修佛法。能成道轉法輪以三藏化他權實具足也。通教不盡不住者。若盡有為則同二乘。若住無為乖菩薩道。是故方便從空出假利益眾生。如空種樹。巧妙方便故不盡有為。不取空證故不住無為。別教不盡不住者。若但用二觀為方便道。得入中道。是為住無為盡有為。今雖得入中道之理。但塵沙佛法悉未現前皆知皆學。豈得保此中道。應須照俗。是故從中反照二諦名不住無為。若除二諦之俗更無俗可觀。今照此二諦遍行一切佛道。故言不盡有為。不保中道故言不住無為。圓教中還約別教明義。若但觀中即是盡二諦。不照二諦即是住無為。今三諦圓觀一時能了。了真不住于真。了俗不盡于俗。不住不盡一時雙照權實俱明(云云)。若此間多惡故治兵講武多。以化他二諦逗之。于自行二諦未了。故香飯來此。便三乘之人近遠皆如身子之流。食此飯者至發心乃消。于法華中開佛知見。即是三種權實而得具足。彼土無惡但制禮作樂。唯以自行權實。于化他權實未了。是故殷勤請此方便還香積土。施作佛事令彼實行之者三種權實皆悉圓通自在無礙也。問彼土菩薩在香樹下得功德藏三昧。一切佛法皆在其中。云何言于化他權實未了。答有二義。一者彼雖具有彼土不行此化。則于二乘小道知根知藥不得明了。二者彼土雖凈有權有實。實者但稟一實之教未稟方便。是故請法也。復次將福德誓愿識藥知病四雙歷四教。一一作相分明成就(云云)。今且約圓教作之。福德莊嚴是五度之法。必須遍約有作無作兩種四諦。彼土中修行諸度具足塵沙佛法。若于分段中修福德滿。能坐三藏道場作佛教化眾生。故言不盡有為也。若方便有余中行福德滿。即于其土坐道場。乃至別教圓教報土福德滿。即坐道場作佛。今為遍滿此等福德莊嚴故不盡有作無作二種有為。為智慧。故不盡有為者。境能發智。若卻分段有余變易等。何所觀察。既不識分段塵沙境界相貌。是則智慧不滿。智慧不滿不能得隨緣諸土而坐道場。故不盡有為為增智慧故。此是用福慧二嚴結成上菩薩行也。第二雙不盡有為者。欲以大慈大悲拔苦與樂。此之慈悲何但拔思議二諦有作之苦。與其思議真諦之樂。亦拔不思議無作四諦之苦。與其中道究竟之樂。若分段苦盡即能道樹斷結為三藏佛。乃至變易苦盡即為別教之佛。以此大慈大悲利益一切故言不盡有為也。滿本愿者則是昔時起四弘誓愿。廣緣有作無作二種四諦。起此誓愿愿既未滿。那得盡有為也。第三集法藥亦如是。塵沙佛法約有而論。深淺根機大小性欲善惡對治。若色若香一切萬法悉須遍知。未具佛法不應滅受而取證。是故不住無為。無為之中無病無藥無能授所授。今欲作度老病死大醫王。授與眾生治煩惱藥。豈得斷盡有為。以不盡故能作三藏佛。知二乘四諦因緣法藥治分段之病。乃至能作別教圓教盧舍那佛。授與中道法藥。若盡有為無此等也。第四眾生是有為。今住無為則不入有為巨海。何得識知其病貪欲嗔癡種種相貌。既不識病差機說法是眾生怨。妄授于藥非是明醫。為知病故不住無為。為滅病故不盡有為。所言滅者非是滅無之滅。諸佛菩薩隨所調伏眾生之處名為解脫。自于中無縛能解他縛亦不縛不脫。能令眾生得不縛不脫。名之為滅為調伏。故不盡有為得解脫。故名為滅病

第三結如文

第三稱嘆還本。彼菩薩聞此方便化他權實之法歡喜解悟。敬禮辭還本土。上文初請法時慚愧悔過者。悔于化他權實未明。故懺悔除蓋請于勝法即得開解。三種權實具足圓滿。此是他土來此得益也。若是此土悔過得益者。如身子等食香飯已于法華中慚愧克責自悔過咎。既其克責覆蓋得除開佛知見入于佛慧。受記成道自行化他三種權實宛然圓滿。即是此土蒙他得益也。二土雙游垢凈不二成就圓滿雙觀之義究竟此在(云云)

　　釋阿閦佛品

阿之言無閦之言動。凈名以不思議之力接妙喜之界。令此間四眾見無動世尊及所居之國。因此為名稱無動品。但此部經文凡三處現于佛國。如佛國品答長者子竟。因身子之疑現于凈國。二者入室論道其事將訖。藉身子念食現香積之界。三者出室還佛所。復宗辨道明菩薩行。顯凈名所居妙喜之國。當知三處說法除眾生惑累。緣縛既盡凈土業成。現相正當表此。上文辨菩薩之行明佛國之因。此品乃現妙喜示佛國之果。因果之門以明出室復宗之唱。成上佛國因果之義證知。此經用佛國因果為宗。其文顯現就此為二。初明法身體用。二明所居凈國。諸佛既有法應二身。亦有性凈隨緣兩土。凈名極地大士亦同諸佛二智。非垢非凈。為是義故不舍妙喜而能垢凈雙游。二身二土利益眾生令得解脫。下文自說日月為除闇冥游于世間。菩薩示行兩土除諸癡惑。觀身實相即是同佛法身無礙之慧。無若干也。方丈臥疾托病興教。即是同佛應身方便引接。處妙喜界補無動尊。即是同諸佛有于凈國。居娑婆土助釋迦揚化。即是同諸佛示有穢土隨緣利益。凈穢雙游圓通無礙。同于諸佛所得權實。喻如十四十五之月。以簡佛菩薩異耳就第一明法身中為二。一佛問其法身。二身子問應身

就佛問為二。一佛問二大士答。就答中為四。一總答二別答三結四簡邪正

總答中言觀身實相觀佛亦然者只自觀己之實相與佛實相不殊。佛之實相與己無異。故大品云諸法如實相。即是佛實相無來無去故。此為三意。一者尋末取本。二者就位。三者觀心。尋末取本者明大士是金粟如來所得法身。與今釋迦法身不異。故上文云。諸佛種性色身悉皆平等。是故得知觀己實相與佛實相一種無異。故言觀佛亦然。二就位者明大士位。居十地補處之位鄰次于佛。當紹尊位只十地之相與妙覺之尊所得實相復有何異。三觀心者如上文云。諸佛解脫當于眾生心行中。求一切眾生心相即菩提相。眾生如佛如一如無二。實相者即是佛。故經言游心法界如虛空。是人即能知諸佛之境界。觀己心性既是實相。即是與諸佛心相義齊。譬如人射法(云云)。若正觀此相具如入不二法門亡于二邊正顯中道。此中重明其意。所以如來問者。以上來辨無礙慧無若干。諸佛身智功德平等。佛欲顯大士法身與諸佛不異。是故問其云何觀法身。若辨法身法身必有所指。所指之處即是佛國。故有此問也。他解。應身之佛則有封疆界城國土之名。法身冥寂有何國土。今解不爾。諸佛法身尚非垢非凈。而能隨緣雙游垢凈。今佛法身非境非智亦雙照境智。何意不得辨于國土真境界耶。故金光明云。不可思議智境不可思議智照。此不思議之境豈不是法身靈智所棲。普賢觀云毗盧遮那。是極妙法身而言有土名常寂光遍一切處。此豈非真國境也

第二別答觀三世中前際不來者。如見有未來之法入于現在。可得是生是來。可得是有邊無邊。本不見有未來之來。何況更有來入現在。是故前際不來。后際不去者。若有法滅入過去可得言滅言去。可得云如去不如去。今不見有法入過去者。是故后際不去。今則不住者。若有法在于現在。可得言在言住。可得言常與無常。今不見可得法在現在者。何得言住。故三世求不可得。他解金剛已前無常樂我凈。金剛已后常樂我凈。今解不然。金剛已前常樂我凈。何以故。佛性之法本自有之。非適今也。金剛已后無常樂我凈。何以故。經言十地菩薩更無量劫倒修凡夫事。若法身起應六道同凡夫生滅即是亦應有無常樂我凈。是故同他而不同也。他釋。應只是化化只是應。今解不爾。應能為化化不能為應。如凡夫外道五通之仙諸天神鬼。皆能有化。此不能為應。所化亦是暫時權有。不能卒其始終。今辨應是應同。同其始終一期之法名之為應。如來以無分別心任運之智隨機有感。應而用之無所為礙。不勞運念猶。如明鏡有像即現而影像相似更無差異也。如天仙所化作念經營方能有化。如盡運念動手圖寫人形。未必全不動念。妙不妙約此兩譬可知。不觀色者心如幻師作種種色。若知幻師是誑則不得所幻之色。今色從心幻師幻出。尚不得此心。何處見有此色。故不觀色。不觀色如者若見色與如異是則泯色入如。今不見色如之別故不觀色如。色性者或言如只是性。性只是如。或有此義。今圣人不容重說一法。兩唱所表今將此性為佛性不觀色。是空俗。不觀色如是空真。不觀佛性是空中道。以其計中道有佛性而起順道愛生是為頂墮。故上文云。我及涅槃是二皆空。唯有空病空病亦空。今不觀性是無順道愛故不觀性。非四大起者雖觀是身不于四大起惑如凡夫。不于四大起解如二乘。無惑無解故言不起同于虛空。是名實相。六入者能積聚六塵構造生死。不同凡夫六入積聚。故眼耳已過過于凡夫六根境界。不在三界者出真俗故。三垢已離者無三種國之垢。順三脫者緣一實相順三脫故。三明與無明等者。無明之源即是實相法性。此之法性無與等者無有智能等。此名無等等。三明者天眼能徹照未來。漏盡達于現在。宿命窮觀過去。達無明之始。雖復十住不見其始。唯佛能知始終。既云觀身實相觀佛亦然。佛窮無明之始。今知其始等于無明。漏盡者能知五住之漏。無明惑盡故言等。一相是真諦之相。異相是俗諦之差別。今實相非真非俗故非一非異。不自者游行詣他國名他相。遇到父舍名為自相。此應用真修緣修自生他生廣破。絕離此等自他入于實相也。非無相者非涅槃。非取相者非生死。非生死非凡夫。非涅槃非二乘。不此岸非俗諦。不彼岸非真諦。不中流非諸煩惱。離此離彼之此岸違非此非彼之彼岸。而化眾生者此總明法身應用。不此不彼即是不生死不涅槃。不以此不以彼即是觀二諦之智境智雙明。不可以智知者散諸法故即是真諦。不可以識識者聚諸法故名之為識。即是生死俗諦。無晦無明即是解惑解惑。即是生死涅槃。名即世間。相即出世。故真諦名為實相。無強無弱者生死是剛穬之法名強。智慧是扶理易悟名弱。非強非弱故是實。相不在方者法性不在生死封疆。豈有于界域故言不在。不離者只常寂光土。亦是于方遍一切處故言不離。非有為非無為如無盡門也。無示無說如維摩杜口也。不施非是檀度之彼岸。不慳不同凡夫秘吝之此岸。六度例爾。涅槃審諦為誠生死虛假為欺。不來乘如實道來。成正覺。不去是乘從三界中出到薩婆若。離此去來。不出非二乘。不入非凡夫。言語道斷如凈名杜口。非福田如訶須菩提。非不福田如慰喻須菩提。非應供養如訶須菩提。非不應供養如來正覺是名應供。同真際等法性冥契真實也。不可稱量即是不思議解脫之法。乃至動亦如是。同眾生一切眾生亦如是。無分別者入一實相不見高下。無失無三種漏落三土也。無喜無厭等皆約三土煩惱以明。無已有當有等。應約涅槃釋三世偈以釋此意

三結。四簡邪正如文

第二舍利弗問者。舍利是起教之人。既知大士法身實相同于諸佛。次顯應身隨緣化物無方大用之能故問也。此問猶挍三藏之意。若三藏之佛沒則不生。若三藏菩薩猶有惑累則有于生。若爾問其何沒而來生此。就此為二。一彈折身子二佛發其所居之國。就初彈折為二。一身子問二答。答中為五。一先反質二譬顯三問四答五引佛語為釋。反質者汝解脫之中尚無沒生。我法身中那得沒生。汝既不爾何得以此為問

二譬如幻師幻沒幻生。此豈是實若無實錄不得謂有沒生

第五引佛語釋中云。菩薩雖沒不盡善本。不同二乘灰身盡智名盡善本。菩薩不滅智所作功德亦不可滅。以此善本能益眾生。不長惡不如凡夫之積集不盡善本。不同二乘之滅沒。由善本不滅故能應于垢凈之國。俱不長垢凈二國之善惡也

佛答凈國中為三。一佛說其所居隨緣凈國。二身子稱嘆。三大士釋出。就釋中為五。一問日共闇合不．二答．三問日何出．四答．五釋出齊此。是明人同諸佛有法應二身也(云云)

第二從大眾渴仰欲見妙喜去即是現于凈國。是大士所游居處。此有三意。一驗大士之凈國。二令時眾起凈國之行。三令發愿往生。是故有此一段文來。就此為七。一大眾飲渴欲見．二命令現．三奉命移取．四佛勸時眾修行．五大眾發心．六利益已還本．七身子稱嘆。今言大眾渴仰欲見者。聞上妙喜之國是大士所居。是故一心渴仰

第二佛命令現為二。初明佛寂照鑒知知其有念。二正命令現

第三奉命現為六。一心念欲移妙喜山林世界．二正現神力．三得神通者覺驚怪．四佛稱是凈名所為．五不得通者不覺．六入于此土無損減

第四佛勸時眾修無動如來之行。就此為三。一勸觀彼土嚴凈。二時眾對曰已見．三正勸修無動行者。如佛國中答長者子所明。又如入室安慰調伏行于非道通達佛道。如盡無盡門即是凈土行也。第五時眾發心修行為二。一發心二發愿。有十四那由他即悟者。皆是上來種種說法種種神變。正說將竟。現此凈國俱蒙如來勸發。是故一時便有十四那由他得悟也。二發愿者凈行深微不易可辨。立誓生彼于彼修行。此中佛記即應當生。得記有二。一遠二近。若是立誓之后必定生彼。即是近記。若是修凈行因必招凈土之果。如彼佛國。即是遠記

第六如文

第七身子稱嘆為六。一佛問見不。二奉答唯然．三為一切眾生發愿．四自蒙有寄．五嘆聞經功德．六況出福深。就況出中約六番往釋如文。若依此語意即是流通段。今明身子小乘之人。非是任持大典故不屬流通。但為流通作于起發也

　　釋法供養品

此品正明帝釋弘經護持大法。即是第三流通段。凡有二品。流通是從譬得名。如淇源耳釋從上被下名之為流。無所壅隔名之為通。今用此無上法寶實相之經被下代眾生。使無壅隔。季末有緣皆令沾潤。此是慈悲純厚故也

此文為二。初從此品明天帝護法。格出月蓋法之供養明護持之利深顯弘經之德重。二從囑累品去。明大圣殷勤付囑鄭重當令季像必得宣通。就前為二。一天帝稱嘆弘經二如來述成其意。初為三。一嘆法二嘆人三發誓。今言天帝欲護持大典修習勝門。有持此經志存覆育。即是以法供養法身。如釋論云。迦毗羅生身生處摩伽陀是法身生處。為報恩故多在二國說法。二國之中為報法身多在摩伽陀國說法。護持即是法供養也。復次天帝共梵王同請說法。如來受請觀機知不堪大乘仍開小教。小教既興次應說大。今此不思議解脫猶是酬其昔請。釋論云。說般若猶是酬梵王天帝之請。天帝既蒙酬請歡喜護持。若作是言天主得阿那含不應流通大教者。此是三藏中謂為那含。華嚴說天主住十不可思議法門。豈不堪弘通此法。復為天主率化群下最為風靡。就嘆法中先嘆不思議解脫之用。次嘆實相之法。非法無以成人非人無以顯法。故須雙嘆百千經者即是初教阿含等經。阿含中亦授彌勒之記。何妨對文殊說法。復次通教別教之中未曾聞此圓教法門具足之道。體用難思昔所未聞

就嘆人中為二。初釋聞經功德次況出如法行者。閉眾惡趣是止善。開善門是行善。行即是觀止即是定。此中約因果兩判。為佛護念者明其修止行兩因。深契道理是故加于可加。故言護念。但佛普護眾生。眾生無瘡毒不得入。若修此止行之因即是信心瘡義。亦得護念。觀心者只止觀調心名為覺。一切邪念紛動即用止觀二法觀之。不令緣念得起。是則常為覺心所護。降伏外道即是伏見思兩惑六十二見諸邪計之道。得菩薩道已能降煩惱魔如前說。乃至四魔八魔十魔。故上文云。始在佛樹力降魔得甘露滅。覺道成已于諸法無掛礙。志能摧伏諸外道。即是發心修學圓觀之人。入初發心時即能八相成道。名之為佛。降魔勞怨度脫一切修治佛道者即是外化。為八相之佛而內心于法身中修治道地滿殘余佛法。安處道場如光嚴中辨道場相。履佛之跡行佛所行住佛所住。諸佛如是來我亦如是來。皆是鄰果往嘆。若有持讀者去是第三發愿弘宣

第二從佛言善哉去。是述成天帝上三段。一述其嘆法．二述其嘆人．三述其發誓。第一吾助爾喜者明此經是三世佛不思議菩提。即是述其嘆法。言三世佛不可思議菩提即是實相之法。佛由此實相得菩提也

第二從男女受持此經則為供養去來今佛去。是述其嘆人。就此為四。初格量功德．二問．三答．四正格量。就前格量中為二。一格現在供養佛二格滅后起塔。第二問如文。第三答為二。一答多矣。二釋其不可盡所以。大乘經中多格量供養生身不及法身。何以故。如此正言生身之福不動不出。法身功德能動能出。出離生死故言福不趣菩提。二能趣菩提。于實名了因于余名生因生因是緣因。福德不動不出不至菩提。功德有盡。于實名了因。實即實相了因照了。與實相相應能趣菩提。功德不盡同虛空等法界。豈得與前福德不動不出有限之法為量。供養生身名為生因不趣菩提。供養法身實名了因能趣菩提。是故格量不可限極。金剛般若云。住相布施如人入闇則無所見。不住相布施如人有目日光明照見種種色。東方虛空不可思量。南西北方亦難測度。法供養為最。復次大品云。實相是三世諸佛之母。母若得病諸子憂愁。若實相之法不廣被眾生。約眾生故言實相病。若止供養一佛于余佛無功德。若謗一佛于余佛無罪。若供養佛母實相之相即于三世十方佛所俱得功德。若毀謗佛母則于諸佛為怨。是故述天帝云。諸佛菩提皆從是生。菩提之相不可限量。第四正格量中亦述其上嘆信法兩行。聞是不思議之經信解。是述成上信行人。修行福多即是述上法行。第三述其發誓弘經護持流布。從過去藥王佛去文為四。一明過去法供養之因由。二明王子月蓋。三結會古今四結釋述成

就因緣由籍中為三。一明有佛。二明有王敕示諸子令興供養。三明諸子奉敕宣行

第二從其王一子名月蓋去文為九。一王子獨坐思惟求勝供養．二空中驚覺．三仍問勝法．四天勸問如來．五往請于佛．六佛為解說．七聞法得順忍．八佛記其護法．九出家為道為法供養

就第六佛為說文為二。初明勝妙之法。二從若聞是等經信解者明供養之心。就勝法中為四。一從佛言去明最妙之法。二菩薩法藏者約法論因。三從能令眾生坐于道場去是約法論果。四從諸佛賢圣去是為佛所嘆印其因果。今釋第一所說深經者。然實相之理非深非淺為深淺兩緣。于非深淺之中作深淺二說。淺者即是三藏通別之經。深者即是圓極之教。故言深經。深經相貌即如大士上來所說觀身實相之義。即是清凈之深經也。難信者如一微塵中有大千經卷。人無信者。實相之理止在心中無勞遠覓。近而不識說之不信。故云難信。難受者若有所受則有所行。若無所受則無所行。信受實相則能修行。若不信受不能修習。微妙者即是不思議解脫之異名。亦是三德微妙我法妙難思。清凈無染者不為三種見思所染。猶如虛空無諸凈穢。非思量分別能得者動念運想所不能契。無念無分別自然流入薩婆若海。亦非三藏通別方便之人所能測度。二明因。菩薩法藏所攝者明菩薩法藏聞持前行。三德秘密之藏不縱不橫無所積聚乃名為藏。含受諸法悉入其中。陀羅尼印者陀羅尼名為能遮能持。持善不失遮惡不起。不起不失名之為印。至不退轉者即是遮持諸善無有退者。亦是無生法忍不退之位。成就六度者(云云)。善分別順于菩提。即是善能分別諸法相。于第一義而不動。眾經之上者在三藏通別教諸經之上故。入大慈悲即是起無緣之慈。如上三十二種慈。離眾魔即是離八魔十魔等。亦是離三種之愛。天魔屬生死為愛流轉。菩薩離此故名離魔。及邪見者亦是三種方便中一切諸見。自此之前皆名邪見。實相之中皆離此等諸見。順因緣者因緣之性即是實相。順此實相深觀諸法。具生法二空因緣即法空也。緣實相修二空三昧。三約果明。坐道場者若能如此圓觀實相入涅槃。般若名為住。住發心住時即能八相成道隨緣作佛。故云初發心時即坐道場。轉法輪者是圓頓漸三教。故言轉法輪。天龍共嘆者既坐道場為佛利益一切人天敬仰。入佛法藏者安處諸子秘密藏中也。圓教攝四十二賢圣。偏教攝二十七賢圣。皆佛法藏也。一切智慧者皆令稟偏圓之人得入佛慧。法華云如是之人我今亦令入于佛慧。說眾菩薩所行之道者。菩薩以實相為道。雖復稟余教終引歸實相。依實相義者若因若果無得離于實相。約此實相辨于偏圓之教。故法華云若深智者為說此法即說于實相。又云若不解此法于如來余深法中示教利喜。即是說偏漸之教。宣說無我住空寂滅等也。能救毀禁者方便教中皆乖圓極名為毀禁。若入圓中無復方便之過。亦是小乘中毀重之者無懺悔處。若是大乘能有無生正觀洗浣。故言救諸毀禁。諸魔外道怖者斷除愛見兩種之心。故無五怖。第四諸佛稱嘆即契于實相。初心即能作佛。故為諸圣之所嗟嘆。背生死者背三種生死也。示涅槃者即是示百句解脫也。十方佛所說者一切佛道同皆共說此實相也

第二從若聞如是等經者是明供養之心。就此為二。一明信行二明法行。若聞說實相之法即于聞中生解。通達無礙名信行供養之心。若聞不聞如法修行觀因緣空斷諸妄見。見實相理得無生忍是名法行供養之心。復約四依釋之。于法了不可得是名依義。諸佛之教本為逗物根宜。不可定執故不依語。識是具煩惱法不可依識。不了義經是三方便。教非實故不可依。了義是可依。人是生身故不可依。達無明源底者知本來不生。故畢竟無滅。觀因緣無有盡者即是癡如虛空不可盡

第七聞法得柔順忍者即為二。初得順忍之益二解寶衣報恩供養。若作圓教明柔順忍者。柔是柔伏即是十信。鐵輪之位六根清凈。若發真明入理即得無生忍也。解衣供養為二。一供養二發愿行法供養。請威神加被使得降怨宣通大法

第八佛記者。但記其后代是弘法護持之人。與物有緣能興立大法。未見記作佛之文。遠而為論亦應即明出我齊文未有

第九明出家修道行法供養。就此為二。一明出家護法。二明化人多少。百萬發菩提心是用圓教所說。十四那由他發二乘心是用方便誘引。用此圓偏兩法導利眾生。故是法之供養

第三結會古今如文

第四述成上發愿弘經護持宣布。亦護行經之者悉使和安

　　釋囑累品

此品流通文中第二。前明天帝發誓弘經。此辨如來金口所囑。囑是付囑為義。以無相之實法付囑弘護之人。累是煩勞荷負之義。今將此大法專為己任。令外難消轉內行宣通。故稱囑累也

就文為三。一佛付囑彌勒．二付囑阿難．三大眾聞經歡喜。付彌勒中為二。初佛付囑．二彌勒受旨。就佛付囑為三。一正付囑此經．二釋．三簡得失。正付囑中為二。一付囑尊經．二命神通守護。以無量僧祇所集付汝者。若按迦旃延所解三藏中。明三阿僧祇習學佛法。百劫種相佛道現前。此是三藏小乘淺近之法。修學研行劫數為少。若按釋論彈于此義。佛法無量豈是三祇所學能遍。乃經無量億僧祇習塵沙佛法諸深法門。乃可圓滿大乘深妙。是故學劫亦多。今言無量劫所習。故知是大乘妙典付之彌勒

第二當以神力廣宣令無斷絕。即是命令守護。但以此大法付囑彌勒者。正明次紹尊位。智斷方圓與物有緣。神通具足堪能弘護令不斷絕。若末代眾生去圣既久非唯神根闇濁。亦乃障礙多興。如多寶處必饒怨賊。道高魔盛妨難則生。若不得圣力冥扶則外難侵逼。若蒙神光加被亦使心解開通。內因外緣既整法寶則無斷絕。是故命以神力加諸眾生堪聞之者。此中應引優波鞠多為魔所惱。令無數人不得悟道。遂令受化之者為魔所惑。用神力縛于魔。一切聞經得益不可稱計。亦恐是用神力弘經之意

第二釋者從所以者何未來世去。即為二。初明末代亦有得道之機。次明不聞斯經則失善利。前明末代有得道之機者。但凡夫緣悟不同。或見法王面前得益。或因去世渴仰生悟。故經言應以滅度得度者而現滅度。如為治狂子故實在而言死。留諸香藥色味芬芳悔懊心生。服藥即愈。若不見佛克責精進愧不值佛世。因是入道得出煩惑。故佛去世后一百年十萬出家九萬得道。當知佛后之機亦復無量。此應引鞠多佛在之時求出家。覓智齊身子。佛言不得。即退還外道法中。佛因記之。此人得道之機在佛滅后。后為阿難弟子度人無量。得道恒沙時人敬譽為無相佛。即是釋未來世中天人龍鬼有發心之緣。樂于大法必得度脫。不可不弘如此勝教使其聞也

第二從若使不聞是經則為大失者。但聞三藏方便之說則失大乘毒鼓之利。普賢觀云。法將滅五百歲時一心修此法華三昧即得六根清凈。故知末代亦能有入大乘之機。若不聞此經永失法利故須宣通

三從菩薩有二相去是簡得失。就此為二。一簡得失二廣舉非釋。得失中為三。一標相二略解釋三約人釋。若是三藏教中多就因緣歷別事相之中以明諸法。若依此學者是新發意人。諸大乘經別圓之說無依無倚離諸心識。言深經者即是貪欲即是道恚癡亦復然。如是三法中具一切佛法。若離是三法而求菩提者。譬如天與地。指此三毒之性能通達三毒實相不可得。猶如虛空。而能出生一切佛法。彼經云深達此法者亦不破于戒。深達此法者亦不著無礙。行人多謂三毒是道。而著此無礙毀于正戒正見。何謂是達于三毒之性。其達此者無毀無著。乃稱經意。實相之法非因非果說為因果。故言是因非果如佛性。是果非因如大涅槃。今三毒之性亦非因非果而說為因果。說為因者即言三毒是道具足一切佛法。說為果者一切眾生常寂滅相不可復滅。若能聞此貪欲之中辨因果二道無毀無著。不生恐畏。當知是久行菩薩。如此菩薩但好實相深法。不復樂于文華才藻綺飾之言釋于貞干之法。以此往推知是久行菩薩也。若樂言辨發言藻麗文字章節。乃當一往悅于聽者終成添水之乳。醫于實相非久行所行。以此簡之知是新發意菩薩。如即時人數論分別問答言有眉眼。亦聞大乘無倚之說。謂為晃蕩不生信樂。此中應引須達請佛為老母說法。老母十方背佛佛十方現形要不信受。后阿難化為輪王。方便引接心地歡喜。信伏心生還歸于佛聞法修道。何故如是。此是往日沙彌和尚多說實相甚深之語。聞不能解不生信慕。阇梨多說因緣諸法事相。教化事會其心。心生愛玩。由是緣故。今聞我語了不入心。機在阿難回心入道。阿難雖復令其生信終歸于我。乃能得道。故知文飾之法乃是悅耳之緣。非究竟之旨。方便引入為進悟之漸。故所不論耳。實相深法能作得道之要。毒鼓之譬此之謂也。約此明新發心久行二種之人。但看飾辭直語則知得失

第二從復有二法所未聞經去。是明廣舉非。就此為二。前明二法釋前新學毀謗不近。后明二法釋前久學不應輕慢取相。前毀謗不近者。此中如喜根菩薩但說實相之法。明一切法中有安樂性。勝意稟三藏法威儀無缺持戒頭陀。忽聞喜根所說與其學習相違。心大驚怪毀呰誹謗不肯信受。即時作法擯此喜根。擯法亦成即入地獄。此是新發心人稟方便教毀謗般若不信深經。如此之人須深淺知。二者或時不謗此法。然于持法之人者無敬近心。或復有時說其過惡。此亦是失相。皆非久行調伏心者

第二舉輕慢取相。大品明。菩薩若于同住新發心人生輕蔑相。謂此人無所知曉。起此一念慢心卻損無數劫功德。更還受罪。如其罪報竟方能發心。乃復今日德行。以此而言輕慢之心大為過罪。非唯障得無生忍乃更受罪殃故簡為非。次復有菩薩雖解深法而取相分別階梯漸次。取相分別生決定想。復是動念之法非究竟道。何以故。諸法實相清凈湛然尚無一相。何況有二無言無示。言之者失理示之者乖宗。以此分別思量之心何能契會寂滅之法。如三時四時五時半滿四宗六宗等義。皆名法師。探采經意而制立名目。判釋義門欲言當理。皆非一極無言之術。今家正意則不如是。圓融法界冥契真極。不欲令心與眾生乖諍。雖復立此四教直欲通釋諸經之文欲窮源底。終不定執四教之義。或時三教二教一教無教八教出沒不恒。多少無定轉變自在隨人消釋。不令此心介爾有著自執己見非他所解。若作如此但是諍論非入道方法。南岳師說偈。狗見影便斗。斗之不肯罷遂至渴而死(云云)。今約此簡非約營道之意。但行人心路不同。雖復種種不出二修。一圣說法二圣默然。須識己心便宜方便。若有沈塞于默然之道不得開心應須聽法。或近善知識能開人心。或從經卷尋求義理曉發此心。或時聽法紛動不能靜攝尋經討義于事紛結。覺于心補無深利益。即應冥目束體自靜其心入默然道。語默兩行調伏其心。研粗和適善能取與簡擇真偽。如是時中任修寂靜。如是時中任修智慧。譬如天地或晴或雨調節陰陽。是則萬物得生。若純雨不晴則種子爛壞。若純晴不雨芽嘴干枯并不能發生萬物。要須調適然后乃善。行者如是一向默然則沉昏闇塞。若純用分別諸見競興。此則權實不合導師不生。善巧運為豁然入道。夜見電光則入圣法。是為學道之者善識是非簡別邪正也。故大論言時雨數數墮五谷數數生。法雨數數雨善法數數生。若不將圣說圣默數數調御實相谷不生也。若偏著知見終無入理。故云雖讀百千經邪見長諸非。吾我毒甚盛雖謂懷常子。石女終不生。若于圣說法中能聞即悟。通達諸法自在明了即是信行。聞不得悟四念思惟。深徹深照得其邊底是名法行。圣默然中亦有信行法行。如是禪觀之時隨觀一境。則遍通諸境心地開明無纖芥之疑礙。如空中風是名法行。若策觀之時不能得悟加功慊到婁婁不曉。若從善知識聞若經卷中見。豁如空中無云表里洞徹此是信行人。又從受化為語。如聞而行是圣默然。如行而聞是圣說法

第一彌勒白佛者正明奉命受旨。就此為三。一彌勒受旨。二諸菩薩受旨。三四王受旨。就初為二。初受旨次述成。初中又二。初受誠旨二受勸旨。從奉持如來無數劫去是受勸旨。就此中為二。對上二種。一奉通經旨二奉神力護持旨。此中自云與其念力而建立之。若依安樂行有所說法冥空益其念力。亦如人說法時思量只至一條二條。此至說時即見三五節意。或可是心入義門而能明識。或是冥空助念加被其人。第二佛述成。第二諸菩薩受旨發誓。第三四王受旨發誓

第二命阿難宣經者。阿難跡居小道復得羅漢之身。入無余之時則生分永盡。何得奉宣大經。此意止令傳持無謬結集法藏。故命宣經。若就本為語能持十方一切佛法。豈容灰滅不能宣布此經。就此為三。一佛命．二問經名．三佛答二種名。要旨者即是實相。實相總攝諸法。得要即得諸法也

三大眾聞經皆大歡喜

維摩經略疏卷第十

貞和三年三月二十九日染江南之[少/兔]毫寫山上之鵝教雖不遁講眾殷勤之芳命猶恐繼門主奇妙之高跡而已

時元和二年丙辰九月上旬折之

本云此略疏十卷依無古點山門竹林房盛憲僧正自江戶新本被送越之間貴命因難辭自去春二月初至于當月十四日點朱終功畢問疾品已前本經無之故諳令推量本經文句分文若相違之處后賢本經見合可校之即課當山例講眾之初學點朱寫留但忽卒至于武州江戶遣之故不能校合朦氣多疾凌之令點之故謬錯有之乎又第八卷之內前后錯亂之處質之押紙付文二丁在之后見可細尋之

寬永十八年辛巳六月二十一日于蓮乘院奧隱居閑亭快倫記之