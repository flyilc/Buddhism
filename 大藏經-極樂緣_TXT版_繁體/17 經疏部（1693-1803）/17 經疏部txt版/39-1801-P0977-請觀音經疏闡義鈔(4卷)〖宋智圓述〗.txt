　　No. 1801 [cf. Nos. 1043, 1800]

　　請觀音經疏闡義鈔序

此疏自智者演說。章安記錄。古來人師無聞贊述。既傳授道息。后學往往有不知其名者。知其名而未嘗披其卷者。於乎斯文之未喪也。一線爾。吾不肖而實痛焉。吾如默默則何以傳后。遂因疾間輒約文敷義。筆之為鈔。凡二卷。庶申明于大旨。開發于童蒙也。既成乃作序。以言其由。復作闡義之名以名之

皇宋三葉登封之明年歲次己酉。孟夏哉生明。于南塔上方病中序

請觀音經疏闡義鈔卷第一

　　　　宋錢唐沙門釋智圓述


請觀音經四字是疏之別名。疏即通名。以解釋諸經通名疏故。以別簡之。略標四字。疏者疏也。決也。疏理經文。決擇義趣也。然智者。釋經解題稱玄義。解文稱文句。玄文合成一部者。則題為疏。今即合者。故題疏焉。天臺所住之山。智者。能說之人。昔隋煬皇帝時為晉王。既從大師受菩薩戒。乃依地持經立師之號。號為智者也。大師者。大乃褒美之詞。師者教人以道之稱。古者或解行可軌于人。人必稱之為大師。暨唐懿宗朝。補署行焉。自茲厥后雖有其實莫敢召者。說者縱辯而談。非秉筆制述也。斯文既是弟子章安記錄。故不書諱。而書其美號也。弟子者資則舍父從師。敬師如父。師之謙讓處資為弟。是知弟子之名。韞乎敬讓。故師召資。為弟子在于讓也。資亦自稱為弟子。在于敬也。雖有異說。今依凈名疏焉。頂法師者。諱灌頂字法云。臨海章安人。而云頂法師者。此疏元無記者之號。后人狀之。故不書其諱。是禮也。如法華行儀法界次第。既大師親撰。故皆自書名諱。至于諸部凡弟子記其言者。皆云智者大師說耳。又如涅槃疏。既經荊溪治定。故亦書云頂法師撰。此為標式。來者宜則之。禮云。二名不偏諱。謂二字之名不一一諱也。故今稱頂而不稱灌。又如大師之諱智顗。今稱智者止諱一字耳。偏其諱非古也。后世之節制耳。然則詩書不諱。臨文不諱。講者具稱故無咎也。法華有五種法師。一受持。二讀。三誦。四解說。五書寫。今章安即解說人。故人召為法師也。記者記錄師言也。次入文。此下分節科。既別行不復編入。人法者。請觀世音菩薩人也。消伏毒害陀羅尼法也。若約自行應先法后人。以諸佛所師所謂法也。觀音由悟法成道故。今約化他故先人后法。以法不孤運弘之在人。故觀音說所證之法。治他三障之毒。故經題先人而后法也。人是下無緣之慈。超彼生法故曰至慈。道過凡小故稱大士。離二邊惡故曰至良。治障不虛故曰神咒。大士即能說之人。神咒即所說之法。至慈則顯大士之德。至良則美神咒之功。群機即月蓋及毗舍離人也。能必對所。若以群機為能感。觀音即是所感。觀音為能應群機即是所應。今圣沒所感目為能應。凡沒所應目為能感。各從功力以能為稱。故知凡由理具三千故。能感圣。由三千分顯故能應。消伏等者。消謂消除。伏謂調伏。三障通名毒害。經云。消除三障無諸惡力。即是用。又生善故言力。滅惡故言用。此咒消除三障用也。顯發三諦力也。正體即三德此間等者。以陀羅尼是梵語。翻就此方名遮持也。三義即持名持行持義。二邊即生死涅槃。故知三德之理即寂而照。故能持即照而寂故能遮用。即下此疏釋題。凡有三番。俱論三義。一能說人。二所說法。三經總題人及總題。在下方辨。法有三義。正在此文。故至別釋但直爾解。總別二文互現其義。大師說法之巧也。章安秉筆之妙也。然今部通四教而三番三義。并約圓論文之旨。故應修門故。深收淺故。佛元意故。說者觀者宜乎思擇。事者下三文。皆直示毒害。以顯消伏。虎狼等者。即經云。逢值虎狼師子及毒藥刀劍。臨當刑戮稱名誦咒。而得解脫者。皆約事消伏也。五住謂三界見為一。三界思為三。足根本無明成五。皆昏煩之法惱亂心性故。通稱煩惱。即名此煩惱為虎狼等。經云。凈三毒根不被三毒等。即約行之明據也。故下疏釋虎狼。引金光明十地猶有虎狼之難。蓋此意也。修一心三觀破五住惑。即約行消毒也。法界無礙者。三諦一心名為法界。生佛互融一一咸遍。故云無礙。無染而染者。凈名疏云。中道自性清凈心。不為煩惱所染。本非縛脫不染而染。難可了知。即是眾生迷真性解脫。起六十二見。考彼言義允合今文。若消今文。應云法性之與無明。遍造諸法即無染而染。全理性成毒名理性。毒由理毒故即有行毒事毒也。今觀諸法唯心染體悉凈。即神咒治理性之毒。即下經云。皆入如實之際也。若爾。與約行何別。答前約行者。是約智斷。智即能斷。斷是所斷。五住斷處名消行毒。今則不爾。專約諦理。理非能所。但由具惑即是無染而染。名為毒害。惑即法性。即是染而無染。名為消伏。是則惑性相待非關智斷。或謂性惡是理毒者。毒義雖成消義全闕。若無消義安稱用耶若云有者。應破性惡。性惡法門不可破也。五重下注云云者。次第辨示不假。先列名者下。辨示五章。夫釋名總論三法體宗用。別論三法教相。分別三法。人法為名者。請是能感。觀音是能應。即感應。宗消伏毒害明其力。用即救危拔苦用也。陀羅尼明其正體。即法身體也。釋名總論其在此矣。靈知至為體者。經通四教。理有偏圓。若論正體唯取圓理。靈知寂照皆法身。即照之義。然雖寂照不二。菩薩既從觀智立名。以所從能乃以照義為體。例此若以止定為名者。應以寂義為體。靈知即法身靈明本覺。寂照謂靈知。是法身即寂而照也。應知三身并常三諦俱照。從勝從本且指法身。又體性本一有種種名。故使諸文明體。隨文約義名字不同。法華正約開權。乃以實相為體。涅槃既是示滅。即用性凈涅槃為體。普門既談二身。乃以靈智合法身為體。靈智即報身以報合法。二身明義乃真身也。至若今經三圣降臨既表三德。故以法身為經之體。又普門品明隨類現像。此經明圣主來儀。約身義便故于辨體俱立身名。感應為宗者。月蓋致請為感三圣。遠降為應。教興由此故以為宗。然諸經或以因果為宗。但于今經明義不便。何者。因果語通凡圣各有。如舍離人致請求救為因。未來證道為果。此凡有因果也。觀音昔在凡地為因。今居分證為果。此圣有因果也。今以凡雖有因果。但以感為名圣。雖有因果但以應為名。故以感應為宗也。救危拔苦為用者。以舍離病苦危若倒懸。以大悲救拔令平復如本。雖亦與樂拔苦為正。大乘為教相者。包含曰大。運載曰乘。教則圣人被下之言。相則分別同異。雖部談四教。而三教大乘為其正意。三義往簡者以約修行始終。三義收盡。謂依教修行行成契理。以三義俱有通別。故有通別之名。此三乃通別二名之義旨也。若以位分即約教屬名字位人。稟教生解故。約行屬觀行相似。依解修行故。約理在初住。分證本理故。然于約行復須從容。若論造修猶居名字。的取行成方名觀行。凡當辨位。須知此旨。教者下釋。此三義約理約行。皆對理性而為通別行別。同歸理一。名異唯初約教不對理。明聲聞者。聲謂所聞之聲。教即八音四辯也。聞即能聞之機。用耳識攬別也。大論云。耳根不壞聲在可聞處。機宜既異所說則殊。所說既殊諸部乃異。此經彼經各有名故。故曰名異。余弟子即三乘賢圣。問智論云。佛經通四人說。謂弟子諸仙諸天化人。今何言非。答為佛印可同稱佛說。如今經觀音說咒。身子說四大同入實際。以佛印故皆名佛說。入道多途者。至理虛通目之為道。諸經稱四悉。機示其入理之路。不獨一類。故曰多途。觀門有異者。如法華四安樂行。為入理之門。今經以數息等為入理之門。又四教四門不同。俱是異義。契道者。謂契會真道。即入初住分證三德之時也。至此位時修性一合。無復分張。故云同歸一理。理者。即向觀門所契之理也。真如者。體非妄偽故言真性無改異故。稱如不虛名實至極曰際。非生死相非涅槃相故。名實相。阿梨耶亦阿賴耶。此云藏識。以能藏自體。于諸法內藏諸法于自體內故。此皆一心三諦之異字也。問何不用第九凈識為詮理之名耶。答大師依地論明阿梨耶識。是真常凈識。不立第九。若依攝論。梨耶是無記無明隨眠之識。九方名凈。是知二論隨機故異。若就即義唯至第八。猶云即無明是法性也。若就離義乃立第九。猶云斷無明即法性也。若曉今宗理應無諍。不即不離一體無殊。而即而離何妨兩立。喻之波水大旨可知。人法下明來意也。陀羅尼。是三德即所證之法。觀世音。即能證之人。自既已證三德。今說此咒令他亦證三德。是則法假人弘人因法立。相成相即不可暫分。今順經題約化他義。故先人次法。是自請者斯那問。身子根境相應攝住。自為入道之門。故是自請。月蓋為舍離重病。故是為他佛說偈付囑流通。為護正法。此之三種皆名請觀音也。若約經文則為他居初。今約義便故先列自請。以自請意狹為他。次廣護法最廣從狹之廣而為次第也。問斯那請。身子說六根如來付囑八部。何名請觀音耶。答觀音遠降意在說治障之法。斯那所請亦為此法。如來付囑八部。亦只令此法久住于世。約人雖殊法門無異。以法顯人俱是請觀音也。三請對三聚戒中。應以第一對攝律儀。第三對攝善法。瓔珞經云。律儀戒。謂十波羅夷。戒疏云。攝律儀能令心住。此與斯那自請義合。瓔珞云。攝善法。謂八萬四千法門。戒疏云。攝善自成佛法。此與如來護法請相應。瓔珞云。攝生謂慈悲喜舍。化及眾生令得安樂。戒疏云。攝生成就眾生。此與月蓋為他請相應。是故今經三請。即是三聚。此三聚名出方等地持。而文云。自請是攝善法護法是攝正法者。或是文誤。或別有據。若得下示三戒本融。前文既對三聚。此中止會二名。亦恐文誤。應云自身戒明凈即是攝律儀。定慧明凈即是攝善法。明凈即相似分真亦義通觀行。引華嚴者。諸法唯心戒定慧三即心而具。我心既爾生佛咸然。彼我互融故無差別。由無差故。故佛以所證說示于我。我心既凈還能化他。三聚之義于斯著矣。方知三請其體本融。二傍下云云者。自行為正。如斯那為他為正。如月蓋護法為正。如如來傍正互論。必具三請。后世行者思齊在茲致至也。祈告也。干求也。要心者。要謂要期。皆出下引證。既先明自請合引斯那請文。而引月蓋者。文顯易見故。傍正而論三請。互具互引無在域限也。限意專請觀音不在余圣也。行請者。雖不標心以行凈。故自然感圣即行凈。是請故名行請。證請亦然。念佛三昧如般舟經三昧。成時見十方佛在空中立等。蓋言雖不標心。而證理時自見觀音也。行請位在觀行。證請位在六根及初住也。標心一謂位通深淺。身業下例示口意。各具三請也。向文雖云三業無瑕而正在身業。問口業倒身可爾。意業云何。說標心等耶。答若依今經觀心心脈。即見觀世音。是標心也。若依法華涅槃。但觀心性實相入觀行等位。自見觀音者。此既初不標心則是行請證請。然此論請皆約見彼應身。若標心無感乃由過現緣淺。非今請義。不標而感。此由過現緣深。是今請義。標心復感其旨可知。此圣既然諸圣例爾。且眾生三業互有強弱。強可為機。故于三業各論三請。足前十二者。謂自他護法。各具延祈愿三是十二也。問護法既是如來付囑。何故亦約三業論標心等請。答經雖付囑而行人。豈無為護正法請觀音耶。九界論請者。乃至三教菩薩為除界外三障。須請圓教觀音也。佛界須料揀者。應問云。九界可爾。佛界云何請耶。應答云。名字觀行即佛。為除分段三障故。須請分證之觀音。相似即佛為除變易三障亦爾。于分證中位位互作。乃至等覺為除三障請究竟觀音。此約圓中五即俱名佛界也。若克取究竟位為能請者。以眾生斷惡機在觀音。故須請也。則如經云。爾時世尊。憐愍眾生覆護一切。重請觀世音菩薩等。菩薩皆具眾德者。圓證實理故具眾德。文殊具云文殊師利。此翻妙德。以見三德佛性不縱不橫故。稱妙德。大經云。了了見佛性猶如妙德等。彌勒。此云慈氏。一體三慈無所不攝。故以為名。至論下明體性本融。釋成皆具眾德義也。是故德慈智三一體異名展轉互攝。以三德三慈三智無異體故。無緣種智并從勝說。中體雙照慈智俱三。但逗下明隨機立號。宜聞者即隨其所聞。有四悉益。所以各立一號。同是因地者。同是真因也。各說身因者。涅槃三十二云。五百比丘問身子云。佛說身因。何者是耶。身子答云。汝等亦各得正解脫。自應知之。何緣方更作如是問。有比丘言我等未得正解脫時。意謂無明即是身因。作是觀時得阿羅漢果。有說愛有說行乃至飲食五欲。如是五百共往佛所。各說已解。身子白佛。誰為正說。佛言。無非正說。三十二者。凈名中初法自在菩薩云。生滅為二不生不滅為不二。乃至文殊說云。無說無示為入不二。共三十二人。若兼居士默然則三十三也。同入下五百比丘四八大士。能入雖異所入無殊。約跨節論五百趣實例。如觀經疏云。四四十六同趣常樂也。一理者萬法雖差心性常一。故云一理。所以亦異者。義趣別也。此則理體雖同義異名異。如理有遍照義。故立觀智之名。理有遍攝義故立慈氏之稱。名義雖異。只是一理故云不離于理也。釋別名中應先分二段。初約境智釋應。次約界業釋機。總別釋者。總釋即境智合辨。別釋即境智開說。言破立者。以觀世之名。本是界外不思議境智。隨順機緣亦為思議境智。而皆絕四離百慮。人于此起四性執。故須先破四執。既破四悉被物則藏境智成。乃至圓境智成。故須后立。破者下先且標立境智之名。以為所破。世即三種世間也。今問下境智相望各有四句。在文可解。自境故境等者。謂境自是境智自是智。不相因也。此是自生者。若云境自是境者。境不因智照是境自生。若云智自是智智不因境發。是智自生。此中但難初句余三例之。故云等也。若欲備難者。次句應云若由境故智是智他生。若由智故境是境他生。何者。自境。故境既稱境。為自以境望智。智即是他今境從智生。豈非他境智。亦如是若合故境合故智者。此則境不由智故境。亦不由境故境。智境因緣和合故境智亦如是。此即共生共生有二過。墮自他性中。若非智非境故境故智者。此則離境離智無因緣而辨境智。從因緣尚不可得。何況無因緣耶。此四并是妄想推計。故須破之。問佛法皆云因緣和合。何故破共生。答為定執故亦須破之。四執破已四說無過。中論所破者。論云。諸法不自生。亦不從他生。不共不無因。是故說無生。龍樹既破。那得如前四種執一為是余妄語乎。六十二見。謂我大色小色大我小。即色是我離色是我。四陰亦爾。三世五陰總成六十。不離有無。故六十二皆邊見攝。今于境智起四見者。實八十八使具起。略言邊見及三受耳。若具論者。隨執一句謂我知解此法。法中計我即身見。執初三二句墮有邊。執二四二句墮無邊。乃六十二見所攝。即邊見也。如此妄執不當道理。即邪見執此是實計為涅槃。即見取。果盜謂此為道依之。進行即戒取。因盜有三苦者。樂受有壞苦。苦受有苦苦。不苦不樂受有行苦。樂受則愛等者。謂執一種境智為是。若他贊嘆。心則愛著生喜而心樂。即貪使。苦受者。若他違逆則忿怒生嗔而心苦。即嗔使。不苦不樂即不為毀贊則在癡使等分。亦在三使中收。又我解此境智他所不解。以其所執矜傲于人即慢使。既執此為是今雖不疑后當大疑。即疑使。是則十使宛然。皆從所執境智上起。將此歷三界四諦。則有八十八使。就思惟歷三界則有九十八使。今于五利略舉邊見。五鈍略明四分者。從要而言。以四句境智皆墮一邊。依此所執皆生三受。其相易見。故且明之。如向細論。備九十八故下。文云知句句中九十八使名識病也。八萬四千塵勞者。真諦三藏準十使經。以貪等十為根本。謂貪乃至戒取一一有九。隨眠一即成十。十即成百。前后等分各一百成三百。置本一百就前后二百中。又各以十使為方便。二百即成二千一百。約五類眾生。謂多貪多嗔多癡著我思覺。五品各二千一百。即成一萬五百。配已起未起成二萬一千。又配貪嗔癡等分。此四各有二萬一千。成八萬四千也。今云。四分開出者。惑數雖多四分收盡。畢竟空寂者無四執故。無依倚者以空寂故。問意者理既空寂。何故有道滅因果耶。答意者但識知苦集不為四執滯礙。即名道諦。所緣空寂即是滅諦。知四下示道諦相。污穢五陰者。止觀明九種五陰。一期色心名果報。平平想受名無記。起見起愛名兩污穢。身口意業善惡分二。變化示現名工巧。三善根人名方便。四果名無漏。今于境智起見起愛。故云污穢。不受即觀受是苦也。余二存略。道品等者。等取三四二五七覺八正也。又正下示滅諦相也。即以能觀為佛所觀為法。境觀不二為僧。三義一心即同體三寶也。覺了即能觀三觀。四執即所破妄惑。法性即所觀三諦。境觀不二故云和合。而于正勤心中示滅諦者。以道品約位則正勤是小乘內凡位也。以小準大即圓六根相似。證滅無所住心等者。謂大圣人內無四執外順機緣。令獲四益說境智異。謂若人樂聞自生境智。即說境是自境智是自智。以赴欣欲之心。或宜聞生善。或說必破惑。或聞則悟道。他共無因亦復如是。故使經論所明。若境若智不出自等。列名中四教境智俱順四悉。別教獨得名者。以出假位正以四悉化他故。圓名不思議者。則顯前三教皆思議也。然四境智皆是總釋觀世二字。應預知差別則至文易了。前二以心生六界三種世間為境。而智有體析之殊。別教以心生十界三種世間為境。用次第智。圓教以心具十界三種世間為境。用一心三智。一切法從緣者。證境智因緣皆是實有。破柝方空也。但有名字者。謂瓶已破首已斷。但有瓶首之名。實無其體。此喻出大經。是字不住即性空。亦不不住即相空。法眼等者。即十行出假說四教四悉境智也。雖無境智等者。法從心造全法是心。心本自無諸法寧立。不有而有三千宛然。無始不覺理具情迷。今既覺了知心即是不離。能觀別有所照而于一心強分境智。故曰而論。經言下境即所觀照即能觀。能所一如故皆云不思議。欲擬者大師尚謙表無專執久袪四執者。以得無所住心故。慈悲等者。被偏圓機示四教像。是故向約四種境智以釋其名。故經下引證也。維摩經身子問天女云。汝于三乘為何志求。天曰。以聲聞法化眾生故。我為聲聞。以緣覺法化眾生故我為辟支佛。以大悲化眾生故。我為大乘。觀音天女俱分真故。故得引證別釋中。若依名字為便應。先明觀智。次辨世境。若解義為便。前明世境。次辨觀智。以先有境可得論觀。若未有境何所可觀。譬如鏡鼓后方映擊。今從義便故。先境次智。三諦三境者。止觀明理性是一。對止名諦對觀名境。諸文所明諦即是境。不云二別。今亦同之。所以然者。諸文但云三觀不論三止故。且止觀行門。方乃委示。一因下列名此之三境者。謂此三境不一不三唯在一念。遍攝諸法三無差別。彼彼互融但以情迷不能覺了。遂于無縛法中強生系縛。謂有情無情事異理異。于無脫法中而妄求解脫。遂厭苦欣樂舍有入空。離二邊求中道。故有凡夫生死及三教境智之異。故云為智所觀即為四也。四種觀者。經云。下智觀故得聲聞菩提。中智觀故得緣覺菩提。上智觀故得菩薩菩提。上上智觀故得佛菩提。今家釋義用對四教。以聲聞是下乘藏是最下教故。聲聞菩提即藏教也。緣覺是中乘通教復居藏別之間。菩薩是上乘別教仍居通教之上。圓教復在別教之上。故云上上中論可知。終是三諦之境者。根有遍圓迷成四境。若論本理三諦常融。開為二觀者。即前藏別二觀俱觀俗諦。答下俗諦雖同。藏見粗相別見細相。故分二別。真亦淺深者。前三果分見故淺。四果究竟故深。亦互為淺深。既分粗細二俗。應有淺深二真。理則無二者見有淺深。真空但一偏真既爾。中真例知。此淺深之言不可用通教復真消之。以文云理則無二。若約復真灼然。是二故知。答意各從當分等觀下云云者。應通前結數。前約自他護法等。能所合辨有七十八。今歷四教觀法。觀之則有三百十二請也。次明智下者。夫境智二法不分而分。故前釋境乃對智明。今文釋智還約境說。是知境非智莫顯。智非境莫成。義雖相仍文有傍正。觀因緣下標藏智。觀因緣空標通智。二諦觀者假是虛妄俗諦。空是審實真諦。今欲去俗歸真。故言觀。因緣空假是入空之詮。先須觀假知假虛妄而得會真。故言二諦觀。出假下標別智。從空而出故言出假。入在假內亦曰入假。故出入二名諸文互立。別雖三觀以假為正平等觀者。望前稱平等前破假用空。今破空用假破用既均故名平等。中道下標圓智。雖三觀一心從勝彰名故指中道。三皆名觀。復名智者通而為論。觀智義一。別而往目因果兩分。世智下斥凡夫也。以凡夫外道通有此智。不出生死不動煩惱。故云是世間之智也。但有名字者。以此世智虛誑不實。但有智名而無其體。故向云亦名名字智也。凡圣通用者。謂凡夫用此智得四禪八定。圣人二種不同。慧解脫人但用無漏智得成無學。俱解脫人俱用二智。斷惑之時隨用一智。故云凡圣通用也。以此智凡圣等有。故向云亦名等智也。但此下結斥也。菩薩下顯菩薩也。于此觀中者。指世智也。既不斷惑但用世智。而能觀無常修六度。成其勝解終出生死。慈悲喜舍即四等心也。慈故與樂。悲故拔苦。見彼離苦得樂故喜。不求恩報故舍。不擇怨親等用此四故。名四等具一切法者。即六度四等萬行具修也。三十四心。謂八忍八智斷見。九無間九解脫斷思。如旃延子者。即釋論引迦旃延子。明菩薩義。釋迦初為陶師。值昔釋迦。發菩薩心行六度行也。三藏境智觀音者。菩薩自伏六蔽。悲心熏物。眾生稱名即能脫苦。自行六度慈心熏物。應可度者。即能示現令得安樂也。雖行于空等者。菩薩從薄地學游戲神通。多修假觀八地出假故。名不住于空。初心謂見地也。為如佛者。被接之人能破無明。無明破已如通佛地。同得八相故名為如。不同通教等者。別人破空出假不同通人空心出假。扶習潤生知空非空。在六七住破空。出假即十行位塵沙據所迷之法。無知約能迷之心。四念處云。十住斷見思。又斷界外上品塵沙。十行中品十向下品。今論中品也。行滿者。以經論所明別教位。次等覺一位或有或無。今約無說故云十地行滿。稱理之觀者。別次第觀尚非稱理。藏通析體不稱可知。三諦圓融本性自爾。順性而觀故名稱理。理既下示稱理相。從初至后者。初謂名字依。解修觀名名字觀音。后謂妙覺。究竟顯理名究竟觀音。五即位殊圓觀一揆。五住圓除者。謂三惑俱破也。問十信位中既兩惑先去。何名五住圓除耶。答圓觀心性粗垢自去。故四念處以治鐵為喻。是故圓觀一生之中。初住可獲。若次第行者。借使一生兩惑先除。雖不經歷亦成次第。或圓接別。或別接通。或解圓行漸并兩惑先除。俱非今意。今文的取圓頓行者。故曰圓除。妙覺觀音者。問觀音是等覺。因人何故約妙覺極果釋耶。答觀音三昧經云。此菩薩已成正覺號正法明佛。觀音受記經云。次當補處稱為普光功德。其本跡若此。約究竟釋理應無失。問別名可爾通號如何。答文雖不明例有此釋。謂名字菩薩乃至究竟菩薩也。大論云。眾生無上者佛是。況菩薩眾生華梵之異名。通極果。文義在茲。此之三智者。并世智有四。以世智是境故。但云三。亦對五眼者。三智既約四教五眼亦然。肉天二眼照粗細事皆是世智。悉為諸觀境本。即同中論偈初句也。藏教觀音不斷煩惱故。唯約世智二眼也。若約二乘從此入析法觀。斷惑亦得慧眼。又菩薩于三祇百劫。得五神通獲法眼。分別根性調熟眾生。今以別教望之只名世智二眼。通唯慧眼別唯法眼。其意亦然。照真即一切智。故對慧眼即通教也。照假即道種智。故對法眼即別教也。藥即道滅病謂苦集。照真俗實相即一切種智。此眼即佛眼也。三法真俗中也。俗攝肉天法三眼。佛眼有五眼用。故曰一而異名。小般若云。如來有肉眼不。答云有。乃至有佛眼不。答云有。今經云。五眼具足成菩提。皆此意也。但從勝受名。云佛眼耳。譬如眾流入海失本名字。大論云。十智入如實智無復本名。但稱如實智。五眼具足而但稱佛眼。三智下云云者。應釋出開合。所以四觀。謂大經四種十二因緣觀。下中上上上。彼經通取析法故。明四觀。大品瓔珞直就摩訶衍但明三觀三智。今若開二經合涅槃者。應開析法從假入空觀生滅一切智也。若合涅槃就二經者。下中觀同是一切智也。若將三經。若開若合對五眼者。肉天二眼皆是世智。為諸觀境本。若三觀三智。從此境即入體法一切智。若四觀四智。從此境即入析法一切智。今約菩薩不斷惑邊故。向以世智對藏。又藏教滅事方空。既存于事故對世智。中論偈初句對藏。即此意也。余眼對智及觀悉如向文。收攝下注云云者。凡諸經論所明名相束廣。開狹常使成三。三一一三互融互攝。攬入己心以成妙觀。乃知十方佛法不離剎那。世者不約界業釋機。若論為機正在音字。若不連世其義莫顯。以十法界是生機處。故就文分二。初通明世義差別隔異者。于此十中有凡有圣。有大有小。有權有實。二報三業高下不同。名別名異。世是下別顯為機。世是色者。又闕心字。于十法界各三世間。假實屬正國土屬依。今云色心且指五陰實法也。假名攬陰而立國土。乃陰所居故舉色心足該余二。色即觀世身等者。謂若約大士自行觀五陰空而成圣道則應名觀世身。及觀世意。既名觀音即是觀彼十界眾生口業為機。故云音是機也。此約化他立稱。此文且以身意在應口業屬機。若具足論各備三業。三俱在機者。如五體投地燒香散華身業為機。大士往應即觀世身。系念數息意業為機。大士往應即觀世意。祈請口業為機。大士往應。即觀世音三俱在應身意如向。若約口業。即是大士自觀音聲而得成道。由自行成故能應物。此釋機應各三。與普門玄義或異者。符今疏文也。言菩薩等者。蓋西竺語倒。此方則云大道成眾生也。謂自求廣博大道。又成熟眾生。釋論下初發心即自求大道。度一切即成熟眾生。能忍成道事者。不同二乘匆匆取證。不動下魔不能動小不能破。有種種成者。名通四教故。因緣道即藏菩薩。空道即通菩薩。假道即別菩薩。第一義道即圓菩薩。文闕假道二字。又于諸道者。即前四道。然文但示藏教。通別余三略無。直修因緣。如直行六度及四無量心。不修無常觀不發四弘誓者。但是人天之因。既亦名道。故須揀之。今言道者。乃別顯菩薩修出世之道。故云起慈悲等。若通菩薩應揀二乘自證之道。別揀但從空出之道。圓揀次第之道。今菩薩即觀音本修圓行故。能于一道觀一切道。一行修一切行。故至分果隨機利見四應不同。自非觀心三千三諦者。其孰能至此乎。豈有舍一取一者。問如菩薩本修圓行。則舍偏小。何言無取舍耶。答取舍即無取舍。以圓觀權實不離心性。豈可舍心性取心性耶。以唯見心性故。然菩下雖知本具當體空中。而無所得故。無難苦及無分別。為機亦異等者。明鏡是一現像自殊。現像不同良由形對。故順四機有茲四應。以喻合法其旨可見。他人下問答。合在釋別名。后而在此者。或隨便或文誤。問意者。設云菩薩三業俱觀機者。意輪鑒機。此義可了。身口是色云何鑒機。故云身口若為觀圣觀智觀。前人等者。上觀去聲。下觀平聲。即是意輪觀彼十界身口之機。則可名觀世身觀世音也。非是圣人用自己身口觀他也。以身口但能現身說法故。然實觀三業之機。彼既正以身口為難。故不云意。但言觀前人身口也。通亦得者。上約別論觀機唯意。若約通義則三業本融六根互用。則圣人身口何妨觀機。但除下病謂妄情。法謂三障。妄情若去障體元真。若破三障即是破德。故但除病不除其法。蛇虺者。虺亦蛇也。爾雅云。蝮虺博三寸首大如擘。注云。身廣三寸頭大如人擘指。此自一種蛇。名為蝮虺。螫音哲。又音適。蠆田界反螫蠆毒也。蛇虺如三障毒如妄執。今遣妄執如除毒。不迷三德如不侵人。三障本真如不殞命。如世咒蛇之法。但除其毒耳。調善者。謂調惡令善也。堪任乘御者。大經明咒師咒毒龍等。堪可乘御非殞彼命也。隨應得度者。以性惡不可斷故。故至果上為機所扣。現四惡趣身

請觀音經疏闡義鈔卷第一請觀音經疏闡義鈔卷第二

　　　　宋錢唐沙門釋智圓述


次約二義釋消伏者。前約一義唯就圓論。今約二義偏圓合辯。部屬方等故須兼含。消除即不斷是圓義。消滅即斷是別義。滅謂死滅。如殞蛇虺之命也。此斷不斷若約界內外。即四教也。界內斷即是藏。不斷是通界外。別圓已如向說。除伏即斷平伏即不斷。前以除對滅則滅死除生。今以除對平則平無所移。除猶改動。故須以平對不斷也。不無輕重者。有人三障俱重。須此三番。有人報障偏重。余二障輕。但治其重輕者隨去。余例可解。無礙陀羅尼者。如法華明三陀羅尼一旋即旋假入空。二百千萬億旋即從空入假。旋轉分別。三法音方便。即是二觀方便得入中道解一切言音。亦能一音說法隨類各解。得此三者。即入無礙陀羅尼。具足一切陀羅尼故云第一也。三昧或三摩提。此云正定。王三昧者。即首楞嚴等百八三昧。皆中道一心名王三昧也。然陀羅尼是慧性。三昧是定性。不二而二故分二別。因中修一心止觀。果上證此二法。法華疏云。三昧與陀羅尼體一而用異。寂用為三昧。持用名陀羅尼。今引大論正顯此經。神咒是中道無礙陀羅尼也。又引王三昧者。意明此慧。即定不二而二二而不二耳。遮三障等者。以遮惡不起是消除義。故經云。消除三障無諸惡持善不失。是調伏義。故經云。五眼具足成菩提。咒即是愿者。即解經題咒字義。謂大圣說此陀羅尼。只是咒愿眾生如佛。譬若蒲盧咒螟蛉也。然則陀羅尼既是梵語。咒字即當華言。經題華梵雙舉。故云陀羅尼咒。若爾何故云陀羅尼翻遮持耶。答古人見秘密不譯。例如此土禁咒等法。便以咒名往翻。然亦不失遮持之義。何者。咒既訓愿。如菩薩四愿。二愿拔苦即遮惡義。二愿與樂即持善義。故知咒與遮持義歸一揆。經者教也者。謂經即言教訓法訓常。有翻無翻俱指舊釋。即古來人師解義也。今唯訓教則四教。俱經。言略意周不俟余說。余疏即指普門玄義也。然雖指彼不無小異。辨體不同已如前記。又彼此雖俱感應為宗。彼是法華正約圓機感于圓應。雖明三教意在開權。今經方等帶偏明矣。彼明普門示現。乃以慈悲為用。則與拔雙明。此顯舍離求救。乃以救危為用。則拔苦為正。彼明教相即偏而圓。此明教相偏圓相隔。宜在區別無得雷同。四義既指余疏。而復辨感應之宗者。以今經以感應為要。機通十界應通四教。各備四句其相難知。故此略示四句者。一冥機冥應。二冥機顯應。三顯機顯應。四顯機冥應。若過去善修三業。現在未運身口藉往善力。名為冥機也。雖不現見靈應而密為法身所益。不見不聞而覺而知。是為冥益也。二冥機顯應者。過去植善而冥機已成。便得值佛聞法現前獲利。是為顯益。如佛初出世最初得度之人。現在何嘗修行。諸佛照其宿種自往度之。即其義也。三顯機顯應者。現前身口精勤而能感降。故月蓋曲躬圣居門閫。又如行人道場禮懺能感靈應。是顯機顯應也。四顯機冥應。如人一世勤苦現善濃積而不顯。感冥有其利。此是顯機冥益。若依法華玄義。更開四句。以成三十六句。機應等在彼文詳之。題下譯人名者。司馬氏。都于建康是曰東晉。竺難提此云喜。西域人也。以第十一主恭帝元熙元年歲次己未。至此土。翻傳焉。或時等者。即他人分經。今依前者。今師以第四咒是護經故。屬流通生起三段。如別文者。光明疏云。序本序于正通。正本正于序通。通本通于序正。即生起也。居一說之初者。如是等六事在一經之首。故神光駭集者。如法華放光動地。凈名合蓋現土。駭驚也。集謂集眾。言論激發者。如法華文殊彌勒問答釋疑。凈名寶積說偈述嘆。皆名述敘。引例云云者。他經為例如向引文。若的約今經則以舍離病苦為由。月蓋請佛為述。同有次序者。六事同故。應云由藉敘述各異不言。敘述文略耳。如他經多以瑞相為由。騰疑為述。此經以重病為由。求救為述。故云各異。此則束前三序為通別二序也。初釋。次序中疏文存略。通指舊解。今依諸疏六義科釋。一切諸經皆以此六居首者。大論云。佛將涅槃。阿難問佛。一切經首作何等語。佛答阿難。應云如是我聞一時佛在某方某國土與某大眾。非獨我法如是。三世佛經初亦然。故知六義即是通序。初如是者。即所聞法體也。佛如法相而說。阿難如聞相而傳。故言如也。佛如法相而解。阿難如海量而受。故言是。二我聞者。即聞持之人。阿難與聽眾述佛遺旨親承不謬。故云我聞。三一時者。聞持和合也。眾生感法佛慈赴教。機應之時故云一時。四佛者。能說教主也。佛陀此云覺者知者。謂自覺覺他覺行圓滿。自覺異凡夫。覺他異二乘。覺滿異菩薩五住。毗舍離者。此云廣博嚴凈。其國寬平名為廣博。城邑華嚴故名嚴凈。觀解者。一心三觀能觀心性。猶如虛空。即具福慧二種。莊嚴無染無著。庵羅樹園者。庵羅是果樹之名。以樹目園。故云庵羅樹園。其果似桃。或云似柰。此樹開華華生一女。國人嘆異以園封之。園既屬女女人守護。故言庵羅樹園。宿善冥熏見佛歡喜。以園奉佛。佛即受之。而為住所。觀解者。三觀觀心心性不動。而修道品。因起悲誓善根牢固。成諸總持即住園也。疏云。如是者。者應云等。謂等取余五事也。大林精舍等疏文唯存理解。然向下消經多無事釋。隨病隨機凡有四意。一執教忘行。二得事失理。三義易觀難。四情局性遍。示行示理從難從遍。且就理明義。例明一家觀心。不出三種。謂約行附法托事。約行則存乎止觀。事法則遍在諸文。然應深曉止觀所談心性三千遍攝一切大小理惑智行位教。若依若正不離己心方了。諸文隨事表對其旨有歸。是知觀雖有三意唯在一。以附法托事扶成約行耳。今釋大林精舍。即附事觀心也。故萬德之言并約己心非指他果。若指他果必迷自境。若了心境自即他故他即自故。不了此境自尚成他。況觀他耶。問凈名疏釋毗舍離等。皆約三義。一事釋。二約法門。三約觀心。直爾表對是約法門。以三觀攝事方名觀心。今疏以包含二諦故名大等。乃是約法門釋。應非附事觀心。答文義隨便不可一準。以凈名經中有法喜為妻等文。文云。諸佛解脫當于眾生心行中求。既有二文。故分二釋。若諸文只以法門表對。即是觀心如止觀普賢白象方等。旛壇此皆直爾表對法門。而義例指為附事觀心。故須隨文豐約唯變所適。故今所表即是觀心。包含二諦者。即邊是中故曰包含萬德。下果上萬德因理本具故。指本具名為叢林。精無八倒者。中道精純非二邊雜故。離常無常等八種倒也。如涅槃即大經陳如品。觀色不凈者。應云觀色凈不凈。凈即有不凈即空。獲得常色即是中道。真常能破二邊。此真常亦名非常非無常也。今文從略。若具論者。應云觀受是苦是樂。因滅是受獲得常受。乃至觀識常無常。因滅是識獲得常識。仍是且論常德。樂我凈三亦復如是。今于五中略舉色陰故。云觀色。于八倒中略。舉不凈。于四德中略舉常德。具論必備也。五陰是所執之境。八倒是能執之心。四德是所顯之理此理顯處即此五陰。名五涅槃。一陰通除八倒者。約境別觀總而論。故觀一陰能除八倒。十八空者。空唯是一破十八。有名十八空。謂內空外空內外空乃至無法有法空也。重空觀者。以中道正觀。空生死之有空涅槃之無。名重空觀也。經與大比丘去。第六聞持之伴。此證阿難與大眾共聞。豈謬傳也。所以先聲聞次菩薩后天龍者。二乘滯空。凡夫滯有。菩薩不滯。常行不二故處其間。有五下云云者。應分經為五。一數。二位。三嘆。四名。五結。初數中與者共也。千二百五十者。三迦葉有弟子千人。優樓頻螺有五百。伽耶有三百。那提有二百。身子目連有弟子二百五十人。迦葉舍利弗等先并事火。翻邪入正。便得上果。感佛恩深常隨侍佛。故為同聞眾也。比丘此翻除饉。眾生薄福在因無法自資。得報多所饉乏。出家戒行是良福田。能生物善除因果之饉乏也。或言無翻。名含三義。一破惡者。如初得戒。即言比丘以三羯磨發善律儀。故言破惡二怖魔者。既能破惡魔羅恐其出我界域化我眷屬。故生驚怖。三乞士者。出家之人內修道德遠離四邪。告求資身故名乞士。此之三義通初后心。經家所列皆后心耳。二位阿羅漢此翻無著。或言無翻而含三義。謂不生殺賊應供也。無明糠脫后世田中不受生死果報。故言不生。九十八使惑盡故名殺賊。具智斷功德堪為人天福田。故言應供。三嘆中五句經文。初二句約所破嘆。次二句約能破嘆。后一句約果用嘆。初所破者。即世間因果也。諸漏是因后有是果。諸漏謂三漏欲有無明也。成論云。失道故名漏。律云。癡人造業開諸漏門。毗曇云。漏落生死。論律語異而同明漏義。漏盡是因滅也。后有即二十五有生處也。現因既盡后果不生。是果亡也。次能破者。即無漏定慧也。如煉真金者。珠叢云。镕金使精曰煉。煮絲令熟曰煉。故字宜從金。疏云。是總嘆者。即總嘆。修定學慧猶如煉金。數數入定轉轉明凈也。又煉金是約喻嘆。澄靜是約法嘆。喻總而法別也。合云澄即嘆慧。靜即嘆定。今云澄即嘆定等者。文誤。色界下約有漏無漏解諸定也。四禪四空是有漏定。八背舍是無漏定。前三背舍者。一內有色相外觀色。位在初禪。能舍自地及下地故。名背舍。二內無色相外觀色。三凈背舍身作證后五背舍者。四虛空處背舍。五識處背舍。六無所有處背舍。七非有想非無想背舍。八滅受想背舍。此八通名背舍者。智論云。背是凈潔五欲。舍是著心故名背舍。若發真無漏慧。斷三界結業盡。即名八解脫。故云。故知得解脫等者。身心澄靜也。云云者。謂八勝處十一切處等諸無漏禪。皆是身心澄靜也。經六通無礙是果上之用也。六通謂天眼天耳知他心宿命身如意漏盡。四名經文略舉十三尊者。身子智慧第一故。以大智標之。舍利弗具云舍利佛羅。此翻身子。以母好形身身之所生。故言身子。又翻珠子。其母于女人中聰明。聰明相在眼珠。珠之所生故名珠子。時人以子顯母為作此號。新云奢利弗呾羅。奢利云鹙。即百舌鳥。亦云春鶯。弗呾羅言子。以母才辯喻如鹙鳥。此是彼子以母顯之。故云鹙子。目犍連姓也。翻贊誦。文殊問經翻萊茯根。真諦云。勿伽羅翻胡豆。二物古仙所嗜。因以命族。新云摩訶沒特伽羅。此云大采菽氏。上古有仙居山寂處。常采菉豆而食。因以為姓。尊者之母是彼之族。取母氏姓因以為名。得大神通。揀余諸姓故云大采菽氏。名拘律陀。拘律陀樹名。禱樹神得子。因以名焉。新云從父。本名名俱利迦。亦云拘隸多。摩訶迦葉此翻大龜氏婆羅門種。其先代學道。靈龜負仙圖而應。從德命族。故言龜氏。又翻飲光。上古有仙身有光明飲蔽日月。迦葉是彼之種。以姓為名。故名飲光。言大者。簡余迦葉。摩訶迦旃延此云文飾。亦云扇繩。母戀此子不肯改嫁。如繩系扇。新云摩訶迦多衍那。須菩提此翻空生。生時家中倉等等皆空。占者言吉。因空而生。字曰空生。或云善吉。阿[少/兔]樓馱亦云阿那律。亦阿泥樓豆。皆梵音奢切。此翻無貧。昔于饑世贈辟支佛稗飯。獲九十一劫果報充足。故名無貧。新云阿泥律陀。此云無滅。劫賓那此云房宿(音秀)父母禱房星感子。故用房宿以名生身也。又翻房宿(音夙)佛與同房宿化作老比丘。為之說法因而得道。故云房宿。慈恩云。房星房星現時生故。憍梵波提此翻牛齝。無量壽經稱牛王。增一云。牛跡過去因摘一莖禾數粒墜地。五百世作牛償他。今雖人身尚作牛蹄牛齝之相。新云笈房缽底。此云牛相。畢陵伽婆蹉此翻余習。五百生中為婆羅門惡性粗言。今雖得果。余習尚在。如罵河神故名余習。新云畢轔陀伐蹉。薄拘羅此翻善容。以色貌端正故也。年一百六十歲無病無夭。有五不死報。后母置熬盤釜中。水中魚食。刀破皆不死。昔堅持不殺戒故。九十一劫命不中夭。昔為貧人施病比丘一訶梨勒。服已病除。故今無病。新云薄矩羅。難陀此翻善歡喜。亦云欣樂。亦喜根本。是放牛之人。因問佛放牛十一事。知佛具一切智。獲阿羅漢果。阿難陀此云歡喜。亦慶喜。世尊成道內外咸慶。當喜時生故名慶喜。羅睺羅此翻覆障。真諦云。羅睺本名修羅。能手障日月。翻此應云障月。佛言。我法如月此兒障我。不即出家世世障我。我世世能舍故言覆障。新云羅怙羅。此翻執日。所以新舊語殊者。皆由五天之境方土不同。梵萊傳來。方今有異。例如此土后漢都于洛陽。東晉遷于建業。儻漢籍先傳于身毒。必以北音為正。晉人后往于竺干。必以南語為正。故于所說不無矛盾。以此明之古來梵語。未必盡訛略也。五結眾所知識者。聞名欽德為知睹形。敬奉為識。菩薩眾下注云云者。應分經為四。一數。二嘆。三名。四結。約因者。且如圓教初緣無作發心至等覺邊際智滿。悉名為因。鄰果者。佛果。如十五日月。等覺如十四日月。相鄰近也。大智下總釋四句。此之解行悉在分真。目足備者目故能見喻解。足故能行喻行。目導足行故有所至。涼池喻三德涅槃也。若約下三教當分俱有大義。若望圓教前三非大故。大論云。我今如力欲演說大智彼岸實相義。當知大智即是觀諸法實相之觀也。亦有一切智下恐闕道種智三字。總別之異名者。觀中道是總。照二邊是別。即別而總邊即中故。二智即一切種智。即總而別。中即邊故一切種智即是二智。三智圓融總別一體。例如下舉小為例。十六諦即四諦下十六行也。四諦是總。十六是別。總別雖殊只是小教一切智耳。意顯圓教三智總別不同。只是圓頓一切種智。修行為語者。約自行也。從行以入理者。即住前修行至初住位。分證本理趣本之行。故云本行。化道者。約化他也。故引勸學證之。從本起行者。依智修行也。是則智為行本。智家之行故言本行。如般下彼經既皆勸學般若。驗知無智諸行不成。則是從大智本一心具足諸波羅密也。金光明云。一切種智而為根本。無量功德之所莊嚴。亦此意也。當知稟教生智。以智導行行必入理。故與前釋共為表里。珠為寶本以珠喻智。以寶喻行。皆成下釋皆悉成就也。約四種等者。謂四菩薩果雖未滿。因行已圓。故言成就。藏初緣生滅四諦發誓名大智。行六度名本行。相業成名悉成就。通緣無生起誓名大智。檀三事空乃至般若名本行。十地如佛名成就。別緣無量生解名大智。行無量波羅密名本行。等覺名悉成就。圓緣無作發心名大智。一心萬行名本行。等覺智滿名悉成就。是則解行俱成就。故云皆悉。大經下六波羅密中雖有智慧。由在地前非是真證。故屬福德。登地真證乃名智慧。真雖有福從勝故也。以證此文滿足六度唯在福德。六中智慧則約地前。五度通真故并屬福。故今福慧悉在分真。故云成就及以滿足。今依下標示也。諸度即六度以修六故。根方調伏。如金下約圓正明金剛至檀義者。彼雖通三。今唯約圓。舍色名檀者。所舍乃同能舍則異。由能舍異故分教殊。今之能舍即圓三觀檀義。下明檀義該攝。言攝三者。三字恐誤。應云攝六。金剛論偈云。檀義攝于六資生無畏法。此中一二三是名修行住。無著云。若無精進疲倦故不能說法。若無禪定即貪信敬利養染心說法。若無智慧便顛倒說法。故約下述意也。由檀攝六故。今但約檀釋。又經下明檀以慧導。無慧導者不趣菩提。有慧導故即成正覺。斥無方便者者。即無慧導也。三事皆空者。謂不見施物施者受者。若準下疏文即以根塵識為三事也。若是下簡小也。無方便空者。不能即空是假是中名無方便。菩薩下顯圓也。是空亦空者。以有叚中方便故不滯于空。即是能空于空。故曰是空亦空。由有方便故無染著。而能下由無染著故。即空而假。具修萬行通達佛道者。達彼萬行即三諦理。乃由此智引趣菩提。但眼下結示三性。若論本性自具三因眼根。即中是正。即空是了。即假是緣。今作一性二修示之。但眼之本等者。即指本具中理為正因。此即合性為一也。了此等者。謂修觀了達也。能舍下謂不著三事方舍塵勞。此乃合修為二以說。若各開者。了眼亦具于三。能舍亦具于三也。荊溪云。智亦具三照本有三。福亦具三助智嚴本。約此下類通三法略舉三種。應知一切三法皆三因之異名。四位者。位應作教字之誤也。下文放此。分別一切色者。即十法界色也。色非色不二者。色即是事非色即理。事理相即如波與水。故云不二。事穢理凈事即是理。故云常凈。問一家談理既具性惡。何名凈耶。答性中之惡惡全是善。理體無差豈應隔異。如云清具濁性濁全是清。珠具寶性寶即是珠。思之可見。調伏下云云者。應以諸根例眼釋出。如思益下約眼根明余五度也。應各論四教。于中廣略不同。忍進備四。禪分大小。戒慧二度。雖則直明義亦含四。不為六塵所傷者。今約眼根應言不為色塵所傷。言六者通舉耳。凡夫著色則為所傷。無防非義。三藏了色無常。通了即空。別了假名。圓了中道。四教當分俱不為傷。能忍至名忍。標示忍義從順也。于因下約四教明忍。舍六下標示進義。應云色塵眼根言六通舉也。亦于下約四教明義云云者。謂藏了根塵生滅。通了即空故不染雜。別不染雜于空。圓不染雜二邊是精義也。離憂下標示禪義。初禪下約四教明禪也。初約四禪即藏通。后得六根互用即別圓。他住初禪等者。約支林功德以辨也。初禪五支。一覺。二觀。三喜。四樂。五一心。二禪四支。一內凈。二喜。三樂。四一心。三禪五支。一舍。二念。三喜。四樂。五一心。四禪四支。一不苦不樂。二舍。三念清凈。四一心。心與定法名一心支。四禪俱有心及定法。故具有此支。三禪有喜支。今云除喜未詳。六根具禪者。從便言六。意具顯眼。究竟盡者。藏通究竟盡見思。別盡塵沙。圓盡無明。當分而論各名究竟。如是下總示向文正顯眼根六度也。八相謂下兜率托胎降生逾城降魔成道說法涅槃。以諸佛垂應皆示此八而成佛道也。威儀者。左傳云。有威可畏謂之威。有儀可則謂之儀。論四下明四教。俱有佛威儀也。謂三藏后心。通十地。別初地已上。圓初住已上。此四種智慧覺了俱能八相成道。名佛威儀而非具也。何者。別教妙覺但圓第二行。藏通極果唯齊六根。故并非具。然前三教果上無人。今之所論且約權說。但名下具佛威儀。但名其圓教等覺耳。問等覺未極。何得言具。答果雖未滿因行已圓。故得云具。各有大義者。如前以四教釋大智也。三雖名大望圓仍小。故云而非究竟也。今中下正示圓智。乃名如海。列名者雖嘆勝德不的顯名。莫知其人故略出七人。皆的約中道者。約事則繁就觀釋名。足知大況經。文殊師利此云妙德。若見佛性即具三德不縱不橫。故云妙德。童子者。內無法愛。如世童子情無欲染。寶即下實智者。常住不移寶可貴重。故表實相實智。權者暫用還廢。如月盈復虧。故以月表方便權智也。月光約智斷者。從一日至十五日光漸漸增。譬智德。從十六至三十日光漸漸減。譬斷德。即涅槃月喻三昧義也。經寶積者。觀心雖空具足萬行。萬行眾寶積之于理故云寶積。經日藏者。中道正觀如日。具足諸法名藏。眾賢位極者等覺名賢。讓極果為圣也。佛是圣首等者。四十二位俱名為圣。妙覺為其上首。居圣人之極經十六人者。即賢首之同類也。經彌勒云慈氏。無緣大慈攝諸法故。然諸菩薩俱具諸德。引物歸心各彰一號。能如是解。乃于自心見諸菩薩。凈名云。諸佛解脫當于眾生心行中求。斯之謂也。列凡夫眾者。順古立名也。若準今家。應云雜眾。以其中凡圣兩兼道俗相間故。即有八部名。四種眾者。即經云。四眾天龍八部。天謂欲色諸天。龍是畜趣。正報似蛇依報如天。亦能變為人像。八部即四天王所領。東方領二鬼揵闥婆富單那。南方領二鬼薜荔多鳩槃茶。西方領二鬼毒龍毗舍阇。北方領二夜叉羅剎。共領八部不令惱人。四眾者。舊云出家在家各二合為四眾。此名局意不周。今于一眾更開為四。即各有當機等也。當機是五百等者。宿植德本緣合時熟。故謂當機。五百即同類五百長者也。后得道即斯那等發起。謂權謀智鑒知機知時。擊揚發動成就利益。如月蓋致請及下文身子白佛云。佛說禪定第一等。影響謂古往諸佛法身菩薩。隱其圓極匡輔法王。雖無為作而有叵益。結緣謂力無引導擊動之能。德非伏物鎮嚴之用。過去根淺三慧不生。現在聞法無四悉益。但作未來得度因緣也。經人非人者。人即四眾。非人即天龍等。或云人非人。是疑神。經恭敬圍繞者。修謹曰恭。崇仰曰敬。周回曰圍。坐遍稱繞。或作行繞。即表機動。四句者。一戒乘俱急。戒急受人天報。乘急見佛得道。即此經天人在會是也。二戒緩乘急。戒緩生惡趣。乘急值佛得道。今龍鬼在會是也。三戒急乘緩。戒急得人天身。乘緩不得值佛設得值佛亦不聞法得道。如舍衛六億及著樂諸天不來聽法。皆是也。四戒乘俱緩。戒緩墮惡道。乘緩無解脫期。釋由序中初標文出意。就事下分二。初約事消經。如凈名疏中者。略如前記。經舌噤渠飲切。謂不能言也。眼主等者。白虎通云。肝系于目。肺系于鼻。心系于口。脾系于舌。腎系于耳。故知經云舌噤無聲。即心脾二藏病也。無聲是口不能言。故主心病。此即肉團心也。腹內為病者。腹屬身故。意識即慮知心也。五根不利者。根應作藏。字之誤也。謂五藏不利外應五根。成病惱也。此約病從內出。亦可下約病從外入。如久視久聽。乃至飲食皆成病。故具論者外入。乃是病緣。入傷五藏。五藏既病。外應五根。五根亦病也。夜叉新云藥又。此翻勇健。能飛騰空中。舊翻捷疾鬼。致令國人病惱者。即是鬼為病緣。由鬼氣外陵五根。入傷五藏。五藏成病還應五根。經鉤牙上出者。鉤或作狗。字之誤也。經律異相賢愚經觀佛三昧海經。并作鉤牙。鉤字從金。從才。并通。喪大記曰。妻于夫拘之。經典釋文音溝。古經字或從才。故誤為狗字也。經吸人精氣者。普門疏云。人心中有七滴甜水。和養精神。鬼啖一滴令頭痛。三滴悶絕。七滴即死。二約理重釋。一念三千即空即中。彼彼互遍故云無邊。三障即三德障。性是善故云性善。十種下以十種行人釋一切人民也。十種行人不出三諦法界。如一切人民不出毗舍離國。受苦報人即人天受苦者。如廣嚴重病之比。亦攝四惡趣世間善法。即人中行五戒十善之者。二乘則兩教合說。菩薩則四教開論。愛見即界內見思。藏通內外凡。別圓外凡。俱未斷故而致病者。即依三種色聲等。致貪嗔癡病也。變易土者。即方便實報。別位三十心者。且總舉耳。七住已上方生方便土。受變易身也。圓教十信及藏通斷惑盡人。同別三十心。別教登地同圓初住。文雖偏舉而義必具攝。地地者。所依曰地。通指諸位。皆有愛見者。即界外同體無明也。四句即四門。是無常等者。等取兩亦雙非常即有門無常即空門。余二可知。是事實等者。以己解一門為是。斥他解三門為非。問月蓋屬何行人。答經是方等不可定屬。應知月蓋本是第十。或示為圓教初心。或通示前八。推理起見名為夜叉。見不出五故。經云。而有五眼五見如前記。鉤牙等者。牙既從下向上。能傷害人。業亦從見而起。傷害法身因見起業。為生死因。業體黑闇故云如墨。經五百長者。風俗通云。耆年德艾事長于人。以之為長者也。彼國有五百家。悉曰離車。傳禪(去聲)為王。離車翻傳授國政蓋由此矣。此五百長者共行道法。率土人民莫不歸德。而月蓋為首者。爾時為國主也。故維摩香積品云。于是長者主月蓋從八萬四千人來。是也。經頭面作禮者。智論云。禮法有三。一者口禮。二屈膝頭不至地。三頭至地。至地名上禮也。耆婆此云故活。影堅王之子。善見庶兄柰女所生。出胎即持針筒藥囊。為世醫師也。謂此為是為術也者。以己執為是斥他執為非也。因緣事相即攝。有見外道。外之妙術者。外謂外道。非四句外。不能救治等者。初一但醫身病。后三醫心。反增見愛之病。五眼不明者。眼應作根。明謂明利。外為五塵所侵。故不明利。云云者。謂十種行人為見愛所害。故請觀音。觀音亦十種不同。經天尊者。諸天世人無能過故。故曰天尊。亦曰世尊。古者譯經二名互用。唐杜行顗譯佛頂最勝經。皆稱圣尊

請觀音經疏闡義鈔卷第二請觀音經疏闡義鈔卷第三

　　　　宋錢唐沙門釋智圓述


哢引者。哢家之引。正說如哢。三序如引。降臨者。周禮云。臨謂尊適卑也。生起意者。因序中用。蓋致請故。佛示能除毒害者。在于西方由示方所故勸祈請。由祈請故圣降。由圣降故授楊枝。由受楊枝故為說咒。西方去此等者。語出大經。彼文乃是東方不動世界。指此娑婆云西方去此二十恒河沙。若論安養。即如小彌陀經云過十萬億佛土也。今但借其語勢。以為難辭。何故下問也。一解下答也。他解約應而失于機。故不取也。今解不爾者。據佛對告長者云去此不遠。乃約機緣不同。他人約應論不遠也。雖近而遠者。如舍衛三億不見不聞。其猶八音至近。瞆者不聞。雖遠必應者。如今月蓋祈請三圣即降。有若天月至遠水清即現。時謂時節。方即方所。數謂數法。佛教所談其理寂絕。無時方數故。五陰十八本持十二入之法。不能攝也。若外道法中計有時等。即為三科所攝。后漢安世高翻經。謂十八界為本持也。但隨下真理雖無世諦說有。如律中令內弟子時食時衣。是有時也。今云正立西方。是有方也。五行者。行天之氣也。老聃云。天有五行木火金土水。分時化育以成萬物。西即是金者。東木南火西金北水中土。若對四諦者。謂東集南苦西道北滅。故云即道諦也。道是能通等者。道是戒定慧。能破惑通至于理。如金能決斷也。用智慧見理者。此解道是能通義也。慧能見理故。是能通理即所通也。此言下正顯西方觀音以表道諦。觀即種智故云大智。三德互融。故云無礙。消此之毒。即智能破惑。通至于理。即能通義。日從下東出表生善。入西表滅惡。生滅兩機者。謂生善則機在東土。滅惡則機在西方。故云在此二土。二種無量者。謂三身為生法二身。亦名真應二身。有量之無量者。夫應之為義機熟則生。機盡則滅。終成有量。但以人天不能數知。故言無量。若釋迦八十之壽。既可數知。則是有量中之有量也。光明疏云。有量有二義。正由此矣。法身無量者。法身即真身。今明二身則合法報同名法身也。以報法體一故。在因則境觀不二。在果則法報相冥。故光明疏云。智既應冥亦非身非不身。請觀既亦二字足驗體同。法報體一常住不變故無限量。故云此是無量之無量也。俱是法身之無量者。二佛俱得法報之常身故。彼此二佛俱能應長應短。但此釋迦應穢土機緣宜短故。生身是八十及七百阿僧祇也。彼彌陀應凈土機緣。宜長故壽無量也。而實有數者。非人天所知。云無量爾。既觀音補處驗有數也。然則光明談山海之壽。是釋迦能現無量。例此彌陀亦現有量也。故光明疏云。應佛皆為兩量。逐物參差長短。問光明談山海之壽。故以常果為宗。若例彌陀終成有量。則是無常。何云常果。答池水深則蓮花大。法體常則應用遠。山海是常體之用。故談大用足顯體。常以斷信相。執八十無常之疑也。而彼疏從容以報身當品題者。取其上冥下應義便爾。實明應身能為常也。耆阇凜師者。謂耆阇寺凜法師。故有優劣者。以此之穢形彼為凈故彼優此劣。而同是應土。若作下破凡二意。一有動移故非真。二未極凈故非真。不復得移動等者此初意也。真理寂然無去來移動無凈穢優劣。經說彌陀從彼來此彼優此劣。豈是真耶。若彼下次意也。若是真身應居寂光極凈之土。既法說三乘人分九品。雖無四趣而有人天故。于同居尚未極凈。據此則不可謂是真身也。故云。此則不可。故凈名疏明二十七品凈土。彌陀止是第六。而諸經偏贊為凈者。形此土故由物機故。是攝生故。令專注故。宿緣厚故。約多分故。此語則寬者。以久本今跡俱應身故。此一往許之也。二往不可。故云。今亦不用。以無經文明說故。曰那知須知。二佛各有久本今跡也。那互為者。責他以彼為本以此為跡。今明下示今正義。彼此俱是應土但凈穢不同。今此穢土機緣破惡宜在凈土之佛。以凈破穢是對治。故互為優劣者。此土為劣凈土為優。同居為劣方便為優。實報寂光準說可見。互有消除者。穢土見思毒害請凈土佛消除。凈土塵沙毒害請有余土佛消除。有余無明毒害請實報土佛消除。故云互有。此亦一往。應知凈土眾生若機在釋迦。亦請此佛。如十下舉十人示互有消除相。十種垂應者。受苦報人及修世間善法者。但感事相觀音。乃至修圓者。感圓通觀音。此八人皆是同居穢土。感同居凈土八種觀音也。變易二人者。別三十心感實報觀音垂應。圓初住感寂光觀音垂應也。十種西方者。初人唯見事相。乃至第十見如虛空。例此娑婆亦應十種。如凈名經明身子與梵王所見。法華常在靈鷲山等。但據多分眾生為其取土。故彼凈此穢。于中機緣不無異見。佛佛道齊于茲信矣。十種消伏約拔果報苦。乃至破無明說之。此土至令請者。因緣和合能破三障故。一法標名者。隨機各立一號也。今欲下明須請之由。由表三德故須俱請。今此土眾生欲消伏三障毒害。必須外假勝境之緣。顯發自己法身之理。彌陀勝境既表法身故須請也。而此法身為感所覆。今欲顯發。須修觀慧照了此理。除其惑障。觀音表慧故須請也。然慧不孤運假福資成。勢至表福亦須請也。釋迦欲令眾生顯發本理學慧修福故。請三圣密以表之。對治義強者以愚癡故。見有苦相。若有觀智則達苦無苦。今由病苦。正須智慧以為對治。故用標題。得意具三者。觀為顯理必假福資故。略標一名。即具三義。大悲至之境者。無緣大悲普覆一切。即法身也。申三業之機者。五體投地等是身業。系念等是意業。當請彼佛是口業。無創等者。創與瘡同。禮記頭有創則沐。字皆此作。大經云。如人手瘡捉持毒藥。毒則隨入。若無瘡者毒則不入。瘡即菩提因緣。毒即第一妙藥。五體投地者。二肘二膝及頂。俱是體分悉至地也。眾生之本體一者。眾生心性與佛無別。故云體一。義同父子天性相關。母字誤也。子拜其父既表報恩。眾生拜佛義亦同也。薩婆若此云一切智相。內觀心性與果智合。離薩婆若即心隨妄境也。與常理合者。與五常理合也。逆理謂逆五常理。戒是色法者。應云色是戒法。文之倒誤也。無作冥密者。由作以發無作不與色心相應。而在第三聚攝。故云冥密。左陰右陽者。夫左右陰陽因于方所。東南屬陽西北屬陰。此方之禮君父師南面則左東右西。則左是陽右是陰。西土之禮三皆東面。則左北右南故左是陰也。涅槃云。譬如四方北方為上。上即左也。推畫顯現如陽之明。思數在內如陰之暗。五識在頭者。眼耳鼻舌俱在頭。故身雖遍體頭亦身故。平倚者。倚立也。名為惑者。不與理智相冥。唯隨妄我慮知之執。則是全法。性為無明也。五受陰即是五夜叉也。若依至心地者。則是投地作禮義也。五分之名通大小乘。今意在大義亦兼小。以通十種行人故。悟虛智者。悟法空之智也。行陰招累者。百論疏云。心王了其總相。心所了其別相。以識創起但緣青等總相。次取境像即是想心。次領納前境即是受心。次起貪等煩惱造作即是行心。前三但是無記未能成業。行既成業故云招累。因滅下滅九界無常五陰。得佛界常住五陰也。斷結毒害者。結即煩惱故喻臭穢。亦是止善者。掩臭如不殺等。雕麗者。雕文飾也。禮云。其民雕題。家語云。器不雕偽華能嚴麗。如福能資慧也。行善即放生等。定中下定無慧無以深其寂慧。無定無以窮其照。若別對等者。示別對之失。法身皆名為慧者。慧應作香字之誤也。華嚴以五分法身。皆喻香故。豈得無定者。五分有定身故此示以香獨表于慧之失也。七凈者。一戒凈。二心凈。三見凈。四度疑凈。五分別凈。六行凈。七涅槃凈。此七名七覺凈華。大經云。定水湛然滿布以七凈華也。戒是戒學心是定學。余五慧學。豈得無慧者。此示以華獨表于定之失也。而別下結責也。佛言通表。豈宜別對。故言下引證未詳。火為緣者。以火喻受戒作法也。定慧亦爾者。例戒學各具作無作也。對此下云云者。對止行事善及戒學無作作兩善。是約前二行人。論表法也。對定慧則約后八行人。論表法也。故前明定慧含大小偏圓界內外義。凡論表法意。令行人睹對香華。無忘自己戒定慧耳。不了此旨。唯數外境何所益哉。合消等者。表所消毒害亦十不同。如初行人以香表不殺等。止善應以臭氣表四惡趣業。乃至第十行人以二住所破無明。為臭氣也。所以下三業次第。應先身次口后意。而經文以意居次者。以先須期心故默念之請即愿請也。不風等者。有聲曰風。守之則散。結滯曰氣。守之則塞。出入不盡曰喘。守之則勞。不聲不滯出入俱暢名息。守之乃定。禪門明用息不同有三。一師教系心數出息。一師教數入息。一師教入出無在。但取所便。入定無過。即用皆不許出入俱數。行人欲行此法。應以數息為意。十息為一念者。數息一門有修有證。安庠徐數從一至十。攝心在數。不令馳散。是名修數覺心。任運從一至十。不加功力。是名證數。能如下明證數。下中二根所證即欲界定。禪門云。欲定有三。一粗住。二細住。三證。欲界定粗住者。因前息道諸方便修習。心漸虛凝不起緣慮。名為粗住。細住者于后心泯泯轉細。即是細住。當得此粗細住時。或將得時。必有持身法起。比法發時身心自然。正直坐不疲厭。如物持之。乃至經一坐久無分散意。名欲界定。如今下根人心定亂止即粗住也。未到地定者。禪門云。此欲界定后身心泯然。虛豁失于欲界之身。坐中不見頭手床敷。猶若虛空。此是未到地定。所言未到地者。此地生初禪故也。喜發等者。喜去聲好也。以今經行法是六妙門故。故禪門云。自有眾生慧多定少。為說六妙門。六妙門中慧多故。于欲界初禪中即能發無漏。未必備至上地諸禪也。一切禪即有漏無漏亦有漏亦無漏非有漏非無漏禪也。即將下標十種。而下文但明八者。變易二人無報息故。然數息是一由觀法別故。成十人故。不定。止觀有通修觀別一章若數數時者。上數所角切。頻也。下數如字。下文云。所數數息亦爾。不保不愛下藏菩薩也。知色數者。色應作息字之誤也。在緣謂攝心在數不謬亂。謂從一至十。無相等慧者。無相慧即通第六度等。即等取前五度。然通與藏體析有殊。六度無別故接藏。文略。言智度以智導五。俱成即空等慧。應云慧等不定空故破空。出假不定俗故破假入中觀。此息非空非假者。了息唯心猶如幻化。故非假息。性具足諸法故非空法。身之光如如者。法身遍一切處照如如不變。故名光耳。智慧之光照了者。即是智能照境稱境而觀。境智不二也。因此法身等者。因如來法報一如究竟圓極。能起大用故。令眾生得見應身之光也。然此應用不離法身。普賢觀云。釋迦牟尼名毗盧遮那。涅槃云。吾今此身即是法身。故約法報解應身之光也。釋神力中。初約事解。即是釋迦神通之力也。然大圣施為事必表理。義須兩備。故事理二釋俱云或可也。如來秖是真如等者。以真如解如。以神力解來。以明如來神力也。此真如有神力者。神名不測。力名干用。不測則天然之理深。干用則轉變之力大。乘此神力而來者。謂乘真如而有應身。故曰而來。即乘如實道來成正覺也。不動下解往毗舍離也。舍離之處即是寂光。故云不動。此寂光土唯佛究竟。故云至實相等。廣包百界萬善莊嚴故。曰廣嚴。住此下解住城門閫。初釋住字。住此者謂住實相之地。以無緣大悲遍覆法界。憫念眾生為除三障毒害。故云住也。城即法界者。謂法界為城。防涅槃之非。御生死之故。心性唯一故云不二。含受一切無所隔礙稱門。遍一切處無非門也。佛證此理常住不變。故云住。此門不動令眾生等者。自既證此理。亦令眾生證此理也。經門閫。三蒼云。閫門限也。如如即智等者。謂境即是智。故云如如即智。此智還照于境也。并云如如者。謂智如如于境境如如于智。即境智不二之稱也。具楊枝等者。以觀音左手把楊枝。右手持澡瓶。是故國人授此二物。而內表兩因也。定是緣因。慧是了因。慧能除惑故以拂動表之。定能止散故以澄渟表之。說文云。水止曰渟。對上消義者。如文云消名消除。又云。但除其病不除其法。故今以拂除對之。如物上塵但除其塵不除其物。拂打者。打丁領切。對上伏義者。伏名調伏。又云。調善令堪乘御也。此并對前約一義。解消伏也。又拂下對上約二義也。消滅即斷入涅槃。消除即不斷入涅槃。此中但對二消不對二伏者。在水四義中具明故。或是文略。應云一拂除對消滅之消除伏之。伏二拂打。即對消除平伏。醒悟者。水能灑悶獲醒也。懺悔方法者。夫懺法有三。謂作法取相無生。前二是事后一是理。今經燒香散華五體投地等。即作法也。于現身見佛授手及疾疾得見觀音等。即取相也。皆悉入于如實之際。無生也。此之十意皆是作法。無生理觀不可暫忘。取相一種任運自現。今時行人都昧心源。專求好相。據此希求。恐落魔境。故禪門云。夫見相者忽然而睹。尚邪正難知。逐文作心。求之多著魔也。問若爾。不應觀相懺悔。答觀相者。但用心行道功成相現。取此判之。便知罪滅。非謂行道之時。心存相事。而生取著。若如此用心。必定多成魔事(已上禪門文)。八意出在經文者。第一第八人師義立。滅后歸依必假形像等。故須莊嚴道場披陳過罪。此經無文。雖有破障之語。自是顯經力用。故此二意人師加也。備于事理者。如前疏釋。五體等悉是理解。是知約理即無生所攝。云云者。謂此十意。且依古師。若準今家十意少別。今師依經請后。楊枝古人則以請居后。第十坐禪今為誦經。以第四數息即坐禪故。既闕誦經。故今加之。古人但見經云數息系念向下。又云。修五門禪。遂將數息坐禪以為兩科。不知數息即五門中數息一門也。今家十意具在百錄。然此經行門于四三昧中。即非行非坐三昧。亦名隨自意三昧。然約諸經修行。事儀雖殊。理觀無別。事儀則各依諸教。理觀則同用十乘。若非十乘終無所到。故止觀修大行中。事儀廣而理觀略。正修中理觀廣而事儀略。后之理觀必用前之事儀。前之事儀必用后之理觀。文雖互出用乃同時。今之疏文但為釋經。至于修行須依止觀。為三下前二咒觀音說。后一咒釋迦說。皆是毒害者。三障損三諦故。皆是煩惱者。報名煩惱果。業名煩惱因。即三障皆是煩惱也。皆是惡業者。報名業果煩惱名業本。即三障皆是業也。皆是報法者。煩惱名報本業名報因。即三障皆是報法也。不無輕重等者。雖俱稱煩惱。以惑心昏亂義重。故別受煩惱障名。雖俱稱惡業。而三業系縛義重。故別受業障之名。雖俱稱報法而陰身詶因義重。故別受報障之名。故云分為三障。悉具三障之語者。此即通義。然通中有別。故判三咒各破一障。如破煩惱障中。經文雖有業報之語。是知業是煩惱因。報是煩惱果耳。舍傍取正。秖是破惑心煩惱障也。余二例知。兩意者。一俱重。二互有輕重也。悉須三咒者。以三障俱重。故子縛即煩惱障。猶償狗嚙者。業報俱在也。過失業因遭今狗嚙。如法顯傳說。取食圣沙彌為彭城吳氏家犬所傷等。例爾者。或業除而煩惱報在。或報除而煩惱業在。斷其重者者。重即貪也。輕即嗔癡。此三俱屬煩惱障。今以此文明斷惑有輕重之殊。以例三障也。今從別義者。毒害通名也。煩惱等別稱也。開三顯一者。三即權一即實。亦復如是者。三周俱名開權顯實故例。如今經三咒通名消伏毒害也。更加下即初周名法說。二周名譬說。三周名宿世因緣說。例如今經三咒初名煩惱。次名破業。后名破報。自有下即前明古人分經。以正說盡第四咒也。即是下出其義。謂前三別治三障。后一總治三障也。若不下明今解兼得總別者。如初番咒正破煩惱重者即別。余二障隨滅即總。余二例之。經南無此云歸禮。或云歸命。通為眾生等者。佛如醫王。法如良藥。僧如瞻病人。故云消伏之所。別緣者。別在大悲拔苦之力。是故別請也。三寶復有通別者。三寶是通各三稱為別。謂除三障說三咒表三德。故須三稱也。三釋者。釋應作德。字之誤也。通稱三寶。既復論通別觀音。別緣亦應復論通別。以亦三稱故義可例知。三業如文者。稱名口業。投地身業。一心一意意業。苦厄下云云者。中七有分段之苦厄。后二有變易之苦厄。不獨下謂苦厄語通。不獨在于受苦報人也。無明癡暗等者。此初番咒正破煩惱障。故此文總請但云滅除癡暗也。下別請言業報者。是兼破耳。如華嚴下放六度光也。除慳即施光。除恚即忍光等。即等取余度證。今滅除癡暗是智光也。又如思益經云。又如來光名曰能舍。佛以此光能破破戒之心。令持禁戒又光名安和。破嗔恚之心。令行忍辱。又光名勤修。破懈怠心。令行精進。又光名一心。破妄念心。令行禪定。又光名能解。破愚癡心。令行智慧。今云凈光明。即是思益放能解光也。覆大地者。草木皆死。譬圓中一斷一切斷也。次第除十人惑者。除受苦報惑時。余惑未必除。故須次第。如法華玄義行妙中次第破有義。此即別教也。經云殺害苦。而輔行引經云毒害者誤耳。不可執彼改此。況今疏文牒釋分明。仍以毒害解殺害也。魔即天子魔也。魔字字書元無。譯人義作。梵言魔羅。此翻障。能為修道作障礙故。亦言殺者。常行放逸斷慧命故。或言惡者。多愛欲故。將空等者以小破大也。小雖出界不能化他。菩薩化他誘其徒屬。空彼宮殿。故害大心。此證四教菩薩有遭殺害義也。將散下以事善破二乘。二乘出彼界。故此證聲聞緣覺有遭殺害義也。然變易二人亦為界外魔所害也。如華嚴十魔。二障如文者。煩惱即煩惱障。眾病即報障。前是大悲等者。指前總請大悲覆一切也。對今施樂。即慈悲互顯。前舉能拔。故云大悲。今舉所與故云安樂。若世下釋大樂而先簡分樂。如是等者。等取二乘以證真為樂。菩薩以出假為樂。分有下皆是少分樂。不名大樂。至得下正示大樂。不遷不變故常無二邊苦。故樂四德之二也。能請語長遠者。謂月蓋通為十種行人請。不秖為于受苦報人也。經聞名救厄者者。即同法華觀其音聲而得解脫也。十種下釋世間也。皆名眾生世間者。此雖舉一義必具三。以五陰和合而有眾生。眾生所居即是國土。而有下釋慈悲父也。父子義者。既指觀音為父。眾生即當如子。眾生由理具佛性故。能感觀音。由分顯佛性故能應。感應互遍生佛無差。其猶父子天性相關也。故云同有佛性。如來下正釋佛性。以佛性是總名三因是別名。總元詮別別不離總。此中三因正唯約性。緣了約修。于修二義稍異諸文。以諸文中若論類種。即以低頭舉手為緣。乃至聞一句為了。今約俱未開悟故悉在緣。故云作諸功德。及云隨從化導。斯則散心聞法攝在其中。別取聞法人位名為了因。故云結縛得滅。當知滅縛即相似及初住也。若論假名五品。不無名字觀行滅義。故知圓名字即至于分證悉屬了因。然此三因諸部所談。進不非一。如顯性錄。具明天性相關者。生佛各三高下互遍。故請下結示也。既云免三毒苦。即是斷惑入位須廣約十人方顯高下。豈止在于受苦報人也。病除下約三義釋。今世樂一句。初義約受苦報人。言得道者。即二乘涅槃也。然則豈無未來得圓頓道耶。今約從淺至深存次第。故泛明其義。至第三通約十人。方為準的又病除為今世樂者。豈無即時悟道耶。然即時悟者。乃由過去下種成熟。今依觀音得脫耳。今且約正為未來下種。及下種未熟者請。故云今世樂所以約未來。于小乘得脫。為后世樂也。乃至圓教種熟脫三例亦如是。未來下約二乘人有余無余以分。今后十種下約分得究竟以釋。今后此十種行人即時各得悟道為今。以圓中妙覺涅槃為后。然此十中前四如初。二兩義已明今后。此又通以圓中究竟涅槃為后者。以第十行人是初住位。既為今世。須以妙覺而為后世。云大涅槃非極果如何。若十人各各自論。今后細作可知。然非佛意。佛意欲令一切同至圓融究竟涅槃。故觀音深位能了此旨。教令請云及與大涅槃也。余諸下結顯及與大涅槃句也。涅槃是安樂法故。故云方是大樂也。此一句經即是請施后世樂也。師子吼者。涅槃云。師子吼決定說。說一切眾生皆有佛性。以欲知智在說故。即般若德也。以此三德等者。以印對法身。必定對般若。吉祥對解脫。陀羅尼是遮持。遮三障惡不生。持三德善不失。故三德是遮持之體也。又必下約拔與釋而不釋陀羅尼印者。以印是中道之體。必定吉祥即中道與拔之用耳。消滅拔苦義者。師子吼時百獸皆死。如智慧照時眾苦咸滅。故大下明陀羅尼義通顯密也。除障不虛名神咒。智鑒無昧名明咒。獨絕無倫名無等等咒。大品以此咒名通嘆顯密咒。秖是愿者。此釋大品咒義也。愿眾生。如立者。立應作佛。字之誤也。譬如下。詩云。螟蛉有子果裸負之。教誨爾子式谷似之。箋云。式用也。谷善也。今有教誨萬民用善道者。亦似果裸故今以果裸喻佛。螟蛉喻眾生。螟蛉桑蟲也。果裸細腰蜂也。俗呼為蠮螉。諸經皆是咒者。咒既訓愿。是故不獨密語名咒。諸大乘經顯說皆名咒也。以無非佛愿眾生如佛故。又可偏小之說亦名為咒。故法華云。雖說種種道。其實為佛乘。則偏圓顯密咸是咒也。遮即調伏義。破即消滅義。故云滅空滅有即是消滅者。上文伏空伏有。下應云即是調伏無者。闕文也。除伏平伏等意者。等取消除消滅二也。應云滅之亦有消滅除滅也。即以斷不斷對之。玄義已詳。故注云云。亦是禁咒。咒誓者謂三德。囚禁三障如世禁蛇。誓者制也。制三障令不起。故亦是咒術。術法者。解上咒術。秖是破三障之法耳。盡與下謂上愿禁誓術四義。皆與一人斷障相應也。密能消伏者。咒是密語。約前四義各具消伏。實相印者。三蒼云。印信也。檢也。大論云。大乘經用一實相印。生死即涅槃。涅槃即生死。不二不異故。苦盡下以前消滅調伏二義。對釋經文也。乃至有見者。略三途惡業故。云乃至。從乃至字至廣遠。凡五十八字。當在釋第二番咒云云字下。爛脫在此。第三正說咒。經救護眾生神咒者。無緣大悲普令離苦。故名救護。言神咒者。新翻并云真言。謂皆是如來難思秘密真實之言也。然眾經所說功用不同。或專用治病。或專用護法。或專用滅罪。今經四咒則通治病滅罪護法也。如般若大明咒無上明咒無等等咒。則非治非滅非護也。通則兼具眾德。別則各順經文。古來諸師解義不同。今意會之。不出四悉。一云。咒者是鬼神王名。稱其王名。部落敬主不敢為非。此世界明咒義也。或云。咒者如軍中密號唱號相應無所訶問。若不相應即執治罪。此為人義也。或云。咒者密默治惡惡自休息。譬如微賤奔逃彼國。訛稱王子因以公主妻之。而多嗔難事。有一明人從其國來。主往說之。其人語主。若當嗔時應說偈云。無親游他國。欺誑一切人。粗食是常食。何勞復作嗔。說是偈時。默然嗔歇。后不復嗔。主及余人但聞斯偈。皆不知意。咒亦如是。密默遮惡余無識者。即對治義也。或云。咒是諸佛密語。如王索先陀婆一名。而具鹽水器馬之四。實一切群下無有能識。唯有智臣。乃能知之。咒亦如是。秖是一法遍有諸力。病愈罪除善生道合。即第一義也。有此四義。故存本音譯人不翻。意在于此。于五不翻中即秘密不翻也。于四例中即翻字不翻音也。縱翻華言義亦莫曉。例如典語召物。物實不知。而庸俗不知圣地密言。凡豈能解。然此三咒或作鬼神名號。注解者。蓋后代之妄作也。況疏解此咒。密談三德。若唯鬼號減謗何深。世行大悲咒而有注釋者。亦同此例。又此三咒或改言音。或易文字而言傳之。于梵僧正之。于梵學者非也。且難提所授之音。儻與中天有異。斯亦五天方土不同。如摩訶摩謚身毒賢豆之例。今既改其神咒。亦合別譯經文。以梵本不同故也。陳隋之世智璪諸師多行此法誦咒。唯依現文而征感尤多。具彰僧傳。識者詳之。今以古經咒詞。錄在記文。庶無墜也

哆耶咃(丑加切)　嗚呼膩　模呼膩　斗婆膩耽婆膩　安茶詈　般茶詈　首埤帝(埤避私切)般般茶　啰啰婆斯膩　哆侄咃　伊梨寐梨　鞮首梨(鞮音低)　迦婆梨　佉鞮端耆　旃陀梨　摩蹬蓍(蹬音鄧)　勒叉勒叉　薩婆薩埵薩婆婆耶啤娑訶　多茶咃　伽帝伽帝膩伽帝修留毗修留毗　勒叉勒叉　薩婆薩埵　薩婆婆耶啤娑訶(一百一字)

經云怖畏乃至疾病。當約十種行人消之。此報身者即報得之身。謂受苦報人也。無明之病者無明應作五根。字之誤也。眼赤耳膿即五根病也。乃至圓教者中略。緣覺及三菩薩。故云乃至本是法性至之病者。即同前文。無染而染理性之毒也。即病除與法性等者。達無明即法性故。此即染而無染。是消伏義也。前分行理。此兼前二。非是自請者。佛居至極毒害已盡故。既云覆護一切重請觀世音。即知是為他護法也。若作凈語可施于下者。即受下之朝請也。如天下引證也。漢制諸侯春朝天子曰朝。秋朝曰請。故漢官儀有朝請大夫。則佛如天子。觀音如百官。請百官即朝百官也。臣赴君曰朝。以觀音之法臣。朝釋迦之法王。故云請觀音也。又經下示經題亦通。凈音可施凡下者。凡下即月蓋及舍離人。朝于觀音也。若準前喻。則天子喻觀音。百官喻凡下。前是佛受觀音之朝。故單言下。今是觀音受眾生之朝。故言凡下。請語重者。咨尊曰請。依字音也。隨意消息者。正約經中重請之言也。若作咨尊義。即佛為眾生請于觀音也。若作凈音。即佛重受觀音之朝。證彼說咒也。如如大覺即法身之佛也。以依此理說咒。故第二咒

哆侄咃(哆都我切)陀呼膩　模呼膩　斗婆膩　耽婆膩　阿婆熙　模呼脂　分茶梨　般茶梨(般補槃切)　輸鞞帝(鞞部迷切)般茶啰　婆私膩　休樓休樓　分茶梨　兜樓兜樓　般茶梨　周樓周樓　膩般茶梨　豆富豆富　般茶啰　婆私膩　矧墀(矧詩引切)跈墀(跈徐殄切)膩跈墀　薩婆阿婆耶羯多　薩婆[口*恒]婆([口*恒]其柯切)娑陀伽　阿婆耶　卑離陀　閉殿娑訶(凡九十九字)

各各有怖畏者。乃至第十行人。有下地可舍。即是怖義。經云毒害。準怖可知。金光至之難者。有二義。一約生身得忍有超登十地者。生身既在故有此難。二約法身菩薩。住變易土則以無明為虎狼等。此中十人者。十應作二。字之誤也。前八的有事中虎狼但變易二人無也。煩惱法為虎狼者。此亦約行毒害也。梵行者。梵是西語具云梵摩。此翻清凈。葛洪字苑云。梵潔也。取其義耳。性戒者。謂不殺等十。持之性自是善。犯之性自是惡。不由佛制。方有善惡也。故輪王出世則以此法化人。若受佛制戒之后。犯于殺等則更加違制之罪也。故云。受與不受俱是罪。草木戒者。此一向是遮。但因外道俗人計草木有命。見比丘剪伐謂無慈心。息彼世機佛乃制戒。故比丘受已犯之。得違制之罪。俗眾不受犯之無性罪。故云不受犯不得罪。經云。糞穢即十惡也。設有下解設有業障也。假設者。業障本空妄想故有。故知業障是假設也。但設者。業種至多。但有一法屬業障攝。皆為神咒所破也性凈下解假設義也。性凈等者。無染而染故曰本無今起也。皆是虛假者。迷理起業業不離理。業體本無而言業者。虛假施設耳。實來破虛者。實即三德。密教虛即惡業。今稟教達理了業唯心。染即無染。心體本虛業相無寄。故云。皆使清凈。但設下以設訓但。對前成異。若論業體意不殊前。大品云。設有一法等者。涅槃之外實更無法。欲遍蕩相著故。假設過言過尚如幻。況不過耶。條然言無者。以一切空寂故。如十九界等者。等取十三入六陰也。以界但十八入唯十二。言九言三喻畢竟無浮虛之樂者。合云浮虛之業。樂字蓋誤也。與大品等者。今經設有業障與大品設有一法。俱是假設之設。即語同也。復為異即意別也。彼明泯蕩相著。則一切皆空。此明從理立事則有浮虛之業。以此段咒正破業障。故見佛三昧為種者。外見形像由內修觀佛三昧也。地獄下約十法界所見不同。乃至人中所見者中略鬼畜修羅。故云乃至。通別等菩薩者。等取藏圓也。所見各異者。即見佛形像不同也。如三惡道習見佛。如黑象腳等三尺之身。又如提謂等以人天位見佛為樹神等。準此六道眾生。并見佛不同。皆非出世相。若六道中有出世機。則見佛四種不同。即是四圣法界也。故大論十一引密跡經云。一切天人見佛色量。或如黃金白銀諸雜寶等。或見丈六。或一里(藏)或見十里乃至百億(通)或見無量無邊(別)滿虛空中(圓)天人所見既乃不同。四趣亦爾。此約多分亦有為圓機而感劣身。如法華應以地獄身而為說法等。凡約十種行人者。即受苦報人非但人中重病。意亦收于四趣。故向云地獄人念佛等三昧。觀法亦異者。即四教不同。五方便人者。外凡合一。內凡開四。謂暖頂忍世第一也。思惟尚在者。是有心病也。二果欲界殘思三果色思并是心病。略而不論。故云乃至。身病尚在者。如身子患熱。畢陵伽患眼痛。習氣不亡者。如畢陵伽有慢。身子有嗔。緣覺侵習未深心病還在。故云亦爾。六度同凡夫。通教十地準四果可知。故云亦爾。不言別圓內外凡者。文略也。生變易者。變易之言該于二土。今云就無作四諦者。且約生實報人及生方便斷塵沙者。若生方便未斷塵沙。須學無量四諦也。五分下明身病。無明下明心病。約四十二位互作淺深優劣重輕。望下為深優輕。望上為淺劣重。乃至等覺一生在。皆有二病也。故經下示妙覺無病也。等覺一品猶是無常。妙覺究竟故五并常方無兩病。外內火即仁王經七火也。一鬼火。二龍火。三霹靂火。四山神火。五人火。六樹火。七賊火。人火者。惡業發時身自出火。樹火者。如久旱時諸木自出。今云內火即人火也。外火即余六也。又內火即病也。病侵于身如火燒物。又是身內火大不調故為病也。故經云。節節疼痛稱名誦咒。即得除愈也。病差曰愈。事解如文者。若約事證。如東晉謝敷南齊陸果作觀音應驗傳所明也。故言燒身者。身喻見諦也。雨雨者。上雨字去聲。雨猶降也。即是信行人者。稟教修觀斷見惑。故是思惟惑等者。思不障理其實附理。如須下示附理相故。言內火者。以內火在身如思惑附理也。處處九品者。三界九地各九品。共八十一品思惑也。前一下約法行。例龍雨也。經明外火。即云龍王降雨。內火但云除愈。今大師依義立名。身病既得名火病愈。即是降雨義也。既以內火表思惑。即以龍王表心王。心靈自在如彼龍故。無漏心王者。即指三向三果所觀無漏之心也。發得禪定法水降雨也。雨能滅火如禪能斷思。問前釋外火表見道。既約信行。此論修道何故作法行釋耶。答見道修道各有利鈍二根。利入見道名法行。鈍入名信行。利入修道名見至。鈍入名信解。是則見修各有信法二行也。今以初入見道稟教義強。約信為便。修道重緣約法為便。得意而論義。必兼具分段。見思可解者。前八人中別圓二人猶在凡位。所破仍是界內見思。故云可解。變易下即后二人。乃是別三賢人斷界內惑盡。已生方便。及圓初住已破無明生實報土。此二人俱約界外同體見思。以明內外火義也。勝妙五欲者。如華嚴中無量香花云百千禪定也。香華云即是變易土中欲界也。禪定即色無色界。此即界外思惑也。文闕見義應如地持。等覺入離見禪。涅槃迦葉自敘云。已前名邪見人。皆是界外見惑也。然此見思實無異體。但指根本無明。障理名見。潤生名思。不同界內二惑。差別事解下爾雅文也。饑字或饑。并通五谷者麥菽稷黍麻也。或曰。房散角芒[禾*會]也。譬解中四句。初二句以不聞教為饑。聞教生解為飽。次二句以有解無行為饑。解行兼具為飽。正慧即是正行也。增益法身如五谷養色身。故以無正慧為饑。助道即帶事兼修資成正慧。楊泉物理論云。蔬果之實助谷。故以無助道為饉。乃至人天善者。略苦報人。故云乃至也。約十人傳作者。苦報無善法為饑。人天為飽。乃至圓人分證為饑。究竟為飽。釋王難中。既論分段變易。即是約十人明王難也。四魔即天子五陰煩惱死。十魔者。華嚴云。一陰魔生諸取故。二煩惱魔生雜染故。三業魔能障礙故。四心魔起憍慢故。五死魔舍生處故。六天魔自憍縱故。七善根魔恒執取故。八三昧魔久耽味故。九善知識魔起著心故。十菩提法智魔常不舍故。故言下引瓔珞經證也。即等覺后心無礙道中已伏煩惱。解脫道斷即入妙覺。故云唯有一分死魔也。盜賊是六根。六塵者。如金光明云。六入村落結賊所止也。如人得天。往者從人中生天則以天。趣為牢獄。天生人中以人。趣為牢獄。六道互作故注云云。當分受身為獄者。不須約所往處也。如人在人中天在天中。即名牢獄。亦約十行人者。前二可知。后八皆具二種獄義也。故知十種行人并未免于牢獄。故須請觀音也。唯佛一人出二種三界之獄。故在手名杻。在腳名械。二手二足各表定慧。昏散為障。如杻械也。在頸名械。連身名鎖。枷在兩肩之上。左陰表實右陽表權。見思塵沙是權障。無明是實障。即三惑如枷。故云枷。是權實障耳。得業繩等者。謂得繩業繩也。有部云。業入過去得至未來。身死得謝未來報起。如一業成以一大得。得于業法。又以小得得于大。得第二剎那以三大得。得前二得及以業法。初念之得俱成法。故又三小得。得前三大。并初剎那九法成就。第三剎那二十七法。凡云大小得者。皆以大得得于本法。復以小得得于大得。還以大得得于小得。故大小得更互相得。故知第三念去如是展轉。得遍虛空。是則一生之中于一業思之所起得。尚已無量況無量生無量業得。以至來際。若經部宗得既是假。但云意與身口和合成業。假立有種至未來生。若大乘中藏識盛持。以至未來。世雖有此異凡受報處。必為精血四大所籠。未得擇滅非得已來常為得繩之所連縛。連縛未斷去已復還。故今以連身之鎖表之也。經五系縛者。謂頭及手足五處被系。若作所表是五分障也。海是下釋入于大海也。初約生死深廣如海。二約法性深廣如海。妄想動法性者。妄想如黑風也。動法性者。即是全法性為無明無染而染。遍造生死名為波浪也。經洄波者。三蒼云。洄水轉也。經水色之山驚浪如山也。取理不得者。理非四句故取不得。故法性下大經文也。于四起定執故成毒藥。達四無四故成甘露。毒故早夭甘故延齡。刀劍傷壞故表無常。注云云者。約十行人即是二種。三界皆為無常所還。乃至等覺一分亦是無常也。經過去至怖畏明果由因也。一切苦即谷貴等若果也。若由過去所感。即成順生順后二報。若由現惡所感。即成順現報。經如火燒薪者。涅槃明少善能除大惡。譬如少火能燒一切。經三毒。等畏者。即等分煩惱并上是四分授位等者。華嚴云。轉輪圣王所生太子。母是正后。身相具足。王令太子坐白象寶妙金之座。張大網幔乃至奏諸音樂。取四大海水。置金瓶內。王執此瓶。灌太子頂。是時即名受王職位。十地云者。即指華嚴十地品明第十法云地也。故經云。菩薩受職亦復如是諸佛智水灌其頂故。名為受大智職菩薩。此則唯法云地得名灌頂菩薩也。佛但法性者。究竟顯理故下地不能見也。理極不能思度者。解十人智有頂可見也。以齊己所解不能思度究竟極理也。此則各以少分智慧為頂。若得下稟教進行猶被灌受職也。能以等者。即妙覺觀音用法性海水。普灌十種行人智慧之頂也。此十地之頂也者。明經云灌頂。正約十地尚灌十地。下位可知。經應當暗誦謂柔聲默誦也。此咒既爾。上下例之。然諸經事儀對機各別。如熾盛光咒則令厲聲。此文則使暗誦。幸順佛語方契圣旨。示法用中。以此經是俗眾發起故。有持齋斷淫等語。齊身口業者。祭統云。齊之為言。齊也。齊不齊以致齊者也。是故君子非有大事也。非有恭敬也。則不齊。不齊則于物無防也。嗜欲無止也。及其將齊也。防其邪物。訖其嗜欲。耳不聽樂。今釋氏以不過中食為齊。亦取其防邪訖欲。齊不齊之義也。毗羅三昧經云。早起諸天食。日中三世佛食。日西畜生食。日暮鬼神食。佛制斷六趣因令同三世佛故。今約理解。故云齊者。秖是中道后不得食者者。即佛制中后不得食也。今表初住初地圓證中道。心外無法如中后不得食也。中前得啖者。佛制中前非正食皆得啖之。正食者。四分律云。有五種。蒲阇尼此云正食。謂糗飯干飯魚肉也。五種佉阇尼此云不正食。謂枝葉花果細末磨食。今云中前得啖。即不正食也。此得下先表圓位。前方便者。即指住前內凡位也。住前既有相似證義。此即中前得啖。亦是下次表別位地前離邊觀中。即是法界外有法也。經云。不飲酒者。如五分律云。跋陀越邑有毒龍。雨雹損苗。居士請婆陀竭陀降之。遂以酒飲吐臥在道。佛言。昔伏毒龍今不能降蝦蟆。因說漸斷酒戒。以酒令人昏亂。故今持咒者不得飲。約理則酒是無明也。涅槃云。譬如醉人見日月轉。不啖肉者若約事釋。如楞伽云。有無量因緣不應食肉。乃至云。令修行者慈心不生。及令咒術不成就等。是無緣大慈也者。此約理釋也

請觀音經疏闡義鈔卷第三請觀音經疏闡義鈔卷第四

　　　　宋錢唐沙門釋智圓述


○涅槃云。不住法相及眾生相。名無緣慈。不住二邊。即不啖義。眾生緣法緣者。涅槃云。慈之所緣一切眾生如緣。父母妻子親屬名生緣。不見父母等。見一切法皆從緣生。名法緣。是則生緣雖不啖空而啖有。法緣雖不啖有而啖空。故云皆有分齊。無緣無分齊者。不著二邊故。灰能去垢。灰如五觀。垢如貪等。貪等除時名澡浴清凈。說文云。澡洗手也。浴洗身也。五辛苦辣者。慈閔三藏云。蔥蒜韭薤興渠五也。興渠者。應法師云。梵音訛也。應云興宜。慈閔云。根形如蘿卜出土辛臭。慈閔冬到彼土不見其苗。此五物辛而復葷故。經云。五辛能葷有辛而不葷者。如姜芥之屬。則非所制。蒼頡篇云。葷辛菜也。凡物辛臭者皆曰葷。決定經云。若人食酒肉五辛入伽藍。隋豬胎中。后得人身常患腋氣。故今誦咒之人。不得食也。今約理解乃以辣味逼迫于舌。如五陰之苦也。葷氣經宿猶存。如五陰中所起惑業。能至未來故。云有集諦也。污穢等者。指上所表。是約見愛污穢陰也。九種五陰如前記。經女人污穢者。大論云。淫欲雖不惱害眾生。以心心系縛故。既求解脫。故須制之。經長與苦別者。似位別分段苦。真位別。變易苦。此別圓也。亦應約十種行人通證于前者。觀音說兩咒既畢。故通印證之。釋迦因是自說第三咒也。經來嬈此女人者。即鬼動其淫也。阿含云。淫亦有鬼。鬼入心則使淫佚無度。或鬼使嗔使邪。嬈乃了切說文云。擾戲也。郭璞云。嬈弄也。經入善境界者。約十人中。余九皆名善境界也。乃至唯佛名善。經惡鬼消伏者。觀音有威有恩。若非懷恩則是畏威。所以消滅調伏也。經三障永盡者。二種三障也。一分段三障見思為煩惱障。惑業為業障。界內生為報障。二變易三障。又二。一方便三障塵沙為煩惱障。無漏業為業障。變易生死為報障。二實報三障。無明惑為煩惱障。非漏非無漏業為業障。彼土變易為報障。此咒能令至于究竟寂光。故云三障永盡也。三界獄火者。三界系閉行人。猶如牢獄。無常如火。眾苦者。分段三界有五八之苦。變易三界有塵沙無明之苦。四百四病者。一大不調百一病起。四大合四百四病也。界外應以障四德為病。入陣斗戰者。若約理者。與五陰魔煩惱魔死魔共戰也。經如鷹隼飛者。易曰。王用射(是亦切)隼于高墉之上。孔穎達云。隼者貪殘之烏。鹯鷂之屬。今明觀音垂應如彼鳥飛。言其速疾也。經囹圄者。音鈴語。廣雅云。夏曰臺殷曰羑[酉*音]里。紂拘文王是也。周曰囹圄。皆獄之別名。周禮云。三王始有獄。釋名云。囹領也。圄御也。謂領錄囚徒禁御之也。經及諸刑罰者。即五刑五罰也。王制曰。刑者侀也。侀成也。一成而不可改也。說文云。罪之大者曰刑。罪之小者曰罰。廣雅云。罰折伏也。尚書甫刑云。五刑不簡正于五罰。孔安國注云。不簡核謂不應五刑。當正五罰。五刑謂刻其顙而涅之曰墨刑。截鼻曰劓刑。刖足曰剕刑。男去勢婦人幽閉曰宮刑死刑曰大辟。于今即笞杖徒流死。為五刑也。五罰者。出金贖罪也。書云。墨辟疑赦其罰百鍰等。于今則笞杖徒各有五等。流有三等。死刑二等贖銅。各有斤數。經一日等者明受苦惱之時分也。第三咒

多绖咃　安陀詈　般茶詈　枳由詈　檀陀詈　膻陀詈(膻式禪切)底邪婆陀　耶賒婆陀　頗羅膩只　毗質雌　難多詈　婆伽詈　阿盧(之引切)薄鳩詈　模鳩隸　兜毗隸　沙訶(共五十三字)

歡功用文為三者。前一是應能拔苦。后二是機能修行。又前一是果上化他。后二是因中自行。又六道是所觀之境。六妙是能觀之觀。六根是所破之惑。故此三段經文不出機應。自他及機應各論境觀惑三也。稱三寶名是六字章句者。謂佛陀達摩僧伽一寶二字也。三寶為三字者。即單云佛法僧也。若以此六字者。即指前二家處處皆有者。前二番咒皆稱三寶。應皆名六字章句也。起盡之文者。起即標章盡謂結句。六妙者。此六次第相通能至真妙涅槃。故云六妙門也。于義為便者。二十五有及以六道但總別之殊。大經既以二十五三昧破二十五有。則與今經六字章句對破六道。其義相符。故云為便也。所以明此三種章句者。謂三種雖殊不離破有也。前一是化他破有。后二是自行破有。于自行中前一是破有觀。后一是有中惑。即六道中各具六根。六根皆起三毒也。是知三種六字不出大經破有之義也。六出者。三處各出標章結句也。說偈竟者。偈應作咒。字之誤也。后結句云等者。即經云。告阿難言。是六字章句乃至若有聞者。獲大善利。六道是六字門者。文剩門字。無量種者。如人道貴賤愚智妍蚩一一不同。人道既然。余皆仿此。即是章段句逗義也。又照六道實相者。謂照六道三障即三德也。此約自行釋遮持義。破三障即遮。達三德即持。故云得陀羅尼等也。有我不耶者。彼經迦葉問也。答云。即佛答也。我即佛性者。即直我也。窮此理性者。研窮三諦生佛無差。菩薩分顯諸佛究竟。而能理事互融普門示現。故云而得自在。故能下約化他釋遮持也。以自證故。乃能化他。亦由自他體性互遍。天道苦少者。謂非全無苦。但少于諸趣爾。如欲天有五衰之苦。四禪有不得速入禪苦。四空有四心之苦。八難謂三惡道為三。四北洲。五長壽天。六佛前佛后。七世智辯聰。八聾盲喑啞。一切之言等者。既云一切何所不攝。尚離二種生死之苦。況天趣耶。經果蓏說文云。木上曰果地上曰蓏。應劭云。木實曰果草實曰蓏。張晏云。有核曰果無核曰蓏。經亡失下示禍對相。經接還本土者。失妻子喪財產由亡國故。今得接還則余事自得。經鳩槃茶此云甕。或云冬瓜。其陰似甕等故。即厭魅鬼也經巍巍者。高大之稱。論語云。巍巍乎舜禹之有天下也。經阿修羅者。阿之言無。修羅云天。彼非天故。又修羅云端正。彼無端正故。從今世等者。據經分齊。從阿難當知已去。今的指得失之文。故云從今世等。失謂失惡。是遮義。得謂得善。是持義。如無生忍者。大品云。無生法即是佛。此與陀羅尼義同也。然亦通因似初境界者。似六根凈位。旋假入空耳。未敢定判故云似也。經吉祥句即陀羅尼。近世經本于手出香色乳下剩有饑渴逼切者。一句古本皆無。智者于諸文引用。亦無此句。經善集慧即一切種智也。經如救頭然者。金光明云。譬如男女如火燒頭如火燒衣。救令速滅。火若未滅不得暫安。懺悔亦爾。此則然字是燒然也。又大論明野干救頭之喻。名救頭。然則然字是語辭也。經寒林者。即尸陀林。僧祇律云。此林多死尸。人入如寒可畏也。修頭陀行者。多居此林。以易觀無常故。斯那即其人乎。經無央數者。梵云阿僧祇。此云無央數。楚辭云。時猶未央。王逸曰。央盡也。觀心下廣釋心脈。于中先約肉團心。為因緣之境。次觀慮知心。以成三觀。赤肉之心即肉團心也。正法念經中如蓮華晝開夜合。即此心藏也。俗書謂之方寸。以此心藏唯方一寸故。然為慮知之所托附故。由團有病則慮知顛倒也。一身之主者。提謂經云。心為大王。上義下仁故居百重之內。故一身六分悉由于心也。通明觀者。謂從初修習通觀息色心三徹見無礙。故名通明。又善修此禪能發六通三明。因中說果故名通明。此禪無別位。次還約根本四禪四空。而修耳。今經觀心心脈即此禪也。委明修證如禪門第八卷。若空下此約慮知之心。以成空觀。于中先立境。次心無下明觀一切世間。即十界各三種世間也。無不從心造者。十界是所造心為能造。全所是能。故觀能造即具諸法。種種五陰者。亦約十界也。此皆華嚴文。心無下正明空觀十界。依正既并由心。故觀心空則諸法空。如伐樹得根。則枝條自死也。言心無心不有心空皆一義耳。乃至無量諸脈者。即十界各各心脈不同也。心脈下覽前空假同歸心性。三一圓融。故皆不定。不空不假者一念叵得故不假。百界宛然故不空。是故空假不離心性諸脈。亦不空不假者。諸脈皆由心造。故諸脈皆即是心故。所以心即中故諸脈亦中。即是圓觀心脈者。總結前文。俱成圓觀。行人下云云者。以事解歷受苦報。及修人天善法者。以空觀歷二乘。以假觀歷三教菩薩。三觀融即本在圓人。深不遺淺義可通攝。若有能觀等者。即釋觀心心脈句也。能觀即觀字。所觀即心心脈也。既云一處。一即空也。世即三種。音是機緣。故屬假也。不為二邊所縛。故名解脫。是中觀義。而又云下此釋伏難也。應難云。若此經文對三觀者。何故結云成阿羅漢耶。故今釋云。此約十人。前二得道成小乘羅漢。乃至成大乘圓頓之羅漢。如法華云。我等今者真阿羅漢。普于其中應受供養則圓人亦名羅漢明矣。故云無咎。廣明經文應分為二。初從云何下明方便。二從安庠去。明修證。禪法即次第禪門也。云云者。謂具五緣。訶五欲。棄五蓋。調五事。行五法。故有二十五種也。故禪門云。方便者。善巧修學之異名。行者于初緣中善巧修習故名方便。事理兩解者。如止觀約觀心釋方便。即理解。禪門中但有事解。調五事者。謂調食令不饑不飽。調眠令不節不恣。調身令不寬不急。調息令不澀不滑。調心令不沈不浮。然此五事食眠則定外各調。后三則定內合調。今經于五事中。但示合調。三方便者。從要而說。行者必須備二十五法。具如禪門。始于三事等者。正明今經從要之意。大集經云。歌羅邏時即有三事。一命。二暖。三識。出入息者。名為壽命。不臭不爛名之為暖。即是業持火大故。地水等色不臭爛也。此中心意名之為識。即是剎那覺知心也。三法和合從生至長無增無減。愚夫不了。于中妄計我人眾生。作諸業行心生染著。顛倒因緣往來三界名迷。若尋其原本。不出此之三法名解。修此六字者。即是欲修六妙門。故須用此為前方便也。端身者。即跏趺坐也。是約戒者。戒防身口故約端身。定制亂心故約正心。慧能念念分別故約相續。陽上陰下者。如天地也。此是世俗所用。右陽下正明佛法表對之意。右陽左陰如前記。欲將等者。陰表定陽表散。散即定障也。故以陰上陽下。世俗既有威儀者。即左手壓右手為世俗威儀也。此即下示所表粗獷。即七支愆過也。自權而顯實者。自從也。先安右手居下。如先施權。后以左手置上。如后顯實此戒等者。于十人中。唯約人明慧。復須甄別。分段中七人是權。一人是實。變易中一權一實。慧既不等。戒定自殊。從一下釋修證也。分三。初正示經文。此一段。經六門義足。委論行相具在不定止觀及次第禪門。是數門者。謂攝心在數不令馳散。名修數門成就息念者。謂覺心任運從一至十。不加功力。爾時應舍前數法修于隨門。一心依隨息之出入。想心緣息知息出入。心住息緣。故經云。無分散意等也。不澀不滑等者。謂修止時不念數隨。凝靜其心。故云不澀不滑等也。經如嬰兒等。即喻修止不澀滑之相也。嬰兒者。蒼頡篇。男曰兒女曰嬰。今言嬰者。通男女也。釋名人之初生曰嬰兒者。胸前曰嬰。接之嬰前。而乳養之也。下去是三門者。經文從于心端至去于鼻端。是觀門。還入心根是還門。令心明凈是凈門。赤肉下別釋觀門。然經中談觀門義。即通明禪也。準禪門所說。有修有證。此禪既無別次位。還約四禪而辯修證。今此經文即是初禪覺支證相也。禪門明證相有三。謂初證中證后證。今經所明如琉璃不青黃等。則似中后二證。欲委知者。請尋彼文。初心行人欲修習者。當依六門次第先修數門。即如經云。安庠徐數從一至十也。數成修隨隨成修止。止成方修觀也。若約所宜。隨修一門則無前后。四大脈者。對小得名。十脈百脈名小脈。趣四下大師口決云。心如拘物頭華四片相合一片。各有十紀脈共交絡。故心端有四十脈也。口決正示初心故。止云四十。不云四百四十也。經云。取一中脈者。口決云。直往趣臍號曰優陀那風。優陀那者中也。故號此脈為中脈也。又取等者。即是中脈直下趣臍還從臍出至于頭十脈。故經云。從大脈出至于舌下也。口決云。其息出從臍出入至臍滅。今明出息至舌端。故取上四十脈合四。大脈為十四也。應舌至鼻者。應宜作從。字之誤也。即釋經文從舌脈出。乃至至于鼻端。還入心根直趣于臍。猶如江海流注也。口決云。身中脈如百川通海是也。肝屬木故氣青。肺屬金故白。脾屬土故黃。腎屬水故黑。心屬火故赤。是略耳者。以經不言不赤故。諸氣來會鼻等者。諸氣即五藏脈氣也。至鼻時失其青等本色。但如琉璃瑩徹非五色也。息細八寸者。此釋經文正長八寸也。八寸是出息之微細不粗大也。正即端正不斜曲也。定將散者。廣雅云。將扶也。釋名云。將獎也。今以八寸之息。扶持獎護其散亂也。表八正者。八數等故。經至于鼻端者。此息從口而出從鼻而入也。經還入心根者。以此息還從鼻入。至于心藏也。此即還門不定。止觀云。修還者。既知觀從心生。若隨于境此即不會本源。應當反觀。觀心此云還入。心根即當反觀。觀心義也。經今心明凈者。此即凈門不定。止觀云。修凈者。知色凈故不起妄想分別。受想行識亦復如是。息妄想垢息分別垢息取我垢。是名修凈。舉要言之。若能心如本凈。是名修凈。即今經令心明凈義也。然六門皆有修證合成十二。故瑞應云。游止三四出生十二也。十科意者。即大師于建業瓦官寺。為尚書令毛喜。略出此法以為十科。名不定止觀。今題為六妙門者是。十科者。一歷別對諸禪。二次第相生。三隨便宜。四對治。五相攝。六通別。七旋轉。八觀心。九圓觀。十證相。今此經文所明。但是第二一科意耳。若此下辨此經觀門也。故言通者。以通總而說。未揀三乘。今三下既未開顯。須示三乘差別之相。故須后別方顯前通。經勇猛寶幢者。破煩惱障故曰勇猛。貴極名寶超出曰幢。經駛速也若無常等者。謂余經或先觀無常也。故有三種者。五門之相經不顯談。佛意難量故作三釋。五處止等者。不定止觀云。止為妙門者。行者因此止心故。即便次第發五輪禪。一地輪。即未到地。二水輪。即種種諸禪定禪根發也。三虛空輪。即五方便人覺因緣無性如虛空。四金沙輪。即見思解脫無著正慧如金沙也。五金剛輪。即第九無礙道能斷三界結使永盡。證盡智無生智入涅槃也。通名輪者。借譬得名。禪門云。輪者轉也。如世輪若轉離此至彼。經文既云節節系念。系念即是止門。止門即出生五輪也。故云。即是其義。今明念佛一門者。然五門禪。禪經數論兩出不同。今師正用禪經故。取念佛一門。而不明界方便也。以今經自云得念佛定故。余者下四門經論皆同。慈心等者。即等取所治也。謂念佛治睡障道數息治散亂等。而毗曇等者。正明彼論五門。與今經不同也。今經五門正可與禪經會同。以俱有念佛故。界方便破我見者。彼論云。著見行者以界方便。愚夫不了。宿業煩惱積聚五陰。于緣計我。當于自身以界方便觀察。種種性業相謂地等六界。彼地界者。為水所潤而不相離。彼水界者為地界持。故不流。火界成熟故不淤壞。風界動故而增長。空界空故食得出入。有識界故有所造作。由眾緣故。故知無我足數息等。為五門者。等取不凈。因緣慈心則無念佛也。乃是因緣等者。謂毗曇中界方便破我。秖是禪經因緣觀義耳以因緣有三種。各破不同故。一者三世因緣破斷常。三世相續故不斷。三世迭謝故不常。二者二世因緣破我。謂現未二世具十二緣。于父生愛。于母生嗔。名為無明。父遺體時謂是己有。名之為行。從識支去至老死支。與三世同。三者一念破性如下記文。是知此三并是著諸邪見不出生死。故通名愚癡。故因緣破癡已具破我義也。毗曇五門明界方便破我。乃成煩長。于破障道仍闕念佛。是故今依禪經方為具足。乃與今經其義符合。故云是故用念佛等。無常等者。前三如向疏釋。無我即不著能觀寂滅。即推求能觀至不可得。若五下經云。從頭至足一一節間。皆令系念。頭等是色系念是定。又五輪因止而發故屬定也。合用定慧者。停心五處是定。五處觀察是慧。又數息是定。余四是慧。復次下明開合。五門六妙既是開合之異。故知云修五門禪者。即六字義也。又此五六但是能治。能不孤立對所得名。所治者何。所謂三障故。束五六以成三障。出隨止二門者。數息已當數門。即三妙門也。息有三種者。若準禪門明三種。即數息隨息觀息。今約觀門別有所對。故以止門在數息方便中。各隨義便止。即不念數隨凝寂其心也。以約數隨而修止故。故今以止門在數息中。不凈分別六貪。各各修觀慈心分別九品。一一與樂。此二約觀照義便故。對觀妙門。因緣方便是還門者。因緣破斷常等見。還門即反觀心源。四句檢心至不可得。即破斷常等見。故知因緣即是還門。念佛既通三身。今以念法身當凈門也。以凈門不起妄想諸垢心無依倚。即是見法身理也。又合下以能對所結成三障也。嘆息是報風等者。禪門云。等分之中覺觀亂法即是粗四陰故名為報障。慈心不凈因緣者。謂慈心治嗔。不凈治貪。因緣治癡。此三毒即為習因煩惱障也。念佛治障道。即是業障。疏皆闕文。覺觀三種者。一者明利心中覺觀。謂于修定時三毒之中亦無的緣。或緣貪。或緣嗔。或緣癡。而所緣之事分明了了。二半明半昏。心中覺觀明則覺觀的緣思想。不住昏則無記。瞪瞢無所覺了。三一向沉昏心中覺觀。謂雖心昏闇如睡眠中。而切切攀緣。覺觀不住。即有三治者。一明利者教令數息。數息之法于沉審心中記數。能治明利。半昏半明者應教令隨。隨息出入則心常依息。若但數息即有扶昏之失。若但觀息亦有扶亂之失。不明善對治也。三昏沉者。應教觀息求其根原。出無分散入無積聚。不見定相心眼即開。破于昏沉。恚有三種下文闕。注云云。三種者。一非理嗔。謂修定時嗔覺欻起。無問是理非理他犯不犯。二順理嗔。謂外人實來惱觸。三諍論嗔。謂己所解為是。謂他所說為非。既他說不順己情。即心生惱覺。欲有內外者。即此內外以成三種。一外貪欲。謂修定時貪欲心生。男即緣女女即緣男。取其色貌等。二內外貪欲。謂非但貪外男女。復自緣己身形貌摩頭拭頸。念念染著。三遍一切處貪欲。謂非但愛著內外正報。而復于一切五塵依報起貪也。癡有斷常性者。此亦三種。一計斷常。二計有無。三計世性。此三并是著諸邪見不出生死。是故通名愚癡斷常者。推尋三世。若之滅即墮斷中。若謂不滅即墮常中。有無者謂我及陰等諸法。為定有耶。為定無耶。乃至非有非無耶。世性者。謂由有微塵故有實法。有實法故便有四大。有四大故而有假名及諸世界。業有沉浮惡境者惡。業障道。亦有三種。一沉昏暗弊障。謂于修定時昏沉暗睡無記瞪瞢無所別知。障諸禪定。二惡念思惟障。謂雖不沉昏而惡念心生。或念欲法十惡四重五逆毀禁還俗等事。三境界逼迫障。謂身或卒痛覺有逼迫之事。見諸外境。或見無頭手足等。或復夢中見諸惡相治法。亦各有三者。嗔病既有三種。對治亦三。一治非理嗔者。應令修眾生緣慈。謂約親中怨各開三。共成九品。觀之皆令得樂。取他樂相能生愛念。即破于眾生中嗔惱怨害之心。二治順理嗔者。應教修法緣慈。謂觀五陰虛假不見眾生。豈有是非之事。但緣諸受中法樂。以與于他。慈心愛念不應加惱。是非既泯嗔心自息。三治一切法中諍論故嗔者。應教修無緣慈。行此慈時言語道斷心行處滅。于一切法不憶不念。若無憶念因何諍訟而生嗔心。大慈平等同與本凈之樂。治三種貪者。九想治內。背舍治內外。大不凈治一切處。治三種癡者。三世因緣治斷常。二世治計有無一。念治世性。治三種業障者。念應佛謂心緣三十二相等。治沉昏暗塞障。念報佛謂心緣力無畏等。治惡念思惟障。念法佛約心緣法性空寂治。境界逼迫障。藥病相對成三十種。具在禪門第四卷。明內方便中委說。故云。具如禪門。皆注云云者。指在彼文也。不用此等治者。不用向所明十五種事治也。如幻如化者。即下文十喻入實際。即下文推四大。一一入于如實之際也。此即今經但用第一義。般若正觀通能治十五種病也。摩訶衍云。有三昧能治三毒。即是今經所明一空無相正觀第一義悉檀也。正觀能治三種貪者。思益經云。貪欲之人以凈觀得脫不以不凈。正觀能治三嗔者。般若說。昔為歌利王割截身體。爾時無我相等。則嗔恨不生。故知實相能治于嗔。正觀能治三癡者。智慧破于無明其義可見。涅槃云。明時無暗智慧時則無煩惱。正觀能治三覺觀者。正觀心中言語道斷心行處滅。凈名云。何謂息攀緣。謂心無所得。正觀治三業障者。普賢觀云。端坐念實相是名第一懺。是知正觀如何竭。藥即能遍治眾病也。故云。以入實際遍治之。斯那聞下等者。此屬第三明六根六字文義鉤鎖。故兩向科之。經云。時優波斯那聞是語已。身如水火等。即簡聲聞觀無明行等。即簡緣覺或入寂定等。即簡菩薩。故云簡三乘人六門也。金是慧者。釋身真金色也。金能決斷慧能斷惑以五分有慧身。故云身也。三乘下約通三乘也。俱有即空之慧。故同入真理。利根被接則見中道。故第一義不無深淺。第三審者。分經為五。初斯那問。二身子答。三聞法悟道。四身子白佛。五述成功用。經即從座起者。禮云請益起請業起。斯那備其儀故從座起。此則二土之禮玄同也。即有三種者。謂順色違色平平色。初一念時等者。即是心王了其總相。謂識創起。但緣青等總相。故云初一念時也。以未與貪等相應。故名獨頭。輔行云。直爾障理名獨頭無明。一念轉等者。即是心所了其別相。謂次取境像。即心想也。次領納前境。即是受心次起貪等煩惱造作。即是行心。故云。一念轉等。輔行云。與諸使合名相應無明。若順下示相應相無記。即癡也。不令三種心起者。雖對三色以數息。故則貪嗔癡心不起。毗曇論明三藏有門見空。如成論即三藏空門。于四門中略舉二門。此約聲聞乘也。若觀下明一念十二因緣也。大集云。因眼見色而生愛心。即是無明為愛。造業名行。至心專念名識。識共色行。是名色。六處生貪。是六入。因入求愛名觸。貪著心者名受。纏綿不舍名愛。求是等法名取。如是法生名有。次第不斷名生。次第斷故名死。生死因緣眾苦所逼名惱。乃至意緣法塵亦然。此約緣覺也。不明菩薩者略耳。此六等者。據法相應先身后意。今經文先明意后明身。故云不次第。經諸顛倒想等者。亦約意根也。想即想數也。其耳等五根皆有三種相應攝住。例眼可知。故疏不說。今言下釋身根。五根微細者。對身即身根粗大故。意根若領等者。釋五根皆寄身根法塵也。意根懸思五塵。即是領納法塵也。已虛有諸觸者。非實對色等境。但心思色等時則眼等已虛。有色等諸觸也。文剩備至二字。不然則虛有下闕領受二字。故言下牒經。故知經舉五塵皆是心意懸思。乃屬法塵耳。與細滑相應即是心思時虛受諸觸也。故經即云。而此識賊乃至遍緣諸法也。傷害真性名之為賊。攀緣不停故云如猿猴走。遍緣諸法即是懸思五塵時。身已虛受諸觸也。故此一段經文。但是明身根耳通別圓意者。通了根塵即空。別了假名。圓了中道。皆名攝住。此則十種行人俱論攝住也。前約事解即屬苦報。人及修世間善法。人如實故。言無堅者。體地本虛入如實際。即無堅也。通教下示觀法也。通通別圓故示通義余亦可了。有堅應云無堅。字之誤也。又四下破四見示無堅義。謂若依三藏四門所見。俱成堅執。豈得無堅。鄰虛者。極細之塵鄰于虛空。名鄰虛塵。毗曇析色不滅鄰虛。即有門也。見空即是無見者。成論析色鄰虛亦滅。即空門也。乃至四句者。兩亦如昆勒論。雙非如迦旃延經。深著等者。謂析地至鄰虛。即地是有有即實。實是堅義。若謂地是無。兩亦俱非是事實。余皆妄語。此之邪執并是堅義。故云深著不可舍等。既離四過故求不可得。即無堅性也。然此地大本非四句無堅名字。因情謂堅故四句寄堅破執。水不住四句者。謂水為有有即是住。乃至謂水是非有非無亦即是住。今不住有四句。亦不住無四句中。亦不住不可說中故。言水性無住風無礙等者。觀風為有有是礙乃至謂風雙非皆是礙也。故云豈無四句質礙。今觀無四句故。故云風性無礙。不言火大者。文略也。應云火不從自生。乃至不從無因生。本無自性賴緣而有。故云火性不實。此明四大本虛。即色陰入如實際也。余之四陰經文存略。但例色陰而已。故云受想行識等。若欲推之。應云受無領納性不可得。若謂受是有有是領納。乃至謂受是非有非無亦是領納。乃至識是了別亦復如是。經云。一一性相者。即性相俱空四句推不可得是性空。亦不住無四句是相空。所以經文約五陰示者。以一切眾生皆五陰現前故。故以陰為觀境。經云。皆悉入于如實之際者。五陰俱空故云皆悉等。如實之義應通四教。同名實際而有空中之別。經諸結賊者。見思煩惱能結縛賊害于行人也。若約三結釋義。即疑身見戒取名三結也。是身出火者。即經云。身中出火也。但有無漏火者。慧人但修無漏觀斷惑。不修觀練等禪。故無神通不能化火焚身也。備有事理火者。用無漏觀斷惑。是理火。修事禪發神通。能化火焚身是事火。子縛即煩惱因果縛即若依身以能化火故。燒果縛。經收其舍利者。新云設利羅。此云身骨。而有全有碎。碎者。悉如芥粟。今斯那即碎身也。經于上起塔者。梵云塔婆。新云窣睹波。此云廟。或云方墳。此義翻也。見十方佛是聲聞者。即經云。毛孔見佛也。問小乘不說有十方佛。何故云見十方佛。是聲聞耶。答小乘之中諸部不同。亦有信十方佛者。即小乘人修第四禪。邊際定力見十方佛等破惡。成支佛者。即經云。觀無明等十二因緣皆悉不實。名破惡也。經舉十喻。皆喻因緣即空。熱時炎即陽焰也。野馬行者。風動塵故于曠野中。猶如野馬行也。乾闥婆城者。靜苑法師華嚴音義云。乾闥婆。城此云尋香城。謂十寶山間有音樂神。名乾闥婆。忉利諸天意須音樂。此神身有異相。即知天意往彼娛樂。因以此事。西域名樂人為乾闥婆。彼樂人多幻作城郭。須臾如故。因即謂龍蜃所現城郭。為乾闥婆城也。以如彼樂人所作故。如幻者。如幻師幻出象馬等。如化者。如得神通者種種化現。住不退是菩薩者。即經云。或入寂定已去經文也。此雖約通而通別圓。以有接故。經童真即圓。初住念不退也言服者。結成意也者。即向經云。若有服者身如琉璃等。今示此文。是結成三乘六門之意也。疏文從便先示經中三乘之文。后方點出一段經文。盡是結成之意。經具戒定等者。即成五分法身也。防非止惡名戒。息慮靜緣名定觀達有無名慧。累盡清凈不滯有無名解脫。于一切境知見顯了名解脫知見。此五作成身之因名分。可軌則名法。有體依聚三義名身。用此五故名為法身。正在三藏義通四教經身出水火者。即現十八變。身上出水身下出火等也。經發三種清凈三菩提心者。三乘道心也。經夢中等者。夢即如夢三昧也。三昧成時能見觀世音。即相似分真位人也。如大猛風等者。三昧如猛風惡行如重云。生于佛前即初住出圣胎也。此約理釋。若事解者。即往凈土佛前蓮華化生也。故經云。蓮華化生為父母。三流通分疏文無釋。今私分為五。初贊嘆付囑二。初長行。二偈頌分二。初七言偈付囑三。初十二行付囑。為護正法文中。所囑意在四王。東南則囑其正主。西北則囑其臣屬。囑主則臣可知矣。囑臣則主可知矣。提頭賴吒者。此翻持國。謂護持國土安眾生故。即東方天王也。等取者等所領二部。鬼神即乾闥婆及毗舍阇。此即舉主收臣也天子者。金光明云。雖在人中生為人王。以天護故稱天子也。王肅云。王者雖號稱帝而不得稱天帝。而曰天子者。乃天之子。子之與父尊卑相去遠矣。法臣者。有法度之臣。故曰法臣。佛敕令擁護是經。如法臣。護于天子也。我敕海龍下四行。是付西北二方之臣屬也。西方毗留博叉此云雜語。或云丑眼主領二部。龍及富單那也。龍是臣中之勝者。故偏囑之。伊羅缽者亦云伊羅跋羅。伊羅樹名也。此名臭氣。跋羅此云極。謂此龍往昔由損此極臭樹葉故。致頭上生此臭樹。因即為名。閻婆此云雙羅剎此云可畏。即北方天王之臣屬也。北方毗沙門此云普聞。或云多聞。主領二部。謂夜叉羅剎。又云毒龍等者。再囑西方臣屬也。龍有四毒故曰毒龍。謂聲視氣觸也。有出聲方害人者。乃至觸人方害者。毗留勒迦或云毗留勒叉。此云增長。謂能令自他善根增長故。即南方天王也。主領二部。謂弓槃茶及閉黎多。此亦舉主收臣也。難陀跋難陀者。難陀名歡喜。跋名善。兄弟常護摩竭提雨澤以時。國無饑年。瓶沙王為一會。百姓聞皆歡喜。從此得名。慈恩云。第一名喜。次名賢喜。此二兄弟善應人心風不鳴條雨不破塊。初能令人喜。后性復賢令喜。故以為名。娑伽羅從海受名。慈恩云。即堿海之龍也。優波陀亦優缽羅亦漚缽羅。此云黛色。蓮華龍依池得名。慈恩云。紅蓮華居池為名。帝釋者梵云釋迦提婆因達羅。釋迦姓也。此翻為能。提婆天也。因達羅帝也。正云能天帝。釋提桓因云天帝釋。俱訛倒也。此在妙高山頂而住。三十三天之帝主。諸天即三十二也。孝子者。孝者畜也。事親之道宜常畜在心。以在心故能順顏色。正導者若眼自開明則不須導引故。云須眼。又據眼未開者。須假正人導之。則免墜重險也。此段經文凡有五譬。皆譬持經之人。謂一帝釋。二父母。三財寶。四眼。五正導。但取擁護心專為義。二我敕下明違順損益分二。初明違教致損鬼神者。尸子云。天神曰靈。地神曰祇。人神曰鬼。惡人惡口者者。三業不善謂之惡人。而偏舉口業者。以口能毀謗故起。不善是修因。白癩是花報。墮獄是果報。二是故下明順教獲益二。初破惡益地獄餓鬼其苦重故。故偏舉之。經云。無八難則兼于余趣也。此則破六道三障之惡也。二后生下生善益分二。初正明生善分二。初自行善。二普施下化他善。一切即十界。大安樂即三德涅槃也。約五即明普施義修十地者。即圓十住。地從所依得名。又別地即圓住故。二我從下引已為證分二。初證自行。二永與下證化他。三界即二種三界也。二若有下總明人法功能。初二句是人誦持此咒。即法離諸惡去五句三字明破惡生善功能。初離諸惡等破惡也。蓮華化生等生善也。胎經云。蓮華化生者。非胎卵濕化之化生也。非化而言化耳。實不知四生中之化生也。心凈即三德分顯無塵垢。即三惑分除。二五言偈贊嘆二。初通嘆。道齊如日月者。破眾生煩惱暗如日月之照晝夜也。又日喻實智月喻權智。流出等者。相總而好別。相若無好則不圓滿。輪王釋梵亦有相。以無好故相不微妙。從總出別故云流出。是則依。身有相依相有好。相以表德令人敬德。以念佛好以嚴身。令人愛樂欲親近也。須彌山者。正云蘇迷盧。此云妙高。亦云安明。出水八萬四千逾繕那。四寶所成。離二種三惡道也。界外即見修無學。二一切下別嘆。今經二。初嘆能說教主。一切佛即十方三世。以諸佛皆贊觀音大悲故。二贊嘆下嘆所說人法。顯諸佛皆說此經也。二爾時下說咒護持三。初敘意。二正說咒。此咒歷尋古今多本詞句咸同。故不錄入。良由行人不誦致免改易。三明功用。三舍利下傳授所因二。初身子問三。初嘆。四咒功能。如此神咒者通指四番咒。二世尊下正請所因。三使未下未來有益。二釋迦下答二。初正答所因二。初悟道因由二。初通示所因。謂通于無量佛所。聞說此咒也。二又念下別示所因。別于一佛所聞也。文分為四。初值名號。二彼佛下聞佛言教。三我即下依教修行。四霍然下行成證理。霍然者應法師云。倏忽急疾之貌也。無生忍即圓初住。首楞嚴者。大論十八翻健相。大經云。首楞者一切事竟。嚴名堅固。一切畢竟而得堅固。名首楞嚴也。二若善下勸持獲益。受持讀誦書寫解說者。信力故受。念力故持。看文為讀。不忘為誦。圣人經書難解故。須解釋宣傳為說。受持是意業。讀誦解說是口業。書寫是身業。二佛說下眾聞悟道。五百即月蓋等。四舍利下未來獲益二。初身子白佛。二佛告下如來印可。再言如是者。深可其言也。五說此下眾喜會散

請觀音經疏闡義鈔卷第四