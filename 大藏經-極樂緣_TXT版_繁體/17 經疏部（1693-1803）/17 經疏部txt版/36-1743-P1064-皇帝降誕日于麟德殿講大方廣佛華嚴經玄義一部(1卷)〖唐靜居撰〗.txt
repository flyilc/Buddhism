　　No. 1743 [cf. No. 279]

皇帝降誕日于麟德殿講大方廣佛華嚴經玄義一部

　　　　大安國寺沙門靜居謹上


此經七處。九會。三十九品。凡八十卷第一菩提場會經六品。一世主妙嚴品五卷。二如來現相品一卷。三普賢三昧品。四世界成就品。兩品共一卷。五華藏世界品三卷。六毗盧遮那品一卷第二普光明殿會經六品。七如來名號品。八四圣諦品。兩品共一卷。九光朋覺品。十菩薩問明品。兩品共一卷。十一凈行品。十二賢首品。兩品共二卷第三須彌山頂會經六品。十三升須彌山頂品。十四須彌頂上偈贊品。十五十住品。三品共一卷。十六梵行品。十七初發心功德品。兩品共一卷。十八明法品一卷第四夜摩天宮會經四品。十九升夜摩天宮品。二十夜摩宮中偈贊品。二十一十行品。三品共二卷。二十二十無盡藏品一卷。第五兜率天宮會經三品。二十三升兜率天宮品一卷。二十四兜率宮中偈贊品。二十五十回向品。兩品共十一卷第六他化自在天會經一品。二十六十地品六卷第七重普光明殿會經十一品。二十七十定品四卷。二十八十通品。二十九十忍品。兩品共一卷。三十阿僧祇品。三十一如來壽量品。三十二諸菩薩住處品。三品共一卷。三十三佛不思議法品兩卷。三十四如來十身相海品。三十五如來隨好光明功德品。兩品共一卷。三十六普賢行品一卷。三十七如來出現品三卷第八再重普光明殿會經一品。三十八離世間品七卷第九逝多林會經一品。三十九入法界品二十一卷

題云大方廣佛華嚴者。大方廣法也。佛華嚴人也。又大以體遍為義。方廣用周得名。依體起用名大廣。佛者證說之人。華嚴修因嚴果。經詮彼義。故云大方廣佛華嚴經。此經總七處九會三十九品。共八十卷

初會在菩提場阿蘭若法。經有六品。明佛果德。毗盧遮那初成正覺。十方眾主如大自在天王。并菩薩等。共四十眾。同類眷屬。各剎塵數。咸至會中。故有世主妙嚴品海會既集。佛現真儀。則有如來相品真相離相。非小菩薩之所能觀。故普賢大士。入自在定。證佛境界。則有普賢三昧品佛有依報。就依報中。先辨能具因緣。則有世界成就品次明所依剎海。則有華藏世界品依報既彰。宏麗正果。屬在尊嚴。故有毗盧遮那品又此第一會。為信樂之境

第二會不離菩提場。受龍宮請。名普光明殿會。經有六品。辨信者之心。佛應眾生。先現三業。約身業以立稱。則有如來名號品約語業以闡教。則有四圣諦品約意業以警眾。則有光明覺品欲生正信。先須正解。故有菩薩問明品解而不行。如說食求飽足。以立行以解解。故有凈行品因行以成德之。為眾善之元。故有賢首品此第二會雖明正信。未立慧根。如彼輕毛隨風無定

第三不離菩提場。受天王請。升忉利天宮會。經有六品。生正慧根。升忉利天宮。化主赴眾。忉利天宮偈贊品助化贊德。此之二品。當會由常。十住品。辨住中之解。梵行品。明住中之行。發菩提心功德品。彰住中之德。此之三品。當會正說。明法一品。當會□進。此會正慧既明

第四不起菩提場。升夜摩天宮會。經有四品。托彼慧根。生其正行。升夜摩天宮品。應物合如。夜摩宮中偈贊品。德無不備。此之二品。當會興彼。十行品。正辨成行。十無盡藏品。攝行進。此后會。雖立根莖。而枝葉未布

第五不起菩提場。升兜率天宮會。經有三品。明回向愿。遍眾生界普蔭無唯。升兜率天宮品。明于佛有感必□。兜率宮中偈贊品。表于眾無德不稱。十回向品。即當會正說。言回向者。回自向他。回小向大。回事向理。由三回向。證彼三身。前□五會。住極三賢

第六不動菩提場。應他化自在天宮會。經有一品。登于十圣。明十地住。又賢者善也。圣者正也。所言三者。十住為下賢。約慧斷惠以標名。十行為中賢。約修進善以立稱。十回向為上賢。約自利利他為勝愿。故有三賢矣。然地有生成之義。表此無漏圣智。能生菩薩成佛果德。故如地也。背凡登圣。斷障證真。創生佛家。故名歡喜。二離垢地者。凈修三業。如火煉金。離誤犯戒垢。故名離垢。三發光地者。修證禪定。能現神通。發妙慧光。故名發光。四焰慧者。定能起慧。以三十七品無漏慧火。燒煩惱薪。故名焰慧。五難勝地者。真俗二智。行相牙違。合令相應。故名難勝。六現前地者。般若正智。了十二因緣。拔無明根。入三解脫。法空真理。明現在前。故名現前。七遠行地者。常住三昧。不礙起用。出過有無。下位莫測。前之六地。人天二乘猶許共行。今此獨起。故之遠行。八不動地者。證無生忍。不為相用功行所動。蒙佛七勸。因起十身相作。及十自在。法駛流中任運而轉。不假作意。故名不動。九善慧地者。前證法體。今此起用。專學法王。宴寢語默。具四十無礙辨之眾生相。為大法師。無求不應。故名善慧。十法云地者。大法智云能隔塵惑。諸佛法雨悉能受為。復以法雨遍屬群品。故名法云。又初二三地。同人天行。四五六地。同二乘行。第七一地。同大乘行。八九十地。入一乘行。故有十圣矣

第七不動菩提場。重會普光明殿。經有十一品。前明三賢十圣。行位將終。今此因圓果滿也。十定品。修十三昧。證有即非有。十通品。十慧發明。知空即不空。十忍品。定慧均平。空有一貫。阿僧祇品。能數既多。算不可及。明之德廣也。如來壽量品。豎窮來際。菩薩住處品。橫遍十方。此上六品。并是菩薩地位功德。即等覺因。成下之五。文理雙融。妙覺果滿。將成妙覺。先證妙法。故有佛不思議法品妙法既立。必成妙身。故有十身相海品大相既成。次明好德。則有隨好光明功德品津梁既備。濟渡為功。益物無偏。則有普賢行品普賢在心。須呈果相。則有如來出現品

第八不離前處。再會普光明殿。經有一品。名離世間謂前七會。以差別法。而生其解。當會約仗解成圓融行。所以普慧菩薩起二百問。普賢菩薩二千行答。雖修諸行之法。無性非相。既遷恒在世間。名離世間

第九不動寂滅道場。而現逝多林會。經有一品。名入法界謂前離世間。今入法界明證也。佛入師子頻申三昧。欲令大眾頓證普門故。所以文殊大士出善住閣。行化南方。于福城東古佛塔所。會進多眾。發菩提心。唯有善財童子。歷一百一十城。遇善知識。各得三昧解脫門。終至普賢菩薩。于一一毛端。頓證解脫。含同果海

又此九會。第一會舉所信之佛。第二會能信之心。第三會依信生解。第四會依解起行。第五會依行發愿。第六會三賢位極。圣地將登。第七會中攝因成果。第八會有無雙泯。非真妄之可分。第九會境智一如。豈筌蹄之所及。又總言之。初會舉依正兩報。為所信佛。第九會明其信者。能成佛人。則初末兩會。合是一義。則題中佛字也。從第二會至第八會。則彼佛因。則題中華字也。因有階降。故中七會以則之。果無分限。唯一佛以證之。嚴者以愿行之華因。嚴彼法身之佛果也。又佛華嚴是能傳法之人。大方廣是所傳教之法。以法成人。先云大方廣也。以人傳法。故云佛華嚴也。人中攝因成果。唯佛也。法中攝用歸體。唯大也。大是所證之法界。佛是能證之大智。佛之與大如光空。空外無光。大外無佛。空光一體。佛冥契不可分也。心緣莫到。言說不及。能詮此義。故以為經。此乃因理故成教。因教以見理。經云。如因日光照。還見于日輪。因佛智慧光。見佛所行道。以佛常故。經法亦常。所以然者。未曾有日舍于光明。經云。閻浮提人。隔須彌山。見日出沒。日中住者。常隨于日。無有出沒。凡隔無明。見佛隱現。諸大菩薩常隨于佛。無有隱現。日輪是體。光明為用。未曾有體而不具用。由有光用。行者見道。所作成辦。佛法亦爾。則體演法為用。未曾有佛而不說經。由聞思法。知出離道。修戒定慧。悉得成就。經云。如有大經卷。量等三千界。在于一塵內。一切塵亦然。有一聰慧人。凈眼普明見。破塵出經卷。廣饒益眾生。故云大方廣佛華嚴經。但文義深。難可備陳。隨分見聞。濫為稱贊。儻一句一偈。與理相應。伏愿。福祐無疆。上資圣壽



貞元八年四月二十一日安國寺沙門靜居進上

辛酉秋七月初三日依高山寺古藏內所傳本書寫之初六日一校畢

　　　　西山梅村住庵善妙寺道棟書