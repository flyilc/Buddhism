　　No. 1755 [cf. No. 366]

阿彌陀經義記

　　　　天臺智者大師記


夫至圣垂慈照機應跡。開導六道普濟十方。逐境升沉隨緣凈穢。斯則善權攝誘引趣菩提。是故大覺彌陀昔弘誓力應形極樂現處道場。三輩愿生皆入定聚。色像殊勝壽量難思。寶樹天華咸能演法。清風流水俱說妙音。聞唱苦空證無生忍。釋迦圣主本愿弘深。不舍慈悲。化茲穢境五痛燒然八苦煎逼。廣明誡勸遍洽群品。示其妙術十念往生。四眾奉行依教修觀。說有廣略時處不同。靈鷲宣揚三種凈業。舍衛敷演六方護念。阿彌陀天竺梵音。震旦譯言為無量壽。化主極號以立嘉名。經者訓常。由圣人口此即釋尊所說語西方事故言經也。即斯一教在文雖約明義實繁。總語西方安養國界。第一釋名。從人。標稱。依教修習往生彼國。第二辨體。法性真如諦心觀察證常樂果。第三宗致。凈土機緣妙樂莊嚴化像迎攝第四力用。破除愛見五住塵勞正習俱盡。第五教相。帶別挾通生熟醍醐總為教相也。分文三段。序正流通。略無別序。通中具六。第一如是者決定之辭。大圣觀機。為多嗔者略說深妙。為多貪人廣開秘密。為多無明者處中而說。言不虛發應物逗緣。我聞者。如來正法無量無邊。我所得聞猶如微渧。所不聞者喻大海水。一時者。有感斯應。機悟之辰。即于會革凡成圣。佛者正標化主。應供遍知四辯六通三明八解一音演說隨類聞曉。在舍衛國者名聞物。多有名賢。又饒珍寶覺徒商侶諸國共臻。復名為無物不有。祇樹給孤獨園者。只陀舍樹創起門坊。須達賑貧金布地共立精舍也。與大比丘僧者。大義三種。天王大人所敬故言為大。遍知內外經教是故言多。超九十五上故名為勝。比丘者此言除饉。在因三義。乞士怖魔破惡。果地三德應供殺賊不生。僧者四人已上和合羯磨事理無隔匡維正教。千二百五十人俱者。三迦葉眾共有一千。舍利目連二百五十。常隨圣尊為證信眾。長老舍利弗智慧上首。翻鹙鷺子。大目揵連神力標名。此翻讀誦。摩訶迦葉亦言缽羅。此翻龜氏。又曰光波。摩訶迦旃延善能清論。此翻扇繩。摩訶俱絺羅辯才無滯。此翻大膝。離波多翻為室宿。亦曰常作聲。周梨槃陀伽此土翻譯曰小路邊生。難陀尊者此翻欣樂。阿難陀者翻善欣悅。羅睺羅者此言障持。憍梵波提譯曰牛跡。賓頭盧頗羅墮翻走閉門。迦留陀夷翻大粗黑。劫賓那翻為房宿。薄拘羅者翻曰善容。阿[少/兔]樓馱翻為如意。文殊師利此翻妙德。阿逸多者翻無三毒。乾陀訶提翻為香意。常精進者此土方言。如是等者結菩薩眾。釋提桓因翻能天主。等諸天眾。總結同聞列眾序竟

正說為二。初明彼佛依正二果。次勸物往生。初復為二。前標次釋。前標國界。后明化主。此經命章對舍利弗。余經皆有諸主。此經無問自說。十二部中亦不具足無兩種偈。其余諸部亦不全有。不對菩薩者。適化無方欲令凡夫小乘厭此欣彼也。標依果中前明近遠。從是西方過十萬億佛土有國名極樂。望賢首猶是下品。但比娑婆故言極樂。彼有三名。極樂對苦。安養從用。無量壽者逐人名國。次出正果號阿彌陀。其實有量。以余人不能稱數。既云觀音補處下地。不知說無量耳。彼土何故下解釋。前明依果有三。初總次別后結。初總如文。七重行樹下別釋有四。一明寶樹池樓閣奇麗。二明天華天樂映顯莊飾。三明為宣道品。四樹奏樂音。其樹七重皆是四寶金銀琉璃玻璃等寶。七重羅網七重行樹微風徐動暢發和音。聞此聲時即入正位。八功德水充滿盈溢。輕清冷軟美而不臭。飲時調適飲已無患。底布金沙。四面階道四寶合成。池中蓮華大如車輪。光色炫耀微妙香潔。上有樓閣。亦以四寶而嚴飾之。二明天樂。不撫而韻弦出無量法化之聲。聽發慈心。聞便悟道。晝夜六時雨曼陀羅。天華至妙名曼陀羅。色妙無比香氣芬馥。常以清旦衣裓盛華。供養他方十萬億佛。即以食時還到本國。衣裓是盛華器。形如函而有一足。手擎供養。三雜色鳥白鶴孔雀鸚鵡鴝鵒。亦如此聞水禽之類。迦陵頻伽妙音清高。可譬佛聲。共命兩頭而同一體生死齊等。故曰共命。此等眾鳥晝夜六時演暢五根五力七覺八道。妙音和雅。即道品中法門名義。初五根者信進念定慧。次明五力名不異前。根生有力別更號。七菩提分念擇進喜舍定等。八正道分正見正思正語正業正命正進正念正定。善修道品即得見諦至于無學。勿謂此鳥罪報所生。皆是彼佛欲令法音宣流變化所作。四明七重行樹及寶羅網。妙音譬如百千種樂同時俱作。自然皆生念佛念法念僧之心。悟無生忍。怡然快樂

次辯正果文復有二。前明化主次辨徒眾。化主又二。初辨光明無量次述壽命無限。大品云。欲得光明無量壽命無極。當學般若。就此徒眾前辨聲聞次明菩薩。前問前云有無數聲聞。后何得云眾生生彼國者皆是阿鞞跋致。解云彼土二乘亦皆不退。二乘不退為凡夫。菩薩不退為小乘也。從眾生聞者下第二勸物往生有三。初正勸往生。次引證勸。三結勸又二。初正勸。次示往生方法。就初又二。初正勸次釋勸意。舍利弗以少善下次示方法。問前云不可以少善。后那云一日七日心不散亂皆得生。答今不以時日多少。特由用心厚薄耳。若能七日一心不亂。其人命終阿彌陀佛以宿愿力化佛迎接。心不顛倒即得往生。何以故臨終一念用心懇切即當得去也。我見是利即是釋意。應當發愿一心修行。發愿莊嚴行愿相扶必當得往生也。如我今者下引證勸。非我獨嘆彼佛正勸物往生。六方諸佛皆悉勸發稱揚贊嘆恒河沙數各于其土往生彼國。若男女聞是經名。皆為諸佛共所護念。皆得不退無上菩提心。故汝等當信我語及諸佛說。發愿欲生皆不退轉往生彼國。彼諸佛等亦稱釋迦。能為難事于娑婆雜惡五濁境界。為諸眾生說難信之法。當得菩提。穢國障深五濁垢重。貪嗔是煩惱濁。五見為見濁。二為本攬此作因得有連持之命。于五陰假立眾生。此四經時名為劫濁。穢國苦多其濁極重。同居凈土其濁即輕。因順余方有其名字。無此迫惱號極樂耳

佛說經已下即流通段。說經既竟。四眾天人修羅等類歡喜信受。圣主難遇若優曇華。慶今得見。正法難聞而今聞。昔所未悟而今得悟。具此三喜是故欣悅。得之于懷踴躍無量也

阿彌陀經義記一卷