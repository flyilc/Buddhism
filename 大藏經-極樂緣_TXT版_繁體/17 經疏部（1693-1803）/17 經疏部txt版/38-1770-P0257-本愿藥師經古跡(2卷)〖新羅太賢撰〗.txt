　　No. 1770 [cf. No. 450]

本愿藥師經古跡上

　　　　青丘沙門太賢撰


藥師琉璃光如來本愿功德經　此經略以三門分別。一者題名。二者教攝。三者本文。一題名者經有三名。一說藥師琉璃光如來本愿功德經。二說十二神將饒益有情結愿神咒。三說拔除一切業障。此中宋孝武世大明元年譯出之本取第三名拔除過罪生死得度。隋大業十一年東都洛水南上林園翻經館譯略取初名藥師如來本愿經。今大唐貞觀年中玄奘三藏所譯之本具取初名題一部也。文義廣略后二相似。言藥師琉璃光如來所歸人也。本愿功德者所感德也。能拔眾苦喻名藥師。無緣不徹稱琉璃光。所修妙行名為本愿。所證勝果名為功德。即以如來因果為宗。勸物歸依出苦為趣。是以初名題宗為稱。后二之名以趣為號。經謂契經能詮名也。與義相應貫持法器令不散失故言契經。藥師如來之本愿功德。本愿功德之契經。故六合釋中依主釋也。二教攝者。南地師云。佛教有三。一頓二漸三偏方不定教。初二如常。今藥師經第三教攝。隨緣局說異頓漸故。此不應理。以頓漸外無別悟故。勿離大小有別教故。既對曼殊直說大乘因果德故所說頓教。又說凈土無覆相故。第三了義大乘教攝。三本文者經

如是我聞一時薄伽梵游化諸國至廣嚴城住樂音樹下與大苾芻眾八千人俱菩薩摩訶薩三萬六千及國王大臣婆羅門居士天龍夜叉人非人等無量大眾恭敬圍繞而為說法

述曰。本文有三。一說經因起分。二對問廣說分。三聞名喜行分。此初也。如是我聞等如常應知。薄伽梵者含六義名。一自在義。永不系屬諸煩惱故。二熾盛義。猛焰智火所燒練故。三端嚴義。眾妙相好所莊嚴故。四名稱義。功德圓滿無不知故。五吉祥義。親近供養必獲利故。六尊貴義。具諸功德利樂有情無懈怠故。如佛地論頌曰　自在熾盛與端嚴　名稱吉祥及尊貴　如是六種義差別　應知總名為薄伽　言廣嚴者梵云毗舍離或云毗耶離。表眾德滿至廣嚴城。示生物樂住樂音樹。微風歷動宮商雅音從而出故名樂音樹。眾有三種。一聲聞眾二菩薩眾三世間眾。如文可解。就中居士居家士也。夜叉可畏或威勢義

爾時曼殊室利法王子承佛威神從座而起偏袒一肩右膝著地向薄伽梵曲躬合掌白言世尊唯愿演說如是相類諸佛名號及本大愿殊勝功德令諸聞者業障消除為欲利樂像法轉時諸有情故

述曰。自下對問廣說分。此有五義。一菩薩請問成就。二法王贊許成就。三大眾樂聞成就。四如來說法成就。五夜叉報恩成就。此初也。于此有三。一請因緣門。如經曼殊室利法王子承佛威神故。曼殊室利唐云妙吉祥。從法化生得佛法分稱法王子。二請威儀門。如經從座而起乃至合掌故。從座而起者表從真際起。偏袒一肩者表作利樂事。右膝著地住世間故。向薄伽梵者趣出世故。曲躬者離慢故。合掌者專心故。三正開請門。如經白言世尊乃至諸有情故故。略問三事。一問佛名號。二問因大愿。三問果功德。令諸聞者已下舉說之利。言像法轉時者。大集經云有六種堅固。一法身得住堅固。二解脫得住堅固。三禪定得住堅固。四多聞得住堅固。五福德得住堅固。六斗諍得住堅固。此中初一佛在世時。后五滅后。如其次第各五百年。總言三時。一者正法。謂彼五中初二堅固。二者像法。即次二堅固。三者末法。即后一堅固。如次具有教行果三。有二無果。有教無二。今為利樂千年之后像法有情發此問也

爾時世尊贊曼殊室利童子言善哉善哉曼殊室利汝以大悲勸請我說諸佛名號本愿功德為拔業障所纏有情利益安樂像法轉時諸有情故汝今諦聽極善思惟當為汝說曼殊室利言唯然愿說我等樂聞

述曰。此中有二。一法王贊許成就。如經爾時世尊乃至當為汝說故。所聞可記初言善哉。應時宜故重言善哉。欲令審文故言諦聽。令解義故言善思惟。二大眾樂聞成就。如經曼殊室利言唯然愿說我等樂聞故

佛告曼殊室利東方去此過十殑伽沙等佛土有世界名凈琉璃佛號藥師琉璃光如來應正等覺明行圓滿善逝世間解無上丈夫調御士天人師佛薄伽梵

述曰。第四如來說法成就。此有二門。一正答所請門。二勸物利益門。初亦有三。答三問故。此初也。廣釋十號如瑜伽等

曼殊室利彼世尊藥師琉璃光如來本行菩薩道時發十二大愿令諸有情所求皆得

述曰。答第二問中有三。略標廣說總結故。此初也。阿修羅經云。琉璃光菩薩遇智勝佛初發總愿。寶頂佛所始發別愿。十方諸佛現前經云。青龍光佛所發十二誓愿

第一大愿愿我來世得阿耨多羅三藐三菩提時自身光明熾然照曜無量無數無邊世界以三十二大丈夫相八十隨好莊嚴其身令一切有情如我無異第二大愿愿我來世得菩提時身如琉璃內外明徹凈無瑕穢光明廣大功德巍巍身善安住焰網莊嚴過于日月幽冥眾生悉蒙開曉隨意所趣作諸事業第三大愿愿我來世得菩提時以無量無邊智慧方便令諸有情皆得無盡所受用物莫令眾生有所乏少第四大愿愿我來世得菩提時若諸有情行邪道者悉令安住菩提道中若行聲聞獨覺乘者皆以大乘而安立之第五大愿愿我來世得菩提時若有無量無邊有情于我法中修行梵行一切皆令得不缺戒具三聚戒設有毀犯聞我名已還得清凈不墮惡趣第六大愿愿我來世得菩提時若諸有情其身下劣諸根不具丑陋頑愚盲聾喑啞踤躄背僂白癩癲狂種種病苦聞我名已一切皆得端政黠慧諸根完具無諸疾苦第七大愿愿我來世得菩提時若諸有情眾病逼切無救無歸無醫無藥無親無家貧窮多苦我之名號一經其耳眾病悉除身心安樂家屬資具悉皆豐足乃至證得無上菩提。第八大愿愿我來世得菩提時若有女人為女百惡之所逼惱極生厭離愿舍女身聞我名已一切皆得轉女成男具丈夫相乃至證得無上菩提第九大愿愿我來世得菩提時令諸有情出魔羅網解脫一切外道纏縛若墮種種惡見稠林皆當引攝置于正見漸令修習諸菩薩行速證無上正等菩提第十大愿愿我來世得菩提時若諸有情王法所繩縛錄鞭撻系閉牢獄或當刑戮及余無量災難陵辱悲愁煎迫身心受苦若聞我名以我福德威神力故皆得解脫一切憂苦第十一大愿愿我來世得菩提時若諸有情饑渴所惱為求食故造諸惡業得聞我名專念受持我當先以上妙飲食飽足其身后以法味畢竟安樂而建立之第十二大愿愿我來世得菩提時若諸有情貧無衣服蚊虻寒熱晝夜逼惱若聞我名專念受持如其所好即得種種上妙衣服亦得一切寶莊嚴具華鬘涂香鼓樂眾伎隨心所玩皆令滿足

述曰。廣說門中有六對門。一饒益凈穢門。即初二愿。凈土一切如我身故。乃至世界中間幽冥眾生皆逐意故。二世出世間門。即次二愿。以人天乘無所乏故。乃至行邪道者。隨其種姓安住三乘菩提道中。不定二乘皆以大乘而安立故。三存戒存身門。即次二愿。不缺重戒具三聚故。六根之身皆得凈故。此中下劣不具標句也。雖具諸根不勝妙故。及有缺故。言丑陋者釋身下劣。言頑愚者釋意下劣。盲聾等下釋眼耳舌身根不具。癲狂釋意根不具。種種病苦攝鼻等病。端正等四如次翻上。四除內外苦門。即次二愿。一能除外緣逼切苦。無救者標無醫藥也。無歸者標無親等也。今得佛醫法藥圣財故除病等乃至豐足。二能轉內緣女身苦。如涅槃經。一切女人皆是眾惡之所住處。五內外解縛門。即次二愿。攝置正見解惡見縛。證無上道出魔罥故。以威神力出刑縛故。六志食與衣門。即次二愿。以食法味而建立故。以妙衣等而令滿足故

曼殊室利是為彼世尊藥師琉璃光如來應正等覺行菩薩道時所發十二微妙上愿

述曰。總結也

復次曼殊室利彼世尊藥師琉璃光如來行菩薩道時所發大愿及彼佛土功德莊嚴我若一劫若一劫余說不能盡然彼佛土一向清凈無有女人亦無惡趣及苦音聲琉璃為地金繩界道城闕宮閣軒窗羅網皆七寶成亦如西方極樂世界功德莊嚴等無差別于其國中有二菩薩摩訶薩一名日光遍照二名月光遍照是彼無量無數菩薩眾之上首悉能持彼世尊藥師琉璃光如來正法寶藏是故曼殊室利諸有信心善男子善女人等應當愿生彼佛世界

述曰。答后問也。于中有二。初本處莊嚴功德成就。后外方聞名功德成就。此初也。言所發大愿佛土莊嚴說不能盡者。顯如大愿果亦無邊。身應準愿。略說其土則有八種功德成就。一無所著穢成就。如經無有女人故。二離所怖惡成就。如經亦無惡趣及苦音聲故。三所依清凈成就。如經琉璃為地故。四道路成文成就。如經金繩界道故。五宮殿莊嚴成就。如經亦如西方故。六大圣無絕成就。如經有二菩薩即補處故。七利樂不斷成就。如經悉持彼佛正法藏故。八愿生無礙成就。如經應當愿生彼佛世界故

爾時世尊復告曼殊室利童子言曼殊室利有諸眾生不識善惡唯懷貪吝不知布施及施果報愚癡無智闕于信根多聚財寶勤加守護見乞者來其心不喜設不獲已而行施時如割身肉深生痛惜復有無量慳貪有情積集資財于其自身尚不受用何況能與父母妻子奴婢作使及來乞者彼諸有情從此命終生餓鬼界或傍生趣由昔人間曾得暫聞藥師琉璃光如來名故今在惡趣暫得憶念彼如來名即于念時從彼處沒還生人中得宿命念畏惡趣苦不樂欲樂好行惠施贊嘆施者一切所有悉無貪惜漸次尚能以頭目手足血肉身分施來求者況余財物

述曰。此即第二外方聞名功德成就。于中有五。令諸聞者除施戒修十善業道往生樂處五種障故。今此初段顯除施性福業障。此有三門。一顯障自性門。如經不識善惡乃至來乞者故。不識惡者唯貪吝故。不識善者不知施故。不識善惡也。愚癡無智唯懷貪吝故。闕于信根不知施等故。多聚不舍。二示障過患門。如經彼諸有情生鬼畜故。以慳貪故生餓鬼界。以愚癡故生傍生趣。三聞佛勝利門。如經由昔人間乃至況余財物故

復次曼殊室利若諸有情雖于如來受諸學處而破尸羅有雖不破尸羅而破軌則有于尸羅軌則雖得不壞然毀正見有雖不毀正見而棄多聞于佛所說契經深義不能解了有雖多聞而增上慢由增上慢覆蔽心故自是非他嫌謗正法為魔伴黨如是愚人自行邪見復令無量俱胝有情墮大險坑此諸有情應于地獄傍生鬼趣流轉無窮若得聞此藥師琉璃光如來名號便舍惡行修諸善法不墮惡趣設有不能舍諸惡行修行善法墮惡趣者以彼如來本愿威力令其現前暫聞名號從彼命終還生人趣得正見精進善調意樂便能舍家趣于非家如來法中受持學處無有毀犯正見多聞解甚深義離增上慢不謗正法不為魔伴漸次修行諸菩薩行速得圓滿

述曰。此顯能除戒性福業障。此亦三門。如前應知。初門有三。一攝律儀戒障。如經破尸羅軌則故。言尸羅者別解脫戒。言軌則者于往來等正知而住。二攝善法戒障。如經毀正見棄多聞增上慢故。三攝有情戒障。如經復令無量俱胝有情墮大險坑故。次示障過患門者。如經于地獄等流轉無窮故。后聞佛勝利門者。如經乃至三聚速圓滿故

復次曼殊室利若諸有情慳貪嫉妒自贊毀他當墮三惡趣中無量千歲受諸劇苦受劇苦已從彼命終來生人間作牛馬駝驢恒被鞭撻饑渴逼惱又常負重隨路而行或得為人生居下賤作人奴婢受他驅役恒不自在若昔人中曾聞世尊藥師琉璃光如來名號由此善因今復憶念至心歸依以佛神力眾苦解脫諸根聰利智慧多聞恒求勝法常遇善友永斷魔罥破無明谷竭煩惱河解脫一切生老病死憂悲苦惱

述曰。此顯能除修性福業障。亦有三門。一顯障自性門。如經慳貪嫉妒自贊毀他故。此中慳貪能障修慈。不與樂故。嫉妒障喜。不隨喜故。贊毀障悲。能惱害故。三通障舍性。染污故。語便次第故不相違。二示障過患門者。如經墮三惡趣及受苦故。三聞佛勝利門者。如經乃至永破四種魔故。如文可解

復次曼殊室利若諸有情好喜乖離更相斗訟惱亂自他以身語意造作增長種種惡業展轉常為不饒益事互相謀害告召山林樹冢等神殺諸眾生取其血肉祭祀藥叉邏剎婆等書怨人名作其形像以惡咒術而咒咀之厭媚蠱道咒起尸鬼令斷彼命及壞其身是諸有情若得聞此藥師琉璃光如來名號彼諸惡事悉不能害一切展轉皆起慈心利益安樂無損惱意及嫌恨心各各歡悅于自所受生于喜足不相侵淩互為饒益

述曰。此顯能除十善業道障。亦有三門。初障自性者。如經好喜乖離乃至增長種種惡業故。好喜乖離意三業道悉能令他離所欲故。更相斗訟語四業道理不相應多招諍故。惱亂自他身三業道三業果遂即惱亂他。若不果遂惱亂自故。二障過患者。謂由自惡招他謀害。如經展轉常為不饒益事乃至咒起尸鬼斷壞身命故。三勝利門者。現尚離害。況于當苦。文顯可知

復次曼殊室利若有四眾苾芻苾芻尼鄔波素迦鄔波斯迦及余凈信善男子善女人等有能受持八分齊戒經一年或復三月受持學處以此善根愿生西方極樂世界無量壽佛所聽聞正法而未定者若聞世尊藥師琉璃光如來名號臨命終時有八菩薩乘神通來示其道路即于彼界種種雜色眾寶華中自然化生或有因此生于天上雖生天中而本善根亦未窮盡不復更生諸余惡趣天上壽盡還生人間或為輪王統攝四洲威德自在安立無量百千有情于十善道或生剎帝利婆羅門居士大家多饒財寶倉庫盈溢形相端嚴眷屬具足聰明智慧勇健威猛如大力士若是女人得聞世尊藥師如來名號至心受持于后不復更受女身

述曰。此顯能除往生樂處障。此復有二。第一顯除凈處樂生障。如經生極樂世界故。此中受持八分齊戒經年月者。邁師云。經一年者謂一年中月別六日。謂黑白月各八十四十五日故。或三月者不能一年月別六齋。但能一年持三長月。謂即正月五月九月三除之中各初月齋即表一年常修善也。如宋本云常修月六齋年三長齋故。智論十三云。齋日持八戒者。是日惡鬼逐人欲奪人命。劫初圣人教人持齋。然不受八戒直以一日不食為齋。后佛出世制立八戒。問五戒八戒何者為勝。答有因緣故二戒俱等。以時及支互多少故。問十念稱名尚得往生。況令一年何故不定。答勇猛容豫有差別故。如智論云。臨終心猛勝百年功。自然化生者。如涅槃經。庵羅樹女因樹華生名為濕生。凈土因華何名化生。邁師云。未托生前樹有濕氣。凈土蓮華與人化生。第二能除穢土樂生障。如經或有因此生于天上等故。此復有四。生天輪王貴勝男身。如文可解

本愿藥師經古跡上(終)本愿藥師經古跡下

藥師琉璃光如來本愿功德經

爾時曼殊室利童子白佛言世尊我當誓于像法轉時以種種方便令諸凈信善男子善女人等得聞世尊藥師琉璃光如來名號乃至睡中亦以佛名覺悟其耳世尊若于此經受持讀誦或復為他演說開示若自書若教人書恭敬尊重以種種華香涂抹香燒香華鬘瓔珞幡蓋伎樂而為供養以五色彩作囊盛之掃灑凈處敷設高座而用安處爾時四大天王與其眷屬及余無量百千天眾皆詣其所供養守護世尊若此經寶流行之處有能受持以彼世尊藥師琉璃光如來本愿功德及聞名號當知是處無復橫死亦復不為諸惡鬼神奪其精氣設已奪者還得如故身心安樂

述曰。大段第二勸物利益門。此有五門。一誓愿警覺門。如經我當誓于像法轉時方便令聞如來名號由于此經受持供養天眾守護無災橫故

佛告曼殊室利如是如是如汝所說曼殊室利若有凈信善男子善女人等欲供養彼世尊藥師琉璃光如來者應先造立彼佛形像敷清凈座而安處之散種種華燒種種香以種種幢幡莊嚴其處七日七夜受八分齋戒食清凈食澡浴香潔著新凈衣應生無垢濁心無怒害心于一切有情起利益安樂慈悲喜舍平等之心鼓樂歌贊右繞佛像復應念彼如來本愿功德讀誦此經思惟其義演說開示隨所樂愿一切皆遂求長壽得長壽求富饒得富饒求官位得官位求男女得男女若復有人忽得惡夢見諸惡相或怪鳥來集或于住處百怪出現此人若以眾妙資具恭敬供養彼世尊藥師琉璃光如來者惡夢惡相諸不吉祥皆悉隱沒不能為患或有水火刀毒懸崄惡象師子虎狼熊羆毒蛇惡蝎蜈蚣蚰蜒蚊虻等怖若能至心憶念彼佛恭敬供養一切怖畏皆得解脫若他國侵擾盜賊反亂憶念恭敬彼如來者亦皆解脫復次曼殊室利若有凈信善男子善女人等乃至盡形不事余天唯當一心歸佛法僧受持禁戒若五戒十戒菩薩四百戒苾芻二百五十戒苾芻尼五百戒于所受中或有毀犯怖墮惡趣若能專念彼佛名號恭敬供養者必定不受三惡趣生或有女人臨當產時受于極苦若能至心稱名禮贊恭敬供養彼如來者眾苦皆除所生之子身分具足形色端正見者歡喜利根聰明安穩少病無有非人奪其精氣

述曰。此即第二如來述成門。于中有二。初明供養后說獲益。供養有三。一財物供養。如經造立形像乃至莊嚴其處故。二正行供養。如經七日受戒乃至平等之心故。三三業供養。如經鼓樂歌贊乃至演說開示故。獲益有三。一所求稱遂門。如經隨所樂愿乃至得男女故。二所厭消滅門。如經若復有人乃至亦皆解脫故。三毀戒離苦門。于中有二。一現身毀戒。畏當苦故。如經復次曼殊乃至不受三惡趣生故。此中菩薩四百戒者。良由如來隨物宜聞廣略說故開合不同。方等經說四重二十八輕。瑜伽論說四重四十五輕。梵網經說十重四十八輕。有不同故。然此一本宋譯云二十四戒。隋譯云一百四戒。諸梵本者有不同故。二前身毀戒。受女產苦故。如經或有女人乃至奪其精氣故

爾時世尊告阿難言如我稱揚彼佛世尊藥師琉璃光如來所有功德此是諸佛甚深行處難可解了汝為信不阿難白言大德世尊我于如來所說契經不生疑惑所以者何一切如來身語意業無不清凈世尊此日月輪可令墮落妙高山王可使傾動諸佛所言無有異也世尊有諸眾生信根不具聞說諸佛甚深行處作是思惟云何但念藥師琉璃光如來一佛名號便獲爾所功德勝利由此不信返生誹謗彼于長夜失大利樂墮諸惡趣流轉無窮佛告阿難是諸有情若聞世尊藥師琉璃光如來名號至心受持不生疑惑墮惡趣者無有是處阿難此是諸佛甚深所行難可信解汝今能受當知皆是如來威力阿難一切聲聞獨覺及未登地諸菩薩等皆悉不能如實信解唯除一生所系菩薩阿難人身難得于三寶中信敬尊重亦難可得得聞世尊藥師琉璃光如來名號復難于是阿難彼藥師琉璃光如來無量菩薩行無量巧方便無量廣大愿我若一劫若一劫余而廣說者劫可速盡彼佛行愿善巧方便無有盡也

述曰。此第三毀信損益門。此有四門。一佛語決定門。如經如我稱揚乃至諸佛所言無有異也故。二毀謗衰損門。如經有諸眾生乃至流轉無窮故。三敬信獲益門。如經佛告阿難乃至墮惡趣者無有是處故。四勸物信受門。如經阿難乃至無有盡也故

爾時眾中有一菩薩摩訶薩名曰救脫即從座起偏袒一肩右膝著地曲躬合掌而白佛言大德世尊像法轉時有諸眾生為種種患之所困厄長病羸瘦不能飲食喉唇干燥見諸方暗死相現前父母親屬朋友知識啼泣圍繞然彼自身臥在本處見琰魔使引其神識至于琰魔法王之前然諸有情有俱生神隨其所作若罪若福皆具書之盡持授與琰魔法王爾時彼王推問其人算計所作隨其罪福而處斷之時彼病人親屬知識若能為彼歸依世尊藥師琉璃光如來請諸眾僧轉讀此經燃七層之燈懸著五色續命神幡或有是處彼識得還如在夢中明了自見或經七日或二十一日或三十五日或四十九日彼識還時如從夢覺皆自憶知善不善業所得果報由自證見業果報故乃至命難亦不造作諸惡之業是故凈信善男子善女人等皆應受持藥師琉璃光如來名號隨力所能恭敬供養

述曰。此是第四開像資助門。此有二門。一資助所為門。二資助勝利門。初所為者。如經像法轉時乃至而處斷之故。言琰魔者唐云靜息。曉悟罪人止眾惡故。即由此義雖鬼界攝亦名法王。謂由業力病人意識現四相分。一琰魔使。二已神識。三琰魔王。四俱生神。傳說本識與身故名俱生神。能熏習言具書持。表于法王故言授與。由業威力似神相現。如凈土三昧經云。同生同名一神俱生。二資助勝利門者。如經時彼病人乃至諸惡之業故。此中資緣有五。歸佛請僧轉法燃燈及懸幡故。燈者明也。幡者將也。救闇沈故須幡燈也。七層五色者無說所以。若以義推。伏七支罪。調五方故。或有是處彼識得還者。為簡定業故言或有。言或經七日乃至四十九日者。擬中有命。七日住故。然其后三隔二七說。為顯據實不離身故。傳者皆言其實神識未曾離身

爾時阿難問救脫菩薩曰善男子應云何恭敬供養彼世尊藥師琉璃光如來續命幡燈復云何造救脫菩薩言大德若有病人欲脫病苦當為其人七日七夜受持八分齋戒應以飲食及余資具隨力所辯供養苾芻僧晝夜六時禮拜供養彼世尊藥師琉璃光如來讀誦此經四十九遍燃四十九燈造彼如來形像七軀一一像前各置七燈一一燈量大如車輪乃至四十九日光明不絕造五色彩幡長四十九搩手應放雜類眾生至四十九可得過度危厄之難不為諸橫惡鬼所持復次阿難若剎帝利灌頂王等災難起時所謂人眾疾疫難他國侵逼難自界叛逆難星宿變怪難日月薄蝕難非時風雨難過時不雨難彼剎帝利灌頂王等爾時應于一切有情起慈悲心赦諸系閉依前所說供養之法供養彼世尊藥師琉璃光如來由此善根及彼如來本愿力故令其國界即得安穩風雨順時谷稼成熟一切有情無病歡樂于其國中無有暴惡藥叉等神惱有情者一切惡相皆即隱沒而剎帝利灌頂王等壽命色力無病自在皆得增益阿難若帝后妃主儲君王子大臣輔相中宮婇女百官梨庶為病所苦及余厄難亦應造立五色神幡燃燈續明放諸生命散雜色華燒眾名香病得除愈眾難解脫

述曰。自下第五問答釋難門。于中有二。一問答故。二釋難故。此初也。答中有二。初約病難答。如經救脫菩薩言乃至廣說故。此中所說就其邊際設不具足非無勝利。如前經言隨力所能而供養故。法社經云。貧者一燈亦得成故。各置七燈者。邁師云。像前一座造七輪燈形如車輪。一一像座前各置一輪燈。一一輪上各安七盞燈。后約國難答。此復有二。國界難故。眷屬難故。如經復次阿難乃至眾難解脫故。非但病人亦濟王難。此中意也。國有七難。如文可解。灌頂王者。最大國主上位之時諸小國王及諸群臣各取四大海水灌其頂故。言國界安穩者。第二三難除故。風雨谷順者。第六七難除故。無病無神者。初難除故。惡相隱沒者。第四五難除故。王眷屬難如文可解

爾時阿難問救脫菩薩言善男子云何已盡之命而可增益救脫菩薩言大德汝豈不聞如來說有九橫死邪是故勸造續命幡燈修諸福德以修福故盡其壽命不經苦患阿難問言九橫云何救脫菩薩言有諸有情得病雖輕然無醫藥及看病者設復遇醫授以非藥實不應死而便橫死又信世間邪魔外道妖[薛/女]之師妄說禍福便生恐動心不自正卜問覓禍殺種種眾生解奏神明呼諸魍魎請乞福祐欲冀延年終不能得愚癡迷惑信邪倒見遂令橫死入于地獄無有出期是名初橫二者橫被王法之所誅戮三者畋獵嬉戲耽淫嗜酒放逸無度橫為非人奪其精氣四者橫為火焚五者橫為水溺六者橫為種種惡獸所啖七者橫墮山崖八者橫為毒藥厭禱咒咀起尸鬼等之所中害九者饑渴所困不得飲食而便橫死是為如來略說橫死有此九種其余復有無量諸橫難可具說復次阿難彼琰魔王主領世間名藉之記若諸有情不孝五逆破辱三寶壞君臣法毀于信戒琰魔法王隨罪輕重考而罰之是故我今勸諸有情燃燈造幡放生修福令度苦厄不遭眾難

述曰。此即釋難門。于中有五。一難二決三征四解五結。決意者九種橫死皆不定業宿業相似等流果故。若有助福得延長故。言終不能得者。夫殺生短命食肉病多。而斷他命延已壽乎。得病雖輕損滅壽業橫死入獄。此中意也。結意者。若不延命屬琰魔故。文相可知

爾時眾中有十二藥叉大將俱在會坐所謂宮毗羅大將伐折羅大將迷企羅大將安底羅大將頞爾羅大將珊底羅大將因達羅大將波夷羅大將摩虎羅大將真達羅大將招杜羅大將毗羯羅大將此十二藥叉大將一一各有七千藥叉以為眷屬同時舉聲白佛言世尊我等今者蒙佛威力得聞世尊藥師琉璃光如來名號不復更有惡趣之怖我等相率皆同一心乃至盡形歸佛法僧誓當荷負一切有情為作義利饒益安樂隨于何等村城國邑空閑林中若有流布此經或復受持藥師琉璃光如來名號恭敬供養者我等眷屬衛護是人皆使解脫一切苦難諸有愿求悉令滿足或有疾厄求度脫者亦應讀誦此經以五色縷結我名字得如愿已然后解結爾時世尊贊諸藥叉大將言善哉善哉大藥叉將汝等念報世尊藥師琉璃光如來恩德者常應如是利益安樂一切有情

述曰。此下第五藥叉大將獲益報恩成就。此中有三。初經家列名。次藥叉誓愿。后如來贊許。文相可知

爾時阿難白佛言世尊當何名此法門我等云何奉持佛告阿難此法門名說藥師琉璃光如來本愿功德亦名說十二神將饒益有情結愿神咒亦名拔除一切業障應如是持時薄伽梵說是語已諸菩薩摩訶薩及大聲聞國王大臣婆羅門居士天龍藥叉健達縛阿素洛揭路羅緊奈洛莫呼洛伽人非人等一切大眾聞佛所說皆大歡喜信受奉行

述曰。此下第三聞名喜行分。言應如是持者答第二問。應如三名所詮之法而受持故

藥師琉璃光如來本愿功德經

本愿藥師經古跡下(終)