　　No. 1754 [cf. No. 365]

　　觀無量壽佛經義疏序

　　　　釋元照述


堪忍濁土異趣群居。安養凈邦上善俱會。是知棘林胎獄宜奮志以長辭。寶界金池可潛神而直往。潮音偏贊遍見瑯函。海眾高棲備聞青史。但以機宜殊等誘掖多門。或恒課密言。或專持嘉號。或克期系念。或潔己修齋。各赴時緣。備存眾典。唯茲正觀畢趣無生。信是除疑舍障之神方。長生不死之要術也。歷觀前古受誦尤多。逮至方今樂聞益眾。忝從早歲專玩斯文。翻嗟億劫之無歸。深慶余生之有賴。然則諸師著撰各尚所宗。后進披尋莫知攸往。由是參詳名理酬挍古今。摭取優長芟除繁瑣。述而不作。何敢侮于前修。統之有宗。庶可貽于來學。文從簡易意在修治。月藉指標見月而無勞執指。岸因舟度到岸而自可忘舟。曲被未來不負韋提之虔請。仰承遺囑敢忘慶喜之重宣。聊贊上來冀資西邁云耳

觀無量壽佛經義疏卷上

　　　　西湖靈芝崇福寺釋元照述


將釋此經先列義門令知總意然后入經分文別釋。初中分四。初教興來致二攝教分齊三辨定宗旨四料簡異同

初教興來致二。初通明一代教興二別敘今經教興

初通明一代教興　大覺世尊從本垂跡為欲開示眾生佛之知見令其悟入。于是乘時利見而大有為焉。經曰諸有所作常為一事。唯以佛之知見示悟眾生。則知出生示滅一代聲教半滿雖殊莫不皆使諸有凡庸自悟己心。與十方如來法界含靈體性平等無有差異。具足無量河沙勝德包攝一切世出世法。清凈本然廣大無際十方法界微塵剎土大地山河依正因果悉是我輩自心中物。猶如一漚浮于大海亦如片云點太清裹。即下經云。是心作佛是心是佛諸佛正遍知海從心想生。當知此心即是菩提涅槃元清凈體即是大乘一實境界非他法也。故占察經曰。一實境界者謂眾生心體從本已來不生不滅自性清凈圓滿十方究竟一相。但以眾生無明癡暗熏習因緣妄現境界。令生念著計我我所。沒溺生死不自知覺。我佛如來先覺此心憫諸未悟。慈悲方便演說諸經。華嚴頓示鹿園漸誘。歸源無二方便多門。經云小智樂小法不自信作佛。又云雖說種種道其實為佛乘。或于此土破惑證真則運自力故談大小諸經。或往他方聞法悟道須憑他力故說往生凈土。彼此雖異莫非方便令悟自心洞達諸法。然后發大乘意修菩提道上求下化究竟成佛。以智慧故不住生死。以慈悲故不住涅槃。歷微塵剎示生唱滅說法度生。眾生無盡行愿身土亦無有盡。華嚴云我知十方一切諸佛畢竟無有般涅槃者。唯除為欲調伏眾生而示現耳。楞伽亦云無有佛涅槃亦無涅槃佛。是謂出世大事因緣。十方皆爾豈獨釋迦。教法所興在此而已

二別敘今經教興　韋提機發凈土緣興。故使阇王公為逆害幽禁父母苦切憂愁。遙望耆山請佛求救。大悲憐愍即赴幽宮。先陳三種凈福以為兼濟之緣。后說十六妙觀正示往生之術。今括諸文略陳十意。一為愍眾生忍受眾苦無由脫故。經云。若佛滅后諸眾生等濁惡不善五苦所逼等。又云。為未來世一切大眾欲脫苦者說此觀地法。二為愍眾生為業纏縛無由解故。如下經云除無量億劫八十億劫生死重罪等。三為愍眾生煩惱障重不能斷故。經云。如來今者為未來世一切眾生為煩惱賊之所害者說清凈業。四為愍眾生福德淺薄受貧苦故。經云。但想佛像得無量福況復觀佛具足身相。又云。如此菩薩但聞其名獲無量福何況諦觀。五為愍眾生隨邪背正去佛遠故。經云。若念佛者當坐道場生諸佛家等。六為令眾生離諸染著住清凈境界故。經云。若念佛者當知此人是人中分陀利華。七為令眾生心易得定故。經云。應當專心系念一處想于西方。若不定指一方則三昧難成故。八為令見身成就念佛三昧故。九為令見身見無量壽佛故(此二皆下經文)十為令眾生疾成佛故。下云。心想佛時是心即是三十二相等。即彌陀經云。生彼國者皆得不退阿耨菩提。佛意幽深凡情罔測。且用十意括示大途則一經興致咬如指掌矣

第二攝教分齊有三。初明二土立教純雜二辨大小漸頓三簡了不了義

初明二土立教純雜二。初娑婆入道教觀二凈土往生教觀

初娑婆入道教觀　娑婆五濁惑業重輕根性差別在機既雜。教亦不純。故有大小殊科偏圓異徹。經論宗師古今判教互有不同迭相廢立廣在他文不可備敘

二凈土往生教觀　極樂凈土純一大乘清凈良伴。眾生生者雖分九品莫不皆發無上道心。到彼進功皆得不退菩提妙果。故往生論云。二乘種不生。雖有聲聞弟子皆是先發大心暫履權乘不住小果。是知二土立教純雜不同。則凈土諸經不勞簡判也

二大小漸頓　天臺疏判教相中只云此是大乘方等教攝。二藏明義菩薩藏收。漸頓悟入此即頓教。遠疏亦云。此經是頓教法輪。韋提希等并是凡夫便證無生。不從小入。故知是頓準知一代彌陀教觀皆是圓頓一佛乘法更無余途。慈云法師云。小乘經部括盡貝書曾無一字說有凈土何況勸生。又小乘中不談他佛亦無一字說有彌陀。是則凈土彌陀一歷耳根即下大乘成佛種。不聞不信豈非大失乎

三簡了不了義　慈云云。佛法有二。一小乘不了義法二大乘了義法。大乘復有了不了義。今談凈土唯是大乘了義中了義法也。經曰。十方諦求更無余乘唯一佛乘。斯之謂矣。言了義者了彼凈土即我自心非他方也。達彼彌陀即我自性非他佛也。如此則回神億剎實生乎自己心中。孕質九蓮豈逃乎剎那際內。故經曰。是心作佛是心是佛。即是開示眾生佛之知見。大乘了義豈復過此。楞嚴勢至圓通云。若眾生心憶佛念佛現前當來必定見佛去佛不遠(言成佛不久也)至若法華妙部如來親記往生(藥王品云受持此經即往生安樂世界等)華嚴極談普賢躬陳回向(普賢十大愿結云臨命終時一剎那中即得往生極樂世界等)即知凈穢身土悉是眾生自心只由心體虛融故使往生無礙。只由心性包遍遂令取舍無妨。嗟今未學不達唯心。但認點靈便為凈土。自謂心凈土凈不假他求。佛即我心豈須外覓。指彌陀為外物。貶極樂為他邦。故慈云云。或曰凈土在心何須外覓。心凈土凈豈用迢然求生他方凈土耶。釋曰。子不善心土之義將謂我心局在方寸。便見西方夐在域外。若了一念心遍一塵亦遍。十萬億剎咫步之間豈在心外。世人若談空理便撥略因果。若談唯心便不信有外諸法。豈唯謗法亦自謗心殃墜萬劫。良可痛哉。妄構是非障他凈土真惡知識也(上皆彼文)古賢苦口愍物情深。儻屬意以研詳必因茲而超悟矣

三辨宗旨有三。初定經宗二明事理三辨觀法不同

初定經旨　宗是主義一經之主義須辨示。天臺云。此經以心觀為宗。此則單就能觀為言也。觀佛依正得非心觀乎。遠師善導并云。諸經所辨宗趣各異。此經以觀佛三昧為宗。此則通就能所而立也。觀雖十六依正不同而主在觀佛。即下經云。于見身中得念佛三昧。念即是觀。但語通余佛尚濫他經。可如首題簡別斯盡。觀佛三昧經云。佛告阿難此觀佛三昧是一切眾生犯罪者藥。破戒者護失道者導。盲冥者眼愚癡者慧黑暗中燈。煩惱賊中是勇猛將諸佛世尊之所游戲。首楞嚴等諸大三昧始出生處。又云。若能觀佛一毛孔是人名為行念佛定。以念佛故十方諸佛常在其前為說正法。此人即能出生三世諸如來種。何況具足念佛色身。又云。若四部弟子謗方等經作五逆罪犯四重禁偷僧祇物污比丘尼破八戒齊作諸惡事種種邪見。若能至心一日一夜系念在前觀佛一相好者諸惡罪障皆盡滅等。準知觀佛功德難思。良由攝虛妄心冥真實境。假彼福慧濟我貧窮。藉彼慈悲拯我沉溺。是卻惡之前陳為入道之初門。故楞嚴云。不假方便自得心開如染香人身有香氣。是則名曰香光莊嚴。略舉大要余廣如后

二明事理　理是虛寂之強名事乃施為之總目。名雖兩立體實一如。其猶水動為波墨書成字。波雖萬狀水濕何殊。字有千差墨色無二。若謂冥心住寂能所泯亡則為理觀。舉心動慮取舍歷然即為事觀。是則理事敵對。未是圓融。今依天臺十疑論云。智者熾然求生凈土達生體不可得。此乃真無生。愚者為生所縛。聞生作生解聞無生作無生解。而不知生即無生無生即生。不達此理橫相是非。幾許謬哉。是知達事即理理非事外。是真無生故稱妙觀。又準南山理事二懺須分兩根。利根達理則一切唯心。鈍根未達則專依事行。余經理觀唯被上根。今經觀法通攝利鈍。利根修者莫非理觀。鈍根修者皆歸事想。利鈍雖異皆得往生。但生彼已階位淺深。進道遲速耳。然古今判釋互說不同。一云十六妙境無非理觀。一云據經始末皆是事想。一云前后十五是事唯第九佛觀為理。今謂初釋則遺于中下次解則抑彼上根后說兩分最非通論。夫達理者則諸法皆理安有此是而彼非乎。嘗考經文但出所觀之境不分理事之殊。得非能觀之人根有利鈍見有通塞任其分量皆可趣入乎。唐高僧辨秀嘗謂人曰昔聞西方之行是有相大乘。此乃蓬心不直非達觀之說。何耶夫出言即性發意皆如。而一色一香無非中道況我正念乎。細詳此說深會經宗。但未悉此經通收中下耳。問今經理觀如何修習。答修法有二。一者能觀心即以現前識心想念為體。下云當起想念諦觀于日是也。二者所觀境即以彌陀依正莊嚴為體。即下所列十六種境是也。能所相冥方成觀行。問起心取境那名理觀。答了此心境皆因緣生。緣生無生體非生滅即無生理。十疑論云夫不生不滅者于緣生中諸法和合不守自性。求于生體了不可得。此生生時無所從來故名不生。此滅散時去無所至故言不滅。非謂因緣生外別有不生不滅也。今明理觀一準論文。以緣生心觀緣生境。心境雖殊緣生不異。能觀是心所觀即佛。心法佛法皆不思議。華嚴云心佛眾生三無差別即其義也。故諸行者先開智解通達無疑。然后晨夕念念系想彼方依正勝境熾然求生不妨心境。體自無生。非謂造作使之然也。是知世出世間諸所有法出處語默莫非妙理。非唯此觀一代大乘所立觀法莫不皆爾。法華云觀一切法空如實相不顛倒等。又云一切諸法皆無所有無有常住亦無起滅。普賢觀云當知一切諸法即是佛法。凈名云一切諸法即菩提相。華嚴云一切法無生一切法無滅。又云了知一切法自性無所有。如是解法性即見盧舍那。金剛般若云一切有為法如夢幻泡影等。如是等文遍在大藏不復盡舉。若離諸法而談妙理即墮偏邪去道全遠。凈名云譬如造立宮殿。若依空地隨意無礙。若依虛空終不能成。諸佛說法常依二諦。不壞假名而說諸法實相。圣量若此正理坦然。必欲進修深須研核

三辨觀法不同　一代時教所明觀法略為五例。一總觀諸法如經觀一切法空等。二別觀自心如止觀還源觀法界觀凈心觀等。三或但觀色經云觀身實相觀佛亦然及不凈白骨等。四兼觀色心經云照見五蘊空十二入十八界數息等。五對觀勝境即如諸經觀佛菩薩等。今此觀經即當第五。就觀勝境復有五別。一觀佛相海即觀諸佛三十二相也。二觀普賢行法即觀六牙白象菩薩身相也。三觀藥王藥上即觀二菩薩行愿色相也。四觀彌勒上生即觀兜率天宮求生內院也。五即今經觀彌陀依正求生凈土也。上三滅業破障下二忻愿求生。又下二中第四是娑婆天界第五即極樂凈方。然此方入道要在觀心。凈土往生義須想佛。今舉此方觀心一種對校今經略為六別。一觀心則攝想歸心今經則送心他境。(經云一心系念諦觀彼佛天臺疏云落日懸鞁用標送想之方)二觀心不局四儀此經則要須正坐(義通余儀)三觀心則不拘方所此經則定須西向。四觀心則不簡余時此經則須除便食(觀佛經云除便轉時地觀云唯除食時等)五觀心則斷惑證理此經則成業感生。六觀心則魔業發現此經則圣德護持。略明六異則知凈土觀門迥然天別。問今十六觀可名觀心否。答若乃達境唯心則彼彌陀身土孰非心乎。但恐反求本陰局認點靈則盡屬他經。非今正觀矣。問或謂佛法太高眾生法太廣唯觀心為要。今經觀佛豈不相違。答觀法被機各有所主。若此方入道斷惑證真則觀心至要。若往生凈土修因感報則觀佛最優。彼明斷證正取觀心故有此語。非謂生佛二法永不通觀。觀佛三昧皆被未來義非徒設。問心佛無差上乘了義。今明觀法何必強分。答理本雖融行相宜別。將使造修有托必須境智相應。古德有言觀佛有二。一者自心三昧所見佛。二者西方從因感果佛。諸經觀心即觀自心所見佛也。今十六觀正觀西方感果佛也。據此兩分求無疑濫故。天臺十疑論云凡求生者希心起想緣阿彌陀佛相好光明。又觀彼土七寶莊嚴備如無量壽十六觀等。今經觀佛斯為明據。問曰經云若以色見我以音聲求我是人行邪道不能見如來。今觀佛境豈非色見聲求耶。答曰三十二相猶皎月落于百川。四辨八音若清響發于幽谷。然有披潭捉月入谷尋聲不了性空故不見佛。達士不爾。了色非色何妨端想于圣容。達聲非聲豈礙側聞于妙法。故華嚴云色相不是佛音聲亦復然。亦不離色聲見佛神通力。覿茲妙論寧復疑乎

四料簡異同二。初簡身土通局二辨古今廢立

初簡身土通局二初明佛身二明佛土

初明佛身　佛身多種經論所出隨宜不定。今準天臺戒疏且明四身。一謂法身二謂真應二身三謂法報應三身四謂法報應化四身。彼云毗盧遍耀正法為身舍那行滿報果為身。釋迦應跡感赴為身隨緣不定變化為身。一切諸佛皆具四身。今彌陀身者經云諸佛如來是法界身即法報也。六十萬億那由他即凈土應身也。或現大身滿虛空中。或現小身丈六八尺及圓光中恒沙化佛。又云無量壽佛化身無數以至白鶴孔雀鳧雁鴛鴦等皆是彌陀變化所作此等皆化身。然此應化合則為三開則成四。當知西方彌陀果德之身。即是法身即是報身即是應化佛身一體非一非異隨召皆得。若乃從本垂跡則一身為無數身。至于攝末歸本則無數身還歸一身。華嚴云一切諸佛身即是一法身即其義也。遠師疏云然佛壽命有真有應。真無有盡應有短長。觀音受記經云阿彌陀佛壽雖無量當有終極般涅槃后觀音補處號普光功德山王。據此定知是應。十疑論云有滿凡夫隨分得見佛身粗相謂應佛也。菩薩見微細相謂報佛也。故知報應由機佛身何定。如水中月隨器不同。器大則影全器小則影缺。全缺在器而影無展縮。水澄則影存水濁則影亡。存亡在水而影無去來。以喻身壽無不通曉。故涅槃云佛告純陀。汝今不應思惟諸佛長壽短壽。一切諸法皆如幻相。如來在中以方便力無所染著等。又華嚴云如來法身藏普入世間中。雖在于世間于世無所著。譬如清凈水影像無去來。法身遍世間當知亦如是。又云譬如工幻師示現種種事。其來無所從去亦無所至。幻性非有量亦復非無量。于彼大眾中示現量無量。以此寂定心修習諸善根出生一切佛。非量非無量有量及無量皆悉是妄相。了達一切趣不著量無量。準知佛身體量叵得。尚非言思所及。豈容擬議于其間哉

二明佛土又二。初正明二揀濫

初正明　諸佛國土其數無量。如華嚴云。不可說不可說佛剎微塵數世界。又如法華云。譬如三千大千世界摩以為墨。過于東方千國土乃下一點。如是展轉盡地種墨等。又如彌陀經。十方各有恒河沙數諸佛國土。是知佛土何有窮盡。舉要言之不出二種。一者法性土。圓覺云眾生佛土同一法性。普賢觀經云毗虛遮那遍一切處。其佛住處名常寂光。常住法性諸佛如來所游住處強名為土實非土也。此謂唯心凈土。舉足道場非凈非穢而不妨凈穢。無去無來而不礙去來。慈云云十方凈穢卷懷同在于剎那。三際往來足跡未移于一念。眾生迷而不失雖日用而不知。諸佛證而無得故乘權而起用。此唯妙覺果人所居。仁王般若云唯佛一人居凈土即此土也。二應化土。微塵佛剎若凈若穢皆是諸佛隨機應現攝化眾生。應諸菩薩則有實報土。仁王云三賢十圣住果報是也。應諸二乘則有方便土。智論云三界外有凈土。聲聞辟支出生其中受法性身非分段生是也。應諸凡圣則有同居土。同居有二。一同居穢土二同居凈土。釋迦現居穢土非無凈土。彌陀示居凈土非無穢土。然同居穢土圣則大小三乘凡通善惡六趣。同居凈土圣則純一大乘凡但人天。兩報土明諸土各赴機緣。法性是所依應化為能依。首楞嚴云空生大覺中如海一漚發。有漏微塵國皆依空所生。大覺即法性土也。微塵國即應化土也。應化依虛空虛空依法性。能所本末思之可見。今經所明即是彌陀所取同居凈土。又復西方有河沙凈土。果佛有同居彌陀。今須定指。往昔法藏發愿修成極樂凈土彌陀果佛光臺現土其致在茲

二揀濫　諸經所說凈土多種名字相濫故須辨示。且如心凈土凈之言人雖引用不知本末。此言本出維摩經。彼說菩薩取凈土法。以諸佛凈土必假十方眾生同業共成故。歷劫化他令修善業。攬彼凈業以成其土故。彼經云菩薩隨所化眾生而取佛土。當知直心是菩薩凈土。菩薩成佛時不謟眾生來生其國。乃至十善是菩薩凈土。菩薩成佛時十善眾生來生其國。乃至云若菩薩欲得凈土當凈其心。隨其心凈則佛土凈。彼文甚廣不復具引。金光明云愿我來世得此殊異功德凈土如佛世尊。法華經云教諸千億眾令住大乘法而自凈佛土。又云少欲厭生死實自凈佛土。凈名云常修凈土教化諸眾生。此等皆明菩薩取土法也。又凈名經螺髻梵王語舍利弗。我見釋迦佛土清凈如自在天宮。佛以足指按地。大千世界百千珍寶嚴飾如寶莊嚴佛凈土。乃至云我佛國土常凈若此。又涅槃經佛臨涅槃娑羅林間變成凈土。經云爾時大千世界以佛神力故地皆柔軟。眾寶莊嚴猶如西方無量壽佛極樂世界。又如今經光臺所現極樂凈土及結益中眾見彼國。此等皆是如來神力現起。所謂于一毛端現寶王剎是也。仁王般若云唯佛一人居凈土。圓覺經云眾生國土同一法性。地獄天宮皆為凈土。此皆法性理土所謂寂光土也。法華云眾生見劫盡大火所燒時我凈土不毀。此即釋迦果報土也。上引諸經所談凈土皆非今經彌陀極樂凈土。諸經論中此類極多。準前簡判則無濫矣

二辨古今廢立分五。初明福觀二辨定散三示地位四解魔說五指濫傳

初明福觀　下經韋提請云唯愿世尊教我思惟教我正受。古疏以三福答思惟。十六觀答正受。善導玄義云諸師將思惟合三福正受合十六觀。今謂不然。華嚴經說思惟正受但是三昧異名。韋提前請但云教我觀于清凈業處。即知思惟正受秖是請觀耳。觀前方便故曰思惟正觀成就故名正受。但修觀之人須修福業助成觀智故。先明三福后出觀行。三福如寶貨觀智如船桅。是則事理相資福智雙運。安有修觀兀然端坐。不事師親不持歸戒不誦大乘耶。故須眾善輔成正觀。單輪只翼何有所至哉。至后釋文更為委辨

二辨定散　善導玄義云前十三觀為定善。后三福九品對前三福為散善。今謂不然。若如所判。即應止有十三觀那名十六觀耶。況下九品上品結云是名上輩生想名第十四觀。中下亦然。何得后三獨名散善。止用此求不攻自破。依法不依人涅槃極誡。至后九品當更辨之

三明地位　準玄義云古來諸師皆用大乘三賢十圣。對上三品小乘兩凡四果對中三品。大乘始學凡夫隨過輕重對下三品。彼文委破不復具引。今謂準下九品生彼土。已方論地位可如諸師。又據經文此土求生并是凡夫須依玄義。彼引十段經文為證。可驗昔非。經云我今為汝廣說眾譬。亦令未來世一切凡夫欲修凈業者得生西方一證也。又云如來今者為未來眾生為煩惱賊之所害者說清凈業二證也。又云如來今者教韋提希未來眾生觀于西方極樂世界三證也。又云韋提白佛言因佛力見彼國土若佛滅后諸眾生等濁惡不善五苦所逼云何當見彼佛國土四證也。又云汝及眾生應當專心乃至自非生盲有目之徒皆見日沒五證也。又云佛告阿難汝持佛語為未來世一切大眾欲脫苦者說是觀地法六證也。又云韋提白佛我今因佛力故得見彼佛及二菩薩未來眾生當云何觀七證也。又云佛告韋提希及汝眾生欲觀彼佛當起想念等八證也。又云諸佛如來是法界身入一切眾生心想中是故汝等心想佛時九證也。又如九品中一一皆言若有眾生等十證也。上來十段證明如來說十六觀止為常沒眾生不于大小賢圣人也(上并玄義中文)詳此十文一二四五其文最要。則知此典專被濁世具縛凡夫逮至彼方始論斷證耳

四解魔說　或謂修西方凈業臨終感相皆是魔者。斯由未披教典不樂修持。喜以邪言障他正信。為害不淺故須辨之。且魔有四種。一五陰魔二煩惱魔三死魔四天魔。上之三魔是汝身心。唯有天魔居欲界天。乃是大權退惡進善。有大功行方可動之。凡夫修道內心不正必遭魔擾。若心真實魔無能為。是知魔自汝非他所致。如世妖治媚惑于人端心正色必不能近。縱情顧盻定遭所惑。今引眾說以絕群疑。一云大光明中決無魔事。猶如白晝奸盜難成。一云此土觀心反觀本陰多發魔事。今觀彌陀果德真實境界故無魔事。一云念佛之人皆為一切諸佛之所護念。既為佛護安得有魔。一云修凈業人必發魔者佛須指破如般若楞嚴等。佛若不指則誤眾生墮于魔網。今凈土諸經并不言魔。即知此法無魔明矣。山陰慶文法師正信法門辨之甚詳。今為具引。彼問曰或有人云臨終見佛菩薩放光持臺天樂異香來迎往生并是魔事。此說如何。答曰有依首楞嚴經修習三昧。或發動陰魔。有依摩訶衍論修習三昧或發動外魔(謂天魔也)有依止觀論修習三昧或發動時魅。此等并是修禪定人約其自力。先有魔種被定擊發故現此事。儻能明識各用對治即能除遣。若作圣解皆被魔障(上明此方入道則發魔事)今約所修念佛三昧乃憑佛力。如近帝王無敢干犯。蓋由阿彌陀佛有大慈悲力大誓愿力大智慧力大三昧力大威神力大摧邪力大降魔力天眼遠見力天耳遙聞力他心徹鑒力光明遍照攝取眾生力。有如是等不可思議功德之力。豈不能護持念佛之人至臨終時令無障礙耶。若不為護持者則慈悲力何在。若不能除魔障者智慧力三昧力威神力摧邪力除魔力復何在耶。若不能鑒察被魔為障者天眼遠見力天耳遙聞力他心徹鑒力復何在耶。經云阿彌陀佛相好光明遍照十方世界念佛眾生攝取不舍。若謂念佛臨終被魔障者光明遍照攝取眾生力復何在耶。況念佛人臨終感相出自眾經皆是佛言。何得貶為魔障乎。今為決破邪疑當生正信(已上彼文)。又楞嚴云禪定心中見盧舍那踞天光臺十佛圍繞等。此名心魂靈悟所染。心光研明照諸世界。暫得如是非為圣證。資中疏曰若修念佛三昧斯境現前與修多羅合名為正相。若修余觀設見佛形亦不為正。以心境不相應故。況觀真如不取諸相而有所著豈非魔耶。資中棟判極為精當。仍具引前諸說永除疑障

五指濫傳　凈土教法起自古晉廬山白蓮社。自后善導懷感慧日少康諸名賢逮至今朝前代禪講宗師亦多弘唱。唯天竺慈云法師精窮教理盛振一時。出大小彌陀懺儀往生傳正信偈念佛三昧詩并諸圖[巾*((宋-木)/登)]見行于世。自后鮮能繼者。時移事變相承訛濫斯法幾息。縱曾聽習臆說最多。茍不辨明恐誤來學。略引數事識者詳之。此方儒典亦說西方如周書異記說。佛生時瑞氣浮空。太史蘇由奏曰有大圣人生在西方。一千年后聲教被此。后佛滅時白虹十二道南北通貫。太史扈多奏曰西方大圣人入滅之兆。又列子云昔商太宰嚭問孔子執為圣人。孔子對曰西方有圣者焉。不治而不亂不言而自信不化而自行等。文中子曰佛法西方之教中國則泥。以至后世儒者多以佛教為西方者乃此土西天竺國非今經所謂西方也。試略言之。夫一日月一須彌一四天下名一世界。如此一千世界名小千界。一千小千名中千界。一千中千名大千界。此釋迦一化之境。今此南閻浮提乃一世界中一洲耳。此土神州又州中一隅耳。五天竺國當閻浮之中。神州在彼東南。以此望彼故號西方。若論彌陀凈土。出大千界外復過十萬臆剎。智者云西方凈土出過三界。即知與此閻浮西竺近遠天別安可濫同。竊觀古今不信凈土其障有二。一為他障二即自障。言他障者謂世傳異說不辨是非。故于佛言反不信受。略列數條余非可盡。如僧傳慧布云。方土雖凈非吾所愿。若使十劫蓮華中受樂不如三途極苦處救眾生也。今謂得忍菩薩可容此說。若未得忍自不能救焉能救他。智度論云具縛凡夫有大慈救眾生者無有是處。委如十疑論第一疑中所破。有人云心若清凈即是自性西方何必求生他方凈土。今謂非無此理。斯乃教中法性理土而非今經所明也。然具縛凡夫未登忍地。假令頓悟自心孰能恒守清凈。法雖高妙不攝群機。但有虛言何由造入。又云西方去此十萬八千里。此亦誤以四竺為西方也。經云從此西方過十萬億佛土有世界名曰極樂。豈止十萬八千乎。略指一端。諸余不足議也。有人云此十六觀唯被下根耳。今謂此經乃圓頓上乘成佛之法。是心是佛出自今經。韋提一聞即破無明得無生忍。五百侍女發菩提心。豈皆下根耶。又云念佛人臨終感佛菩薩來迎。皆是自心業現實無他方佛來。今詳此說乃有多失。一則不信佛語。觀經九品臨終感相皆佛說故。二不修佛力。諸佛菩薩慈悲誓愿拔苦與樂不遺物故。三不信佛體。佛與眾生體性平等有感必應。佛若無應三身不備則非佛故。此三不信孰可信耶。又有人云莫學愚人求生凈土。今謂無量壽經說十方諸菩薩皆愿往生凈土。況普賢行愿勢至圓通皆愿往生凈土。補處不退諸上善人豈皆愚人耶。又僧傳所敘古晉高僧生融持遠南岳天臺廬山十八賢皆修此法。豈亦愚人耶。汝今滯著三界耽戀五濁。甘受眾苦無思出離。反是智人。一何顛倒。假令自得忍力樂住三界度生。那發此言障他修習。又云求生凈土念佛修觀皆是執著取相殊非超越之法。今謂著與不著取與不取在人心智所見明昧。豈得凡見修持例皆著相于恣不撿盡是通人。且佛言不著相者蓋令不著我人眾生壽者等相不住所修法相遣除人法二執即達人法二空。何嘗以系念進修而為著相乎。且世人爭競我人炫耀權勢。耽荒聲色奔逐利名。聚斂財谷系戀妻拏。此等諸相無始愛纏佛勸遠離反更深著。念佛三昧無始未經。佛勸修習反疑著相。眾生迷倒一至于此。今謂若修念佛三昧定非著相。何以然耶。佛身無相有何可著。故智論云植佛福田者謂慧心堅著也。隨以香華供養至佛無盡。龍樹論師豈不解般若。而言堅著者豈亦著相耶。夫般若空法元為修六度者令不住相。六度不修般若焉用。真得道者達修無修了念無念。所謂終日修而未始修。終日念而未嘗念。金剛般若云無我人眾生壽者修一切善法則得阿耨菩提。故知了達之士何嘗不修善耶。又有說云臨命終時若見幢幡蓮華等境界現前并不得去。今謂臨終境現自有正念善業所感。亦有邪心造惡所招。豈得一槩斥為魔事。況惡相既現任運業牽豈由汝意愿去不去。如人造業合墮三途臨終惡現何由不去。故知謬傳。不足取信。有人發愿云愿從今生至成正覺未得道前。身無橫病壽不中夭。正命盡時不見惡相。長得人身聰明正直。不生惡國不值惡王。乃至所生之處值佛聞法童真出家為僧和合。今謂若生凈土則無橫病夭壽惡國惡王之患。任運常值三寶出家為僧。只由不知凈土故有此愿。亦猶陳除陵愿云。愿即還人中不高不下處托生等。彼乃儒流不在言責。禪講宗師率多此見。皆言但愿后世不失男子出家學道。嘗試語曰汝今已得男子出家。秖合便求出離。何乃復求男子再愿出家略無勝進乎。二自障者略說六種。一云凈土難生吾無力量非敢過望。但不失人身足矣。一云吾毀戒破齊惡業深重。西方凈土何由可生。一云佛說西方權誘眾生且念為善。皆無其實。見修凈業反生嗤笑。一云聰明利智直悟己心。任己所為無非合道。豈同下士念佛修行耶一。云凡人之生血氣所聚假名為身。及乎死去百骸潰散一切歸空。何有凈土是可生耶。一云臨終作想奪彼胎陰剎那換報不歷胞胎。今謂色心報法宿業所成。安有我神能奪他報。竊恐識神靈妙先托彼胎。報謝趣生即非他陰。假令可奪作想勞神求入胞胎未知何意。違出家志背解脫門。而況我佛大慈開示凈土。殷勤觀囑遍諸大乘。目見耳聞特生疑謗。自甘沈弱不慕超升。如來說為可憐愍者。良由不知此法特異常途。不擇賢愚不簡緇素。不論修行久近不問造罪重輕。但令決定信心即是往生因種。慈云法師云唯安養凈業捷直可修。若有四眾欲得速破無明永滅五逆十惡重輕等罪當修此法。欲得大小戒體還復清凈。得念佛三昧成就菩薩諸波羅蜜當學此法。欲得臨終離諸怖畏自心安快。眾圣現前授手接引初離塵勞。便至不退不歷長劫即得無生當修此法等。古賢法語能無從乎。已上五門略標綱要。自余不盡委在釋文。按開元藏錄。此經凡有兩譯。前本已亡。今本乃疆良耶舍譯。僧傳云疆良耶舍此云時稱。西域人性。剛直寡嗜欲。善通三藏。宋元嘉初達于京邑。文帝深加嘆異敕止鐘山道林精舍。僧含請譯此經并觀藥王藥上經。含即筆受。后游岷蜀還卒江陵。又前代解釋凡有數家。隋朝慧遠法師天臺智者大師皆有章疏。唐善導和尚亦立玄義。并行于世。而各尚宗風互形廢立故。今所釋擇善從之。必有差訛不無紀正

觀無量壽佛經義疏卷上終觀無量壽佛經義疏卷之中

　　　　劉宋西域三藏畺良耶舍譯


　　　　西湖靈芝崇福寺釋元照述


第二別釋經文二。初釋經題二釋經文

初釋經題　據經下文阿難請問佛立二名。初云此經名觀極樂國土無量壽佛觀世音菩薩大勢至菩薩。加一經字共二十字。此就心境為名也。又云亦名凈除業障生諸佛前。更加經字共有九字。此從破障感報為名也。就初名中觀之一字能觀智也。下十八字所觀境也。極樂國土即是依報攝前六觀。無量壽下即是正報攝后十觀。觀佛總前三觀。下二菩薩總攝七觀。故此一題十六皆足。次名中凈除業障總前十六觀行力用。觀成破障即見因也。生諸佛前即來果也。不指彌陀而言諸佛者即下經云見無量壽佛者即見十方無量諸佛等。今翻譯家止用初名仍從省約。但據諸佛深合經旨。天臺疏云舉正報以收依報述化主以包徒眾。觀雖十六言佛便周。此約舉要包攝前后釋也。遠師疏云此經以觀佛為主故偏舉之。此據經宗諸觀相從釋也。今詳兩釋后義最長。以正為觀佛須先國土以為由漸后因觀佛旁及徒眾以顯周遍。是以佛觀文中獨名念佛三昧也。題中上七字為別題別在今文。下一字為通題通及眾典。上二字標能說教主。下五字示所說行法。初能說中佛是十號之一。說謂悅可眾心。此方化主定是釋迦故但舉通號。下所觀境恐濫余尊則通別齊舉。準智度論云經通五人說。一佛二圣弟子三諸仙四諸天鬼神五變化人。欲顯此經是佛自說簡非余人令生信受。然一代時教律唯佛說特彰秘勝。經通余人但須印可。然就經中凈土一法定是佛說明非小圣余凡所知。是以他經或容不著。諸凈土經并須標簡。二所說法中上一字即能觀心。下四字即所觀境。初中大小觀法并指第六意識為能觀體。五陰之中善行陰攝。行前三心體唯無記。必取行心成業方能感報招生。準下經文或名想念或號思惟。名異體同莫不皆指意思為能觀耳。次所觀中梵云阿彌陀。此翻無量壽亦云無量光。即四十八愿中二愿光明壽命有能限量不取正覺。壽即表福是解脫德。光即表智是般若德。般若解脫共嚴法身。即同居凈土攝生教主。觀音補處實有壽限且據凡小莫數故言無量。佛者具云佛陀此翻覺者。覺有二義。一覺察義。四住如賊唯圣覺知不能為害。二覺悟義。無明如睡圣慧一起如眠得悟。對彼二乘故名大覺。超彼等覺故名妙覺。且據一相余如別說。身相光明具如佛觀。經者梵云修多羅此翻為線。貫穿理義攝持眾生。能貫能攝有如線焉。即能詮教聲名句文。由教知理依理起行因行感果。理行果三出生于教。故知像末唯教有功。得道因緣出道基本。古人訶呰為遣滯情。末學妄癡妄生輕蔑斷佛種子壞佛法身永墜邪坑長遭難地。縱使執指為月認筏為堤亦為解脫遠緣不失人天福報。況超拔為利叵窮。古疏又云訓法訓常。由圣人金口故云經也

二釋經文　經文為三。即序正流通三分。從初至清凈業處為序分。爾時世尊放眉間光至無量諸天發無上道心為正宗分。爾時阿難白佛當何名此經下盡末文為流通分。三分判經彌天為始。或多或缺隨經不同不必一槩

初序分二。從初至而為上首名證信序。六事同證使無疑故。爾時王舍下名發起序。法不孤起假緣發故。亦名通別二序。證信通于眾典發起別在今經。又證信文通而義別。如是等法局指當經。發起文別而義通。眾經之首皆有因緣。又證信結集方安名經后序

初證信序六　一如是者即指正宗所說之法。二我聞者阿難親從佛聞明非自說。三一時者始從眾集終至畢席一期之時簡非余時也。四佛者說教之主顯非余人。五王舍城下說經之處。六大比丘等同聞之眾。初指正宗所說法

如是　稱理云如離非曰是。決定可信故云如是　二明非自說

我聞　諸法無我無我則無聞。隨俗假名故說為我　三簡非余時

一時　如來說經時有無量不可定指故云一時。又西土此方年月日時歷數不同。流布他方人難曉故。又復諸經或有一席未能終畢。至后結集方綴成文。前后不一。難為標指即如今經阇王造逆如來說經阿難重述豈是同時。故以一言包羅斯盡　四說教主

佛　佛翻為覺自覺異凡夫覺他異二乘覺滿異諸菩薩故名大覺。即指開示凈土釋迦大師也　五說經處二。初游化境二依止處。初游化境

在王舍城　梵云羅閱只伽羅此云王舍。智論所解。古王創置從本為名。即王所居之處　二依止處

耆阇崛山中　耆阇崛此翻靈鷲。諸靈依此而住。又峰形似鷲或眾鷲所棲因以為名　六同聞眾二。初聲聞眾二菩薩眾。初聲聞眾

與大比丘眾千二百五十人俱　若論志愿則菩薩為先。今取威儀故聲聞居首。聲聞又二。大比丘即上首弟子迦葉阿難目連身子等。大之一字即是嘆德。梵云摩訶此翻為大多勝。人天所尊故言大。遍解經書故云多。超出異道故言勝。因名比丘有三義。乞士怖魔破惡也。果號阿羅漢亦三義。應供殺賊無生也。梵語僧伽此翻為眾。四人已上和合無諍。羯磨說戒能辨一切滅惡生善之事故名為眾。千二百五十人即眷屬弟子。三迦葉共有弟子千人。目連身子共二百五十。其先并是事火外道。久受勒苦都無所證。一見如來便登圣果。感佛恩深故常隨侍。二菩薩眾三。初示位二列數三略標上首　初示位

菩薩　梵云摩訶菩提質帝薩埵此云大道心成眾生。雖名含大小行有淺深今此同聞莫非補處　二列數

三萬二千　總舉上首眷屬之眾　三略標上首

文殊師利法王子而為上首　文殊師利此翻妙德。從法化生紹隆佛種名法王子。大本小本彌陀經列眾甚廣。今經最略。翻傳適時各其志也。計應更列人天雜眾。下流通云無量諸天龍夜叉等。即知序中亦略之耳。二發起序　諸經緣起隨事不同。今經乃以殺逆為發起者略有二意。一欲彰此界眾生極可厭惡。親生膝下尚敢危害況于余人。意令末世忻樂凈土故。二為表此方機緣非遭極苦。不念脫離求往生故。故下韋提希云為我廣說無憂惱處我當往生。不樂閻浮提濁惡世等。就中分二。初至和悅正明囚父時阿阇世問守門者下次明欲害母　初正明囚父四。一頻婆為子幽禁二國大夫人密奉糗漿三祈請戒法以濟心神四法食兼資日久不殞。初頻婆為子幽禁

爾時王舍大城有一太子名阿阇世隨順調達惡友之教收執父王頻婆娑羅幽閉置于七重室內制諸群臣一不得往　阿阇世此云未生怨。涅槃云由未生時相師皆言此兒生已定當害父。又云阿阇名不生世者名怨。以不生佛性故則煩惱怨生等。調達具云提婆達多此云天熱。生時諸天心皆熱惱。知彼出世必破三寶故。是斛飯王子佛之堂弟阿難親兄。有三十相出家誦六萬法聚十二韋陀。因見如來王臣歸仰利養充溢心生嫉忌。即往白佛求欲攝眾。為佛所訶遂謀害佛。阿難不知授與通法。入山修習獲得五通。乃自思推誰作檀越。阇世太子有大王相。種種變現惑令信受。語太子言我作新佛。汝作新王豈不快哉。于是推山壓佛。密跡金剛以杵擬之。碎石迸來傷佛足指出佛身血。自號為佛五法化人。三聞達等五百新學受彼邪化別眾乞食。別自布薩即破法輪僧。蓮花色尼路逢訶之。拳打眼出即殺阿羅漢。犯三逆罪生入地獄。阇王殺父害母共造五逆。此皆大權化事或逆或順無非益物。為絕后世起逆業故。經云示現有三毒又現邪見相。我弟子如是方便度眾生。又涅槃云提婆達不曾墮獄造逆等。實非聲聞緣覺境界。唯是諸佛之所知見是也。頻婆娑羅此云模實亦名影堅。皆為形體充實從身立名。亦有翻為顏貌端正。七重之室不慮往來。復加制約欲令餓死。二夫人奉食

國大夫人名韋提希恭敬大王澡浴清凈以酥蜜和糗用涂其身諸瓔珞中盛蒲桃漿密以上王　韋提希此翻思惟。先受此名即為今日請觀之讖。浴身令凈糗密涂身瓔珞中空可盛果漿潛入深室故云密也三王請戒法又三初王陳目連二目連應機三佛遣富那說法　初王請目連

爾時大王食糗飲漿求水漱口畢已合掌恭敬向耆阇崛山遙禮世尊而作是言大目犍連是吾親友愿興慈悲授我八戒　目犍連此翻采菽氏。上古仙人。采菽豆而食。因以命族是王門師故稱親友　二目連應機

時目犍連如鷹隼飛疾至王所日日如是授王八戒　目連知已應機往赴如鷹隼飛喻神足之疾。隼音荀。字書云鷙鳥謂猛鳥也。八關齊戒唯局一日一夜故逐日別受。即多宗所計。若準成論延促不拘　三佛遣富那說法

世尊亦遣尊者富樓那為王說法　富樓那此翻滿慈子。從父母得名。說法人中最為第一。善巧開誘故特遣之　四法食兼資

如是時間經三七日王食糗密得聞法故顏色和悅　食以資身法以沃心。本圖餓死反更充盛。因慈忿怒推究元由。若準涅槃與此少異。故須委引方盡始終。經云羅閱阇王頻婆娑羅其王太子名曰善見。業因緣故生惡逆心欲害其父而不得便。爾時惡人提婆達多亦因過去業因緣故復于我所生不善心欲害于我。即修五通不久獲得。遂與太子共為親友現作種種神通之事。太子見已生敬信心嚴設供養。太子告言我今欲見曼陀羅花。提婆即往三十三天求之。其福盡故都無與者。既不得華即欲自取。便失神通還見己身在王舍城。心生慚愧不能復見太子。遂至佛所求索大眾白言唯愿如來以此大眾付囑于我。佛言癡人。舍利弗等聰明大智。我猶不以大眾付囑。況汝癡人食唾者乎(謂現通時現作嬰兒食阇世唾)于是提婆倍生惡心乃言瞿曇汝雖調伏大眾勢亦不久當見磨滅。即時大地六反震動。提婆尋即躄地。身邊出大暴風吹諸塵土而污坌之。提婆復言若我此身必入阿鼻我要當報如是大怨。尋起至太子所。太子即問何故顏容憔悴有憂色耶。提婆言我今與汝極成親愛。外人罵汝我豈不憂。太子言云何罵我。提婆言國人罵汝為未生怨。太子問何故。提婆言汝未生時一切相師皆言此兒生已當殺其父。一切內人獲汝心故謂為善見。毗提夫人聞是語已既生汝身于高樓上棄之于地壞汝一指。復號汝為婆羅留枝。我聞是已心生憂憒而復不能向汝說之。提婆以如是等惡事教令殺父。若汝父死我亦能殺瞿曇沙門。于是太子收其父王閉之城外。以四種兵而守衛之。毗提夫人即至王所。時守王人遮不聽入。夫人訶罵守人即告太子。大王夫人欲見父王不審聽否。太子嗔嫌。即往母所前牽母發拔刀欲研。耆婆白言有國已來罪雖極重不及女人況所生母。太子聞已即便放舍。遮斷父王衣服臥具飲食湯藥。過七日已王便命終。引彼校此或異或同。方便隨機不足怪矣。二明欲害母四。初至不令復出幽閉深宮。二韋提下翹誠請佛。三未舉下佛知往赴。四時韋提下見佛求法。初幽閉深宮三。初執釰欲害。二二臣諫止。三敕令幽閉。初執釰欲害四。初王問門者。二守門實答。三王聞嗔罵。四執釰欲害。初王問門者審其在否

時阿阇世問守門者父王今者猶存在耶　二守門實答

時守門人白言大王國大夫人身涂糗蜜瓔珞盛漿持用上王沙門目連及富樓那從空而來為王說法不可禁制　王制群臣不言國后。沙門空入非門能禁故設此詞。意圖免過　三王聞嗔罵

時阿阇世聞此語已怒其母曰我母是賊與賊為伴沙門惡人幻惑咒術令此惡王多日不死　名父為賊母即賊伴。沙門幻術明非賢哲　四執釰欲害

即執利釰欲害其母　即如上引涅槃經所說　二二臣諫止三。初修諫禮二設諫詞三諫已欲去　初修諫禮

時有一臣名曰月光聰明多智及與耆婆為王作禮　月光華言耆婆梵語此翻固活。生時一手持藥囊一手把針筒。昔誓為醫治疾存活。從德立號。庵羅女之子。二皆多智顯是賢臣　二設諫詞

白言大王臣聞毗陀羅論經說劫初已來有諸惡王貪國位故殺害其父一萬八千未曾聞有無道害母王今為此殺逆之事污剎利種臣不忍聞是栴陀羅不宜住此　毗陀經即俗典或作韋陀梵言少異。如此間史書紀其國事。貪位殺父此猶有理。非辜害母誠為無道。西竺四姓攝一切姓。剎帝利婆羅門二為尊貴毗舍首陀二為下賤。剎帝即王者姓。栴陀羅此云殺者。即此間魁劊之類。君既無道賢臣不輔故不宜住　三諫已欲去

時二大臣說此語竟以手按釰卻行而退　按釰卻行示威令懼　三敕令幽閉

時阿阇世驚怖惶懼告耆婆言汝不為我耶耆婆白言大王慎莫害母王聞此語懺悔求救即便舍釰止不害母敕語內官閉置深宮不令復出　阇王驚懼賢臣去國社稷必危。不為我者求救之詞。為猶佐也。耆婆重諫王悔乃從。敕閉深宮發起之本　二翹誠請佛三。初遭苦思法二陳詞致請三悲哀禮請　初遭苦思法遙禮伸敬

時韋提希被幽閉已愁憂憔悴遙向耆阇崛山為佛作禮　二陳詞致請

而作是言如來世尊在昔之時恒遣阿難來慰問我我今愁憂世尊威重無由得見愿遣目連尊者阿難與我相見　阿難是佛侍者常往慰問。傳法利人必假王力。雖佛上圣曲順常情以為后范。韋提敬佛不敢輒請。愿見二師欲聞法要。阿難此云慶喜亦云無染或云忻樂　三悲哀禮請

作是語已悲泣雨淚遙向佛禮　三佛知往赴二。初感佛垂應二禮起見佛　初感佛垂應

未舉頭頃爾時世尊在耆阇崛山知韋提希心之所念即敕大目犍連及以阿難從空而來佛從耆阇崛山沒于王宮出　知其心念即他心智。乘空出沒即如意通　二禮起見佛

時韋提希禮已舉頭見世尊釋迦牟尼佛身紫金色坐百寶蓮華目連侍左阿難在右釋梵護世諸天在虛空中普雨天華持用供養　見佛有四殊勝。一身色二蓮座三左右侍從四諸天供養。釋迦翻能仁即應身。牟尼翻寂點即法身。上冥下應報在其中。釋即帝釋具云釋提桓因。此翻能天。即三十三天主也。梵即大梵天王色界天主。護世即四王等。古疏問曰頻婆韋提俱請弟子。何故前遣弟子后乃自往。其意何耶。解有二義。一阇王殺父。佛若親往則起怨嫌護彼心故。二欲行佛法須委國王。頻婆定死阇王登位。佛若自往則障礙不行。為護法故韋提無此自往無妨　四見佛求法二。初作禮申敬二請法　初作禮申敬

時韋提希見佛世尊自絕瓔珞舉身投地號泣向佛　被囚日久不期遇佛。悲喜盈懷無暇容緩。挽斷項纓持用獻佛。投身于地以竭其誠二請法有二。初通問往生處二正請往生因　初通問往生處二。初泛問宿因二正問生處　初泛問宿因

白言世尊我宿何罪生此惡子世尊復有何等因緣與提婆達多共為眷屬　我之母子愛出天性。佛之兄弟情同天倫。反生逆害必有往因。本唯自責兼問如來。但是傷嘆往業以為陳請之由。經律多說。佛與提婆從因至果常相惱害。蓋是大權影響而非實事。即法華云由提婆達多善知識故令我具足六波羅蜜。乃至卻后過無量劫當得成佛。號曰天王如來等　二正問生處為三。初標忻厭二敘可厭三立誓遠離　此之三節即示末世修行要術。若不爾者則徒修凈業定不往生　初標忻厭

唯愿世尊為我廣說無憂惱處我當往生不樂閻浮提濁惡世也　無憂惱處者韋提所問。言相通含據下佛答即指凈土。娑婆五濁人間天上皆有憂惱。唯佛凈土依正俱勝但受諸樂寧有憂乎。閻浮提或云剡浮贍部此翻勝金。從樹為名。以樹半臨海水水底有金光色映樹故以為名。提或云檀此翻為洲。即別指南洲也。據令通指娑婆大千。且從近論令易解耳。或可閻浮于四洲中濁惡最甚故特標之　二敘可厭

此濁惡處地獄餓鬼畜生盈滿多不善聚　濁謂五濁。即見煩惱等五皆不凈故總名濁亦名五滓。惡即十惡。即殺盜等。五濁則具該依正。十惡則別指行業。若據濁惡實該六道。特舉三途苦果以彰可厭。遍于大千故云盈滿。多不善聚者即上惡趣共聚此處。或可別指人中。少有良善如下所愿不見惡人怨親逆順無非不善。阇王調達豈善聚乎。上隨文解次約義論。此濁惡處即指世間郡邑民居親族會處。其間心行萬差三惡盈滿皆不善聚。又濁惡處即指我等眾生現前識心。無始至今三業所造無邊業種日用所起三惡道行不可窮數故云盈滿多不善也　三立誓遠離

愿我未來不聞惡聲不見惡人　五濁三界五逆十惡皆是惡聲。其中眾生造如是業盡號惡人。極樂世界尚無惡道名即無惡聲也。諸上善人俱會一處。即無惡人也　二正請往生因

今向世尊五體投地求哀懺悔唯愿佛日教我觀于清凈業處　頭及四肢為五體五處皆圓亦名五輪。著地禮之重也。由有宿罪故受此苦。今欲厭離故須求悔。梵云懺摩此翻悔往。今言懺悔華梵并舉。有云懺即斷后悔是恥前。如來說法破障除疑如日照世故云佛日。極樂依正莫非主伴凈業共成故名清凈業處。據此韋提正求觀法故云教我觀也　第二正宗分三。初至那含放光現土審定機宜。爾時世尊下二正明觀法凈業正因。說是語時下三顯示利益結勸修習　初放光現土審定機宜三。初如來放光普現諸土。二韋提白佛選定一方。三頻婆蒙光護證道果。佛恐末世以為十方凈土隨愿可生何獨定指彌陀一國特現此瑞以決后疑。今多此見正達佛意　初如來放光普現諸土

爾時世尊放眉間光其光金色遍照十方無量世界還住佛頂化為金臺如須彌山十方諸佛凈妙國土皆于中現或有國土七寶合成復有國土純是蓮華復有國土如自在天宮復有國土如玻璃鏡十方國土皆于中現有如是等無量諸佛國土嚴顯可觀令韋提希見　如來眉間有白毫相。長一(丈寸)五周圓五寸外有八棱中空如筒白如珂雪右旋宛轉。表從中道流出諸法。初散后聚亦表攝多歸一。即顯此經圓純究竟一佛乘法。故現此相異于常時。光臺高聳喻若須彌。現土無量不可具舉。略示四種以示可觀。七寶成者言其尊貴。純蓮華者言其潔凈。如天宮者言其快樂。頗梨鏡者言其明瑩。若論諸土莊嚴極眾。經文從簡各舉一相。欲彰極樂具兼諸美令韋提見。即示放光現土之意　二選定一方三。初通敘諸土非是所類。二別指極樂正合機緣。三求請往生所修觀法　初通敘諸土非是所愿

時韋提希白佛言世尊是諸佛土雖復清凈皆有光明　二別指極樂正合機緣

我今樂生極樂世界阿彌陀佛所　良以此界下凡心多馳散。若不的指一方專觀一佛則觀行難成往生多障。況彌陀光明常照誓愿弘深。是以生一土則諸土皆通。想一佛則諸佛齊見。十疑論佛答普廣其理照然。善導專修義亦同此　三求請往生所修觀法

唯愿世尊教我思惟教我正受　初修方便作意觀緣名思惟。觀想既成任運妙契名正受。如地觀云如此想者名為粗見極樂國地即思惟也。若得三昧見彼國地了了分明不可具說即正受也。善導玄義據華嚴經思惟正受并是三昧。與此地觀文證大同。又觀佛三昧經云佛告阿難。佛滅度后佛諸弟子聞是法者思是法者觀是法者此人常于夢中見佛。又云聞是語思是法者有正念者有正受者。準知思惟正受皆屬觀法淺深有異。又復前云教我觀于清凈業處。即知韋提唯請觀耳　三頻婆蒙光獲證道果

爾時世尊即便微笑有五色光從佛口出一一光照頻婆娑羅頂爾時大王雖在幽閉心眼無障遙見世尊頭面作禮自然增進成阿那含　初如來現土正意在茲。機感相投潛通密應。故佛微笑。觀佛相海經云諸佛常法凡笑必有五色光。從口而出光照王頂。佛力加被令增道果。蒙光見佛深悟無常。發智斷惑遂證三果。阿那含此云不還。結惑將盡不還下界。據此頻婆見佛得果。應與夫人同聞觀法。后結益中但敘韋提五百侍女。乃知頻婆證果即歸滅矣　第二正明觀法凈業正因二。初如來許可二正示所說　初如來許可

爾時世尊告韋提希汝今知不阿彌陀佛去此不遠汝當系念諦觀彼國凈業成者我今為汝廣說眾譬亦令未來世一切凡夫欲修凈業者得生西方極樂國土　先審知否者欲明凈土非佛自說他無知者。彌陀經云從此西方過十萬億佛土。而云不遠者此有三釋。一佛眼觀故如楞嚴說。天眼觀大千界如觀掌果。況佛眼乎。譬如登高視下一目萬里。所謂登大山而小天下也。二心念速故。心神無礙遐方異域舉念即至。所謂心念疾于風也。三佛力攝故。雖未得通乘佛神力。如十疑論說。劣夫從輪王一晝夜行四天下。所謂青蠅附于騏尾也。凈業成者總目彼土依正二報。極樂境界眾生未識以物比擬故云眾譬。如下云如億千日其光如華等。或可所有言諭通名為譬。亦令未來者正彰本意非止當機。所謂千鉤之弩豈特為鼷鼠而發機乎　二正示所說復二。初先示福業二明正觀初先示福業　所以先明三福者即是修觀行人合行事業。非觀無以導其福非福無以成其觀。有觀無福則闕于莊嚴。有福無觀則牽于異趣。闕莊嚴則護報非勝。牽異趣則往生莫由。二法相資無往不利。寄言學者克意研求。無惑兩岐自迷發足　今釋三福三。初通標二別釋三結告。初通標

欲生彼國者當修三福　欲生者言其志愿。當修者教令必為　二別釋

一者孝養父母奉事師長慈心不殺修十善業　既是三世佛因。明知菩薩大行。第一共凡夫業第二共二乘業第三大乘不共業。就中四句。上二句報恩行。父母生育恩師長教導恩。下二句離惡行。不殺為十善之首故特標之。身除三邪口離四過意斷三惡也

二者受持三歸具足眾戒不犯威儀　就中三句。上句即翻邪三歸。凡夫無始系屬于魔。作法歸投希求救護。若但受歸有善無戒。若受眾戒必兼三歸。下二句即受戒法。在家五八出家十具故云眾戒。受持無缺故云具足。威儀亦戒。輕細難持人多陵犯。故特標簡

三者發菩提心深信因果讀誦大乘勸進行者　就中四句。初即發大心。菩提翻道即無上道心。二即起大心。善惡因果皆我自心了知畏慎故云深信。三即生大解。教詮本智因誦發生。四即修大行。勸誘修行不令退墮。上三自行后一化他　三結告

如此三事名為凈業佛告韋提希汝今知不此三種業過去未來現在三世諸佛凈業正因三世果德籍此而成故曰正因　二明正觀四。初敕聽示說二贊請三勸囑四示法初敕聽示說

佛告阿難及韋提希諦聽諦聽善思念之如來今者為未來世一切眾生為煩惱賊之所害者說清凈業　諦聽善思即聞思兩慧。為未來者正指像末也。煩惱賊害即具縛凡夫也。清凈業即十六觀也　二贊請

善哉韋提希快問此事　悅可圣心故云快問　三勸囑三。初明是佛所教二依教修成三因修獲證　初明是佛所教

阿難汝當受持廣為多眾宣說佛語如來今者教韋提希及未來世一切眾生觀于西方極樂世界　阿難多聞勸令持說。由在幽宮同聞尚少。后還耆山意令重述故預囑之。如來今者等并是付囑阿難所說之詞　二依教修成

以佛力故當得見彼清凈國土如報明鏡自見面像　教由佛說即是佛力。所謂如來異方便也　三因修獲證

見彼國土極妙樂事心歡喜故應時即得無生法忍　得無生忍位當初住。若據觀法功德力強見生可證。準下佛觀即指生彼獲證之相。下云舍身他世生諸佛前得無生忍是也　四示法有三。初敘韋提見土由二為未來請其方便三如來答其所請　初敘韋提見土由

佛告韋提希汝是凡夫心想羸劣未得天眼不能遠觀諸佛如來有異方便令汝得見　大權引實故示同凡。天眼六通之一。障內障外無不徹見。凡仙小圣雖得天眼遐方凈剎亦不能觀。異方便者若對當機即前光臺現土令韋提見。據論垂教即下十六觀法專被未來。欲彰權智道同故言諸佛　二為未來請其方法三。初敘己得見二傷他不見三正為陳請　初敘己得見

時韋提希白佛言世尊如我今者以佛力故見彼國土　二傷他不見

若佛滅后諸眾生等濁惡不善五苦所逼　此即大悲權巧利物方見。韋提位非凡小。濁惡不善義同前釋。五苦者疏云五道皆非樂故。修羅一道開則為六合但有五。或取大本五惡五痛五燒以為五苦。即五戒所禁五種之過為五惡。犯此五事遭難犯法為五痛。后墮三途名為五燒　三正為陳請

云何當見阿彌陀佛極樂世界　未來眾生一生不值佛二濁惡轉盛三苦逼益深。業障如此。疑無見土之理。有何方便令得見乎　三如來答其所請又二。初標示系想處二別列十六觀法　初標示系想處

佛告韋提希汝及眾生應當專心系念一處想于西方　凈土觀門要在專一故。須指定一方以為投心之處。故放光現土厥意在茲。故十疑論中名為一相三昧。文殊般若亦名一行三昧。比諸觀法有三不同。余觀不定方隅。今此定須西向。余觀收神歸念今此送想彼方。余觀遍歷自他今此定緣圣境。義門備揀心境歷然。乖此別修終名邪觀　二別列十六觀法　自古章疏多廣懸談。及至觀文例多簡略。今謂觀文正當心要義須委細科釋文言。聽習之徒切宜留心。今先總分后方別解。就十六觀大分為二。初一種先觀此方落日指定向方。后十五種正觀彼土依正二報。初觀是總該下十五。下皆為別各不相收。就后十五復分為二。前五先觀彼土依報莊嚴。后十觀彼正報殊勝。就前五中又分為二。前二觀彼所依境界。觀水成冰見冰為地。后三觀彼莊嚴之相。國土莊嚴不出三種。樹即觀彼林蔭池即觀彼流泉樓即觀臺閣。地觀為總攝余三故。樹等為別皆依地故。就后十中復分為四。前三觀佛。第七觀佛坐處。第八觀像表真。第九正觀佛相。十與十一觀佛侍者左右分殊。十二十三總觀三圣普雜不同。十四五六觀佛徒眾三輩差降。若此分對一經大要皎如指掌。逐觀別分廣更如后　第一日觀三。初所觀境二能觀想三結示　初所觀境

云何作想凡作想者一切眾生自非生盲有目之徒皆見日沒　方隅渺[漭-廾+卉]無物表彰。此間落日有目皆見顯了易觀。是可標準。疏云落日懸鼓。用標送想之方。即此意也。言作想者想即是觀。胎中失目謂之生盲　二能觀想四。初示修儀二示觀相三顯成相四勸常觀　初示修儀

當起想念正坐西向　起想即發觀也。正坐則身儀也。全趺半趺直身累手如坐禪法。故僧傳中古晉高僧坐不背西蓋遵此耳　二示觀相

諦觀于日欲沒之處令心堅住專想不移　心境相應凝然不動即定體也　三顯成相

見日欲沒狀如懸鼓　日沒近地云散光收瑩如鼓面。懸住空中　四勸常觀

既見日已閉目開目皆令明了　想成相起念念相續任運不忘　三結示

是為日想名為初觀　結示可解　就后十五觀前五依報中第二水想欲成此土凝冰。第五想水正觀彼方池沼。名同體別學者宜知　第二水觀二。初所觀境二結示　水想正為觀地。琉璃寶地舉世所無。水面結冰是人皆識。因此見彼用似比真。故先舉水冰后成寶地。疏云大水結冰實表琉璃之地是也　初所觀境二。初觀水二觀地　初觀水三。初正想水二變水成冰三變冰為琉璃　初正想水

次作水想見水澄清亦令明了無分散意　顯上澄清湛然不動故云無分散意　二變水成冰

既見水已當起冰想　三變冰為琉璃

見冰映徹作琉璃想　齊此已來當觀文畢。此想已下屬后地觀　二觀地三。初地體明徹二地下幢擎三地上莊嚴　初地體明徹

此想成已見琉璃地內外映徹　二地上幢擎二。初示幢體二珠光上映　初示幢體

下有金剛七寶金幢擎琉璃地其幢八方八楞具足一一方面百寶所成　八面八楞其狀如塔　二殊光上映

一一寶珠有千光明一一光明八萬四千色映琉璃地如億千日不可具見　三地上莊嚴四。初地面華級二眾寶色光三合此寶光以成臺閣四華幢樂器　初地面華級

琉璃地上以黃金繩雜廁間錯以七寶界分齊分明　金繩七寶互相間錯如世花塼　二眾寶色光

一一寶中有五百色光其光如華又似星月懸處虛空　眾寶色光其光從地升空故如華。從上照下故如星月　三合此寶光以成臺閣

成光明臺樓閣千萬百寶合成　四華幢樂器

于臺兩邊各有百億華幢無量樂器以為莊嚴八種清風從光明出鼓此樂器演說苦空無常無我之音　華幢樂器四面圍繞。風動出聲說法警眾。風生八方故云八種。彼無時節。且對此方故云八耳。苦空等法即四念處。觀身不凈觀受是苦觀心無常觀法無我。以此四法對破四倒。文中空字且對觀身。知倒計亡非空何謂　二結示

是為水想名第二觀　結文可知　第三地觀　所觀之境備在前文故。第三但有躡前結勸而已　文有四節。初思惟二正受三彰益四辨邪正　初思惟

此想成時一一觀之極令了了閉目開目不令散失唯除食時恒憶此事如此想者名為粗見極樂國土　一一觀者指前總別相也。除食時者開暫間也。有依別本改為睡時。尋諸古本并作食時。且凡人睡時任運自息豈待除耶。或云大小兩乘各有食觀故此除之。此局道眾亦非通論。今謂余諸觀法不擇時處。此觀圣境理合虔恭。對食起想義乖尊敬故。觀佛三昧經觀像法云想念成已唯除食時除便轉時一切時中恒見佛像等。斯為明據不須改作。初心漸想未成定相故云粗見言其未明也　二正受

若得三昧見彼國地了了分明不可具說是為地想名第三觀　三昧正音三摩地此翻正定或云等持。想成見地不待作意任運契合見境分明。如人學射初生后熟發無不中。言思叵及唯證方知故云不可具說　三彰益二。初重囑轉教二正彰利益　初重囑轉教

佛告阿難汝持佛語為未來世一切大眾欲脫。苦者說是觀地法　敕阿難者以前二觀止是此方之物以為發觀之端。及觀寶地心達彼方定能脫苦破障除疑。重囑轉教意見于此

二正彰利益二初破障二除疑　初破障

若觀是地者除八十億劫生死之罪　八十億劫或云無量劫或云五萬或云五十億劫隨宜不定非凡所測　二除疑

舍身他世必生凈國心得無疑　此觀若成往生已決。如唐高僧大行于泰山結庵修凈業。未三七日見琉璃地心眼洞明。至后得疾其地復現。乃曰吾無觀想寶地復現。豈于安養無緣哉。即日終于所居　四辨邪正二。初顯正二簡邪　初顯正

作是觀者名為正觀　言作是者指前觀相。心境相稱教行無違故　二簡邪

若他觀者名為邪觀　乖前境量名為他觀。不正曰邪。雖是佛教大小觀法若非往生凈土之觀。并是偏邪非同外道邪見之邪。余皆例此　第四樹觀三。初結前生后二。正明觀行三結示　初結前生后

佛告阿難及韋提希地想成已次觀寶樹　告敕之語或標不標譯人之變　二正明中二初舉所觀二示能觀　初所觀二。初示體量二明莊嚴　初示體量三初教遍觀二示行數三明高量　初教遍觀

觀寶樹者一一觀之　樹相多種故云一一　二示行數

作七重行樹想　周回七重匝繞彼國。或云處處皆有七重　三明高量

一一樹高八千由旬　由旬亦云由延亦云踰善那。西竺驛亭之量。經律所出遠近不定。諸家多取四十里為準　二明莊嚴二。初光明莊嚴二花果莊嚴。初光明莊嚴又三。初示葉具二明色光三明珠網　初葉具

其諸寶樹七寶華葉無不具足　葉具足者無凋落故　二光明莊嚴

一一華葉作異寶色琉璃色中出金色光玻璃色中出紅色光碼瑙色中出硨磲光硨磲色中出綠真珠光珊瑚琥珀一切眾寶以為映飾　寶色與光五色相間。琉璃碧色出黃光。頗梨青色出紅光。碼瑙赤色出白色。車渠白色出綠光。若準大本。琥珀七寶諸樹周滿世界。金銀琉璃頗梨珊瑚瑪瑙車渠等樹。或有二寶三寶乃至七寶轉共合成。廣如彼說。即是眾寶為映飾　三珠網四　初示重數二網間宮殿三殿中童子四珠纓光明　初示重數

妙真珠網彌覆樹上一一樹上有七重網　每樹七層每層一重其形如塔　二網間宮殿

一一網間有五百億妙華宮殿如梵王宮　網間宮殿如色界天梵王居處　三殿中童子

諸天童子自然在中一一童子五百億釋迦毗楞伽摩尼以為瓔珞　一一下天童嚴飾。釋迦毗楞伽此云能圣。摩尼亦云離垢亦云如意　四珠纓光明

其摩尼光照百由旬猶如和合百億日月不可具名眾寶間錯色中上者　眾寶間者不獨珠也。色中上者異于常也　二華果莊嚴又二。初總舉二別示　初總舉

此諸寶樹行行相當葉葉相次于眾葉間生諸妙華華上自然有七寶果　行相當者當猶對也。葉相次者如鱗接也。花果如下釋　二別示三。初明樹葉二明樹花。三明樹果　初明樹葉

一一樹華縱廣正當二十五由旬　三句示量。二十五由旬計一千里

其葉千色有百種畫如天瓔珞　三句明色。百種畫即葉上痕脈。如天瓔者狀其文也　二明樹花

有眾妙華作閻浮檀金色如旋火輪婉轉葉間　閻浮檀如上已釋。洲邊有樹海底出金光色無比。置于暗中其暗即滅。華色同焉。其花旋轉猶世風車　三明樹果又二。初體相二光變幢蓋　初體相

涌生諸果如帝釋瓶　帝釋瓶謂帝釋殿前有瓶莫測其量。以葉度果其大可知　二光變幢蓋

有大光明化成幢幡無量寶蓋是寶蓋中映現三千世界一切佛事十方佛國亦于中現　映現有二。大千佛事一也。十方佛國二也。示生唱滅說法度生皆名佛事　第二示能觀

見此樹已亦當次第一一觀之觀見樹莖枝莖華果皆令分明　恐其參亂故令次觀。莖等五種即是次第。莖謂根干必兼枝條　三結示

是為樹想名第四觀　結文可解　第五池觀四。初示體相二明池蓮三明池光四結示　初示體相四。初舉數二明水色三明流渠四明渠底　初舉數

次當想水欲想水者極樂國土有八池水　一國八池渠道相通　二明水色

一一池水七寶所成其寶柔軟從如意珠玉生　上二句明色相。池塘階岸眾寶合成。池中泉水色亦如然故云七寶成也。下二句示出處。每一池心各有珠玉。泉從玉出流落池中常時盈滿　三明流渠

分為十四支一一支作七寶妙色黃金為磲　十四支即是渠道　四明渠底

渠下皆以雜色金剛以為底沙　雜色金剛金有五色又精剛者　二池蓮三。初示數二明量三明水流花間　初示數

一一水中有六十億七寶蓮華　一一水中即上八池各六十億。小本經中四色四光。今言七寶故知多別　二明量

一一蓮華團圓正等十二由旬　十二由旬計四百八十里。小本經但云大如車輪。舉其極小者耳　三明水流花間

其摩尼水流注華間尋樹上下其聲微妙演說苦空無常無我諸波羅蜜復有贊嘆諸佛相好者　從如意珠出故云摩尼水。華梵互舉也。尋樹上下尋猶循也。樹即莖也。言水循華莖上入花中旋轉發聲卻從莖下。演說有三。四念處一也六度二也贊佛相好三也　三池光二。初從珠涌光二光化靈禽　初從珠涌光

如意珠玉涌出金色微妙光明　二光化靈禽

其光化為百寶色鳥和鳴哀雅常贊念佛念法念僧　即小本中白鵠孔雀。今經下文鳧雁鴛鴦等。即知珍禽非止一類。今此但舉毛色以通收耳。贊嘆三寶令歸向故　四結示

是為八功德水想名第五觀　八功德一輕二清三冷四軟五美六不臭七飲時調適八飲已無患。不出色香味觸四塵而已

觀無量壽佛經義疏卷之中(終)觀無量壽佛經義疏卷下

　　　　劉宋西域三藏畺良耶舍譯


　　　　西湖靈芝崇福寺釋元照述


第六總觀四。初正明二結示三彰益四顯邪正　初正明二。初別觀寶樓二總觀四種　初別觀寶樓四。初示數二諸天作樂三天樂懸空四樂音說法　初示數

眾寶國土一一界上有五百億寶樓閣　眾寶國者總召彼土也。一一界者準小本即池岸上。經云四邊階道上有樓閣等　二諸天作樂

其樓閣中有無量諸天作天伎樂　伎即樂人　三天樂懸空

又有樂器懸處虛空如天寶幢不鼓自鳴　如寶幢者言其量也　四樂音說法

此眾音中皆說念佛念法念比丘僧　即贊三寶　二總觀四種

此想成已名粗見極樂世界寶樹寶地寶池　承前樓觀兼牒前三即為總觀。若別若總各逗機緣。此觀依報收無不盡。言粗見者即思惟也。下文若見此者即正受也　二結示

是為總觀想名第六觀　三彰益

若見此者除無量億劫極重惡業命終之后必生彼國　破障除疑　四顯邪正

作是觀者名為正觀若他觀者名為邪觀　并如前釋　次就后十觀正報中四。初如來勸囑二三圣現身三夫人為未來申請四如來廣明　初如來勸囑三。初勸聽二許說三重囑　初勸聽

佛告阿難及韋提希諦聽諦聽善思念之　如上觀依意在觀正故重勸囑　二許說

佛當為汝分別解說除苦惱法　娑婆眾苦非觀佛三昧無由可脫名脫苦法。三界為苦器六道是苦報　三重囑

汝等憶持廣為大眾分別解說　二三身現身

說是語時無量壽佛住立空中觀世音大勢至是二大士侍立左右光明熾盛不可具見百千閻浮檀金色不得為比　前文光臺現土令韋提見以為依報發請之端故云以佛力故見彼國等。今三圣共臨以為正報發請之由故云因佛力故得見佛等。佛立空中二圣侍立。三圣立像斯為明據。閻浮金色猶不可比。則知其光不可盡見　三夫人為未來申請二。初見佛設禮二白佛申請。初見佛設禮

時韋提希見無量壽佛已接足作禮　二白佛申請

白佛言世尊我今因佛力故得見無量壽佛及二菩薩未來眾生當云何觀無量壽佛及二菩薩　即白釋迦也。菩薩存心不專為己。雖令我見意在未來　四如來廣明　就下十觀大分為四。如上已明今依次釋　第七華座觀二。初正明觀行二總勸諦觀　華座觀者欲瞻尊境先觀坐處。如對君上目視階陛　初正明觀行三。初總示依處二別列莊嚴三結示　初總示依處

佛告韋提希欲觀彼佛者當起想念于七寶地上作蓮華想　華依于地。顯是臺座非池蓮也　二別列莊嚴二。初華葉二華臺　初華葉六。初色二脈三光四示量五顯數六明珠光　初色

令其蓮華一一葉上作百寶色　二脈

有八萬四千脈猶如天畫　其文工巧故如天畫　三光

脈有八萬四千光了了分明皆令得見　四示量

華葉小者縱廣二百五十由旬　二百五十由旬討有萬里　五顯數

如是蓮華具有八萬四千葉　六明現光

一一葉間各有百億摩尼殊玉以為映飾一一摩尼珠放千光明其明如蓋七寶合成遍覆地上　光形如蓋下覆其地　二華臺三。初明臺體二臺外校飾三臺上寶幢　初明臺體

釋迦毗楞伽寶以為臺　即蓮心也。釋迦毗楞即如意珠。出生無盡皆如人意故云能生　二臺外校飾

此蓮華臺八萬金剛甄叔迦寶梵摩尼寶妙真珠網以為校飾　文列四寶。甄叔迦此云赤色寶。梵即翻凈　三臺上寶幢三。初明幢體二明寶幔三珠光　初明幢體

于其臺上自然而有四柱寶幢一一寶幢如百千萬億須彌　即上臺面四向立柱。上擎網幔以覆佛頂　二明寶幔

幢上寶幔如夜摩天官　夜摩即欲界第三空居天。彼天華光莊嚴最勝故多取為比　三殊光四。初示數二珠光三光色四其色變現　初示數

復有五百億微妙寶珠以為映飾　二珠光

一一寶珠有八萬四千光　三色光

一一光作八萬四千異種金色　四其色變現

一一金色遍其寶土處處變化各作異相或為金剛臺或作真珠網或作雜華云于十方面隨意變現施作佛事　其色變現為三。金臺珠網華云也。更有別相故云隨意等　三結示

是為華座想名第七觀　結文可知　二總勸諦觀五。初推本因二明由漸三教純一離雜想四示益五簡邪正　初推本因

佛告阿難如此妙華是本法藏比丘愿力所成　阿彌陀佛昔為國王遇世自在王佛棄國出家。法名法藏。發四十八愿。彼國依報境界身壽光明種種莊嚴一切果相皆愿所成。豈唯華座。寄此點示使知凈土即佛愿體。愿由心發即佛心體。故知愿力理絕言思矣　二明由漸

若欲念彼佛者當先作此華座想　不先華座則觀佛不成　三教純一離雜觀

作此想時不得雜觀皆應一一觀之一一珠一一光一一臺一一幢皆令分明如于鏡中自見面像　一一觀之貫下五種。花葉及幢皆有珠光。臺不明光在文少略。鏡中見面喻其無差　四示益

此想成者滅除五萬劫生死之罪必定當生極樂世界　滅罪除疑此是觀佛最初方便滅罪猶少。次至像觀滅罪乃多。后至佛觀得無生忍即破無明　五簡邪正

作是觀者名為正觀若他觀者名為邪觀　解同前　第八像觀二。初結前標后二正示觀法　初結前標后

佛告阿難及韋提希見此事已次當觀佛　眾生無始未識真佛多見形像故使先觀。以像表真觀佛易就　二正示觀法三。初通示想佛之意二正明想佛之法三結示　初通示想佛之意四。初明佛身普遍能應物心二明行者想成即具佛體三舉彼果德令信因心而結勸修因須依果德　此一段經我佛如來欲明佛觀故于像觀之首先敘觀佛之功。即是開示眾生成佛要道。一經妙旨唯在此文。后學討論宜須精究。此而不了余竟何言　初明佛身普遍二。初征二示。初征

所以者何　觀佛其利安在　二示

諸佛如來是法界身入一切眾生心想中　此中正說彌陀以法身體同故言諸佛。華嚴云一切諸佛身即是一法身。一心一智慧力無畏亦然。此明諸佛果證法身無所不遍。則與眾生因地法身無二無別故。眾生作想佛身隨應。疏云眾生心凈法身自在故。能入眾生心想中如白日升天影現百川故。想佛心即是三十二相八十種好也。如勢至圓通云。十方如來憐念眾生如母憶子。此明佛常念眾生。若子逃逝雖憶何為。此明眾生不念有應無感也。若眾生心憶佛念佛現前當來必定見佛去佛不遠。此明眾生念佛感應道交也。此實彌陀世尊同體大慈悲善根力隨緣赴感應物垂形。不思議用。茍明此理佛入何疑　二明行者想成即具佛體

是故汝等心想佛時是心即是三十二相八十隨好是心作佛是心是佛　就中初二句示心境相應。次三句顯因成果相。下二句釋成上義。是心者即指行者觀佛之心。由觀佛相相現心中。此心即具佛之相好。此據小身丈六為言。其功若此。若觀八萬四千相好心具亦爾。教令觀佛其功若此。眾生依教修因感果始于此心故云是心作佛。恐謂修成佛從外得。只由此心當體是佛故使建修無不果滿故云是心是佛。若不爾者生彼國已具三十二大人相好自何而得耶。當知今日想佛之心相好果德悉已具足。蓮胎孕質即是此心是證菩提不從他得矣。三舉彼果德令信因心

諸佛正遍知海從心想生　正遍知者十號之一也。出世法無不究盡。深廣無際故喻如海。佛德無邊略舉遍知以攝余者。果人萬德皆心想生。意勉下凡專勤修習功不虛矣　四結勸修因須依果德

是故應當一心系念諦觀彼佛多陀阿伽度阿羅訶三藐三佛陀　只由觀佛功德高深故勸系想。前則通舉諸佛。此則別指彌陀結歸今經正意。故云諦觀彼佛。多陀阿伽度此云如來。阿羅訶此云應供。三藐三佛陀此云正遍知。即十號中略舉三號。委釋如別　二正明想佛法三。初別明三像二總明三像三顯益　初別明三像二。初彌陀像二二菩薩像　初彌陀像三。初見像色相二見國土莊嚴三誡令諦觀　初見像色相

想彼佛者先當想像閉目開目見一寶像如閻浮檀金色坐彼華上　以像表真從易至難故。若畫若雕隨人見熟即以為境。坐彼華者即前華座　二見國土莊嚴

見像座已心眼得開了了分明見極樂國七寶莊嚴寶地寶池寶樹行列諸天寶幔彌覆其上眾寶羅網滿虛空中　即前依報　三誡令諦觀

見如此事極令明了如觀掌中　觀掌中者言其明了也　二二菩薩像又二。初觀華座三觀形像　初觀花座

見此事已復當更作一大蓮華在佛左邊如前蓮華等無有異復作一大蓮華在佛右邊　如前蓮華者即佛所坐者。據菩薩身計應須減　二觀形像

想一觀世音菩薩坐左華座亦作金色如前無異想一大勢至菩薩像坐右華座　亦作金色者即菩薩身同前佛色　二總明三像二。初眼見勝境二耳聞說法　初眼見勝境又二。初三像放光二遍見三像。初三像放光

此想成時佛菩薩像皆放光明其光金色照諸寶樹　三像放光光色照樹　二遍見三像

一一樹下復有三蓮華諸蓮華上各有一佛二菩薩像遍滿彼國　遍見三像無處不有　二耳聞說法二。初眾音說法二憶持不忘　初眾音說法

此想成時行者當聞流水光明及諸寶樹鳧雁鴛鴦皆說妙法出定入定恒聞妙法　水光樹禽風鼓樂器并如前示。苦空無常無我諸波羅蜜故云妙法　二憶持不忘

行者所聞出定之時憶持不舍令與修多羅合若不合者名為妄想若有合者名為粗相見極樂世界　謂所聞之法不乖教典故云合也。修多羅此翻契經。違教即妄合法猶粗。對下三昧以分粗妙　三結示

是為像想名第八觀　準上經文明列三像。或謂二菩薩無像觀者未知何意　三顯益

作是觀者除無量億劫生死之罪于現身中得念佛三昧　文有二。一除罪障二近三昧。即下佛觀像觀若成真身必見故云現身即得　第九佛觀二。初躡前起后二顯所觀境　初躡前起后

佛告阿難及韋提希此想成已次當更觀無量壽佛身相光明　此與像觀皆有躡前起后次第之文。意使正修不容異徹。自昔科為真法身觀。今準下結云是為遍觀一切色身相名第九觀。必應指彼彌陀果佛色相即法身耳。下二菩薩其例頗同　二顯所觀五。初正明二結益三勸修四結觀五簡辨　初正明三。初示身相二彰言略三示所證　初示身相七。初顯身色二示身量三眉毫量四眼色量五毛孔量六明項光七相好　初顯身色

阿難當知無量壽佛身如百千萬億夜摩天閻浮檀金色　百千萬億夜摩天喻其大也。閻浮金言其自體也　二示身量

佛身高六十萬億那由他恒河沙由旬　佛身無量機見有殊。文中所舉假以數量顯非數量。欲彰佛身不可定故。即下文云如前所說無量壽佛身量無邊非是凡夫心力所及。又云或現大身滿虛空中。舉此證前知無限量。蠡杯酌海丈尺量空。是可得乎。喻可見也　三眉毫量

眉間白毫右旋婉轉如五須彌山　右旋婉轉其狀如珠。一須彌高三百三十六萬里縱高亦爾。五須彌共一千六百八百八十萬里。疏引寶性論佛眉毫方圓三百六十萬里。疑是誤算一須彌也　四眼色量

佛眼如四大海水青白分明　一大海八萬四千由旬四大海共三十二萬六千由旬　五毛孔光

身諸毛孔演出光明如須彌山　光即身光也。一一毛孔光如須彌。演即流也　六頂光

彼佛圓光如百億三千大千世界于圓光中有百萬億那由他恒河沙化佛一一化佛亦有眾多無數化菩薩以為侍者　百億大千言其量也。化佛菩薩即應現也　七相好

無量壽佛有八萬四千相一一相中各有八萬四千隨形好一一好中復有八萬四千光明一一光明遍照十方世界念佛眾生攝取不舍　丈六之身則具三十二相八十種好。今彌陀身相好光明三量八萬四千則其數無量不可算矣。下示光明遍照攝生。即是彌陀慈悲心體。問不念佛人佛光攝否。答念與不念光無不攝。但念佛者與光相應攝取往生定無退墮。智論云。譬如魚子母若不念子則爛壞。楞嚴所謂佛念眾生如母憶子但子于母有憶不憶耳。又如盲人在日輪下日無不照盲者不見。不念佛人亦復如是　二彰言略

其光相好及與化佛不可具說但當憶想令心眼見　其光相好兼上身項二光。化佛即圓光所現。言不能盡憶想方見。心眼即意思也　三示所證二。初觀一佛二觀佛身　初觀一佛

見此事者即見十方一切諸佛以見諸佛故名念佛三昧　見多佛者法身體同。念佛三昧從此得名　二觀佛身

作是觀者名觀一切佛身以觀佛身故亦見佛心佛心者大慈悲是以無緣慈攝諸眾生　見佛心者身為心相故佛無一切心唯有大慈悲。慈者與樂悲即拔苦。眾生無盡佛大慈悲亦無有盡。智論云。慈有三種。一眾生緣慈。無心攀緣一切眾生而于眾生自然現益。二法緣慈。無心觀法而于諸法自然對治。三無緣慈。無心觀理而于平等第一義中自然安住。后一據理體前二約事用。今舉無緣義收三種。謂諸佛心不住有無不依三世。平等大慧常照法界。以此攝生生無不攝。不由緣起故云無緣。即前所謂念佛眾生攝取不舍是也　二結益

作此觀者舍身他世生諸佛前得無生忍　舍身他世生彼土已即證無生。故知此觀若成則上品上生明矣　三勸修二初勸觀二教入處　初勸觀

是故智者應當系心諦觀無量壽佛　智者即自修觀之人。依前觀法即是諦觀。以修此觀往生得忍功深利大故勸系心。故般舟經眾生問佛何因緣故得生此國。彌陀答言。以修念佛三昧得生彼國也　二教入處二。初觀一相二觀一佛　初觀一相

觀無量壽佛者從一相好入但觀眉間白毫極令明了見眉間白毫相者八萬四千相好自然當現　多相自具者眉毫一相總諸相故。若據經文即觀五須彌量故云八萬四千相好自然當現。即知非丈六眉毫　二觀一佛

見無量壽佛者即見十方無量諸佛得見無量諸佛故諸佛現前授記　多佛授記者皆蒙印可授記作佛　四結觀

是為遍觀一切色身相名第九觀　一切之言或總指所見諸佛或別在彌陀諸相。二釋并通　五簡辨

作此觀者名為正觀若他觀者名為邪觀　文可解　第十觀音觀二。初結前標后。二正示觀法　初結前標后

佛告阿難及韋提希見無量壽佛了了分明已次復當觀觀世音菩薩　二正示觀法四。初示境二結觀三勸修四簡邪正　初示境九。初觀身二觀光三觀冠四觀面五觀臂六觀手七觀足八指同九簡辨　初觀身三。初身量二身色三頂髻　初身量

此菩薩身長八十萬億那由他由旬　二身色

身紫金色　三頂髻

頂有肉髻　二觀光二。初頂光二身光　初頂光二。初光量二光中變化　初光量

頂有圓光面各百千由旬　二光中變化

其圓光中有五百化佛如釋迦牟尼佛一一化佛有五百化菩薩無量諸天以為侍者　如釋迦者丈六身也　二身光

舉身光中五道眾生一切色相皆于中現　五道眾生合修羅故。菩薩垂形五道救苦眾生故于光中現其色相　三觀冠二。初觀體二冠中化佛　初觀體

頂上毗楞伽摩尼寶以為天冠　毗楞伽即摩尼珠也　二冠中化佛

其天冠中有一立化佛高二十五由旬　冠中化佛以表帶果而行用　四觀面

觀世音菩薩面如閻浮檀金色眉間毫相備七寶色流出八萬四千種光明一一光明有無量無數百千化佛一一化佛無數化菩薩以為侍者變現自在滿十方世界　五觀臂

臂如紅蓮華色有八十億微妙光明以為瓔珞其瓔珞中普現一切諸莊嚴事　六觀手

手掌作五百億雜蓮華色手十指端一一指端有八萬四千畫猶如印文一一畫有八萬四千色一一色有八萬四千光其光柔軟普照一切以此寶手接引眾生　七觀足二。初舉足相二下足相　初舉足相

舉足時足下有千輻輪相自然化成五百億光明臺　輪有千輪號千輻輪　二下足相

下足時有金剛摩尼華布散一切莫不彌滿　即踏蓮華金剛摩尼二寶所成　八指同

其余身相眾好具足如佛無異　九簡辨

唯頂上肉髻及無見頂相不及世尊　二結觀

是為觀觀世音菩薩真實色身相名第十觀　真實色身即應身也　三觀修四。初指前勸觀二彰功力三舉聞以況四教次觀。初指前勸觀

佛告阿難若有欲觀觀世音菩薩者當作是觀　當作是者即上諸相不可異故　二彰功力作是觀者不遇諸禍凈除業障除無數劫生死之罪　不遇諸禍除現難也。除無數劫罪破往業也　三舉聞以況

如此菩薩但聞其名獲無量福何況諦觀　聞名獲福如普門品廣說　四教次觀

若有欲觀觀世音菩薩者先觀頂上肉髻次觀天冠其余眾相亦次第觀之悉令明了如觀掌中　從上至下以為次第　四簡邪正

作是觀者名為正觀若他觀者名為邪觀　解同前　第十一勢至觀四。初觀行相二結示色身三彰益四雙結　初觀行相三。初身相二行相三坐相　初身相五。初身量二觀光相三觀天冠四觀肉髻五指余相　初身量

次觀大勢至菩薩此菩薩身量大小亦如觀世音　如觀音者亦八十萬億那由他也　二觀光相二。初頂光二身光　初頂光

圓光面各百二十五由旬照二百五十由旬　百二十五由旬計五千里此即光體照則倍之　二身光三。初示色量二有緣得見三因光得名　初示色量

舉身光相照十方國作紫金色　二有緣得見

有緣眾生皆悉得見　修此觀者即有緣人　三因光得名二。初從光立名二從威勢為名　初從光立名

但見此菩薩一毛孔光即見十方無量諸佛凈妙光明是故號此菩薩名無邊光　因見菩薩一毛光即見十方諸佛光。從光立名　二從威勢為名

以智慧光普照一切令離三涂得無上力是故號此菩薩名大勢至　以光照眾生拔苦與樂。從威勢為名。無上力者即十力也　三觀天冠三。初華二臺三臺中現土　初華

此菩薩天冠有五百寶華　二臺

一一寶華有五百寶臺　三臺中現土

一一臺中十方諸佛凈妙國土廣長之相皆于中現　四觀肉髻二。初色相二瓶光變現　初色相

頂上肉髻如缽頭摩華　缽頭摩此云赤蓮華　二瓶光變現

于肉髻上有一寶瓶盛諸光明普現佛事　五指余相

余諸身相如觀世音等無有異　謂面臂手等　二行相二。初十方震動二動處莊嚴　初十方震動

此菩薩行時十方世界一切震動　二動處莊嚴

當地動處有五百億寶華一一寶華莊嚴高顯如極樂世界　他方動處寶華高顯與極樂無異　三坐相二。初國土動搖二分身說法。初國土動搖

此菩薩坐時七寶國土一時動搖　即本國也　二分身說法

從下方金光佛剎乃至上方光明王佛剎于其中間無量塵數分身無量壽佛分身觀世音大勢至皆悉云集極樂國土側塞空中坐蓮華座演說妙法度苦眾生　具舉上下含攝中間諸佛剎土。三圣化身來集填空說法化導　二結示色身

作是觀者名為正觀若他觀者名為邪觀見大勢至菩薩是為觀大勢至色身相名第十一觀　同前所辨　三彰益

除無數劫阿僧祇生死之罪　即是破障　四雙結

作是觀者不處胞胎常游諸佛凈妙國土此觀成已名為具足觀觀世音大勢至　結前觀音勢至二觀。不處胞胎等者脫娑娑苦生佛凈土寶蓮孕質永絕胞胎。從頂至足總攝身相故云具足。文牒二名故知雙結　十二十三兩觀前觀依報第六總觀。今此普雜亦即總觀三圣。普觀則先觀自身后見依正。雜觀則唯觀正報大小不同。先別后總攝機斯足。對文可見　第十二普觀三。初示觀相二結名義三彰感應　初示觀相二。初想自身二明普見　初想自身二。初躡前二起后　初躡前

見此事時　二起后四。初起心往彼二蓮中跏坐三想花開合四花開光照。初起心往彼

當起自心生于西方極樂世界　二蓮中跏坐

于蓮華中結跏趺坐　三想花開合

作蓮華合想作蓮華開想　四花開光照

蓮華開時有五百色光來照身想眼目開想　二明普見二。初圣眾滿空二依正說法　初圣眾滿空

見佛菩薩滿虛空中　佛菩薩者即三圣也　二依正說法

水鳥樹林及與諸佛所出音聲皆演妙法與十二部經合出定之時憶持不失　水鳥樹林依報說法。及諸佛者正報說法。仍須合教以驗真妄　二結名義

見此事已名見無量壽佛極樂世界是為普觀想名第十二觀　雙結依正故得普名　三彰感應　無量壽佛化身無數與觀世音大勢至常來至此行人之所　三圣常來安慰印可　第十三雜觀三。初揀機二示觀法三結示　初揀機

佛告阿難及韋提希若欲至心生西方者　若欲者則揀非欲不預此法也　二示觀法二。初觀佛一觀二菩薩　初觀佛五。初先觀小身二后觀大身三舉像況真四身量不定五指余諸相　初先觀小身

先當觀于一丈六像在池水上　順此方機故觀丈六。不言坐立應是立像　二后現大身

如先所說無量壽佛身量無邊非是凡夫心力所及然彼如來愿力故有憶持者必得成就

先所說者指前佛觀。凡夫心劣雖不能觀。仗佛愿力有想必成　三舉像況真

但想佛像得無量福況復觀佛具足身相　想像獲福觀真可知　四身量不定

阿彌陀佛神通如意于十方國變現自在或現大身滿虛空中或現小身丈六八尺　佛無大小隨機有異　五指余諸相

所現之形皆真金色圓光化佛及寶蓮華如上所說　金色圓光如前佛觀。寶蓮即花座觀　二觀二菩薩二。初示同異教令辨識二明隨侍以顯須觀　初示同異教令辨識

觀世音菩薩及大勢至于一切處身同眾生但觀首相知是觀世音知是大勢至　身同眾生即彼徒眾中下二輩形相全乖。諸大菩薩則有相濫。經云眾生生者皆是阿鞞跋致。其中多有一生補處。其數甚多等。但觀首相可辨二圣。觀音冠有立佛勢至髻有寶瓶　二明隨侍以顯須觀

此二菩薩助阿彌陀佛普化一切　助佛行化即影響眾由常隨侍故必觀之　三結示

是為雜想觀名第十三觀　三圣不同大小有異故云雜想也　十四已下三種觀彼徒眾。三輩九品并所觀境。因明生相人多惑之。今謂文中所敘并是已生彼國之人。當本修因感果之相以為三種近觀之境。又云為令識位有上中下即是大本三品也。今謂大本三品皆標發菩提心。可對今經上三品耳。中下二品則非所對。況復因行與今全別。尋經校之方知不爾。今明上三品即彼菩薩眾也。中三品即彼聲聞眾也。下三品即彼人民眾也。三輩九品攝盡彼方圣凡之眾。又復三輩各分高下如后具明。第十四上輩有五。一發菩提心大乘心也。二解第一義大乘解也。三修行諸行大乘行也。四深信因果大乘信也。五回向往生大乘愿也。如此五法上三品中出沒互見。上品上生具五。經明三心三行是也。上品中生有四。唯缺大行。經云善解義趣是也。上品下生有三。缺于解行。經云但發無上道心是也。若無第一不為上品。若無四五即不往生。故上三品即攝補處不退初心諸大菩薩也　第十四上輩三。初上品上生二上品中生三上品下生　初上品上生三。初標二釋三結　初標

佛告阿難及韋提希上品上生者　二釋四。初修因二感勝緣三見已得生四生后益　初修因二。初發三心二修三行　初發三心

若有眾生愿生彼國者發三種心即便往生何等為三一者至誠心二者深心三者回向發愿心具三心者必生彼國　發三心者菩提心也。亦名無上道心。一至誠者。求佛菩提決定堅固至佛不移也。二深心者。于大乘法聞思修習至佛不已也。釋論云。智度大海唯佛窮底故云深也。三回向發愿所修功德普施眾生至佛無盡。若對三聚初即攝律儀無惡不斷故必至誠。二即攝善法無善不修故必漸深。三攝眾生無生不度故必回施。若對三佛初是斷德法身佛也。二即智德報身佛也。三即恩德應身佛也。果有三佛因必三心。不可缺一。余廣如別　二修三行二初列行相二示時限　初列行相

復有三種眾生當得往生何等為三一者慈心不殺具諸戒行二者讀誦大乘方等經典三者修行六念回向發愿愿生彼國　發上三心必修三行。然有徑修三行義具三心故云復有三種眾生等。一不殺是諸戒之首故別標之。具諸戒行此上品中須納大乘菩薩戒。依善戒經先受五十具后受菩薩戒故云諸戒此即對上至誠心也。二讀誦經典不唯讀誦必須學解發生智慧。此即對深心也。三回向發愿對上可知。仍加六念即念三寶及戒施天名大乘六念也　二示時限

具此功德一日乃至七日即得往生　少至一日多至七日舉少況多欲彰功勝。則知菩薩大行一念能行猶為佛種。況一日七日寧不往生耶　二感勝緣三。初眾圣來迎二彌陀光照三眾圣同音　初眾圣來迎

生彼國時此人精進勇猛故阿彌陀如來與觀世音大勢至無數化佛百千比丘聲聞大眾無數諸天七寶宮殿觀世音菩薩執金剛臺與大勢至菩薩至行者前　精進勇猛即能感也。精進不懈勇猛不退。阿彌下彰圣應。佛與大眾共集其前。七寶宮殿即佛居處。金剛臺即蓮華座。下云此紫金臺如大寶華是也。但此金剛與下為異。二圣共執付與乘之　二彌陀光照與眾接引

阿彌陀佛放大光明照行者身與諸菩薩授手迎接　三眾圣同音贊嘆勸進

觀世音大勢至與無數菩薩贊嘆行者勸進其心　三見已得生

行者見已歡喜踴躍自見其身乘金剛臺隨從佛后如彈指頃往生彼國　得生所感圣境故必歡喜。形留神往有如蟬蛻。十萬億土剎那即至彼佛威神眾生業力。易軀換報如反掌耳　四生后益五。初見佛菩薩二聞法得悟三游歷十方四獲記還國五證總持門　初見佛菩薩

生彼國已見佛色身眾相具足見諸菩薩色相具足　生彼即見與下為異　二聞法得悟

光明寶林演說妙法聞已即悟無生法忍　說妙法者大乘法也。得無生忍即斷證也　三游歷十方

經須臾間歷事諸佛遍十方界　承事諸佛習學方便　四獲記還國

于諸佛前次第授記還到本國　即佛觀云諸佛現前授記是也　五證總持門

得無量百千陀羅尼門　陀羅尼此翻總持。一能持善二能遮惡。即于無量法門無不通達　三結

是名上品上生者　二上品中生三。初標二釋三結　初標

上品中生者　二釋四。初修因二感緣三得往生四生后益　初修因二初行業二發愿　初行業

不必受持讀誦方等經典善解義趣于第一義心不驚動深信因果不謗大乘　上二句示缺行也。善下彰有解也。第一義者了達諸法畢竟空寂。由從緣起無自性故出過諸法故云第一。心不驚者不狐疑也。信因果者諸法雖空善惡因果無毫差也。如此信解方契大乘豈有謗耶　二發愿

以此功德回向愿求生極樂國　回此功德向彼莊嚴故云回向。若無愿求縱有信解不出輪回　二感緣三。初眾圣來迎二贊嘆安慰三授手接引　初眾圣來迎

行此行者命欲終時阿彌陀佛與觀世音大勢至無量大眾眷屬圍繞持紫金臺至行者前　紫金臺亦即蓮花　二贊嘆安慰

贊言法子汝行大乘解第一義　從法化生故名法子　三授手接引

是故我今來迎接汝與千化佛一時授手　三得往生

行者自見坐紫金臺合掌叉手贊嘆諸佛如一念頃即生彼國七寶池中　彈指一念經文互舉　四生后益九。初經宿花開二身變金色三寶華承足四眾圣光照五開悟深法六下臺禮贊七不退菩提八游行十方九得忍獲記

初經宿花開　此紫金臺如大寶華經宿則開　二身變金色

行者身作紫磨金色　準大本中彼土眾生身皆金色。此中特標必應殊異　三寶華承足

足下亦有七寶蓮華　四眾圣光照

佛及菩薩俱時放光照行者身　五開悟深法

目即開明因前宿習普聞眾聲純說甚深第一義諦　六下臺禮贊

即下金臺禮佛合掌贊嘆世尊　七不退菩提

經于七日應時即于阿耨多羅三藐三菩提得不退轉　即七日已得不退轉　八游行十方

應時即能飛行偏至十方歷事諸佛　具六神通故能飛行　九得忍獲記

于諸佛所修諸三昧經一小劫得無生忍現前授記　一小劫者亦據此土一增減為言　三結

是名上品中生者　三上品下生三初標二釋三總結　初標

上品下生者　二釋四初修因二感緣三得生四生后益　初修因二。初有信發心二回向愿求　初有信發心

亦信因果不謗大乘但發無上道心　顯無解行　二回向愿求

以此功德回向求生極樂國　義同前釋　二感緣

行者命欲終時阿彌陀佛及觀世音大勢至與諸菩薩持金蓮華化作五百佛來迎此人五百化佛一時授手贊言法子汝今清凈發無上道心我來迎汝　金蓮花亦即臺座贊言清凈者既發大心必離諸惡故　三得生

見此事時即見自身坐金蓮華坐已華合隨世尊后即得往生七寶池中　不言時限同前一念　四生后益五。初華開二見佛三聞法四游歷五入位　初華開

一日一夜蓮華乃開　二見佛

七日之中乃得見佛雖見佛身于眾相好心不明了　三聞法

于三七日后乃了了見聞眾音聲皆演妙法　四游歷

游歷十方供養諸佛于諸佛前聞甚深法　五入位

經三小劫得百法明門住歡喜地　百法明門者華嚴云初地菩薩于剎那頃得百三昧見百諸佛。神通能過百佛國能動百佛世界。光明遍照百佛世界能成就百眾生能知過去未來百劫能入百法門能現百身。復為一身以百菩薩莊嚴眷屬。若仁王經有千法明門萬法明門等。歡喜地即初地。初登圣果多歡喜故　三總結

是名上品下生者是名上輩生想名第十四觀　三品行相如上已明。今更重分。淺深有異。一臨終接引異。上生佛菩薩接中生與千化佛接下品下生五百化佛接。二所乘華座異。上生金剛臺中生紫金臺下生金蓮花。三見佛聞法異。上生到即見聞中生經宿下生七日至三七日。四花開異。上生已開中生經宿下生一日一夜。五證入異。上生到彼即證中生一小劫下生三小劫尋文可見　第十五中輩三品此攝四果聲聞眾。經云彼佛有無量無邊聲聞弟子皆阿羅漢等。問彼國純一大乘清凈良伴何有小乘聲聞耶。答此土聲聞則有二種。一者定性謂沈空滯寂取滅度者。往生論云二乘種不生即此類也。二不定性謂中間回向。已經開顯知常獲記。雖是聲聞不住小果。法華真阿羅漢涅槃出家菩薩凈土聲聞即同此類。已聞大教發菩提心。但先學小乘聞說苦空無常無我發其本習先證小果終歸大乘。此三品中上生常持五八十具四種戒行。中生亦持四戒但一日一夜。下生孝養仁慈。上二專持佛戒并有回向愿求。下一止依世教故但臨終遇善。三階行別故分高下　第十五中輩三初中品上生二中品中生三中品下生　初中品上生三初標二釋三結　初標

佛告阿難及韋提希中品上生者　二釋四。初修因二感緣三得生四生后益　初修因二。初明行業二示愿求　初明行業

若有眾生受持五戒持八戒齋修行諸戒不造五逆無眾過患　五八在家二眾戒。諸戒即包十具出家五眾戒。五戒者一不殺二不盜三不邪淫四不妄語五不飲酒。八戒加三。六不著花鬘纓絡香油涂身七不坐高床及不歌舞倡伎八不過中食。淫斷邪正名加凈行。齊一其心故名八齊。禁閉諸根亦名八關。廣如律中。然此四戒或道或俗各持。或出家兼具。既持凈戒必離眾過。五逆過中之大故特標之　二示愿求

以此善根回向愿求生于西方極樂世界　善根為因生彼是果　二感緣三。初眾圣現前二光明照觸三說法開悟　初眾圣現前

臨命終時阿彌陀佛與諸比丘眷屬圍繞　二光明照觸

放金色光至其人所　三說法開悟

演說苦空無常無我贊嘆出家得離眾苦　贊嘆出家即明此品。多收道眾。離苦者近離塵緣遠清煩惑　三得生

行者見已心大歡喜自見己身坐蓮華臺長跪合掌為佛作禮未舉頭頃即往生極樂世界　坐蓮禮佛識神即脫　四生后益三。初花開二聞法三得道　初花開

蓮華尋開當華敷時　合有見佛文略不明　二聞法

聞眾音聲贊嘆四諦　贊四諦者順所習故。苦集二諦世間因果是所斷。滅道二諦出世因果是所證。四法皆實故并名諦　三得道

應時即得阿羅漢道三明六通具八解脫　阿即翻無羅漢為生。結惑已盡不受后有故言無生亦云應供殺賊。如別所明。三明者過去宿命明現在漏盡明末來天眼明。三皆洞徹獨得稱明。六通一天眼二天耳三他心四宿命五如意六漏盡。六皆無壅故總名通。八解脫亦名八背舍。一內有色相外觀也(不懷內身骨人而觀外色不凈此位在初禪)二內無相外觀也(懷滅內骨人觀外不凈得入二禪)三緣凈背舍身作證(除外不凈定心清潔名緣凈以無著心受三禪樂名身證)四虛空處背舍(滅四禪色心緣無邊空而入定知無常苦空心厭背故)五識處背舍(舍空緣識入定知無常生厭背)六無所有處背舍(舍識緣無所有入定知無常生厭背)七非有想非無想背舍(舍無所有緣非非想入定知無常生厭背)八滅受想背舍(背滅受舍諸心心數法入定休息名背舍)余如法界次第　三結　是名中品上生者　二中品中生三。初標二釋三結　初標

中品中生者　二釋四。初修因二感緣三得生四生后益　初修因二。初行業二愿求　初行業

若有眾生若一日一夜受持八戒齋若一日一夜持沙彌戒若一日一夜持具足戒威儀無缺　文略五戒前略十具。前后互見必具四戒。沙彌戒即十戒。前八戒中分七為二。加不捉金銀錢寶。具足戒即大僧大尼所受戒。七支具發遍該生境故云具足　二愿求

以此功德回向愿求生極樂國戒香薰修　持戒凈業以求凈報。持戒成德名稱遠聞。故喻如香　二感緣二。初見佛眾圣二聞空贊嘆　初見佛眾圣

如此行者命欲終時見阿彌陀佛與諸眷屬放金色光持七寶蓮華至行者前　放光照觸持花迎取　二聞空贊嘆

行者自聞空中有聲贊言善男子如汝善人隨順三世諸佛教故我來迎汝　三世諸佛并勸持戒斷惡修善。故今持戒即是隨順　三得生

行者自見坐蓮華上蓮華即合生于西方極樂世界　花合即生亦一念頃　四生后益三。初見佛二聞法三獲證　初見佛

在寶池中經于七日蓮華乃敷華既敷已開目合掌贊嘆世尊　文敘贊嘆理合先見　二聞法

聞法歡喜　聞法亦即四諦苦空無常等下品同然　三獲證

得須陀洹經半劫已成阿羅漢　須陀洹此翻逆流謂逆生死流即初果也　三結

是名中品中生者　三中品下生三初標二釋三總結　初標

中品下生者　二釋四。初修因二。遇緣三得生四生后益　初修因

若有善男子善女人孝養父母行世仁慈　執勞侍奉順色承志故名孝養父母。儒教以為百行之本。推愛及物博施濟眾故云行世仁慈。儒宗以為君子之德由生前積善故臨終遇緣　二遇緣

此人命欲終時遇善知識為其廣說阿彌陀佛國土樂事亦說法藏比丘四十八愿　以善化人眾所知識。知其道德識其儀貌。法華妙莊嚴王云善知識者是大因緣。即指妻兒為善知識。故知但能開導不局僧俗。國土樂事如上依報及大小彌陀經所說。法藏比丘者彌陀因名。昔為國王遇世自在王佛棄國出家。即于佛前發四十八愿具如大本　三得生

聞此事已尋即命終譬如壯士屈伸臂頃即生西方極樂世界　此中合有臨終持花接引等事文略不敘。壯士屈伸頃亦即少時前后語變　四生后益三。初花開二聞法三得道　初花開

生經七日遇觀世音及大勢至　經文但云七日不說花開　二聞法

聞法歡喜　二圣說法未及見佛　三得道

得須陀洹經一小劫成阿羅漢　三總結

是名中品下生者是名中輩生想名第十五觀　前二品臨終見佛蒙光聞法。下品并無前二。生已見佛聞法。下品但見觀音勢至。上二并敘乘花而去到彼花開。下品不明義須合有但文略耳。上生應時即得四果。中生半劫下生一劫尋對可了　第十六下輩三品并無修因。皆是平生作惡臨終遇善。準十疑論若無宿善今亦不遇故。此三品不無遠因。上生但泛爾作過不知慚愧。中生所敘多是出家五眾希貪名利毀破戒律。下生即造十惡五逆諸極重罪。罪有輕重故分三等　第十六下輩三。初下品上生二下品中生三下品下生　初下品上生三。初標二釋三結　初標

佛告阿難及韋提希下品上生者　二釋四。初生來造惡二臨終遇緣三見相得生四生后利益　初生來造惡

或有眾生作眾惡業雖不誹謗方等經典如此愚人多造惡法無有慚愧　作眾惡業明非極重不謗經典尚有正信　二臨終遇緣二。初知識開導二化佛來贊　初知識開導二。初聞法除業二稱名滅罪　初聞法除業

命欲終時遇善知識為說大乘十二部經首題名字以聞如是諸經名故除卻千劫極重惡業　二稱名滅罪

智者復教合掌叉手稱南無阿彌陀佛稱佛名故除五十億劫生死之罪　經題佛號功力難思。滅罪劫數文中趣舉　二化佛來贊二。初化眾來迎二贊嘆接引　初化眾來迎

爾時彼佛即遣化佛化觀世音化大勢至至行者前　二贊嘆接引

贊言善男子汝稱佛名故諸罪消滅我來迎汝　三見相得生

作是語已行者即見化佛光明遍滿其室見已歡喜即便命終乘寶蓮華隨化佛后生寶池中　四生后利益三。初花開二觀音說法三聞法入證　初花開

經七七日蓮華乃敷　二觀音說法

當華敷時大悲觀世音菩薩及大勢至菩薩放大光明住其人前為說十二部經　十二部經一切諸佛所說經法。總大小乘有十二類亦名十二分教。一契經二重頌三授記四諷誦五無問自說六因緣七譬喻八本生九本事十方廣十一未曾有十二論義部即類也　三聞法入證

聞已信解發無上道心經十小劫具百法明門得入初地　此下三品生彼聞法皆發大心。前中三品但明小果。以其先發大心故不明耳。百法明門義同前釋　三結

是名下品上生者　二下品中生三。初標二釋三結　初標

佛告阿難及韋提希下品中生者　二釋四。初造惡因二遇知識三得往生四生后益　初造因三。初別列四過二總結四過三示來報　初別列四過四。初毀戒過二犯盜過三說法過四無慚過　初毀戒過

或有眾生毀犯五戒八戒及具足戒　文略沙彌戒　二犯盜過

如此愚人偷僧祇物盜現前僧物　僧物最重故特標之。僧祇此翻大眾。即常住物有二。一常住常住即寺宇米谷等。二十方常住即供僧食飲等。現前僧物亦二。一現前現前謂據數即分者。二十方現前謂作相普施者。四種僧物盜皆結犯。經云五逆四重我亦能救。盜僧物者我所不救。斯極誡也　三說法過

不凈說法　言不凈者假托佛法希求利養　四無慚過

無有慚愧　公然造作內無羞恥　二總結四過

以諸惡業而自莊嚴　惡跡盈滿故云莊嚴　三示來報

如此罪人以惡業故應墮地獄　應墮獄者應猶合也　二遇知識三。初業相現前二知識開導三聞法滅罪　初業相現前

命欲終時地獄眾火一時俱至　地獄眾火即鑊湯爐炭镕銅鐵丸等。天臺云火車相現即火輪也。因中果相自心中業　二知識開導

遇善知識以大慈悲即為贊說阿彌陀佛十力威德廣說彼佛光明神力亦贊戒定慧解脫解脫知見　說佛功德有三。一十力二光明三五分法身。十力者。一是處非處力(佛知說法因緣果報從是因不生是果佛悉遍知)。二業智力(佛知一切眾生三世諸業因緣果報)三定力(佛知一切諸佛三昧)四根力(佛知他眾生諸根上下)五欲力(佛知眾生種種樂欲)六性力(佛知世間種種性)七至處道力(佛知一切道至處相)八宿命力(佛知種種宿命一世二世乃至百千世劫)九天眼(佛天眼凈見眾生生死業報等相)十漏盡力(佛諸漏盡故無漏心解脫)五分中上三可解。修因感果名解脫。五住二死究竟永盡果后起用名解脫知見　三聞法滅罪

此人聞已除八十劫生死之罪地獄猛火化為清涼風吹諸天華華上皆有化佛菩薩迎接此人　感圣來迎以聞佛德一念信受轉惡為善。火化清風境隨心變其速若此　三得往生

如一念頃即得往生七寶池中蓮華之內　四生后益三。初花開二二圣說法三聞法獲益。初花開

經于六劫蓮華乃敷　二二圣說法

觀世音大勢至以梵音聲安慰彼人為說大乘甚深經典　三聞法獲益

聞此法已應時即發無上道心　三結

是名下品中生者　下品下生三初標二釋三總結　初標

佛告阿難及韋提希下品下生者　標中上中兩輩止于上品標佛告等。獨下三品一一別標者以作惡往生反常駭眾易惑難信故頻標示。意令聽受　二釋四。初造惡因二遇緣三得生四生后益　初造惡因二。初敘現業二示來報　初敘現業

或有眾生作不善業五逆十惡具諸不善　五逆者殺父殺母殺阿羅漢破和合僧出佛身血。違負恩德故名五逆。生報即隨阿鼻名五無間業。十惡者即身三口四意三一切惡業皆十攝之。既作極重余無不為故云具諸不善。問大本云下至十念不生我國不取正覺唯除五逆誹謗正法。今經五逆亦得生者。今解若據彌陀愿力豈遮造逆之徒。方便赴機言乖趣合。彼則顯樂邦殊妙欲進于善人。此明凈業功深不遺于極惡。但使持名回愿無不滅罪往生故。觀佛三昧經云四部弟子謗方等經作五逆罪犯四重禁等。如是等人若能至心一日一夜系念觀佛一相好者。諸惡罪障皆悉消滅。引彼證此罪滅何疑　二示來報

如此愚人以惡業故應墮惡道經歷多劫受苦無窮　隨犯一逆阿鼻一劫何況多犯故經多劫　二遇緣二。初知識開導二勝相現前　初知識開導四。初說妙法二病苦不能三教修十念四滅罪數　初說妙法

如此愚人臨命終時遇善知識種種安慰為說妙法教令念佛　說妙法者贊凈土也。令念佛者作觀想也　二病苦不能

此人苦逼不遑念佛　遑暇也　三教修十念

善友告曰汝若不能念彼佛者應稱無量壽佛如是至心令聲不絕具足十念稱南無阿彌陀佛　心觀為念口誦為稱十念謂十聲也　四滅罪數

稱佛名故于念念中除八十億劫生死之罪　念念即約佛聲　二勝相現前

命終之時見金蓮華猶如日輪住其人前　花如日輪者喻其量也。若準俱舍日面徑五十一由旬。今此但取地居仰望。大小未必如論　三得生

如一念頃即得往生極樂世界　四生后益三。初花開二二圣說法三聞法獲益。初花開

于蓮華中滿十二大劫蓮華方開　二二圣說法

觀世音大勢至以大悲音聲為其廣說諸法實相除滅罪法　罪從緣生無有自性。諸法皆爾故名實相。普賢行法云一切業障海皆從妄想生。若欲懺悔者端坐念實相是也　三聞法獲益

聞已歡喜應時即發菩提之心　三總結

是名下品下生者是名下輩生想名第十六觀　第三顯示利益二。初眾見彼土依正莊嚴二隨機獲益　初眾見彼土依正莊嚴

說是語時韋提希與五百侍女聞佛所說應時即見極樂世界廣長之相得見佛身及二菩薩　前但韋提獨見今此大眾皆睹　二隨機獲益三。初夫人入證二五百侍女發心獲記三諸天發心　初夫人入證

心生歡喜嘆未曾有豁然大悟逮無生忍　豁然大悟破無明也。逮無生忍證法性也　二五百侍女發心獲記

五百侍女發阿耨多羅三藐三菩提心愿生彼國世尊悉記皆當往生生彼國已得諸佛現前三昧　問往生論女人根缺皆不得生今何違者。答非謂此土女及根缺不得生彼。蓋言生彼國者不受女人及根缺報耳。以彌陀發愿若有女人未生我國復受女像不取正覺。又云國中人天不具三十二大人相者不取正覺。　是知彼無女人及根缺也。余如十疑論說　三諸天發心

無量諸天發無上道心　佛在幽宮說此觀法。阿難目連侍佛左右。止有夫人侍女諸天以為聽眾余無聞者。后還靈山阿難重述。菩薩大眾始得同聞　第三流通分二　初至皆大歡喜幽宮即座付屬流通。二爾時世尊下還歸崛山轉說流通。由此二處眾聞信受展轉傳授流注無究　初幽宮付屬四。初立名教持二勸修獲益三付屬憶持四眾聞歡喜　初立名教持二。初雙問名持二別答　初雙問名持

爾時阿難即從座起前白佛言世尊當何名此經此法之要當云何受持　一問經名二問持法故云雙問　二別答二。初示名二教持　初示名二。初從能觀所觀為名二約功用為名　初從能觀所觀為名

佛告阿難此經名觀極樂國土無量壽佛觀世音菩薩大勢至菩薩　總包依正但缺徒眾。首題避煩但摘五字包攝亦備　二約功用為名

亦名凈除業障生諸佛前　滅罪往生是經力用　二教持

汝當受持無令忘失　智論云信力故受念力故持。既受且持則無忘失　二勸修獲益五。初見境勝二滅罪勝三自身勝四伴侶勝五果報勝　初見境勝

行此三昧者現身得見無量壽佛及二大士　勢至圓通云若眾生心憶佛念佛現前當來必定見佛　二滅罪勝

若善男子善女人但聞佛名二菩薩名除無量劫生死之罪何況憶念　舉聞況念其勝可知　三自身勝

若念佛者當知此人是人中分陀利華　分陀利此云白蓮花一人間奇瑞二性潔無染故以比焉　四伴侶勝

觀世音菩薩大勢至菩薩為其勝友　補處為友無宜自輕　五果報勝

當坐道場生諸佛家　坐道場者謂成佛也。得道之場故名道場。一切諸佛皆于菩提樹下趺坐斷惑破魔成道。法身一體諸佛同證。故是佛家。勢至章云去佛不遠。小本經云皆得不退阿耨菩提。并同此意　三付屬憶持

佛告阿難汝好持是語持是語者即是持無量壽佛名　意令對說持名功大持經亦然　四眾聞歡喜

佛說此語時尊者目犍連尊者阿難及韋提希等聞佛所說皆大歡喜　歡喜者一所未曾聞今得聞故。二清凈國土得往生故。三展轉開示利生無窮故。具斯諸義故懷大喜　二轉說流通三。初佛還本處二阿難轉說三眾聞禮散　初佛還本處

爾時世尊足步虛空還耆阇崛山　據佛王宮說經時久。或眾不散待佛還來。或是再集。皆不可測　二阿難轉說

爾時阿難廣為大眾說如上事　累囑憶持意見于此　三眾聞禮散

無量諸天及龍夜叉聞佛所說皆大歡喜禮佛而退　照前列眾文略龍天。阿難親聞代傳佛語故云聞佛說也

佛說觀無量壽佛經義疏卷下(終)

觀無量壽經者。凈業之正因。除障之勝行。超凡入圣之妙術。長生不死之神方也。是以。受持代盛疏鈔人伙。如吾祖靈芝律師義疏。綜括眾說芟除繁瑣。文詞簡古義理精明。可謂得治經之旨矣。師正思念常處五濁。提誘群有令入佛道也。及讀高僧傳。慧布法師曰。方土雖凈非吾愿。若使十劫蓮華中受樂。何如三途苦處救眾生也。既符所見。愈輕凈業。而后染重病色力痿羸。心識迷茫總失趣向。且知志雖洪大力未堪忍。忽覺前非深自感傷。因見天臺十疑論云。初心菩薩未得無生忍。要須不離佛。又引智度論曰。具縛凡夫有大悲心。愿生惡世救苦眾生。無有是處。譬如嬰兒不離母弱羽可傳枝矣。于是棄擲平生之所業。博尋西方教二十余年。作疏為贊勉誘來者。此疏其一也。師諱元照。字湛如。自號安忍子。若其道德高輝敷映。僧史唯欣凈之一門。未盡其致。得之師之禮懺儀序中。卒撮梗槩以告于茲矣。此疏始科與疏不接。本經言亙兩端起盡易惑。一覽之次。分科于文前。入疏于經間。繕寫成一本。密助撿閱之費功。或人曰。壽諸梓廣于世可乎。豈止非便初學。抑又西資之益不少也。余以是于或者之言也。今經疏者佛祖經疏。縱令刊行流布得非狂簡乎。遂投書肆以充其需。非敢進之先達。只與同志人俱之。淺識所窺。錯謬定多。聊俟英俊之訂正。庶繙看之輩。觀解頓發。共游唯心之凈土。愿行速就。各見本性之彌陀矣。時寬文十二歲次壬子四月八日釋湛慧書于洛東山戒光丈室