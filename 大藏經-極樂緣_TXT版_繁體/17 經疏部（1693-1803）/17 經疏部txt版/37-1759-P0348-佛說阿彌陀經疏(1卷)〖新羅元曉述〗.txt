　　No. 1759 [cf. No. 366]

佛說阿彌陀經疏

　　　　唐海東新羅國沙門元曉述


將釋此經。三門分別。初述大意。次釋經宗致。其第三者。則入文釋。第一述大意者。夫眾生心之為心也。離相離性如海如空。如空之故無相不融。何有東西之處。如海之故無性是守。豈無動靜之時。爾乃或因染業隨五濁而長流。或承凈緣。絕四流而永寂。若斯動靜皆是大夢。以覺望之無流無寂。穢土凈國本來一心。生死涅槃終無二際。然無二之覺取之良難。迷一之夢去之不易。所以大圣垂跡有遐有邇。所陳言教或褒或貶。至如牟尼善逝現此穢土。誡五濁而勸往。彌陀如來御彼凈國。引三輩而導生。今是經者。斯乃兩尊出世之大意。四輩入道之要門。示凈土之可愿贊妙德而可歸妙德可歸者。耳聞經名則入一乘而無反。口誦佛號則出三界而不還。何況禮拜專念贊詠觀察者哉。凈土可愿者。浴于金妙蓮池則離有生之染因。游玉樹檀林則向無死之圣果。加復見佛光入無相。聞梵響悟無生。然后乃從第五門出。回轡生死之苑。憩煩惱之林。不從一步普游十方世界。不舒一念遍現無邊三世。其為樂也可勝度乎。極樂之稱豈虛也哉。言佛說者。從金口之所出。千代不刊之教。阿彌陀者。含實德之所立。萬劫無盡之名。能所合舉以標題目。故言佛說阿彌陀經也。第二辨經宗致者。此經直以超過三界二種清凈。以為其宗。令諸眾生于無上道得不退轉。以為意致。何者名為二種清凈。如論說言。此清凈有二種。一者器世間清凈。二者眾生世間清凈。乃至廣說故。然入此清凈有其四門。一圓滿門。唯佛如來得入此門。如本業經說。二一向門。八地已上菩薩得入此門。如攝大乘論說。三純凈門。唯有第三極歡喜地已上菩薩得入此門。如解深密經說。四正定聚門。唯無退者得入此門。無邪定聚及不定聚。如兩卷經說。通論極樂世界。具此四門。今此經宗二種清凈。正示第四正定聚門。不定聲聞。及說凡夫亦得生故。論說二乘種不生。決定種性不得生故。聲王經說。安樂世界阿彌陀佛有父母者。是變化女非實報女。論說女人不生彼者。無實女故。知變鳥此亦如是故。又復雖有父母而非胎生。寔是化生假為父母。如彼經言。若四眾能正受彼佛之名號。以此功德。臨命終時阿彌陀佛。即與大眾往此人所。令其得見。見已尋生慶悅倍增功德。以是因緣。所生之處永離胞胎穢欲之形。純處鮮妙寶蓮華中自然化生。具大神通光明赫奕。當知父母假寄之耳。又彼經言。阿彌陀佛與聲聞俱。如來應供正遍知。其國號曰清泰。圣王所住。其城縱廣十千由旬。而觀經說。彼佛身高六十萬億那由他恒河沙由旬。城小身大不相當者。當知彼佛有眾多城。隨眾大小城亦大小。大城之中。示以大身。小城之中。現以小身。聲王經十千由旬者。是與聲聞俱住之城。當知佛身相當而住。觀經所說身高大者。當知其城亦隨廣大。與諸大眾俱住處故。如兩卷經及此經中。池中蓮華大小懸殊。隨池有大小其華亦大小。當知城身大小亦爾。其余相違準此而通。或說。聲王經中說有父母。是顯彼佛所住穢土。是義不然。所以然者。彼經既說。寶蓮華中自然化生。具大神通光明赫奕。又下文言有二菩薩。一名觀世音。二名大勢至。此二菩薩侍立左右。此等悉是凈土相故。不異觀經之所說故。當知彼經所說提婆達多。及魔王等。悉于凈土變化所作。不由此等為非凈土。如化畜生非穢土故。且止乘論還釋本文。此下第三入文解釋。文有三分。序正流通。序分之中有其六句。于中前二是其標句。其后四事證成前二。言如是者。總舉所聞之法。表有信順之心。言我聞者。別提能聞之人。表無違諍之意。下四則引二對證成。明憶聞時處。成能聞之不謬。既有大師大眾。證所說之可信。于中委悉如常可知。第六序大眾有三。先聲聞眾。次菩薩眾。后雜類眾。聲聞眾中。舍利弗者。此云身子。目揵連者。此云贊誦。迦葉者。此云飲光。迦旃延者。此云扇繩。摩訶拘絺羅者。此云大膝離婆多者。此云假和合。周利槃特伽者。此云蛇奴。或云小道難陀。此云慶喜阿難陀。此云歡喜。羅睺羅。此云覆障。或云宮生。憍梵波提。此云牛齝。賓頭盧。此云耆年。頗羅墮。此云利根。迦留陀夷。此云黑上。此是悉達未出家時師也。劫賓那。此云房宿。薄拘羅。此云善容。阿[少/兔]樓馱。此云無貧。或云如意。菩薩眾中。阿逸多者。此云無能勝。乾陀訶提者赤色。余則可知爾時佛告已下。第二正說分。于中有三。一者正示二種清凈果。二者勸修二種正因。其第三者。引例證成。初中有二。略標廣解中二句。先標依果。后標正報。釋中亦二。先釋依果。后釋正報。依果清凈之中義門有二。文相有六。別總功德有其十五義。門二。一釋名門。二辨相門。六者名門開二。相門分四故。別總十五者。別有十四總成一故別有十四者。六文之中有其四例。前一各有一。后二各有二。第三文中開三。第四文中分五。是故合有十四功德。第一文言。無有眾苦但受諸樂者。是無諸難功德成就。如論頌言。永離身心惱受樂常無間故。第二文言。七重欄楯羅網行樹者。是莊嚴地功德成就。如論頌言。雜華異光色寶欄遍圍繞故。第三文中有三功德。池水金沙者。是莊嚴水功德成就。如論頌言。諸池帶七寶淥水含八德。下積黃金沙上耀青蓮色故。階道樓閣有金銀等者。是種種事功德成就。如論頌言。備諸珍寶性具足妙莊嚴故。蓮華如輪青色青光等者。莊嚴妙色成就功德。如論頌言。無垢光焰熾明凈耀世間故。第四文中有五功德。一妓樂功德。常住天樂故。二寶地功德。黃金為地故。三雨華功德。六時雨華故。如論頌曰。金地作天樂雨華散其間。歡樂無疲極晝夜未嘗眠故。四自在功德。乘通游行故。五受用功德。飯食經行故。如論頌曰。供養十方佛報得通作翼。愛樂佛法味禪三昧為食故。然彼土食有二種。一者內食。如此論說。二者外食。如余經說。如兩卷經言。若欲食時。七寶缽器自然在前。百味飯食自然盈滿。雖有是食而無食者。但見色聞香意以為足。今此經言飯食經行者文相合。于受用外食也。第五文中有二功德。如變化功德化作眾鳥說妙法故。如論頌曰。種種雜色鳥各各出雅音。聞者念三寶忘想入一心故。二大義功德。無惡道等之名體故。如論頌曰。大乘善根男等無譏嫌名。女人及根缺二乘種不生故。案云。經說無有惡道譏嫌。論顯無有人道譏嫌。互舉之爾。義如所說。第六文中有二功德。如論說言。莊嚴虛空功德成就者。偈言無量寶交絡羅網虛空中。種種鈴發響宣吐妙法音故。二者莊嚴性功德。如論說言。莊嚴性功德成就者。偈言正道大慈悲出生善根故。今言自然間生念三寶心者。正是性心。以依出世善根種子。不待功用自然生故。正念三寶離邪歸正。結道眾行故名正道。念此三寶勝妙功德。回施一切名大慈悲。上來合有十四功德。無不超過三界六道。是故總名清凈世界。如論說言。莊嚴清凈功德成就者。偈言觀彼世界相勝過三界道故。或有論說十八圓滿。今此經中依果清凈說。此十五若加后說正報四句。則有十九清凈功德。然經與論有同有異。于中委悉準之可知。舍利弗于汝意云何。此下第二正報清凈。于中示顯四種功德。一者主功德。二者伴功德。三者大眾功德。四者上首功德主功德中略出二種一者光明無量。二者壽命無量。準此經文釋阿彌陀。此土譯之應云無量。又言成佛已來于今十劫者。為遣疑情。有人疑言壽雖無量要有始終。未知今者為始為末。今解言。今既所過唯經十劫。當知今后無量劫住故。第二伴功德者。聲聞弟子皆阿羅漢故。論云莊嚴眷屬功德成就者。偈言如來凈華眾正覺華生故。案云。此言凈華眾者。謂得七種凈華之眾。何等為七。一者戒凈。二者心凈。三者見凈。四度疑凈。五道非道知見凈。六行知見凈。七行斷知見凈。于中廣說出瑜伽論。有此七種浮華之眾。從佛正覺華中化生也。第三大眾功德者。眾生生者。皆是阿鞞跋致故。乃至十念功德生彼國者。入正定聚永無退故。論言何者莊嚴大眾功德成就。偈言人天不動眾清凈智海生故。案云。皆依如來智海。含潤入正定聚無動轉故。第四上首功德者。其中多有一生補處。乃至阿僧祇說故。言何者莊嚴上首功德成就。偈言如須彌山王勝妙無過者故。案云。一生菩薩十地中勝如妙山王故。論中具顯八種莊嚴。此經略示四種功德。上來二文合為第一。示顯二種清凈果已竟。眾生聞者應當發愿。自此已下。第二勸修二種凈因。就中有四。一勸發愿。二明修因。三示受果。四結勸。言第二文中明二種因。一者正因。二者助因。正因中言不可以少善根福德因緣得生彼國者。顯示大菩提心攝多善根以為因緣乃得生故。如菩薩地發心品文。又諸菩薩最初發心能攝一切菩提分法。殊勝善根為上首故。能違一切有情處所三業惡行。功德相應。案云。菩薩初發菩提之心。能攝一切殊勝善根。能斷惡業功德相應。是故說言非少善根福德因緣得生被國。所以得知。此為因者。兩卷經中攝九品因以為三輩。三中皆有發菩提心。論中唯顯此文意。言大乘善根男等無譏嫌名。此意正言生彼國者。雖有九品齊因大乘發心善根。所以等無譏嫌之名也。有人難言。若要發大心方生凈土者。不應生彼而證小果。彼無退具故。若乃退大而證小果無有是處故。又兩卷經中十八愿中言。設我得佛。十方眾生至心信樂。欲生我國。乃至十念。若不生者不取正覺。唯除五逆誹謗正法。若未發大心不得生者。則應亦揀未發心。而不揀故明知不必然。不至心為至心言之所揀。故更不須揀。雖有是破皆不應理。所以然者。發菩提心既是正因。未發心者。直是無因。而非有障何須揀別。五逆謗法乃是障礙。非直無因故須揀別。是故此難無所聞也。又非生彼退菩提心。但在此間先發大心熏成種子。后時退心下地現行。良由先發大心種子不失。故得作因以生彼國。而退現行大乘之心。故生彼國取小果耳。是故彼難還顯自短之耳。第二明助因者。執持名號一心不亂。故阿彌陀如來不可思議功德所成之名號故。一日乃至七日者。勝人速成劣者遲熟故。聲王經說。十日誦名者。劣人十日乃成故。或一二日等是下品因。五六七日者。是中品因。乃至十日成上品因。故其人已下。第三受執。我見已下。第四結勸。上來四文合為第二勸修因竟。如我今者贊嘆已下。大分第三引例證成。于中有四。一者引余佛說證有可信。二者釋此經名成有勝利。三者舉愿無違重勸發心。四者嘆法希結勸信受。初中先辨自所稱贊。后引六方諸佛同贊。于汝意云何已下。是第二文。于中有三問。次第三勸信。若有人發愿已下。是第三文。先示愿勢。后勸發愿。如我今者已下。是第四文。于中有三。先己贊他。次他贊己。其第三者結嘆勸信。上來三分正說文竟。佛說已下。是流通分

佛說阿彌陀經疏(終)

往生教觀。真攝心成道之要術也。而小本彌陀不特時所宗尚秦譯。且造疏立章者。眾生有以六方佛已去。為流通分。雖近古嘗辟之。晚學又乃承用。不遇指南何從正轍。唐初海東曉法師。不唯以佛說此經已下為流通分。且以執持名號為助因。此尤超然。拔萃于諸疏之上。予獲是本喜不自勝。俟他日刻諸梓與天下共之。則使浪斷經科臆判正助者。當北面斂衽俯伏而抱愧焉。時慶元四年五月既望。霅川烏戌比丘宗相題跋