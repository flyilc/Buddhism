　　No. 1787 [cf. No. 663]

金光明經疏

　　　　沙門吉藏撰


法身幽寂壽無長短。至人絕慮有感必通。大權方便任機應說。是以四佛現室宣常住之旨。菩薩感夢說懺悔之方。因兼二善總該萬行。果升靈覺壽等虛空。所以十地遵修此理。四王嘆護經德。依經講說障難消散。托法愿求福樂隨心。故此經以正法中道為體。三點四德為宗。若具存天竺正音。應言佛陀槃遮修拔那婆羅婆修修多羅也。佛陀云覺者。槃遮云說。而略兩目。修拔那婆羅婆修者。此云金光明。修多羅者此云含五義。以經義代之。經者訓法訓常。亦經由也。故云金光明經也

金光明經者。乃是究竟大乘菩薩藏攝。是頓教所收。論其宗極表三種三法。一表三身佛果。二表涅槃三德。三表三種佛性。表三身者。金體真實譬法身佛。光用能照譬應身佛。明能遍益猶如化身。第二譬三德者。以金體四義譬法身四德。色無變如常。體無染如凈。轉作無礙如我。令人富貴如樂也。次光有二義。能照能除如般若。次明有兩義。無闇廣遠如解脫總無眾患。第三表三種佛性者。金體本有如道前正因。光用始有如道內了因。明是無闇如道后至果。以金等三義譬三種三法。故言金光明經也。與序品如常釋也。此三種三義具在七卷也。此四卷中大判有三段。第一序品即是序說分。第二從壽量品訖舍身品是正說分。第三贊佛一品是流通說也。所以有此三段者有二義。一就化主說。若無序說物不生信心。若無信心忽為說者眾生不受。然則如來有空說之過故有序說。既有信心如來不說則有失機之咎。故有正說。正說既顯。若無流通如來即有無大悲失。故有流通說也。第二約所化說者。眾生入道信心為初。故有序說。依信生解故有正說。依解起行故有流通也

序說中有二。如是我聞是證信序也。一時以下是發起序。料簡二序如涅槃義疏中說也。發起序中有二。時等三句是通發起。是時如來下是別發起。為下正說諸品通是緣起故名為通。別為緣起故名為別。通發起中應有同聞。而不立者有三義。一者壽量品是四佛說。是信相室說。不與千二百等共聞。二者懺悔品是信相夢中見聞。亦非千二百等共聞。三者后贊佛品中他方大士。往他方贊佛。亦非千二百等共居。有此三義故不宜立同聞眾也。斯則說此經有四時三處。處三者。信相室崛山他土謂此三也。四時者。謂兩晝一夜及他方贊佛時也。崛山舍城如常釋也。別發起序與余經序有異。直以三密冥加為序。三密者。身口意密也。欲說此經身在崛山表此經殊勝。即是身密也。意念法性及四佛護持。乃至懺悔等法即是意密。又將欲說此等深法即是口密也。以此三密冥加信相。故信相疑念感四方佛說壽量果。又因此三密信相感夢說懺悔等法。四天王等發愿弘經乃至說舍身品故。云三密為發起序也。就別起序中有二初十九行偈為正說作序。二我今所說下。有九行半偈為流通作序。就初有二。初八行偈為壽量下。經體四品作序。二諸根不具下十一行偈。為四天王品下經力用十二品作序。又就初有二。初五行偈為壽量品作序。二我今當說下有三行偈。為懺悔品下三品作序也。言是時者有三時。一如來欲說法時。二眾欲聽時。三大眾心無高下時。如來者有三如來。一者法身二應身三化身。法身如來者。道前無變異曰如。道后顯現曰來。應身如來者。乘如實道曰如。來成正覺曰來。化身如來者。化身化人不過時不待時曰如。八相趣果曰來。今言如來正是應身及以化身也。明應身照法身常樂等。以化身欲說故也。游于無量者。法身之體無有彼此限量故言無量。應身智慧照力有游故言游也。甚深法性者。法是法身。性是自性。自性真實故言法性。此之法性深難得底。故言甚深。應身諸佛能窮行之。故言佛行處。過諸學地。故言過諸菩薩。無復境智之殊二障永盡。故言所行清凈。是金光明諸經之王者。此經名說法身常住。亦表三種三義。故立此名。過于小乘故言王也。若有聞者下。次嘆經用。若有聞者生聞慧。則能思惟生思慧也。無上微妙甚深之義生修慧也。如是經典下明能說之人。言四方佛者顯諸佛道同故也。但言四者欲表四德。故不五不六。東方不動表常德也。南方寶相寶相是如意珠有自在力表我德也。西方無量壽是安樂國。表樂德也。北方微妙聲。聲無穢濁表凈德。從上法性經名經用能說如此等法。并是如來意念欲所游之境也。我今當說下是第二序。于中有三。初半行表。次二行釋。后半行結。初云懺悔舉懺悔品。等法即下二品。亦可懺悔舉五法中懺悔。等法者等取勸請隨喜回向發愿也。次釋中初一行明因行。謂生善滅惡。又次一行明果德。謂智慧功德。依此懺悔等法所生功德。余法無加故言無上。亦令離苦滅惡故言壞盡。此即無行不備無過不盡也。一切種智亦以此懺悔等法以為根本。其余功德亦是懺悔等法所莊嚴也。此即是功德智慧二種莊嚴也。滅除諸苦者。拔分段變易二種生死。此結離過。與無量樂者。與菩提涅槃二種樂也。此結德備。諸根不具下大段第二序經力用。于中有二。初六行前序正論訖舍身品。明弘經者得經力用也。第二護世四王下五行偈。追序四王訖散脂品明經力用大。此中欲示前弘經有德故天神守護。后正說中示由天護乃得弘經故。序正之中前后不同也。就初有二。初三行半明所滅惡。次兩行半明能滅行。又就初有二。初兩行一句明因現事生惡愁。次五句明因未現事生惱。凡世間惡事不過現與未現。故以此二攝一切也。初中以下一句通牽屬上八句。如言諸根不具故愁憂恐怖。諸天舍離故愁憂恐怖。乃至財物損耗故愁憂恐怖。如通牽屬也。就第二中惡星是天上怪。蟲道鬼神怪。惡夢是夢相怪也。若有如此等三障惡事者。凈心聽經即得消滅。言三障者不具損減困苦。舍離是報障也斗訟忿諍乃至愁惱通是業煩惱障。所加損耗災怪惡夢是起業煩惱緣。若弘此經滅苦生樂。故離報障。滅惡生善即離業障。滅惑生解離煩惱障。第二序經力大可解。就流通序中有二。初八行半流通壽量品作序。后一行偈流通懺悔品下作序。問曰。此中佛自嘆經。彼贊佛品唯嘆佛德。若為作序。釋云。經所以尊由說佛德。故此嘆佛。就初有四。初一行半嘆值得。次四行偈明弘經得果。次兩行偈明勸修行。次一行偈明結弘經人。八部所敬佛菩薩護持者言外護之果也。偈無量福聚者。言內心正報也。慈心供養者。言為眾生與樂心供養此經也。如凈名經中。為菩提起于慈心此中亦爾。凡供養三種。一利養供養二恭敬供養三修行供養。此中供養唯是恭敬及與修行供養也。人身者別于余身。人道者別于余道。正命者別于邪命。聞經供養。即福慧具足超于余人故言善得。第二序因門可解。不明流通四王以下經力用序者。本由流通經體得經力用故不別明

第二正說中有二。第一從壽量訖空品明常住因果。即是經體。第二從四天王品訖舍身品明嘆經勸學。即經力用。第一中復有二。壽量品明三身常住。此即是果。第二懺悔品已去明修道。即是因行

言壽量者以無量為量。真如實相以無相為相。實際以無際為際。就此品有三。第一信相疑念四佛降現降室現瑞故名降現。第二爾時信相下。明信相請問四佛為說。第三偈后長行明坐眾利益四佛不現。就第一中先明疑念。從思是義時下次明降現。言信相者。此是地前菩薩于理決定。故名為信。此人曾供養諸佛深殖善因。故能承佛三密冥加疑佛八十。問曰。此經是何時說疑佛八十。釋曰。未涅槃前九十日說。所以知然。從如來出世至于法華未有八十之語。說法華已后告于魔王唱言。卻后三月涅槃。此時眾生方知正八十年。以此可知于九十日說。而九十日中未知是何日說。方者將也。二月十五日入八十而未滿足曰將。復更念言下明念因疑果。不殺是長壽正因如生母也。施食是緣因如乳母也。就第二降現中先明四佛降室。放大光明下現瑞蒙益。何故變小室令廣博嚴凈。密顯短而即長。猶如此室穢而即凈也。余又可尋。爾時信相下大段第二。于中先明信相陳疑請問。爾時四佛下明四佛為說。于中有三。第一試敕略表。時四如來下第二集會廣釋。是故大士下兩行第三雙結。第一中先試何以故下略表常住。就第二中先明集眾。爾時四佛下以偈廣釋。諸水須彌大地虛空雖復難知。并是有相之法。可以意知。可以言論。而三身佛果三而恒一。一而恒三。然則非一非三。體不可以智知。相不可以言論。無有數量算計也。又復法身本有無有生滅。報佛與之相應。亦無生滅。是故大經云。諸佛所師所謂法也。以法常故諸佛亦常。又化身如來以二佛為體。以眾生為緣。體無盡故化身亦無盡也。故云三身常住。如七卷經中明。應化二身是相續常者。以菩薩業識所影項背光明三十二相等合名報佛。同與樂因相應故。約體論之實是化身。故言念念相續常。若言與理相應之報是凝然常住。何故四佛不現者。為顯法身不異跡雖有四。歸處無異故

懺悔以下三品明經體。第二辯修道門。果不自得要因修道。故次明之。即是因門中宗明緣因。若論正因在七卷經三身品中。此經略無。就此因門有二段。初二品明功德門。即是方便道。后一品明智慧門。即是般若道。何故明此二。一切因行不出功德智慧故以二門攝盡。依修二因得三身果。其義何耶。修功德故非二乘行。修智慧故非凡夫行。非凡夫行故不在生死。非二乘行故不住涅槃。即是得化應二身。不在生死故即法身究竟。故云得三身果。又復修功德故離業障。修智慧故離煩惱障。故與理相應即得應身。離業障故隨物無礙即有化身。二障既離果報阿梨耶即滅不起。法身之體究竟顯現。是故欲得三身者。必修功德智慧也。對三點三性例此可尋。就功德門中二品即為二段。懺悔品是佛所說信相述之。贊嘆品是信相昔說。佛今述之。何故明此二者。顯感應之道故也。信相夢中所見聞事。是如來應。是故信相向佛述之。今所述贊佛發愿是信相感。是故佛今對信相述之。欲顯見聞不虛。是故明感應相符也。何故夢中見聞者。欲明菩薩之道覺夢無異。又顯如來佛事不在晝夜。又由信相愿力故也

言懺悔品者。外國云懺摩毗。此云厭離。亦云改悔。胡漢具存故云懺悔。于此品中具明五法。懺悔在初故從初為目。就此品中有二。初長行是經家辭。后偈是信相自陳。就長行有二。初明信相夢中見聞。次從夢寤已下。明信相寤已往至佛所說。就初有二。一見如來應。二見有一人明見眾生感。即于其夜者。說壽量品竟之夜也。金鼓喻法身。姝之言妙。妙出生死名相之外。大者遍含萬德。故名為大。依此法身成應身。應身遍照故言如日光也。其明者此即是光。非是光中之明故猶應身。非是喻化身也。復于光中下明見化佛。即是光中之明。斯則明見法報二身但喻無法。身中有法無喻。而為說法者明其所聞。似婆羅門者。信相菩薩位在地前未得地上真解故言似也。信相機桴擊法身之鼓。令出化身音聲說懺悔等法故。言以桴擊鼓乃至說偈頌也。第二段文相可知也。偈中有二。初四行偈陳述所見。此見相可知。其鼓音中下次述所聞。于中有二。初半行偈總標。次百五十七行半偈別述。于中有四。初七十六行明離過行。第二諸佛世尊我所依止下七十二行半明攝善行。第三若有敬禮下六行半偈舉利勸修。第四非于一佛下兩行半嘆經難聞。相生可見。就初有二例。初二十二行偈明嘆教勝用。第二無依無歸下五十四偈。正明離過行體。就初有三。初十行偈明拔苦與樂用。第二從若有眾生處在地獄下八行偈。明滅惡生善德。第三從若有眾生墮大地獄下四行偈結。又就初有二。初兩行偈明拔三種苦。是鼓所出下八行偈。明與三種樂。三種苦者。一三世苦即是長苦。于三世中長受故。二者三途苦即是重苦。此苦粗重故。三者三界苦。貧窮是人中苦。及諸有苦者是天上苦。是三界苦中具含行壞二苦。此即是深苦也。第二與樂中初兩行偈。明與無畏樂。次諸佛圣人下五行偈。明與菩提樂。后一行偈明與寂滅樂者即是蘇息樂。是經能治總緣所逼一切怖畏。令得如佛無畏也。第二言菩提樂者即是覺智樂也。于中初一行先明諸佛所證。欲顯此經能令眾生如諸佛所證故。次四行偈正明與菩提樂。于中初兩行半明自利菩提。后一行半明利他菩提。如是眾生所得功德者。言如諸佛是。眾生所得功德者。言如諸佛是。眾生所得定及助道如海也。定者謂四空。助道者謂三十七品等也。超波羅蜜等諸行越舉助道故言及也。亦可定者證道者。謂教道超不住道故言及也。此一行明菩提因圓。因行既圓即菩提果滿。故言令得梵音勝果。梵音者有五德。一深如雷。二清徹遠聞。三諦了易解。四眾生愛敬。五聽者無厭。有此五德名為梵音。此是化身菩提。勝果者此是法報二身菩提也。直明化佛梵音體相即是自利。故以化身亦名自利菩提。三身既滿轉無上妙法。授與眾生住無量劫。為說正法究竟利益。故言轉無上輪乃至利益眾生。第三言寂滅樂者是無為樂也。文相可尋。就第二滅惡生善中有四。初兩行明生信。次兩行明生解。次兩行偈明生行。次兩行偈明令愿滿。第一云生信者。若眾生在獄受苦。聞此金鼓所出言教尚得生信禮佛。何況人天不蒙利益。故偏舉地獄人也。言生解者令知宿世善惡因果。亦令正念諸佛聞無上法分別邪正也。言生行者言令值諸佛修道之緣離于惡業也。令愿滿者無不具足信解行愿滿。既以具足不信等惡自然滅盡。故言滅惡生善。第三結中但結拔苦。其余略不結之。初一行舉地獄重苦。次一行舉流轉長苦。次一行總舉三途重苦及三有中深苦。后一行偈舉鼓音總結滅苦也。從無依無歸下大段第二明離過行。離過行體不出五種。五種者何。所謂懺悔勸請隨喜回向發愿。菩薩何故行此五法者。欲反起惡根本心故。起罪根本亦有五種。一者無慚愧心。二者不樂佛法心。三者嫉妒心。四者三有取著心。五懈怠心也。菩薩懺悔以慚愧心為體。故對翻第一心。然慚愧有三人。一者慚愧師友見處不犯不見處則犯。此是下品人。二者慚愧佛與天憶時不犯不憶則犯。此是中品人。三者愧自身與諸佛同性。而諸佛已證已得。己性我獨未得。故愧自身不作諸惡。此是上品人。第二勸請。以樂佛求法心為體故對翻第二。第三隨喜。以四等中喜心為體故對翻第三。第四回向。以菩提心為體故對翻第四。第五發愿。以愿樂利益自他心為體故對翻第五。故釋論云。菩薩六時行五法也。就此段中有三。初十九行偈。約起惡因緣以明懺悔。第二我今供養下二十七行半。就造惡時節以明懺悔。第三若此國土下七行半偈。據作惡及受報果處以明懺悔。所有三障不出因緣時節處所。故以此三攝一切盡。就第一初一行偈明發愿。即是滅罪內因。次兩行偈明勸請。即滅罪外緣。從我本所作下十六行偈。正明懺悔體。何故第一先發愿者。菩薩修行必以菩提心為依止故。所修諸行異于二乘凡夫。故攝論云。菩薩波羅蜜依止無等也。是故此中為諸眾生無依護者。起作歸處愿也。次明勸請者。雖有滅罪內因。無外勝緣其罪難治。故須必請諸佛作悔化主也。如世間人對首請悔主也。因緣既具故。次明懺愧責。于中初一行偈總懺。從不識諸佛下別懺。于中初一行偈明內因不別愚癡。外緣勝思善業造作眾惡。次一行偈明內因憍慢放逸。外緣種性財年。次一行偈明內因三業。外緣不見其過。次一行明內因愚癡。外緣近惡友。次一行偈明內因嗔貪。外緣五欲。次一行偈明內因慳嫉奸諂。外緣非圣貧窮。次一行偈明內因怖畏。外系屬他。次一行偈明內因三毒渴愛。外緣諸法。次一行偈明內因諸結。外緣衣食女色。次一行偈明總舉三業悔責。次兩行偈明內因三毒憍慢。外緣三寶三乘。次一行半偈明內因無智。外緣正法父母師長。次一行半偈總舉結懺。就第二時節懺悔中有三。初中四行半偈明發愿為內因。第二諸佛世尊下七行偈明諸佛為外緣。第三過去諸惡下六行偈正懺悔。生起例上可見。就初有三。初一行偈明愿上供諸佛。第二我當拔濟下八行半偈明愿下化眾生。第三我當安止下五行偈明愿得佛果。就第二愿中有二。初四行愿令離苦得樂。次四行半偈明愿令滅惡生善。就初有三。初一行明令離苦。次兩行明令得樂。次一行結離苦。就第二滅惡中有三。初一行愿為說悔法。次兩行教懺悔方法。次一行半結嘆經力能滅障。就第三愿得佛果中有二。初兩行略標愿得佛果下化眾生。次三行廣釋。住十地者謂十種法界體。十種珍寶者謂十波羅蜜行。此波羅蜜涉十種法界名為腳足。亦可以十波羅蜜為因足。建立佛果故名腳足。甚深法藏者是佛所知甚深之理有無量德也。一切種智者愿得智慧果。百千禪定下愿功德果就。就大段第二勸請中有三。初一行標。次四行半釋。后一行半結。就釋中有二。初二行半明我有惡怖畏故請。次二行明佛有大悲能治故請。結請可解。就第三正悔過中三。初兩行就三世。次兩行就十惡。次兩行總舉結懺。大段第三就處明悔中有二。初二行明回向。次五行半正悔。何故先明回向者。源在世間六趣作惡受報。本由取著三有故發回向之心對翻其根。就第二中有二。初三行總懺。次兩行半別懺。就初有兩。初一行半一舉六趣惡業以總懺。次一行半舉生死煩惱以總懺。就別懺中輕[跳-兆+參]難者。謂心無主當即是散亂煩惱。若配八難即是世智。近惡友難者即是惡緣。若配八難即是無相天等外道也。三有崄難者謂起惡處所。若配八難即是北郁單越。無求出世意故。三毒難者謂起惡內因。若配八難即是三途。多癡生畜生。多貪墮餓鬼。多嗔入地獄故地。無難難者謂惡報也。若配八難即是根不具足難。值好時難下明作惡時節。若配八難即是佛前佛后。上來至此是第一明離過行。其三段懺悔中雖具懺三障。若隱顯互論第一段以煩惱為宗。第二以業為宗。第三報障為宗。故以三障判文亦得。又五法中但有懺悔勸請發愿回向四法。隨喜略無。若隨義為言。于下化眾生愿中兼攝故不別明也。諸佛世尊我所依止下。是大段第二明攝善行。于中有四。初二十偈明勸請。第二相好莊嚴下四十八偈半明發愿。第三若此閻浮下兩行偈明隨喜。第四我今以此下兩行明回向。但有四法懺悔略無。此中正明攝善行故。就第一文中無勸請正語。但有贊嘆之辭。而今作義體者。所以頂禮贊嘆。意在請住說法。故名勸請。文有二別。初十四行半偈正嘆佛德。第二如大海水下五行半偈明嘆。不能得下第一嘆文中不過應化二身。若嘆色文即是嘆化身。若嘆大智大悲等即是嘆應身。文相可尋。第二相好莊嚴中有五。初一行偈通為自他發愿文云令眾皆得者。言我與眾生共一眾故也。第二我以善業下九行偈別為自發愿。第三一切世界下三十四行半偈。別為他發愿文自有二。前十二行半偈明拔苦愿。次眾生相視下二十二行偈明與樂愿。第四從若我現在下兩行偈結為自發愿。第五從若諸眾生下兩行偈結為他發愿。隨喜回向文相可知。明攝善行竟。從此已下六行半偈。是大段第三舉利勸修。于中有兩。初二行明修因離過。后四行半偈明修因得果。大段第四嘆經難聞文相可知

贊嘆品　明功德門中。是第三信相昔說佛今述之。來意有二。第一證上懺悔品夢中見聞。由信相昔日贊嘆發愿力有之。第二贊上夢中見聞非是妄相。此二顯感應符會也。此品中大意具述五法。但贊嘆在初故從初名品中有三。初長行舉能嘆之人。第二以六十行半偈正述信相昔日贊佛等事。第三末后兩行明結會古今。何故偏對地神述信相事者。此地神有緣故偏對之。偈中有三。初三十三偈明贊嘆。此即是勸請。第二我今以禮下兩行偈明回向。第三如是人王下二十五行半偈明發愿。若隨義攝之。隨喜在于回向發愿文中。懺悔攝在余愿文中。第一贊嘆中有三。初一行偈總嘆。第二諸佛清凈下二十六行半別廣嘆。第三設以百舌下五行半明嘆不可盡。就第二廣嘆中有二。初二十三行半偈明正嘆。次三行偈明三業供養。廣正嘆中舉其色聲發齒目舌毫相眉細鼻高得味毛生。各以一行偈次第嘆之。從即于生時下。別舉生時放光利物身色面貌明耀威儀循臂圓光佛身凈妙佛光魏魏佛日普照等一一嘆之從本所修下別舉自來嘆臂手足色。三業供養嘆不能盡及以回向文相可解。如是人王下第三明發愿。于中初一行結前起后。后二十四行半正明發愿。于中有十愿即為十段。第一有兩偈。愿夢見金鼓得聞懺悔之聲。今所贊嘆下第二有一偈。愿得如來面貌清凈。諸佛功德下第三有兩偈。愿夢見如來晝如實說。我當具足下第四有兩偈。愿行六度先人后己。別有愿得佛文句。此中愿成道者。意先人后己也。奉貢金鼓下第五有兩偈半。愿值釋迦得授記莂。若有眾生下第六三偈。愿為作眾生依止處。我未來下第七有兩偈半。愿煩惱業海悉竭無余。于中初偈誓行道。后一偈半正愿。我功德海下第八有五偈半。愿得如來眾德具足。當度眾生下第九有一偈。愿拔眾生苦與眾生樂。來世多劫下第十有三偈。愿得凈國土猶如諸佛。初一偈誓行道。后兩偈正愿。諸愿之初皆應誓行道。但文略無耳。信相當知下第三兩偈結會古今也。銀相等者。于下授記品即是銀相銀光也

空品　明波若以導前功德。有四十五偈為三。初四行半偈序略說之意。第二從是身虛偽下二十八行偈正說空理。第三從我斷一切下十二行半。明觀空利益以勸修。就初有三。初一行表今略說。第二一行半釋略說意。第三二行明此說略令蒙眾生機。無量余經者指波若等經中。廣明有無內外等法悉空寂故言廣說。今此經中但明有法與內法空故名略說。凡廣略之意亦不可定。若就理為言。廣為利根略為鈍根。若就教為論。廣為鈍根略為利根。又復莫問教之與理。廣為利根略為鈍根。鈍根之徒無總持力少智慧故。今此中略意在第三句耳。就第三中初一行知機。次一行說教。異妙方便者。明今此略說異昔廣說功稱物機故言異妙。種種因緣者。謂下文所說種種事也。若廣說無利略說有益故言起大悲也。如我所解者。言今此妙典如證而說。但知眾生樂略之意不能廣說耳。是身虛偽下。是第二正明空理。于中有二。初二十一行偈明人空。第二從如是諸大下七行偈明法空。就初有二。初十九行半別明五非常門。二從善女當觀下明結觀空。五非常門者。明眾生之身無我無常空苦不凈。此是俗諦觀也。身即如是。何處有人。本性空寂此即真諦觀也。五非常門即為五段。初四行半明無我門。身猶如空聚。結賊所止無有真主。即遣離我。一切諸根各住自性不能相知。各緣自境不能互緣無有自在。此是即遣我也。第二從心如幻化下五行偈明無常門。心識如幻。自生自滅馳騁分別六塵所害。又常依止六根及境。各在所伺在處則滅不能至于異處。如鳥投在細網即死。第三從身空虛偽下二行半明空。言身虛偽雖有衣食無可長養。亦無自我與他諍訟。亦無自性為身正主。但從因緣妄相緣起如機關木人也。第四從地水火風下四行偈明苦門。四大相違風火上升地水二下。又復風火其性是陽向東向南。地水陰性向西與北故。言諸方亦二。第五從心識二性下三行半偈明不凈門。初一行半明種子不凈。心是梨耶識。是六七二識躁動。起業煩惱不凈種子。受六道身故言種子不凈。次一行偈外相不凈。次半行偈明究竟不凈。善女當觀下是第二段明真諦。文相可解。如是諸大下是大段第二明法空。于中初兩行偈明色法空。次五行偈明色心法空。性無和合者。言四大本是不生故也。無所有故假名。無明者尋無明之體。即是真如凈心。何處別有無明體相。故以假名名為無明。猶如波浪離水無別也。從我斷一切下。是大段第三舉益勸修。于中有二。初八行半偈舉果益以勸修。第二于無量劫下四行偈。舉因益以勸修。就初有二。初兩行偈明自利果。次六行半偈明利他果。我斷一切者。謂釋迦我佛果由觀空理斷見纏等裂諸煩惱。汝等亦應欲斷煩惱宜修空觀故名勸修。此是斷德下之勸意類此可尋。五陰舍宅下一行明智慧德果。第二明利他果中有二。初兩行半明轉法輪果。次四行偈明攝化眾生果。就初有二。初一行半就理明轉。次一行偈就教明轉。開甘露門等句就能化人說。一往略說名。開委悉分別為示。甘露譬涅槃果。如世間人食天甘露得生死果。涅槃亦爾。入甘露城下四句就所化人說。初一句明聞慧。聞慧未證名入城。思慧近證名處室。修慧證得名食味。同法華經中開示悟入。彼經開示即同此經開示。彼經云入此經名入處。彼經云悟即此經名食味。吹法螺者如世間人欲改年號必以吹螺。如來亦爾。欲改小乘名字章句。必說大乘教法。擊法鼓者如世鼓聲近遠皆聞齊心破敵。大乘教法亦爾。令一切聞進入勝境破煩惱敵。故名擊鼓。然法燈者如世燈照了萬物令一切見。佛亦如是。說大乘顯了諸法。令得一切智故名然燈。雨法雨者如世間雨令五谷增長。佛教亦爾。令善根增長。依法華論如此解也。我令摧伏下。是第二明利他果德。于中初一行明摧邪德。即是降天魔也。次三行偈明拔苦德。即是化六道也。于無量劫下。是大段第二舉因益以勸修。于中有二。初兩行偈明難行能行。于中半行明長時修。次半行明恭敬修。次半行明無間修。次半行明余修。即是攝論中四修也。第二有兩偈明難舍能舍。初三句明內施。次一句明內外施。后一行偈明外施也

四天王品　上來第一明經體竟。從此品已下十二品。是正說第二明經力用。備顯常住因果。力寧不大。故次明之。于中有二。初五品明經力大。勸物弘通。次正論品下七品。明能弘之人得此經力以成前意。就初五品有二。初一品明四王愿弘此經。次四品明八部利益弘通之人。又四天王者。住須彌四埵名那干訶羅山。去地四萬二千由旬。縱廣亦爾。上有四王。東方天王名提頭賴吒。此云持國。領諸天眾并乾闥婆及毗舍阇二部鬼神。南方天王名毗留勒。此云增長。主領諸天眾并鳩槃荼及避脅多二部鬼神。西方天王名毗留博叉。此云雜語。領諸天眾及龍富單那二部鬼神。北方天王名毗沙門。此云多聞。領諸天眾及夜叉羅剎二部鬼神。故名四天王品。品中有三。第一明四王愿弘。如來述成經力大。故四王愿弘之。愿弘合理。故佛述之。第二說偈已去明四王嘆佛如來嘆經。能說經故四王嘆佛。經能成人。故佛嘆經。第三偈后長行明四王歡喜供養發愿。以聞經力大生歡喜心。供養佛發愿故。就初有三。一出能弘人。第二白佛下嘆所弘法。第三是金光明下明法為人弘。就第三中有二。一嘆經德重。第二此經能照下嘆經多能。明由多能故德重。德重故多能也。就初有三。第一諸佛愛重。明此經顯性德之因。第二諸天禮敬。明經生修德之道。第三四王贊佛。明經成修德之果。就初先嘆法。如金光明。法身性因如金。波若性因如光。解脫因如明。譬三身佛性亦得也。次諸佛世尊下明人。人是諸佛應身。以法為師言護念。如大經云。諸佛所師所謂法也。就第二中亦先嘆法。法能生菩薩行之道。故言莊嚴菩薩深妙功德。次明人。人能如說修行于道。故為諸天恭敬。能令下第三亦先嘆法。法成四德令諸天愿樂。故言歡喜。次明人。人心歡喜故口贊嘆。故言亦為所嘆也。就第二嘆經多能中有三。初生智慧。照諸王宮令生智慧故。次與快樂后明滅苦。于中有二。初別明。舉要下總結。別中有七苦。所謂三途怖畏怨賊饑饉疾病惡星憂惱也。從世尊是金光明下。是大段第三法。為人弘有二。第一明四王聞經獲利。第二我等四王能說正法下發愿弘通。發愿弘通由獲利故也。心進勇銳者明智慧也。就第二中有五番。大為二別。初一番明四王自愿擁護。佛即述成。四番勸他弘通如來述成。就初有二。初王愿護。后如來述。就初復有二。第一四王自明有弘護德。第二若此國土下正發愿。能說者能說十二部也。修行者六度。此兩句明出世德。為世法王下明世間德。以法治世遮諸惡鬼等。是世間德也。就第二正發愿中有二。一愿護國。第二如諸國王下愿護人。就第二佛述中有二。第一贊。第二說于正法下正述。初中言四王過去供養諸佛者。此四王位登初地。三阿僧祇劫行行也。種諸善根者過世心也。如大集經說。初地作四天王。二地作忉利王。三地作炎摩王。四地作兜率。五地作化樂。六地作他化。七地初禪。八地二禪。九地三禪。十地四禪也。十回金輪王王四天下。十行銀輪王王三天下。十解銅輪王王二天下。十信鐵輪王王一天下也。就第二正述中有二。第一述成有德。以是義故下述成愿護。不述聞法得利。就第二述愿護中。先述第二護人。第二汝等若能下還述第一護國。文相可解。就第二四番勸他弘通中有三。初一番正勸他弘經。次兩番示弘經方法。后一番明得失以結勸。菩薩不但自行復欲他化故。先勸他弘經弘經必有方法故。次示方法。既知方法不行則失。行則為得。故次明得失。就第一番中。初四王勸。后如來述。初四王勸中有二。初勸國王弘經。第二以是因緣下明四王擁護。于中有二。初四王聞法得利。得利之事如上。第二從是故我等下明人王被護。于中有三。初明護法。次亦當下護人。復他方下護國。護國有三。初表。次若有人王下釋。起諸怖懼下結。問曰。經與四王本是利他。云何乃令彼國有苦。釋云。經及四王無心總彼。但此土弘經則此土有德。彼王惡意違此有德。為惡自就耳。如人惡心違佛及父母也。文相可解。就第二佛述中有二。初二十行許。先述第二四王擁護。從若未來世下。第二追述第一國王弘經。就初有三。初述成第一護法。二從及諸人王下。述成第二護人。三從復能擁護下。述成第三護土。護土有三。初略述。二從四王當知下廣述。三從以是因緣下結。文相可解。就第二述成。第一人王弘經。第二從是王即為下天王得益。三從是諸人王下勸。人王下勸人王弘經成前第一。四從以是因緣下。勸天王護成前第二。文相可解。就大段第二有二番。即為二。第一番示弘經方法。第二番示用心方法。就初有二。一四王勸。二如來述。就初復有二。初舉果報。二從如是人王下明修因。于中有二。初明重法。二從于說法者下明敬人。文相可解。就第二佛述中。但述第一行因不述得果。述因中先述第二敬人。二從于說法師下述重法。文相可解。就第二番中有二。初四王勸后如來述。就初有二。一示聽法運心。二從世尊是諸人王下示供養運心。問曰。四王是初地已上。云何乃就人王述善。釋云。此是應跡令物傾仰生于勝福耳。文相可尋。就第二佛述中。但述供養運心不述聽法運心。述中有二。第一此土釋迦述人王供。第二從諸佛世尊聞是妙音下。明他方諸佛贊四眾弘經耳。就初有二。初明非唯照天宮亦遠至大千。第二從是諸人王手擎香爐下。明非但至大千。亦遍至十方佛土。就第二他方贊中有二。第一明聞見興神變。第二從異口同音下贊嘆。于中有二。一贊四眾弘經。第二從爾時十方下贊四眾得果。于中有二。第一贊當得。第二從汝已能坐下嘆已得。因中說果故名已得。十二種行者謂小乘法也。無上法鼓等者謂大乘法也。大段第三以一番明得失。于中有二。初四王結勸。二如來述。就初有二。先牒上人王弘經。二從我以敬念下牒上天聽受。同共一行者。言是弘經人王與四天王同行大乘。故名一行。無有相違名相應行。又是人王弘經利益四天。故名施主。從若有人王下第二正結勸。于中有三。初明不弘經者則有國敗之失。第二從若有人王欲得自護下。明弘經者則有土豐之得。第三從以是因緣故下正結勸修行。就初有四。第一明不弘經此。二從我等四王下明四王失利。三從我等四王下明諸天舍國。四從其國當有下明國敗亡。就第二明弘經為得中有四。第一明人王欲得土安。二從是人王等下明勸人王弘經。三從我等四王下明四王得益。從如諸梵天下明國安隱。于中有三。初明此經用勝彼三論。二從如是等無量功德下。明說此經人勝彼說論之人。三從若閻浮提下。明此經理過彼三論之理。言出欲論者。是四違陀經明梵天離欲等事。言帝釋善論者。謂伽羅論明十善等事。言神仙論者。謂伽世師彌論明五通仙藥等事。何故此法勝他三論者。此經以如來大悲廣為利益一切眾生。與樂拔苦故勝彼論也。大悲力過梵天。苦行力過帝釋者。此是互舉一邊。第二述中有二。初述護人王。二從若有人能下述護眾。文相可解。說偈已下大段第二贊嘆中有二。初四王贊佛。二如來嘆經。就初有三。初二句標。次六行偈贊。三二行結。就第二中有兩。初四行半贊應化二身。后一行半嘆法身。就初有二。初三行略。后一行半廣。略中有二。初一行半嘆化身色光明面目齒白也。次一行半嘆身功德智慧三昧也。廣中有二。初一行廣化身。次半行廣應身。嘆法身中初半行嘆法身中體。次一行嘆法身用。就第二如來嘆中有四。初五行偈嘆經力大。二從閻浮提內下十二行半偈勸人王弘。三從是金光明下四行令天王護。四從若有得聞下三行結上三義。就初有二。初兩行嘆體。次三行嘆用。初中一行明法。次一行明人。就用中初一行與樂。次一行生善。后一行拔苦。就大段第二十二行半中有兩。初四行半勸弘通。二從是經能作下十八行明得益。就弘通中初二行半明弘者有利。后二行正勸。就二得益中有二。初二行半法說有三。初半行明生道善。次一行拔生死苦。后一行與因安樂。第二譬說三。初寶樹。第二冷水。后珍寶。文相可知。就第三天護中四。初一行諸天供養。次一行明四王護持。此二正法。次一行諸佛護念。次一行明鬼神擁護。此二正護人。就大段第四結上三義則為三。初一行結第一嘆經力大。次一行結第二人王聽受。后一行結第三天王守護。偈后長行是大段第三明聞經歡樂散華供養愿護弘經人也。言寂滅法者領上法身體也

大辯品　此下四品是大段第二明人部利益弘通之人。即為四別。初一品與功德品益資財。地神品施飲食。散脂品益智慧。若無辯才資生衣服飲食智慧不能弘法。是故四神次第益之。此大辯神跡在天上。神本是九地菩薩具足四辯。故名大辯品。就文有二。一利益說人。二從當令是等下利益聽眾。就初有二。初正明利益說者。二從若有眾生下勸為他說。又就初有二。初益四辯。初三句是樂說辯。次兩句是辭辯。后一句合明法義二辯。二從若是經中下益總持力。第二勸為他說中。初出所化人有善根。二從是說法者下正勸為他說。大段第二益聽眾中有三。初益福慧。先與智慧后益福報。二從善辭下與四辯善解方便即辭辯也。善能辯暢諸論者是樂說辯。善知伎術者謂法義二辯。三從能出生死下明得佛果也

功德天品　此神跡在樹神之王。隨所至處與他勝樂。故名功德。外國呼神亦名為天。此神本是初地。初地具足檀波羅蜜。故有財物自在行也。就品有二。初與說者所須。第二從我已過去下與聽眾財物。此品中亦與食飲。而與財物為正。就初有二。初正與所須乃至令得尋經。二從若有眾生下勸令弘經。于中初明所化者善根。是說法者下正勸令弘。是諸眾生下明所化利益。大段第二與聽者財物。于中有二。初明有與之德。第二若有人能下正明與所須。初中先明宿殖善根。是故我今下明今身得隨意報。故能以慈心隨所念方。以天眼隨所視方。以身通隨所至方。令眾生受樂七寶具足也。就大段第二正與所須中有三。初略明。二從于此北方下廣說。三從應當至心下結勸。就初有二。初明令其修因。修因者所謂稱金光明。為功德天供養諸佛。別以香華供養天神也。二從當知是人下明得果。得果者所謂財寶地味谷果滋茂出生諸物也。第二段亦二。初勸修因。二從從此日夜下明得果。就初有三。初示處所。二從若有欲得下正勸修因。三從作是誓愿下明天來。第一可解。第二修因中有四。一修治內外。住處凈掃是外。著衣涂身是內。二從為我至心下明供養三寶。三從爾時當說下明讀誦咒。四從七日七夜下明修行發愿。言灌頂章句者所謂神咒。神咒所詮凡有四種。一嘆諸佛功德。二說第一義諦。三明藥草。四唱鬼神名字。此中所明應是諸佛功德。明諸佛功德灌眾生信心之頂登法王位。從譬為名故言灌頂。依此咒力必得善果故言吉祥不虛。等行眾生者。欲行此法必須同行之人。及中善根者。言下根心薄誦不得咒力。上根德厚不依咒力。必須中根也。第四修行發愿可解。第三明天來中初令興念。從自于所居下明凈舍宅以待。從我于爾時下明天神來。大段第二得果中。初明所須無乞。此是與樂也。從若能以已下明始終扶護。此除苦也。第二結勸可解

堅牢地神品　此品是第三施飲食利益行人。神能持地使令不壞。因功受稱。此神亦是跡在地神。本是初地以上故有施飲食自在行也。就品有三。初明地神供養弘經之人。第二從我于爾時下明由供養故得弘經。三從是諸眾生各于住處下。明由弘故得勝果。就初有三。初表示處。二從世尊隨是經典下正明供養。三從我聞法已下明聞法得益。初二可解。就第三中有二。一明地神獲利。二從而此大地下明眾生得益。于中有三。初明誦出地肥增長百味資益身力顏貌妙特。此是財利。二從成就如是下明法利益。三從是故世間下結。先結財。從是諸眾生下結法利。文相可解。就大段第二明弘經中有三。初明地神請說此經。二從何以故下明說經利物。三是故世尊下勸人聽受。初二可解。就第三中初明教念。二從我當必定下明勸聽受。三從既聽受已下明自慶有五事。一慶聞法。二從已為攝取下慶攝功德。三從值遇下慶值諸佛。四從三惡下慶免惡趣。五從未來世下慶生人天。就大段第三明弘經得果中有三。初地神正明得果。二如來報述。三地神奉酬。就初有二。初明弘經。一喻者經中有明一譬喻也。一緣者經中所說一因愿事二緣事。二從世尊下明得果。地豐物茂眾生受樂明報果。多饒財貨下明習果也。就第二佛述中有二。初明聽者得報。二從地神下明供養者得報。就第二奉酬中有三。初明地神供養說者。二從若有眾生下明眾生聽聞。三從是諸眾生下明眾生得果。先明受樂報。二從值遇下明得果。文相分明不須煩解

散脂鬼神品　此是大段第四明與智慧。外國言散脂修摩。此云密神。跡在鬼王。本是十地。故能以智慧氣力利益弘經者也。就品有三。初明能益弘經之人。二從以是之故下明說者得益故能弘經。三從南無下歸依眾圣。歸依眾圣力故有上兩能故也。就初有二。一明神力擁護滅惡。二從何因緣故下。正明以智慧氣力增益說者。就初有三。先明能護之人。二從是金光明下明所護之法。三從我當以此下正明守護之事。于中初護說者。次護聽眾。后守國土。文相可解。就大段第二中有二。初明能益之德。二從世尊散脂大將下正明益物有三。初表。二從我知下釋。三從以是故下結。就第二釋中有三。一明能知二諦之德。二從我現見下明有能知二智之德。三從我于諸法下雙結上二也。言其二諦各有事理。妄法差別是俗諦事。緣集虛假是俗諦理。真法恒沙是真諦事。恒沙即如是真諦理也。我知一切法者謂知俗諦事。一切緣法者謂俗諦理也。在初我知二字通貫下二句也。了一切法知法分齊者。此是重顯知法分齊明。故言了一切法顯初句也。知世諦法以虛假為分齊故。言法分齊顯后句也。一切法如性者謂真諦理。理無有二。故名為如。不改曰性。亦是性者體也。于一切法含受一切法者謂真諦事。于一一德中攝一切德。故言含受。在初如法安住四字通貫下二句。如理而證如事而知。無有功用動心。故言如法安住。就第二明知二智中。初四句明知智體。后一句明知智用。言智光者明實智。當法而照無有闇礙如日光也。言智炬者明方便智。隨緣照如炬明也。言智行者明下二智不行為行也。智聚者。言上二智眾德積聚故名為聚。明智體竟。言智境者。依上二智所變化境。如化身故名為境。故大經云。諸佛境界悉皆無常也。此智體智用并是無名無相。無相故不可思。無名故不可議。故言不可思議。鬼王證知非是妄心境相。故言現見也。就第三結中正解者。知世諦事非邪。故曰正解。非是比量。故曰正觀。非總相知。故言正分別。此結上知世諦事也。正解于緣者結上知俗諦理也。正能覺了者。此總結知真諦事理及智體智用境也。就大段第二正明益物中有二。初明益事。所謂辯才身力勇銳智慧憶念等五事具足。二從心無下出益相。所謂無疲受樂歡喜等三事也。就大段第二明說者得益故能弘經中有四。初明說者有智能說。二從若有眾生下。明聽者有善堪受。三從說法之人下。明勸為物說成上第一。四從無量眾生下明聽者得利。所謂智慧功德受樂菩提離苦五種利也。大段第三歸依可解也

正論品　此下七品。是大段第二明弘經之人得此經力。于中有兩。初三品出弘宣之人得因益。后四品明得果益。就初三品即為三段。初正論品明信相弘宣。次善集品明釋迦弘宣。后鬼神品明四眾弘宣。言正論者四王與梵天問答明治化正法。故名正論品。問曰。治國正法是世間論。云何名為弘宣此經得因益耶。釋言。治化之德即是般若大悲平等之心。自非依經修行。何由能得不擇怨親平等治化也。就品有二。初明緣起。二從何等下正明正論緣起可解。就第二中初表起。從偈以去正是論說。于中有三。初兩行偈誡許。二從諸王和合下四行偈請問。三從護世四王下七十六行偈為釋。誡許者父王信相太子許說正論也。第二請問中有二。初二行明四王贊請。次兩行偈出四王請事。于中有二。初一行問。后一行偈結。就問中有三事。初二句問何故是人而名為天。次一句問何故是人而獨名王。后一句問何故人王而名天子。后一行總結。問云。雖在人中以正法治世。故而名為天耶。此是結第一問。第二第三略不結也。就第二釋中有二。初兩行半許說。二從因集業故下七十三行半正答。于中有二。初六行略答問正論之體。第二從半名人王下六十七行半。廣答顯正論之相。就初有三。初一行答第二問。云雖同是人而統領國土故名為王。二從處在胎中下三行半答第三問。于中初二行明在胎內為天所護故曰天子。次一行明胎外為天所養故名天子。后一行明長大之后天德分與故名天子。后半行結。為天神力所加故。得自在名為天也。三從遠離惡法下一行半追答第一問。于中有三。初半行明以天律滅惡故名為天。后半行明以天律生善故名令生天為天。后半行明以天律令生天上故名為天。半名人王下是大段第二廣答。于中有二。初三行廣治化人德。第二從若有惡事下六十四行半廣治化正論。就初有兩。初一行半依名辨德。次一行半釋疑顯德。半名人王者。言一邊名天一邊名人。故名為半。此二名人天一雙。亦名執樂者執世中禮樂。以化人安樂故名執樂。亦名羅剎者作惡之人于王生怖故名羅剎。此二名與樂生怖一雙也。言魁膾者。貨魚典宰曰膾。貨豬典宰曰魁。咒國主斷惡并非故言能遮諸惡。名父母者教修善法。故名父母。此是遮惡教善一雙。依名辨德竟。此下第二釋疑顯德有二。疑初。疑云若人王如羅剎膾魁令人怖畏者。何故為天所護。釋云。人王示現作惡有報故致鞭撻。令其怖畏而無惡心。為天所護故言示現果報諸天所護也。善惡諸業下釋第二疑。疑云。若鞭撻等苦但令怖畏者。爾此現苦無因而得耶。釋云。善惡業果現在未來故。鞭撻等苦是現受苦報。非是無因也。若有惡事下。是大段第二廣治化正法。于中有三。初三十五行明人王縱惡則禍生國敗。第二從若為諸天所護生者下二十一行半。明人王修善則福至土豐。第三從以是因緣下八行結勸舍惡從善。就初有四。初六行半明人民起惡。第二從暴風卒起下十二行半明國主起惡。第三從諸受寵祿下十三偈明諸臣起惡。第四從若有人王下三行偈。總結皆由王爾。就第一中初二行明作惡因。次三行明得苦果。后一行半結不應行。文相可知。就人王作惡中亦有三。初一行半表明得苦果。所謂風雨不調。星宿失度。果實不登三種果也。二從由王舍正下三行偈明作惡因。三從以天嗔故下八偈廣明惡果。于中初半行偈總明國敗。次七行半別明惡果。所謂疾病國敗眷屬分離。災怪惡賊餓饑死。正財物散失星宿失度等也。就第三大臣作惡中有三。初一行臣行非法。二從如是行惡下兩偈明人王許可。許可者所謂惡臣偏受王恭敬。良臣衰滅亦不領錄也。三從故使世間三災并起下十行明得苦報。于中初兩行開章門。后八行釋。初中復有二。初一行明得惡相。惡相者三異并起。三異者謂星宿失度暴風惡雨也。次一行明有惡果。惡果者所謂壞出世正法世間眾生正報及地肥依報也。就釋中有三。初半行舉惡因。二從故天降雹下六行半正明得果。得果者所謂雹餓疾死。谷果衰滅。多病滿國。甘果減苦味增也。次本所游戲下廣釋可解。三從多有病苦下一行結也。從若有人王下是第四明皆由王爾。于中有三。初一行明令王民作惡。次二句明令得苦。后一行半正明皆由王爾也。從若為諸天下。是大段第二明人王修善即福至土豐。于中有三。初一行半明王不作惡則人民行善生天。二從行不善者下二行半。明人民作惡得苦。由王縱惡不治。三從起諸奸惡下十七行半。明國王治即得國豐樂。初二可解。就第三中有三。初五行半通誡惡勸善。二從不應行惡下四行。偏明作惡國敗。三從以善化國下八行。偏明行善土豐。次以是因緣下八行。是大段第三明結勸舍惡從善。文相分明不須煩解

善集品　善集即是釋迦本身。寶冥即是阿閦本身。品中正明善集王事。故以為名。就品有二。初長行表。后以偈釋。偈中有二。初五十一行半明因。第二從爾時為王說法比丘下十二行半明得果。就行因中。有二。初四行明布施行。二從又過去世下四十七行半明智慧行。布施行有四。初一行舍國城。次一行舍珍寶。次一行舍眷屬。次一行舍身命。就第三得智慧中有二。初十八行明求法因緣。第二從時寶冥尊下二十九行半正聽法。于中有四。初十一行明受請。二從是時寶冥下八行正為說經。三從是時大王下二行半明聞法歡喜。四從為欲供養下八行明報恩供養。就第三說法得果中有三。初兩偈結會古今。二從我于爾時下八行半明得果。三從所得功德下三行合結因果

鬼神品　此品明四眾聽受則有勝善為鬼神所護。故從之受名。就品有三。第一從品初二十六偈勸眾聽受。第二從大梵王天下四十八行半明八部守護。第三從是經典者下二十七行半明具諸勝果。就初有二。初長行及二行偈正勸聽受。二從是妙經典下二十四行偈嘆經力大。就初有二。長行及偈。長行中初舉供養諸佛功德。次舉智。佛所行第一義處。后勸云欲得如上功德智慧應聽是經。偈頌可知。就第二嘆經力中有二。初九行偈正嘆經力。二從隨所至處下十五行偈舉益勸聽。就初有兩。初二行嘆拔苦力。從是經甚深下七行嘆生福慧。初中一行嘆經力。一行明拔苦惱。第二亦兩。初兩行半明嘆經德。初中后善者明戒定慧是三也。亦可序正流通為三也。二從若入是經下四行半明生福慧。于中初兩行明生智慧。入法性者明證法身也。得見我者謂見應化二身也。次兩行半明生功德。就第二舉益勸聽中有二。初兩行正勸忍苦聽受。二從聽是經故下十三行明聽經有益。于中有三。初一行半明聽者滅惡相。二從于說法處下五行偈明說者得勝相。勝相者。言若下法坐而為大眾。于法座上猶見佛菩薩色像及余形色等事。如前無異者。言本時無如此相。滅后亦無如前也。三從成就如是下六行半偈令得勝果。于中初四行半正明得勝果。勝果者。言內有諸佛所贊威德名稱。外破怨敵惡夢惡業。入陳勝他等事也。次從名聞流布下兩行偈結。就大段第二明八部守護中有四。四行半明供養。二從生不思議下五行半明恭敬。三從如是大悲下四行明贊嘆。四從如是眾生下三十四行半明擁護。文相可見。從是經典者下二十八行偈。是大段第三明具諸勝果。于中有二。初二十六行別明八事。八事者。初一行一句增色力。第二兩行除禍災。第三四行出地肥。第四兩行生快樂。第五三行生谷果草木。第六三行三句生好華。第七八行光明照益。第八兩行陰陽調適。后兩行偈是第二總結也

授記品　前三品明得因益。自下四品大段第二明弘經之人得果。于中有二。初一品正明得果。后三品明舉緣修因成得果義。自前正論品等雖明得果之人未明記莂故。今一品正明得記。得記必由勝因故。后三品廣示往因成得記義。授者與也。記者決也。與信相等決得佛果故名授記品。就品有四。初明受記眾集。第二從佛告下正明授記。初明信相記。次明二子記。后明諸天記。第三從爾時道場下。明樹神生疑有三。初略表。二從世尊下廣釋。三從世尊是天子下結請。第四從爾時佛告下如來釋疑。于中有三。初略表。二從何以故下釋。三從是故下結。因緣者。言天子內有修行善因。外有如來本愿之緣。故名因緣。又復聞經生凈心善因。依聞大士授記之緣故得授記。以隨相修者謂六波羅蜜等行。言此天子已于過去隨緣相造修行也

治病品　自此以下三品。是大段第二明舉往修因成得果義。即是廣明授記因緣以遣上疑。于中有兩。初二品正成授記品。傍顯壽量品。后舍身品正成壽量品。傍成授記品。初之二品正明十千天子作魚身。聞法之因故今日得記。故言正成授記。即顯釋迦曾作長者修慈悲行令得成佛。故言傍顯壽量。后一品正明釋迦曾作王子修大悲因。今得成佛故言正顯壽量。佛既修因得果。信相何由不然。故言傍成授記。于二品中此治病品明得記遠緣。流水品明得記近緣。近遠可尋。此品明釋迦昔日大悲治病故名治病品。就品有二。初誡許說。二從過去下明正說。正說有二。初述本生。二從是時國內下明本事。初有兩。一明本生時處。二從是王國中下正明本生。就大段第二明本事中有二。從初訖偈后長行一行半明慈悲體。二從時長者子下明慈悲用。就初有五。一明國人有病。二從善女天下明思惟欲救。三從時長者子明請問醫方。四從時父長者下明父為說。五從善女天下明聞說得解。初二可解。就第三中初以長行發起。次四行正問。正問有四事。初一行問病因緣。次一行問病飲食。次一行問病醫藥。次一行問時節。病因緣者是四大五藏五緣。四大不調五藏傷損。令諸根有病。如肝惡眼病。腎惡耳聾也。生病緣多坐多眠得水病。多行多倚多語生風病。又多坐生熱病。多淫生一切病則等分病也。又火少令痰飲多。若火多令熱多。若風多吹火增熱。水多痰增冷也。病飲食者有六。一過量食。二小量食。三過時食。大饑方食。四逆時食。未饑強與。五妨礙食。食肉竟飲生乳等。六不曾食而強食之。如南人飲漿。北人如飲乳。又蘇蜜等分服之即死。又苦菜和蜜食令不能男。并是妨礙食。又風病人食冷濕味令人度壽。若熱病飲酒。食小麥生牛肉等令人失眼咄血。若痰病食甜肥辛酢。令人[口*賴]鼻多汁[病-丙+帶]下等。文言身火不滅者。若食飽熱病。應息而不息者有病故也。水過損肺即是痰病也。治病藥者病難有四。一風二痰三熱四等分。此四種各有三品。一者可治此是新病。四大猶強也。二者恒治不差。此是四大過傷也。三者不可治。見有必死相故。若論藥品如下文說。病時節者。四月至五月風生時。六月七月風病起時。八月九月風滅時。次六月七月熱生時。八月九月熱起時。十月至正月熱滅時。次十月至正月水生時。二月三月水病起時。四月至七月水病滅時也。就大段第四答中有二。初一行是佛序父答。后十六行正是父答。于中有二。初三行定時節。后十三行正是治病之方。三三本攝者解有二師。初解云。一年有四時謂春夏秋冬。春為氣首冬為氣末。一時之中各有三月日。謂孟仲季。正月孟春二月仲春三月季春。后三時例爾。正月為本攝后兩月悉屬春分。四月為本攝后兩月悉屬夏分。七月為本攝后兩月悉屬秋分。十月為本攝后兩月悉屬冬分。四時各有三月。故言三三而說。初月為本攝后三月。故云三三本攝。此是本攝末。又言。正月二月正是春時。木于中王。土寄三月攝屬春時。四月五月正是夏時。火于中王。土寄六月攝屬夏時。七月八月正是秋時。金于中王。土寄九月攝屬秋時。十月十一月正是冬時。水于中王。土寄臘月攝屬冬時。土寄四季以正時為本。各各三月并攝于中土故言三三本攝。此是主攝客。客是土也。第二解云。依佛法中年有三時謂冬春夏。冬為氣首夏為氣末。一時之中各有四月。廢去秋時。三時之中各攝秋時一月故。一時中有四月日。故言三三本攝。初三字舉秋時三月也。次三本字謂冬春夏中本三月也。四時之中何故偏廢秋時者。釋言。凡有二義。一為破保常之執。秋時成就人皆此時保常為樂故。欲破其執廢去秋時。二開后安居立迦提月。安居本名夏坐。八月半以還若是秋時便成秋坐。故宜廢之也。二二現時者亦有二解。第一解言。四時之中各二月日以為正時。土寄四季各以月日攝屬陰陽合成六時。六時者正月二月是木王現時。四月五月是火王現時。七月八月是金王現時。十月十一月是水王現時。十二月三月是陽土寄王。六月九月是陰土寄王。王名為現。故言二二現時足滿六時。第二解言。依法三時時有四月。各有初分后分合成六時。六時者。從臘月十六日至二月十五日。此二月是春時初分現。從二月十六日至四月十五日。此二月是春時后分現。從四月十六日至六月十五日。此二月是夏時初分現。從六月十六日至八月十五日。此二月是夏時后分現。從八月十六日至十月十五日。此二月是冬時初分現。從十月十六日至臘月十五日。此二月是冬時后分現。故言若二二說足滿六時。就第二正答中有二。初十一行半明隨時發病。次一行半明違時動病。就初有七。初一行答上第二病飲食問。次一行答上第一病因緣問。第三一行半答上第三病湯藥問。第四二行答上第四病時節問。第五兩行半重答上第三治病藥問。第六兩行重答上第二病飲食問。第七二行半重答上第三治病藥問。所以三過重答治病藥問者。初一段示未得病前以藥防護。次一段明得病時以藥治之。后一段明治病之后以藥補之。所以兩過答第二者。初明食能資身無病。后明食欲損身生病。第一文言醫方所說者。謂本草諸藥方中明飲食有宜不宜。不宜不依之也。第二中言代謝增損者。謂四時來去四大增損也。第三中言六大者。即是六府。一大腸二小腸三脾四三焦。就二傍光為六。第四中言風病夏動者。夏毛孔開通外風得入故也。熱病秋動者。秋時毛孔閉塞熱伏內不通故也。第三等分冬發者。春時動水肺病不差。至秋動熱熱病不差。至冬具動一切病故也。肺病春增者。二月三月是二陰痰病起時故也。第五中言風病夏服肥膩等者。夏月毛孔開通。宜以肥膩塞之。堿酢性熱消水。令體堅實令風不入。熱食流汗風出。又治虛冷風不得入也。冷甜即是蘇乳等能治熱也。等分冬服甜酢肥膩肥膩治風也。肺病服肥膩者。毛孔令水不入。辛熱消水故能治肺病也。第六中言飽發肺病者。食飽既多腸胃盈滿故發肺病。消時發熱者。始食爛[卄/然]熱還發食消也。后風聚虛中故發風病。第七中言風以酥膩者。風虛疏故以膩補之。熱勢未盡。欲蕩治心腹故服下藥也。等分病應以酥膩治風。以甜除熱。以辛除水。肺病是水宜服吐藥。次一行半除違時病。準前消息之也。從時長者子下是大段第二。于中有三。初明善言慰喻。輕病即愈。病重者。與藥乃愈。第三合結。文相可見

流水長者子品　此品第二明記近因。與前三異。一者前于同類人道生慈。此中異類畜生生慈。二者前治身病之慈。此除心病之慈。三者前明世間之慈。此明出世之慈。有此三異。是以此品名得記近因。此品有三。初嘆除病之德。二明救魚之功。三結會古今。就初有兩。初明長者除病。二從以病除故下明眾生修福。恭敬贊嘆以報恩。就大段第二中亦二。初明長者救魚。二從醉酒而臥下明十千魚報恩。就初有二。初明夫妻二子本生。二從是長者子下明本生事。于中有二。初明長者見魚樹神教救生慈悲心。即是明慈悲體。二從時此空池下明慈悲用。于中有二。初明財施。二從與魚食已下明法施。就大段第二報恩中有三。初明生天。二從爾時十千下明報恩。三從時閻浮提下明國王覺悟。文相可見

舍身品　此品明釋迦苦行以成壽量之果。傍顯授記。就品有二。初問后答。答中有三。初現寶塔。二從爾時世尊欲為大眾下明寶塔緣。三從是名禮塔下小許文結酬上問。就初有二。初明現塔眾喜神問佛釋。二從爾時佛告下明現舍利贊嘆禮拜。就大段第二明緣起中有二。一從初訖偈說舍利因緣。二從偈后長行明寶塔因緣。就初有二。初長行后偈頌。就長行中有二。一經家標。二從阿難下明如來說。于中有二。初明本生。二從是三王子下明本事。于中有三。初明舍身因緣。二從爾時王子還至虎所下正明舍身。三從爾時第一王子下明眷屬悲苦。就初有三。一明游山共議。二從時諸王子下明見虎共議。三從爾時第三王子下明思惟舍身。何由得知產來七日者有四義。一虎子額上有七點。二見眼始開。三虎饑臨死可知七日不食。四者鬼神語之如樹神導十千魚。但經不出耳。就第三明思惟舍身中有三。初思惟舍身時至。二從何以故下正思惟欲舍身。三從勇猛勘任下發遣二兄。就第二正欲舍中有二。一思惟舍身修涅槃因。二從復次若舍是身下思惟舍身求涅槃果。就初有二。一思此身有四非常。二從我于今日下思惟修因。初中先明苦。然復不免下明無常。是身不堅下明空無我。可惡如賊下明不凈。就第二明因中初明自行。于生死下明化他行。就第二求涅槃果中有二。一明思惟身患。二從是故我今下求涅槃果。初中一明苦無常。二從唯有下明空無我。三從是身不凈下明不凈。就第二求涅槃中有二。一明自證。二從證成如是下明化他。就初有兩。初明總求涅槃。二從永離下明別求三點。即為三。初求解脫。二從無下求般若。三從具足下法求身。就大段第二正舍身中有二。一明王子發愿舍身現種種瑞。二從是虎爾時下明為虎所食。就大段第三眷屬悲苦中有三。初明二兄悲苦。二從小王子下明侍從悲苦。三從爾時王妃下明父母悲苦。就大段第二偈頌中有三。初二行總明舍身大意。二從我念宿命下正頌上長行。三從佛告樹神下五行半偈。明結會古今。文處分開不須煩論

贊佛品　是大段第三明流通分。準七卷經有二品。初一品贊能說人德即是贊嘆流通。后一品明弘所說教法即是付屬流通。此四卷經唯贊嘆流通略無付屬。就品有二。初明他方菩薩贊他方佛。第二明此土大士嘆此世佛。何故彼此各嘆者。嘆顯能說人德彼此無異故。就他方贊中初長行出能贊之人。后偈出所贊之事。于中兩。初十九行贊嘆。后一行回向。就初有三。初七行贊色聲。二從智慧寂滅下七行嘆福慧。三從如來世尊下五行合結。就初有三。初三行半嘆色相好。次一行半嘆音聲。六種清凈者。一大悲觀世音。二大慈濡雅音。三大梵清凈音。四大光普照音。五師子無畏音。六天人丈夫音。次二行結。于中一行結聲一行結色。第二嘆福慧中有二。初一行半嘆內德。二從為諸眾生下五行半嘆外化德。內德中初半行嘆智慧。次半行嘆功德。后半行作譬。嘆外化中初一行表。上半表拔苦。下半表與樂。后四行半廣釋。于中初一行半明拔苦與樂之體。后三行明拔苦與樂之事。就大段第三合結中。初二行明佛德無量。次二行明無人能知。后一行明嘆不能盡。文相可見。就大段第二此間大士贊中有二。初信相贊。后樹神贊。就信相贊中有二。初十行半別贊。二從如來悉知下六行半總嘆。就初有三。初八行嘆色身。次一行半嘆福慧。后一行結。就初有兩。初四行嘆色身體。二從光明下嘆色身用。第二嘆福慧可見。第三總結中。上結色身下半結福慧。大段第三總嘆中。初兩行嘆福慧。次四行半嘆色身。就初有二。一行外化一行內德。就后亦兩。初二行外化。次二行半內德。文相可見。第二樹神贊中初出能贊人。從南無下出所嘆事。于中有二。初二十五行半樹神嘆。后二行如來述。就初有三。初十九行半合嘆應化二身。二從聲聞之身下五行別嘆法身。三從我今不疑下一行結請。就初有兩。初十二行半正嘆。二從我常念佛下七行明渴仰。就初有二。初四行半嘆三身體。二從佛出于世下八行嘆用。初中二。初二行半嘆智慧。次二行嘆功德。初中二。一行表嘆。次一行半釋。非法者。言邪法也。非道者。言邪道也。知有者知世諦也。非有者知真諦也。本性清凈知一實諦也。第二嘆用中有兩。初一行總表出世希有。次七行明希有事。于中有兩。初二行嘆外化德。二從善哉下五行嘆內證德。于中有二。初二行明能證智。二從一切下三行明所證理。諸根寂滅者。言于諸根中煩惱不起是數滅無為。善寂大城者。言大涅槃即是德滅無為也。甚深三昧者謂禪定也。入諸佛所行處者謂智慧也。此禪定智慧即是菩提德也。就第二所證理中。初一行明圣道空。次一行明萬法空。后一行明眾生空。身皆空寂者。言二乘道空。行虛亦空者。言大乘之道是如來行處。此道空亦空也。性相亦空者。言真實依他離性者故空。分別無相故相亦空也。就大段第二明渴仰中有兩。初四行明彼渴仰愿見。二從唯愿下愿佛慈悲攝受。初中初一行舉念佛善以愿見。次一行舉禮拜善以愿見。次一行舉修悲行以愿見。次一行舉渴仰憂火以愿見。就第二愿佛攝受中。初一行愿說法水令滅憂火。次一行偈愿佛現身令我常見。次一行偈結請。大段第二別嘆法身中有兩。初三行嘆法身深智。二從如來行處下兩行明物不能知。就初有兩。初一行半明生死虛妄。二從如來下一行半明法身真實。凈如琉璃者。言法身之體離于萬相故名為凈。即是三無性理也。就大段第三結中。上半結法應二身。佛者謂應身也。所行處者是法身也。下半請現化身

金光明經疏一卷

　　鋟金光明經疏跋

右金光明經疏一卷。隋嘉祥大師釋曇無讖譯四卷經文所著也。文簡義顯。科節尤精。大有裨于學者焉。頃有人攜來。謀入梓以廣其傳。嗚呼茲文也。雖夙傳于本邦。而隱晦甚久矣。而顯于今者。殆有數而然邪。惜魯魚寫脫差誤不少。遂訪尋原本。精為校讎。傍加國語。授諸印生。聊題其卷尾用識之歲月云

　時

正德改元歲次辛卯初冬上浣

　　比睿山沙門(俊靜)敬筆于東溪本覺院