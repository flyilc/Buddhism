　　No. 1705 [cf. No. 245]

　　仁王護國般若經疏序

　　　　朝請郎飛騎尉賜緋魚袋晁說之撰


陳隋間天臺智者。遠稟龍樹。立一大教。九傳而至荊溪。荊溪后又九傳。而至新羅法融。法融傳理應。應傳瑛純。皆新羅人。以故此教播于日本。而海外盛矣屬中原喪亂。典籍蕩滅。維此教是為不可亡者。亦難乎其存也。然杲日將出而曉霞先升。真人應運。而文明自見。我有宋之初此教乃漸航海入吳越。今世所傳三大部之類是也。然尚有留而不至。與夫至而非其本真者。仁王經疏先至有二本。眾咸斥其偽。昔法智既納日本信禪師所寄辟支佛發。答其所問二十義。乃求其所謂仁王經疏。信即授諸海舶。無何中流大風驚濤。舶人念無以息龍鼉之怒。遽投斯疏。以慰安之。法智乃求強記者二僧。詣信使讀誦以歸。不幸二僧死干日本。至元豐初。海賈乃持今仁王疏三卷來四明。于是老僧如恂因緣得之。其文顯而旨微。言約而意廣。以秦譯為本。義勢似觀心論疏。實章安所記智者之說也。恂道孤而寡偶。學古而難知。食貧而力不足。無以為此經毫發之重。每指而嘆曰。其來晚。學而艱如此。寧封野馬而飽蠹魚不能下幾案以視人。嗚呼此疏。曾不得輩行于三大部中。而匿光瘞彩。猶若海外之遠歟。恂今年七十有六歲。乃一日抱之而泣曰。殆將與吾俱滅邪。吾前日之志非也。遇嵩山晁說之曰。盍不為我序而流通之。說之自顧。何足以與此。亦嘗有言曰。智者若生齊梁之前。則達磨不復西來矣。盡法性為止觀。而源流釋迦之道。囊槖達磨之旨。今方盛於越中。異日會當周于天下。豈獨是書之不可掩哉。顧予老不及見之為恨。姑序其所自云爾

政和二年壬辰四月癸卯序

仁王護國般若經疏卷第一

　　　　天臺智者大師說　門人灌頂記


大師于諸經。前例作五重玄義。一釋名。二辨體。三明宗。四論用。五判教。此經以人法為名。實相為體。自行因果為宗。權實二智為用。大乘熟酥為教相。所言名者。有通有別。經之一字通諸部也。佛說仁王護國般若波羅蜜者別也。又佛說仁王護國別此部也。般若波羅蜜通諸部也。又佛說仁王護國般若波羅蜜經即一部之通稱。序品第一

即部內之別名也。然諸經立名不同。或單就法。如涅槃經。或單就人。如阿彌陀經。或單從譬。如梵網經。或人法兩題。如凈名及此經。或法喻雙舉。如法華經。或三具足。如華嚴經。所言佛者。具德之義。自覺異凡。覺他異圣。覺滿異菩薩。八音宣暢名說。此能說之人也。仁王下明所說之法。施恩布德故名為仁。統化自在故稱為王。仁王是能護。國土是所護。由仁王以道治國故也。若望般若。般若是能護。仁王是所護。以持般若故仁王安隱。若以王能傳法。則王是能護。般若是所護也。又仁者忍也。聞善不即喜。聞惡不即怒。能含忍于善惡故云忍也。王者統也。四方歸統故也。此因緣釋。約教則見諸法生。知生是實見諸法滅。滅則是空。空則六塵等國不動不轉故。三界結盡則王安隱。此二乘所得名為仁王。三藏意也。于凡圣同居土而得自在。若觀諸法色即是空。不生不滅如幻如化。三界煩惱一時頓斷。住于界外化城之中。生已度想生安隱想。則是三乘之人共行十地。能護方便有余化城之國。各得稱王。此通教意。若觀諸法。空即是色。色無邊故般若等法亦復無邊。雖復無邊而與心不相妨礙。如函大蓋大。而無邊之法在一心中。一一法中具諸佛法。從于初地乃至妙覺。分分圓滿住蓮華臺。不動不轉能動能轉。即十地菩薩住檀等六。各各為王。此別教意也。若觀諸法本來不生。今則無滅。雖無生滅。生滅宛然。雙照雙亡。契乎中道。廣大如法界。究竟若虛空。即從初住乃至佛地。四十二心分分明證中道之理。住常寂光各得稱王。此圓教意也。又三藏中。羅漢支佛煩惱盡故得仁王。菩薩及果向忍見思未盡但名王不名仁也。通教佛地別教妙覺圓教極果。各是仁王。當教自有優劣。若非仁則是王也。若約本跡。即三教之仁王為跡。圓教之仁王為本。分論本跡。則圓教十行能為別教之本。通教佛地即是別教之跡。三藏二乘復是通教中本。展轉當教各有本跡云云。觀心者。觀生滅法。見色是有析之至空。心于色上而得自在。此生滅觀心仁王也。觀色即是空空色自在。此無生觀心仁王也。若觀空即是色。次第而入中道正觀。此無量觀心仁王也。若觀色空空色不二而二。二而無二。雙照雙亡。此是實相一心三觀。三觀一心如彼天目不縱不橫而得自在。此圓教觀心仁王也。我今圣主道化無方。子育蒼生仁恩普洽。恒以三觀安隱色心。跡尚叵窮。本誠難究矣。般若者。此云智慧。即智論四十二卷中釋也。開善藏法師并用此說。論第七十又有一解云。莊般若不可稱。般若甚深極重。智慧輕薄。是故不能稱。莊嚴旻師以此文說般若名含眾義。智慧唯是一門。非正翻譯。詳二師說各成諍競。今為通之。夫般若者。自有二種。一實二權。權即可翻。實則不可。實則圓教。權則前三。又權不可翻。即三藏實色不可令色即是空。實即可翻。即三智也。通教一切智。別教道種智。圓教一切種智。豈可各固一見以局大方火炎不可取實當有在也。然智與慧經論解殊。成實合釋云。真慧名智即慧是智也。凈名離說。知一切眾生心念。如應說法起于智業。不取不舍入一相門。起于慧業者。釋云。智是有。慧是空。有智故不住空。有慧故不住有。今此般若具翻八部。有人云。天王一部即仁王部攝。此解不可。若如大經中明人王。亦天王。斯則可也。問。人仁字別。云何取同。答。大經云。有仁恩故名之為人。老經云。圣人不仁以百姓為芻狗。故知人王行仁不求恩報。若背道之主但人非仁。順道之主是人亦仁。問。仁義云何。答。以字論義理則易明。上一表天德。下一表地德。立人表人德。圣主道侔造化。德合三才。故曰仁王也。問。古人云。仁王經非正傳譯。是事云何。答。寡識小智深可憐愍。豈有不見目錄。即云非是正翻。海庸不信山木似魚夏革亦云。古初無物。嗚呼盲目誚玻璃珠。且準下經自有兩本。一廣說。如散華品云。爾時十六大國王。聞佛所說十萬億偈般若波羅蜜散花供養。二者略本。即今經文。譯者不同。前后三本。一者晉時永嘉年。月支三藏曇摩羅察。晉云法護。翻出二卷。名仁王般若。二是偽秦弘始三年。鳩摩羅什。于長安逍遙園別館翻二卷。名佛說仁王護國般若波羅蜜。三者梁時真諦。大同年于豫章實因寺翻出一卷。名仁王般若經。疏有六卷。雖有三本秦為周悉。依費長房入藏目錄云耳。波羅蜜者。此云事究竟。亦云到彼岸。生死為此涅槃為彼。煩惱為中流。六度為船筏。此因緣釋也。三藏實有為此。實有滅為彼。見思為中流。八正為船。通教以色為此。即空為彼。見思為中流。六度為船。別教以色空為此。空即是色為彼。無明為中流。無量行為船。圓教以色空空色不二而二為此。二而無二為彼。無明為中流。一行無量行無量行一行為船。隨前諸教而度云到彼岸。此約教釋也。空觀觀色即空及色滅空。雖有巧拙同斷見思。而論彼此。假觀觀三假得理論彼此。中觀十信已前十住已后論彼此。此觀心釋也。經有翻無翻各具五義。廣如法華玄云云。約教六塵俱經。經云。或以光明而作佛事。即色塵為經。或以音聲而作佛事。即聲為經。或以飯香而作佛事。實即香塵經。食飯入津即味塵經。搖唇動舌即觸塵經。寂然無聲諸菩薩等。得入三昧。即法塵經。一一塵根各有約教本跡觀心釋也。又但以文字為經心行為緯。能成正覺之疋帛故。取世經以喻焉。序者由也次也。品者梵云跋瞿。此云品。謂品類也。義類相從。即為一品。第者。欲令不亂。一者。義乃在初。釋名竟。第二辨體者。有人云。文義為體。此通說也。有云。無相為體者。四教皆有無相。無相永漫亦通說也。有云。以五忍十地為體。如下經云。五忍是菩薩法。具列五忍竟。結云名為諸佛菩薩修般若波羅蜜。故知因修般若證五忍。一切佛菩薩無不由五忍而成圣。故以五忍十地為體。今則不然。先釋體字。體者法也。各親其親各子其子。君臣撙節。若無體者。則非法也。出世間法亦復如是。善惡凡圣菩薩佛。一切不出法性。正指實相為體。普賢觀云。大乘因者諸法實相。大乘果者亦諸法實相。實相即法性。依此法性因得法性果。故知此經以實相為體。若別論之。般若二種。一共二乘人說。二者不共。準此實相亦有二種。一共。二不共。共者但見于空不見不空。不斷無明但除見思。此偏真實相。不共者名中道實相。別教地前次第修初地方證。圓教一心從初住乃至佛果。皆名圓證。若論權實即共者是化他之權。不共者是自行之實云云。約教即般若是通唯無三藏。有三乘共行十地。有別入通有圓入通。通正二傍。即通別是權。圓教是實。此經雖具三教。正以圓實相為體也。第三明宗。宗者要也。所謂佛自行因果以為宗也。有以無生正觀為宗。離有無二邊假云中道。故下文云。般若無知無見不行不受不生不滅。此通教意。但得于權而失于實。今以佛自行因果以為宗要。令諸聞者欣樂增修。一色一香無非般若。般若真智離有離無。雖離有無有無宛然。雖復宛然只自無相。故以無相因果以為宗也。問。宗與體何異。答。宗如綱裘。體如毛目。振裘毛舉。動綱目起。宗體之義若此。又如釵釧金銀。是體匠者造之是宗。今實相之理是體。修因得果為宗也云云。第四辨用。用者力用也。有人云。此經以內外二護為用。內護者。下文云為諸菩薩說護佛果因緣護十地行因緣。言外護者。下文云吾今為汝說護國因緣。令國土獲安七難不起。災害不生萬民安樂。名外護也。此但得一俗一真。真又不定。通別圓皆有十地為護。何者十地故不可全依。今以諸佛二智為力用。以諸如來皆以實智自照權智照他。然此經有三種權實。通別雖有實智亦名為權。圓教雖復有權亦總稱實。以圓教是佛自行二智。照理即鑒機。鑒機即照理。如薩婆悉達彎祖王弓滿名為力。穿七鐵鼓貫一鐵圍山洞地徹水名為用。通別力用微弱。如凡人弓箭。何者以通稟化他二智。或等照理不遍。或次第。方知不若圓教圓照圓證。故以圓中二智為用也。即權智護同居有余實報等國令七難不起。實智護圓教四十二心之因果。經云護十地行因緣。此通約三教所行十地也云云。第五明教相。弘宣正法須識教之偏圓。廣如法華玄義。今略明之。教者圣人被下之言也。相者分別同異也。此經部屬般若教通衍門。是熟酥味經。說護佛果及護十地行因緣。又王問摩訶衍云何照。故知非三藏教明矣。雖有八偈談無常生滅等事。乃舉往昔百法師。用小乘說世間不堅。以勸普明舍國即屬助道。非今經正說也。次入文解釋。夫震旦講說不同。或有分文。或不分者。只如大論。釋大品不分科段。天親涅槃即有分文。道安別置序正流通。劉虬但隨文解釋。此亦人情蘭菊好樂不同。意在達玄。非存涉事。今且依分文者況。圣人說法必有由漸。故初明序分。序彰正顯利益當時。名正說分。末世眾生同沾法利名流通分。此經八品。序品為序分。觀空下六品為正說分。囑累品為流通分。若望經文。受持品末佛告月光下。即是流通分云云。今初二序。一者證信。二者發起。亦名通序別序。亦名如來序阿難序。亦名經前序經后序。六事證經名證信序。起發正宗名發起序。諸經通有名通序。此經獨有名別序。金口所說名如來序。阿難證信名阿難序。佛在時故名經前序。集者所置名經后序。今且依初從如是下。至僉然而坐。名證信序。爾時十號下是發起序。證信序者。大智論云。佛于俱夷那竭國薩羅雙樹林中。北首臥將入涅槃。爾時阿難親愛未除心沒憂海。阿泥盧豆語阿難言。汝守法藏人。不應如凡自沒憂海。佛將付汝法。汝今愁悶失所受事。汝當問佛。般涅槃后我等云何行道。誰當作師。惡口車匿云何共住。佛說經初置何等語。阿難聞已悶心小醒。于佛后臥床邊具以事問。佛答。依四念處住。解脫經戒即是大師。車匿比丘如梵天法治之。若心須改教迦旃延經。即可得道。是我三僧祇所集法寶。是初應置如是我聞一時佛在某方某國某處樹林中。是我法門中初應如是說。何者三世佛經皆有是語云云。復次摩訶迦葉等問阿難。佛初何處說法說何等法。阿難答。如是我聞一時佛在波羅奈國仙人鹿林。為五比丘說苦圣諦。爾時大眾聞者皆信。具如智論第二云云。為是事故有證信序云云。文為六。一如是。舉所聞之法體。二我聞。明能持之阿難。三一時。明聞持和合感應道交。四佛。明說教之主。五住王舍城下。明說教之處。六與大比丘眾下。明同聞之眾。釋六句者。三世佛經皆安如是。諸佛道同。不與世諍。此世界悉檀。大論云。舉時方令人生信事。此為人悉檀。破外道阿漚二字。此對治悉檀。肇云。如是者信順之辭也。信則所聞之理會。順則師資之道成。理會即第一義悉檀。此四皆是因緣釋云云。約教者。佛明俗諦有文字。真諦無文字。阿難傳佛俗文不異名如。因此俗文會真無非故名是。此藏教經初如是也。佛明即色是空。空即是色。色空空色無二無別。空色不異為如。即事而真為是。此通教經初如是也。佛說死生是有。涅槃是無。從死生有入涅槃無。出涅槃無入于中道。阿難傳之與佛無異。此別教經初如是也。佛說生死即涅槃。即中道遍一切處。無非佛法名如實相。阿難傳此與佛無異為如。如如不動名之為是。此圓教經初如是也。此經具三教三諦如是之義。阿難傳之無錯無謬也。所聞法體竟。釋我聞者。大論云。耳根不壞聲在可聞處。作心欲聞眾緣和合。故言我聞。我總耳別。舉總攝別。世界釋也。阿難升座口稱我聞。大眾悲泣飛空說偈。此為人也。阿難升座眾疑釋迦重起。或阿難成佛。或他方佛來。若唱我聞三疑即遣。此對治釋也。阿難隨俗稱我聞。第一義中。我即無我聞即無聞。不聞而聞不我而我。此第一義釋也。約教者。釋論云。凡夫三種。謂見慢名字。學人二種。無學一種。阿難是學人無邪我能伏慢我。隨世名字稱我。此三藏意也。十住毗婆沙云。四句稱我皆墮邪見。佛正法中無我誰聞。此通教意也。大經云。阿難多聞士。自然能解了是我及無我。知我無我二而不二。雙分別我無我。此別教意也。若阿難知我無我不二而二二而無二。方便為侍者傳佛智慧。此圓教釋也。正法念經有三阿難。一阿難陀此云歡喜。持小乘藏。二阿難跋陀此云歡喜賢。持雜藏。三阿難娑伽此云歡喜海。持佛藏。阿含有典藏阿難。持菩薩藏。蓋指一人而具四德傳持四教。其義分明。觀心者。有空觀假觀中道正觀。即空者。我即無我也。即假者。無我即我也。即中者。是真我也。聞者阿難佛得道夜生。侍佛二十余年。未侍佛時應是不聞。大論云。阿難展轉聞非是悉聞。報恩經。阿難乞四愿。未聞之法愿佛重說。胎藏經云。佛從金棺出金色臂。重為阿難現入胎出胎相。諸經因此皆得稱聞。法華云。阿難得記即時憶念過去佛法。令如現在前。故一切稱聞。因緣釋也。若歡喜阿難面如凈滿月。眼若青蓮華。親承佛旨如仰完器盛水瀉之異瓶。一句無遺。此持聞聞法也。歡喜賢住學地。得空無相愿。六根不漏持聞不聞法也。典藏阿難多所含受。如云持雨。此持不聞聞法也。阿難海是多聞士。自然能了常與無常等。若知如來常不說法是名多聞。佛法大海水流入阿難心。此持不聞不聞法也。此經具三教。即阿難一人以三德傳持也云云。釋一時者。肇云。法王啟運之日。大眾嘉會之時。此世界釋時也。大論云。迦羅是實時。示內弟子時食時著衣時者。為人說時也。三摩耶是假時。除外道邪見者。對治釋時也。第一義中無時無不時。廣明時義具如智論第一卷云云。約教則見諦已上無學已下。名下一時。若三人同入第一義。名中一時。登地已上名上一時。初住已上名上上一時。今經初說即是通一時。約別圓接入則具三時云云。釋教主者。佛也。佛名為覺。覺諸煩惱身心二病。因果圓滿方能破縛。劫初無病劫盡多病。真壽時樂短壽時苦。東天下富而壽。西天下多牛羊。北天下無我無人。如此之處不能感佛。八萬歲時南天下未見果而修因。乃至百歲時亦如是。故佛出其地。此世界釋也。日若不出。池中未生生已等花皆未現。日出皆生。佛若不出。天人減少惡道增長。佛若出世。則有剎帝婆羅門居士四天王乃至有頂。此為人釋也。三乘根性感佛出世。余不能感若斷有頂種永度生死流。此對治釋也。佛于法性無動無出。能令眾生感見動出。而于如來實無動出。此第一義說。佛名覺者。覺世間苦集。覺出世道滅。身長丈六壽年八十。現比丘像三十四心樹下成佛者。三藏世尊自覺覺他也。帶丈六像現尊特身。樹上一念相應斷余殘習。即通佛自覺覺他也。現尊特身坐蓮華臺。受佛記者。別佛自覺覺他。隱前三相唯示不可思議如虛空相。即圓教佛自覺覺他。故像法決疑經云。或見丈六之身。或見小身大身。或見坐蓮華臺為百千釋迦說心地法門。或見身滿虛空遍于法界無有分別。即四佛義也。本跡釋者。三佛為跡。一佛為本云云。觀心釋者。觀因緣所生法析之至無。此三藏拙覺。觀因緣即空此通教巧覺。皆覺空也。若先觀空次假后中。此別教假覺也。若觀諸法即空即假即中。是圓覺也。釋住處為三。先釋住。次釋王城。后釋山佛具三身住處有八。應身四住。一壽命住。謂五分法身等。二依止住。謂王城耆山等。三境界住。謂三千界境。四威儀住。謂行立坐臥。報身三住。一者天住。住六欲天。二者梵住。住四禪天。三者圣住。住空無相無愿。法身一住。住第一義空云云。約教者。藏佛從析門發真知無漏。住有余無余二涅槃。通佛從體門發真住二涅槃。別佛從次第門住秘密藏。圓佛從不次第門住秘密藏。二釋城。具存梵音。應云羅閱只摩訶伽羅。羅閱只此云王舍。摩訶此云大。迦羅此云城。國名摩伽陀。此云不害人。無亂殺法也。亦云摩竭提。此云天羅。天羅者即班足之父。昔久遠時此主千小國。時王游獵值牸獅子。共王交通。后月滿來王殿上生子。王審知是子而作告令言。我無子天賜我子。養之長大。足上班駁。時人號為班足。后紹王位喜多食肉。一時遽闕。仍取城西新死小兒。以供王膳。王大美之。敕常準此。廚人自后日殺一人。毒流天下舉國咸怨。千小國王舉兵伐之。擯在五山。羅剎翼輔而為鬼王。因與山神誓殺千王方滿我愿。即以神力捉得諸王。唯普明王后方捕至欲行屠害以祭山神時。普明王悲啼泣恨。而作是言。生來實語而今乖信。班足問言。汝求何信。普明答曰。許行大施。班足論言。放汝行施事畢就我。普明歡喜遠歸本國。作大施會委政太子。心安形悅匍匐就終。班足問云。死門難向。汝既得去。何更自來。時普明王。廣與班足說慈悲心毀訾殺害。仍示一切悉是無常。班足聞信得空平等住于初地。普集千王。各取一渧血發三條賽山神愿。尋與千王都五山中。筑城立舍郁為大國迭更知政。千王住故故稱王舍。又城中百姓七遍起舍。七遍被燒。唯王舍獨免。太子命言。自今已后。雖百姓家悉稱王舍。應免火難。率土遂命便得免燒。故百姓家盡稱王舍云云。又亦云王赦。因普明王放千王。故稱王赦。又此城四天王共造。故稱王舍。又摩伽陀王生一子。一頭兩面四手。以為不祥。裂其身首欲棄草野。有羅剎女鬼名曰梨羅。還合其身以乳養之。年長成人力盈諸國。取八萬四千王。置五山內立城治化。以多王住故稱王舍云云。又摩伽陀者。名持甘露處有十二城。一區只尼大城。二富樓那跋檀大城。三阿監車多羅大城。四弗羅婆大城。五王舍大城。六舍婆提大城。七婆羅奈大城。八迦毗羅大城。九贍婆城。十婆翅多城。十一拘睒彌城。十二鳩樓城。此十二城中。后六少住前六多住。又前六城中。多住王舍城。報法身恩故。少住舍婆提城。報生身恩故也。舍者。王舍城中有六精舍。一竹園精舍在平地。迦蘭陀長者之所造。去城西北三十里。二小力獨山精舍。三七葉穴山精舍。四天主穴山精舍。五蛇神穴山精舍。六耆阇崛山精舍。耆阇崛山此翻靈鷲。釋迦菩薩。昔為鷲鳥于此山中養育父母。從此得名故名靈鷲。又王舍城南有尸陀林。鷲鳥居之。多食死人。人欲死者鷲翔其家悲鳴作聲。人以預知。知人死故稱靈鷲。又山有五峰。東方象頭。南方馬頭。西方羊頭。北方師子頭。中央鷲頭。亦得名為鷲山也。問。佛何故偏于王城中。向鷲山說法耶。答。依法華論云。如王舍城勝于余城。耆阇崛山勝于余山。以佛在勝處故。顯此法門勝也。今此般若是最勝法故。偏就王城耆山說也。中者。表說中道般若也。與大比丘眾下。第六列同聞眾。諸經列眾不出四種。一者影響。謂諸佛菩薩大果已圓。為令正法久住世間故來影響。二結緣眾。見在雖聞而不獲益。但作當來得道因緣也。三發起眾。法身菩薩更相發起。請如來說共益眾生也。四當機眾。植因曠古果遂今生。聞法之時即能悟入也。比丘比丘尼。優婆塞優婆夷等。各有四。義推之可解。文為二。初列眾。二總結。初文三。一此土眾。二他方眾。三化眾。初文為三。一聲聞眾。二菩薩眾。三雜類眾。二乘著空故初列。凡夫著有故后列。菩薩常行中道故中列。又聲聞心形兩勝故初。菩薩心勝形劣故中。凡夫心形俱劣故后。初文二。先聲聞。次緣覺。初文五。一通號。二列數。三行位。四嘆德。五總結。今初與者。言共。釋論云。一時一處一戒一心一見一道一解脫也。大者。亦云多亦云勝。皆阿羅漢故稱大。數至八百萬億故言多。勝諸異道故言勝。比丘五義。一名乞士。清凈自活離四邪命。二破煩惱。見愛滅故。三者名號。如梵漢異相各有名號。四者受具足戒故名比丘。五者比之名能。丘之名怖。能怖煩惱賊故名比丘。四人已上名之為眾云云。八百萬億者。二唱數也。學無下三明行位。既云有學無學。云何皆言阿羅漢。依成論二。羅漢二種。一住。二行。當知行者是學人。住者是無學人。故經云。五戒賢者皆行阿羅漢即是學人。又于此中一文先明德行即學無學。以此人學于無學之行非是向義　八人之中四向三果名學無學。第八羅漢但各無學。皆羅漢者翻三義。一者不生。無明糠脫后世田中更不受生故言不生。二者殺賊。九十八使煩惱盡故名為殺賊。三者應供。智愿具足堪銷物供。此藏通意也。若就圓釋。非但不生。亦不生不生。無漏是不生也。非但殺賊亦殺不賊。不賊者涅槃是也。非但應供亦是供應一切眾生是供應也云云。有為功德下。四嘆德文有八科法門。亦可嘆三人。初四科嘆通教人。次三假嘆別教人。三空下嘆圓教人。又初四科嘆通法假等下共嘆別圓也。初即為四。今初嘆有為無為功德。有為舉智德無為約斷德。若就境論。道諦是有為。滅諦是無為。施物名功歸己曰德。故名功德。無學十智下。次嘆智差別。言十智者。一法智。即欲界系法中無漏智。欲界系因中無漏智。欲界系法滅中無漏智。為斷欲界系法道中無漏智。及法智品中無漏智．是也二比智。于上二界道中無漏稱智。中約四諦辨四種無漏智。如上法智中明。但有法比之殊也。三他心智。知欲色二界系現心心數法。及無漏心心數法少分。名他心智也。四世智。知諸世間有漏智慧也。亦名等智。凡圣同有故。五苦智。觀五陰無常苦空無我也。六集智。有漏法因因集生緣觀時無漏智。七滅智。盡滅妙出觀時無漏智。八道智。道正跡乘觀時無漏智。九盡智。見苦已斷集已證滅已修道已等。智論云。我見苦已斷集已盡證已修道已．也。十無生智。見苦已不復更見等也。諸經或云十一智。智度為如實智。知一切法總相別相。如實正知無有掛礙。是為如實。此獨在佛心中有二乘無分。故但云十智也。有學八智者。是那含人。在修道位中無盡無生智故。但有八也。有學六智者。謂見道中但有四諦及法比等六智也。三根者。次嘆三根德。若修行次第應先辨三根后辨十智。今先說果后明因也。一未知欲知根。無漏九根。和合信法二行人于見道中。名未知欲知根。九根者。謂信等五及喜樂舍意等是也。二知根。信解見得人。思惟道中是九根轉名知根。如前說。三知已根。若至無學道中。是九根轉名知已根云云。十六心行者。次嘆十六觀門。從心之所行故名心行。非心即行也。依修行次應在十智前明。亦先說果也。又只離四諦為十六行。行以往趣為義。修此十六觀法。能趣四實之理。故名行也。苦下四行。一無常二苦三空四無我。集下四行。一集二因三緣四生。滅下四行一盡二滅三妙四出。道下四行。一道二正三跡四乘。又法忍等十六行也。此約通說。若地前四十位為四。十地為十。等覺妙覺為十六。此約別說云云

仁王護國般若經疏卷第一仁王護國般若經疏卷第二

　　　　天臺智者大師說　門人灌頂記


法假虛實觀下。次嘆三假觀門。法假者。色陰法是也。受假者。四陰是也。取此二名是名名假。自實無體籍他方有是名為假。又色陰是法。受等是名。一切世間中但有名與色。而今有三別說也云云。言虛實者。一虛二實。相形得稱。陰法是虛凡夫謂實。智欲了知求不可得。只實而虛名為虛實。此通意也。若說別義者。三假之中各有三觀。法假即虛。是空觀。空即假實。一色一香無非般若。是假觀觀之一字是中觀。以空假是方便道故不立觀名。得入中道方獨稱觀。受及名等類此可解。若圓說者。三法即空即假即中。雙照雙亡是也云云。智度論云。諸法非實凡夫虛假。憶想分別妄謂有人。如狗臨井自叱其影。水中無狗但有相影。而生惡心投井而死。眾生亦爾。四大和合名之為身。因緣生義動作語言。凡夫于中妄起人相。此法假也。生愛恚起愚樂墮三惡道。此受假也。又一切法但從名字和合更無余名。如頭足腹脊。和合故假名為身。如發眼耳鼻口皮骨。和合故假名為頭。諸毛和合假名為發。分分合故假名為毛。諸泥塵和合故假名為分。亦和合諸分故名為塵。此即名假也。以此假故一切法空。三空等者。次嘆三昧德以三假因緣故得三空名。此因果次第說也。以法假故空。受假故無相。名假故無作。故大論云。因三十七品趣涅槃門。涅槃門有三。謂空無相無作等。言空門者。觀諸法無我我所。諸法從因緣和合而有。無有作者無有受者。是名空門。無相門者。觀身雖空而有相在。人著此相故修無相。如說俯仰屈伸住立去來觀瞻言語。于中無實。風依識故有所作者。是識滅相。念念無故。此男女有我心無智慧故妄見有。骨鎖相連皮肉覆機關動作如木人。此無相門也。無作門者。無相亦無。是名無作。此三定諸禪中若無不名三昧。以退失故墮生死中。如說能持凈戒名比丘。能觀空名行空人。一心常勤精進者。是名真實行道人。此三能到涅槃。得三解脫門云云。四諦十二因緣者。次嘆諦緣。此二有同有別。同是聲聞斷見思故名同。利鈍有殊。廣略數異故名別。四諦鈍根者觀。大經有四種四諦。生滅藏教。今所不說。此經具三教有三種四諦。所謂無生無量無作等也。苦等四法審實不虛。名之為諦。若苦集是有漏滅道是無漏此三藏也。若四俱無漏是通也。若四俱亦有漏亦無漏是別也。若四俱非漏非無漏是圓也。十二因緣利鈍者觀。知大經中亦有四種。于四種中各各有三別。一者三世十二因緣。二者二世。三者一世。廣如余說云云。無量功德皆成就者。五結文可知也。復有八百萬億下。二列緣覺眾。文四一唱數。二標位。三嘆德。四結成。初文可知。大仙緣覺者。二標位也。有三差別。一者獨覺。如昔有國王入園游觀。清旦見樹林花果甚可愛樂。時王食已即便偃臥。王諸婇女皆競采摘毀壞林樹。時王覺已。即悟．一切諸法無常。若是以外況內成大仙緣覺。二者因緣覺。出于佛世聞十二因緣斷見思惑．三者小辟支佛。是須陀洹人在人間生。是時無佛佛法已滅．人中七生天上亦爾。不受八生自悟成道。即成小辟支佛也．非斷非常者三嘆德也。過去二因牽識等故非斷。識等滅故三因不生故非常。又三世相續故非斷。無自性故非常。又順則生死無際故非斷。逆則無明燋竭故非常。四諦十二緣下。四結成也。問。前列聲聞亦云諦緣。今嘆支佛更復重明。后列菩薩仍云羅漢者何耶。答。于一境上取悟自差。三獸度河。三鳥出網。河同獸異。網一鳥殊。故大經云。下智觀故聲聞菩提。中智觀故緣覺菩提。上智觀菩薩菩提。上上智觀故諸佛菩提。良由理一見殊。所以諦緣互說云云。問。緣覺出無佛世。今云何列為同聞眾。答。緣覺佛在世亦有。只在聲聞中攝。言出無佛世者。此對聲聞。非謂佛世總無緣覺也。復有九百萬億下。第二列菩薩眾。文五。一數。二號。三位。四德。五結。初文可知。菩薩摩訶薩者。二標號也。菩薩此云道心眾生。摩訶薩此云大道心。亦云大士。亦云開士。若以生滅心行六波羅蜜三祇成佛。此三藏教中菩薩。心勝聲聞道卑羅漢。若以無生心斷見思惑。留余習扶愿受生。十地行圓當知如佛。此通教中菩薩也。若以無量心行無量行。凈佛國土成就眾生。大慈不窮大悲無限。華臺摩頂成功德身。此別教中菩薩也。若以無作心。觀煩惱菩提生死涅槃無二無別非成不成。此圓教中菩薩也。今此所列正列通教。蜜兼別圓云云。皆阿羅漢者。三明位也。若三藏中佛即是羅漢。故本行云。爾時世間有六羅漢。五是陳如等五人。一即是佛也。若通教中三乘共行十地。七地菩薩即阿羅漢。若別教中十向菩薩斷三界惑盡齊阿羅漢。若圓教中十信菩薩斷三界惑盡亦齊羅漢。今皆阿羅漢者。即通教菩薩。大品云。阿羅漢若智若斷是菩薩無生法忍。大集亦云。大法菩薩名阿羅漢。問。若皆羅漢前已辨竟。今何更明。答。以菩薩形無定準。或同凡像或同二乘。若不別明。恐于實混濫。庶幾貴小乘者知大士德齊羅漢。取名相者。悟知菩薩道越凡夫。故更別說也。實智功德下。四嘆德中先嘆智德。實智則照空。方便智照有。有實智故不住生死。有方便故不住涅槃。向者明位雖云羅漢。今此嘆德即異二乘。故別說也。通教菩薩七地中具實智。八地已上具方便智云云。行獨大乘者。次嘆乘。二乘無分故名獨大。此嘆別教菩薩也。四眼者。次嘆眼。菩薩行既未圓。義當無佛眼也。通教當知如佛。義推之眼亦如佛。圓教十信雖是肉眼。名為佛眼。今云四眼者。即別教地前菩薩也。五通者。次嘆通。具天眼等五。除漏盡通。通教未斷無明。別教斷猶未盡。故但云五也云云。三達者。次明過去宿命明。現在天眼明。未來漏盡明。明即達也。十力者。次嘆力。智論云。菩薩十力。一發心堅固力。二大慈力。三大悲力。四精進力。五禪定力。六智慧力。七身不厭生死力。八無生法忍力。九解脫力。十無礙力也。四無量心者。次嘆心。慈能與樂悲能拔苦。喜與眾生增上之樂。如上三心舍之不著云云。四辨者。次嘆辯。法辭樂說義等是也。四攝。次嘆攝。布施愛語利行同事等也。金剛滅定者。次嘆斷。十地上忍定如金剛。碎煩惱山自不傾動。亦名首楞嚴定云云。一切功德下五總結也。復有千萬億下第三列雜類眾。以其中名色非一故言雜類。一別二總。別中四。一人二士三天四賢。初人更二。一男二女。初四。一數二名三德四結。初標數可知。五戒賢者次列名也。五者是數義。戒者防止義。梵云優婆塞此云清信男。于佛法中生凈信心故。又云近事男。以依三寶親近師長承事無失故。離殺盜淫。此三防身業。妄語一戒防口業。飲酒一戒通防二業。廣釋戒相如大論尸波羅蜜說云云。提謂波利等問佛。何不為我說四六戒。佛答。五者天下之大數。在天為五星。在地為五岳。在人為五臟。在陰陽為五行。在王為五帝。在世為五德。在色為五色。在法為五戒。以不殺配東方。東方是木。木主于仁。仁以養生為義。不盜配北方。北方是水。水主于智。智者不盜為義。不邪淫配西方。西方是金。金主于義。有義者。不邪淫。不飲酒配南方。南方是火。火主于禮。禮防于失也。以不妄語配中央。中央是土。土主于信。妄語之人乖角兩頭不契中正。中正以不偏乖為義也。道將鄰圣曰賢。假名行人位也。皆行阿羅漢下。三嘆德也。雖跡同凡夫而本皆羅漢。十地者有三種。若菩薩二乘共行。此通教也。一干慧二性地。三八人四見地。五薄地六離欲。七已辨八支佛。九菩薩十佛地。依此十地則是通教中優婆塞也。大品經云。若菩薩具干慧地。于十地速證菩提云云。大論七十八云。干慧地二種。一聲聞二菩薩。聲聞獨為涅槃故勤精進持戒等。或習觀佛三昧不浮觀等。雖有智慧不得禪定水。故名干慧地。于菩薩則初發心乃至未得順忍者是。性地者。聲聞從暖至世第一。于菩薩得順忍愛著實相不生邪見得禪定水。八人地者。從苦法忍乃至道比忍是十六心。于菩薩則無生法忍入菩薩位。見地者。初得須陀洹果。于菩薩則是阿毗跋致地。薄地者。斯陀含人。欲界九種苦分斷故。于菩薩則過阿毗跋地。乃至未成佛。斷諸煩惱余習氣亦薄。離欲地者。離欲界等貪名阿那含。于菩薩離欲因緣。得五神通。已作地者。聲聞人得盡無生智。無著阿羅漢。于菩薩成就佛地。辟支佛地者。先世種辟支佛道因。今世得小因緣。亦觀深因緣法名支佛也。菩薩地者。初歡喜地乃至法云地皆名菩薩。此借別名名通也。佛地者。一切種智等法。諸菩薩于自地中觀具足。于化他地中行具足。二事具足故名佛地。若別教則初地終至法云。獨自修行不與聲聞辟支佛共。準此則是別教中優婆塞也。圓教云云。回向五分法身具足者。別接通空。以別初地接通教。令不滯界內即色之空。回心向別斷界外無明。成就五分法身故。嘆回向也。言具足者。通教偏真五分等是不具足。別圓中道正觀成就五分方稱具足也。五分法身者。一戒身。二定身。三慧身。四解脫身。五解脫知見身。問。菩薩所作何故回向。答。回向之利其功最善。故凈名云。回向為善利。回向二種。一者所作回施眾生。二者所作回向佛果也云云。無量功德下。四總結也。復有十千下。第二列清信女。文三。一數二名三德。今初可解。清信女者二標名也。梵云優婆夷。此云清信女。皆行阿羅漢下。三嘆德。亦通別中優婆夷也。文二。先總嘆十地可解。次始生下。別嘆十地中功德。文二。今先正嘆。一地三心。從第十回向。始有初地所得功德是初心。停住不進所得功德是住心。滿足功德欲入二地是終心。法華亦云。善入出住等云云。三十生功德下。次結也。復有十億下。第二列居士眾。文四。一數二名三德四結。今初可知。七賢居士者。二標名也。七賢有二。一小乘五停心觀等是也。二大乘。一名初發心人。二名有相行人。三名無相行人。四名方便行人。五名絕種性人。六性種性人。七道種性人。俱在地前。調心順道名為七賢。居士者。外國積財至億名為居士。今此富有七凈財故名居士。信施戒聞慧慚愧名七庶財也云云。德行具足下。三嘆德。謂具足諸德之行。名德行具足。二十二品者。此嘆道品。以在見道前。唯有四念處四正勤四如意足五根五力二十二品也。十一切入者。次嘆十遍處。入者處也。青黃赤白地水火風空處識處名之為十云云。八除入者。次嘆勝處。一內有色相觀外色少。二內有色相外觀色多。三內無色相外觀色少。四內無色相外觀色多。五青六黃七赤八白云云。八解脫者。次嘆解脫。一內有色相外觀色。二內無色相外觀色。三觀凈色。四空處。五識處。六無所有處。七非有想非無想。八滅受想解脫。問。觀未得圣云何今嘆八解脫。答。八中得七。未得滅盡。今從多而嘆也。問。解脫以何為義。答。解脫以棄背為義。初二棄背色貪心。第三棄背不凈觀心。四無色棄背下地心。滅盡令棄背一切所有緣心。問。解脫勝處遍處何別。答。有棄背名解脫。能降境界名勝處。能廣能勝境名遍處云云。三慧者。次嘆慧。謂聞思修。初是干慧地。次是四善根。苦忍已上名修慧。十六諦者。次嘆觀門。如前說云云。四諦者。次嘆諦門。亦如前說云云。四三二一品觀者。次嘆四門。即四觀忍也。從下舉之。暖第四。頂第三。忍第二。世第一法第一。四即四善根。三即除暖位。二除暖頂。一除前三也。又四即四果。三即三果。二即二果。一即初果。此非嘆意。今取前釋。得九十忍者。四結。文二。先別結。次總結。今初。有人云。地前三賢三十心。一一中作下中上。或入住出等三品觀。合九十忍也。有人云。四三二一合成十忍。約三界九地。一一地中各有九品。成九十忍。又曰。諦觀二十。謂十六諦及四諦。品觀有十。謂四三二一。總成三十。各有下中上三品。成九十忍也。今謂九十忍者。是別結。經文中德不可眾多作異說也。但說具足二十二品。下至四三二一。數有八十一品。從此等法出四禪四空滅定。合九十忍。經雖無四禪等文。義推可爾云云。一切功德皆成就。次總結也。復有萬萬億下。第三列天眾。文二。先列色次列欲。初文四。一數二處三德四結。今初。以萬數萬故云萬萬億也。九梵下。二明處此經三本不同。有一本云。復有萬萬億十八梵天。九梵三凈三光五喜樂天。又一本中。但云三凈三光五喜樂天。又一本除五字。初除十八梵天四字。后但有三字無梵字。蓋譯者出沒耳。言九梵者。謂第四禪九天。一無云。二福生。三廣果。四無想。五無煩。六無熱。七善現。八善見。九色究竟也。三凈者。是第三禪有三天。謂少凈無量凈遍凈也。三光者。是第二禪有三天。謂少光無量光光音。三梵者。謂初禪三天。梵眾大梵梵輔也。五喜樂天者。即五支。謂覺觀喜樂一心等也。是四禪中后五凈者。此天義論受喜樂故也云云。天定功德定味者。三嘆德。天定者。謂報生天上得此定。功德定者。謂修德生天而有此定。味者一字為句。即是味著禪定也。有人云。功德定味為句非也。常樂神通者。色界天中皆有修報二種神通也。言常樂簡非報德神通也。十八生處下。四總結云云。復有億億下。二列欲界。文四。今初明數。六欲諸天子者。二明處。此六天中有小五欲。從初四天。至他化自在為六也。十善等者。三嘆德也。十善是因。生天是果報也。功德皆成者四結也。復有十六下。第四列人眾。文四。一數二眾三德四結。今初。云十六國王者。舉國數以標人也。各各有下。第二明眾也。五戒下。三嘆德也。德有三。一戒二善三歸。清信行具足者。四結。四信成就故云清信也。復有五道下。第二總列。前別中但明天人。今則通明五道。修羅等或鬼或畜故但云五道也。又六道中天人先有。三惡之內或有或無。此經無緣故總云五也。此土眾竟。復有他方下。二列他方眾。他處異見云云。復有變下。三列化眾。文三。今初明不思議力能變凈土。凈土者。非寂光之凈。且現華臺實報等凈相也。現百億高座及花者。且明應身大千之化相也。各各坐前下。二明不思議力能現諸佛菩薩。八部者。乾闥婆毗舍阇二眾東方提頭賴吒天王領。鳩槃茶薜荔多二眾南方毗留勒叉天王領。龍富單那二眾西方毗留博叉天王領。夜叉羅剎二眾北方毗沙門天王領云云。一一國土中下。三明不思議力各說般若等。上來列眾竟。他方大眾下。第二總結。他方大眾即結前來第二他方眾。及化眾即結前第三化眾。三界中眾即結前此土眾。十二大眾皆來集會。即總結前三眾差別果。一聲聞。二緣覺。三菩薩。四五戒賢者。五清信女。六七賢居士。七色天。八欲天。九仁王。十五道。十一他方。十二化眾是也。坐九劫座者。結座。劫者級也。級者層也。其會下。結眾廣狹也。問。諸經列眾或有或無何耶。答。若說報生三界。由善惡業力。見佛不見佛由有緣無緣。即有生天受樂至不聞經。乃至地獄燒燃而來聽法。今以大經之義。試為斷之。大經云。于戒緩者不名為緩。于乘緩者乃名為緩。總相明之。乘即戒也。今約別說。乘戒二殊。即以三歸五戒十善八戒二百五十五百戒等。名之為戒。念誦修行禪智施進等。名之曰乘。然戒與乘各有三品。乘有小中大。戒有上中下。若乘戒俱急者。又有三品。如持上品戒急。生無色界天。下品乘急。以無色天身聞佛說聲聞法。中品乘急。聞說因緣。上品乘急。聞說中道等。若持中品戒急。生色界天。下乘急。聞說四諦。中乘急。聞說因緣。上乘急。聞說六度。若持下品戒急。生欲界天。下乘急。聞小乘。中乘急。上乘急。準上說。若戒乘俱緩者。上品戒緩墮地獄。中品緩墮畜生。下品緩墮餓鬼。以乘緩故永不見佛。何況聞法。若戒緩乘急者。得見佛聞法。上品戒緩生地獄中。下乘急以地獄身聞說四諦。中乘急聞因緣。上乘急聞六度云云。若戒急乘緩者。三品戒急得三界身。如乘緩故著人天樂不得見佛。況得聞法。今無色界天眾者。以上品戒急大乘緩故。此經無緣故。不來也。余經有無例此可解。上來證信序竟云云。爾時十號下。第二發起序。文中為五。一佛自現瑞。二時眾生疑。三覺悟如來。四佛升華座。五大眾歡喜。初中更五。一贊佛德。二現瑞時節。三正住十地。四入大寂定。五思緣現瑞。今初。言爾時者當爾之時也。十號者。教主之德。德凡有四。一十號德。二三明德。三斷德。四智德。今初。言十號者。一是如來。二應供。三正遍知。四明行足。五善逝。六世間解。七無上士。八調御丈夫。九天人師。十佛世尊。是十號之數也云云。次嘆三明德以明鑒三世也。次嘆斷德。謂大滅諦。簡非小滅故言大也。金剛智者。次嘆佛智德。釋迦牟尼佛者。上明通號及德。今明別號也。然佛種姓出處不同。或姓剎利。或婆羅門。今姓釋迦者。此云能仁。如長阿含說。昔梵摩谷王四子有過。徙向雪山。令自存活。四子至彼民歸如市。王嘆四子。我子能仁能自存活。因此姓釋。佛第四祖已來始姓釋也。本姓瞿曇。或甘庶種。或日種。或牛糞種云云。牟尼者名也。此云寂默。三業俱寂默也。初年月八日者。二明現瑞時節也。真諦云。如來在世四十五年。說三法輪。謂轉照持。然此三輪有顯有密。密則從得道夜至涅槃夜。俱三轉法輪。顯則初成道七年但轉轉法輪。七年后三十一年中轉照法輪。三十八年后七年中轉持法輪。從轉轉法輪來有三十年。前至二十九年已說余般若。今至三十年初月八日方說仁王。故言初年月八日。此則成佛道。三十七年說此經。乃年七十二歲也云云。方坐十地者。三正住十地。方者正也。正坐佛之十地。非菩薩十地。又佛以別接通坐別十地。欲密顯通教十地正令悟別地。故云方坐也。佛十地者。同性經云。一甚深難知廣明至德地。二清凈身不思議地。三海藏地。四神通智德地。五明德地。六無垢涅槃炎光開相地。七廣勝法界藏明界地。八無礙智慧地。九無邊億莊嚴回向能照明地。十毗盧遮那智藏地。入大寂室三昧者。四入寂定也。欲觀察物機授法藥故。又令知因定發慧故。又作說法儀軌故。佛具智斷尚自觀機。況于凡夫而不審諦云云。大寂室者。即大涅槃也。大經云。涅槃深禪定窟。窟即室義。法華大通智勝佛亦入靜室。與此義同也。又大寂者。即動是寂。室者。即寂而照。大寂是法。室是喻。如室虛能受萬物。般若空理能含多義也。約觀者。室是一法。空亦無二。明暗自殊室空不別。明喻智慧暗喻煩惱。室喻人身空喻心識。日出則室空俱明。喻智生身心俱凈。日入則室空俱暗。喻智滅則身心俱穢。穢凈雖殊而性常清凈。故凈名云。無明性即是明。一切眾生即菩提相。不復更滅。此即證也。思緣放大光明照三界中下。有本云照三界眾生也。第五思緣現瑞。文五。一思緣放光。二頂上出花。三諸天雨花。四佛自生花。五大地振動。今初。思緣者。思于無相緣于法性。自受大樂也。光照三界中覺化境也。問。無色界無色陰。何故照之。答。雖無粗色而有細色。約凡夫二乘不見言無而實有也。復于頂上出千寶蓮花下。二頂上出花。文三。今初。出花。其花上至下。二明豎現。乃至他方下。三明橫現。放光令識智慧之本。出花令悟得道之因。又光欲化當機眾。花令其見作結緣因。前列眾中。無無色界天者。以其戒急乘緩無現益緣。今令非相見花使作當來種子也。時無色界天下。三諸天雨花。前教主現相明有感。今諸天雨花明有應。此則藥病相稱感應道交也。無量變者。心樹花非生死花也。文三。初無色界。次色界。后欲界。皆可見。色天多禪無色天多定。能心樹變花故言變。欲天無此但雨寶花也。其佛座前下。四佛自生花。向明頂上出花。顯正報瑞。今佛座前生花。明依報瑞。劫者層也。是時世界下。五大地振動。放光雨花令其目見。動地令其心動。心動則煩惱動。故大經云。大地動者。能令眾生心動也。動踴覺起振吼等為六。又東踴西沒等六也。地動八緣如阿含說。一大水動時動。二尊神試力時。三如來入胎時。四出胎時。五成道時。六轉法輪時。七息教時。八涅槃時。增一經。亦有八緣。閻浮提風輪從上向下。有地水火風。從下向上次第動。二菩薩入胎。三出胎。四出家學道成道。五入涅槃。六神通比丘心得自在。七諸天命終還生勝處。八眾生福盡相云云。動意者。十地論云。治三種煩惱。一生天眾生樂著天報。振動天宮。令生厭舍起求法心。二造惡眾生不識無常。縱心蕩意。令因地動舍惡從善。三我慢眾生。或因咒力能小動地。起高慢心使見大動。知其力劣也。爾時諸大眾下。第二時眾生疑。文三。一明眾生疑。二申眾疑意。三問眾不決。今初可解。各相謂言下。二申眾疑意。文三。一嘆佛德。次領前事。三騰今事。初文二。先明成人之德有四。一者四無畏德。謂一切智無畏。漏盡無畏。盡苦道無畏。說障道無畏云云。十八不共法自有二。小乘中謂十力四無畏大悲三念處是。三念處者。應貪不貪。應嗔不嗔。常行舍心也。大乘者謂身口意無失是三。四無異相。五無不定心。六無不知已舍。七欲。八精進。九念。十慧。十一解脫。十二解脫知見等無減。十三十四十五。三業道隨智慧行。十六十七十八。智慧知三世無得。二乘無分故言不共。三五眼。謂肉天慧法在佛身上并名佛眼云云。四法身。法身有三。一但空法身。三乘皆有。如善吉七葉巖中禮佛法身。此小乘滅三十二相即空為法身也。二即假法身。謂滅無常色獲常等。我樂凈三亦復如是。三即中法身。謂如來法身非常非無常。樂我凈等亦復如是云云。大覺世尊下。二明德所成人。覺中道理名為大覺。天人所重名曰世尊。前已為我下。領前事。謂從得道后。二十九年說四般若。于靈山說大品。次舍衛說金剛及天王問。后還靈山說光贊及道行。具出光贊云云。人日如來下。第二為今事。謂疑前瑞相等也云云。時十六下。第三問眾不決。文有二。一問。二眾不決。初文二。先舉處嘆德。二明次第舉問。初文三。一明處。依大輪憍薩羅國主波斯匿王。今言舍衛。或云舍婆提城。善見律云。舍衛者是人名。往古有王名為舍衛。見地好立以為國。因居其地。從人得名名舍衛也。波斯匿王下。二舉名。有云。王姓月。聞法之后。更立光名。德行十地下。三嘆德。十地六度道品多是通教也。信三寶及戒不壞名四不壞凈也。行摩訶衍化者。以大乘治國也。次第問居士下。二次第舉問。先問俗眾。寶是寶積。蓋是月蓋。法是法財。凈名是維摩詰也。次問聲聞。后問菩薩云云。無能答者下。二眾所不決云云。時波斯匿王下。第三覺悟如來文三。一明此土設樂覺悟如來。二他方。三共設。今初文二。一三類設樂。謂月光梵天欲天。二聲動世界。先一佛世界。次十方世界云云。彼他方下。二明他方。文二。一來集。二作樂。初中先明四方。次列六方。作樂亦然者。二明作樂也。云云。復共作下。三共設樂。亦是前佛現瑞明能應。今時設樂明有感。即覺悟如來也云云。佛即知時下。第四明佛升華座。即是如來赴感也。又佛現瑞。即良醫也。時眾設樂。即病人求救也。佛升華座即醫人授藥也云云。又放光是身業。入定是意業。即從座起說空觀是口業。又放光動地神通輪。入定得眾生根。是他心輪。說空觀品是說法輪。師子座者。大論云。非是實師子。亦非木石師子。以如來是師子所坐之處。若床若坐。皆各師子床座也。如金剛山王者。金剛喻佛四德法身一切不能沮壞。山王即須彌山。喻佛也。不為八風所動。又華座皆是現實報土。如山王是現尊特身。亦別接通也云云。大眾歡喜下。第五大眾歡喜。有通者在空。無通者居地。上來序分竟

仁王護國般若經疏卷第二仁王護國般若經疏卷第三

　　　　天臺智者大師說　門人灌頂記


　　觀空品第二

言觀空者。謂無相妙慧照無相之境。內外并寂緣觀俱空。故言空觀品也。又凡夫不識外道妄取。二乘耽滯。今菩薩以般若正智觀空非空。超凡越圣。故言觀空也。又凡夫著有二乘著空。菩薩舍有而復觀空也。又觀是能觀。空是所觀能所俱空。真佛知見。故下文云。見境見智非圣見也。此下六品名為正說。大分為四。前之三品明內護。護國一品明外護。散華品明報恩供養。受持品明弘經相貌。初文更二。初略開二護。次問答廣釋。初文四。一知請意。二略正開。三勸發三慧。四歡喜供養。今初爾時佛告大眾者。教所被機也。十六大國王意欲問護國土因緣者。生下外護經文與護國品為本也。吾今先為下。二正略開二護。謂因果也。護佛果因緣。即生此品也。護十地行因緣。即生散華品。十地行者謂護因也。問王但請護國土因緣。佛何故先為說護佛因果耶。答人情粗淺妙理難知。王雖粗情唯請一。而佛粗妙俱施。又若但為說護國。國土安樂增長憍慢。今佛說出世因果。令其厭俗樂入真也。又索少是弟子之禮。賜多是為師之法。又索少表不貪。施多表不慳。又索少施多表慈導之志云云。諦聽諦聽下。三勸發三慧。諦聽令生聞慧。善思念之令生思慧。如法修行令生修慧云云。時波斯匿王下。四歡喜供養。王言善者信順之辭也。大事因緣為茲出世。顯令眾生開示悟入佛之知見。法華以佛知見為大事。涅槃以佛性為大事。維摩思益以不思議為大事。華嚴以法界為大事。今此般若以成佛因果為大事。名字雖別其義一也。故智論佛說般若。無央數眾生當續佛種。是為大事。又大品云。須菩提白佛言。世尊。般若為大事故起。龍樹釋云。能破眾生諸大煩惱。能與諸佛無上大法。名為大事。散華表行因。成帳表得果。蓋眾表慈悲。度物蔭育群生云云。爾時大王復起作禮下。第二問答廣釋。文二。先問次答。初文二。先明修敬。白佛言下二正發問。問中有二。一問護果。二問護因。佛言菩薩化四生下。二佛答。文大為三。初此品明自利行答前問。次教化品明利他行答第二問。后二諦品明二護所依。就答初問文二。初正釋觀空。后佛說法時下。時眾得益。初文二。先正釋。后總結。釋中二。初標宗正釋。后問答重釋。初文二。一正釋。二結行。初又二。一所化境。二能化智。初言四生者。所化境也。天及地獄是化生。鬼有胎化二生。畜生則鳥及龍是四生。人中亦四。爾時人胎生。毗舍佉子從三十二卵生。大山小山比丘從鶴卵生。庵羅波離淫女從濕生。劫初人皆化生也云云。不觀色如下。二明能化之智。文三。初約法。二解釋。三結成。初約五法。一五陰。二眾生。三佛果。四菩薩。五真妄。五陰是所依。眾生是能依。佛是果。菩薩是因。五陰眾生是妄。佛菩薩是真也。今初五陰是有。如是空。若見色見如不免斷常。如則是斷。色則是常。若觀色滅方如。此三藏見。若體色即如此通見。若如即色此別見。若知一切法性真實空。無生滅同真際。等法性無二無別。此圓見。今言不觀色如等。是圓見也。眾生我人如者。五陰眾共生名眾生。我者計內五陰為假名人也。常樂我凈如者。前五陰眾生是顛倒法。非常樂我凈。今佛果得非顛倒法。是常樂我凈。隨盡煩惱有殊。而性常無異。其猶冰水故云如也。知見壽者下。明菩薩有三。一位二人三行。位者十信名知。十解十行名見。向至地名壽者。雖有三別而一如也。菩薩如者。二明人如。六度下。三明行如。問凈名云。一切眾生皆如也。一切法亦如也。眾圣賢亦如也。至于彌勒亦如也。與今何異。答彼是真空。此是妙有。問真空妙有云何。答動即寂真空也。寂即動妙有也。真空故非常。妙有故非斷。真空不住生死。妙有不住涅槃。妙有故能起大悲。真空故能生大慈。問凈名云。一切皆如。此云不觀色如何耶。答若偏觀一切皆如還是斷。若不觀如還是常。凈名云。如令離常見。此云不觀令離斷見。二見既離中道自明矣云云。二諦如者明真妄也。世諦是妄。出世是真也。是故一切法性下。二解釋。文三。一釋。二會通。三舉況。今初。一切法性是真有。真實空是真空。真空故不來。真有故不去。不去則無滅。不來則無生。無滅無生。孰凡孰圣。既無圣凡。誰論觀與不觀也。同真際下。二會通。真際還是真空。法性還是妙有。一色一香悉皆如是。故云同等也。如虛空者。三舉況。空中豈有五陰眾生菩薩諸佛。世諦真諦生滅去。來者乎。恐昧者不解故舉斯況云云。是故陰入界下。三結成。無我是結陰入界眾生等如。無所有相是結佛菩薩及知見壽者等如也。是為菩薩下。第二結行。金剛云。一切賢圣皆以無為法而有差別。即同此文也云云。白佛言下。第二問答重釋。文二。初明三般若教。二明依教發觀。今初。三般若即為三別。初中明實相般若。先問后答。上云不觀色如。今問意者。若云是為菩薩行化十地令諸法皆空者。菩薩為化何等眾生耶。大王法性色下。二答。文二。一明真則無化。二明俗則有化。初文四。一境二觀三征四釋。今初。五陰是地前菩薩境。常樂我凈是地上菩薩境云云。不住色下。二明觀。有人言。不住色者遮住色。不住非色遮住空。不住非非色雙遮住空住有。又不住色遮住色陰。不住非色遮住四陰。不住非非色雙遮住五陰。又不住色遮住色法。不住非色遮住心法。不住非非色遮住非色非心法。又不住色不住有。不住非色不住空。不住非非色不住空空。故凈名云。空病亦空。今解者。具足應云不住色。不住非色。不住亦色亦非色。不住非色非非色。此中略第三句及四句非色兩字也。以色即空故不住色。以空即色故不住非色。以色空無二而二故不住亦色亦非色。以色空二而無二故不住非色非非色。次例四陰。非非住上言不住。今言非不住。只以不住為住。住無所住。金剛亦云。應無所住而生其心也。何以故者。三征意云。何故言住又言不住也。非色如下。四釋。非色如故不可定言住色。非非色如故不可定言住非色也。世諦故下。二明俗則有化。文四。初明二緣故見有眾生可化。二結成上無眾生義。三明邪正二見俱是見。四結成正見。今初。言世諦者。諦有三種。一色諦。二心諦。三空諦也。三假者。謂法假受假名假也。此中三假。非成實中所明。以無三藏故也。名見眾生者。以世諦及三假故有眾生可化也。一切生性實故者。二結成上真諦無眾生義。一切眾生即涅槃相。不復更滅故云實也。乃至諸佛下。三明邪正二見俱是見。三乘聲聞緣覺菩薩也。七賢謂七方便也。八圣謂四果四向也。六十二見。釋者不同。且依大論。于五陰上皆作四句。于色陰云過去色神及世間常是事實余妄語。無常等三句亦然。余陰亦如是成二十。現在有邊無邊等。歷五陰上有二十。死后如去不如去等。亦有二十成六十。是神與身一。神與身異。成六十二見云云。大王若以名名見下。四結成正見。若知諸法但有假名。名之為見。非同世人見一切法也云云。白佛言下。第二明觀照般若。文二。先問后答。問意云。有法既非是大乘。云何照此從上非非見一切法文。而生此難也。大王摩訶衍下。二答。文二。先略后廣。初答意云。大乘見者見法非法。以色等法空故也。法若非非法下。二廣答釋。文二。初正廣釋。二明能觀之智雙照空有。初文二。先明法空性空。次歷法明空。今初。云法若非非法。是名法空也。法性空者。性本若不空。不可令其得空。以性本自空故。諸法皆空也。色受想行下。二歷法明空。文二。先正明。后釋成空義。今初。約六門明空。大論云。五陰空是果報空。十二入空是受用空。十八界空是性別空。以所病不同說斯三種。為疑心數者說于五陰。為疑色者說十二入。為疑色心等者說十八界。六大名遍到空。阿含云。六王諍大。地云我能載。水云能漂潤。火云能燒照。風云能生動。空云能容受。識云若無我者色則敗壞。五雖大而識為主。故云四大圍空識居其中也。四諦是境空。因緣是義空云云。是法下二釋成空義。文二。初就識陰。次例四蘊及諸法。初文四。一標宗。二類釋。三征詰。四釋通。今初。以色法中有五義故空。即生即住即滅者。諸小乘師或云。生前住次滅后。或云。生住同時。皆不免難。何者。若云生前住次滅后。則生時無住。以生前故。若無住者云何有生。以先無住。住于此生。生不得住則無生也。若住前無生則亦無住。以無因故。若生前有住則生住同時。若生滅已方有住者。住非生有。此計異之過也。若生住同時則因果一體生死同相。此計一之失。今云。即生即住即滅者。不同二說。以諸法體念念遷流無有暫止。亦是生時即住時滅時。如疾炎過鋒奔緣經刃不已則來無暫住時。故凈名云。汝今即時亦生亦老亦滅也。即有即空者。色性自空。非色壞故空也。剎那剎那下。二類釋。明念念皆空同上五也。剎那者極短時也。何以故者。三征詰。意云。生滅相違。云何言即生即住即滅等云云。九十剎那下。四釋通。以九十小剎那為一大念。一念中一剎那。復有九百生滅。是故生時即有住滅也。又九十剎那為一念。一念中一剎那。經九百生滅。一念有九十剎那。合有八萬一千生滅。以生滅攝剎那剎那攝一念。如是心法不可得。此明心空。以四大分諸根。諸根不可得。以四微分四大。四大不可得。以粗微分四微。四微不可得。以極微分粗微。粗微不可得。推色至于極微。窮心盡于生滅。色盡心窮豁然無住。無住之住不可名之。強是為空。即護三藏佛果也。若見色色空見心心空。無得無住。此護通佛果也。若見色心二法。而一而異。廣大如法界。究竟若虛空。函蓋相稱。此護別佛果也。若見色心二法本來空寂。不動不住不生不滅。此護圓佛果也云云。乃至色下。第二類釋。四陰及諸法。亦即生即滅即有即空也云云。以般若波羅蜜空故下。第二明能觀之智雙照空有。文二。先明觀照。次明得失。初更二。一照空。二照有。初則無相后是有相。無相者非但無所照。亦無能照照無所照也。大品經中名為真實般若。有相則接別凡圣無量教門。大品經中名相似般若也照空文中更為二別。初明照相以般若智中無毫厘實法故。照一切法空。不見緣者。十二因緣空。不見諦者四諦法空。乃至一切法空者。六大法等空也云云。言不見者。觀諸法空故言不見。非謂不照名為不見。故經云。非見及見名一切真實法也云云。內空下二。明空之分齊。分齊有十二種。大論有十八空。論問云。若少則應一空。若多則應無量。何乃十八。龍樹答云。若略則事不周。廣則事繁難悟。如服藥少則病不差。多則更增疾。今說空亦如是。少說則不能破邪見。多說則近滋廣。此經隨時治病不多不少。唯十二也。內空者。謂內六入無神我。外空者。外六塵無我所。內外空者。根塵合觀。無我我所。有為空者。色心和合生陰界入等。皆無所有。無為空者。虛空數滅非數滅空也。無始空者。外道以冥初為始。破此見故名無始空。性空者。諸法本無。惑者計有。乃至執言如來性等決定是有。為破此見故言性空。故經云。眼空無我無我所。何以故。性自爾故。乃至意亦如是。又華嚴云。觀眼無生無自性。識空寂滅無所有也。第一義空者。本空世諦。世諦不有。此亦是空。般若波羅蜜空者。大經云。大空者是般若空。大論云。十方俱空名大空也。因空者。六度等空。果空者。菩提涅槃空。空空者。大論云。以諸空破內外等法。復以此空破諸空。是名空空。又以空破有。有者云空。若執空為是。須以此空空破也。但法集故有下二明照有。文三。初三假門明有。如上說。因集故有下。二四諦門明有。因集是生死因即集諦。果集是生死果即苦諦。十行即道諦。從十信心乃至十地各有十種行門也。佛果是涅槃即滅諦也。乃至六道一切有者。三約六道二十五有等明有。云云。善男子若有菩薩下。第二明得失。文二。初明邪觀是失也。二明正觀是得也。今初。若菩薩發心行學般若。見有法有眾生我人知見者。世間凡夫無異也。于諸法而不動下。二明正觀。文二。一明行。二明位。今初。言不動者。即色是空非析色也。不到者。大品云。平等之法一切圣人所不能到。須菩提白佛言。乃可余圣不到。佛何故不到。佛言乃至佛亦不到。何以故。佛即平等。平等即佛。佛與平等無二故不到也。不滅者。空即是色也。無相者。色空空色皆無相也。無無相者。無相亦無也。下例諸法云云。是即初地下。二明位。文二。初明正觀。后示說處。初文三。一位二名三用。今初也。言一念者。謂從第十回向。以般若慧一念之中即有初地。是時具足八萬四千度也。依賢劫經。始從光耀度終至分布舍利度。合有三百五十功德門。一一各修六度。即二千一百。復將二千一百對十法。謂四大六衰。又對十善。一一皆有二千一百。即二萬一千。又將二萬一千對四眾生。多貪多嗔多癡三毒等分。各有二萬一千。合之即有八萬四千也云云。即載名下。二就名明正觀。有本云。即能運名摩訶衍。載運義同也。約體則是般若。約用即是大乘。即滅為金剛下。三約用。能滅煩惱如金剛破物。謂第十地末后一念也。能離散亂故名定。此中一行具無量門也。如光贊下。二示說處也。大王是經下。第三贊文字般若。文五。一明多佛共說。二舉喻。三格量。四舉況。五明信解相。今初也。釋論云。一字曰字。二字曰名。二字不合不得為名。若合說者始得為名。四字等名句。句下所詮名味。于恒河下。二舉喻。百億須彌百億日月鐵圍大海等。是一大千界。如河中沙一沙是一世界。滿中七寶以施眾生。及得四果也。此中有財法二施意。但文似隱也云云。不如下。三格量。無漏之心起一念信。勝前二施。何況解一句者。四舉況。信但不謗。解能利他。則信淺解深。此約鈍根生。若如法華云汝舍利弗尚于此經以信得入者。此乃即信是解。約利根說也。句非句下。五明信解相。文三。一明文空。二明文義俱空。三明人法俱空。今初也。句是有。非句是無。非非句是非有非無。非有非前有句。非無非前無句。又句即文字也。非句即文字之性離也。非非句非前文字及性離之見也云云。般若非句句非般若者。二明文義俱空。般若非句是義空。句非般若是文空。以即文非般若即般若非文。離文無般若離般若無文。文中無般若般若中無文。如是互求不可得故即自空也。又文及般若自他共離。求不可得故空也。般若亦非菩薩下。三明人法俱空。文中亦合明人空。但文略故也。自為二別。一約因位辨法空。二約果位辨法空。初文三。今初標也。般若是法。菩薩是人。般若中求菩薩不可得。即是法空。何以故者。二征也。十地下。三釋。若約通教。即三乘共行十地說始住終。若約別教。即菩薩十地明始住終也。亦非薩婆若下。第二約果辨法空。梵云薩婆若。此翻一切種智。一切種智即佛果也。佛果亦空。故云亦非薩婆若也。摩訶衍是乘。能乘人既空。所乘之法亦空也云云。大王若菩薩下。第二依教發觀。文二。初明邪觀。二明正觀。今初。見境者見實相般若也。見智者見觀照般若也。見說見受見文字般若也。如是執見。是凡夫顛倒妄想非圣見也。又見境謂見塵。見智謂見識。見說見受謂見人。妄執宛然非圣見也。見三界下。第二明正觀也。文二。初約染凈因果以明空相。二約無聽說以辨空相。初文二。初明生死空。后辨佛果空。前更二。初正明生死空。后釋空所由。初文二。一明正使空。二明習氣空。初文二。一明分段生死。后明變易生死。初更三。今初。明果空也。三界是器世間。眾生是假名世間。果報是五陰世間。謂三界依正也。六種起下。二明業空。以六識取六塵。起諸煩惱貪著五欲。展轉無量蘊積含藏。名之為藏。無自性故名之為空云云。三界空下。三明煩惱空。三界之本一念癡心。闇于前境名曰無明。有此無明即生三界。無明如地能生萬物故名本也。三地九生下。二明變易生死空。有人言。三地者。一見地。從十回向至三地。二修地。從四地至七地。三究竟地。從八地至十地。此別接通意也。九生滅者。前三地中各有始住終。云九生滅也。又變易生死三界中。各有三種意生身。三界名三地。各有三種意生身生滅。名九生滅也。從初地至五地。名三昧樂意生身。六七二地名覺法自性意生身。八地已上名無作行意生身。此通別教意生也。余無明習者。上明五住正使。此第二明習氣空也。金剛菩薩下。二釋空所由。由此菩薩得理盡三昧故。一種生死煩惱業等皆空。所言惑者。謂迷妄之心造生死業。不達心源名之為惑。即是煩惱。果者即正報。果有生滅故得名空。有果空者。即三界依報空故。又果空者。謂變易生死空。因空者。謂三界業煩惱等空也。理盡三昧者。謂菩薩得此三昧。達理盡源極無明本故。名理盡三昧也云云。薩婆若下。二明佛果空。文三。今初。明智斷空。薩婆若亦空者。是智空。滅果空者。是斷空。或前已空者。是正因佛性空。佛性本自空。非推之使空故言或前已空也。佛得三無為下。二明無為空。智緣滅者。觀心佛正觀心滅于煩惱。名智緣滅。非智緣滅者。謂正因佛性。性本自凈無煩惱垢。不勞觀行而滅惑也。虛空者無色現處是也。薩婆若下。三結果空也云云。善男子下。第二約無聽說以明空相也。文中法喻合。可見。聽說如虛空者。大品云。聽如幻人。聽說如幻人說。故無聽說。凈名云。夫法說者無說無示。其聽法者無聞無得。法同法性者。凈名云。法同法性入諸法故。以此例諸故皆如也。大王菩薩下。第二總結。先結能護體也。護般若下。二結能護用云云。佛說下。第二明時眾得益。文二。先時次益。法眼凈者。謂初地已上見中法。非小乘中法眼也。性地者。謂三乘共行十地。略九舉一也。信地者。即四不壞信十信菩薩是也。大空大行。即別教初地圓教。初住已上皆名大空大行也云云。問佛說般若。何故得益不同。答法華經云。一地所生一雨所潤。根莖大小差別自殊。如其種性各得生長。今說般若亦復如是。雖說一法得益自差也

　　菩薩教化品第三

初三品明內護中。今當第二釋護十地行。即是明利他答第二問也。言教化品者。菩薩以利物為德。教諸眾生離一切惡。化諸眾生修一切善。又佛將此法教化眾生。得成菩薩。故云教化品。又以此法化諸國王。令識般若故也云云。品文二。一發問。二佛答。今初也。文有二意。一揲前品中護十地行菩薩。即能護人也。次云何行可行等者。正是問辭。一問菩薩自利行法。二問利他行。三問所化眾生之相云云。又初問自利依何修行。故以五忍答之。次問利他依何位行。故以十地行答之。后問何相眾生可化。故以幻身見幻化眾生而教化之。又此經說通自他。而就他說為正。故文多利他行。故譯者亦以教化標目。佛言大王下。二佛答。文二。初答前二問。次答第三問。前文三。初正答二問。次以偈贊佛。后如來述成。初文更二。一正答前問兼利他。二正答后問兼自利。前文更三。初略答。二廣答。后總結。略答復三。初標數者。準下結諸佛菩薩本所修行。今隨問而答。故但云是菩薩法耳。二伏忍下列名也。地前三賢未得無漏未能證。但能伏不能斷。故為伏忍智也。以有智故能伏煩惱。初地二地三地得無漏信名信忍。四五六地趣向無生名順忍。七八九地諸念不生名無生忍。十一二地得菩薩果名寂滅忍。以初地得無漏信。此別教意也。七地得無生忍。即別接通意也。然此五忍諸經不同。若依本業瓔珞云六性。一習種性。二性種性。三道種性。四圣種性。五等覺性。六妙覺性。即是十住十行十回向十地等覺妙覺也。亦名四十二賢圣云云。名為諸佛下。三總結也。善男子下。第二廣釋五忍即為五別。初伏忍中三賢不同即為三別。先釋十住文為五別。一明方便。二明入位。三顯力用。四釋超過。五成圣因。今初。言發想信者。十信之中未入十住。不見道理。但能想信。想信若成即入十住。言恒沙者發心者多也。如大經云。如庵羅樹花多果少。如大魚母胎子。雖無量成就者少。此言眾生欲求寶渚。至于中路咸悉退還也。于三寶中下。二明入位。于三寶田中生此十心也。善順故信不退名進。決斷名慧。不動名定。能舍名施。防護名戒。不失名護。上求曰愿。至菩提名回向。是為菩薩下。三明力用。以十住菩提作銅輪王。王南西二方。名少分化眾生也。已超過二乘下。四釋超過。此圓教大乘十信則與二乘齊。十住則斷無明過二乘地也云云。言一切善者。十信名善。故下經云。十善菩薩發大心長別三界苦輪海。言超過二乘。即聲聞緣覺。一切善地。即十信菩薩也。一切諸佛下。五成圣因。十心是因。諸佛菩薩是緣。因緣和合故成圣胎也。即以中道一心三觀為種子。斷一品無明即能見佛性。故成圣胎也。次第起干慧下。第二明十行。有本云復次善男子。今且依次第解也。文四。一明位。二辨體。三明化他。四釋離患。今初明位。即三忍中第二忍也。前下伏忍即是聞慧。今中伏忍即是思慧。言干慧者無定水也。故云是思慧耳。經千字者非。瓔珞中有六性。亦名六慧。言六性者。即習種性種道種圣種等覺妙覺等也。言六慧者。謂聞思修無相照寂寂照等也。習已成性名種性。有十心者總標其數也。所謂四意止下。二辨體。文三。今初明四念處。意止者。謂以智慧令心止住。意即心王也。身受心法者。明所觀之境也。苦無常等明能觀之體也。觀身不凈能除凈倒。觀受是苦能除樂倒。觀心無常能滅常倒。觀法無我能除我倒也。三意止下。二明三善根。以慈故無嗔。施故無貪。慧故無癡也。三意止下。三明三世忍。心緣過去無明及行名因忍。現在五果及現在三因。名因果忍。未來兩果名為果忍。又于一切法。皆有此三。如種子但因。如苽瓠亦因亦果。能作果等是因。結實成種是果。種等但果非因。此約一時三世論也。是菩薩亦能下。三明化他也。已能過下。四明離患。文中先明離內患。即我人知見等也。及外道下。次明離外患也。復有十下。第三明十回向。有本云。復次善男子。修行上伏忍。進入平等道。名為道種性地。文有四。今初標位也。謂欲入初地能與圣道為因性。故名道種性。所謂觀色下。二出體。文三。初明五忍。中初列五陰。是所觀法。得戒下。是能觀智。由觀色陰便得戒忍。以作無作戒皆色陰也。準此經文。作無作戒皆是色攝。觀識陰故得知見忍。以了別識與知見文類相似也。觀想陰得定忍。以從倒想能入于定。如無色界天由想故成。觀受陰得慧忍。以依受故立四禪天。由于禪故能發智慧。觀行陰得解脫忍。以行無常故得解脫忍。問何故色下而說識。答四陰皆心為主。由識分別于色。由色故識方能行。相生義便如此說云云。觀三界下。二明三忍。以觀三界苦果空故得空忍。觀三界因空故得無愿忍。以煩惱業為集諦故也。觀三界因果空故得無相忍。證因果空成無相觀也。二諦虛實下。三明二忍。以觀俗諦是有為法得無常忍。觀真諦是無為法故得無生忍。無常忍即小乘藏教。無生忍即大乘通教也。出體竟。是菩薩十堅心下。三明攝化。以道種性菩薩作金輪王。化四天下也。又十堅心者。即結上五三二忍成十堅也。生一切眾生善根者。四明勝用也。伏忍三品竟云云

仁王護國般若經疏卷第三仁王護國般若經疏卷第四

　　　　天臺智者大師說　門人灌頂記


又信忍菩薩下。第二明信忍。文四。今初標名配位。言信忍者。以無漏信三寶等故名信。言善達明中行者。配位。如下經說。善覺初地菩薩。證人法二空故名善覺也。達即離達。謂二地菩薩。離破戒垢達真俗理故名離達。明即明慧。謂三地菩薩智慧光明照諸法故故名明慧。五陰假人于中修行名中行者。下經云道行人。此道成人名行人。斷三界下。二明離障。以色煩惱粗故。于此三地而斷云云。能化百佛下。三明攝化。三等差別配對三地可解。問信有幾種。答略有三種。一想信。輕毛菩薩十信是。二久信。三賢菩薩是。三證信。初二三地是也云云。常以十五心下。四明發行種子。四攝者。布施愛語利益同事。四無量者。慈悲喜舍。四弘誓愿者。瓔珞經云。愿一切眾生度苦斷集證滅修道。名四愿也。乃至成佛。從于初地用此十五心為根本云云。順忍菩薩下地三明順忍。文三。今初標名位。順無生忍觀而未正得。故名順忍。見勝現法者。即是位也。見謂順忍下品見理道品分明。即第四焰地。勝即中品第五難勝地。難勝有二義。一教化眾生。二不從煩惱。于二事得勝名難勝地。見法即第六現前地。因緣觀解現前故也。能斷三界心等煩惱縛者。二明除障。前斷色煩惱。此斷心煩惱。又前斷見惑。此斷思惑。故言心也。故現一身下。三明攝化。前信忍明化身。故云現百身千身萬身。今順忍明實身。故云現一身于十方佛土化眾生也。問云何一身現于多土。答不思議力神通變化令眾見也。又無生忍菩薩下。第四明無生忍。文三。今初標名位。謂以自他共無因。求色心二法不可得。于此得智名無生忍。所謂遠不動觀慧者。此配位也。遠即第七遠行地。能至有功用心后邊故。不動即第八不動地。有相煩惱不能動故。觀慧即第九善慧地。四無礙解化眾生故。亦能斷三界心色等煩惱。習者二明除障。前各斷一重。今雙斷正習也。故現不可說下。三明攝化分齊云云。復次寂滅忍下。第五辨寂滅忍。文四。初標名位三。一標名者。前之四忍未盡法源。今之一忍寂諸心色滅于想習名寂滅忍云云。佛與菩薩下。二明證用。金剛是喻。三昧是定。有以煩惱如金剛。以其堅靳不可即斷。非佛智力無能斷者。如經中龜甲羊角所能破者。是此義也。有以智慧如金剛。能破煩惱不為彼損。亦大經中。如金剛寶瓶無嘶破聲。是其義也。今佛與十地菩薩同用寂滅忍。入金剛三昧也云云。下忍中行下。三配位。下忍即法云。上忍即佛也。薩婆若此云一切智。又無礙道因位攝故名下忍。解脫道果攝故名上忍。又法云與佛同入金剛三昧。前心名菩薩后心名佛。無有中間故。但上下。全之四忍俱是因位故有三品。問諸經有等覺。何故此中不立。答若依余經即合有三品。下品十地。中品等覺。上品妙覺。今般若附通不同別教。故但論法云即及佛地。故大品云。十地菩薩當知如佛。如者未是義。大經亦云。十地菩薩見性未了。此皆通教意也云云。共觀第一義諦下。第二辨除障。文三。初明所觀之境。同觀真諦而明昧不同。如大經云。如十地菩薩聞見佛性。諸佛如來眼見佛性。又十地菩薩名有上士。佛名無上士。又菩薩如十四夜月。佛如十五夜月等云云。斷三界心習者。二正辨除障。前無生忍中雙斷心色粗習。今此忍中。永斷心法細習也。無明盡相下。三明二道差別之相。無明盡相為金剛者。此無礙道也。言盡相者未盡之義。如煙是火相而未是火。金剛喻定。是盡無明之相而無明未盡。問若無明未盡應是煩惱。何故前文。佛與菩薩同入此定。答無明之性即是于明。如燈生時即同滅時。只以一念無明心變為明。微明即菩薩。大明即佛也。盡相無相為薩婆若者。此解脫道。前金剛下定。但盡色心粗細之相。不得名一切智。今佛地非但盡相亦盡無相。故得名一切智。可謂緣觀雙冥境智俱寂也。超度世諦下。第三約諦辨異。三賢多住世諦十地多住真諦。真諦即無。世諦即有。超世諦故非有。超真諦故非無。非有非無即薩云若。問薩婆若薩云若有何差別。答有二說。一云同。二云異。同者彼此無殊。異者薩婆若是一切智。薩云若一切種智。今謂。說五忍文寂滅忍中既唯分二品。不應更有薩婆若薩。云若之別。復說即有密明等覺之義。即于寂滅忍中有上中下。下即十地。中一切智。上一切種智。若依經超度二諦外為第十一地薩云若者。即依前釋云云。無緣大悲下。四明攝化分齊。文二。今初略者。一切眾生在于三界。佛以大悲而濟拔之。法華云。諸子游戲來入此宅。長行即云。長者驚入火宅。凈名云。菩薩病者從大悲起。皆此意也。大悲是能化心。眾生是所化境。薩婆若是能化體。大悲有三。一眾生緣悲。外道亦有。二法緣悲。二乘亦有。三無緣悲。唯佛獨有。善男子下第二依宗廣釋。文三。初約正理三界者欲色無色等三也。藏者能含六道四生也。果者分段報果也。報者苦樂等報也。二十二根者。眼等六根苦樂憂喜舍五成十一根。男女命三信進念定慧等五成十九根。未知根欲知根知已根成二十二根。二十一根不出分段三界。知已根不出變易三界。諸佛三身亦不出三界者。以法身即應化也。大經云。今我此身即是法身。法華云。常在靈鷲山及余諸住處。普賢觀云。釋迦牟尼名毗盧遮那遍一切處。華嚴云。亦名釋迦亦名舍那等。既知三身即一身。亦須知界外即界內也。三界外無眾生下。二明聽說。說云界外有眾生可化者。此外道說。非佛說也。問界外實無眾生耶。答圣教不同。有無異說。此經則云界外無眾生。余經則有。法華云。余國作佛三百由旬外權置化城。凈名云。上方界分度如四十二恒佛土。有佛名香積。若界外無人。豈容三界內。上方更有爾許佛土耶。故知亦有。問此經云無。余經云有。如何會通答此經云無。無變易眾生。余經云有。有變易眾生。故大論云。聲聞生界外白銀世界無煩惱名。只約無煩惱即云無眾生。而聲聞無明未斷。豈實無耶。此文正是通教意。偏論界內煩惱眾生也。衛世師外道說有六諦。大有經是其一諦。彼經說云。此三界外別有世界。若言三界外別有眾生。同彼外道說也。實理而論。若言界外有眾生。即同外道。若言無即同二乘。諸佛菩薩見者。即不有不無。不有不無即非如非異。非如非異即不如三界見于三界。如斯等事法華中佛方顯了說也。大王我常下。第三引昔證今。我昔常說。斷三界煩惱果報盡名為佛。豈于三界外別有眾生耶。自性清凈名薩云若性者。即正因佛性一切眾生佛及菩薩同共有此。豈于三界外而更別有眾生可化也。眾生本業下。第三總結。文二。初總結五忍。眾生本業即煩惱。諸佛菩薩未成道時。亦有煩惱。由煩惱故修諸功德智慧。今得成佛。佛本煩惱與今眾生無異。故名為本。五忍中十四忍具足者。二結廣略。略即五忍。廣即十四。謂三賢是三十地及佛地成十四也。上來答前問兼利他竟。白佛言下。第二答后問兼自利。文二。先問后答。今初揲前問。是故更重申。十地是菩薩本業。菩薩于生死菩提無染名本業清凈。以凈法教化眾生。不同凡夫二乘雜煩惱法化眾生也。問雜煩惱化眾生有何失。答自既有縛。豈能化他凡夫。則師既墮弟亦隨墮。二乘則謗佛敗法。于諸眾生而起怨心。豈成利益耶。佛言從一地下。二答。文二。先略后廣。初又三。初明凈業所依。謂從歡喜乃至法云。問何故但說十地。答地前三賢。賢而非圣不名本業清凈。妙覺一地妙果已圓。故于因中舉十地。答自所行下。簡二行。一自行處即十地境。二佛行處謂妙覺地境。前十地但行自所行處。后金剛心通行二處。故下文云。得理盡三昧同佛行處。又瓔珞云。佛子菩薩爾時住大寂門。乃至過十地外與佛同坐也。一切知見故者。三釋成清凈。以佛五眼方能見一切法。以佛三智方能知一切法也。本業者下。第二廣答。文三。初標次釋后結。今初。可解。若菩薩住下。二釋十地為十。今初釋善覺地。文五。今初明土寬狹。言住百佛國者。國土有三。一說法土。百億日月化小乘。二神通土。億億日月化中乘。三智慧土。無量世界化菩薩。今言百佛國土者。說法土也。作閻浮提四天王者。二配位。化于四王中。作南方增長天王。以閻浮提勝于余方。有佛出此處故。又次第作四天王。依十地經。初地菩薩作閻浮鐵輪王。不言四天王。瓔珞云。修行一劫二劫三劫。十信善者有三品。上品善鐵輪王。化一天下。中品善粟散王。下品善人中王。十住銅輪王。十行銀輪王。十向金輪王。初地已上琉璃輪王。十地經初地作鐵輪王。此別教意也。瓔珞及此經。十善作鐵輪王圓教意也。修百法門者。三顯法門也。即自利行。于十善中一一更明十善故言百法門。二諦平等心者。四釋地中別行也。即俗即真故言平等。化一切眾生者。五釋地中通行也。地地皆用化生為行。已下九地文句類此可解。住千佛下。二釋離達地。忉利天此云三十三天也。地經云。二地作金光王。瓔珞與此經同。千法門者。于前十善中一一各行百善也云云。住十萬下。三釋發光地。地經作忉利天王。瓔珞同此。住百億下四釋炎慧地。地經作炎摩天王。瓔珞同此作兜率天王。道品即三十七道品也。住千億下。五釋難勝地。二諦者真俗也。四諦者苦集滅道也。八諦者有作四無作四也。又苦空無常無我及常樂我凈處八也。地經作兜率天王。瓔珞同此作化樂天王。住十萬億下。六釋現前地。地經作化樂天王。瓔珞同此作他化天王。住百萬億下。七釋遠行地。地經作他化天至。瓔珞經云梵王。常以二智化眾生也。住百萬微塵下。八釋等觀地。地經作梵天王王一千界。瓔珞云梵師子瓔珞光光天王。雙照真俗不相違名為方便智。于入觀中能發神通名神通智。住百萬億下。九釋善慧地。地經作梵王王二千界。瓔珞經作凈天王。住不可說下。十釋法云地。地經作大自在天王王三千界。瓔珞作大凈居天王。大自在大凈居大凈天皆同也。學行已滿名理盡三昧。唯有一行是如來行。所謂大般涅槃菩薩亦得名同佛行處。無明是三界之本。此惑已盡即三界原盡也。是故一切下。第三結。文二。先結菩薩業。若十方下。二結如來業。又是答釋妙覺地也。爾時百萬下。大章第二月光偈贊。文三。一時眾供養。二月光贊佛。三大眾得益。初又二。初財供養佛。合掌下。次法供養云云。今于佛前下。二月光正贊。文二。一明贊處。世尊導師下。二正發言贊。偈者竭也。攝義竭盡故名為偈。四句為偈。句有三四五七等差別。若梵天以三十二字為首盧偈。即以八字為句也云云。五十九行大分為三。初六行總頌上義。二四十五行別頌十四忍。三八行總結頌五忍。初人三。前三行嘆別相三寶。次兩行嘆五忍。后一行嘆一體三寶。初文三。佛法僧差別也。眾生及器二世間俱尊名世尊。引導匠成名導師。導師不同。有世間導師出世導師。出世中有拙度巧度次第度一心度等。金剛體嘆法身也。心行下。二兩句嘆法寶。凈名云心凈已度諸禪定。此中云寂滅。凈名云。三轉法輪于大千其輪本來常清凈。此中云心行寂滅轉法輪。一句包之義理不失。又初句嘆佛身業。次句嘆心業。次句嘆口業。又佛五事具足。一世尊威德具足。二導師智慧具足。三金剛體法身具足。四心行寂滅解脫具足。五轉法輪化他具足云云。捷疾應機名辨。八音者。梵摩喻經云。一最好聲。二易了聲。三調和聲。四柔軟聲。五不誤聲。六不女聲。七尊重聲。八深遠聲。洪者大也。時眾下。三嘆僧寶。文中。總前大眾天無出家法。今言出家者。約心說也。三乘共行十地。故云成比丘眾菩薩行也。又人身出家成比丘眾。天心出家行菩薩行也。五忍功德下。二別嘆五忍。三賢十圣是因位名忍中行。佛居果地窮原盡理名能盡原。又十四皆云正士者。即四十一地也。十地為十。住行向及等覺名為四。成十四大士。圓教十四圣人。皆以一心三觀諦了諸法名忍中行。毗盧遮那眾行休息名能盡原云云。佛眾法海下一行。三嘆一體三寶。佛是佛寶眾是僧寶法是法寶。包含如海蘊積如藏。故無量功德攝在其中也。十善菩薩下。第二別頌十四忍。文五。初九行頌伏忍。二十行頌信忍。三八行頌順忍。四十行頌無生忍。五八行頌寂滅忍。初文二。前兩行頌伏忍方便即十信也。復有七行頌伏忍功德。即三賢也。初文二。先一行明離過。次一行明攝位。今初。古人云。十信菩薩由發大心求出三界。雖未能出。已能遠離惡道等苦。故言長別。今則不然。若別教十信是外凡。未能暫離。豈能長別。若圓教十信斷三界惑。至十住初。即斷界外無明等惑。以其但斷三界四住與羅漢齊。長別苦海。與二乘人同生方便有余土。若羅漢支佛。于彼土遇余佛為說法華經。即成菩薩進斷無明。若十信菩薩縱未聞法華。亦能漸次自斷無明。豈以不生惡道便是長別苦海。問此十信。與別教中何位相似。答奪而論之。別教地前次第修證。十住修從假入空觀。十行修從空入假觀。十回向修中道正觀。圓教十信即能圓修三觀。不可論同。與而言之。即別教十回向齊。問與前二教何位齊。答奪而論之。藏通二教巧拙雖異。但見于空不見不空。未識中道。圓教十信具修三觀。與前二教不可格量。與而為論。圓教十信藏通佛與二乘俱斷見思。即與藏通等佛地齊也。所言大信者。謂誓愿大度生大說法大慈悲喜舍大也。區分各別名界。三苦八苦八萬四千苦名苦。回轉不息如輪。沉浮出沒如海云云。中下品善下。二明攝位。修行十善必具三心。中下二心為粟散王。小王眾多猶如粟散。上品心行十善為鐵輪王。王閻浮提。其鐵輪寶廣一俱盧舍云云。若瓔珞上品鐵輪。中品粟散。下品人王云云。習種銅輪下。第二伏忍上中下功德文二。初兩行別嘆三品。為三輪王。次五行總嘆三品。今初。十住菩薩習種性人。作銅輪王王二天下。其銅輪寶廣二俱盧舍。十行菩薩性種性人。作銀輪王王三天下。其銀輪寶廣三俱盧舍。十回向菩薩道種性人。作金輪王王四天下。其金輪寶廣四俱盧舍。七寶者。女寶．珠寶．輪寶．主兵寶．主藏臣寶．象寶．馬寶等也。伏忍圣胎下。二總嘆三品。文二。初一行列三十心。與十圣作胎故名圣胎。三十人總標數。十住下別列。經作信字。有人云。信即十信止則十住堅則十行。此恐與經文義理相違。有人云。信即十住止則十行堅則十回向。此則得義違文。今謂住信相似。傳寫者謬。應作住字讀之。三世諸佛下。二正嘆功德。文四。初嘆伏忍能生諸佛。以伏忍為入道之初門菩提之關鍵。誰人出不由戶。故三世諸佛由此而生。一切菩薩下。羅嘆伏忍能生菩薩。大海有本。所謂眾流。眾流之本必有涓滴。菩薩之行本乎伏忍。伏忍成立由于信心。若能發信心。入圓十住即斷無明。無明盤礴非一心三觀所不能斷。能斷之智從十信生。故佛嘆云信心難也。若得信心下。三明功能。若得圓信心必不退轉。即得入于初地之道。此中經文包含兩教。若約別教。即從十信漸進不退登于歡喜。若是圓教十信心菩薩即不退轉便登初住。圓教初住即別教初地。故華嚴及下經文亦以十住為十地也。必不退者。圓教十信必不退墮凡夫二乘及于三界。問本業瓔珞說十住中。第六住正觀現前。值佛菩薩善知識所護。則出七住常不退轉。七住以前名為退分。如佛初會有八萬人退。如凈目天子法才王子舍利弗等。欲入七住值惡因緣退落凡夫不善惡中作大邪見。今此經中不言退者何耶。答人心如面各各不同。大圣隨機故亦差別。有說十行菩薩性種人。猶退墮地獄。又初阿僧祇劫猶退墮者。即入回向人亦有退墮。瓔珞第一說十住第七名住不退。七住已前即有退義。約教而斷。初阿僧祇退者三藏意。十行退者通意。十回向退者別意。十信退者圓意。今云信心不退進入初住之地。即圓義也。教化眾生下。四明利他。上句明化他之行。教化眾生令常覺悟必不退轉。下句結嘆初心也。大經云。發心畢竟二不別。如是二心前心難。般若云。能生一念凈信。于無量佛而種善根。法華云。于無量劫行五波羅蜜。不如聞佛壽命生信等。皆斯義也。善覺菩薩下。第二頌信忍功德。文二。先頌三品。后后嘆。初文三。一四行頌初地下忍。次兩行頌一地中忍。后兩行頌三地上忍。初文二。初一行半嘆作王功能。俗如幻有真如幻無。心雖非實不無于幻。于幻宛然故云雙照。真俗空故故云平等。始登一乘下。二兩行半明入地功德。以一心三智住于諦理名住。能生諸德名地。地即別教初歡喜地。住即圓教初歡喜住也。于一心中即修三觀。萬德萬行并在其中。華首經云。一切德并在初發心中。即其義也。于第一義而不動者。別教則十回向菩薩修中道正觀未證故有動。至初地證得則無動。圓教則十信。修一心三觀猶有動。初住證得方無動也。離達開士下。二兩行頌信忍中品。離達者。離破戒垢通達三觀。別教二地圓教二住。開士者開空法道也。大士正士開士等。并一義也。忉利明王位。現形明化。無緣等明智。世諦無法可緣。真諦無法可相。無緣無相即是中道第一義諦。無無者。一無無緣。一無無相。此二俱無。云何有生。故云無生。既真無生。何得有照。云何無二照。照無所照不二故也。明慧空照下。三兩行頌信忍上品。別則三地達人法二空得忍成就名空照。圓則三住即空即假即中名空照也。應形下明化也。忍心下明智。三諦即一諦。三心即一心。故云無二。即有即空故云出有入無。即空即有故云變化生也。善覺離明下。第二總結信忍。能滅三界色煩惱。即色是空。還觀三界身口色。即空是色。法性第一無遺照。無非中道也。有本作唯照。非經意也。炎慧下。第三頌順忍。文二。前六行正頌。后兩行總結。初文三。初兩行頌下品。次兩行頌中品。后兩行頌上品。初中炎慧妙光等者。即別教四地菩薩得精進波羅蜜成就。圓教即四住菩薩于三觀精進。緣寂即實智。照空有即權智也。勝慧下。次頌中品忍。別教五地菩薩入深禪定得于勝慧。圓教五住菩薩也。空空諦觀無二即動是寂。變化六道即寂是動也。法現下。三頌上忍。別教六地菩薩得般若圓滿。故云法現等。圓教六住中無二無照等即寂也。智光普照即動也。焰勝法現下。二兩行總結。焰即前四地。勝即五地。法現即六地。此三菩薩得中道觀不起有無二相。以正觀水洗無明垢也。空慧等者。即色心俱空也。還觀等者。即色心俱假也。遠達無生下。第四頌無生忍。一頌為三。前五行頌七地下忍。次三行頌八地中忍。后兩行頌九地上忍。初文二。初釋行相。二斷惑分齊。今初。遠達無生。大品云。七地深入無生。深入遠達義相似也。不同六地證有間斷。至法之源故云深入。深入即遠行地。鄰近第八地。故復云遠行。遠行地即遠達也。常萬億等者。明化用。略舉大數故云萬億。未度下明損生。未度報身者分段身是也。盡此一身即入變易故。智論云。七地菩薩未舍肉身。又二十一生中。未度末后一生也。雙觀二諦故云等觀。又色心二法無差別相。故云等觀。別教七地猶有功用。進入八地無功用心。中道法流至薩婆若海。此別接通意也。始入無緣金剛忍。則不受三界分段身。此乃預說八地已上功德。以其必能致此勝神。不久的得故先說也。亦猶教聲聞人先嘆當果矣。中道第一義諦。對真俗即是第三。一中一切中故云無二照。從初地至七地。各有下中上三品。三七即二十一。生生之中皆觀諸法空寂。以此為行也。三界愛習下。二明斷惑分齊。七地菩薩斷現行。此斷習氣。如十地經云。此遠行地不名有煩惱者。一切煩惱不行故。貪求如來智者未滿足故不名有煩惱。此經亦爾。愛佛智者習未斷故。故名順道定。諦謂審實。以前六地但斷煩惱未斷無明習氣。今第七地煩惱粗重。早已斷盡。故能諦了。未斷無明習也。愛謂癡愛。由癡愛故受生死身。故凈名云。從癡有愛則我病生。今七地中永已斷故。等觀下三行。頌無生中品忍。即八地菩薩也。此句標名舉位。變生法身者。七地分段報身。已舍變彼分段得變易法身。故云變生。證法性理以成此身。故云法身。八百恒土下明勝用。道前為過去道中為現在道后為未來。返照者。照過去七地已前事。樂虛者緣現在事。無盡原者照未來事。七地雖得無二之照。以其初證不明寂。然今至八地心更純熟故常寂然也。慧光開士下。二頌無生上品忍。即九地善慧菩薩也。常在無為等者。即動寂齊行也。灌頂菩薩下。第五八行頌寂滅忍。文二。前五行頌下品。后三行頌上品。初中言灌頂者。在十二法師之上故名頂。華嚴二十七云。譬如輪王太子成就王相。取四大海水灌子頂上。即名灌頂大王。菩薩亦如是。受佛職時。諸佛以智水灌是菩薩頂。名灌頂法王。是名菩薩入智慧職地。即法云地菩薩也。為第四禪天王。有本云。五禪王者。即取欲界及四禪也。始入金剛等者。以此定破無明一切皆了也。從初歡喜終竟法云。有三十生。今但言二十九生者。以第三十生是其見受之身。于前二十九生已過。故云永以度也。下忍觀者。結因分齊。一轉妙覺者。結果分齊。雖即未得轉心即得也。等即等觀。八地菩薩。慧即慧光。九地菩薩。灌頂即十地菩薩。此三品大士。共除余習無明之緣。無明習相是舊煩惱。名之為故。即四住客塵是新煩惱也。二諦即真俗。理窮即中道。得此三觀諦現行習氣皆盡也。圓智無相下。三二頌明妙覺地。即寂滅上忍也。得一切種智圓滿盡無明之相。故云圓智無相。得此無相方為三界之主。法華亦云。今此三界皆是我有。喻云。是時宅主在門外立等也。十地菩薩受第三十生。未名為盡。今妙覺菩薩不受此生。故名盡也。前三十生未盡不名大覺。佛地生盡故名大覺。得涅槃名大寂。無余無為四魔不能破壞。如金剛藏。前三十生并有因盡果生。今大果圓滿更不復生。故云報盡。盡未來際拔眾生苦。故悲無窮極也。第一義諦即涅槃故常安隱。即常樂我凈窮無明之原盡煩惱之性。不同外道斷見聲聞證空。雖無得無成而妙智常照。上來頌五忍竟。長行偈頌互明五忍。而十地妙覺出沒不同。是乃大圣隨機轉文顯義者也。三賢十圣下第三八行總結嘆五忍。文三。先嘆法身果。后嘆利益果。初中將明其勝。先且舉劣。三賢即地前三十心。十圣即十地菩薩。此四十心同生華藏果報之土。非藏通教中果報。若藏教唯是凡圣同居。若論通教。唯生有余化城之土。今言果報即是別圓教人得無障礙生無障礙土。問此中三賢十圣。為是別教為是圓教。答正是圓教。問圓教即合生常寂光。何故生華藏。答華藏之中別圓共生。以是因非果不得生于寂光之土。故華藏土中有別教十地圓教四十心共生也。妙覺極果毗盧遮那唯獨一人生于寂光凈土。問前三二中亦有凈土。何故寂光獨名凈土。答凡圣同居圣少凡多。是穢非凈。方便有余。但除見思未斷無明。偏真之凈非是真凈。華藏世界帶別方便。未為純凈。寂光無此故受凈土之名也。一切眾生暫住報者。有云眾生雖即無始而有終暫時受報。佛無始終故居凈土。今謂佛登妙覺應在寂光。為化眾生暫時應現壽命長短。而受果報故云也。如來三業下。二嘆法身果報。凈土。即是依報。今明法身即是正報。上句正嘆。下句頂禮一體三寶。法王無上下。三嘆化他果。文中初一行舉喻嘆。即是形益。次一行法說嘆佛口業。是聲益。外道全無義。二乘偏等。菩薩未圓。唯佛有文義也。心智即觀。寂滅即緣。觀緣寂名無緣照。又外色無可緣。內心無可照。次一行明大眾供養。次一行明地動。次一行結嘆。佛在人為人尊。在天為天尊。又大經云。人王即天王也。十四王即三賢十圣等也。廣說恐時眾受難。故略嘆也。又佛德無量不可嘆盡。故略嘆也

仁王護國般若經疏卷第四仁王護國般若經疏卷第五

　　　　天臺智者大師說　門人灌頂記


　　菩薩教化品之余

時諸大眾下。第三辨大眾得益。文三。一天及三趣得益。二八部得益。三得道賒促。初中言無生忍者。通教三地已上。別教初地已上。圓教初住已上矣。問云何惡道得無生忍。答大經云。一切眾生皆有佛性。必當成佛。今遇佛善知識故得道也。及戒乘緩急前已具明。以三品戒緩生惡道。大乘急故。以惡道身見佛聞法。八部下。二八部得益也。三生入正位者下。三得道賒促。由根有利鈍悟有淺深也。正位二義。一人空。別教十解圓十信得。二法空。別教初地圓教初住得。聞法已后。一生乃至十生得正位也。例如法華中損生云云。佛告。下大章第三如來述成。文二。初贊能說。后贊所說。初文二。先正贊后述贊。初文二。一告眾而告實得道果者。以權行自知月光本跡。實則不知故告之也。善男子是月光下。二發跡。昔于龍光所為第四住炎慧開士。我為第八等觀菩薩。我今成佛。則月光為法云菩薩。何以知然。師子吼者名決定說。若非十地不能堪也。又凈名嘆十地菩薩云。能師子吼名聞十方也。如是如是下。二述贊。先贊勝解。王所說教稱所詮理。教理相稱故再言如是。自九地已下。心口不能思不能議也。次明解般若。云唯佛與佛乃知斯事。經有作以佛非也。唯汝解此乃同佛地。不為菩薩發問如是也。善男子下第二贊所說法。文三。初正贊二勸修后大眾供養。初文三。初釋不思議。次釋不可度量。后釋唯佛乃知。初更三。一略說。次假征二藏。后廣釋。初文更四。一標數。謂十四般若也。三忍地下。二配當三忍。謂便忍三品。十住十止十堅心也。地地上中下三十忍者從初地至十地。各有上中下。十地成三十忍也。一切行藏下。三藏攝。一切行藏謂十三忍。一切佛藏即上品寂滅。此二攝諸功德故名藏。不可思議者。四結不可思議也。何以故。二假征行佛二藏也。一切諸佛下。三依義廣釋。文三。初就佛明不思議。二合釋二藏明不思議。后雙結二藏明不思議。初文二。先就化身明無生滅。二逐難重釋。今初文二。一立二蕩。今初。法身無相。為物故形王宮生雙林滅。以生滅化眾生也。而無生下二蕩。其用彌廣其體彌寂。故無生滅化也。無自他下。逐難重釋。先法后喻。今初。彼我兩亡故無自他。境智俱絕故無二。中道最上故第一。即動是寂故非化。即寂是動故非不化。非無無相者釋其潛疑。恐人聞無生死化等。即謂無有出世無相之法。故釋其疑云非無無相無去來等。但求去來不可得。故云無去來耳。如虛空者二舉喻也。一切眾生下。二合釋二藏明不思議。文二。先釋后結。釋中二。初人法相對辨不思議。后境智相對辨不思議。初中更二。一明人空。二明法空。初文二。初以三義辨眾生空。后就眾名辨我人空。今初也。言三義者。一無生滅。二無縛解。三非因果非不因果。眾生義無所得。離苦故無生無滅。離集故無縛無脫。離集則非因離苦則非果。雖非因果而因果宛然。故云非不因果。又大品云。色空受想行識空。以五陰空故將何有生。故無生既無生何有滅。故無滅。無縛無解者。大論五十一云。五眾無縛無脫若畢竟空無有作者。誰縛誰解。凡夫人法虛假不可得。故非縛。圣人畢竟不可得。故非解。乃至菩薩住是道中。諸煩惱不牽墮凡夫中。故言不縛。不以諸無漏法破煩惱。故言不解。具如彼說。衛世師計我為作者名因。僧佉計我為受者名果。今我既空故非因果。真諦則無俗諦則有。故言非不因果。煩惱我人下。二就我眾名以辨我人空。文二。一正明我空。二明我所空。今初有五。一我。二人。三知者。四見者。五受者。我所者下。次明我所空。一切苦受者。苦受名苦苦。樂受名壞苦。舍受名行苦。此三者皆有為行。同是我所等法。故言一切苦受行空故也。一切法集下。二明法空。一切法集者。謂因緣共成。此名假也。幻化五陰者。五陰無實此為法假也。無合無散者。此受假也。因緣共生故無散。因緣即空故無合也。法同法性者。一切諸法皆同真如之性者。以其本來寂然空故。法境界下。二境智相對辨不思議。文二。初辨境空。后釋智空。初中有二。先法后喻。法中言法境界空者。明總空。謂一切法無不是空者。空無相下。二明別空。文三。初明法空。言空者是空定。無相者是無相定。不轉者。以苦集染法不可轉為無漏凈法。又實相門中。無相不相故云空無相。相不能動故云不轉。離惑故無顛倒。離解故名不順。知諸法空空故名幻化。無三寶者。二雙顯人法二空。無圣人六道者。三明人空。如虛空者二喻舉況也。般若無知下。二釋智空。文三。法喻合。今初。知無故言無知。見無故言無見。不行生滅法不染無明緣。又觀緣并寂故云不行不緣。不從因生故云不因。無法可受故云不受。不得一切照相故者。釋豈是無心不知無因不見。但以理觀照不可得故也。斯行道相下。二舉況。法相如是下。三合。心境俱空。何可有心得。心境俱假。何可無心得。是以般若下。二結上四義。文即為四。不可眾生中行結人空。不可法中行結法空。不可境中行結境空。不可解中行結智空也。是故般若下。第三雙結二藏不可思議。文二。初依智總結。而一切諸下。二約人別結。文二。初明菩薩不行而行不思議。一切諸如來下。二明諸佛無化而化不思議。善男子此功德藏下。第二釋上不可度量。十地菩薩所說如海一渧。月光所說如大海。又如王所說如海一諦。十地所說如大海。問何意王說勝菩薩。答王無本地云何可知。我今略述下。第三釋上唯佛能知。月光之德無量。略述即盡故言分義。善男子下。第二勸修。文三。一正嘆勸修。二征。后廣釋。今初。先明凡圣自修也。若一切下正勸修也。何以故者二征也。一切佛及菩薩下。三廣釋。文三。一標正路。前言門者以無滯故。今言路者以能通故。是故一切下。二乘正路當依十四忍修學也。是人超過下。三舉果嘆勝有二利益。一離苦。二得樂。時諸眾中下。三大眾供養。文三。先菩薩供養功德。次天供養。后鬼神修行。從勝至劣也。上來答第一第二問。自利利他行竟。佛告大王下。大章第二答所化眾生之相。文三。一牒前問。次正答。后得益。今初重牒前問何相眾生可化也。若以幻化下。二答。文二。一略二廣。今初。能化所化皆因緣生故。俱是幻化。能如是者真是行化眾生。凈名云。譬如幻士為幻人說法也。眾生識初下。二廣答。文二。初明所化如幻。后明能化如幻。初文二。先釋后結。初中六假為六別。第一釋法假中。文二。一正明法假。二明凡圣境差。初文更二。一明本識能生色心。本識者即正因佛性。不同木石非有非無。不知不忘。如水濕性火熱性黃石金性等。但隨境界而有差殊。得善境生善得惡境生惡。乃至成地獄等身。但取初一念乃至金剛。于其中間生不可說善惡身心。大經云。如雪山藥唯是一味。隨其流處有種種名。其味真正停留在山。藥果叢林不能覆沒也。問諸眾生等有本際不。若言有者。何故中阿含云。眾生本際不可得者。答略為二說。一理中不可說。煩惱與身無有前后。二事說。即有一念識生之文。眾生本根下。二明色心成陰界等。文二。初成五陰。初一點赤白名色蓋。業行力故。識托其中名識蓋。即是開心為四蓋。蓋即陰也。陰者陰覆為義。蓋亦如是。身名積聚者。三十六物共成此身也。大王此一下。二明成十二處。文三。初明一色生無量色。謂五塵四大等生五識處。明根者。二明能成五根。謂四大所造能生五識。故名為根也。如是一色下。三總結。一色生五塵五根四大。不明法入色也。一心動十二入中能生意根。于十八界中能生六識及與空界。釋中略不說也。大王凡夫下。二明凡圣境差。文二。先明凡境并假。次明圣境真實。初文可見。圣人六識下。次明圣境。假名雖一見則不同凡夫妄見執著。圣人滅無常色獲得常色。別圓之意也。眾生者下。第二明受假。文四。一約二諦。二明有無。三約六道。四約四姓。今初也。上明五陰是法假。計有眾生即受假也。世諦則有真諦則無也。若有若無下。二明有無。外道以實有為有。豁達為無。此六十二見之本也。但生眾生憶念下。釋有所以。凡夫妄計謂有受者。圣人見受猶幻化。此皆以圣對凡也。乃至六道下。三約六道明受假也。幻化見幻化下。四約四姓。所言見者。照真幻化人化實幻者。真幻即別教人也。此就能化所化明受假也。幻諦法下。三釋名假。文二。一明佛知前無名。二明佛為立名。初文三。一明無義名。為佛未出世無大圣不說名是假也。幻法幻化下。二明無名體。肇云。名無得物之功。物無當名之實也。無三界下。三明無三界六道也。大王是故下。二明佛為立名。文二。一佛立名具知識假也。是名無量下。二結名非一也。相續假法下。第四明相續假。文三。一標宗。一亦不續下。二釋。一亦不續。以其一故。異亦不續。以其別故。非一非異下。三順結。此如芽莖不可言一異也。相待假下。第五釋相待假。文中有二意。一切相待是相避待。中論云。若法有待成。是法還成待。如五色等法。即是相對待。相對如眼見色耳聞聲等。若長短相待者。此是相形待也。一切法皆緣成假五陰等法為緣假成眾生也。俱時四果下。六釋因生假。如五果三因。是俱時因果。過去二因現在五果。是異時因果。又緣見是俱時。觀因是異時。又粱椽成舍是俱時。十二時為日是異時。又燈及明是俱時。闇與明是異時也。一切幻化下。二結假文。即先結所化如幻也。大王下第二明能化如幻以菩薩見眾生不實。猶如病眼見空華。眾生不知故為宣說。皆是假。菩薩之力用也。時諸下第三明時眾得益。文二。一明得忍。謂地前地上。乃至一地下。二明地上德行

　　二諦品第四

上內護中文有三別。今二諦品。即是第三明二護所依。言二諦者。是佛教之大宗。有實有幻有別入通圓入通別教圓入別圓教等七種。廣如法華玄義云云。但以凡夫見淺名俗。圣人見深名真。審實故名諦。又上觀空品。明實智方便智皆空而護。諸未達事須行化化必有由。所謂二諦。故于此明也。品文二。一問答。二勸持。初文三。一明二諦不二。二明說法不二。三明法門不二。初文二。先問后答。問中有三。初雙標。爾時下。將欲設難故作兩征。二若言無者下雙難。有人云。若言無者。凡夫智不應有二。謂真俗二諦也。若言有者。圣人智不應一。一即第一義也。今謂若言有者不應言有無皆空。若言無者不應二見差別。一二之義下三雙結也。佛告大王下。第二答。文三。一正答。二引證。三釋成。初又三。一嘆月光往因。可解。汝今無聽下。二正答。聽說皆空即不二。聽說宛然即不一故。諦聽下三誡聽勸修三慧也。七佛偈如是下。第二引證。頌有八行半。分為三別。初三行正申二諦。次三行釋義。正是答問。后二行半結成上義。初文三。初行明別教二諦。上半明真諦即有空。下半明俗諦即空有。大論云。十二因緣是誰所作。佛言非佛非菩薩。乃至非一切圣人作。故云無自無他作也。法性本無性下。二一行明通教二諦。上半明真。下半明俗。三假者法受名也。無無諦實無下。三一行明圓教二諦。無別俗是一無。無別真是一無。故云無無諦也。上二句明真次句明俗。下句總結。有無本自二下。第二正答難。明不一不二文三。初一行智理相對遣一異。上半明一二。下半明不一不二云云。解心見不二下。二一行智理相對以遣執。上半明解心。求二不可得下半。明遣著。所謂解者。見二諦皆空。便著此空二尚叵得。非二何可得也。于解常自一下。三一行理智相對贊入真義也。世諦幻化起下。三二行半結成上三義。初一行明世諦有無。三喻。一舉空華。二舉影。三舉三手。皆無實。雖無實而不無也。幻化見幻化下。二一行明圣見有無也。名為諸佛觀下半行。三結正觀也。大王菩薩下。第三釋成文二。先明二義后明一義。照俗化凡夫。照真化二乘。佛及眾生下。二明一義文三。初能所相對明一義。有三謂標征釋。今初標也。何以故二征也。以眾生下釋也。以眾生空得置菩提空。釋佛能化也。以菩提空故得置眾生空。釋所化也。又眾生空是人空。菩提空是法空也。以一切法下。二境智相對明一義。文三謂標征釋也。今初以一切法者。謂境智二此皆空故言空空。何以故者二征也。般若無相下。釋中文二。初正釋一義可解。次般若空于無明下。二逐難重釋。何者一切空相事顯可知。般若之空有何差別。故今釋云。從于無明至于佛果。以明別也。文二。初約迷悟次位明空相可解。二五眼成就時下。約佛果顯空相文二。初明無見而見。肉天等四眼在佛名佛五眼也。行亦不受下。二明無行而行。方離五非。菩薩未成佛下。第三染凈相對以明一義。文中三。謂標征釋。初標可見。何以故征也。于第一義而不二下。三釋也。生死菩提其如明闇雖二空不二也。白佛言下。第二明說法不二文二。先問次答。問意云。若諸空如如即無文字。何故圣人以此教化。大王法輪者下。答文二。一明說空。二明修空。初文三。一明名空。言法輪者。凡有二種。一行二教。法本者修多羅經也。重誦者。祇夜經也。受記者和伽那經也。不誦偈經者伽陀經也。無問而自說者。優陀那經也。戒經者尼陀那經也。譬喻者阿婆陀那經也。法界者伊帝目多伽經也。大經云戒經。本事者阇多伽經也。方廣者毗佛略經也。未曾有者阿浮陀達摩經也。論議者優婆提舍經也。此十二皆空即如也。是名味句下。二明教空。以此土音聲為佛事文字性離故皆如也。若取文字者下。三明不行空。行空則非正觀也。大王如如文字下。第二明修空文三。初辨修習又二。初明因位。因教生智。教為智母。又空如文字文字如空。故云如如。因此如如能生佛智。故云智母也。一切眾生下。二明果位。在眾生身為佛性。在佛身名一切種智。未成佛時當必得成。當能成故名當為母。未得道時名佛性。已得道時名一切種智也。三乘般若下。第二逐難重釋。謂前云佛智母。又云性根本智母。恐人難解故今重釋。文二。一理性釋。二行性釋。理即如如智母。今初理性釋。前根本智母也若菩薩無下。二行性釋。如如智母也。若菩薩無文字而學。無修而修。即得真智般若也。大王若菩薩下。第三結修成也。次白佛言下。第三明法門不二。先問后答。問中三。初是問根也。行亦無量二問行也。法門為一下。三問法門也。又問意云。眾生根性志懷不同。所說觀門為一為二。大王下。二佛答文三。一略答。二廣答。后結答。初文二。初明觀門。后明所觀法。今初文可解也。一切法亦非有相下。二明所觀法。非有相相不實故。非非無相離空過故。若菩薩下。二廣答釋文三。初約二諦顯。若菩薩觀眾生下。二是俗諦。不見一二是真諦。即俗即空故言不二。是第一義諦。若有若無即諸見本名世諦也。以三諦下。二約三諦顯諸法。有人言。空即真也。色即五根。心即六識。今云一切法者。則理事俱該。空則始從虛空乃至般若。亦有真俗。色則始從實色乃至真色亦有真俗。心則始從生滅乃至無作亦有真俗。攝法實廣也。五種三諦如法華玄義說。我人知見下。三約三假顯法。我人知見是名假。五陰是受假。一切法是法假也。眾生品下。三結答也。大王七佛下。大章第二勸持文二。一嘆教二舉名勸持。初文為五。一明說同七佛可解。汝等大眾下。二舉益勸持也。況復于此下。第三明勝信。能信此經成就三智。即超通教十地功德。何況受持下。四明得入。圓教初住成佛能百佛世界化眾生也。時諸大眾下。五明得益也。大王此經下。二舉明勸持。文二。先舉名可解。亦名一切下。二明用可見

　　護國品第五

正說有四。初三品明內護竟。今護國品是第二明外護也。國土有二。一世間二乘凡夫。二出世間十信至十地。賊有二。一外劫盜等。二內煩惱結使。護亦有二。一外即百步鬼神。二內所謂智慧。若內若外。悉是諸佛菩薩神鬼能護人之國土故名護國品。約觀觀生滅法護同居土。觀無生滅法護有余土。觀無量法護果報土。觀無作法護寂光土。又百步鬼神護依報國。修行般若護正報國。又鬼神護護命等。爾時佛告大王下。品文為三。一誡聽勸持。二廣釋。三明眾得益。今初文可解。當國土欲亂下。二廣釋護法文三。一廣釋護法。二引古證今。三結示勸持。初文三。一護國。二護福。三護難。初文四。一護時。二護法。三護體。四顯所護難。今初也。以無難時王心不怖。有難方怖故明時也。亦以實害為燒。未必火災之時當請百佛下。二明護法文三。初明福田。次明供養。后明說時。初文更三。一請賢圣。以實身難見故置形像以表敬儀。百比丘眾下。二明聽眾。天龍人鬼為四眾。又當機結緣發起影向等四眾也。七眾者。出家五眾。比丘比丘尼。沙彌沙彌尼式叉摩那。在家二眾。清信士女也。請百法師下。三請師講說也。百師子吼下。第二明供養文三。一供養方法有三。謂燈花香也。三衣下。二供養法師。什物者。三衣三。缽四。坐具五。剃刀六。刀子七。漉水囊八。缽袋九。針筒十也。小飯下。三供養飯食也。大王一日下。三明說時也。汝國土中下。第三明能護。即是護體也。外國有金眼仙人義經中說根本鬼神有十。各開十為百。一大神。二童子神。三母神。四梵神。五雁頭神。六龍神。七修羅。八沙神。九夜叉神。十羅神也。大王國土亂時下。第四明所護難文三。一明鬼人難有八。一鬼亂。二民亂。三賊來。四百姓亡喪。五君臣是非。六天地怪異。七星辰失度。八日月失度。二十八宿者。大集攝受品云。東方七星。角亢氐房心尾箕。南方七宿。井鬼柳星張翼軫。西方七宿。奎婁胃昴畢觜參。北方七宿。斗牛女虛危室壁也。大王若火難下。二三災難也。一切諸難下。三對難明護。大王不但護國下。二明護福。問曰。富貴者應得辦百座。貧賤者云何。答若準此文。即以講為正。大王不但護福下。三明護諸難。四重者。淫盜殺妄。五逆者。殺父殺母破僧殺阿羅漢出佛身血。八難者。一地獄。二畜生。三餓鬼。四長壽天。五邊地。六諸根不具。七邪見。八不見佛。大王昔日有王下。第二引古證今文二。先引天證護國。次引人王證護身。是初也。賢愚經云。于過去世有大國。王名善住。時頂上欻生一胞。其形如繭。撤亦不痛。后轉轉大。便得童子甚為端正。頭發紺青。身紫金色。即召相師占知有德必為圣王統領四域。因立名字頂生。年遂長大其德遂著。父王既崩。諸王臣等愿付國位。頂生答言。吾有福應為王者。要令四王及帝釋來相迎。爾乃登位。立誓已竟。四天王下。各持寶瓶。盛滿香水以灌其頂。時天帝釋。復持寶冠來為蓋之。于閻浮提五欲自恣。經八萬四千歲。時夜叉神從地涌出。請游東洲經八億歲。復請西洲經十四億歲。上四天王天經十四億歲。意中復念升忉利天。五百仙人扶車共飛天上。遙睹王城。城有千二百門。諸天怖畏悉聞諸門以著重關。頂生兵眾直趣不礙。吹貝扣彈。千二百門一時自開。帝釋尋出與共相見。自請入宮與共分座天上受欲。頂生復出吹貝扣弓。惡心既發因而墮落。后患惡病即便命終。爾時帝釋者迦葉佛是也。言頂生者。今我身是也。若依此經爾時天帝如七佛法敷百高座。請百法師講誦此經頂生即退也。大王昔有天羅國王下。二引人王證護身文二。一明難事。二明能護難。今初者。賢愚經云。昔波羅摩達王。得四種兵入山游獵。逢牸師子與王從欲。師子得胎日月滿足。生一男兒。遍身似人班足似母。師子含子來歸王所。王取為子立名班足。是王常供一個仙人。恒奉凈食。仙人一日不來王所。即有天神化作仙人。即入王宮求魚肉食。舊仙凌辰依時還來。王奉肉食。仙人嗔怪。因起誡誓。令王后當十二年中恒食人肉。仙人語竟。還往山中。是后廚監竟不辦順出外不見肉。見死小兒急取其肉。作食奉王。王食甚美。即問由來。廚人具答。王言。自今以后。當用此肉。廚人常捕小兒殺以為食。日日供王。國人失兒處處趣覓乃見廚人捕他小兒。捉縛廚人。國人告王。王言我教。國人皆言是大賊。伺王池浴伏兵捉王。王既被捉即告國人。愿見一恕后更不殺。國人不許。王即起愿。愿我生來所修諸善。回令今日返成羅剎飛行食人語。已即隱空中唱言。自今以后當食汝等所愛妻子。人聞急走。多有羅剎附著相從。徒眾漸多所害轉廣。后諸羅剎言。我等為從今王敕令。當為我等輩捉取千王。設一大會。班足言好。一一往取。已得九百九十九王。唯少一王。不得作會。諸王各言。我等今日無所歸告。若當捕得須陀素王。有大方便能救我命。作是計已。白班足言。王欲作會。須陀素王有大名德。若得彼王來會圓滿。時羅剎王即急往取。時須陀素王出城向園入池欲洗浴。見乞人從王。王言且待洗還施與。王始入池。羅剎王從空隱下捉須陀素。而愁悲泣。班足王言。聞汝名德第一。丈夫云何悲啼。須陀王言。我不愛身命。朝出見乞許施。值王得來不行。以是悲耳。愿王放我七日布施道人。班足許。王還七日布施道人。時婆羅門為王說偈同此經。王聞歡喜即立太子。代位相別就死。班足王言。汝今就死何以歡喜。須陀答曰。大王恩廣放我七日布施道人。聞微妙法心自開解。我愿即滿班足問言。汝聞何法。須陀即為宣說妙法并更為說殺生罪報。班足聞已。即放須陀及諸王等。各還本國。時須陀王者今我身是。班足王者殃掘摩羅是也。其普明王下。二明能護難文三。一請修福可解。其班足王下。二聽許也。時普明下。三正明護難文二。一長行依教請護也。二說偈加護文二。一說偈。二獲益。初偈八行為四。初兩行說無常理。干訓天。天行健健不息也。坤訓順也。坤順四時。二儀即天地也。生老病死下。二說苦理。欲是集。禍是苦。苦集為瘡疣。即是自身與心豈在外也。有本自無下。三說空理。識神無形下。四說無我理。爾時法師下。第二明聞者獲益。文三。法初聞益。法眼空即是人空也。虛空等定即法空也。聞法悟解下。二明王轉教。時班足王問下。三諸王悟道文二。先明得道后明放舍。初文二。先班足得道。九百九十下。次諸王得道。時班足王極大下。二放舍諸王文三。一放舍。各各下。二勸修。時班足王以下。三入道也。如十王經中。下第三結示勸持文二。初結示。次大王下勸持。三初勸月光。天上人中下。二勸六道也。未來世中下。三勸諸小王也。爾時釋迦下。第三時眾得益文中二。初六益后略結。可見。得入初地者。即圓教十信初心地。性空則十住。一心三觀觀無明性空也。無生法忍即十行也。無生法樂忍十回向也。十三昧即十一切入也。三三昧即真俗中三諦三昧也。亦空無相等也。自性信通教聲聞也。無量空信通教支佛也。吾今略說下。第二略結也

　　散花品第六

大章第三報恩供養。故有散花品。花表因。散佛表行因至果也。品文三。一散花供養。二現通利益。三嘆教勸持。初文三。一聞經勸持。二散花供養。后諸王發愿。初文三。初聞經人可解。聞佛所說下。二所聞法。此經三處說偈不同。一二諦品中說八百萬億偈。二護國品末說八千億偈。今散花品說十萬億偈。初二諦品即合說三時數。次護國品別引過去佛說。今此品中明今佛說。阿難觀機略結如此。歡喜無量者。三結歡喜也。即散百萬下。第二散花供養文三。初行花二般若花。后妙覺花。此三表別教地位。初行花表三賢位。次般若花表十地位。后妙覺花表佛地位。初文四。一者王散花。于虛空中下。花變為座。十方諸佛下。三化佛說法。無量大眾下。四化眾散花。復散八萬下。第二散般若花文四。初明散花。于虛空中下。二花變為臺。臺中光明下。三化佛說法。臺中大眾下。四化眾散花。復散妙覺化下。第三散妙覺花文四。一散花。于虛空中下。二花變為城。城即涅槃也。城中師子吼下。三化佛說法。即圓教中菩薩于別中說法也。時城中菩薩下。四化菩薩散花。時諸國王下。三諸王發愿文二。先王發愿可知。佛告大王下。二如來述成。諸佛母即實相般若。菩薩母即觀照般若。神通即文字般若。文字能發智慧。智慧生即神通發也。金剛云。一切諸佛及諸佛法皆從般若經生也。時佛為王下。第二佛現神變令眾得益。文二。先現變后得益。初文三。先標章舉數。陰陽不測謂之神。轉易常相謂之變。心不能思口不能說。佛之神力也。一花入無量花下。二別敘。一花二佛土三須彌四佛身五入四大。文相可見。問山大芥小。云何能入。答有人言。佛之神力故入。又有人言。山芥二如如故相入。又有人言。三界唯心。心喻芥子。山喻三界。心能造界故名入。有人云。山芥皆無法無性故。空空故相入。今謂若以空釋。一空一切空。山及芥俱空。空故能相入。一假一切假山芥俱假。假故論相入。一中一切中。山芥俱中。中故論相入。空除見思即般若。假除無知即解脫。中除無明即法身。即一而三即三而一。如天三目。不縱不橫名不思議一。佛身不可思議下。三結贊。佛現神足時下。第二明時眾得益。文中四益。一得佛花定。即花藏法界定。十恒河下。二得成佛益也。三恒河沙下。三得成菩薩益也。十千下。四得神通三昧也。善男子下。三嘆教勸修

　　受持品第七

大章第四示弘經相貌。言受持者。大論云。信力故聞而奉行為受。念力故久久不失為持。此品中正明十三法師受持般若。又令他人受持故名受持品。爾時月光下文三。初問答須受持。二勸諸王受持后眾得益。初文二。一月光請。二如來答。初文更二。一疑念。二正請。疑念中三佛。一見釋迦現身即法身。二現寶滿即報身。三見千花上佛即化身。問何以知然。答普賢觀云。釋迦牟尼佛名毗盧遮那。華嚴云。亦名釋迦亦名舍那。大經云。我今此身即是法身。盧舍那此云凈滿。凈即寶也。問梵網云。舍那為本。今何言釋迦為本。答梵網明跡本。此經明本跡。本跡雖殊不思議一也。問此經與法華寶塔品何異。答有同有異。同者同明釋迦為本。異者此經帶方便。法華正直舍方便也。白佛言如是下。第二正問文二。先贊。不可以口說智解識識此法門也。云何諸下。二請也。空者即般若智慧也。由此智慧能得神通變化。一切眾生不知請佛開發也。大牟尼言下。二如來答。答意但以菩薩上求下化為言。解說方得此道。開空甚多。略說三種。若色即是空開一切智。空即是色開道種智。色空不二開一切種智。色若不空則見思惑。空若不色。即無知惑。不得中道則無明惑。三皆是門。如是三觀即三智開。大略如是也。文三。初總標。次別釋。后總結。初文三。一標文可見。從習忍下。二別敘。依謂依止。持謂攝持。言此法師為眾生依止建立正法也。汝等大眾下。三勸供養。善男子其法師者下。二別釋十三法師。即為爾別。今初第一習種性法師文為五別。一標位。二辨差。三行業。四舉劣明勝。五入位時節。今初第一法師習種性。標位也。若在家下。二辨差也。婆差即優婆塞也。優婆差即優婆夷也。修行十善下。三明行業文三。初修十善行。謂十善即十信心也。自觀己身下。二修不凈行。初觀六大。次觀諸根。后觀三界。五情即五識。五受即苦樂憂喜舍也。住在佛家下。三生佛家行六和敬也。善男子習忍下。四舉劣況勝文二。先舉劣次況勝。初文二。先正釋劣位。法喻合可知。雖以十千劫下。二通伏難文二。初征伏難。三伏忍法云何。向言有退有進。而不可名字下。二釋。通有三而不可名字故有退。是定人者下。二顯其勝位文二。初明得者。謂十住菩薩初證生空理得圣人性。故名為定。異前十信不定。以十信未解純修假入空觀也。必不起五逆下。二明離過文四。一不起五逆。二不作六重。三不作二十八輕。四不謗佛法經典。初文可見。六重者。如優婆塞戒經第四卷受戒品說。一殺二盜三淫四妄語五沽酒。六說出家在家四眾過失。二十八輕者。亦如優婆塞經說。一不供養父母師長。二專飲酒。三不能瞻病苦。四不能多少舍施。五見四眾不起承迎禮拜。六見四眾毀戒心生憍慢。七每月不能受持八戒供養三寶。八四十里中有講不聽。九受招提僧臥具床座。十疑水有蟲故飲。十一險處獨行。十二獨宿尼寺。十三為財命打罵奴婢等。十四以殘食施四眾。十五畜貓貍。十六畜象馬等一切畜生。不作凈施未受戒者。十七儲畜長衣缽等。十八為身田作。十九市賣斗秤不平。二十非時行欲。二十一不輸王稅。二十二犯國戒。二十三得新果菜不奉三寶。二十四僧若不聽說法而輒自作。二十五道路上在一切出家人前行。二十六僧中時食遍為師長。二十七養蠶。二十八行逢病人不住瞻視付囑所在而便舍去。佛法經書下。四不謗佛法經典言非佛說也。能以一阿僧下。五入位時節。日月歲數所不能知。故云阿僧祇。僧伽陀位。此云離著也。復次性種下。第二明性種性文三。初標位。初學名習習已成性。故名性種性也。行十慧觀下。二辨差。十慧觀者。四念處四。三善根七。三世觀十。如教化品中說。滅十顛倒者。四念除四倒。三善除三毒。三世觀除三世定執也。我人知見。是法上假立而非實也。無定根者。我法無定住處相。無自他相者。我自無體相上亦無也。以二阿僧下。三入位時節。波羅陀位者。此云守護。十行菩薩其行堅牢不失自性。以能從空入假不為假染能守自行故。復次道種下。第三明十回向菩薩文三。一標位。以其修中道正觀故云道種性也。住堅忍中下。二辨差文二。先明觀差別。觀受五陰得五分法身。觀三界得三空。觀二諦得無常無生二忍。第十第一義諦即無生中道空也。而受生三界下。二受報殊勝文三。初標可解。何以故。二征。已心寂滅云何受生也。業習果報下。三釋。由未登初地不斷無明所薰。見愛猶在故得生也。復以三阿僧下。三入位時節。爾許時修方得初地。雙照二諦故云平等圣人也。此地不退故云跋致。正者即證初地。此因中說果也。復次善覺下。第四法師文五。初標位文可見也。住平等忍下。二辨修行差別文二。初明二智為相。后顯二智同異。初文二。先標章。次別釋。初平等忍者。即標實智。雙照有無而不染也。四攝等標方便智也。入無相舍滅下。二別釋文二。先釋實相智。后釋方便智。初文三。一總舉。二別釋。后明離相。今初文可見。于第一義諦下。二別釋文三。一法性無為亦名虛空。無為緣理而滅下。二擇滅無為。佛真智滅一切結無相無為。住初忍時下。三非擇滅無為。謂無相等法也。無相無為下。三明離有無二相。無量方便下。第二顯方便智文二。初標可解。實相方便者下。二釋有六種方便。今初明實相方便。次遍學方便。次回向方便。次自在方便。次一乘方便。次變化方便云云。如是善男子下。第二重釋二智同異文三。初結上異相者。先明實智相。初覺中道故云初覺智也。巧用不證下。是方便智相也。譬如下。二舉喻顯非。明不一不二。而一一行成就者。三明行成就。以得即空即假即中。一行無量行無量行一行故云成就也。以得四阿下。第三明時節。證初地施成就故云入功德藏門也。無三界業下。次生凈土。即方便有余及實報等土也。常修舍觀下。第五登位。以修舍故得施度滿。鳩摩羅伽。此云勝怨。以離三界及二乘怨也。四寶藏者。有人云。三藏及雜藏也。今但依勝鬘經。一者無價藏菩薩乘也。二者上價藏緣覺乘也。三者中價藏聲聞乘也。四者下價藏人天乘也。又亦四攝為四藏也。復次德慧下。第五法師也。文三。一標位者。謂尸羅清凈與慧俱生。住于三德故名德慧也。以四無量心下。二辨觀差別文三。初顯地別行。為欲對治嗔等煩惱故修四等。滅三有嗔下。二明除障。依薩婆多宗嗔唯欲界。依成實宗嗔通三界。依法華譬喻品中上亦有嗔也。住中忍中下。三位分齊。順忍中品也。以五阿僧下。三入位時節。阇陀波羅此云滿足。亦名無畏。尸羅圓滿故。復次明慧下。第六法師文三。初標位也。得忍成就故名明慧。常以無相下。二辨觀文三。一明地別行。知三世空為三明觀也。盡三界癡煩惱者。二明除障也。得三明下三。明位滿足。常以六阿僧下。三明入位時節。伽羅陀者此云度邊。度度等邊也。復次爾焰下。第七法師也。文三。一標。言爾焰者。此云智母。謂此地中能生禪智故云智母也。修行順法忍下。二明地別行文三。一標住位。言須陀洹者。借小名大。五見即五利使也。常以天眼下。二起通。未具漏盡故但言五也。于念念中下。三滅障。謂此位配初果故滅五見。又亦是別入通意也。亦以七阿下。三入位時節。復次勝達下。第八法師也。文三。初標位。深修禪定故得神通。達色心法故名勝達。于順道忍下。二明地中別行文三。初明得無畏觀。通達五相即一切智無畏。滅三界疑等煩惱。即漏盡無畏。知地地有所出等。即說盡苦道無異。有所不出等。即說障道無畏也。逆三界疑者。二除障也。修習無量功德下。三入位分齊。亦是借小說大。復集行入阿僧下。三修行分齊。復次常現真實下。第九法師也。文三。初標位。中道真明般若實故常現真實。住順忍中下。二別行。一切煩惱為集因。苦等名集業。此地中并盡也。諸法本空故非有。建立諸法故非無。無有俱實故一相。實相亦如故無相。復于九阿下。三入位時節。樂力即愿力也。復次玄達菩薩下。第十法師也。文三。初標位者。玄遠也。達通也。此位得無生忍無功用心故云玄達也。十阿僧下。二入位時分滅三界習煩惱也。住第十地者。即十三法師中第十法師地。非謂十地菩薩也。常行三空門下。三辨觀差別。行三空觀弘佛三法藏故也。復次等覺者下。第十一法師也。文三。初標位。行地中真俗雙照名等覺者。亦非第十一地之等覺也。住無生下二明觀差別文三。一明有無觀又二。先配位也觀心心下。二正辨有無觀文三。初別釋文二。先明寂而常用。心心寂滅者。念念空也。即明寂義。雖無相而相。雖無身而身。雖無知而知。此明用義。而用心下。二明用而常寂。在有常修空下。二合釋有無。在有修空。釋上用而常寂。處空常萬化。釋上寂而常用。雙照一切法故者。三雙結也。知是處非是處下。二明十力觀。但明后一余行略之。而登摩訶羅伽位化一切國土眾生。第三登位差別。摩訶羅伽此云大得。或云龍象等。千阿僧下三明修行時節。復次慧光下。第十二法師文三。初標位者。以此地菩薩得無礙智。化諸眾生現諸神通。名為慧光神變也。住上上下。二明觀差文四。今初配位。滅心心相者。一明滅心。滅意等名滅心。滅心數名滅相。法眼見下。三明見境。法眼見一切法。即別明。三眼色空見。即總明。三眼者佛法慧也。慧眼見色空。法眼見色假。佛眼見中道。空假不二而二二而不二。雙照即不二而二。雙忘即二而不二。舉三眼對色二境。見之一字總明三見之差別也。見色空即空諦。見色假即有諦。雙照即第一義諦。此三約教有五。一別入通。以幻色為有見空為真。非有非空為第一義。二圓入通。三諦同前。加一切法趣。三別教。以幻有即空為俗。不空為真。不有不空為中道。四圓入別中加一切法趣。五圓教三諦皆云一切法趣也。問菩薩地云何言佛眼。答法華云開佛知見。即別教初地圓教初住。發三種智。一正因理心發。用中道觀開一切種智。二了因智心發。用即空觀開一切智。三緣因善心發。用即假觀開道種智。初地尚得。況九地耶。此但分得非具得也。以大愿力下。四生凈土。萬阿僧下。三明入位時節。薄伽梵此云世尊。非真佛世尊。是補處世尊也。復次觀佛菩薩下。第十三法師文四。一標位。觀佛菩薩者。若開妙覺。此是等覺猶名菩薩。來至此地保為究竟。乃是未極更須觀察。別佛猶有三十二品無明。智去圓佛尚遠故云觀也。通佛即有四十二品無明。此更遠矣。住寂滅忍者下。二明證時分文四。一配位者第五寂滅忍自有二別。一下二上。今第十地即是寂滅忍下品也。從始發心下。二經時多少。謂從習種性至灌頂忍。經百萬阿僧祇劫也。修百萬下。三辨修證。登一切法下。四明登位。一切法解脫者。真解脫也。金剛臺即金剛三昧。善男子下。三對位辨別文五。一伏斷差別者。從習至頂三昧先明伏忍也。而無相信下。明斷。滅一切煩惱即大涅槃也。生解脫即解脫智。照即般若。第一義。即法身位。不名為見下。二信見異。先明不見也。所謂見者是薩婆若。次明見也。是故我從昔以來下。引證也。唯佛頓解下。三漸頓差別也。慧雖起滅下。四常無常異。無生則累無不遣。無滅則德無不圓。無生則斷德。無滅則智德也。入理盡下。五等無等異。文中法喻合可解。常修一切下。四明入定位。此中一切行滿智慧滿名功德藏。婆伽度位此云世尊。亦復常住佛慧三昧者。必應受修義言亦復。在別利物故云常住。善男子如是下。大章第三結嘆。明其施化與佛無異。佛告波斯匿王下。第二付王受持文四。一贊用勸持。二贊名勸持。三釋勸所由。四稱名付囑初文二。一略嘆。二廣嘆。初文更四。一舉滅勸持。一切國土下。二明般若之力。是故付囑下。三釋付囑所以。以無王威力故。故不付囑也。汝當受持下。四別付月光也。大王吾今所化下。第二廣嘆勸持文二。初標除難福生。二問答分別。今初文可解。云何為七難下。二問答分別。先問可解。日月失度下。二答七難為七。第一日月失度難。謂時節變易多饑饉。數量變易多刀兵。色相變易多疫病也。二十八下。二星宿失度難也。大火燒國下。三災火難也。大水漂沒下。四雨水變異難也。大風吹殺萬姓下。五惡風難也。天地國土下。六亢陽難也。四方賊來下。七惡賊難也。并如文可見。大王是般若下。第二贊名勸持文二。先贊名勝。后勸供養。初中辨三般若。心識之本即實相般若。王之父母即觀照般若。以能生王慧解心故。下六名即文字般若也。佛告大王下。二勸供養文二。先示供養法。后別明行住供養。初中皆言九者。九表眾生苦。幡者標顯行得勝。明九苦之內建解脫勝幡也。九色花表九苦眾生行般若因也。青黃赤白黑五塵花。地水火風四大花也。二丈表二諦。十燈表十善功德。各以般若展轉相資成千智慧。高五丈明照五道也。九玉箱表九苦居清凈為法器。九玉巾表九苦居眾生得般若巾。案者平喻實相般若。以經置上者。文字能令實理顯也。七寶者表七方便人皆為人寶也。若王行時下。二別明行住供養。先明行供養。若王住時下。是明住供養也。大王我今五眼下。三釋勸所由文二。初明王福盡文可解。大王若未來世下。二明來世利益文三。一舉數可解。一金剛吼菩薩下。二別釋可見。是五大士下。三結釋也。大王吾今三寶下。四稱名付囑文三。初總明付囑可解。憍薩羅國下。二稱名。如是一切下。三結勸。時諸大眾下。第三時眾得益文五。一修羅益。時十六下。二人王益。益中初明八勝處。地水火風能造四大。青黃赤白所造。出離貪欲故名勝出。四大下。次明十一切處。地水火風青黃赤白空處識處。所緣覺廣無處不入故也。三十忍是初地方便名初地相。第一義諦即初地。初地是九地相。故攝論頌云。如竹破初節余節速能破。得初地真智諸地疾當成。舍凡身得六住身。舍七地分段報身得八地變易法身。故智論云。七舍生身肉身。此通教益也。十八梵天下。三天益。修羅及天皆同益也。空花表人空。法性花表法空。此顯伏忍。圣人花表信忍。順花表順忍。無生花表無生忍。四辨自在說法即法樂花。下品寂滅忍也。金剛三昧能斷結使。即一品寂滅忍。其余一切眾下。四大眾益。心空花者。定于三學之中名為心學。心樹花者。觀十二因緣生也。六度花者。十地行也。妙覺花。果行也。十千菩薩下。五名菩薩文二。先明十千益可解。次復有十億下。明成佛益。此中成別教佛也

　　囑累品第八

大章第三流通分。囑謂付囑。累謂憑累。將此法付囑國王。憑其宣演故云囑累品。又付國王。若有災難憑此救度。故云囑累。又付囑此經。令累代流行故名囑累品。問何不如大品付囑聲聞法華付囑菩薩。而乃付囑國王耶。答此佛隨病設藥。以王國有災厄弘宣得益故付囑。又百事大供養深廣。自非王力誰所能辦。故付囑也。又王若不信法即不行。行法在王故付之也。佛告波斯匿王下文二。先付囑誡敕。后依教奉持。初中更二。先明略付囑。誡謂誡勸。敕謂教敕。吾滅度后下。二廣付囑誡敕。初文二。初明付囑。后明誡敕。初二先付時。后正明付人法。今初也。八十年者。佛去百年內五人住持。一迦葉。二阿難。三末田地三人見佛在世相次住持。經六十年法行不滅。次商那和修。優波鞠多。此二人不見佛相次住持。經四十年威儀法滅。故于此時言無佛法僧也。言八百年者。正法年內二十師住持佛法。并是圣人法不滅。第六百年馬鳴菩薩。第七百年龍樹。皆是菩薩法亦不滅。八百年中邪宗極盛。故于此時付囑國王。提婆菩薩聲王鼓申法是也。八千年者。像法盡末法時。眾生信邪故法滅。此經三寶下。二明付人法更二。初付法可解。為三界眾生下。二付人也。今教三行。一空行。二七賢行。三十善行。空即圣行。七賢即七方便。十善即凡行。從深至淺也。后五濁世下。第二廣辨七誡文為七。一誡諸滅法過。二誡壞四眾行。三誡禁不依法。四誡自毀。五誡使役。六誡自咎。七誡謬信。今初第一誡諸滅法過文三。初明滅法人。次辨滅法過。后結成過。今初文二。先明滅法時。即五濁也。一命濁。二劫濁。三煩惱濁。四見濁。五眾生濁。文殊問經云。十歲眾生乃至千歲。有短長為命濁。饑饉疲病刀兵為劫濁。多有貪嗔癡名煩惱濁。邪見戒取見取邊見為見濁。不孝不義譏師長等是眾生濁。比丘下。二滅法人也。明作制法下。二辨滅法過文中。先明制四正。后明立四邪。制四正者。一不聽出家。二不聽行道三不聽造像。四不聽造塔。立四邪者。一立統制眾。二比丘地立白衣高座。三兵奴為比丘。四受別請也。當知爾時下。三結過也。大王壞亂吾道下。二誡壞四眾行。為王不行正法則佛道壞也。大王法末世時下。三誡禁不依法。大王我滅度后下。四誡自毀文三。初自毀。二起惡后招報。初文二。先法后喻。今初文可見。如師子身下。二明喻也。此喻如蓮華面經。佛告阿難。譬如師子命終身死。若空若地若水若陸。所有眾生不敢食肉。惟師子身生諸蟲。還自食師子之肉。阿難。我佛法中非余破壞。是比丘破我三大阿僧祇法。彼經但喻出家。此經通喻道俗。各壞我佛法下。二起惡。人壞佛教下。三招報文中。法喻合可見。六親謂父母兄弟夫妻。喻有三。初二喻現報。后一喻生后報也。大王未來世中下。五誡使役。大王未來世中下。六誡自咎也。大王未來世中下。七誡謬信。文中為四。初示善。不壞正教曰流。開空法道曰通。能盛福智曰器也。諸惡比丘下。二示惡也。其王不別下。三謬信也。是為破佛下。四示過也。爾時十六國王下。第二大眾奉持文二。先奉持。次奉行。初文先傷感。二嗟嘆。初文二。先正明傷感。時諸國王等下。二受持也。爾時大眾下。二嗟嘆。傷此時也。爾時無量大眾中下。二奉行文五。先列。大眾聞佛所說下。二明聞佛法義。歡喜無量者。三明歡喜也。為佛作禮者。四禮佛也。受持般若波羅蜜者。五奉行也

仁王護國般若經疏卷第五