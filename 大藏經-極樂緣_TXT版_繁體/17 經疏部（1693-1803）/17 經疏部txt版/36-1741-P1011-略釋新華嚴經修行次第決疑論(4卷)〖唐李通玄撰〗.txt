　　No. 1741 [cf. No. 279]

　　華嚴經決疑論序

　　　　東方山逝多林寺比丘照明撰


北京李長者皇枝也。諱通玄。性稟天聰。智慧明簡。學非常師。事不可測。留情易道。妙盡精微。放曠林泉。遠于城市。實曰王孫。有同舍國。年過四十。絕覽外書。在則天朝。即傾心華嚴經。尋諸古德義疏。掩卷嘆曰。經文浩博。義疏多家。惜哉后學。尋文不暇。豈更修行。幸會華嚴新譯義理圓備。遂考經八十卷。搜括微旨。開點義門。上下科節。成四十卷華嚴新論。猶慮時俗機淺。又釋決疑論四卷。又略釋一卷。又釋解迷顯智成悲十明論一卷。至于十玄六相。百門義海。普賢行門。華嚴觀。及諸詩賦。并傳于世。恐寒暑遷謝。代變風移。略敘見聞。用傳知己。起自開元七年。游東方山。隱淪述論。終在開元十八年三月二十八日卒。時夜半山林震驚。群鳥亂鳴。百獸奔走。白光從頂而出。直上沖天。在于右近。道俗無不哀嗟。識者議曰。惟西域凈名遍行是其流。此方孔老非其類。影響文殊普賢之幻有也。照明親承訓授。屢得旨蒙。見其殂終。嗟夫圣人去世。思望不及。時因訪道君子。詢余先圣之始末。不敢不言。謹序之。爾時大歷庚戌秋七月八日述

略釋新華嚴經修行次第決疑論卷一之上

　　　　大唐北京李通玄撰


夫大方廣佛華嚴經者。是一乘圓教佛果之門。佛果者體無成壞。以化眾生故。示現自成正覺。佛果之樣。舉自五位因果。及攝化境界。報得莊嚴。示與后人。令其發志。依法仿學。令修行者所歸不疑。若不曉解發心初因。如何發意修其成佛之道。設畏罪修福。及息妄住心。及愿生凈土。乃至二乘得果。永超三界。且是求自免苦之心。未有以十方三涂人天苦道。及自心之境。便成智境。與一切眾生。及以諸佛同一智海之門。三乘之流。但且說空破有。說一切眾生。有自性清凈。又說三千大千世界。為一佛報境。又云無數劫修菩薩行成佛。又說他方有凈土。此間是穢土。皆是隨情接引。皆是化城。非真實說。此一乘智境。皆非邊量。云十佛剎微塵數身土交參。意明。如虛空無盡無限。智境相入故。化儀利物皆如是故。三世劫量。無去無來。無時可遷。不見三世。不見世間。及以眾生。不見成佛。及不成佛。不見有佛處。無佛處。亦無正法像法。末法時分法故。但以自性普光明無作大智如虛空。平等無作大悲。住眾生見。應根利物。而無失時。無所造作法。如是故智由三昧觀照迷解顯得。不是修成。悲由愿興。不是自然。以愿興成。功終愿廢。五位之中。十住第八。十行第八。十回向第八。十地第八。分分無功。智悲任運利物故。皆至等覺。方終智悲道滿。時亦不改。法亦不移。但為住熟不同。時法元來不異。如三乘一乘境界殊別。事廣難量。今但略敘紀綱。廣申難盡。意令行者順轍。不枉其功。于此一部之經。略立十門。以知進修之軌。望得免其未得識過歸真。約立十門者

一舉佛自果。勸修生信門。二自己發心。信解修行門。三以定該含古今三世門。四入佛果位。現障成位門。五明自行所及。至果成佛門。六明自成佛果。普賢恒行門。七明成佛果滿。一切皆成法界門。八以佛果法利益人間俗眾門。九令世間人及龍。勸修入法。信心修行因果同時門。十至妙峰山。入位舉行修行門

第一舉佛自果。勸修生信門者。即初會中六品經是。六品經者。一世主妙嚴品。明示成正覺。表如來覺道。及智身周遍。經云。于一切法成最正覺。又十方世界一切人天中俱時出現。經自有文。經云始成正覺者。三世長短執盡。契無古今。名之為始。智現相盡。名之為成。以理智大悲。三法同體。名之為正。達悟心境。一切無明。便成大智。普照十方。都無所得。名之為覺。自成此道。名之為成。余義論本具言。第二現相品。如來口中放光十方告眾。知佛成正覺。令眾咸集。此明如來語業。及音聲周遍。第三普賢三昧品。明如來體用行門周遍。第四世界成就品。明如來身行周遍。如世界成就品。一一世界海。有世界微塵數所依住。或方或圓。或非方或非圓。無量差別。或如水漩流形。或如山焰形。如是無量無數。依住形狀差別。皆無量同虛空。如來行皆周遍。悉有如來轉法輪。一一眾生。前而皆遍至。化無失時。明如來行業國土。及化生國土。及同行周遍。第五華藏世界品。明如來智悲圓滿。報得功德莊嚴周遍。其此華藏莊嚴世界海。有須彌山。微塵數風輪所持。其風輪都舉次第。有十二重所持。其上莊嚴差別。此十二重風輪。以明十地通等妙二覺。于中所有愿行所成。皆是十地初心。欣求佛果。大愿力所起。略言有須彌山微塵數風輪。皆以大愿為風輪體。于中報得莊嚴。以從行生。以行由愿起。還以大愿風所持行上功德。以明果不虛來。是故普賢云。如是華藏莊嚴世界海。皆由普賢愿力起。以普賢是差別智上行。以明行由愿生。其實而論愿海無盡。略言須彌山以為塵體者。以表初地欣修十地。及等妙二位。一終愿也。總收無盡之大愿。如四弘大愿也。通收無盡大愿。以少該多如經云。如來以親近不可說世界微塵數佛。一一佛所。凈修世界海微塵數愿。廣如經說。如此風輪上。持一大香水海。大香水海中。有大蓮華藏世界海。此大蓮華藏世界海中。有十不可說佛剎微塵數香水海。一一海中。皆有世界種。安住其中。一一世界種。復有不可說佛剎微塵數世界。如天帝網分布而住。此中有香水海。名無邊妙華光。以現一切菩薩形。摩尼寶王幢為底。出大蓮華。名一切香摩尼王莊嚴。有世界種。而住其上。此一世界上下安立二十重。從下向上。漸倍增廣。一一重中。皆有佛果名號。具在經說。以明十地升進。一地中有正有向。兩位各有因果。報得漸漸。廣大殊勝。以此向上。漸漸增廣。重重中皆有佛果名號者。以明隨位升進因果。佛號也。十地中二十重世界。二十個佛果名號。皆是一根本普光明智中。隨位升進立名。無別體也。如一大蓮華。都含不可說佛剎。微塵數香水海。及世界種者。是一佛之報境。以智境無限。攝化利生無限。還報境莊嚴亦無限。如近金剛輪圍山邊。四周有十世界種。上下各有四重世界者。以明四攝法四無量心。攝化眾生之極。盡無限心報生故。皆明報果。皆有因緣。果不虛來。且如是略知。廣在經文及大論中。第六毗盧遮那品。明舉古佛之果。表今古同法。令生信種。不疑古無今有者不可信。以此品經法。令發菩提心者。仿而學之。又初世主妙嚴品中。十個普賢眾海。月光等十個別名眾。明以普遍別。方成普義。通神天等眾。有五十眾。是佛以五位攝生之眾。又示現入法。入即齊佛所知。以明修行者。入佛知見故。不令錯修。如經具明。此無相法身。根本智。差別智。三法是一根本智之無相無作神用之源。皆遍周法界虛空界也。此一部經。以文殊師利。此云妙德。明無相法身智慧門。毗盧遮那佛。此云種種光明遍照。以根本智光。遍照種種眾生。同行濟生。名曰普賢。無相法身。明成普賢大悲之行。處世間而不染也。根本智明。神性光明。自無體性根本之相。善知一切眾生業也根種。悉皆明了。名之差別智。此三法是一體性。初發心者。皆須以禪定觀照助顯。方便發起令明。以此信心之后。安立五位之法。進修之行。治此三法。漸漸令明。修行者。常以此文殊師利。毗盧遮那。普賢三法。為始終之體。如修道者。雖有擬成佛之意。多有滯一法。不知進修之路。以迷情固守。不求勝道。少得為足。是故此初會中。有此三法六遍周義。初發心者。一一遍知法則也。立志作意。一似佛所行。行之樣萬成信心。此是信他佛所行之樣。以成自己信心。自己信心。如下第二會。普光明殿中自明也。此初會中言神。言八部鬼王。言天王。總有五十眾。明如來自行。五位眾。因果行門。覆蔭遍周。以明智業如虛空。無色無形。而大用遍周。不往而速。不來而至。不作而用。應物而成功。號之為神。體凈無垢。非質礙所留。隱現自在。號之為天。以智于生死利物。一念而十方遍知。同異差別無作性。應物而用得自在。號之為王。王者自在義。以如來身行遍周。同天同人。乃至十方六道。悉皆遍利遍益。而非天非人。非鬼神之神。以明智之神用覆蔭遍。故上略明佛五位。因果報境行門。令初發志趣求。擬成佛者。一如佛所行之法。然后以大愿力。起于一切善法。禪定觀照。無疲勞心。久住生死。無疲勞心。達取無明癡愛。便為智海。無疲勞心。常于生死大海。便為大智大慈悲海。不出不沒。無疲勞心。一似佛所行之行。當建是意。方可發菩提心。自信自心。佛果所修行行之法樣。如下方明。若能于此一乘佛果。起如是趣求。志愿力得不退。志愿力猶如虛空。無有退動。當知是人。超過聲聞緣覺。凈土菩薩之地。彼三乘中。皆有厭生死之心。不達生死無明。本唯智境。自求樂果。無有大智大慈悲心。故于一乘法界外。別求小果。避生死苦。二乘且以禪定三昧觀照力。超三界現行之業。自化其火。燒分段身。同太虛空。智悲永絕。有貪三昧者。經劫不覺頭上打鼓。不復聞聲。凈土菩薩。厭患生死。往生凈土。見佛聞法。無大悲心。且受自樂。后當回向。此皆迷自無明本是大智。而于小道別有所求。于維摩法華經中。皆回此果。經中具說。不可再言。是故能于生死海。成大智境。能行大慈悲。不出不沒者。初發心時。能超三乘出世之業果故。如此經下文。賢首品具明。經云有以三千大千界。頂戴一劫。身不動。彼之所作未為難。信是法者乃為難。有以手擎十佛剎。盡于一劫。空中住。彼之所作未為難。能信此法乃為難。十剎塵數眾生所。悉施樂具。經一劫彼之福德未為勝。信此法者為最勝。十剎塵數如來所。悉皆承事。經一劫。若于此品能誦持。其福最勝過于彼。時賢首菩薩說此偈已。十方世界。六返震動。魔宮隱蔽。惡道休息。十方諸佛。普現其前。各以右手而摩賢首菩薩頂。同聲贊言。善哉善哉快說此法。我等一切悉皆隨喜。為明賢首菩薩說。能信此法者。真實心相契當故。感應及福德業如是故。如經廣明。又經頌云。一切世界群生類。鮮有欲求聲聞道。求緣覺者轉復少。趣大乘者甚希有。趣大乘者猶為易。能信此法為甚難。大乘者但觀空破我。行六波羅蜜。但經中說別有凈土在他方者。總是大乘義。一乘者毗盧遮那報佛果德智悲之海。便以無明生死之海。成于大智大慈悲海。無三世古今凈穢之見。是為法界。一切剎海。智凡同止。重重不礙。如光影像。不說他方別有凈土之名。是為一乘。此為大心眾生。所開示悟入。使入佛知見故。三乘所說。但說一切空平等。及一切眾生有自性清凈平等藏。平等佛國。有此土他方凈穢故。一乘說空。無有自他凈穢平等。三世諸佛。自性清凈。無古今性。一時成佛。無前后際平等。一切眾生有如來大智慧平等。一微塵中。十方智凡同住平等。一切法無大小中邊。如虛空量平等。又文殊普賢毗盧遮那。三法體用平等。名為一乘。初發心者。應如是信解。如是觀察。如是修學。如是悟入。普觀自他一切智凡。同一智境。不見余相。皆如如來相。無有生滅。以智自在。大悲隨世。而安立諸法。解眾迷心。智自無有一法可得。以如來智慧。觀一切眾生。迷如來智慧。從虛妄業執。以幻生其身。知業本無所有。知見本是虛空。無作自在明凈智之知見。名如來知見。普見一切心境。無非佛事。經頌云。欲知諸佛心。當觀佛智慧。佛智無依處。如空無所依。眾生種種樂。及諸方便智。皆依佛智起。聲聞及緣覺及諸佛解脫。皆依于法界。當知法界一切無依。如來設教解迷。總令悟此無依之境。名為解脫。而實言之無縛無解。應如是信解佛境。佛心量。佛所行門

第二自己發心。起信修行法門者。有六品經。一佛名號品。信佛名號。隨根隨世界。名號不同周遍二四諦品。明四圣諦。苦集滅道。隨其根欲。十方皆悉不同。明法門不同。隨根遍周。不離四諦。三光明覺品。明佛足輪下光明。最初凡夫。起信之始觀照之門。令心廣大明凈。四菩薩問明品。明文殊師利。同目首等九個菩薩。各說一法。明十信菩薩。發生明慧之心。五凈行品。明一百四十愿。以凈信心者心行。六賢首品。明如來三昧。名方網三昧。同別自在。令信心者信之修行。行滿必得此法。同自在神功大用。以此六法。用成十信心門。又第二會初。復有爾時世尊。在摩竭提國。阿蘭若法菩提場中。始成正覺。及十定品初。離世間品初。總有此言者。以菩提場。第一會普光明殿。第二會及十定品。離世間品。此四會經。總如是重敘意。明此經教。以根本普光明智。以為教體。以初會明覺得此智。以為菩提體。以普光明智。為初成正覺之體。為智無古今延促之性。始終教意。即明升進不同。部分差別。說教時。即不離一念。說教音聲。即不離一聲。明此一部經意。以根本智為體。以無量差別法。不離一法界。一時一念無古今。一音聲中說也。設升天諸會亦云。不離菩提場普光明殿。而升忉利夜摩等天。世間眾生。情識妄立。有古有今。有延有促。迷亡智現。即無此見也。是故經云。智入三世。而無來往。如今見道智。即古今三世諸佛。一時成佛。普見一切眾生。無眾生相。皆同一智之境是故經言。佛心眾生心。乃至于自心。三心無差別。大意言之。以普光明智。為所覺之教體。會意雖有升進不同。不離普光明智。大覺之體。不屬時收。如是四重敘致。是故一切處文殊師利。同聲說頌曰。一念普觀。無量劫無去無來亦無住。如是了知三世法。超諸方便成十力。此自己修信心之中。文殊師利。及覺首等十首菩薩。是成十信心。修行之人。金色世界。妙色世界。蓮華色世界等。十色世界。是信心者。能信之心。以十個信心是。初凡夫生滅色心。生信而起十勝解故。云色世界。如易中漸卦。言鴻漸于干者。亦明初入道。信心升進。為鴻之與白鶴俱是鶴流。為帶色故。以明初信。亦言。白色純素故言鴻也。不動智佛。無礙智佛。等十個智佛。是所信自心之果。一切處文殊師利所說之頌。及覺首等九個首菩薩。各說一頌。是所信之法。如來足輪下光。是信心者作觀隨光引心。漸令心廣大。其光于初會中。眉間放出。照十方已。入足下輪中。名一切菩薩智焰明照耀十方藏。其狀猶如寶色燈云。作是觀時。作白凈寶光明想。初照三千大千世界作想。成已第二其光至于東方十佛國土。南西北方四維上下亦復如是。悉皆遍觀。第三光照百佛世界。十方遍觀。第四光照千佛世界。十方遍觀。第五光照十千佛世界。十方遍觀。第六光至東方十千佛世界。照百千佛世界。第七光明過百千世界。照東方百萬世界。第八光明過百萬世界。遍照東方一億世界。第九光明過一億世界。遍照十億世界。第十光明過十億世界。遍照東方百億世界。千億百千億。乃至不可稱。不可量。盡法界。虛空界。作光明想。如是四維上下如虛空。光照耀成已。然以此光明。一念十方遍周。然后照此能觀光明之心。無體無相。無身無心。無內無外。無中無邊。無大無小。一切皆無名為法身。于此法身無作性海。體無一物。唯無依之智。本自虛空性無古今。體自明白。恒照十方。無有本末方所可依。名曰根本智。名為智身。一切眾生同共有之。迷之不了。用作貪嗔。著我我所。流浪生死諸惡道中。妄想執固。隨自心所作行業流轉。非他能與。若能如是。觀照力滅。方能顯得。不是修生。如是相應。名十住初心初發心住。便同善財童子。妙峰山頂。德云比丘所。得憶念一切諸佛智慧光明門。與一切諸佛同一正智家生故。言初發心時便成正覺。與此無依智慧相應已。十信心滿。入法智流。以十住波羅蜜智行嚴之。如煉真金。轉更明凈。以住一位。總收五位因果。五位行門。皆在一位通收。以初發心住。已契根本智。時不遷。智不異。中間而有升進。漸漸微細。至十住第六住。心方入通。化身自在。如善財至海幢比丘是也。此法一向令隨智見不取世間情識所知。如隨光引心。令心增廣。有二義。一入智境界。猶如虛空。本無中邊。二隨智行慈悲。度脫眾生。亦如智境。無有限極。如此光明覺品頌云。見諸眾生在險道。生老死苦常逼迫。修諸方便無限量。誓當悉度。是其行聞法。信解無疑惑。了法空寂不驚怖。隨形六道遍十方。普救群迷是其行。如是光明引發心境。令其稱本。顯智境無邊。如凈行品一百四十廣大愿。皆緣眾生。以成大慈悲行。使令深厚。終不擬獨求自身無苦。以是義故。從十信中。開廓心境。皆如虛空。等十方眾生際。無有一眾生擬有舍離之心。若根堪不堪。不離其一切世間。一切初發菩提心者。皆須建如是愿如是心。起不退想。然后順其志愿。求一切智。心無懈倦。具一切智。常于十方三界六道眾生前。對現色身。各隨根欲。而引接之。令其解脫。無有休息。于信心中。常起如是愿。于一切眾生敬之如佛。為一切眾生。以如佛智慧。而作生因。總是佛智海中眾生。若也迷解不見始成佛。不見眾生滅。以法無增減故。為法無眾生故。智無成壞故。但為迷悟不同。若也迷解時不見新成佛。不見舊眾生。以智無故新故。觀一切眾生如幻相。體無本末。猶如幻化人。無有根栽生死等相。但以無依本智。而作分別。令見真體。不見是而與非。名入佛知見。是故經云。是法住法位。世間相常住。諸法住法位。方可于自心境。體會無塵。若也存是立非。情見紛撓。何時入道。長劫輪回。善可思之。益處奉行。如經云。東方過十佛剎微塵數世界有世界。名為金色。佛號不動智者。表法中以明初發心者。眾善初生。覺心始發。是東方義。以明東方是青龍吉慶。春陽發明。萬物初生之始。佛號不動智。以明東方是震動。以明正在動中。是不動智。故過十佛剎微塵數世界。有金色世界者。以明迷。貪嗔無明慢疑身邊二見戒取邪見十。無明為過十佛剎。微塵之數。以表煩惱廣多障。根本不動智。妄謂動故。自作沉淪。若論佛剎海。無有中邊。何有遠近。以情障處立名。達其情塵本無。即世界名金色。以金為白。光明無垢。以表根本不動智光法身無垢故。名為金色

問曰。金位在西方。何為舉東方。為金色世界

答曰。以金受氣于寅。胎于卯。表十信初心如胎也。上首菩薩。名文殊師利者。能了達無明本無性。顯其智用故號。文殊師利。此云無相法身。虛空妙慧。能顯本智之先導故號。文殊為一切諸佛之師為母。一切圣智猶如空慧發生顯起故。一切處金色世界。一切處不動智佛。一切處文殊師利者。迷亡塵謝。智慧朗然。十方智境。無非法事。唯是智用起唯法起。名不動智。故云一切處不動智。以其空慧顯明此理。號一切處文殊師利。文殊師利。與十佛剎微塵數諸菩薩。俱來詣佛所者。以明無邊妙慧根本智。為一體用。云來詣佛所。契會敬順。以信心初以空妙慧。簡擇顯發。根本智現。既顯智業慧為智使故。到已作禮。即于東方化作蓮華藏師子之座。以表明智已生方可心境。無垢以為座體。智境無垢。含容萬德。無可染著。名為蓮華。于一方界常游。一切眾生生死畏中。得大無畏。名為師子。若于智體清凈報果上。有無量眾福莊嚴。如光如影。重重無有障礙。亦有此莊嚴。今言化作者。以引化十信心眾生。望實報得。不言化作。自爾恒然。無來無去。此乃令信心者。自信己身心。有此十智十世界。一切處不動智佛。一切處文殊師利。皆自有之。及以普賢差別智。以此三法以為教體。令修行者仿之。此初以檀波羅蜜為主。余九個佛為伴。今且略述此一門。自余九法在廣論已說。皆隨方義。表之升進。一切內外經書。設教皆令自身心中。以法行之學之。不可推之。與先賢圣者。圣者無教。性自天然。略述十信門竟。以十個智佛。文殊師利等十菩薩眾。各說一法門。和會佛果大用妙慧智慈悲愿。六品經。十個智佛以為信體。名為十信。此信中方便。起入道觀門。以如來足輪下光明引心廣大。向十信入圣位之方便。作意者依法觀之。次第如前

略釋新華嚴經修行次第決疑論卷一之上略釋新華嚴經修行次第決疑論卷一之下

　　　　大唐北京李通玄撰


第三入位契真。會佛智慧門者。如十住以升須彌山頂表之門。山頂至相盡處也。善財童子至妙峰山亦同此也。得憶念一切諸佛智慧光明普見法門。以處表所升進心所至之道。以升山頂。像從十信有為信心。升此十住。空慧現前。一切心境。都無所得。是名為智慧光明普見法門。以明無相慧光。破無始長夜。計執之闇。常流苦海。今升此位。真空智慧現前。無始執障無明一時頓盡。如升山頂至相盡處也。若功至慧明。不勞登山。今以處表法。以升須彌山表之。于中明升進。得法之人。還以所得之法為名。是故十個菩薩俱名為慧。以法慧菩薩為首。于中修行之佛果。十個佛果。下名悉同名之為月。殊特月佛為首。以明無相智慧光明。能破無始長夜無明貪嗔炎熱。得大清涼樂。故佛果號殊特月。此位中十慧菩薩。是此位修行者之身。十個華世界。是能開敷妙慧之心。十個月佛。是妙慧行。十波羅蜜中清涼之果。各隨十波羅蜜行。下意配當皆自有意義。如殊特月配檀波羅蜜。以檀體能舍。以明此位入真空慧。一切見障執業。無明煩惱炎熱。都亡皆舍。此為殊特月佛。配初發心住。檀波羅蜜為主。余九為伴。無盡月佛者。以明無相法身為戒體。無有成破。一受恒然。名無盡月佛。以忍體如空。心無傾動故。名不動月佛。以此位空慧增明。恒以空慧而觀諸法。轉轉增明。以為精進。如風無體。而能生眾法。能成能壞。佛號風月佛。以禪定身心清涼。能凈諸垢。佛號水月佛。以意準知。世界名因陀羅華者。因陀羅者。此云能主。以空智慧光明。堪能主導一切眾生。開敷慧眼。令其發明。波頭摩華世界者。此云赤蓮華。以戒體內心空寂。戒相外嚴。見者善生。以赤色表法。眾有可觀也。已下十波羅蜜意。表之各有意義。華者明此位貪嗔既亡。智慧開敷也。略釋如是。廣在論本。法慧菩薩。入無量方便三昧者。以一心念亡。無量境界一時亡。無量境界亡。無量智慧一時現。以三昧力。十方各千佛剎微塵數世界之外。有千佛剎微塵數諸佛。皆同一號。名曰法慧。普現其前。以言慰嘆。及手摩法慧菩薩頂者。若在迷即千佛世界微塵數迷。名之為外。若以三昧力凈。如許煩惱無明凈。還成如許智慧現前故。有千佛剎微塵數佛智慧現前。明以定發慧。定慧正相應際。名為千佛剎微塵數法慧佛。而現其前摩頂者。定慧相印也。言贊者。以慧發即能為妙言。慧由定起故。須贊能定之心。與法慧菩薩智者。以明不離定而起用。不同二乘空定無慧。以言之與智。十信心位。不入定而說法者。明信是生滅心。未入正位故。此位入定者。非是息心定故。是任性無功。自性凈故。以任法本定。即寂用不礙。即如善財于別山頂上。見德云比丘。徐步經行者。是其樣也。以明自住之山。初止心不亂。有定可依。別山徐步經行。是寂用自在。是無定亂。可依之定方成定也。此定出過攝念息心修定。方入佛解脫智慧光明之中。凡攝念存心。息止所得之定。是隨其深淺。并是色無色定。三界業收。心如虛空。煩惱滅不生三界。無大智慧。證涅槃樂。是為聲聞定也。此十住位。所入之定。非如是也。是一切法。本自性定。能起智慧。轉更增明體無沉掉而發生無量智慧。成就智悲。長處生死。不壞本性。恒無業門。此位言升須彌山。向帝釋宮者有二義。一名如來成道。身行遍周。一切須彌王總至。二表十住升進。以處表法。如表法中。帝釋遙見佛來。以明從十信起信。向十住之心。以信未真契十住之智慧故。云遙見佛來即以神力莊嚴此殿者。心意作念。置普光明藏師子之座者。安置身心。入無作自性清涼定。包含萬境。無不皆凈。能會本智慧故。名之為普光明藏師子之座。得于生死恒無畏心。名為師子。悉以妙寶所成者。定慧莊嚴。名為妙寶所成。智慧光明。超多煩惱。名十千層級。以表升進為層級。廣意在論本。今且略言。佛入殿者。明定慧相應也。此位有六品經。成此十住之位。如升須彌山品。以明從十信升進。偈贊品明已前諸佛。同入此法。古今法同。令入者不疑。十住品說十種住。以明十種升進。皆十波羅蜜為體。一中具十。互體十中有百。五位皆然。梵行品明戒體。無相法身為戒體。無成壞性。初發心功德品。明發心者。廣大無限。利益廣多。獲功德無限。稱其心量。與虛空等。論主頌曰。虛空雖廣無有邊。不能出生諸功德。菩提智悲如虛空。重重功德不可說。又經頌云。一念供養無邊佛。亦供無數諸眾生。悉以香華及妙鬘。寶幢幡蓋。上衣服美食。珍座經行處。種種宮殿悉嚴好。種種光明。妙寶珠。如意摩尼。放光耀。念念如是持供養。經無量劫不可說。其人福德雖復多。不及發心功德大。以明有為修福德者。雖無限量。一念惡心盡滅無余。設得一劫終歸破壞。以初發菩提心。無為智現。智悲相應。一念功德過于虛空。無有限量。以虛空但空。無有福善。無有智悲。無有功德。普光大智為菩提體。初發心功德。不可限量。若迷智體。即有惡道業。以自莊嚴。若一念發心。智業現前。以智自性清凈。業中有無量不可說無邊功德海。自然莊嚴。何況大慈悲。饒益一切眾生。行上所有功德。何有限量。發心者應如是發菩提心。應如是開廓心海。誓度眾生。無有限量。一依此樣。功德不唐捐。應可仿之不虛其德。無法發意。畢竟何歸。雖知發心。不知如何發意如何進求。如十行位。在夜摩天。說有二義。一明佛身行。利眾生遍周。二表十行勝于前位。又明此天在空而居。以明十住中。以得法空。智慈一終和會。此位明于法空起行。以明在行無著。以此十行在夜摩天中說。以夜摩天依空而住故。師子座有萬層級者。以升進見道。智慧廣多。凈煩惱業。以成座體。層級廣多。前位座置普光明藏師子之座。此位化作寶蓮華藏師子之座。以法空起行故云化作。空行無染故號蓮華。十個菩薩下名悉同。名之為林。功德林菩薩為首。林者以明行能蔭覆眾多故。十個佛號之為眼。常住眼佛為首。十個世界。皆名之為慧。十林菩薩。是修行之人。十慧世界。是修行者智慧。十個眼佛。是修行者。以智知根。利眾生也。皆是隨位因果法門。自余法事如前。此位有四品經。成此位法門。第一升夜摩天宮品明升進。二夜摩天宮偈贊品。明古今諸佛。同入此法。三十行品。明此位所行之行。四十無盡藏品。明信戒慚愧聞施慧念持辯等是。如十回向位中。有三品經。成十回向位。一升兜率天品。以明升進。二兜率天宮偈贊品。明古今諸佛。同入此門。三十回向品。明十住十行。雖修大智大慈悲。然修空智慧。出世心多。此位回十住十行出世心。令入生死。長養大慈悲。是故善財童子善知識。十住十行之首。皆有比丘。至此十回向位。長者青蓮華為首。以明出生死解脫心。入于生死。長大慈悲行。處生死不染。是故善財于十回向位中。以俗人長者。號青蓮華為首表之。以前兩位迎佛之眾。但有諸天眾。無天女眾。以表但得出世間智慧慈悲。未得入生死。同行利生慈悲。以是義故。無有天女。此十回向位中。全入生死大慈悲行。諸天女龍神八部。無量大眾。皆悉具足。論本廣明。此中略述。令發心者。約知法則。不迷趣求。自知生熟。兜率天王。敷摩尼藏師子之座。百萬億層級者。以明此位但處生死。成就大悲之行。勝前出世心故。以是義故。莊嚴各阿僧祇等寶。百萬億層級。此回向位。于解脫中。作起智門。廣興等眾生數。情識想念。及大愿海。成普賢道。饒益一切無限眾生念。解脫智慧心。于生死中。了生死性本是解脫。如師子王。而得自在。廣度群生。無有休息。后之十地。及等覺位中。滿此十回向位中大愿。即是更無別意。以是說十地位。時不言遙見。不言迎佛。意在同此位中大愿滿也。此位兜率天中說者。明和會智悲。令圓滿故。是中道義表此天。欲界之中處中故。下有忉利夜摩。上有化樂他化。一切諸佛示現誕生。皆從此天。而降神也。如發菩提心者。善識經意修行

問曰。此十回向位。已經十住十行二位。各有十法。以皆知諸法自性空無相無性。智慧現前。至此回向位中。更興無量大愿海。作無量想念情識。起智悲門。豈非是生滅心耶。如何稱道

論主以頌答曰。十住十行是初心。多有緣真念增勝。為除彼行緣真習。是故興愿令回向。是達生滅是無生。起愿行慈不生滅。善知世間生滅性。想念情識無非智。初心定慧緣真多。此位起愿令知本。善知本者。處世間游行三界如師子。方能常處世間中。度脫群迷未曾已。是故十地位滿。欲入普賢行。以無量三昧。推求普賢菩薩。竟不能見。卻生想念。方見普賢菩薩。在一切十方諸佛前。坐蓮華座。或從他方相續而來。廣意在十定品。十地尚有此三昧涅槃習障。何況十住十行。是故須興大愿。成就普賢行。入生死六道。一切處一切法一切愿。度脫一切眾生。思惟分別。成就無邊差別智。于一切境界。無不皆是。無生法門。方可功終。算數廣大愚。如來隨好光明功德廣大愚。唯佛當究竟。十如來地一。及等覺位中十定品。總依回向中愿行。滿普賢道。即是其法。于中升進法則。在他化自在天說。以處表法中。以他化天觀他變化。以成己樂。亦名樂變化天。以樂他變化。以自成樂想。以表十地菩薩所修道業。皆樂欲成他眾生。令其得樂。以為自樂。此地中有三十八個菩薩眾為首。共成此十地法。三十七個下名悉同為藏。以金剛藏為首。一個獨名解脫月者。三十七個菩薩同名為藏。為明三十七道品法。一切菩薩所成道業。成等正覺。皆由此生。解脫月一人。是此三十七品中果故。此十地之中。解脫月是能問之人。金剛藏是能說十地之中法門之主。以明因果。自相問答。余不能知。如初歡喜地。為見聞如來色身。及轉法輪。乃至聞正法。多歡喜多適悅。名為歡喜地。廣在經文。以檀波羅蜜增上為主。余九波羅蜜為伴。隨力兼修。為聞法故。于身命財皆能舍。得離五怖畏。不活畏。惡道畏。大眾威德畏。無我觀。以不作此業故。如此初地中。總別同異成壞六相義。是初地中。總攝十地中義。及如來義。總須解其同別。乃至以一國土。一切國土。入一國土中。如帝網門。自在無礙。此六相義。總攝諸法。皆有此六義。今且舉天帝釋寶網一門。余萬事準知。如天帝釋宮殿中。莊嚴寶網。以天中凈寶所成。其寶網光凈。互相參映徹。一一寶中。影現重重。無有盡極。天帝釋眷屬。及宮殿莊嚴。亦影像重重。無有盡極。以用此像。以表心智境量同虛空。無有中邊內外等相。一切境界。皆如幻化。本來參映重重不礙。但為眾生妄心識種執業。自障不知。若無自業。本是如是。一切境界。光影相入。能以一智身。一時普現一切國剎。一切眾生前。如應現身。如應說法。令使解脫。得無量樂。根未熟者。方便接引。以智無表里等。一切境界法界眾生界故。本同一切眾生心故。以初地菩薩。知此道理。發廣大愿。令速成就此大智大慈悲行。又初地遍學十地法。及如來地法。總別同異法門。悉具知故。方可漸漸修習而成熟故。設當漸漸修學。經無量劫。而不移初發心時故。以智無三世古今。不遷移故。以十地修行。智用一一殊勝。名之為別。不離根本智。及古今無時。元來一際。名之為總。心行修行。一切境界自體無作。名之為同。一一位次。能凈業障。智慧神用增明。名之為成。一一地中修行。不見修。不見行。不見成不見菩提涅槃等事。名之為壞。且于人身。眼耳舌身手足肢節。共成一身。名為總相。是一心隨用不同。名為別相。皆四大火風所成。名為同相。六根各用不同。名之異相。依業成身。名為成相。一切法緣緣。無主無作者皆如虛空。名為壞相。此六相門通一切法。皆具六事法故。總持門以智觀察可知。如十玄門。義亦如是。一同時具足相應門。二一多相容不同門。三諸法相即自在門。四天帝網影像重重互參無礙門。五微細相容安立門。六秘密隱顯具德門。七諸蓮華藏純雜俱含無障門。八三世圓融互參相入門。九唯智同別自在門。十托事表法生解門。華嚴經有此十事大體。顯無盡法。以智觀之可見。今此初歡喜地菩薩。總通修十地及佛果。并普賢常恒利眾生之行。此位通知。以因知果法。方可修行。如世造作。先須立樣。如檀波羅蜜門為增上。如煉真金。于一體之上。漸令明凈。然后方堪作輪王寶冠。二離垢地。上上十善戒為增上。治欲界惑。三發光地。忍波羅蜜為增上。治上色界無色界著禪煩惱。入三界自性清凈平等無造作禪。四焰慧地。修三十七助道觀。生如來智慧家。五難勝地。作四諦乃至世諦真諦等二十諦觀。六現前地。作十二有支觀。七遠行地。成就方便波羅蜜。離修空無相無愿道。恒常不離三界度眾生。廣在經文。大意明前初地至第六地。雖常以慈悲為首。以四諦十二緣觀。及教化眾生。常有出世心增多。此第七地以所得三空無作無愿解脫。常居生死。度脫眾生心多。第八不動地。得一切法。無生忍無功智觀現前。滯凈心多。諸佛加持以手摩頂。勸修行起智門。令念本愿。起愿興悲。一念以無功自在智。所作福業。初地至七地。百分不及一。乃至百千億那由他分不及一。如是七勸廣如經說。第九善慧地。說法自在。第十法云地。受一切智職位。坐一大蓮華。量等百萬三千大千世界。以眾妙寶間錯莊嚴。超過一切世間境界。出世善根所起。知諸法如幻性。眾行所成。常放光明。普照法界。有三千大千世界微塵數蓮華。而為眷屬。無量菩薩以為眷屬。各坐其余蓮華之上。以明一乘智境發心廣大。受職廣大。不同三乘中權學十地菩薩受職。但云蓮華座等一三千大千世界。為三乘菩薩信解心狹。所見十地菩薩受職亦狹。但以一三千大千世界。為一毗盧遮那之智境。各自隨根所見不同。此一乘如來智境所坐之座。量等法界虛空界。以為智之實報所感。今之所信。各依器量不同。若論至實究竟之門。要依一乘智為實。若欲信此一乘如來智境發心。于此經中。初信之首。以十色世界。十智如來。為自心中本有。文殊師利為自妙慧。為能信之心。此經中十信十住十行十回向十地等覺妙覺二位。從根本普光明大智。無相法身普賢差別智。以為此經修行之體。所發行愿知見。皆如來法界虛空界所作。五位方便。重重以煉磨。行意在大智大慈悲。使令圓滿。深厚廣大稱實。廣意在經。教文事廣而難錄。今略述少許門戶。勸修未可備盡其意。有修行者。以定慧觀行兼讀經。看菩薩所修行愿廣大之樣。令不錯路。設修不得。信種須成。以信內勛力。漸漸自能發志不退。任運成就。是故普賢作食少金剛喻。過身便徹任運。至金剛際始住。若人聞如來名號。及所說之法門。一經于耳。設當不信。亦能成種。以一聞法內勛。任運至佛金剛智始住。修行者莫慮此經法深遠。難到難入。若不發心信解修行。恒在生死。長遠未有休期。何如一念歸心。設修不得常生人天。福樂果報。漸漸見佛聞法。解脫成無上道

第三以定該含三世古今無異門者。以明十定品。還在普光明殿中說。明以普光明智。以為定體。以明此教于一言音一三昧。無前后說。出世涅槃同時。故明智境無三世。是故此品。還敘爾時世尊。在摩竭提國菩提場。始成正覺。及普光明殿。初成正覺之時。古人云。三會重來普光明殿。實無重來重去也。意明三十九品經。一時無前后說。乃至三乘總然。于一時說法。各自隨根聞一乘三乘之教。各自不同。依菩薩本業瓔珞經說。有十會四十品經。在第三禪一會。說佛華三昧品未來。此品令十地菩薩。入普賢行。令十地菩薩。舍涅槃三昧。上稠林煩惱。方始入普賢行門。為普賢是入世間同眾生行。十地菩薩。是出世間成佛之行。和會此二行。令處世間自在故。不屬二邊。心無所著。離二邊習氣障故。十個定名。是如來自說。定之大用是普賢說。以明根本智。是佛自說定名。智中大用。是普賢差別智。還普賢自說。佛告諸菩薩。普賢菩薩今現在道場眾會。親近我住。初無動移者。普賢差別智萬行為會。不離根本智為住處。今明無求出世。但隨世間行不染著是佛也。本來如是。只為迷流多劫。須求出世十地。功終道成方舍。但世間諸事總爾。事終緣壞。功畢作亡。事既未成功不可廢。此十定品初。一百個菩薩三十個同名為慧。七十個各各異名。以十地位。三空慧滿七覺分終。至此入普賢行。方舍方入。任運智慈恒爾。始絕希求。如十定十通十忍三品。總是十住中普賢行。名等覺位。總是普賢自說。以明普賢自行之法。還屬普賢自行。佛自說者。是佛果位法。準此知之

第四入佛果位現障成位門者。心王菩薩問佛阿僧祇品。如來自說。其數如經自明。此數唯佛知見。非余位所知。若不能以智眼知此廣大數法。及如來隨好功德多少之量。即猶有此二障。不得稱一切智。故號佛果二愚。過此二愚障。方成滿足一切智佛。此之二法。非下位菩薩。及天龍外道所知。以加算法知之者。是菩薩法。如來智眼。知不須算法。自十地以來。有十一種粗重。二十二種愚癡。此之二障佛位知之。心王菩薩問者。以其心得自在。方可能為問主。十一種粗重者。以明從初地至十一地。普賢行未滿。位位有一迷以為十一。故一位之中。有因果正向。為二十二愚癡。如來加青蓮華菩薩。說佛十種不思議者。不可以心思意議。以佛是根本智。無作無言。而自在方便。無言無說中說。說根本智無作神用之法。名佛不思議說。佛果中神用故。青蓮華者。是如來自性清凈智中妙用智慧。一切法無染污自在性。是文殊師利。隨顯法之異名也。菩薩住處品。心王菩薩說。以明住持世間。一切處現在。令諸眾生所依不絕。如來十身相海品。有九十七種大人之相。是普賢菩薩說。如來隨好光明功德品。即是如來自法身。根本智自性清凈無作業中自有。是故如來自說。今言十身者。有十華藏世界微塵數身。下文言。有十華藏世界微塵數大人之相。一一身分眾寶妙相以為莊嚴。如華藏世界品。說是本報身及境界。今此品令普賢菩薩說。即明以根本智起差別智。行萬行上功德。莊嚴本智之身。是故普賢菩薩說普賢行品。至此等覺位行滿門

第五明自行佛果所成果門者。即如來出現品。以明自十信心。十住十行十回向十地十一地等覺心等。明信心者自行佛果。滿文殊普賢毗盧遮那三法果。總終如此。如來放眉間光明。灌文殊頂。是問法之光。放口中光。灌普賢口口。是說教之光。令普賢說法。以明佛是根本智。是顯得無作無說之智。文殊是無相法身妙慧。是能問之人。普賢是根本智中大用。是說法者三法具足。故如來出現此教。皆有始終。以此三法為體用。至此功終。如煉真金。功終號為出現。付囑流通總在此中

第六普賢恒行門。如離世間品。是佛果后。普賢常行無休息。常處世間。而無染污。名離世間。此普賢常行。還以根本普光明智。還普光明殿中說。明不離初信之果用。恒利眾生恒在世間。而無染污。名離世間品

第七成佛果滿一切皆為法界門者。法界品在給孤獨園說。以升進以明升天。望法界即不離一切處。總法界于法界。初如來普賢文殊師利三法。以成法界之大理智大用。十方普該之大體也。此是一切功終之果。名為法界。菩薩即云。如是等五百人俱。如四十個菩薩是四位。一一位中。具百是四百。通一百寶冠菩薩是五百眾。一百寶冠菩薩。以明十波羅蜜本數。十中百眾也。前四十心中。一一皆百。至此法界功終行滿。一切十方世界塵塵中。皆有無盡如來轉法輪。塵塵中皆有無盡普賢身。各化無量眾生。明一人成道行滿。入法界體。得如天帝網光影互參。身一時云集。皆珠帳網。羅覆其身。重重相入。普周法界。遍利眾生。海覺等六千比丘。示現宿世有種。故得法獲益。舍利弗等五百聲聞。示現往世無信種。不聞此一乘智境。如盲若聾對面不見不聞

第八以佛果法利益人間門者。文殊師利出自樓閣。以明智慧重重。舍利弗出自房舍。以二乘人無大智慈。自身解脫名為房舍。六千比丘皆新出家。未證羅漢果。依舍利弗為師。悉皆隨從文殊師利。南行人間覺城。六千比丘舍利弗。勸觀察文殊師利身相福德。六千比丘一時觀察文殊師利身相功德。行路兩邊左右各八步。妙寶莊嚴具。隨路莊嚴。以八正行報生。觀察文殊師利。便即歸依發愿。頂禮文殊以為和尚。文殊即為說十種發菩提無疲勞心種種勸慰。一時獲得十眼十耳十身十辯。漸詣覺城東。六千比丘通信位及五位修行。一時總攝號為六千。路上發心者。明聲聞有行未有智。今既發心竟智悲。萬行通兼

第九說教勸修門者。至覺城東明眾善明也。古佛廟者。明所設教不異古也。娑羅林此云高聳。出過余林者。出過人天三乘。及外道之行也。莊嚴者以普賢行為莊嚴本智也。幢者智無傾動也。文殊師利既至覺城。從眾來有無量劫數四眾。但言五百者。堪入五位行門。龍眾有一萬。龍表智。以智興行故。于五眾之中善財為首。五眾總成入法之人。善財初受胎之夜。宅有金苗縱廣七肘者。以信心為胎。十月誕生者。十波羅蜜為十月也。初生之時。宅有五百寶器。遍其宅內者。以信通收五位。五百波羅蜜行中之果報也。宅中有寶樓。高及縱廣各七肘。明信心中七覺支分法報生。文殊師利說普照法界修多羅經。是說根本普光明智。普印之者。大眾獲益。獨舉善財為首。勸嘆起信竟。勸令南行覺城東也

略釋新華嚴經修行次第決疑論卷一之下略釋新華嚴經修行次第決疑論卷二之上

　　　　大唐北京李通玄撰


第十善財入位契真門者。自三有為城郭一段頌。三十四行經。善財說頌。嘆三有苦及諸法分。第二爾時文殊師利菩薩如象王回已下一段長行及頌。是文殊師利。贊嘆善財能發菩提之心。及令不厭生死苦。令具足普賢行分。第三爾時文殊師利說頌已下至辭退南行。此一段長行經。是文殊師利。嘆善財發菩提心。及示善知識分。第四南行向勝樂國。是善財求善知識分。從此已下至經末。通文殊師利。總有五十三個善知識。五十個以明十住十行十回向十地及等覺位。各有十個善知識為本位。通有五十人。自文殊彌勒普賢三個。以為佛果理智大用。而與五位中五十個法門。而作因果理智體用。五十個升進位中。常有此根本智。無相法身簡擇妙慧。普賢差別智中萬行。以為因果。一一位中。皆有此三法。以成因果。因中有五十。果中有五十。都為一百。重因果五位。常以十波羅蜜。以為升進之行。名為一百一十。此十波羅蜜。常以根本智。無相法身。普賢萬行。以為體用。故如修行者。未發心時。無始正使無明。十住初發心見道一時總斷。習氣煩惱漸漸微薄。佛果方終節級次第。后五十個善知識自有次第。如十住初心。妙峰山頂至第三住。一向緣真心多。以三個比丘表之。從第三住至第六住海幢比丘。以明回彼緣真心多。事須了俗。以彌伽長者。解脫長者。一居市肆。一以禪門。并海幢比丘一人。共表世間撓處是凈。并學字智名句。世間萬境總是解脫。以此三人二俗士一比丘表法。始明六波羅蜜具足。方明出世間及世間解脫。從此二種解脫之后。以第七方便行。恒處生死。長養大慈大悲。不厭生死。念苦眾生。兼修智業。至第八住。方一分世間凈智中。無功智成。方以滿愿優婆夷。仙人毗目瞿沙表之。以明智悲之位。第七第八。令成一體智悲圓滿門。以二位同住海潮處。第九以明八住智凈無畏。獲不死之神。以能同邪見等外道。同行引彼邪流。令歸正見。五熱炙身。火焰連天。刀山無際。登刀山入火聚等。以勝熱婆羅門表之。第十和會十住。一終智慈圓滿之行。如師子幢王女慈行表之。師子幢王是智。女是慈悲。以為所表。第七滿愿優婆夷。梵云休舍。始從方便行。入于生死。長養慈悲。猶存染習。故以優婆夷表之。至第十住中。以明從智行悲。而無染習。即以師子幢王童女表之。以修行五位生熟智慈不同。事須于一乘佛果理智體用。十住十行十回向十地等覺之位。重重逆順。五十度煉治。始得智慈眾藝。萬事方終。功終行滿也。若也直求一解脫出世之理一法。總無同聲聞二乘小道。不可號為人天之師。若也欲求無上佛乘一切智乘。即處生死。不出不沒。大智大悲眾藝須明。不可將無智無知是佛也。經云。佛以法為身。通達一切法。以明無不知無不解。是佛法身也。如是五位五十個行門。一百一十重因果。總根本智文殊普賢為體用。故以文殊妙慧。善簡諸法。以普賢差別智。以明知一切眾生根器。而與同行。以根本智號之為佛。恒無造作。自體如空。不屬三世。無古今始末之性。同于世間無量劫。然智無有時。始終不異。行果不遷。處世不污。以根本智為萬行之體。為此一乘法門。以根本智為佛果。以明智為初發心。以明一生成佛。以為此五位中修行之果。以同此教行之法也。以根本智相應。無古今多少劫生。故見一切眾生本性無生也總一生也。如今見道。共過去未來諸佛一時成佛。即如彌勒樓閣中。現三世劫。總在今時。以智境界法如是故。令發心者。會此智業亦復如是。不見多生。名初發菩提心。于智境中。無三世古今時分等量。是法本如是故。妄見多少是妄。是識業。是生死。是執障。是邪見。從正不可從邪也。是故此五十個善知識。為升進之行。文殊普賢彌勒。為五十位中理智體用之因果。始終不離此三世法也。成一百一十之法門。如前所述。已前四段。已明勸嘆善財能發菩提心。及正示善知識所在。已下明善財辭退趣求。入正及菩薩行

此已下一段。明入初發心住。于十住中初門。以檀波羅蜜為主。余九為伴。南方有國。名曰勝樂者。南者為正。為明為日。為虛無為文章。離法心。以明心達虛無。其智慧文章。心自然明白。即正慧現前。是故禮佛。先稱南無。即東方為首。以東方春生發明。萬物生之首故。為法事之首也。以南為法門為正。為虛無為正慧。是以先稱。以東方為萬物生發明之首。是以為法事之首故。是以木貫日為東字。以木生明故。以木字管十方諸法。南方亦管十方之法。以十下八為木字。以東方為青龍為智。以普賢菩薩在東方表之。觀世音是慈悲。位在西方表之。以西為金。為白虎為殺害。以表慈悲之法。在殺害惡趣行之。是故十回向位中。和會智悲二門。觀世音在金剛山之西阿。正趣菩薩從東方而至。同會而見。正趣表智。觀音表悲。皆取方像。表之法故。然一方法。即十方遍也。今且略述東方之義少分。以明表法不可廣言。以木字表智滿十方。橫通豎徹。通含八卦之法。總在其中。通上下二方法。為智滿十方法也。少一法不名圓智。且如東方為震卦。震為木為長男。為音聲為號令。即十方總通遍。且如音聲語言出于口。口為兌。巽為言說風教。離為文章為心。為目為虛無。干為圓凈。坤為眾信順為腹。坎為水為玄武為奸邪。是智者之所治。艮為山為小男。為童蒙為止。上方為天。含容萬像。是故十信位中。上方世界名平等。佛號觀察智。以表根本智。以虛空為體。下方戊巳。土王四季。表智悲圓滿。負載萬物。以一方之法。而遍十方。若十方參像。以該世間萬類之屬。以君子道明十方之法。常在一心之恒用。始可為正慧為明。為日為文章。是故十門八千為南字。以表南方為正為明。以八至之日。以八尺之表。于南方定影盈縮。且約略如是。廣即云云。今言南方者。有是十種智慧恒圓滿故。可以定正邪決是非是南方義。有國土名為勝樂者。從啟發達此。十智圓明。破長夜之暗。名為勝樂。其國有山。名為妙峰者。夫欲入正位。且非定不啟。欲入勝慧。以正止為初。山者止也。但止心不動如山。心境自然見盡。心亡相盡。即正慧便生。相盡由定。慧由定發。定慧既現。執障惑亡。執業惑亡。大智便現。相盡知現。名曰妙峰。以登山頂。至相盡之處。于空無相之理。空慧恒明。無始業塵。一念便盡。身心都盡。內外總亡。身見見取戒取邪見等五見既盡。名為見道。既見道已。唯空智慧恒照現前。隨行習氣。以道治之。治習漸薄。智慧增明。智慧既增廣行悲愿度脫眾生。當盡我愿乃亡。眾生不盡我行不止。大慈如日普照十方。大悲如月清涼有海。始終如是。無有休息。名為修道。且如妙峰山上。是見道位。以根本普光明智為道體。以文殊師利妙慧修普賢行。成普賢道。為眾生界作大悲門。安立五位行相。和會智悲增損。至妙覺位方終。令智海增明。大悲深廣。眾藝通明。四攝行圓。慈悲功滿。如下自有次第。如是始終修治行滿。不出剎那之境界。以智印之。莫作情解。如此初發心住。明以從禪定。顯得根本空智慧門。無明始謝。智慧始明。初生如來智慧之家。名住佛所住。故得憶念一切諸佛境界智慧光明普見法門。以此見道。無古今中邊等見。經歷五位。煉磨習氣。增長慈悲。名為修道。故言。初發心時便成正覺。方可修道。治行上智慧諸藝不圓滿。障菩薩行。是以善財南行。求諸勝友皆云。我已先發阿耨多羅三藐三菩提心。云何學菩薩行。修菩薩道。不云增長佛道。故為根本智。以定顯得。無作無修。但修菩薩道。學菩薩行。根本智自明自顯。無有修作。如根本智。常與諸菩薩行作。無著無染。無生滅無生死之性。若不得正覺之體諸行并是無常。皆是人天有生死業報也。善財于妙峰山上七日者。七覺支分勸故云七日。四維上下求覓渴仰者。此是定后作十方觀。觀察諸法體性也。遙見德云比丘。在別山頂。徐步經行者。以明自住之山。是自止觀。故遙見是信。以為止觀之后。信有定慧寂用不二法門。是故別山上徐步經行。山上是定。徐步經行是用。以不離止而有用。以明不住寂不住亂。是故徐步經行。見已往詣者升進也。到已合掌契會也。頂禮者至本位之果也。右繞者信順奉行。自東自北自西自南為右繞。依甲行不依辰為右繞。今人行道返此。德云比丘言。我得決定解力。信根清凈。智光照耀。普觀境界。離一切障。善巧觀察。普眼明徹。具清凈行。往詣十方一切國土。恭敬供養一切諸佛。常念一切諸佛總持。一切諸佛正法。常見一切十方諸佛所。見于東方一佛二佛十佛百佛乃至不可說佛剎微塵數佛者。此是見道之后觀也。用法眼智眼觀之如前。我得決定信解力。信眼清凈。智光所照者是也。以清凈眼智光明。照于東方一佛二佛百佛百千佛億佛千億佛百千億佛那由他億佛。乃至見無數無量無邊無等不可數不可思不可量不可說不可說。乃至見不可說不可說佛剎微塵數佛。如東方南西北方。四維上下。亦復如是。此是入佛知見佛境界。供養諸佛。學菩薩神通觀門。答前善財所請。云何于普賢行疾得圓滿。修行者應以清凈智光明眼。一依此法。從東方觀。一切眾生心如自心。無體無相無心性。不見一切眾生苦樂好惡是非長短等相。但以清凈智眼。光明普照。唯見一切眾生真體。不隨情識肉眼所見。但見一切眾生功德果體。如諸佛相。不見人天惡道地獄等相。一切境界如光如影。無實無虛。性自無垢。諸佛眾生。及以自身身心體相。本來一味。須起佛色身境界海。皆以智而生。無相法身境界。以智體本無。萬相空寂。如彌勒樓閣。從無處來滅。向無處去。全見一切眾生境界。是涅槃境界。全見眾生境界。是如來境界。不從妄情所知。但隨智光所照。令使有無自在。不壞肉眼。見諸眾生。不壞法眼。境界無體。不壞智眼。幻生萬境。見諸佛身。皆自在故。入智無作大用光明神化法門。皆自幻智所作。無內外有也。從于東方及四維上下無限。總以清凈智光明作用。而令自在。皆須先以無作自性定。顯發法身無相普光明凈智。無貪嗔業。具慈悲心。始可入此智幻法門。有無自在。若不具慈悲業。便作大力鬼神惡夜叉惡羅剎。如普賢行品說。此是見道后觀。未入智境者未堪也。若一向觀空凈業貪。緣空理虛神。妙用不行即滯寂。是二乘行種。若也迷理智妙神。一向有作想觀者。即是有為生滅。同西方阿彌陀凈土觀也。此一乘智境觀門。使清凈無作智光神妙。從根本無相法身清凈大智光明。成大用門。學菩薩神通。入普賢道。一向作想者亦不至。一向真心多者亦不成。回真入用者始可作也。如經中德云比丘。贊善財所求。汝求菩薩神通。乃至求菩薩生死涅槃門。求菩薩觀察有為無為。心無所著。是故開此入佛境界門。和會生死涅槃有為無為。而無所著法門。以清凈大智光明入。菩薩大用神通妙用恒寂故。于別山頂上徐步經行。表動寂得所。以是義故。身不處座而坐也。修行入見道已。以正智光明作如是觀。一如經作體用之門。使無偏學以滯其功。以此生作一觀門。成當生便入報業神功。大用自在也。此是一剎那際。來生以圓智照之可見。如西方凈土觀。一向有為作想。以心想成。猶尚得變易生死報業神通。如十善業尚生天上。得報業神通。如龍大力鬼。尚以無明惡業。猶有神通。何況道眼開敷。慈善根力。使智神用一生作意。而于來世不獲大用神通者也。以明初發心便成正覺者。即法身無相根本普光明智。體無作理。以為正覺之體。以此成就神通。是菩薩行。正覺智體。今此現生一生發心相應時。得以正智于分段身。作觀行心成。兼修善兼修眾藝。觀行心成。來生入變易身。以今生分段之身。是過去作業。今身以智修觀行業。來生得神用變化生也。一一自行功成始得者是。自行功力得者是真也。如佛菩薩力暫時加持力得者是不真也。去卻神力還自依舊。如以神鬼加持力即是魔業。轉變人心不得自在。便即令心狂亂不可取也。一一以自見道力明智心境無物。凈貪嗔癡業。且以性自清凈平等。同體大慈悲業。無見而見。無知而知。所作皆真。以智為用。用其智印印一切眾生三世業果。總為佛境界也。方得自心無垢也。從我唯得此憶念一切諸佛智慧光明普見法門已下。是推德升進。此已上一段。初入佛知見。智總該三世諸佛境界總為一時。一真法界無古今性。不見新成佛。不見舊成佛。以法無古今新舊成壞等性故。以普眼見之

第二治地住。以戒波羅蜜為主。余九為伴。南方義如前釋。南方有國名曰海門國者。以戒波羅蜜為海門體。以大海不宿死尸。以表法身智光為戒體。自性無垢。不宿煩惱惡業識種諸見貪嗔死尸。以法身根本普光明智以為戒體。性自無垢故。此智現前十二有支生死海。便為一切諸佛諸功德大福德海辯才海。故曰海門。如經自有文。比丘海云者。以表十二有支。是一切眾生煩惱業之大海。今以戒定慧凈。為普光明智諸佛大海諸功德海大智慧海。能顯示此法。覆蔭潤益一切眾生。令開覺悟。十二有支。便成海云。故善財至海云比丘所。頂禮其足。以明升進至位也。合掌者以明契會此位之法也。善財言。我以先發阿耨多羅三藐三菩提心。欲入一切無上智海。此明善財請法。廣如經說。海云比丘嘆善財。能發菩提心。要得普門善根光明。具真實道三昧智光。生種種大福。長白凈法。無有懈息。事善知識。不生疲厭。不顧身命。無所藏積。廣如經說。海云比丘言。我住海門國十有二年。常以大海為其境界。所謂思惟大海無量眾寶奇妙莊嚴。廣如經說。言住海門國十二年者。住十二緣觀。觀十二緣生死海。便成大智海。乃至無量眾寶奇妙莊嚴。以明迷十二因緣。無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老病死苦。咨嗟嘆息。涕淚憂愁。苦果相隨。無有休息。今三昧觀照。方便力便為清凈大光明智海。諸功德海。一切眾寶微妙莊嚴海。無量智慧之海。廣如經說。迷此十二有支。即有無量苦果。地獄畜生餓鬼貧窮困苦之所莊嚴。若以定慧觀察。方便力便為一切諸佛海。諸功德智慧之海。如十二有支但迷三法。第一不悟心境體空。直執心境實有。名曰無明。第二迷名色為境。第三自六根為主。以意根不了。以迷名色。根境相對。行觸受愛取有以生識業。以斯三緣十二緣起相續。三界苦果無有停息。今以方便力治。令成大智業。絕生死苦流。以禪定止自意根。令不于五根之中。不緣境界。意根不生。自余眼耳鼻舌身五根無生。意根既凈。心境俱亡。無內無外。無大無少。無有三世古今。分別識種總亡。以意滅十二緣滅。三界一切苦果滅。唯有真智朗然明白。普照十方。智及境界萬法無體。以智無體故。本明凈故。量同虛空。等法界故。無中邊故。神用遍周。無去來故。入一切眾境界。如焰如化。如幻如影。如虛空。無取舍故。智自無我。不見他主故。智自無依。不見他依住故。智同法界。所見皆法故。智同凈妙光明。現諸物像。普含容故。智為妙神。自無體性。故善能分別十方事故。智凈如空。感生福海。皆同光影妙莊嚴故。智如帝網。于一切境界。及一切眾生前。普現其身。隨業差別。對現色身。無去來故。智如水清寶。一念現前。無始無明。十二有支濁水。一時清凈故。是故無明滅。根境識十二有支生死苦海一時滅。法界自性清凈普光明智。及一切功德智慧海一時發開。是以勸觀十二有支六根境識。成如來智慧諸功德海。以得前妙峰山一切相盡。諸佛智慧光明高顯。出世之道用。觀察現行六根名色識種十二有支。令達世間。成一切智種諸功德。海云比丘言。善男子。我作是念時。此大海之下。有大蓮華。忽然出現。以無能勝因陀羅尼寶為莖者。以天帝能主為名者。以此為一切寶中之主。尼羅是凈妙青色寶也。表是由根本智。報生檀波羅蜜行所起。自余以次九波羅蜜行配之。百萬阿修羅王。執持蓮華莖者。王表菩薩所行萬行。不離根本普光明智而得。處生死不沒自在故。像阿修羅處大海而不沒。百萬龍王。雨以香水者。主差別之智。以為戒體。其智如龍。恒處法空。雨法利生。以為香水。以智體恒空。清凈無垢。能凈諸業。以為戒體故像之。如龍游空降雨故。自余依波羅蜜行配之。自余諸寶莊嚴。是十波羅蜜行報生。此蓮華有如是莊嚴。芬敷布護。彌覆大海者。以明萬行自體。無染而能周遍。覆蔭法界一切眾生。以蓮華表之。是故經云。此大蓮華。如來出世善根所起。十方世界。無不現前。從如幻法生。如夢法生。清凈業生。無諍法門之所莊嚴。入無為印。住無礙門。充滿十方一切國土。蓮華上有佛。結跏趺坐。其身從此上。至有頂者。根本智為佛體。為智體本無神用妙凈。盡諸有海。圓滿十方。無見其際。言上至有頂者。盡諸有見色塵之頂。如經云。無見頂相。不可思議。此如來即伸右手。而摩我頂者。右手者作用之法。摩頂者引接會真。道合印可除疑故。為我說普眼經者。以明契會。智眼普周量齊法界。普觀根境。隨根教生。根境無窮。教亦無盡。若無根境。教亦本亡。以明根本智。對物設教。等一切眾生。根量遍故。名普眼經。經云。假使有人。以大海水為墨。須彌聚為筆。書寫此普眼法門。一品中一門。一門中一法。一法中一義。一義中一句。不得少分。何況能盡者。以教不自生。因根境而起。以眾生無限。煩惱系著又多。是根境無邊。教門無盡。以根本智為普眼差別智為經。我于彼佛所。一千二百歲。受持如是普眼法門。于日日中。聞持陀羅尼。光明領受無數品者。以表十二緣生之法。有百煩惱。從十無明上。互體有百。以遍在十二緣中。十二緣中。緣緣有十。千二百大煩惱根本。與十方一切眾生。而作無量迷緣。流轉生死大海。今以禪定觀察。方便力便為一切清凈普光明智海。及差別智海故。名一千二百歲受持如是普眼經。以明差別智。于根本智。起無量利益眾生法門。名為我于彼佛所。受持讀誦。此明以妙峰山相盡。出纏之智。作十二緣生觀。治六根名色。及識生死苦海。以成清凈智光普眼法門。令于生死海。成智悲之海。從我唯知此普眼法門已下。是推德升進。如是八萬四千諸塵勞。皆不離五蘊六根。色受想行識起。但名色六根。以意根于五根中。取名色之境。為不了故。有十二緣生。及十大煩惱。成八萬四千。如華嚴經云。于五蘊之上。一蘊之中。有百煩惱。五蘊之上。有五百煩惱。內有五百。外有五百。如是等乃至八萬四千。以明五蘊上。內外有一千煩惱。于十使上。一使之上有一千。十使上有一萬。還于十使分內外。各有一萬。以為二萬。以貪嗔癡增上有六萬三千。通收貪行多者二萬一千。嗔行多者二萬一千。癡行多者二萬一千。三個等二萬一千。為八萬四千。四千是五蘊上內外本數。八萬是十使上緣境起貪嗔癡數。皆以六根名色識三事。成無盡煩惱。等十方界大迷。此三事中。以意根為主。今但以定凈意想本無。五根本來無主。一切內外山河大地。及水火風等境界。皆意根取相起識。執成名為七識。但以執處成名。亦無別體。隨成業處。生三界有漏界。名為第八種子。亦無別體。但是一個意識所成。今修行者但止意根。不動如山。心境自然相盡。意亡境謝。識滅智成。無始迷塵。只緣意惑。意亡智現。十方朗然。心境空虛。名為智地。以智日普觀萬境。無體相。迷空幻生。無本無末。無生死之體。三界六道人天地獄一切世界。皆是意想妄塵所生。意滅故妄境界隨滅。如薪盡火滅。意盡業空。四大同謝。山河大地。與意俱喪。此非放蕩情亡。思念都盡。以正定相應方知也。不在情識斟酌。論主頌曰。山河大地及火風。三界境界由意生。意識滅盡。如虛空一切境界同時滅。意塵識滅妄境無。唯真智境妙莊嚴。智境莊嚴如光影。皆相照徹非有無。智境無身。亦無見。以智凈故。業如是。以其大智照世間。不見世間。唯智境。能以肉眼見世間。于所見中無染著

問曰。根本智既自體無垢。何不自然本是佛。何故能隨迷作六道眾生。輪回苦海。若修得即是生滅無。常屬人天因果。若不修得。何不自然是佛。而作眾生。有苦有樂。六道生死差別

答曰。為其真智。自無有性。無有本體。凝然常住。言我是佛。是自性清凈故。以無自性故。無自然我是佛。我清凈。若有自然我是佛。我清凈。我是智慧。我成正覺者。即有處所可得之法。即是常見。即是破壞。諦觀十方。無有此物。有凝然者。若有此物。不應有十方三界。有苦有樂。長壽短壽。萬物不同。眾生差別。若無自體凝然常住者。要須待緣方始顯得。不是修生作得。為智無自性故。不屬凝然常住。亦不屬修生作得。此二者皆屬斷常諸見。以無自性故。迷心境。緣執著。成業因。執輕重。違順情多。嗔愛貪癡。有種種六道生死苦樂不同。由執業嗔喜愛著諸煩惱故。有種種業生。從此輕煩惱中。有人天樂果者。知生死苦故。方能有自覺圣智。有因師發心。皆以知生死長遠。方始發志。求于真道。皆無自然天生是佛。是真正為真智。無自性故。設從天人龍神中。有能覺知生死長遠輪轉過失。或以依先達圣智為師。以成覺悟。以凈心境。方能顯發本心無性。方知心所緣境。總皆無性。自性無生。心境無生。名為智境。以智現故。方照意所迷境。一切總無。方名為智境。夫三界因果皆由業。作得智由無作定顯。方能了智自無性。不作無明。不作成佛。為智自無性故。覺知一切總皆無性故。不作無明。為智自無性。不作凝然本有佛故。是故有教說云。諸法不自生。待緣故。不從他生。諸緣自無性故。不共生。智及修行體空無自性。無合散性故。不無因生。要待覺悟修行方顯。不自然成故。無成而成。無壞而壞。以無依之智無自成。亦無自壞。以智不屬成壞故。不屬斷常故。以智覺知。無自性故。不屬生死。以智覺知。自無依處故。不屬生死。以智覺知。自無依處故。不屬處所可得故。神用十方隨根對現。不速而遍。在神無神。而能大用。在智無智。而能大明。總虛無體也。以虛無故。水火不能災。利刃不能傷。生死不能變。言空而有大空神用。言有而無形相可得。廣而不張。小而不縮。為利益未明。而幻生名也。在名無名故。所知者如響。見諸如來體如光影。教化眾生如焰。興大愿如風。行慈悲如云降雨。以虛空智含容萬法。與其同體。而無厭舍一切眾生。對現色身。一念遍周。而無作者

略釋新華嚴經修行次第決疑論卷二之上略釋新華嚴經修行次第決疑論卷二之下

　　　　大唐北京李通玄撰


第三修行住。忍波羅蜜為主。余九為伴。南義如前云。從此南行六十由旬者。以明從十二緣觀竟。重觀眼耳鼻舌身意六根之上現行分別。一一根中所有現行分別。皆悉解脫。以前十二緣生觀。觀六根名色識三種成智。今此位中。以智隨六根現行分別。無不解脫故。云從此南行六十由旬。楞伽道者。此楞伽山居大海中。四周大海。其山高峻。傍無門戶。難往難登。于此大海岸上有道。以明于十二有支。五蘊六根中。至大道超度生死。明其六根以成智境。根境無染。超生死海。以表其山難往難登。今已登得故。云楞伽道也。以比丘空中經行。如楞伽山。從空而入者即得。以明于十二有支六根名色識種。智三法起。無明生死大海。我慢嗔癡高山。甚難超越。今以禪定觀照。方便力了根境識悉皆空虛。無明滅。生死海竭。我慢高山皆摧裂。智凈六塵如滿月。故云。楞伽道邊有聚落。名為海岸。今既六根皆為智海。五蘊十二緣六根境界。總為法界大海普光明智聚落也。善財至楞伽道海岸聚落。觀察十方。求覓善住比丘者。重觀自六根上習氣使。令同空理。合及十方眾生六根中境界。總同觀一性虛空。令其見聞覺觸使空。智慧門所行。法界聚落。見聞觸受一切聲香。皆為法界也。比丘名善住者。以明善住法空。常行利物。不離法空故。于空中往來經行。故名善住。以明常于生死海。行一切行。生死海。及行利眾生。總不離虛空。無所染故。已下天王龍王十王恭敬者。有二義。一明有道感招。二表行十波羅蜜行。自在如王。廣在經文。已上三善知識。第一妙峰山頂德云比丘。以明初入相盡。智慧光明高勝。出世間。以比丘表之。第二海門國海云比丘。以明自得離一切相。諸佛境界智慧光明。須觀生死海一切自他十二緣六根名色識現行作用上。以成根本智大光明海。得普眼經法門。第三至楞伽道邊海岸聚落善住比丘。得速疾供養諸佛。成就眾生菩薩無礙解脫門。以明重觀六根上習氣。得超渡生死海之岸。得法空智慧。成利益世間生死。自在之岸。此已上三善知識。且明凈得五蘊中十二有支六根上煩惱。成智慧出世解脫之業。唯度眾生之行。仍是出世功成修道行門。事合如是。以是義故。以比丘表之。以明比丘是出俗行。是故善財至此位問。云何修行佛法。云何積集佛法。乃至云何不舍見佛。于其常精勤修習菩薩道。廣如經說。以明此位雙問。佛法菩薩法會融。以明出世智以成。菩薩俗習未了已下。意明不離世間根本清凈智。而學菩薩世間之智。即示已下善知識。俗士彌伽以居市肆。說輪字莊嚴門。以次俗士解脫長者等。以明世間鬧處是解脫。不假要居山居空。遷彼前心。令成后位。為升進已下。彌伽解脫長者海幢比丘。成世間不離出世間法。俗士兼比丘表之

第四生貴住。以精進波羅蜜為主。余九為伴。南方義如前。有國名達里鼻茶。其國在南印度之境。名義未翻。城名自在者。為此善知識。以達出世之智。又通明俗諦。真俗二諦自在故。城名自在。其中有人。名曰彌伽。身是俗人。又居市肆。一如俗相。故名為人。為居市肆。不可稱名長者居士之號。故名曰人。彌伽者此云降伏諸邪論。故彌伽問善財云。汝已發菩提心耶。善財言唯彌伽下座。頂禮善財。五體投地散華。及寶無量種香供養善財。然后為說輪字莊嚴門者。為明菩薩敬菩提心。善財以得佛根本智慧光明。彌伽是根本智中行。以明敬本智故。以世間敬出世間智故。為明菩薩處世間。行菩薩道。于生死海不出不沒。不沉淪者。獲無量功德海者。只由根本智致使如是。以是義故。得此智者。須當敬之。為明根本普光明大智。是萬德之宗。出生死之本。行大慈悲者之源。普賢行之宮室堂殿樓閣。生一切眾生之本母。養一切眾生之衣服飲食。資生之大海。人天善根總由此根本智生故。是以聞發心者。敬之即佛。故彌伽聞善財已發菩提心。是故五體投地散華。眾香及眾寶衣服供養善財。珍重施禮。然后說法。此乃不輕未學。敬學如佛。為善財放口中之光。以明教也。為說輪字品者。輪者圓滿之義。以俗間名字說法。圓滿清凈。能壞生死諸不善業。句義名詮次第圓滿有見。及聞受持之者。得清凈智業。破生死業。破不善之海。成大善海。破愚癡海。成大智海。破貧窮苦惱海。成大福德海。一一句義。主伴相成。無失道意。一一句義說。如因陀羅網互相參徹。一一字內。隨器隨根。轉無量法輪。無異世間諸名字法。便成出生死法。能變世間法。以為佛法。能變世間愚癡。以為智慧。能變世間言音。以為諸佛言音。廣說無量利益。略而舉之。思之可見。從我唯知此菩薩妙音陀羅尼光明法門已下。是推德升進

第五具足方便住。禪波羅蜜為主。余九為伴。南義如前。自此南行有一聚落。名曰住林者。此位不言國城。但從此南行。以明彌伽在市肆上鬧處是靜。以明一切眾生生死大海塵勞為市肆。以明不離世間生死鬧處。為住禪林也。聚落者眾人所居。眾多為聚落。此明生死眾生眾多處。智者處之為禪林。前位彌伽。此位解脫長者。同處生死世俗煩鬧之處。以為寂靜故。從南行。不言方。不言國。不言城。但云南行。南者正也。行者升進也。為正法為升進故。云從此南行。以一切世間生死塵境。總為法聚落。總為禪林故云住林。以此第五禪體。一切眾生境界。以為自性禪故。是故以俗士解脫長者表之。回前三比丘出世心。令入眾生生死聚落。以為禪林聚落。善財于解脫長者所請法。解脫長者。以自善根力。佛威神力。文殊師利憶念力故。以法身智體清凈。皆自有之。是自善根力。以根本智。本自十方大用恒寂靜故。是佛威神力。初所顯自清凈智。由無相法身空慧。而能發起自清凈智。是文殊師利憶念力。還以此本清凈智。以為禪門。性自無垢。含容總為一身。一切佛剎互相容入。如光影像。且舉各隨方面。各十佛剎微塵諸佛國。清凈莊嚴身。如凈琉璃含諸影像。色相無礙。于身中顯現。無量諸佛。出興于世入涅槃。一切諸佛眾生無盡三世業果一切顯現。以明自性無垢。禪性自遍周故。無虛空不遍。無境界不容。無作凈智本自如是。圓三世因果法自如是。無延促性。不是作得。是一切世間法自性禪。一切境界。本來自定自靜故。以俗士解脫長者表之。不令于世間外別有欣求。修行者應如是信解。如是修行。世間萬境現前。皆是住林。皆是禪林。只為世間強取他境。而執是非。自分他土。其心以生諸業。當生苦果。知復如何也。自我唯知此如來無礙莊嚴解脫門已下。是推德升進。此已上兩位。明俗體本真。世間鬧處是靜。一切萬境。及一切眾生心量。性自禪門

第六正心住。般若波羅蜜為主。余九為伴。從此南行。至閻浮提畔者。以明至此位修行。至出世間及世間二法極。表之畔。從妙峰山已下三比丘。表出世間智慧解脫。從彌伽長者至此海幢比丘。表世間中出世間智慧解脫。二俗士一比丘表之。有一國土。名摩利伽羅未翻。彼有比丘。名曰海幢者。以此第六般若道成。身心意想寂滅不生。離出入息。身體支分十三處。出化身不同。十方利物。智慧如海。身心寂然。都無思覺。名之為幢。善財見海幢比丘在。經行道側。結跏趺坐。離出入息。經行道是用。結加趺坐。離出入息是寂。以明寂用無礙。足下出無數百千億長者居士婆羅門眾。十方化利者。以明長者居士婆羅門眾之行。居卑謙下。離慢不自高故。足下出居士婆羅門眾也。兩膝出無數百千億剎帝利婆羅門眾者。是王種也。以明膝是卷舒自在之義。以明王者世間自在故。像菩薩于生死自在故。腰間出等眾生數仙人眾者。以明腰是行五欲之所在。仙人是凈離五欲故。以明菩薩處于欲境。恒不染著。不著不離恒清凈故。仙人表之。兩脅出不思議龍眾。不思議龍女眾。十方利潤眾生者。以明兩脅是挾持覆蔭義。以明大智大悲心。以龍及龍女表之。龍表智。龍女表慈悲。像菩薩恒游法空。智慈恒遍。眾生攝持覆蔭雨法。故胸前卍字中。出無數百千億阿修羅身者。胸前卍是萬字。以明菩薩于生死中。行萬行而不沒。以阿修羅王表之。以阿修羅王在大海中。足至海底。水至半身。背上出二乘眾無數百千億聲聞獨覺者。以二乘背生死。背智悲故。以是背上出。從其兩肩出無數百千億夜叉羅剎王者。以明兩肩是力用大自在處故。以出夜叉羅剎王。皆能飛空。力用自在。是防護義。以明菩薩示行威勢。多力守護僧伽藍及以善人。從其腹出無數百千億緊那羅王及女者。以明腹是包含義。以明緊那羅王是歌樂之神。女表慈悲。像菩薩大智大悲。包含萬德。常于十方人天六道。以眾法樂樂眾生。令離眾苦憂惱。以緊那羅王及女表之。王者自在義。腹中出無數乾闥婆及女。此是樂神。如此技兒在十寶山中住。諸天須音樂時。往彼天中設樂。亦表菩薩智悲。包含眾德。法樂以娛樂眾生。令得歡喜。離諸苦惱也。從其面門出無數百千億轉輪王者。口者是說正教之門戶。像菩薩恒以四無礙辯。以為四兵。以七菩提分法以為七寶。不作無義綺語言詞。以表口出轉輪王。一切言音皆成教法。兩目出無數百千日輪。普照一切諸大地獄及諸惡趣。目者眼也。以明眼中瞳人是也。以像菩薩常以智眼大慈悲眼。觀一切眾生。隨根設教。令離諸惡。白毫相中出無數百千億帝釋身者。帝釋此云能主。能與諸天作主故。以明眉間毫相。是諸佛放中道智慈圓滿果光處。以取帝釋為能主。表菩薩以中道智悲圓滿行。主導一切十方眾生故。頭上出無量佛剎微塵數菩薩眾。頭者相盡。智悲行圓乃無極故。舉無量佛剎微塵為量。頂上出無數百千億諸佛者。頂上尊高最勝。故出佛眾。像根本智也。已下十二處化用。總是頂上起。通頂上有十三處。此位已明正心住。離出入息。寂用無礙。至十地中第六地。還同此位。得寂滅神通。但以智悲深廣不同。十地夜天表之。此位比丘表之。思之可見。善財住立。思惟觀察。經一日一夜者。以檀波羅蜜舍心圓滿也。七日七夜七支戒圓也。半月者忍圓滿也。以忍自利不益于他。以為半月。一月者精進波羅蜜。自利利他以為一月。六月者以度行成。六日者六個智慧滿。海幢比丘云。此三昧名普眼舍得者。以慧眼如空。十方普照。空慧無體。物亦本無。根境恒空。照無不徹。于境不染。名普眼舍得。既無取舍。正見現前。故以佛知見故。又名般若波羅蜜境界清凈光。又名普莊嚴清凈門。以明用空智慧。于身支分十三處。幻生諸身。起化如云。充滿十方一切諸佛境界眾生界。成就教化莊嚴一切眾生事業。然其身心都無思覺。此是出情量之無作妙神。性同虛空。大用自在。從我唯知此一般若波羅蜜三昧光明已上。是推德升進。此上六波羅蜜。以滿出世間心。及于世間中心已竟。后休舍優婆夷。以明成就大慈大悲。以方便波羅蜜。入于生死。同于眾生八萬四千那由他煩惱行。同事攝生。后位是也。如后具文。若不如是。出世解脫偏多。大悲不滿。從妙峰山上初發心住。海門國治地住。海岸上修行住。從彌伽長者達里鼻荼國生貴住。至住林聚落具足方便住。第六正心住。一終解脫。從第七不退住。成后三位。至灌頂住。若不如是位位相成。修行者得一法。自謂言足。不知進路。未得謂得。未滿謂滿。以是義故。安立五位同異法門。解行理智。大悲諸藝。神力通用。令知不錯使無稽滯。初發心時便成正覺。以此正覺用治習氣。德能妙用。及諸眾藝。普賢道頓成。于無始無終。無三世古今之智中。便具成眾德。令使正覺圓明。具普賢行海使滿。不可將一無作之理。萬事不明。以為佛者。乃是聲聞獨覺之道。非為佛也

第七不退住。方便波羅蜜為主。余九為伴。從此南行。以明從海幢比丘。于世間中。出世間智慧光明行。入生死。與一切眾生八萬四千那由他煩惱境界。而同其行。方便以四攝法事。隨時引之。令解脫故。南義如前。有一住處。名曰海潮。以明第七方便行。以正智慧日。入生死海。普照一切眾生八萬四千那由他煩惱波浪。隨其大小。而皆引接故。住處名海潮。以明菩薩知根知時。以度眾生。而不失時故。有園林。名普莊嚴者。以明方便之行。處生死海。游止其中。與眾生樂。以為己樂。故號為園。以八萬四千那由他無邊眾行。遍一切眾生心。皆令一切眾生歡喜發菩提心。及得人天之樂。名普莊嚴。園中有優婆夷。名為休舍。此云滿愿。為能滿足一切眾生所行善愿。成其善法。為于生死中。化恒爾不休。亦號意樂。以滿一切眾生意樂。令回向一切善法故。優婆夷所止之處。垣墻眾寶樹林。客殿樓間。皆言百萬。廣如經說。不可具言。皆為優婆夷大悲深廣。依報莊嚴果不虛來。皆因行所起。觀果知因。因果相似。即知所行。身為正報。其身金色光明紺發垂鬢。戴海藏真珠網冠。掛出諸天真金寶釧。師子口摩尼寶以為耳珰。如意摩尼寶王以為瓔珞。一切寶網垂覆其身。坐真金座。此明緣身果報也。有八萬四千那由他同行眷屬。常居此園。以明大慈大悲行。一一行中。有八萬四千那由他行門。攝眾生遍故。所有依報正報。皆以慈悲心行業之所生故。善財問優婆夷發心久近。略言十佛剎微塵。具在經文。都言三十六恒河沙佛所凈修梵行。于此已往佛智所知。以明從前海幢比丘。三空智慧。六波羅蜜。以為六數。以三空智慧。以能照破六根六塵上煩惱。成就一切諸佛智慧光明。如是三空六度七覺支分等三十七道品。四攝四無量心。至十地滿。佛果已來。成普賢行。任運功成方休以無功智悲。用而不止。六波羅蜜行。修出世心。多至三空智慧。一終出世之道。已前雖有慈悲。教化眾生。以空慧未明。照一切未畢。常欣出世之道。至前第六海幢比丘正心住。照用功畢。離出入息。神慧起化自在。如前已明。三空妙慧入于生死。成大慈悲行。同一切眾生八萬四千不可說諸塵勞門。與之同行。成灌頂住。已來三位。使令智慈圓滿。后自有次第。若不如是。至第六正心住。得世間中出世智慧功成。若也無后第七位。即入生死。大慈大悲之行絕也。即后三位中。大用不成。是故至此第七不退住。滿愿優婆夷云。發心已來。經三十六恒河沙佛所。凈修梵行。先舉燃燈佛等十個古佛名目。自余但舉三十六恒河沙佛數。以表三空智慧解脫。三世古今諸佛總同。故先舉也。以不離此三空智慧。六波羅蜜所得法門。入生死海。成后三位。使智慧圓滿。成普賢行門。前位以此比丘表之。此位以優婆夷表之。以取世間一分慈悲之義。正以明修行者男女。皆爾須具慈悲柔和善忍。不舍眾生故。夫圣教微密。言說難及。舉比丘居士長者兒女表之像也。觀像取意。得意像亡。三空者空無相無作。從此三空。卻興大愿。入十方三界六道。誓度一切眾生令盡。眾生不盡普賢行不休。十地中亦同此。以第七地中愿行。成后八九十地。及普賢行。如來大用神功。成法界之事業。十力四無畏等。若無第七地起大愿。入生死。但至第六地。行波羅蜜。得寂滅神通出世。自謂滿足。不知所行。即后七八九地等妙。及佛果后普賢恒行絕矣。此十位中法則與彼相似。智慧慈悲增廣。習業生熟不同。以此十住中。以比丘居士長者優婆夷仙人婆羅門王女。為像十地。以九個夜天神。一個如來妻瞿波女。破生死長夜。神用表之。功行勝劣。可知意況也。善財問圣者。久如得阿耨多羅三藐三菩提。優婆夷答言。不為教化一眾生。乃至云。教化一切眾生盡。我愿乃盡。供養諸佛盡。莊嚴一切道場盡。我愿乃盡。意明。佛果菩提無始終。普賢行無始終。自我唯知此離憂安隱幢解脫門已下。是推德升進。以明此位入生死海。成大慈悲。不厭喧鬧。心無煩惱故。設有無量眾生。一時惱之亦恒歡喜故。名離憂安隱幢解脫

第八童真住。以愿波羅蜜為主。余九為伴。于此南方海潮處有國土。名那羅素者。此云不懶墮。以表此位菩薩。得一分無功智增。憶念本愿興悲行。行無有懈怠。倍勝于前故。云不懶墮。同前位名海潮者。前是長養大慈悲。此位智增明。以明智悲一體。以第七住此位。從悲起智。第十灌頂住。從智行悲。師子幢王女。名曰慈行是也。有仙人名曰毗目瞿沙。此云出聲可畏。以第八童真住。一分正智增明。所出言音眾邪驚畏。此位何故以仙人表之。為有二義。一以智凈如仙無五欲也。二明得智增明。能隨邪見。同行接生故。引求仙者。令入正智。仙人摩善財頂者。以明許可印信至此智位不疑。執善財手明引接。即時善財自見其身。往十方十佛剎微塵數世界中。到十佛剎微塵數諸佛所。見彼佛剎及其眾會。廣如經說。以明入于智位增明。與佛同見能說。佛國土身境自在。以智如虛空。見佛及境界。如虛空無不遍故。于一念中。以三昧力。印無量劫。一時并見。仙人放善財手。還復如故。此是童真住。初至智位一分增明。以假圣所接引加持。方得見諸佛國境界。若至佛功終。十方常在現前。無勞所加力。從我唯知此菩薩無勝幢解脫已下。是推德升進

第九法王子住。以力波羅蜜為主。余九為伴。于此南方者。從前升進入后位故。南義如前。有一聚落名伊沙那者。此云長直。以此法王子法師位。成其智長直。以說教利生。長于前位。依根不曲。故云長直。總明心境無不是法界。名為聚落。有婆羅門。名為勝熱。以得智同邪。五熱炙身。不能所害。名為勝熱。世間之火由煩惱生。智慧清涼勝于煩惱。以勝煩惱故。火亦不能燒。此智入神用。非心跡所為。登刀山入火聚。四面積薪如山。火焰連天。刀山高峻。投身入火中。以明修行至此位。煩惱業亡。智堪如是。破諸邪見。令歸正見。勸善財令登刀山。善財致疑。諸天勸慰。使無疑心。以明金剛焰三昧光明。燒煩惱薪。截邪見網。令歸正法。內是金剛三昧入者。煩惱都亡。如清涼池意表法中。以無相智慧為刀山。無性妙光能破惑。是金剛焰定。若存金剛赫奕之狀。不可能破計著執塵。論主頌云。根本智火遍虛空。生妙智慧金剛刃。能破眾生堅執業。還成本智妙光明。以明根本智作無明時。從十住初心。以明無相慧顯得。今至此十住第九法王之位。以從根本智起用。妙慧利益眾生。以是為金剛三昧之火。起無量智慧刀山。照割一切眾生長夜煩惱。及方便引接妄行苦行。五熱炙身之流

第十灌頂住。以智波羅蜜為主。余九為伴。南方有城。名師子奮迅者。以明灌頂住中智波羅蜜增明。此位以智行悲。處生死海中。了心境本智體無生滅。不畏生死。名師子幢王。以一智中。一時普與十方。一切眾生前對現色身。如響普應。一時普遍。猶如師子奮迅。一時全身普振。有童女名曰慈行。是師子幢王女。師子幢王是智。童女慈行是慈悲之行。以明此位從智行慈悲。與世同行。以無染習。即以童女表之。如第七休舍優婆夷。從慈悲成智。即猶存染習故。即以優婆夷表之。皆像知法。得法像亡。思之可見。五百童女以為侍從者。如五蘊中煩惱。經云。一蘊之上有五百煩惱。五蘊之上有二千五百煩惱。以此智慈之行。總收五位上五百波羅蜜行。遍十方一切眾生五百煩惱。共同其行。乃至八萬四千五百為主。住毗盧遮那藏殿。以明大慈悲居根本智光明藏。以為殿體。龍勝栴檀蹙金線網天衣座上。而說妙法者。以師子幢王根本智。而起妙慧。以龍降大法雨。潤益眾生。栴檀者香名。為此香能息毒蛇熱惱。正熱時毒熱惱盛。以身纏樹。熱惱清涼。以明此善友降法雨時。無明毒蛇皆得清涼。金線網衣座者。線者貫穿義。網者教網也。衣者覆蓋義。以善能貫穿教網。覆護眾生。報居此座。善財詣王宮門。求彼女者。智王悲宮。是所求之處。觀其報果。一一境界之內。皆有一切如來。從初發心時。乃至成道轉法輪。示現入涅槃。如帝網之光影參徹。以此波羅蜜印。印三世古今之業。境界都盡如是。童女告善財言。善男子。此是波羅蜜普莊嚴門。我于三十六恒河沙佛所。求得此法門者。三空智慧六度。以為佛數。一佛所演。余不重說。以明從根本智。起三空智慧。總是佛智慧。亦是一個三空。空無相無作智慧。六度行門。轉一切眾生六根內外塵。總為清凈。普能莊嚴法界眾生。總為佛智慧。如下文所說。無量般若波羅蜜。總以根本智。起三空智慧為體。能清凈一切眾生差別業門。而令成就如來智慧。皆以三空智為體。廣如經說。從我唯知此般若波羅蜜普莊嚴門已下。推德升進。意明。第七住入生死海。同一切眾生八萬四千及不可說量。同虛空諸煩惱門。皆與同行。至此第十住位中修行行滿。一終智慧行圓。還從根本智。起八萬四千不可說智慧。總根本智生。以三空為體。能破一切眾生六根中一切諸煩惱。故若無眾生諸煩惱眾多。三空智慧亦無有也。眾生煩惱廣多。般若波羅蜜廣多。如來化身亦廣多。以將十住中所修福德智慧。神化之事用。成十行中一切利益眾生行門。及自治自隨行習氣不自在障。令使自在故

已上十善知識以后。凡夫修行出世間及世間。出世間空智慧解脫出世慈悲心多。于眾生藝治化饒益利門未學。立位明法。五位前后殊分。若行之者。不出一時一法。一位遍收前后時法故。以智境之中無古今也

略釋新華嚴經修行次第決疑論卷二之下略釋新華嚴經修行次第決疑論卷三之上

　　　　大唐北京李通玄撰


　　十行位

第一歡喜行。南方有國土。名為三目。彼有比丘。名曰善見。南義如前。國土名三目者。以明法眼智眼慧眼。以此善知識。于此行中。常以此三眼。善利眾生。故名三目。目者眼也。以法眼明凈。常見法身。智眼知根。善知根器。慧眼簡擇。明見正邪。以此三眼處行無惑。若無此三眼。自亦恒迷。事無不染。何堪利物令離蓋纏。以善知識道德行門。而標其國。名為三目。比丘名善見者。以此三眼知根。應根與益。不浪施教。名為善見。何故此十行之初。以比丘為首。以明處行。先以三眼明徹。于世間中心境無垢。名曰比丘。以比丘無染。是解脫義。此十行初以比丘。是處行不染義。十住初妙峰山頂德云比丘。是從定起觀。以明相盡出俗之義。十回向初。鬻香長者號青蓮華。以明回出纏心多者。令入生死。成大慈悲行。處世知真。而不染污。故號青蓮華。以俗表之。如凈名之流是也。十地初以婆珊婆演底主夜神。此云主當春生。以明十地大悲行常處生死長夜。主當一切眾生。令善芽增長。亦是主當春生苗稼神。善財至三眼國。于城邑聚落村鄰市肆川源山谷一切諸處。周遍求覓者。城者可知。鄰者尚書大傳曰。五家為鄰。三鄰為朋。三朋為里。五里為邑。此是虞夏之制也。自余可知。善財如是求覓。以明觀察諸法。靜亂無體。一切處無著。比丘在林中經行往返者。以明萬行如林覆蔭。莊嚴萬有也。地有林莊嚴真境。人有行莊嚴自身。及益他人也。往返經行者。明體不住生死。不住解脫涅槃。故其比丘壯年者。以明在世毀贊無傾。利生無盡。為壯年美貌端正可喜。其發紺青右旋不亂。頂有肉髻。皮膚金色。頸文三道。額廣平正。眼目修廣。如青蓮華。如是等三十二相具足。以明法眼智眼慧眼內嚴。外彰善行。慈悲和悅知根接。生以得報相嚴身具。有三十二相正果報也。正經行時。不遲不速。審諦經行。無量天龍八部釋梵護世等。十眾前后圍繞者。以行感招受化之眾也。主方神隨方回轉者。震巽離坤兌干坎艮上下二方為十方。皆有神隨逐回轉而行。又表法中震為木。以木中都含十方之法。以十下八為木字。震為音聲。為震動。為青龍。為吉慶。為春生。為發明。為眾善之首。以此法事先東方為首。南方離。為虛無。為正為日。為目為心。為文章。為盛明。若達心虛無。即有智慧文章明也。故問一知十者。是智盛明義。以此十朋之龜者。問一知十。表智慧明也。北方者為坎為水。為玄武為始明。此方以明暗創分。以為北字。故十一月一陽生。以明暗始分之始。暗去明來。明暗相背也。又表正在玄武。迷愚奸邪之際。善惡不和。不相信順。亦是明暗不比。皆相違背。故云北字。海幢比丘背上。出二乘以表之。又坎為牢固為水。水善利萬物。皆是隨方回轉之義。善惡之道十方參有。東北方為山。為石為止。為小男為童蒙。年初歲末在其中。丑未相沖。是陰陽之介。金墓在丑。木墓在未。日生于寅。月生于申。以艮為山故。表山高難升。以人巴為艮字。若表圣道難登。心凈不動如山。方正道現也。即以艮止其心。正道現為艮義。皆隨方回轉義。東南方為巽。為風為長女。為言說為風教。故巽主辛丑辛未。以丑為小男。未為眾人為信順。以明巽為言說風教。以化眾人。童蒙小男已至道者。德合天地。然不須教也。是故口出風。而施言教。以定正邪。是非盡言說俱巳。故兩巳共成巽字。約略如是。十方之法難量。一方之法具有十方。互體參差卒申難盡。但隨世法及出世法。隨事回轉。是故經言。主方神隨方。回轉者法也。以明法無定體。隨事變通。以明處此位中。隨其世間事宜。教行自在。隨方回轉。引導其前者。以明善施教行。引導一切眾生。以教行為先也。足行神持寶蓮華。以承其足。神表智。于萬行中處世無染也。以明行體性無垢故閻浮幢林神。雨眾雜華云。此林近阿耨達池。以表萬行如林。覆蔭含生。不行一行。處行無量。度脫眾生。華者行也。無盡光神。舒光破暗者。恒以智慧破一切迷暗故。不動藏地神。現諸寶藏。令一切眾生修其善業。發開智慧寶藏故。普光明虛空神。莊嚴虛空者。以普光明智度眾生。普令眾生行于空行。破諸迷暗。獲無量福德。以自莊嚴成就。德海神雨摩尼寶者。以大慈悲行凈眾生垢故。無垢藏須彌山神。頂禮恭敬。曲躬合掌。以明自智高勝。恒行謙敬。無我慢之心。無礙力風神。雨妙香華。此是巽神。以明智慧善說風教。聞者歡悅。是香華義。巽為風教義。春和主夜神。莊嚴其身投地者。眾善行為莊嚴。一切者。行不離根本智地常覺悟。主晝神執普照諸方摩尼幢。住在虛空。放大光明者。以明無相法身為虛空。根本智光為摩尼寶幢體。以智自性無垢凈光為照耀體。以明萬行及以心境。恒以根本普光明智普照十方。無一法可得。而以萬行度諸眾生。不離此智。常不迷心境。即能于世間而無染著。處于世間教化眾生。常行此十行法。而無過失。此十個神以表神智處世之行十波羅蜜。令修行者仿之。我聞圣者已下請法。比丘答之。我年既少。出家日近者。以明初從十住。創入十行之首也。我此生之中。于三十八恒河沙佛所。凈修梵行者。以明不離法眼智眼慧眼三法為三十。此三法上。皆能破除心境識上十無明。以此三法所觀。一切心境識。皆不離法眼智眼慧眼。所知見故。即八正道行。恒相應故。故言三十八恒河沙佛所凈修梵行。以恒河沙邪見一切煩惱。以三眼觀之。無有一法不解脫者。不離法眼智眼慧眼所知見故。無有一法不清凈故。身口意悉清凈故。故云三十八恒河沙佛所凈修梵行。以三眼凈。一切見聞覺知境。總凈名為佛之知見也。經云。或有佛所。一日一夜凈修梵行。乃至七日七夜。半月一月。一歲乃至不可說劫。凈修梵行。乃至入無所證處。凈修梵行。亦見彼佛成等正覺。說法各各差別。無有雜亂者。以月無始無終。無有本末。一切心境之上。不見一法是非能所。是修梵行。梵者凈也。善了心境無染凈是非之性。常作如是觀。是于一切佛所凈修梵行。以自心境一切凈故。即是佛也。修行者終不可于自他之上。存是立非。得為成佛也。設經塵劫勤勞。無免生死。何如心境皆凈。以三眼隨用。住持世間。修行者應常以三眼觀察世間。令心境識以成智業。心境清凈慈悲和悅。主導眾生。無有勞倦。何事須憂。一切佛法自然明了。我唯知此菩薩無盡燈解脫門已下。明推德于前更令升進。以法眼智眼慧眼常照現前。令不迷心境。即情識種子總亡。唯智慧現前。名為無盡燈法門。又以一燈燃百千燈。冥者皆明。明終不盡。故云無盡燈也。此位以檀波羅蜜為主。余九為伴

第二饒益行。南方有國土。名曰名聞。南義如前。國號名聞者。以明自在童子智德高遠。物無不曉。書數算法。技術眾藝。世間益生之法。莫不洞達。以是名聲遠聞。故國名名聞。童子名自在者。以童子得不死之命。一切世法不能沮壞。于生死中。隨器現形而自在。故云自在。在河渚者。水中可居處大者名洲。小者曰渚。小渚曰沚。聚砂為戲者。以明算法隨聚砂之多少。算知顆粒。此位中童子自在知之法。約有十法。一書二算三印四醫五工巧六和合仙藥七農八商賈九相十知人根器而教授之。有此十法。而利眾生。算法阿庾多。此方一兆。那由他此方一億。自余算數梵本未翻。從我唯知此一切工巧神通已下。是推德升進。此位以戒波羅蜜為主。余九為伴。十住位以十二緣生觀。觀生死海。為佛智海為戒體。此十行法為戒體。以成饒益之行

第三無違逆行。以忍波羅蜜為主。余九為伴。南義如前。有一大城。名為海住。前之二位所云國。此位云城者。何以明但以約智德所知為國。今此位以忍防護身口意業。不令高慢。名之為城。城名海住。明下心如海。容納眾流而無所棄。優婆夷名具足者。以能具足施戒忍進慈悲。具此五法名為具足。在此城中所住之宅者。以明忍行內嚴。不居其外。故在城中。所居之宅。四面無量種種眾寶莊嚴者。以明一心內懷法忍。感招無量功德莊嚴。優婆夷處于寶座者。以忍為座體。盛年美貌端正可喜。以忍報嚴也。素服垂發。身無瓔珞者。此舍外華嚴。以明忍狀。色相威德光明者。忍行志德感乘故。容貌可喜。其宅廣博。一室而開四門者。以忍施仁慈廣大。以四攝法四無量心無限也。以一小器置于座前。一切世界無限大眾來所食。皆隨根得食得道。各各差別。以法忍施戒慈悲謙下。無自大憍慢為小器。即功德廣大施無邊。若能忍心如虛空。福德莊嚴無有盡也。故頌云。行忍身心無中邊。除見大小如虛空。其心平等無高卑。十塵法施亦無盡。此位明十行忍門。十千童女總明忍辱柔軟和悅之行。以女表之。眷屬有百萬阿僧祇者。以明忍辱慈悲柔和行周。從我唯知此菩薩無盡福德藏解脫門已下。明推德升進。以明忍辱一門即諸行具足。諸功德藏具足也

第四無屈撓行。精進波羅蜜為主。余九為伴。南義如前。有城名大興者。以明精進波羅蜜。大興財法二施之行悉周遍。故城名大興。居士號明智者。以智能隨俗。善行二施。饒益一切眾生。故名明智。善財于城內市肆衢道七寶臺上。處無數寶莊嚴之座。而坐其上。其座十種莊嚴。廣如經說。皆依十種波羅蜜行報生。故先云七寶臺上以為座體者。以明萬行以七覺支分為體。七覺者。一擇法覺支。二精進覺支。三念覺支。四喜覺支。五猗覺支。六定覺支。七舍覺支。以根本智為長者之身。故為明智。居士者居世間而不染。故名居士。以其明智坐七覺支。成無量妙行門。作自利利他升進之行。明一切萬行覺觀。治習解迷。精進無倦。成就大慈大悲。皆不離一切法空。自性無垢白凈無作智為本體。以染凈習氣。及樂出世間心之勝劣。令知慈悲增減不圓滿障。安立十住十行十回向十地等妙二位升進之行名目。與修行者作樣。令學者仿之依教不錯。故市四衢道坐七寶臺座。以七覺支為座體。以明四攝四無量心。故名四衢道。以七覺支分十波羅蜜及無量行。名眾寶莊嚴。常處生死煩惱為朝市。以明此位精進之行。應如是行財法二施之門。善財請法。居士令觀來眾色類無量廣多。及來眾欲樂不同。勸觀之已。居士須臾系念。仰視空中。如其所須悉從空而下。一切大眾普皆滿足者。以表明智自體是空。一切果報。皆從空智而幻生故。以此仰視虛空。表其空智幻生福報諸功德海。從此空智而生。是以觀其本源。令知果報功德所生之因。大慈大悲財法大舍。悉從空智而起。一切萬行從空智慧而生。及以一切眾生及以業果。皆如是也。令修行者善知心境一切功德果報。及一切眾生所行因果。皆從空智而有。眾生不了妄作無明。而作善惡業。迷其空智。生死流轉。了此法者得大明智。而常隨俗行于慈悲。諸功德海財法二施。廣大無盡隨念而至。從此空智而有故。是故須觀令學者識本。仿之在行無染。猶如蓮華而有可觀。處水無染。前十住中。第四精進波羅蜜。即以彌伽長者。于市肆上。為十千人眾。說輪字莊嚴門。令學諸善知世智。了世名言書字句義一切名字互體相生。一一名字有一切名字。互成生起。本性體無。今十行中。第四無屈撓行。行精進波羅蜜。以明智居士在市肆衢道。以明四攝法。行財法二施。攝眾生行。從空智生。自余廣意經中具明。從我唯知此隨意念念生福德藏解脫門已下。明推德升進

第五離癡亂行。禪波羅蜜為主。余九為伴。南義如前。大城名師子宮者。明禪定能發大智慧。于生死中及大眾中。說決定破生死法。得無怖畏。故名師子宮。明此智慧。不從外依他而來。以自心寂定所顯得。故名師子宮。智慧為師子。善財于市中見寶髻長者。以明此位不住禪。體在生死煩憒之中。引接一切眾生。故長者接善財手。將詣所居。示其舍宅。光明真金所成。白銀為墻。頗梨為殿。紺琉璃寶以為樓閣。硨磲妙寶而為其柱。百萬種寶周遍莊嚴。赤珠摩尼為師子座。摩尼為悵。真珠為網。彌覆其上。瑪瑙寶池香水盈滿。無量寶樹周遍行列。其宅廣博十層八門。善財次第觀察。此以禪體大智慧功德八正行報生依果故。觀果知因。善財觀察報居宅舍因果。即得所修之道。論主頌曰。禪心自凈為光明。自性無垢為真金。廓徹如空無涯際。此是智者之宅舍。智眼普觀一切法。白凈無垢無中邊。諸法取舍不可得。此是智者之垣墻。了色塵境本性無。心王善治名為殿。凈智明見照世間。于法普照為樓閣。常于一切見聞中。常無取舍。無傾動。一切色聲能見聞聞中不聞為寶柱。色境自性本無性。智者以之為座體。能于十方塵勞門坐。為大智無垢染。成大智慧無所畏。此是智者師子座。善設教網。漉眾生。心恒清凈香水滿。樓閣十重宅八門。十度八正是其行。最下重中施飲食。第二戒施為寶衣。第三忍辱寶華瓔。第四慈悲精進女。第五禪慧妙莊嚴。五地通明菩薩住。第六凈慧妙空乘。六地菩薩于中住。七層方便處生死。八層無功智自在。九層一生法王居。十層佛果咸充滿。如是次第而修學。畢竟無初及中后。以此定慧總持門住智。自在非空有。善財白言。種何善根。獲是果報。長者告言。善男子。我念過去過佛剎微塵劫有世界。名圓滿莊嚴。佛號無邊光明法界普莊嚴王如來應正等覺。十號圓滿。彼佛入城。我奏音樂。并燒一丸香而供養。以此功德回向三處。謂永離一切貧窮困苦。常見諸佛及善知識。恒聞正法故獲此報也。釋云。過佛剎微塵數劫者。處迷未悟曰塵劫也。有世界名圓滿莊嚴者。以明根本普光明智自性。有無邊功德世界也。佛號無邊光明法界普莊嚴王者。即根本普光明智自性無垢。恒照法界虛空界。一切眾生同共有之。但為處迷。隨三界六道果報。善惡不同。若也一念與天真自性無修無作禪相應。一切心境色塵性。自無垢便成普光明智。性自無依。不依空有。而能普照十方法界妙用自在。無邊功德自然莊嚴。但為隔迷本體。與無明貪嗔不相離也。一念凈心迷解大智現前。但以十住十行十回向十地等覺位五十個法門調和智慈生熟。使令均齊。成普賢行。然其智體不離初心。時亦不遷。智亦不改但令智悲神用。漸漸增廣漸漸增明。使令廓徹。量同虛空。等周法界。同一切眾生。心住一切眾生。隨心而現。悉能普應十方世界。無處不至。始終如是。自性常爾。不作神通想念變化。以慈善根力。法爾恒然。功行方滿。此寶髻長者。以一切色塵自性無作禪。開發此普光明智。顯發教化一切眾生。但迷時即言佛剎微塵劫。悟已古今總無所有。升進不離。無古今中。而有漸漸。如空中云。不離空體。而有聚散。然其空體。不屬時收言無邊光明法界普莊嚴王佛。入城我奏音樂。并燒一丸香。供養彼佛。得此功德者。但表樂音是五塵之境。便達五塵本來法體。本是法界普光明智之境界。以為法樂。名為供養。得此道者。是回向三處。永離貧窮困苦。常見諸佛及善知識無邊功德。以此達妄成智。而用教化眾生而得也。我唯知此無量福德寶藏解脫門已下。明推德升進。以無明迷解。以成普光明智。以用教化眾生。是無量福德藏。十住解脫長者禪身。含十佛剎海。以境而從體。以為禪體。此十行中。寶髻長者。以禪體而就用為禪體。一切色塵無不禪收

第六善現行。以般若波羅蜜為主。余九為伴。南義如前。有一國土。名藤根者。以表此位智慧深固。徹于水際。不可傾拔。名曰藤根。城名普門者。為此長者世無不達。無不救濟。醫方療疾無病不明。大小三乘。及一乘根種。無不皆示。依法接引。所稱時宜。香湯沐浴名衣上服飲食上味。無不給施。故其城名普門。長者名普眼者。以明此位智慧幽微。世無不曉。十方世法一切皆明。名為普眼。此位以智慧成滿一切醫方。一切佛法。大小法門。及飲食衣服。十方恒施。亦和合一切香。供養諸佛。廣在經文。我唯知此令一切眾生普見諸佛歡喜法門已下。是推德升進。此位令修行者見道之后。以慈悲故。利眾生事。無不頓明。以益群品。十住中海幢比丘。入寂滅神通。十方化利。此位普眼長者。以正法大小諸乘。及世法諸功。普皆等濟

第七無著行。方便波羅蜜為主。余九為伴。南義如前。有大城名多羅幢。此云明凈。王名無厭足。此位中明善治國政。慈愍含生。無有厭足。治世間有多惡逆。多不善行。故示威嚴。自化其身。作十萬猛卒。形貌丑惡。衣服偏陋。執持器仗。攘臂嗔目。作諸苦具。見者恐怖。自化其身。作種種惡。還以自化其身。而追捉之。或截耳鼻挑目。種種苦治。令實眾生懼而不犯。厭而離之。能發無上道心。明菩薩大慈大悲之行。以治惡法。外示威嚴。內懷慈愍。以大慈悲心。實不傷一蚤一蟻。何況人耶。廣如經說。我唯得此如幻解脫門已下。是推德升進

第八難得行。以愿波羅蜜為主。余九為伴。南義如前。有城名妙光。王名大光。此妙光是無色形之根本。妙智大光王。是妙智之大自在用。是差別智。以此位成一分順理無功之妙行。仍有順解脫之心。多不同十地第八地任法無功智現前。恐隨智體自性無作。而滯大慈悲。故從十住直至十地。皆以愿波羅蜜防之。令至其位。念本愿力。起大悲行。不令住凈。于智悲行漸漸殊勝。廣大三昧涅槃道上煩惱習氣。至十地位滿。方舍始于普賢行而得自在。其位未成者助道之行。不可厭廢。其位已至助道之行不可留。如世間法皆然。思之可見。從十住第八十行第八十回向第八十地第八。各隨本位。皆有一分無功之智。和會智慈之行。勝劣之體。如十住第七位。即以休舍優婆夷與第八位仙人。同住海潮處。以明智悲無二體也。此十行位。第七第八。以明凈城妙光無厭足王大光王。和會大悲體。以明隨位勝劣。即以仙人與王表之。所行隨位力用不同。諸位仿此知之。位位皆然。道無二體。但明位位殊勝。如十回向第七第八。以觀音正趣菩薩。同會而見。以圣者表之。漸漸入神所用幽微廣大故。妙光城縱廣一十由旬者。一之與十皆為大數之母。母者本也。是根本智。十億衢路。十億是差別智中眾行。明不離本妙智之體。而有無邊眾行大用。表之其一之與十。而遍十億及十不可說乃至一切數之大體故。一一道間。皆有無量萬億眾生者。以明差別智。及眾行中一一行。攝化無量萬億眾生。根欲不同皆得其所。已下諸眾莊嚴。皆智悲之行報得。具如經文。觀果知因。其王二十八相者。以明后有善法行真實行。二行未圓。一行中有因有果。闕此四重因果。未具三十二相也。以明后二種行滿。即化行遍周。三十二相亦滿。以不住大智樓閣故。在四衢道中。以明四攝法四無量所攝行遍故。諸相具足也。當此妙光城中。有一樓閣。名正法藏。阿僧祇寶以為莊嚴。光明赫奕。最勝無比。眾生見者無有厭足。大光王處中者。樓閣是根本普光明智。大光王是差別智。城中有無數寶樓閣。皆是本位十波羅蜜行之所報生。最居城中樓閣。根本智之報體。大光王于所住樓閣。不遠坐如意摩尼寶蓮華師子座者。以不住智凈名不遠。以四攝法攝化眾生為四衢道。隨意利生。名如意寶也。智恒無垢號曰摩尼。常處世間而無染污。是廣大蓮華座。其城各隨眾生業力所見。凈穢不同。入大慈為首。隨順世間三昧者。以明不住凈智。隨俗行慈順俗利生。心無沉掉名為三昧。名菩薩幢行隨順世間三昧。入此三昧時。其城內外六種震動。樹木樓閣一切境界。傾身向王。皆悉頂禮。是三昧力所感。廣在經文。我唯知此大慈為首隨順世間三昧門已下。是推德升進。此位以明不住凈智。隨俗行慈悲行遍故

第九善法行。力波羅蜜為主。余九為伴。南義如前。有一王都。名安住者。五位之中但是第九。皆是法王之位。以明至此位。說法自在。故號王都。住持軌度。身心寂靜。故名安住。以明法師志德也。有優婆夷名不動。以明法師志德慈悲和悅柔軟。心不隨境。以明法師之行。以不動優婆夷表之。不即要以婦人為法師也。優婆夷言。于自眷屬不生嗔恨。何況他眾生。善財嘆此女人。有三種行。頌曰。守護清凈戒。修行廣大忍。精進不退轉。光明照世間。善財見優婆夷。但恭敬合掌。不致禮拜者。以此位說教。無高卑性。不行曲禮。如無行經。得性相平等無我無人者。又文殊師利白佛言。所見如來。不應禮敬。以此號為無行經。此至道者無上禮也。但有合掌觀察。合道其體平等。智慈不施曲禮。得法之后。方隨俗禮。以是辭去。方禮法師位。有十種行。一慈悲二柔軟三謙敬。四色境之中心無傾動。五持戒六忍辱七精進。八廣明世間出世間諸法對治門。九善說四辯分明。十言音和悅生致慰問。此為法師之志德也。我唯得此求一切法無厭足三昧光明為一切眾生說微妙法皆令歡喜已下。是推德升進。此法師位其意廣大。具在經文。今且略知經之大意次第。諸有作者。善依經本。而更審諦。自策其志。此優婆夷云。爾時劫中受持如來所說法門。未曾廢舍一文一字。乃至世俗文字。亦復如是。乃至世間技術之法。一一法中。亦復如是。以看古樣。自勵已躬

第十真實行。以智波羅蜜為主。余九為伴。南義如前。有一大城。名無量都薩羅者。此云有無量大喜樂事。為此善知識行。以四攝法正邪。同事愛語方便。眾生見者。無不蒙益故。城名有喜樂事。有出家外道。名為遍行。不著三界。名曰出家。一切眾生皆同其行。名為遍行。三千大千世界中。九十六種外道。皆悉與其同行。故名遍行。在山頂上平地經行。以明智波羅蜜。智高出世俗。名為山頂。大悲平等。普攝眾生。名為平地。善知識以無依智。于此閻浮地城邑聚落一切眾生中男女大小。常現其身。同其色類。而為說法。諸眾生等。皆悉不能知我從何所來。唯令聞者如實修行。十方一切世界人天六道常皆如是。故號遍行。從我唯知此至一切處菩薩行已下。是推德升進。已上十善知識。成就世間諸藝治化之行。兼修出世之心多。若恒以生死苦海常處其中。不出不沒。以成大智大慈悲。及一切智海后位方明

略釋新華嚴經修行次第決疑論卷三之上略釋新華嚴經修行次第決疑論卷三之下

　　　　大唐北京李通玄撰


　　十回向

第一救護一切眾生離眾生相回向善知識。以檀波羅蜜為主。余九為伴。南義如前。有一國土。名為廣大者。以此回前十住十行。自修解脫心多。令同于生死。調和生死涅槃。五位菩薩地位升進。教化一切眾生相。智慧之香。令成就普賢廣大愿海。由此為首。故國名廣大。有鬻香長者。以明能和鬻諸香。以表能調治生死。便成大智大慈悲五分法身戒定慧解脫解脫知見香。普熏一切眾生。皆令發意。故名鬻香。鬻香融易出世間解脫。入于生死。成大智大悲。以為一體無二也。解脫不壞。能與生死一體。猶如凈水處泥不濁。猶如水精寶入濁水中。能清濁水。其水現在而不濁性。猶如臭草處栴檀林。猶如濁水生妙蓮華。又如阿澤迦藥一兩。能變千兩銅鐵。以成真金。純作金體。無有銅鐵性。若人一念與根本普光明智相應時。能和無始無明惡業。變為如來大智大慈悲海故。猶如和合諸香。以為一丸。互為資熏。以成妙味。然諸香體各不相知。純雜自在。一一諸香。不合不離。是故菩薩以清凈智。同于生死。以為一體。一切眾生八萬四千不可說諸塵勞門。皆與同成智悲之海。生死無垢智無清凈。無和無合。不散不離。若見生死有濁。見智有清凈。即居染凈二心。心境無非解脫。以長者號青蓮華者。以明同生死。而不染污故。像此十回向。回前十住十行出世心多。回入生死。成就大悲。無染著故。以俗人長者青蓮華表之。十住初十行初。皆以比丘為首。表出世心多。既得出世已。須入生死。廣行行海。度脫眾生。是故此十回向。以俗士長者號青蓮華表之取像。下意思之可見。以回真入俗等塵勞。而無塵勞可污也。長者云。我知一切香者。以明一切眾生。皆有五分法身之香。只為發心時未至。一切燒香者。于生死海中教化令覺悟。焚燒煩惱故。一切涂香者。以明于生死海中慰喻贊嘆一切眾生。令歡喜發心故。一切粖香者。令一切眾生散煩惱故。亦知香王出處者。根本智香王出。在無明中。以達無明。成根本智慧為佛知見。自在為王。以萬境不能染污故。已下天香龍香等八部眾。有八種香。以明和合世間人天八部眾八種邪思惟等。成圣道中八種正道。已下善香惡香及世所受用香。有十三種香。以明和合人天六道中六根。及境上善惡煩惱有十二。總合為一丸。成圣所知見受用之香。即十三也。已下菩薩差別香。差別智也。一切菩薩地位香以明五位差別升進。總結。如是等香。形狀生起。及根本者。以明和合五位升進生起相。且如十住有十位生起形相。皆以后位生前位。引令修行者。升進不得停住。使令加行不息。智德慈悲諸藝。速明道行增廣。不滯一法。又初發心住。至第三住。出世心現前。以第四住彌伽居士市肆上者。為生起引前位出世心多。使令知鬧處是出世故。第四住至六住。有世間出世心多。即第七住純入生死。無求出世。成大慈悲行以為生起。皆有十重。及第四第七兩度生起。后十住以十行為生起。十行以十回向為生起。五位皆然。若不如是得一法。即自謂言足。便即無求也。人間有香。名曰象藏。因龍斗而生者。以明象為大力。含藏大用在其身。表根本智。以明無明貪欲所翳障。今以定慧觀照力。與貪欲嗔愛龍斗。方始發明其香。若燒一丸。起大香云。彌覆王都者。以量周虛空。生死界為王都。以智者于中止故。于七日中。雨微細香雨。著其身者。悉皆金色。以明與無明斗。現根本智。白凈無垢。以起差別智。說七凈財之妙法。有能悟入。身心白凈無垢。名為金色。若著衣服。宮殿樓閣亦皆金色者。以明慈悲喜舍諸助道行。總皆金色。以明萬行以根本智為體。若因風吹。入金殿中者。以明因說教風吹。入眾生心。信受七覺支觀。以為七日七夜。歡喜充滿者。法樂也。廣如經說。并此象藏香向下。通有十種香。五位通用。且如十住。一住配一。十行十回向十地。各各十位。皆配一種香。第五如雪山中香表禪。第六羅剎界中香。表第六智慧。以智慧如羅剎能食啖眾生血肉。取力用猛壯所。表當位之法。以明智慧羅剎破壞無明。不可為對。此羅剎界香。名為海藏。以智慧為海藏。其香但為轉輪王所用者。以明第六位般若波羅蜜智慧成已。方能善轉法輪。像輪王也。燒之一丸。及四軍皆騰虛空者。以明至般若波羅蜜位。所說之法。身心四辯。皆與空合。一一像取之。得法像亡。從我唯知此調和諸香法已下。推德升進。以明此十回向法。前十住十行。出生死心多。令入生死中。而無所著。起普賢行愿。亦與后十地及等覺位。為大智大慈悲之體故。于兜率天宮。于欲界處中而說故。以此調和根本智普賢行愿。總滿十地及等覺位。依樣而行故。前經中于膝上放光。說十回向位。以表膝者。卷舒自在義。以彰此位調和生死涅槃。而得自在故。將合和香法而表之

第二不壞回向。以戒波羅蜜為主。余九為伴。以明不壞清凈法身智身。以為戒體。以此清凈戒體為大慈悲。處于世間生死。而了生死之性悉清凈故。若處迷也心境俱縛。若在悟也心境俱真。故名不壞回向。于此南方。南義如前。有大城名樓閣者。為以無量重重差別智。觀察諸根。以為其樓。無盡智海。隨根隨時。接生為閣。有船師名婆施羅者。此云自在。為此位以凈戒處生死。而不污。故云自在。其船師在城門外者。以接眾生故。不住自智德故。處外接眾生也。海岸上者。以此位大慈悲為戒體。明臨生死海岸。接眾生。令無失時故。像大海潮無失時故。百千商人。及余無量大眾圍繞者。以明萬行圓滿。船師云。我在此城海岸路中。凈修菩薩大悲幢行。以明于生死大海流轉路中。凈修菩薩大慈悲幢行者。以明處生死不傾動故。摧破一切生死軍故。此船師有二義。一以菩薩常處世濟難。現同凡行。為大船師。引諸商眾。生其寶所。辯諸寶類。定其寶價。非圣智不可為也。二示法以明此位大慈悲為戒體。以十住十行。得出生死之海。此位回令入于生死海。濟渡沈倫生死眾生故。以船師像之。是故船師云。聞我法者。令其不怖生死海。必得入于一切智海。廣如經說。從我唯得此大悲幢行法門已下。是推德升進

第三等一切佛回向。以忍波羅蜜為主。余九為伴。南義如前。有城名曰可樂。城是從前位升進。至此位言。城是防護之義。以明心境之上。永不起嗔恨不忌之心。故名為城。城云可樂者。為常行忍辱。眾所樂見故。長者名無上勝者。以明諸行之中。忍為最勝。此位善財所以悲泣流淚。以明忍辱慈悲之行故。見無上勝長者。在其城東者。是春生眾善發明之首也。大莊嚴林幢無憂林中者。以忍心成滿在萬行無憂。以為處所也。居無量商人者。以求法寶也。百千居士者。處世俗而恒真也。如上諸眾之所圍繞者。接生行圓也。善財見彼長者。以身投地。頂禮其足。良久乃起。以明忍行以成深智禮敬也。無上勝長者云。我成就至一切處菩薩行門無依無作神通。初云三千大千世界一切人中。次云三十三天。及八部龍神。乃至十方一切國土。地獄惡道之身。皆遍周。以其同類教化。皆令歡喜。隨器所堪。皆令離苦。以明法忍即成。無依智現。以智無處所大小中邊。非三世所攝。性自遍周。量濟法界。不往而到。不來而至。此乃無神而神。大用遍周。無作而作。大功普應。十方六道。恒常于一切眾生前。對現色身。隨應教化。現同凡事。而諸眾生無疑怪心。此乃十方人天世間常爾。是普賢常道也。此乃立樣。令修行者。設功行未及知位。欣修須及。不無其此。我唯知此至一切處修菩薩行清凈法門無依無作神通之力已下。是推德升進。此前之三位。是十回向。入生死成大悲行。以鬻香長者號青蓮華。船師自在。無上勝等。三個長者俗士表之。至此南方有國土。名曰輸那。有比丘尼。名師子頻伸。是十回向中。入生死出世間慈悲故。以比丘尼表之。尼字者慈悲之音。比丘者出世之相。以表生死中出生死清凈大慈悲行。為明修行者。了生死而性清凈故。愍其不了者。恒處其中。無有出期

第四至一切處回向者。以明此精進行。無生死不遍。無惡道不至故。以精進波羅蜜為主。余九為伴。南義如前。有國土名輸那者。此云勇猛。為此位于生死之中。行大慈悲度。量同虛空界。六道眾生。隨器現形。悉遍周故。無不濟度故。以精進如是。國土名勇猛。其國有城。名迦陵林。此云斗諍時。以明此位處世無染。大慈悲。于世間能和斗諍。故以為名。比丘尼名師子頻伸者。以德行立名。以明清凈智如師子。久處生死。以大慈悲故。廣度眾生。無辭勞倦。心恒適悅。名曰頻伸。師子頻伸者。展舒適悅之義。此比丘尼。在勝光王所舍施之園中者以明于生死中。行出生死大慈悲之行。而得自在。故名勝光王。舍施之園。以明行慈悲法。以表居生死中。勝于生死。行慈施法。以為悅樂。故名為園。園者游觀悅樂義。以像菩薩恒居生死。度脫眾生。以為已樂。故名之為園。此位中以普光明智。成種種意生身。十方利益。一身作無量身。遍周法界眾生前。成就差別智門。意明。此慈悲精進行。都含十方虛空六道眾生總為一。大慈悲饒益眾生。令離苦得樂。發菩提心。成無上道。廣大之園。一眾生不盡不出。其中一切菩薩皆如是行。以眾生界本真性故。以比丘尼號師子頻伸像之。園中所有寶樹。及塵陂池樓閣等。皆以明依行報莊嚴。廣如經說。從我唯知此成就一切智已下。是推德升進

第五無盡功德藏回向。以禪波羅蜜為主。余九為伴。于此南方。有一國土。名曰險難者。以女人術行。以違真理。聞者難信。故國名險難。城名寶莊嚴者。為明及至其所。心大慈悲故。常隨生死之流。廣利群品。同行利生。了五欲性無。不離禪體。以大慈悲故。不離俗體。為大智故。處俗而不染。夫俗間之境。畏而離之。是二乘法。染而愛之。是凡夫法。故菩薩不同此二。為大慈故處生死。同行。為大悲故。了生死及世間境界總無也。以大慈悲故。以智幻生其身。處于世間。如影猶如化人。雖同世間。無境可染。亦無心染境。但為大慈悲行。于世間不行一行。行無量等眾生行門故。雖同世間。世間如化。自身如幻。以智隨塵。塵無染者。塵亦本無。以此義故。雖同世俗。常離欲際。法門以明自智無五欲。以大慈悲故。常入生死。隨俗利生。得大功德。五名無盡功德藏回向。故城名寶莊嚴。以自智無五欲。為利眾生。行萬行故。城名寶莊嚴也。是故凈名經云。示受于五欲。亦復現行禪。令魔心憒亂。不能得其便。火中生蓮華。實可為希有。在欲而行禪。希有亦如是。此位以大慈悲為禪體。居世間不染。如婆須蜜女表之。表一切菩薩大慈之行。法合同纏不要須是女也。如離世間之行。亦無菩薩行故。為眾生煩惱多。菩薩行多。眾生無煩惱。菩薩行亦無故。前比丘尼。以入生死中。成大慈悲。得出世解脫慈悲行門。此位以于出世解脫慈悲中。入于五欲境界。以明菩薩心大慈故。不染而染。染而不染。示受五欲。而無虧女志。不壞無作自性禪門。十方世界。隨所見者。如應差別。各身不同。善財見婆須蜜女。此云世友。以能十方一切世界。對現色身。隨所根睹者友而不舍。皆令離苦得樂故。云世友。所居在市廛之北。自宅中住者。以此位生死塵勞為市廛。無法不寂為自宅。其宅廣博嚴麗寶墻寶樹園林樓閣。一切皆寶莊嚴者。以禪體遍周。萬行圓滿。所得果報生也。若有聞法得見親近。無不獲益。離貪欲際。廣如經說。宅居市北者。以表北方為玄武。主奸邪盜賊。夜暗之所也。以菩薩常處無明長夜生死市廛。以接迷流。令歸正見故。行貪欲方便化迷。善財問修何福業。得如是自在。其女答言。過去有佛。名曰高行者。以此禪位體高勝。出過情念諸見故。佛號高行。城名妙門者。以定能發慧。故名妙門。彼佛入王城蹈彼門閫。其城一切悉皆震動者。以明定慧相應。一切煩惱悉皆破壞。其城忽然廣博眾寶莊嚴者。以禪體相應。心無內外。量等虛空。名為廣博。無虧定體。入廛同事。以接眾生。獲得報化莊嚴。不離禪定自在故。我為長者妻者。以禪定為夫。慈悲心為妻也。以明不失禪心。大悲隨俗不污也。以將一寶錢。供養彼佛者。世中流通可貴。莫過寶錢。于世間圣道流通者。莫過于智慧也。文殊師利為佛侍者。是根本智之妙慧也。以此根本智為定體。出生妙慧為侍人。教化眾生。發菩提心。是菩薩自在故。以明不壞禪心。而能隨俗。表菩薩大智大慈悲為禪體。處生死廛肆。垢凈不能滯其禪。喧諍不能留其性。從我唯知此離貪欲際解脫門已下。是推德升進

第六隨順堅固回向。以般若波羅蜜為主。余九為伴。南義如前。有城名善度者。以明此第六位般若波羅蜜智悲以成。善度群品故。城名善度。有居士。名鞞瑟胝羅者。此云包攝。以表此位智慧無邊。包含萬德。救攝一切眾生。常供養栴檀座佛塔。以明栴檀是香樹。能止蛇之熱毒。以此居士常坐智慧解脫之香座。能消一切眾生之熱惱。塔者佛形像之所居。此塔唯置栴檀座。座上不置形像者。以明坐空慧之座。以為佛塔。以明空慧是佛不滅解脫門也。開栴檀座塔。即得三昧。名佛種無盡者。以明無作空智慧現前。是佛種無盡。亦是普見三世諸佛。亦是佛不滅度門。以此無作空智慧法。無有生滅故。恒用而常寂靜故。一切諸佛共同有故。能壞生死。神用自在故。如空中響應系成故。十方普應。無去無來。是故居士供養栴檀座佛塔。得佛不滅度法門。以空智慧為座體。來觀栴檀座佛塔中無形像。即是佛不滅度故。以明空智是佛故。無有滅度也。但來觀塔。即得道而去故。城名善度。從我唯得此菩薩不涅槃際解脫門已下。是推德升進

第七等一切眾生回向者。以明凡五位之中。第七皆以第六空智慧法門。隨順一切眾生。處于生死。成大慈悲行。故云隨順一切眾生回向。以方便波羅蜜為主。余九為伴。南方義如前。有山名補怛洛迦者。此云小白華樹山。其山多有小自華樹。以表觀世音菩薩。處大慈悲行。教化眾生令使不作小非。不棄小善。纖微之善。皆悉行之。以大由小起故。以積微霜而堅冰至。聚微塵而山岳成。是以圣人誡小過。如大非至。行小善。而大善自成。但于一切法性自空虛。無微心可生。是非盡矣。是故觀世音以慈悲行。居小白華樹山表之。舊經云觀自在者非理也。依新經為觀世音者正也。以表大慈悲義。善財于此山西面巖谷之中見觀世音。于金剛寶石上結跏趺坐。無量菩薩。皆坐寶石。在山西面。于巖谷之中。坐金剛寶石者。以表山西面及巖谷者。以明大悲菩薩。常處一切崄惡道中。行大慈悲行。以明山及西巖谷。并是諸惡趣。行大慈悲行。以明西為白虎。為金為秋殺。為兇害故。以大悲表于惡趣行慈悲。即有一切處東方。一切處西方。十方總爾。坐金剛寶石。不現眾妙宮殿樓閣莊嚴者。以明堅固大悲。不舍惡趣一切眾生。常于惡道對現種種身相。度脫眾生。無退無動故。坐于金剛寶石。余菩薩所坐寶石皆然。以常于惡道潛形。同類利生。不現自報莊嚴之事。常為大眾說慈悲經。為善財說大慈悲行解脫門。于一切處。恒以愛語利行同事。攝眾生故。從我唯得此菩薩大悲行法門已下。是推德升進

第八真如相回向。以明此位智位增明。心境皆真也。以此真智回向。入生死不住真體。以愿波羅蜜為主。余九為伴。爾時東方有菩薩。名曰正趣。前之諸位皆云南方。此位何獨言東方。以此十回向。回真入俗。成大慈悲行。此第七第八位。和會悲智之體。東方表智。以春生發明之首。西方表悲。以秋殺潛明之首。以表正趣是智。觀音是悲。和會智悲。而無二體。舉來處即從東方妙藏世界普勝生佛所來至此也。又舉從彼佛所來時久近言。經不可說佛剎微塵數劫。一一念中。舉不可說佛剎微塵數步。過不可說不可說世界微塵數佛剎。一一佛剎。皆遍入至其佛所。以供具而為供養。此諸供具。無上心所成。無作智所印。乃至下方一切眾生前教化。廣如經說。及善財見正趣菩薩。與觀世音同會而見。以明觀音正趣。會智悲一體。又表第七是悲增。第八智增。以明正趣得智體增明。返歸悲位。是就觀音同會而見。云從東方妙藏世界普勝生佛所而來。以明法身無身。無相妙慧。以為世界。自性清凈普光明無作智海性。自遍周十方國剎。名為普勝生佛。以此根本普光明。智生差別智。一念遍周十方一切佛前。一切眾生前。如應現身。供養諸佛。教化眾生。一時普現十方。無有來去。論主頌曰。猶如于日月普現河海中。池沼眾泉流。無不皆普現。其相無來去。光影悉遍周。影之與本質其性如虛空。眾生業力起。業性無來去。本智亦如是。體相如虛空。光明照十方。普現眾生水。教化十方眾。及供養諸佛。亦無能作者。以智自在故。神用滿十方。在神無有神。神功乃如是。如是大用神功遍周。及供養種種供具。經云。皆是無上心所成。無作法所印。以明無作智體。有無量功德福業而莊嚴故。大意此之觀音正趣。和會智悲。無二門已后。直至第十回向。無量功德。不離第七回向中慈悲之門。以觀世音是一切古今諸大悲之體。以明智悲廣故。不離本也。乃至十地之樣。不離觀音。一切諸佛。不離其此。此先立樣。后位仿之。從我唯得此菩薩普速疾行解脫門已下。是推德升進

第九無縛無著解脫回向。以力波羅蜜為主。余九為伴。南方有城。名墮羅缽底。此云有門。為此位是第九法師位。有大法門故。城名有門。其中有天神。名曰大天。善財見已頂禮致敬。申請大天。長舒四手。取四大海水。自洗其面。持諸金華。以散善財者。以明敬初發心。又長舒四手。以四攝法遍也。自洗其面。以清凈智眼。用觀眾生。知根引接。為善財說云網法門。天者清凈義。慈悲義。覆蔭義。十方普含容養育眾生義。以明覆蔭如云普潤。教設如網漉取眾生故。是故天神出財寶如山。以施所乏。以五停心觀。隨器受法。以明修行者智會天然。用神妙道。出過情作。任智施為。包含博施。任真而用故。會大天神。以為勝友。此明根本智之無作本體。名號天神。一切法門。從此而出故。城名有門。從我唯知此云網法門已下。是推德升進

第十等法界回向。以智波羅蜜為主。余九為伴。此閻浮提有國者。以明等法界回向法遍周故。總言閻浮提。摩竭國菩提場中者。以表此修行至本菩提體故。有地神。其名安住者。前天神表根本清凈之智。地神名安住。表智中慈悲之體。天神出天中寶藏。地神出地中寶藏。以明慈悲之中福德也。以利眾生之福感也。天神是智之妙用。地神是智慈之恒寂。用而恒寂故。名安住不動。以天動地靜以設名也。此兩位明修行者于生死中修行。至寂用之本源也。乃至十地果。終不離此二法故。與后作樣。令十地及等覺位中。悲智慣習成滿。不移此二法為一法也。以天為覆。地為載。含養之道。不出于此。智悲圓滿之法。是故取天地之像。像智慈覆載含養之法。故天地含養。由眾生作業之化生。大道含養。由智悲之妙靈也。天地無私。而萬物成。大道無私。而萬神濟。不為而成。而成十方大功。不作而作。而作遍周法界。是故安住地神。以足指案地。百千億阿僧祇寶自然涌出。告善財言。今此寶藏隨逐于汝。是汝往昔善根果報福力之所攝受。以明其神如地靜。故地出眾寶自嚴其神清也。如天大開寶藏。天清地靜。神自彰焉。皆智悲合道。神不為而福德萬物應也。以明修行者智合天。而天且清。悲合地柔和。而育含生。而神常靜福德自明矣。是故地神以足指按地。即眾寶涌現。以智終悲滿任無功。而神用含養遍周。是以天地之間果報福力眾寶感應。皆不從欲想有作業生也。無為無作智悲。任用滿眾生界。福感自彰。經云。我憶自從燃燈佛來。常隨菩薩恭敬守護。觀察菩薩所有心行者。言發心之首依他也。亦以根本普光明智為燃燈佛。是發心之首。過須彌山微塵劫。有劫名莊嚴。世界名月幢。佛號妙眼者。以自發心來所有迷障為塵劫。迷解得法清涼為月幢。妙慧現前為妙眼佛。妙慧無形。體性如空。不可破壞。含容眾法。名之為藏。從我唯知此不可壞智慧藏法門已下。是推德升進。已上明十回向于生死之中智悲圓滿一終訖。像天地之靈養而不窮。無怖其報。末后天地之神表之。向下九個夜天。一個瞿波女。以表十地長養大慈大悲。破生死無明之長夜。以夜天神表之。如下具明。已上十善知識。以明入生死海。不出不沒。成就智悲。及一切智智令圓滿。如海功多。若以生死海中。大智大慈悲漸漸任智無功。破長夜暗。周滿十方。覆蔭眾生。任其神用。普周主治世法。如下十地位中諸夜天神等眾是也。已下皆依十回向中法樣。成滿至于等覺位也

略釋新華嚴經修行次第決疑論卷三之下略釋新華嚴經修行次第決疑論卷四之上

　　　　大唐北京李通玄撰


　　十地位

此已下九個夜天神。一個瞿波女。是如來往古因中時為夫妻。至今道滿。以為十地善知識。如下經自具有文。至位方明。此已下十地及等覺位各十善知識。總依十回向中行愿滿。即是其法。等妙二位。普賢行成亦是回向法愿行滿故。至十信心中所信之果。乃至十住心中所得根本普光明智。行之果成滿也。前后一智故。但明生熟行不同。非謂智別

第一歡喜地。檀波羅蜜為主。余九為伴。此閻浮提摩竭提國。不言南方者。為此國是佛生之處。會其本體。以表其本智無方。明其圓智也。又十地之初。都含后等妙二位。已滿來于中道節級智悲升進生起。此位智見愿行同欣修故。然后安立生熟次第。以起觀行均亭。使出俗入纏。令智悲圓滿。十地及等妙二覺果成。總由十信初十住初十行初十回向初十地初。皆是都含諸位。一時起其愿行。成后位故。若無初首。后何有法。而能行之。即初心方成后位。如層臺百丈。功虧一籄之土。以無初因之果。后果不成。如種子種果。而方有因生。而后有果。不異初因果故。以此初地發心。都收后位。時之與智前后都該。分毫不異。然別開升進生熟后。初歡喜地創始發心。事同凡類。以檀波羅蜜為首。第二離垢地。以戒波羅蜜為首。方舍離妻子。舍家出家。修其戒體。凈其所著。治欲界煩惱。第三發光地。修上色界無色界禪。治樂寂靜煩惱。得出三界業現前。已上位出三界心多。第四焰慧地。修三十七道品觀。觀身受心法。于心境上。世間諸法轉令明凈。使其心境于三界中所有事業。令心無著。生如來家。第五難勝地。以其禪定治四圣諦上苦集二諦。世間煩惱。本自性清凈。無非滅道。以明世諦即是解脫。即是第一義諦。以治聲聞乘。及凈土菩薩。畏苦取涅槃證。無智悲舍眾生障。第六現前地。十二緣生觀。觀六根名色取境。名之為識。以觀六根及名色。本來空無體性。無有內外中邊等五見。便為智業。自在妙用神功。即成就無量智慧解脫神功。以除緣覺觀十二因緣。以空為證。于解脫無有智慧。舍大悲障。起于無量智慧神通。教化眾生。已上三位成就。世間中得出世間智慧。已上六波羅蜜。得出世間及世間中出世間解脫一終。第七遠行地。入于生死。會融染凈。成大慈悲。不舍世間眾生界。成后無功智。漸令圓滿。及如來妙覺位因此而成。除于生死中不自在障。令使如來十力四無礙辯大智大悲十力圓滿皆自在故。恒處生死。不求別有出世故。第八不動地。無功智成。不離第七地所成。此地終是于生死中無功悲滿。凈智現前。如觀音正趣同會而見。自此不知所進。要得諸佛加持力。令念本愿。興悲利物。為凈智廣大。一念興悲。下地菩薩功不可及。三加者。一如來現身。二摩頂。三語業言贊。七勸者。一勸修佛十力四無所畏十八不共法。二勸行精進不舍無生忍門。三勸愍念一切眾生。四勸憶念本愿。饒益一切眾生。五勸修諸佛身相國土果報。六勸學佛無量法門。七勸學無量眾生差別業智。皆悉通達起悲智業。不令滯其無功智門。已前諸地貪修解脫。和會智悲。至此位。于生死海中調和解脫大智慈悲一終。已滿方學佛解脫大用功能。是以三加七勸。令使升進不滯無功智中。第九善慧地。得無礙辯。入法師位中。四無礙法者。一法無礙智。二義無礙智。三詞無礙智。四樂說無礙智。第十法云地。同佛位滿。受如來職。坐一大蓮華王座。量等百萬億三千大千世界。三乘至十地位。座量等一三千大千世界。此一乘中。十地道滿。非但所坐百萬三千大千華王之座。并有十三千大千世界微塵數蓮華座。以為眷屬。無量菩薩。各坐其余蓮華之上。周匝圍繞。如是等十地法。總在初地中。一時通學。以是義故。于此夜天身中。乃含一切眾生境界。乃至身毛孔。總含星象日月。及眾生境界。以此善知識所居。直言閻浮提國。不言南方。城名迦毗羅者。此云大體。以五印度中。此國友城都。含攝諸國。故名大體。亦名黃物城。以此地曾有黃頭仙人所居以為名故。又于五印度中處中。含攝諸國。像中宮戊巳土圓遍。故云黃物城也。善財從城東門而入者。以明初入十地中初地。東者眾生啟發創明之智故。從城東門而入佇立。未久便見日出者。以明從十回向后觀照進求。此地法門相應時名入城。會融此地之果。名佇立未久。前位障亡。此位智現。名為日出。又此位長入生死長夜。說法教化眾生故名天神。乃見夜神在虛空。處寶樓閣。以明法空隨大悲行。起無量智慧之門。報生其果也。坐香蓮華藏師子之座者。為明十地等菩薩。長養大慈悲行故。以夜天神及蓮華座以表之。香者以明根本智。具足戒定慧解脫。及知見五分法身香。成就長養大慈大悲行。以為座體。以像思之可見。此以九個夜天神。一個瞿波。總是女類。以明十地升進。以大悲為體首。以前十住十行十回向。皆以本清凈智為先導。而以成大悲行。即比丘長者居士婆羅門優婆夷童女表之。此十地中。即以大慈悲為先導。即九個夜天神。純是女類表之。皆以大慈悲為先首。以天表智自在。神表智之大用遍周。言夜者。表破一切眾生生死長夜。十回向和會慈悲行。處生死長夜。十地長養慈悲行。是故以香蓮華藏以為座體。以明坐一切眾生生死海。而無染污。以蓮華表之。神名婆珊婆演底。此云主當春生。亦明。能生眾善。身真金色目發紺青。以明法身智身無垢。具行慈愍柔和之行。智慈同成已。行具所為報身。以智無垢目發紺青。以慈和悅謙柔離慢。報得身真金色。智悲合體成其身也。形貌端正。人所喜見。總在其中。眾寶瓔珞。以為嚴飾。瓔珞是行。以嚴智身。身服朱衣。朱者赤色衣。是南方之色。南為日。以夜天能以慧日。破眾生長夜暗故。首戴梵冠者。梵者凈。智恒凈故。一切星宿。炳然在體。是十方國土。身也。一一毛孔。皆現度無量眾生。以智無限。身及毛孔所含。國土亦皆無限。所化眾生亦皆無限。自余廣意具在經文。所于十方剎海。隨根對治。法門境界。及現身濟苦無限。具如經說。不可具云。以初地都含佛果等妙二位。一時頓現。使進求有法。不滯一門。從我唯知此菩薩破一切眾生暗法光明解脫門已下。推得升進

第二離垢地。戒波羅蜜為主。余九為伴。閻浮提摩竭提國菩提場內者。以法身根本智為戒體。還不離閻浮提。在菩提場內。有主夜神。名普德凈光。是婆珊婆演底之師者。以明萬行依本智起。故名為師。夜神名普德凈光。以明凈智如日。以為戒體。無方不照。名為普德。戒體無垢。名為凈光。破生死長夜苦。名之為神。神者無色無形不為而應。萬物遍周。一時普濟。名之為神。故名普德凈光。善財請法。夜神勸修十法。具在經文。夜神修四禪者。一大悲救護一切眾生。一心不動修初禪。二息一切意業。攝一切眾生。智力勇猛。喜心悅豫。修第二禪。三思惟一切眾生自性清凈。永離生死。修第三禪。四悉能息滅一切眾生諸苦熱惱。修第四禪。成就一切眾生廣多境界。具在經文。不可具言。此四種禪。以明隨大悲行。教化一切眾生。隨根攝化。總是禪門。無非禪者。但凈意業。智自分明。萬境皆禪故。從我唯得此菩薩寂靜禪定樂普游步解脫門。是推德升進。為此夜神在菩提場內。還以無相法身本智。以為戒體。以智起用。教化眾生。總是禪故

第三發光地。以忍波羅蜜為主。余九為伴。去此不遠于菩提場右邊者。不遠以明不離菩提根本智。而行萬行大用故。以右大用故。又右為大慈悲體。以忍行恒卑。名之為右。有一夜神。名為喜目觀察眾生者。以忍行內嚴。慈悲法悅。目視無厭。所示知根。隨時引接故須觀察。善財見夜神。在于如來眾會道場。坐寶蓮華藏師子之座。入大勢力普喜幢解脫門者。以明忍為眾行之源故。在佛眾會中。佛眾會者。不離本智。行眾行故。還以本智為忍體。以此在佛眾會。會者眾行也。以根本普光明智。從此十地中。作十度煉真金。喻漸漸明凈。以此為華瓔輪王寶冠等。不離金體。以明一切萬行神用遍周。皆不離根本智。漸殊勝故。如此位夜天神。以入大勢力普喜幢法門。大用境界。利眾生。事業在身毛孔。一一毛孔。現化身云。無方不至。無剎不現。無眾生前不有其身。說種種引接門。廣在經說。不可具言。但從十地之中。皆以法界身。一一毛孔。含容剎海。或一一毛孔。出化身云。無方不至。但以得法久近住世廣多。常居生死。化度群品。以為次第。表大慈悲深久。從初地婆珊婆演底夜神。從初發心得法已來。云經須彌山微塵數劫。此第三地從喜目觀察眾生。發心久近。云過于剎塵劫。以明升進。大慈悲久近深廣。如第二地。不言發心久近者。以明得菩薩寂靜禪。普游步解脫。無三世古今可說。以明禪體遍周故。以明在菩提場內。會根本智故。從我唯得此大勢力普喜幢菩薩解脫已下。是推德升進

第四焰慧地。以精進波羅蜜為主。余九為伴。此會之中。有一夜神。名為普救眾生妙德。但言此會中。不言東西南北者。以不離佛會忍門。而有精進之行。以于根本智中。而行精進行。以智無不周。行無不遍故。夜神名普救眾生妙德。夜神放眉間光明。入善財頂。善財即得究竟清凈輪三昧。得是三昧。悉見二神兩處中間所有。一切地水火風。及等微細諸塵。及摩尼眾寶。華香瓔珞。一切莊嚴具。等微細諸塵中。各各皆見佛剎微塵數世界成壞。廣如經說。以明四地菩薩。得生如來家。智境同佛。又以精進行。普攝普賢行門。入微細智得現。如因陀羅網。境界身遍周法界眾生界。無不現前。隨時化引。以大悲行。多劫多生。常在一切眾生海中。普皆應現。如經云。出生普賢行愿力故。增廣菩薩大悲海。故善財問得此解脫。其已久如。夜神言。善男子。是處難知。諸天世人二乘之所不能測也。何以故。是普賢菩薩行境界。住大悲者境界故。廣如經說。不可具言。略敘行門次第。知有指歸。趣求不謬。教文廣多。不可具錄。修行者各各自尋經文勿滯。初之少得。漸漸令心境廣大。入普德之法門。夜神舉發心久近。云往古過佛剎微塵數劫爾時有劫。名圓滿清凈。世界名毗盧遮那大威德。有須彌山微塵數如來。于中出現。以妙德夜神。所曾親近恭敬。聞法之佛數。所得法門。行菩薩行之初始。當初發心。是輪王女。見普賢菩薩福智光明。破一切眾生長夜生死。因茲發愿。愿如普賢。以此初因經今。是以作夜天。照眾生迷暗。廣如經說。以明大慈悲深厚舉劫久遠如然。若以本智剎那不移也。從我唯知此菩薩普現一切世間調伏眾生解脫已下。是推德升進

第五難勝地。以禪波羅蜜為主。余九為伴。去此不遠。有主夜神。名寂靜音海者。以明第五禪體。遍周含法界故。言去此不遠。還不離佛會。以根本智為禪體。為至此位。令其智體轉更增明。以升進故。云去此不遠。以不離舊智。而有增明也。故云不遠。以禪體普含色聲香味觸俱凈故。主夜神號寂靜音海。坐摩尼光幢莊嚴華座者。摩尼此云離垢寶。光者明也。以明禪體本真。心境無垢。光明照耀。以為座體。幢者以明心境及一切法本無傾動。故以為禪門。名之為幢。百萬蓮華座者。處生死而無生死可染也。百萬阿僧祇主夜神前后圍繞者。萬行圓滿也。以明坐一切法自性無作動靜禪。普印法界一切智禪。以無作大慈悲恒覆蔭一切眾生禪。善財問夜神發心久近。夜神言。經二佛剎微塵數劫。又生今賢劫中供養。從迦羅鳩孫馱佛。乃至盡未來際佛。悉皆親近。乃至初發心時。清凈光金莊嚴世界。今猶現在。以表禪體無古今三世。普印三世。供養諸佛。聞法行菩薩道。一時無前后際。不離白凈智禪。前位一佛剎塵劫。以明修行遠近。此位二佛剎微塵。以明大悲行行漸漸深廣。令后學者仿之。善財以頌嘆夜神德曰。不取內外法。無動無所礙。清凈智慧眼。見佛神通力。身為正法藏。心是無礙智。既得智光照。復照諸群生。心習無邊業。莊嚴諸世間。了世界是心。現身等眾生。知世悉如夢。一切佛如影。諸法皆如響。令眾無所著。為三世眾生。念念是現身。而心無所住。十方遍說法。無邊諸剎海。佛海眾生海。悉是一塵中。此尊解脫力。從我唯知此念念出生廣大喜莊嚴解脫門已下。是推德升進

第六現前地。以般若波羅蜜為主。余九為伴。此菩提場如來會中者。以明第六以智為菩提體。為智慧現前。以智慧能治無明。以成大智悲故。又以如來會不離智慧故。云此菩提場眾會中。有主夜神。名守護一切城增長威力者。以明此正智慧善能守護一切心境無明惡賊。不令得入。以明心境體無無明惡賊。自然消滅。大智法王自然出現。故名守護一切城增長威力。善財見夜神。坐一切寶光明摩尼王師子之座。摩尼王此云離垢寶。以明第六地智慧現前。破煩惱令清凈。自在如王。以為座體。故名一切寶光明摩尼王師子之座。以智慧光明。能破長夜執障。以設座名。無數夜神所共圍繞者。眾生圓滿也。現一切眾生色相身等。如是對現一切眾生前。隨類調伏。廣如經說。問言發心久近。云經過于佛剎轉微塵劫者。數法未詳。此第六位明般若波羅蜜境界。所現化利。如經具言。不可具錄。善財頌嘆夜神德曰。已行廣大妙慧海。已度無邊諸有海。長壽無患。智藏身威德光明住此眾。了達法性如虛空。普入三世皆無礙。念念攀緣一切境。心心永斷諸分別。了達眾生無有性。而于眾生起大悲。自余廣如下文具說。從我唯知此甚深自在妙音解脫已下。是推德升進

第七遠行地。以方便波羅蜜為主。余九為伴。此佛會中者。以明此位以智慧解脫力。不離根本智妙慧。出超諸境界。無所染法門。以方便力。還歸生死。超一切普賢大愿海。以是義故。云此佛會中。有一夜神。名開敷一切樹華者。以明此第七地有行。有開發返還生死。同一切眾生生死六道行。而無舍離一切眾生。成后佛果。如來大智大慈悲行。總由此位起。隨流生死道。不出其中。而成大智悲海故。若無此地返還生死。同行攝生。但得六波羅蜜。出生死道。舍其后位。佛十力大悲總無。以此夜神名開敷一切樹華。覆陰開發一切眾生行。遍在此位故。是故六十童女寶光明為首。因依一切法音圓滿蓋王所。發菩提心。以明六波羅蜜出世智慧。回入生死。大慈悲心故。名六十童女。王者今毗盧遮那佛是也。以明不離根本智。修六度行。還以六波羅蜜出世之道。回入生死。長養慈悲。便于生死海。成一切智悲之海。六波羅蜜各具十。故云六十。前以出世心多。此位回入慈悲。故名童女。發心卻還生死。身含法界。一切星象。炳然在身。廣如經說。言發心久近。云經世界海微塵劫。此有二義。一明大慈深廣。二表法。以明回前六波羅蜜出世心多障。于生死成大悲心。有爾許塵障。今已回之。故云六十童女。十住之中第七位。以休舍優婆夷表之。此十地第七。以六十童女表之。十住有染習猶存。此位雖與一切眾生同行。心無染習。以童女回心表之。以明升進漸勝。童女者今開敷樹華夜神是也。表七地卻還生死。成大智悲行。同一切凡夫。開敷眾生。悉同塵行。方便利生。皆同安樂故。名開敷一切樹華。從我唯知此菩薩出生廣大喜光明解脫門已下。是推德升進。以明此位菩薩恒居苦流生死。利益無限眾生。是菩薩廣大喜。恒入法界虛空界。塵塵中無限身一時恒濟故無休息也。是菩薩廣大喜故

第八不動地。以愿波羅蜜為主。余九為伴。此道場中。有一夜神。名大愿精進力救護一切眾生。此道場中者。以明無功智成。不離本智。與本智體會故。名道場中。以根本智體如虛空。性自無垢。若心會者。一切諸系煩惱總無。以此智善治諸惑故。號道場中。有一夜神。名大愿精進力救護一切眾生者。以明八地無功智成。念其本愿。興悲利生。無有盡極。因行立名也。善財見夜神在大眾中者。不離本智。行普賢滿法界眾生界行。是在眾中。坐普賢一切宮殿摩尼藏師子之座者。以此位修行。會根本普光明智為座體。以根本普光明智自體。無性無相。性自光明。量同法界虛空界無邊。無表里大小等量。普能含納一切境界。總在其中。而同其體。以為座體。以普現法界國土摩尼寶網。羅覆其上者。以明會根本智。一切隨方。國剎教化一切眾生。所有教網。皆從根本智現差別智。設無邊教網漉眾生。而成報果故。大意明從初發心已來。會根本智。至此位功高智凈。行博教多悲寬。益廣報無盡也。夜神現日月星宿影像身。現隨眾生心普令得見身。現等一切眾生形相身。現無邊廣大色相海身。如是廣如經說。善財見已一心頂禮。舉身投地。良久乃起。合掌瞻仰者。地是物中之卑。以知識道真智朗。卑己敬之。除我慢之極也。合掌者契會也。瞻仰者智德可尊也善財問夜神言。發心久如。初以智境答。后立時劫答。初智境答者。經云。一切法自性。等入于諸法。真實之性證無依法。舍離世間。悉知諸法色相差別。亦能了達青黃赤白性。皆不實無有差別。乃至我入此解脫。了知法性無差別。而能示現無量色身。意明。智體與三世體齊。雖大用神化遍周。無初得法之時可說。經中亦作日在空中。無時劫喻等。亦作幻人住世教化喻。后方立時者。經云。乃往古世過世界海微塵數劫。初名善光。以為劫初。為勝光王。太子名為善光伏。是初心之因。舉此為初發之心及時劫。其太子具二十八相。以明九地十地四重因果未及。不具三十二相。在此身以救地獄罪。發慈悲心。至如今。作夜天神。以表此位無功智中。念本愿力。而行悲行。此位法合諸佛。三加七勸法如前。第八地中具文已釋。從我唯知此教化眾生善根解脫已下。是推德升進。第九善慧地。以力波羅蜜為主。余九為伴。此閻浮提有園林。名嵐毗尼林者。以明此園是如來所生園。不云國邑。都舉一閻浮提之境界。是如來降神受生誕生攝化之境。然后次三千大千百億閻浮提。乃至十方一切剎海。乃至以剎海塵中微細境界。皆有摩耶夫人坐此園林。如來受生誕化一時同現。是故都言此閻浮提也。嵐毗尼林者。此云樂勝光園。以如來欲降神時。十方一切諸佛。悉放臍中光明。來照此園。及照摩耶身。又此園林及地。常有光明。時諸天龍神八部。常作樂音。而為供養。又此園林。常有眾寶莊嚴香華妙事。見者悅樂故。為樂勝光園。亦名無憂園。善財見妙德神。在一切寶莊嚴閣中。坐寶蓮華師子之座。以神所居表神智德。重重行門。普虛樓閣。以眾寶樹妙莊嚴。坐蓮華座者。以表如來受生及誕生。是化眾生行故。坐蓮華座表之。二十億那由他諸天恭敬圍繞。為說菩薩受生經。以明智悲行滿故。以明此位智悲行圓。示現受生誕生。十地即受如來職位。便坐眾寶莊嚴蓮華座。量等百萬三千大千世界。眷屬菩薩有十三千大千世界微塵數。各坐蓮華座。周遍十方。是故九地行圓。十地果滿。經云。菩薩有十種受生藏。如經廣明。如妙德神云。經百年。世尊果從兜率天。而來生此者。以從八地處兜率天。至九地降神。誕生以為百年。一地中修一波羅蜜行。一波羅蜜中。有百波羅蜜行滿。故來生此園。以一十百。總是大數之本。以表萬行圓滿。即受生也。以十地之果。以八地無功之智。任運成故。如來欲受生時。園中有十種相。具如經文。摩耶夫人腹中。及身毛孔。普現十方國剎。及世界海。一切塵中。一時普現菩薩受生自在。廣如經說。如菩薩欲誕生時。摩耶夫人前。忽然從金剛際出大蓮華。名一切寶莊嚴藏。金剛為莖。眾寶為須。如意寶王而為其臺。有十佛剎微塵數葉。一切皆摩尼所成。自余莊嚴具如經說。此是如來初誕生第十相。以明如來福智所感。十方一切諸佛。放臍中光明。名菩薩受生自在燈者。以明臍中是受生之始。臍向上長頭身。臍向下長腰腳。向上是陽。向下是陰。如樹巢。向上生莖干。向下生根須。以臍是受生之始故。十方諸佛。放臍中光明。名菩薩受生自在燈。畢洛叉樹。此云高顯。為如來在此樹下生。此樹枝干莊嚴殊勝高顯故。善財問得法久近云。往古過億佛剎微塵數劫。復過是數。時有世界。名為普賢悅樂。八十那由他佛于中出現。第一佛于寶焰眼王夫人號喜光。于彼示現之時。妙德神以為佛乳母。從是以來念念。常見毗盧遮那佛示現。菩薩受生海。十方世界。及一切塵中。菩薩受生自在。亦恭敬供養承事。聽所說法。從我唯知此菩薩于無量劫遍一切處示現受生周遍供養自在解脫已下。推德升進。論主以偈贊菩薩受生自在法行。頌曰。普光智體如虛空。無有中邊大小量。蠢動含識皆同體。無自無他性平等。以本愿力慈悲心。方便現生名為父。或現蓮華中化生。或以慈悲幻生母。如是念念滿十方。對現色身如云布。一切剎塵普現身。隨根影現無來去。智體本性無形色。無住無依無有處。一念普現色身云。各各不同非念慮。無功大智恒自在。十方誕生無掛礙。無像法中現妙像。引接迷流達虛妄。善達心境非一二。亦達諸像亦無像。一塵境界智幻生。智體如空幻皆寂。若了智境無體性。作與不作本無跡。菩薩以是得其源。常如萬法絕攀緣。非是心緣彼諸境。只為無功智印然。無功大智滿虛空。受生誕化總其中。一念遍含三世法。時日本來無始終。以智本無大小量。以是化徹微塵中

略釋新華嚴經修行次第決疑論卷四之上略釋新華嚴經修行次第決疑論卷四之下

　　　　大唐北京李通玄撰


第十法云地。以智波羅蜜為主。余九為伴。此迦毗羅城。有釋種女。名曰瞿波者。以明十地行。不離本處。與初地同處。以表菩提體無先后。始終不移。故云迦毗羅城有釋氏女。瞿波者。乃是如來往古為太子時妻。是過百佛剎微塵劫有王。名智山。王有太子。名善光。有居士女。名凈日。善光太子出家為比丘。于凈德林中住。入城乞食。凈日女見善光比丘。因生染愛。便解身瓔珞并珠。置其缽中。便即發菩提心。于二百五十劫。不復墮三惡道。常生勝樂處。常見善光比丘。經二百五十劫。后生于善現家。蓮華化生。見財主王。有太子。名威德。太子納為妻。因此之后。常共太子供養諸佛。乃至聞法得道。迄至如來。為太子時。還為其妻。是往昔本愿因緣常為其妻。依古德云。如來為太子時。有三夫人。一羅睺羅母。耶輸陀羅。作比丘尼。二名瞿波。作善財十地善知識。三名摩奴舍。未詳所在。夫如來神智性同虛空。非物像能與其類。如其智體。非情想能得其跡。但以無形質之妙靈。而十方隨根。普應對上根之類。蓮華出現。應中下之流。母胎誕生。只為本愿慈善力故。于十方世界。隨物現形。豈有存妻子。而居世間也。但為化凡引俗。示生人間。八萬四千塵心迷皆同行。化妻幻子。化幻眾生。示現處纏。難舍能舍。對三乘之種。舍諸飾好。應一乘佛果之門。即具華冠瓔珞九十七種大人之相。及十華藏世界微塵等相。今以瞿波女。以表一乘智境。無別求出世。全以根本智。普印世間。萬境全真。更不說他方別有凈土。便以瞿波女用。同真性無取舍法。便將表法。便明十地道滿。法喜為妻也。一切境界。總是法樂。是故法華會三歸一乘。故說世間相常住。是法住法位。全將世間。以為解脫。無別欣厭也。又此經集會人間眾。但有五百優婆塞。五百優婆夷。五百童子。五百童女。一萬諸龍。但集世間俗眾。無比丘出世眾。如來是福智大慈悲圓滿之行。世間無厭形相也。今以瞿波女。表十地法悅。無取舍法。是故凈名經云。法喜以為妻。慈悲心為女。善財至菩薩集會普現法界普光明法堂者。至十轉法輪智滿故。此是初會菩提場所契會普光明智。亦是第二會普光殿。從第二會自起信進修行。至此十地。自以智慧道滿。同諸佛法輪之智慧。以此為終。故號菩薩集會普現法界普光明講堂。其中有主宮殿神。名無憂德。并一萬守宮殿神。來迎善財。贊嘆善財所修行善根。是入十地之因。見瞿波女。是十地之果。一萬守宮殿神。是守護十地智悲之行。瞿波女曾供養無數諸佛。久遠劫來承事毗盧遮那。自身位登十地。猶言未了菩薩身及身業。亦不知心智。諸劫所行之道。以未入等覺位普賢行門。至十地道滿。須舍見道煩惱。禪三昧上煩惱。涅槃清凈樂上煩惱。總舍恒入世間。一切眾生前對現色身。教化利樂。是恒常之道。更無欣進出世三昧涅槃解脫。習氣之心。以是如經中十地行滿。以無量三昧推求普賢。了不能見佛。勸令以想念求覓。方見普賢在十方一切佛所。或來或去。以是瞿波立樣。以成后學令知軌則。修行不惑。從我唯得此觀察菩薩三昧海解脫已下。是推德升進

已上十地善知識竟。十一地等覺位普賢行如下。從前十住初心至十住滿。師子幢王女。且得一分世間出世間智慈圓滿。從十行初至十行滿。出家外道名為遍行。且得一分隨行行上。不壞出家無染解脫。從十回向初至十回向滿。見天地之神。以于世間生死智悲之行含養自在。從十地初至十地滿。見瞿波女。于菩薩集會普現法界講堂。及無憂德神。及一萬守宮殿神。以十地道齊諸佛智慧。轉法輪中。智慈自在。從十一地等覺位普賢菩薩行門。初摩耶夫人至十一地滿。見德生童子有德童女。以恒往十方生死六道。入幻住門。是等覺位之功終。文殊師利彌勒如來普賢菩薩三人。總通是五位及十信位中一理智妙行之體用法界之門。從初發心來至五位滿。皆不離此三法。文殊是三空解脫之妙慧。妙簡正邪之理。彌勒如來寄同此教。一生至佛果故。是根本普光明智。普賢是根本普光明智中差別智利眾生行門。三法是一體用之門。即于諸法而能自在。此之三法成此一部經之教體。故名一乘圓教也。從十信心修行至五位未終。常以文殊師利為揀擇引導之首。普賢為伴。至入法界之果門。即普賢為首。文殊為伴。根本智常為此二法無染之體。若根本智未明。籍妙慧觀照顯發。若根本智明。即妙慧是根本智妙使。普賢是根本智中萬行之體。總是一法理智大悲體用分三。若不如是合離分張。修行者不知有智悲體用通塞自在。文殊師利出善住樓閣。南行化利人間。啟發童蒙故。名文殊師利童子。菩薩以化童蒙。見道智因行立名。是故未見道時。由慧顯得本智。見道之后。慧為佛之使也。觀察取意可知。總是理智體用互參

等覺位初以檀波羅蜜為主。余九為伴。此世界中。有佛母摩耶者。此位能以處生死中。大慈悲心普含攝一切世間之境界。不分內外。東西南北直言此世界中也。佛母者。如來以大慈悲心為母體。能發大智慧。教化眾生故。實無如世間父母所生。為大慈大悲不違初發心。本愿力化眾生故。宜應所見。以其自智。幻作父母。化作妻子。或現蓮華化生。種種生法。同眾生行。宜應化現。總是如來一智之境。隨宜幻生。何得有父母誕生入胎出胎去住之相。望其自智。以智體神妙。無色無形。無跡無垢。自體清凈。及隨本愿。大慈悲力有依正二報功德。福智莊嚴。如光影像。不可提摩。隱現自在。如慈氏樓閣。如華藏世界是也。共一切眾生。同住各不相礙身為正報。國土為依報。亦依正二報互相參入。如帝釋寶網光影相參重重無盡。如是摩耶夫人。如來眷屬。總是同一切根本之智幻化所生。以接童蒙故。以大慈悲為母。幻生佛故。如十住之末。從智生慈悲。即師子幢王女。名曰慈行。此等覺位即慈悲生智。即以母生佛。升進次第如然。善財嘆。摩耶夫人身。是超六處。離一切著智。無礙道具清凈法身。以如幻業而現化身。以如幻智而現世間。以如幻影而持佛法身。乃至無依處身。廣如經說。善財先見主城神。名寶眼。眷屬圓滿者。是悲中之智眼。引接眾生故。先見也。以雜色寶華散善財者。以明入大慈悲行。非一種行。行無量種種行。是以眾色寶華而散善財。又勸善財二十八種守護心城法門。意令修行大慈悲。處生死行。廣大無限。于生死行中。不貪境界。但欲成就如來十力。廣如經說。意明欲入生死。成大悲行。不舍智業。本清凈法大悲圓滿。普周世間。謂和無二。不令有滯。此二十八種守護心城法。是和智悲。成普賢入生廣大行門。令不染不離。是入生死。成大慈悲。前方便故。是故先見寶眼主城神也。又云。佛子。菩薩摩訶薩。若能如是修心城。則能積集一切善法。何以故。蠲除一切諸障故。所謂見佛障。聞法障。供養如來障。攝諸眾生障。凈佛國土障。此有五種障。皆是有所欣求功德善法。懼生死心。非是真入無作任運大慈悲者。故今欲見此位善知識者。常除如是等五障之心。不用功力。則便得見。以明十地道滿。入等覺位。普賢大慈悲。處世間眾生海。當除此五障。方得見摩耶之身。此乃是不求出世。不求功德。不求見佛。不求聞法。純以無作大慈悲。一往同一切眾生生死流。教化利物。無有身心所求果報。及懼生死。爾時有身眾神。名蓮華法德。及妙華光明無量諸神前后圍繞。從道場出。住虛空中。以妙音聲種種稱嘆。是處生死海。住法空。無染之行滿。摩耶夫人。從耳珰放無量色光明網。普照無邊諸佛世界。令善財見十方無邊國土一切諸佛。其光明網右繞世間。經一匝還來。入善財頂。乃至遍入身諸毛孔。善財即得凈明眼。永離一切愚癡暗。故得離翳眼。能了一切眾生性故。廣如經說。何故耳珰放光。以六根之中意根。以成智業。余五根中耳根。隨用為勝。以表大慈悲救苦海。以遍法界之眾生界。聞聲即救。不待見身。且取耳能遠聞過余四故。且如雷震百里耳根得聞。若有大聲千里亦聞。四根不及。以表慈悲之光耳根為體。光照諸佛國土。次照世間。以慈悲之光。照佛國眾生國一體無二。從善財頂入。然后遍入身。及毛孔皆遍者。以明大慈悲光普周。高卑等入。體同一性。大智光明眉間起。受生光明臍輪起。大慈悲光摩耶耳珰起。四十心光手中起。十信光足下千輻輪中起。十住光足指端起。十行光足趺上起。十回向光膝上起。十住中第六住海幢比丘眼中放日輪光。照惡道苦。善財蒙光入身。能了一切眾生性者。以同體大悲。能了一切眾生性故。次見守護菩薩堂羅剎鬼王。名曰善眼。與其眷屬一萬羅剎俱。于虛空中。以眾妙華。散善財上。明羅剎是女。住在大海之中。有大勢力。能食啖眾生。而得自在。亦能游空。以明菩薩以法空大智。常居生死海。守護一切眾生。而無舍離。以為宮殿。而能餐啖一切眾生無明貪嗔癡愛熱惱血肉故。以羅剎王表之。取此居大海中。力用殘害速疾為像也。散眾華于善財上者。以大慈悲是行故。是故散華也。勸嘆善財。令入大慈悲之行。廣如經說。羅剎王為善財說求善知識法。善男子。汝應頂禮十方。求善知識。正念思惟一切境界。求善知識。勇猛自在。遍游十方。求善知識。乃至觀身觀心。如幻如夢如影。求善知識。善財受行其教。即時睹見大寶蓮華從地踴出。所有莊嚴廣如經說。以明大慈悲為地。大慈悲行為蓮華。能起大慈悲心。為摩耶夫人身。誕生諸佛。以明從悲起智。以明萬事皆是大智大慈悲。幻生諸法。度脫眾生。是如幻智中。幻生自在無礙。方如大智大慈悲功終不可得。智凈如空。守空而住。不可但隨悲逐行。迷彼智門。皆須圓備。如主城神。一度和會慈智之行。身眾神及摩耶耳珰放光。一度和會智悲之體用。羅剎王一度和會智悲之體。如是三度勸發和會。觀行次第因緣成竟。方始蓮華從地踴出。具眾寶莊嚴。摩耶居中而坐。坐于眾妙寶座。一切諸莊嚴中。起化莊嚴。及摩耶夫人。出化身云。遍周十方。成就一切眾生。廣如經說。乃至善財等摩耶所化。總現其前。亦廣如經說。如摩耶夫人。身相如本。乃能容受十佛剎微塵數菩薩眾海。八萬諸龍等眾。悉在腹中。菩薩于腹中受生時。于摩耶夫人腹中游行自在。一步過三千大千世界。一一步皆悉如是。乃至一切行普賢行。普賢行者。受生菩薩教化眾生。悉在其中。故知。只是諸佛大慈悲母體也。如經所說。不可具言。善財問摩耶得法久近。云。乃往古世過不可思議非最后身菩薩神通道眼所知劫數。是得法久近。從我唯知此菩薩大愿智幻解脫門已下。是推德升進

第二戒波羅蜜為主。余九為伴。善知識。于此世界三十三天有王。名正念。此是前十住中正念天子。其王有女。名天主光。以明此位以慈悲為戒體。以天主是智。女是慈悲。以此位智悲圓滿為戒體。名天主光者。天為凈也。主者入生死中。主持教法。以利眾生。光者雖處生死塵勞。大悲同行。攝取眾生。同纏不污。戒光具足。名天主光。得無礙念清凈莊嚴解脫門

第三忍波羅蜜為主。余九為伴。迦毗羅城。有童子師。名為遍友。善財請法。便指此城中有童子。名善知眾藝。此兩位善知識。共成主伴。以例儒門。如此孔丘顏回是也。以教童蒙故。一名童子。說四十二字母。具在經說。說四十二字母時。以四十二般若波羅蜜為首。入無量無數般若波羅蜜門。善知眾藝菩薩解脫門是也

第四精進波羅蜜為主。余九為伴

第五禪波羅蜜為主。余九為伴。此摩竭提國有一聚落。彼中有城。名婆怛那。有優婆夷。號曰賢勝。此城在南印度。此名喜增益。得無依處道場。說隨六處中。各得無盡智性。于世間出世間法。無不了知。陰陽五行醫方眾藝。無不博達。以隨用為禪體

第六般若波羅蜜為主。余九為伴。南方有城。名為沃田。彼有長者。名為堅固解脫。得法門名菩薩無著念清凈莊嚴者。以智慧體本無所著。以一切心境悉皆無故。名為清凈。妙慧能生眾生善根。故城名沃田。以智慧能破無明故。長者名堅固

第七方便波羅蜜為主。余九為伴。即此城有長者。名為妙月。以第六智慧。即不異方便波羅蜜故。以智慧能凈煩惱故。名為妙月。雖以方便行。入于生死。恒以凈智相應故。宅有光明。得智光明法門

第八愿波羅蜜為主。余九為伴。南方有城。名出生。以明無功妙智現前。以本愿力大慈悲行故。城名出生。有長者。名無勝軍。以無功之智。善破異道。無能勝者。故名無勝軍。得無盡相法門者。以無功之智。量同虛空。于一切世界。常現等眾生。無量身相。而無不濟度眾生故

第九力波羅蜜為主。余九為伴。此城南有一聚落。名為法者。此是法師位。以將一切世間萬境。總為法聚落故。有婆羅門。名最寂靜者。以表萬法心境總寂靜故。一切方無不寂靜。婆羅門者是寂靜故。表世無法不靜故。得誠愿語解脫者。以明出言。誠諦的無虛謬。皆稱眾生念愿所求故。以誠愿語。又自所出言。更不移改。皆堪為法

第十智波羅蜜為主。余九為伴。南方有城。名妙意華門。以明此位妙行圓滿。智悲行圓。隨十方一切眾生意。皆為現身。一時普遍故。童子名德生。表智。童女名有德。表慈悲。以此位智悲二行已滿。將一男一女。共成一位而像之。又以十方恒處。一切同行隨流。攝生利物。以智悲無染習故。以童子童女像之。然實要須小男小女。佛行如之。又表諸人行行。常具慈悲柔和謙順。無自憍慢故。以小男小女表之。于一切國。恒以智幻生種種身。行種種行。起種種色相。化種種眾生。無古無今。無終無始。常無斷絕。如化人出生。如幻人住世化幻眾生。尋常等遍故。得如幻住門。以智幻生。住幻住法。無心意識。化利眾生

已下五十個善知識。五位行滿。如海岸國彌勒如來。是根本智圓三世。在樓閣中。卻指善財。令見初知識文殊師利。以明至果不離于因也。時不遷智不異故。便聞普賢菩薩名。乃至菩提道場金剛藏蓮華座前。起愿自見其身。等普賢身。普賢摩善財頂。總是一生修行。五位行滿。不離初發菩提心。根本普光明金剛智無相法身。成滿普賢無邊妙行。時不遷智不異處不移。猶如夢人不離一處一時一身一心。而夢見作種種歲月時日。游行種種國土。作種種事業。而忽惺覺。不離本一時之間作夢也。以明根本智。觀一切世間萬法境界。如夢以覺者。萬事不遷不移。如光如影。如幻人住世。無心無體。不延不促。一切處文殊師利同聲頌云。一念普觀無量劫。無去無來亦無住。如是了知三世事。超諸方便成十力。以文殊師利明無相法身空慧。佛是根本普光明智。普賢是根本智中差別智萬行也。以此三法是一法體用。圓滿之門成。五位中五十重因果始終。為一體用周遍門。皆以十波羅蜜為行體。一中具十。十中具百。五位之中隨升進。處不同。五位中有五百波羅蜜。五位中五十個善知識。一一中皆有因有果。五十重因果共有一百。不離本十波羅蜜行。為一十。總一百一十重因果。總以十波羅蜜為行體。文殊及佛根本智。普賢差別智。以為大體修行。仿之不失其大道。永決疑網。不錯修行。猶如大路善置牌牓。令行者除疑故。此等覺位中。普賢行位。同世人士。不全現異相。以引凡流故。得道之后。常在十方生死。以智幻生其身。任眾生感見不同。恒化利故。住幻住門。無出沒故。以神智妙用。遍周恒無作故。以如響智應物成音。無生住滅故。以如空智日。恒大光明普照十方。無中邊故。以智境界。入十光影身。如天帝網重重影。像無去無來故。一如德生童子有德童女。智悲齊圓。處幻住門。以智幻生十方等眾生量身。教化成就一切眾生。同普賢道。無有休息也

略釋新華嚴經修行次第決疑論卷四之下

　　決疑論后記

太原府壽陽方山李長者造論所。昭化院記。元祐戊申七月。商英游五臺山。中夜于秘魔巖金色光中。見文殊師利菩薩。慨悟時節。誓窮學佛。退而閱華嚴經義疏。汗漫罔知統類。九月出按壽陽。聞縣東三十五里。有方山昭化院。乃長者造論之所。齋戒往謁焉。至則于破屋之下散帙之間。得華嚴修行決疑論四卷。疾讀數紙。疑情頓釋。因詰主僧曰。圣賢游止之地。奚其破落如此耶。僧曰。長者坐亡于此山久矣。神之所游。緣之所赴。年谷常熟。而物不疵癘。此方之人。乃相與腥膻乎方山之鬼。莫吾長者之敬。院以此貧。吾惟古之使者。毀淫祀或多至數千所。即移縣廢鬼祠。置長者像。為民祈福。十月七日治地基。八日白圓光現于山南。于是父老叩頭悲淚曰。不知長者之福吾土也。請并院新之。施心云起。不唱而和。主僧伻圓來告。太師曾公子宣聞其事。謂商英曰。子盍發明長者之意而記之。使學華嚴者益生大信。而知所宗。則長者放光。以累子也不虛矣。商英曰。蒙塞何足以知長者。雖然嘗試以管窺之。夫華嚴之為教也。其佛與一乘菩薩之事乎。始終一念也。今昔一時也。因果一佛也。凡圣一性也。十方一剎也。三界一體也。正像末一法也。初中后一際也。當處現前。不涉情解。以十信為入佛之始。以十地為成佛之終。十住十行十回向十地十一地謂之五位。六位具十者。以十波羅蜜為之主也。凡五位之因果各五十。加本位之五因五果。為一百有十。所以成華嚴世界之佛剎善財童子之法門。華嚴世界一百一十而加一何也。一者佛之位。萬法之因也。五位者所標之法也。善財者問法。而行之之人也。五十三勝友者。五十則五位也。三則文殊普賢彌勒也。此經也以毗盧遮那為根本智體。文殊為妙慧。普賢為萬行。方其起信。而入五位也。則慧為體。行為用。及其行圓。而入法界也。則行為體。慧為用。體用互參。理事相徹。則無依無修。而佛果成矣。故歸之于后佛彌勒。十信以色為國者。未離乎色塵也。十住以華為國者。理事開敷也。十行以慧為國者。定慧圓明也。十回向以妙為國者。妙用自在也。種種名號者。智體之異名也。觀其名則知所修之行矣。種種莊嚴者。性行之依果也。觀其果則知所行之因矣。大悲廣濟謂之海。除熱清涼謂之月。普雨法雨謂之云。包含萬象謂之藏。嚴其上首。謂之寶髻。因果同時。處世不染。謂之蓮華。摧邪見正而不動。謂之幢。悲智中道謂之齋。性愿普薰謂之香。無為而成者天也。無方而應者神也。無外而大者王也。飛潛而雨者龍也。處生死海。而不沒者修羅也。搏根熟眾生。而至佛岸者。迦樓羅也。凡乎圣乎。疑而不可知者緊那羅也。胸行匍匐謙恭利物者。摩睺羅伽也。守護伺察者夜叉也。同乎惡趣。而滅其貧苦者。鳩槃荼也。法音娛樂者乾闥婆也。金為堅為剛。為黃為白。輪為圓為滿。頗梨為瑩徹。琉璃為明。凈無垢謂之摩尼。漉沈拯溺謂之網。高顯挺特謂之莖干。開敷覆蔭謂之華葉。含育利生謂之宮殿。觀照之根。謂之樓閣。無畏謂之師子。超塵謂之臺榭。出俗謂之比丘。入廛謂之居士長者。同乎外道。謂之仙人婆羅門。慈而無染謂之女。以悲生智謂之母。此華嚴事相。表法之大旨也。至于一字含萬法。而普遍一切。其汪洋浩博。非長者孰能判其教。抉其微乎。長者名通玄。或曰唐宗子。又曰滄州人。莫得而詳。殆文殊普賢之幻有也。以開元七年。隱于方山土龕。造論。十八年三月二十八日卒。壘石葬于山北。至清泰中。村民撥石。得連珠金骨扣之如簧。以天福三年再造石塔。葬于山之東七里。今在孟縣境上。說者以伏虎負經。神龍化泉。晝則天女給侍。夜則齒光代燭。示寂之日。飛走悲鳴。白氣貫天。此皆圣賢之余事。感應之常理。傳所謂修母致子近之矣。今皆略而不書焉。

年月日商英記