　　No. 1707 [cf. No. 245]

仁王般若經疏卷上一

　　　　吉藏法師撰


　　佛說仁王護國般若波羅蜜經序品第一

所集不同隨流各異不能具出。天臺智者于眾經中闊明五義。今于此部例亦五門分別(第一釋經名第二出經體第三明經宗第四辨經用第五論經相)。標其名字示其名下之體明其綱宗辨其功用論其教相。此則一經大意略盡委釋具如法華經初今略明之

第一釋名者但諸經受名不同。自有單法立名或單譬受稱或單人立名或法譬雙說或人法雙彰。所言單法者如大涅槃等從果法立名。大品般若十地漸備從因受稱。單譬者枯樹七車譬喻等經直引譬事得名也。單人者如七女老女等經也。法譬通說者如華嚴法華金剛般若等經也。人法雙彰者如維摩勝鬘四天王問般若仁王般若等經也。所言佛說者自覺覺他故名為佛圣言宣暢故名說。仁王仁者施恩布德故名為仁。統化自在故名為王。護國者仁王是能護國土是所護由仁王如法治道。萬民適樂國土安穩若仁王望般若。般若是能護由持般若故仁王安穩由人柄法。仁王是能護般若是所護。今仁王般若皆是能護國土是所護。般若者大智論有二釋。第四十三卷解。般若秦言智慧開善藏師并用此翻。佛國土語般若此翻智慧。又第七十卷解般若不可稱。般若定實相甚深極重智慧輕薄。是故不可稱。莊嚴旻師以此文云般若名含五義智慧。止是一條非正翻譯。二師各執即成論皆不得般若意。問。論既有二文今云何通釋。答且依論解般若有二種。一方便門二實相門。所言翻者約方便門翻為智慧。言不可翻者般若非愚非智故云不可翻也。但解智慧經論不同。凈名經云。分二字解云知一切眾生心念如應說法起于智業。不取不舍入一相門起于慧業。舊釋此文智是有解慧是空解。今則不爾。眾生心念何必是有。入實相門何必是空。謂善得此意也。成實論合解智慧二字。文云真慧名智。此意言慧即是智。又云慧義經中說解智是慧義故名智慧合釋也。問經論何故語言或出或沒或開或合不分明一途示人耶。答圣人非不能一途分明示人而今出沒之言者此有深意。以眾生本來執著難動以是因緣系屬于魔。生死不絕苦輪常轉不悟正道。今若復作一途定說更增其住著所以不定出沒。動其生死根栽令得迥悟正法故不定之說為益厚矣。若學者定執經論一文以成一家之義為謬甚矣。問五部八部內何者攝也。答五部如此經說八部者大品小品光贊放光文殊問金剛般若道行天王問般若。此仁王問般若是天王問般若攝。人王亦是天王也。故知天王問般若所攝也

次釋波羅蜜者名彼岸到。波羅名彼岸蜜名為到。舍相會實名到彼岸。又因能達果名到彼岸。應言到彼岸而存胡本名波羅蜜。經者名修多羅此翻為法本。理不自發藉教以顯教為理本。教不自起由理故生理為教本。教理相由并說為本。今正取文為理本。小乘論有五義一出生出生諸義故二涌泉義味無盡故三顯示顯示諸義故四繩墨除邪得正故五結縵貫穿諸義故俗訓為本。經者綖也文經義緯織成行者之心故名經也。言序品第一者發起由藉名之為序。義類相從稱之為品。八內居初名第一也略簡仁王波若位地。名字不同仁王者依瓔珞經云有十四王一粟散王十善下品。二習種菩薩銅輪王。三性種菩薩銀輪王。四道種菩薩金輪王亦名轉輪王。五初地菩薩四天王。六二地菩薩忉利天王。七三地菩薩焰魔天王。八四地菩薩兜率天王。九五地菩薩化樂天王。十六地菩薩他化自在天王。十一七地菩薩初禪王。十二八地菩薩二禪王。十三九地菩薩三禪王。十四十地菩薩四禪王。今言仁王者即是十善下品粟散王。十四王內最下品也

第二出經體以五忍十地為體。故下文云五忍是菩薩法具列五忍竟。下結文云名為諸佛菩薩修般若波羅蜜。故知因修般若得證五忍。一切佛菩薩無不由此五忍而成圣。故知五忍十地為體。五忍義下文委釋也

第三明經宗。夫欲講讀經前須識大旨。此經以無生正觀為宗。離有無二見假言中道。故下文云波若無知無見不行不受不生不滅。以般若不可思議故。不生不滅者是中道之異名。不思議寂滅之別稱亦名佛性即十方佛母。一大事者即其事也。問宗體有何差別。答諸法本來寂滅何宗何體。今欲為緣顯示。于無名相中假名相說分為異也。若就通門宗亦是體體亦是宗。今約別門輪輞喻宗內空喻體。宗如綱領體如毛目。意云振裘持領舉網提綱裘網之體毛目自張宗體之異其義如是

第四辨經用此經以外內二護為用。內護者下文云為諸菩薩說護佛果因緣護十地行因緣。所言外護者下文云吾今為汝說護國土因緣。令國土獲安七難不起災害不生萬民安樂名外護也

第五明教相。夫欲弘宣正法須識教之偏圓。方得了悟所稟之教。若具明教相諸經不同備如法華玄義釋。今略明之。若江東諸師三種分教。一者頓教謂佛初出世頓說深理也。二者漸教謂從淺至深也。三者無方不定教謂深淺無定也。但就漸教中有二說。一云漸有四時此經是第二時說是大乘。二云漸有五時此經是第二時說三乘通教也。二師并說般若是第二時說。故大品云見第二法輪轉。今謂不爾。若以大品對初教云是第二時者。法華譬喻品云昔于波羅捺今復轉最妙。且對初教明亦應是第二時教。涅槃亦云昔于波羅捺今于拘尸那城說大涅槃。亦對初教應是第二時。后學宜自研尋不可妄依舊說也。又十地論師四宗五宗分佛教。今不復繁文闊說。今依菩提流支直作半滿分教。若小乘教名半字名聲聞藏。大乘名滿字名菩薩藏。今尋諸經論斯言當矣。所言小乘半教者若明其至理。但人法二空語。其因果但說有作四諦。斯乃教不盡宗語不極義。說稱小根進成小行有所缺德。名之為半故云小乘名聲聞藏。大乘滿字教者若明其理至極。平等無得正觀不二為宗。語其因果即說無作四諦。斯乃教稱大乘宗語極圓旨。說稱大根進成大行具足無缺。名之為滿故云大乘名菩薩藏也。今此經者二藏之中是大乘滿字菩薩藏攝。是故經言行獨大乘三賢十圣忍中行唯佛一人居凈土。故云大乘滿教謂菩薩藏也

次入經文。然諸佛說經本無章段。始自道安法師分經以為三段。第一序說第二正說第三流通說。序說者由序義說經之由序也。正說者不偏義一教之宗旨也。流通者流者宣布義通者不擁義。欲使法音遠布無壅也。所以有三說者欲明勝人致教必有因緣。先明序說開漸既彰。正經宜辨故復正說。圣人大悲無限眾生受化無窮。非止復益當時乃欲遠傳后世故有第三流通也。然此三非是三故三乃是一三耳。序即是正乃至流通即序。例如三寶一三三一也。文處者此經有八品分為三段。第一序品即為序分。第二觀空品下六品為正說分。第三以囑累一品名流通分。若依文判者受持品末佛告月光下即是付屬。但前品明付囑辨不起七難。后品明付囑辨經分齊。故言付屬品名流通也

就序品中為二。初明證信序。第二明發起序。諸師因此二序雖復種種不同。今以四雙往收義無不盡。第一證信對發起。第二對通序明別序。第三對如來序明阿難序。第四對經前序明經后序。阿難親承音旨名證信序。發起正經故云發起序。眾經同有名通序。發起各異故名別序。佛口自說名如來序。阿難證信名阿難序。佛所說者名經前序。阿難后結集證信名經后序。諸師雖復種種穿鑿煩而無當今置而不論。今且依經前經后一雙以釋二序。二序即為二別。從初至大眾僉然而坐名為經后序。佛在世時未有此序。佛臨欲涅槃時敕阿難云。我滅后結集法藏時當安如是等事。故云佛滅后序。第二從爾時十號下明說經時序。當說經時以事開發故云說經時序。今前明佛滅后序。若依大智論直依文帖釋不辨子段多少。后諸師說亦無定或五或六。今依金剛仙論作六句分別。一如是表信相。二我聞明阿難承旨證述而不作。三一時明聞經時節。四明佛化主。五明住處明說聽有方。六辨同聞證不虛謬。然此六事不可一向屬阿難

如是我聞　如是我聞得一向屬阿難。一時已下義有兩兼。若阿難結集法藏遺旨令安屬經后。當說經時非可無時處徒眾。以此而望即屬經前也。此是無名相中一時假名分別。不可以定執以為諍論也。然釋如是有二。初釋置如是因緣二釋如是名義。置如是因緣者出處不同今依龍樹釋。何以一切經初安如是者大智論第二卷云。佛將滅度阿難心沒憂海阿泥盧豆是其從兄。云。汝為傳法藏人不應同于凡夫。若有所疑須及時問。阿難猶抱感。阿泥盧豆教為四問。佛滅度后我等云何行道誰當作師惡口車匿云何共住佛經初作何等語。阿難騰此問佛。佛答初問云。依自法修四念處。答第二問云解脫戒經是大師。答第三問云車匿應梵法治。答第四問云我三僧祇劫集法藏初應安如是等語。三世諸佛悉如是說也。第二釋如是名義如是者信順之辭。佛法大海信為能入智為能度。言如是者乃為信也。是故有信之人言是事如是是其信相。不信之人言是事不如是是不信相。故經首稱如是也。故肇師云。夫如是者蓋是信順之辭信則所言之理順。順則師資之道成。經無豐約非信不傳其如是者正是信也。又如是者不差異義。今明此法無依無得無戲論。畢竟清凈真實可信故稱如是也。我聞者佛敕阿難出法藏時。當言我從佛邊聞恐人不信阿難以人廢道也。我與無我性無有二為世俗故說我耳。聞亦如是耳根聲塵及以耳識。三處無間和合亦不聞。今言聞者不聞聞也。問阿難是佛得道夜半生年二十五始來事佛。佛自成道所說甚多其人并不在坐。而悉稱我聞者其義如何。答報恩經第六卷具述阿難乞諸愿。所未聞經愿佛重說。故皆是親承也。釋論第二阿難自說偈云。佛初說法時爾時我不見。如是展轉聞佛在波羅捺佛為五比丘初開甘露門說四真諦法。此謂佛重說名展轉聞也。菩薩處胎經云佛在雙林已入金棺起授金手問阿難。自我前來為諸菩薩說大乘方等經汝悉知不。對曰唯佛乃知。又問我昔升忉利天為母說法汝知不。答曰不知。又問我處在龍宮為諸龍說法汝知不。答曰不知。又問我昔處胎轉妙法輪汝知不。答曰不知。如是問竟佛告阿難汝今諦聽我當為汝一一解脫。如來口密一時并授阿難得佛覺三昧。一時并領阿難得佛覺三昧。出舍利弗問經。阿難修悟不忘禪宿習總持得佛覺三昧也。若依金剛仙論明三種阿難。一大乘阿難即阿難海持大乘法藏。二中乘阿難即阿難陀婆羅持中乘法藏。三小乘阿難即名阿難賢持小乘法藏。今此經理玄相寂因圓果滿。廣大如法界究竟如虛空故云阿難海稱我聞也。問大智論云諸法皆無云何稱我。答雖知諸法皆無隨俗故。世流布語假名為我故無過也

一時佛住王舍城　一時者即說經之時如說涅槃二月十五日。此經三十年正月八日為時。時有三種一三摩耶時即長時。二迦羅時是短時。三佉樓時是不長不短時。今言時者三摩耶時。而眾師雖復穿鑿終成無當。若存龍樹之風須破破一時說三摩耶也。佛者佛國語云佛陀。此云覺者。既自覺悟又能覺他故名為佛。智度論云。佛陀外國語此云智者。知三世眾生數非眾生數也。住王舍城者有三。初明住二明王舍三耆阇崛山。住者天住梵住圣住六欲天名天住。初禪以上名梵住。三乘人名圣住。此三住中佛多住圣住。又有八住一者天住住四禪。二梵住住四無量心。三者威儀住住四威儀也。四者圣住住三空。五者壽命住住五分法身。六者依止住住王舍城耆阇崛山也。七者教化住住十六大國。八者佛住住第一義諦所言住暫時名在。久居名住亦可經停名住也。王舍城者外國云摩訶悅只伽羅。摩訶言大悅只此言王舍伽羅此云城。摩伽陀國有十二城。摩訶陀者名持甘露處。凡有十二城者一區只尼大城二富樓那跋檀大城三阿監車多羅大城四弗迦羅婆大城五王舍大城六舍婆提大城七婆羅捺大城八迦毗羅婆大城九瞻婆城十婆翅多城十一呴晱彌城十二鳩樓城。此十二城中后六城佛少住。前六城中佛不住前四城多住后二城。二城中多住王舍城為報法身恩。故少住舍婆提為報生身恩故。何故名王舍城此城四天王共造。多有諸王佛是法輪王從多以得稱故名王舍城。摩迦陀國王生一子一頭兩面四手。時人觀之以為不祥王則裂其身首棄之草野。有羅剎女鬼名曰梨羅。還合其身以乳養之。年既成長大有力勢能吞并諸國。獲八萬四千王置五山內。立城治化以多王所舍故云王舍城。諸因緣非一不能具述

耆阇崛山中　耆阇崛山中者。王舍城有六精舍一竹園精舍。在平地迦園陀長者之所造去城西北三十里。二少力獨上山精舍三七葉穴山精舍四四天王穴山精舍五蛇穴精舍六只阇崛山精舍。此翻鷲頭山耆阇名鷲崛名頭。此山頂似鷲。王舍城人見其似鷲故因傳名鷲頭山。又王舍城南多諸尸陀林。鳥獸來食多集諸鷲鳥。故云鷲頭山也。五山者東方象頭南方馬頭西方羊頭北方師子頭中央鷲頭也

與大比丘眾八百萬億學無學皆阿羅漢　與大比丘眾者第六列同聞眾。夫一切經初列眾不出四種。一者影向眾二者結緣眾三者發起眾四者當機眾也。一影向眾者如分身諸佛來聽法也。二結緣眾者于此未悟作后世得悟因緣名結緣眾。三發起眾者法身菩薩更相表發也。四當機眾者說經正被得道眾也。此經既爾余皆類爾就同聞眾中有二。初別列眾二總結。就別列中眾雖十二大判為三。前之十眾當此土眾第十一他方眾第十二化眾就前十眾。若從大列應先菩薩后及聲聞。若從小列應先列優婆夷等。今何故先列聲聞后列菩薩。然佛法內有二種道。一者顯現道二者秘密道。今以顯現道先列聲聞。復菩薩現漏未盡則形無定方。若在先列恐世人疑故先列聲聞也。就聲聞眾中有五段。一舉大比丘眾名二列數三出位四嘆德五總結。與之言共。大者名勝亦云多。比丘五義如智度論。一名乞士二名破煩惱三名號比丘匹受戒名比丘五名怖魔。乞士者清凈活命如舍利弗因緣說也。破惡者比名惡丘名能能破惡故名比丘。三名號比丘如胡漢夷處各各有號故名比丘。四受戒名比丘五比名能丘名怖能怖魔軍故名比丘比丘非一故復名眾。八百萬億下第二列數。學無學皆阿羅漢下第三顯位地。阿羅漢有三義初阿羅漢名應供二阿羅漢名不生三阿樓佉名殺賊。通徒一一皆有三義。下三果人何故皆名羅漢亦分有三義又舉勝以嘆

有為功德無為功德　有為功德下第四嘆德。有為功德無為功德者有為舉智德無為是舉斷德。若約境道諦是有為滅諦是無為。施功名功歸已曰德故名功德也

無學十智有學八智有學六智三根十六心行　無學十智者四諦法比等智他心及盡無生此第四果方具。有學八智者是那含人除盡無生具余八智。言有學六智謂須斯二人除盡無生在無學故。除他心智未得根本禪故。除等智先有非始得故。亦可須陀具六智以等智非須陀人斷結智故除之。三根者。一未智根在見道未重決斷故。二已智根在修道重決斷故。三無智根在無學道更不求勝智故。三藏師云一自性根本是凡夫二引取根十信至十地三得果根佛地。若依大品經論未知欲知根在見道和合九無漏根。作未知欲知根體。二知根在修道中增進九根作知根體。三知已根在無學道增進九根作知已根體。十六心行者若具作經文應云十六心十六行。經家巧故。一十六心該通二法。十六心者依小乘苦法忍苦法智苦類忍苦類智集法忍集法智集類忍集類智滅法忍滅法智滅類忍滅類智道法忍道法智道類忍道類智為十六心也。十六行者四諦下各四行。苦空無常無我因集緣生滅盡妙離道正跡乘。亦名十六諦。又解亦可斷見道惑十六心謂八忍八智是也。若依三藏法師所出十六心者三十心合為四。登地有十金剛心佛地合十六也

法假虛實觀受假虛實觀名假虛實觀　言法假觀者五陰等法是名法假。五陰成眾生是為受假。取上二假上名是名名假。無體藉他名之為假。法假虛實觀者相形解也。法假是實二假是虛故云法假虛實觀也。名假虛實觀者名假是虛法假受假是實。故云虛實觀也。三藏師就三性解。法假是真實性受假是依他性。名假是分別性也法是真實法。假立以對俗受是妄想依他之心。受納前境名假即是一切名相與大品相應也。一一假并稱虛實觀者執著成虛忘境為實觀者觀察觀達為義也。若依正觀明假者不如此。因緣生法即空即假即中言假名者寂滅無得之名也

三空觀門四諦十二因緣無量功德皆成就　三空者空無相無作空無二十五有名空解脫門。無其十相名無相解脫門于二十五有不作愿求名無作解脫門。亦名三三昧亦名三解脫門此之二法有何等異。三三昧通漏無漏三解脫門一向無漏。三藏師云三假空名三空三空即三無性之理。又解十八空名空門破男女相名無相門不愿中求名無作門。四諦者有作無作二種四諦。小乘之人智照未窮智稱有量境不極妙故稱有作。大乘之人以無心之真智照無相之虛宗。境窮智極名為無作。今日所論者是有作四諦分段生死逼迫名苦不虛名諦。業及煩惱名集不虛名諦。寂泊名滅不虛名諦。八道分名道不虛名諦。問云何名諦答有人言以境為諦。若爾一切牛馬畜生亦應有諦。今解不爾。智照如實名之為諦。故思益經云知苦無生集無和合于畢竟滅法中無生無滅。于一切法平等以不二法得道名為圣諦。十二因緣者過去二因現在五果現在三因未來二果故云十二也。無量功德皆成就下第五總結也

復有八百萬億大仙緣覺非斷非常四諦十二緣皆成就　復有八百萬下第二列緣覺眾有四。初舉數二標名三嘆德四總結初八百萬者舉數也二標名有三別。初。大仙緣覺者昔因中作國王。將諸婇女入園游戲竟暫時睡息。未睡之間樹林精妙色葉蓊郁忽爾婇女毀壞。王即思惟我不久亦當如此。以外況內即成大辟支佛故名大仙緣覺。二佛去世后閑居靜室結跏趺坐獨悟思惟。忽然成道名獨覺辟支佛。三有七生須陀洹藉前解脫分善根。人七天七反生更不受第八生即成小辟支佛。三種辟支佛中先者最大從因緣以得道故名大仙緣覺也。非斷非常下第三嘆德。觀十二因緣過去二因緣成現在五果非斷。現在三因緣入未來非常。又從緣生故非斷生已滅故非常又因緣相續有非斷即法無自性非常。皆成就者第四總結也。問緣覺出無佛世無師自悟今何故列為同聞眾。答諸大仙人在雪山中悟因緣以得道今聞如來放光動地尋光而來。故阿難即列為同聞也。第三菩薩眾有五初列數二標名三位地四嘆德五總結

復有九百萬億菩薩摩訶薩皆阿羅漢實智功德方便智功德　九百萬億者列數九千萬為九百億。菩薩摩訶薩下二標名。摩訶薩翻為大道心眾生應云摩訶菩提薩埵。此言大道心眾生以義訓釋。亦云開士以道開物故也亦云道人以道所成故。皆阿羅漢下第三位地羅漢有三義菩薩亦有三義故菩薩為羅漢也。大集經云大法菩薩名阿羅漢大品經聲聞若智若斷皆是菩薩無生法忍故云皆阿羅漢也。實智功德下第四嘆德。實智者實相般若。方便智者方便般若此實方便實此方便實方便也。亦云鑒虛照實名實智清凈功用不著名方便智。功德者施功名功歸已曰德亦云忘功遺德故云功德也

行獨大乘四眼五通三達十力四無量心四辯四攝金剛滅定一切功德皆成就　行獨大乘者不雜二乘名行獨大乘又菩薩有二種。一者三乘化二者純大乘演贊其純大乘故云行獨大乘。四眼者肉天慧法。以菩薩在因未得佛眼也。五通者身通天眼天耳他心宿命。以菩薩漏未盡故除漏盡通。三達者一宿命達二天眼達三漏盡達。此三能知自他事虛及實名為達。道理三達是佛得菩薩隨分亦云仰習果德。十力者菩薩十力。一發心堅固力二大慈力三大悲力四精進力五禪定力六智慧力七不厭生死力八無生法忍力九解脫力十無礙力。四無量心者慈悲喜舍。慈能與樂悲能拔苦。喜與眾生增上樂舍舍于煩惱又舍上三心。四辯者一法辯識萬法名體為諸法立名。二辭辯者解一切眾生六道種種殊方異類言音。三樂說辯者自有無窮辯樂為彼說。又善見眾生樂聞之機名樂說辯。四義辯者經云無量劫集毗伽羅論故得法辨集第一義故得義辨。四攝者一布施引不信眾生令入信。二愛語引已入者令修行。第三利行令修行者得解利益。四同事菩薩同其事業引之入圣位也。金剛滅定者三藏師云。通十地皆名金剛又得十地上忍也。金剛者亦名首楞嚴三昧。夫金剛者咀壞萬物不為萬物所壞。菩薩以此智慧斷煩惱。不為煩惱所壞。釋論三種金剛如金剛輪能滅煩惱。是金剛力碎身舍利是金剛三昧金剛滅定是。一切功德皆成就者第五總結也

復有千萬億五戒賢者皆行阿羅漢十地回向五分法身具足無量功德皆成就　第四明五戒賢者眾有四。初列數二標名三嘆德四總結也。初千萬億舉數五戒賢者標名如提婆波利等問佛何不為我說四六戒。佛答五戒者天地之大數在天即為五星在地為五岳。在人為五藏在陰陽為五行。在帝為五帝在世為五德。在色為五色在法為五戒。以不殺生配東方東方是木木主于仁仁以養生為義是故以不殺生配東方。北方是水水主于智智者不盜竊為義故以不盜配北方。西方是金金主于義行義之人豈可邪淫耶故以不邪淫配西方。南方是火火主于禮禮防于失飲酒之人多有過失故以不飲酒配南方。中央是土土主于信妄語之人乖角兩頭。是真失信故以不妄語配中央。賢者調心修道名賢。假名行人名之為者。皆行阿羅漢下第三嘆德。阿羅漢者此通名以分有無生不著義又復修羅漢向名行阿羅漢。十地謂歡喜離垢明炎燒然難勝現前遠行不動善慧法云。回向謂十道種始從救護一切眾生離眾生相乃至第十法界無量回向。回向有二種一者下回向所修功德與一切眾生。二者所作功德回向薩波若是上回向。五分法身者謂戒定慧解脫解脫知見也。凡夫惑累以五陰為身圣人清高以五分法身為體。無量功德下第四總結也

復有十千五戒清信女皆行阿羅漢十地皆成就始生功德住生功德終生功德三十生功德皆成就　第五復明清信女眾有四。初舉數二標名三嘆德四總結。初十千者舉數清信女者標名外國云優婆夷此云清信女夷者名女。皆行阿羅漢者十地等如上說始生入地心。住生經[怡-臺+亭]住地心。終生滿地心。三十生者十地一一地各有三生。謂入住滿十地合為三十生也。皆成就者第四總結也

復有十億七賢居士德行具足二十二品十一切入八除入八解脫三慧十六諦四諦四三二一品觀得九十忍一切功德皆成就　第六明七賢居士眾亦四。初列數二標名三嘆德四總結。初列數有十億者十千為一萬十萬為一億百萬為十億。七賢居士下第二標名。七賢有二義一依小乘者。一五停心觀二別相念處三總相念處四暖法五頂法六忍法七世第一法。此等調心順道故名為賢。二依大乘一初發心人二名有相行人。三名無相行人四名方便行五名習種性六性種性七道種性。此七在地前調心順道名為七賢。言居士者外國積財滿億名居士。德行具足下第三嘆德嘆德。中有三初總次別后結。別中有六門嘆。一嘆其道品二十二品者此人有見道前唯具四念處四正勤四如意足五根五力合二十二道品也。第二嘆十一切入。入之言處青黃赤白地水火風空處識處為十也。三嘆八勝處亦名八除入。一內有色相外觀色少若好若丑。二內有色相外觀色多若好若丑。三內無色相外觀色少若好若丑。四內無色相外觀色多若好若丑。五青六黃七赤八白。第四嘆八解脫。一內有色相外觀色二內無色相外觀色。三觀凈色四空處五識處六無所有處七非相處八滅盡解脫。第五嘆三慧謂干慧地名聞慧四善根名思慧苦忍已上名修慧。六嘆四諦十六諦如上說。言四三二一品者嘆德中第三結釋有三義。一所謂四三二一品觀得九十忍者四即四現忍。從下向上舉之暖第四頂第三忍第二世第一法是第一四即四現忍。三即除前暖法。二即除前頂法一即除前忍法四三二一合。十品觀欲界至非想九地即為九十忍也。第二義者四即四諦。三即三諦二即二諦一即一實諦。言得九十忍者地前三賢一習種性二性種性三道種性于此三十心中作下中上三品觀三十心合有九十品觀名九十忍也。第三三藏師解四即四果三即三果二即二果一即一果。言九十忍者二十二品從登地已上至佛合十一位十一位有定慧二品合二十二品。修行此法從二十二品至四三二一合八十一品。從此法出四禪四空滅定合九十忍也。一切功德下第四總結也

復有萬萬億九梵三凈三光三五喜樂天天定功德定味常樂神通十八生處功德皆成就　第七列梵眾有四初總標數二別列名數三嘆德四總結初以萬數萬故故云萬萬億也。三凈下第二別列數。三凈者第三禪三天謂小凈無量凈遍凈三光是第二禪三天謂少光無量光光音。三梵者是初禪三天一梵眾二梵輔三大梵。五喜樂天者四禪有九天。一果實天二小果天三廣果四無相。此四天不論唯列后五五喜樂者是。五凈居天此人喜樂論義名喜樂。一無煩二無熱三善現四善可見五色究竟。天定功德下第三嘆德。天定者報定即是報禪報五陰也。功德定者凈定即是凈禪善有漏五陰。味者即是味定愛著禪定也。常樂神通者修得神通報得神通二種也。十八生處功德皆成就總結上四禪十八天也

復有億億六欲諸天子十善果報神通功德皆成就　第八列欲界六天眾有四。初列數二列名三嘆德四總結。初億億者億億重數也。六欲天下第二列名。四天王東方提頭賴吒此云持國主。南方毗留勒叉此云增長主。西方毗留博叉此云雜語主。北方毗沙門此云多聞主。二者忉利天此云戲樂亦云三十三天。三者炎摩天此云善分亦名善時。四兜率陀天此云知足五者化樂天自化樂具而娛樂也。六者他化自在天他化五欲樂具而自在受樂名他化自在也。十善下第三嘆德不起十惡即為十善得六天報故云十善報也。功德皆成就下第四總結也

復有十六大國王各各有一萬二萬乃至十萬眷屬五戒十善三歸功德清信行具足　第九列人王眾亦有四初列數二明眷屬三嘆德四總結。初云十六國者列數也。各各下明眷屬也。五戒十善下三嘆德。三歸功德者佛未出歸敬邪三寶。諸天邪師以為佛寶四韋陀等以為法寶諸外道等以為僧寶。如來出世方歸敬正三寶。清信行者四信成就故云清信也。又普得大乘正信名清信也。言具足者佛法僧戒四信隨分具足也

復有五道一切眾生　第十列五道眾或圣慈力得來法會應列六道。修羅鬼道攝故也

復有他方不可量眾　第十一列他方圣眾文相可知也

復有變十方凈土現百億高座化百億須彌寶華各各座前華上有無量化佛有無量菩薩比丘八部大眾各各坐寶蓮華華上皆有無量國土　第十二列變化眾此是不思議菩薩故能變十方凈土及佛眾等來至此土。就文為三。一明不思議力能變土。二有無量下明不思議力能現佛及菩薩。三一一佛各各下明不思議力能說般若。初明變土者文云十方者。六方及四維也。凈土者如西方凈土也。百億者百億日月百億須彌也。有無量化佛下二明不思議力能現佛及菩薩。后明八部者一剎利眾二沙門眾三婆羅門四四天王眾五三十三天眾六六欲天眾七魔眾八梵眾。又言龍鬼八部者一乾闥婆二毗舍阇此二屬提頭賴吒天王。三名鳩盤荼四名薛荔多此二屬毗留勒叉天王。五龍六富單那此二屬毗留博叉天王。七名夜叉八名羅剎此二屬毗沙門天王

一一國土佛乃大眾如今無異一一國土中一一佛及大眾各各說般若波羅蜜他方大眾及化眾此三界中眾十二大眾皆來集會坐九劫蓮華座其會方廣九百五十里大眾僉然而坐　一一佛及大眾各各說般若者三明不思議力能說法。上來別列十二眾竟。他方大眾下別列十二眾內第二總結眾多少。言他方大眾者結前第二他方眾。言及化眾者結前第三變化眾。言此三界中者結前第一此方十二眾。言十二眾者總結前三眾。九劫蓮華者九層華座也。廣九百五十里者。如雙林法會十二由旬能容巨眾。今會亦爾。雖復局狹而容甚多也。大眾僉然而坐者皆坐聽法也。問何故諸天有不聞法者。三途而來受道。答天臺智者言。于此涅槃經于戒緩者不名為緩。于乘緩者乃名為緩。于此作四句分別。自有乘急而戒緩戒急而乘緩俱急俱緩。以其過去持戒修定故生天。以其過去不修慧故不得聞經。三途而來受道者以其破戒墮三途。以其過去世修慧故為聲光所招。俱急俱緩可知

爾時十號三明大滅諦金剛智釋迦牟尼佛初年月八日方坐十地入大寂室三昧　爾時十號者自此下次釋說經時節就中有七段第一明如來入三昧分第二放光第三現華第四地動第五疑問第六作樂嘆佛并召十方眾來集第七起定。第一入定入三昧分中爾時者當爾之時。十號表德使物歸依。三明表圓鑒三世精識物機。大滅者嘆佛斷德。表自無縛能解于他。金剛者嘆佛智德。又爾時者將欲說法時。十號表名德遠聞為物歸信。三明表見眾生根性。大滅即是涅槃。金剛者非因中金剛是究竟果地金剛道種智也。釋迦能仁也。諸佛各以一德彰號。如彌勒名慈氏。何佛無慈此即以慈為名。名曰慈氏。釋迦能仁亦如是也。初年月八日者此明時節成道三十六年正月八日說此經。佛成道七年方說余般若。案諸文記二十九年至今時應成道后三十六年。成道生年六十六方說此經也。言方坐十地者。以其因圓乃證佛果名方坐十地。此乃反舉昔因非始坐也。又云此是佛十地。初甚深難知廣明智德地。二清凈身不可思議地。三海藏地四神通智德地。五明德地六無垢炎光開相地七廣勝法界藏明界地八無礙智慧地九無邊億莊嚴回向能照明地十毗盧遮那智藏地。此出同性經。入大寂室。如來說法先須入定者。觀機審理所以入定也。欲明如來寂而常用用而常寂。豈可有入出之殊。八地已上無出入定。如來豈有入起定耶。正示世人軌則。如來說般若尚入定思惟。況復余人不思而說耶

思緣放大光明照三界中復于頂上出千寶蓮華華上至非想非非想天光亦復爾乃至他方恒河沙諸佛國土　文云思緣者。最大教起緣大智明察。故云思緣也。又解思緣者欲說般若思無相義。緣者緣如法性理也。放大光明下說經時節中第二明放光。大光明者是現希有事令未信者生信已信者令得增益亦欲令眾生破無明闇得智慧明也。光有二種一神通光二智慧光。何故放神通光但有緣諸子散在十方。若不放光召集不知說般若之因緣所以放光也。分別法相稱物根機故放智慧光也。照三界中者光之所及也。復頂上蓮華者第三神力。或睹光而發機或見華而得益故現華也。上至非想者華所至也此經明無色界有色也。光亦復爾者同于華也。乃至他方者非但照此方亦遍十方也。恒河沙佛國者表化道相通也

時無色界雨無量變大香華香如車輪華如須彌山王如云而下　時無色界者有人解云。無色界雖無粗色有其細色。今解不然。色無色相而無色不色。故云無色界。色欲諸天既聞般若歡喜雨華供養。就中有三。初無色界天雨華二色界天雨華三欲界六天雨華。無色界雨華中有三子句。初雨無量大香華二香如車輪三華如須彌山如云而下

十八梵天王雨百變異色華六欲諸天雨無量色華其佛座前自然生九百萬億劫華上至非想非非想天　十八下第二色界天雨百變異色華。第三欲界天雨華中。初明無量華次明華生九百萬億劫華次明華所及處也。初放光欲令眾生破闇得明。次現華欲令眾生修因得果也

是時世界其地六種震動　是時世界其地六種者第四神力動地。何故動地。欲動眾生有所得心令悟無所得般若也。六動者東涌西沒．西涌東沒．南涌北沒．北涌南沒．邊涌中沒．中涌邊沒。又解如地經說動涌震起擊吼為六也

仁王般若經疏卷上一終仁王般若經疏卷上二

　　　　吉藏法師撰


爾時諸大眾俱共僉然生疑各相謂言四無所畏十八不共法　爾時諸大眾俱共僉然下。說經時節中第五疑問分。就文有四別。初大眾同疑。各相謂言下第二發言論辨。前已為我等下第三序其疑事。時十六大國王下第四明如來事不可知。初文云僉然者咸皆然也。第二論辨各相謂言者互相咨門也。四無畏者欲出其疑情先舉佛德故明四無畏也。一一切智二漏盡三盡苦道四說障道。通名無畏者十住毗婆娑云不懼外難故云無畏。十八不共者一身無失二口無失三念無失四無異想五無不定心六無不知已舍心七大欲無減八精進無減九念無減十慧無減十一解脫無減十二解脫知見無減十三身業隨智慧行十四口業隨智慧行十五意業隨智慧行十六智慧知過去世無礙十七智慧知未來世無礙十八智慧知現在世無礙

五眼法身大覺世尊前已為我等大眾二十九年說摩訶般若波羅蜜金剛般若波羅蜜天王問般若波羅蜜光贊般若波羅蜜今日如來放大光明斯作何事　五眼者如來一眼即究竟諸道何須此五將境即智故有此五。肉眼者照金剛已還一切諸法皆盡。天眼者照如來果第一義諦名為障外。慧眼者照常無常等一切法空。法眼者照一切有為法因果理事。佛眼者即究竟諸道也。法身者真法為體妙解為軀故云法身也。大覺者覺中之極名大覺也。世尊者外國云路伽那伽此云世尊路伽名世那伽名尊。前已為我等下第三序疑事。二十九年已說四般若今復三十年初月八日放光明與前何異。于王舍城耆阇崛山說大品至舍衛國說金剛般若天王問般若。后還王舍城耆阇崛山說光贊般若道行般若具出光贊般若。今日如來放大光明斯作何事正出疑情不決辭也。依金剛仙論明八部般若。此經明五部也

時十六大國王中舍衛國主波斯匿王名曰月光德行十地六度三十七品四不壞凈行摩訶衍化　時十六大國下第四明如來事不可知文有二初出波斯匿王名。德行下嘆德。初釋名者且明二因緣。若依父母立名曰勝軍。與如來同日而生。后人大雄略能破強敵。凡所斗處恒勝父母立字名曰勝軍。二月光者世人所號也。佛如日光波斯匿王助佛猶如月光故名月光也。德行十地下次明嘆德。所言十地者如上說。六度者一檀舍財為能。二尸羅防非為義。三忍以息嗔為功。四精進以策勤為用。五禪攝心為德。六般若觀達無義。具智度論釋。三十七品者三四二五單七只八。名雖三十七以十法為根本。謂信戒念定慧精進思惟除喜舍。十中開六合四為三十七。開六者分信為二信根信力。戒分為三正語．正業．正命。念分為四念根．念力．念覺支．正念也。精進有八四正勤．精進根．精進力．精進覺支．正精進。開定為八四如意足．定根．定力．定覺支．正定。開慧為八者四念處．慧根．慧力．擇法覺支．正見也。四不壞凈者信佛信法信僧信戒不壞也。行摩訶衍化者月光所弘大乘也

次第問居士寶蓋法凈名等八百人復問須菩提舍利弗等五千人復問彌勒師子吼等十千人無能答者　次第問者請決所疑也。居士寶蓋乃至師子吼等十千人無能答者。如來放光不知欲說何等法。非下位所知。如來出定會當自說。所以不答也

時波斯匿王即以神力作八萬種音樂十八梵六欲諸天亦作八萬種音樂聲動三千乃至十方恒河沙佛土有緣斯現彼他方佛國中南方法戈菩薩共五百萬億大眾俱來入此大會東方寶柱菩薩共九百萬億大眾俱來入此大會北方虛空性菩薩共百千萬億大眾俱來入此大會西方善住菩薩共十恒河沙大眾俱來入此大會六方亦復如是作樂亦然亦復共作無量音樂覺悟如來　時波斯匿王下說經時序中。第六明月光及諸天等作樂嘆佛召集十方眾來聞經。就中有三。初月光作八萬種音樂。二十八梵下諸天作樂嘆佛。三彼他方下明十方菩薩云集作無量音樂覺悟如來。南方法戈菩薩者各以一德彰其號也。入二禪尚無為聲判所動。今言覺悟如來者此明有機感佛耳

佛即知時得眾生根即從定起方坐蓮華師子座上如金剛山王大眾歡喜各各現無量神通地及虛空大眾而住　佛即知時下說經時序中。第七明如來起三昧分。知時者大乘法可說之時。得眾生根者知物機熟也。即從定起者明如來善深達緣起善識物機欲現大用故所以起也。如來三業益物上明放光雨華。是身業益物也。空品已下吐音陳教明口業益物也。身口不孤必兼于意業。意業冥加動地等是意業益物也。將欲現口業所以出定也。方坐蓮華師子座者。蓮華是濡膬欲現奇特相也。師子座者如釋論云。非是實師子亦非木石師子。以如來是人中師子所坐之處若座若床皆名師子也。如金剛山王者。譬如須彌山安處大海不為四風所動。表明如來智慧安處法性虛空不為四種邪師所動。故言金剛山王也。大眾歡喜各各現無量神通者。上見如來入定廣現神力情疑不決故所以不喜。今見出定坐師子座將欲說法。決我等疑生我等解。慶利之深故名喜也。地乃虛空大眾而住者。有神通者在空中停。無神通者在地也

　　仁王護國般若波羅蜜經觀空品第二

上來至此明序分。自此下明正說分。序義既周。正宗宜顯所以明正說也。就正宗文中品雖有六義約為四。第一前之三品明能護波若亦名內護。第二護國一品明所護之國亦名外護。第三散華一品示物供物儀令人供養。第四受持一品明弘經人德行相貌。勸將來依憑學經。就前三品即為三別。觀空一品明護果。教化一品明護十地因教物起行。二諦一品論辨二諦不二。護果內非無因為成護果護。因中非無果為明其因。無分別中因果本來清凈。為因緣故作一途說耳。勿作有所得心定執也。所言觀空者。諸佛菩薩以無相妙慧照無相妙境。內外并冥緣觀俱寂故言觀空也。故下文云見境見智非圣見也。又言觀者無得正觀也。空者諸法實相法性本際異名也。非二乘所見空也。就此品分為三段。第一明申告大眾。第二從爾時大王下三問答月光咨請明護果之義。第三從佛說法時下明時會得益。就第一申告中有四子句。初知十六國王意二吾今下許說三諦聽下敕聽四時波斯匿王下散華供養

爾時佛告大眾知十六大國王意欲問護國土因緣吾今先為諸菩薩說護佛果因緣護十地行因緣　爾時佛告大眾者將欲為說所以圣命也。十六大國王意欲問護國土因緣者。王者本欲令七難不起妖災消滅。境土清夷萬民安樂此王者本意。此則生下外護經文即護國品也。吾今先為下二明許說。夫欲衛其內外先立其內行。內行若成外護得備。所以先明內護也。護佛果者即生此品護果經文。護十地行者生下教化品護因經文

諦聽諦聽善思念之如法修行時波斯匿王言善大事因緣故即散百億種色華變成百億寶帳蓋諸大眾　諦聽下三明敕聽許說。將欲為說先誡約時眾諦聽者即聞慧也。善思念之即思慧也。如法修行即修慧也。時波斯匿王下四散華供養。王言善者述成如來所說也。順理益物名之為善。大事因緣者明說波若言窮理寂。即法華明一大事因緣也。散華者欲明虔敬于法散華供養也。變成寶帳者表明于佛田內行因雖小感果乃大。喻若小華成寶帳也。蓋諸大眾者表慈悲普覆也

爾時大王復起作禮白佛言世尊一切菩薩云何護佛果云何護十地行因緣　爾時大王復起作禮下品中大段。第二月光咨問護果義。就中有三問答即為三別。初一問答明生法二空本來寂滅與佛果無二。第二問眾生不可得云何可化。答因緣尚寂何況眾生。第三問智空。智若是有可辨照用。智既虛寂云何可辨照。答法尚體空何況于智。初問答中初問后答。就問中二句。初月光清二一切菩薩下出所請之事。初請中。大王復起作禮者。月光既為扣玄之主。將欲興問先表虔敬也。第二所請事中初句請護佛果。后句請護十地行

佛言菩薩化四生不觀色如受想行識如眾生我人常樂我凈如知見壽者如菩薩如六度四攝一切行如二諦如　佛言云下第二佛答中二。初總標化四生二從不觀色如下別約諸科。釋生法二空不可得。同于如義與佛果無二無別。問月光既稱問護佛果因緣。佛應答佛果事何故云化四生耶。答諸師云云不能具出。今云欲示因果不二明眾生畢竟空與佛無別。故凈名經云。眾生如彌勒如一如無二。例如涅槃云我者即如來藏義。此經所辨四生等一切法悉皆是如與佛無異。若知四生與佛一無二即是護佛果。如此問答豈是世人所解。自非久種善根多值諸佛了悟一切法空只可與此文相應耶。所言四生者從母胎生故名胎生。毗舍佉母生三十二卵名為卵生。如庵羅波利淫女名為濕生。劫初人皆化生也。二不觀色如下別約諸科。明生法二空有二。初廣明空是故一切下第二總結。初明空中四句初明法空。二眾生下明生空。三六度者明行空。四二諦下明二諦境教亦寂。初文言不觀色如者諸解非一。不能具出。今依大智論解。從緣生法體性自無不假智推方無也。此欲明緣觀俱寂也。故大品云。色尚不可得何況非色。如體經意應具明四句。今為存略故但云不觀色耳。受想行識例爾。三藏師云若遣色歸如應云觀色如。而文云不觀色如者。若遣色存如則觀心未凈。今圓觀不觀色不觀如不見空有不見境智也。下去諸句例皆爾也。眾生下第二明生空七句。五陰中生故名眾生空。我者計五陰為我。人者假名行人。常樂我凈者明眾生體空也。眾生顛倒橫計于苦無常無我無凈中計常樂我凈。故言生死空也。今謂眾生我人名顛倒法。常樂我凈四德是清凈法。若能體知此二畢竟空。故云為如。此中欲明生死涅槃不二。如者佛性法性正道不二之異名也。知見壽者意識名知眼識名見色心不斷名為壽者。菩薩者大道心名為菩薩。今謂前明眾生所化今辨菩薩能化。能所皆凈故云如也。第三明行空有三句。一六度二四攝三總一切諸行法。明此等一切菩薩行法皆如故有也。第四明二諦如者。以空有為世諦有空為第一義諦。故涅槃云第一義諦如即世諦如。佛言如是如是至后二諦品自當別釋

是故一切法性真實空不來不去無生無滅同真際等法性無二無別如虛空是故陰入界無我無所有相是為菩薩行化十地般若波羅蜜　是故下第二總結答上問護果護因。文有二。初結上生法二空同法性等真際無二無別。明四生如與佛如無異即明護果義。是為菩薩行化。十地下結答護十地行因緣義明菩薩觀解即護因義。初結上生法二空。文言一切法性者實相之異名也。真實空者非二乘所解空也來無所從名不來去無所至名不去。然法性雖無去來。而宛然去來。不生不滅者法本不生有何滅乎。同真際者同于諸法實際也。等法性者釋論云。法名涅槃性名本分種。等者一切諸法中悉有安樂性。安樂性者即涅槃之異名也。無二無別者有人言。無人在法外名無二。無法在人外名無別。今謂不然。明四生與常樂四德無二無別也。如虛空者總喻無人法也。是故陰入界無我結上人無我。無所有相結法無我。是為菩薩下明菩薩觀解。即結答上護因問以悟無所得故能證十地波若也。故金剛般若云皆以無為法而有差別。見自他皆無為即以無為為菩薩體也

白佛言若諸法爾者菩薩護化眾生為化眾生耶　白佛言下第二問答。月光重請前義眾生尚不可得。云何可化就。文有二初問次答。問中有三初領上義。若諸法爾者牒前也。二舉疑事。菩薩護化眾生者王雖聞上說四生同真際等法性。猶執眾生與佛有異。若如上解直是護化眾生何關護佛果。三正難若如上說眾生畢竟空寂。菩薩為化眾生者王聞佛上說眾生相寂即作空解。云無能化所化故生疑也

大王法性色受想行識常樂我凈不住色不住非色不住非非色乃至受想行識亦不住非非住　大王下第二答文有五別。初約悟入以答。若就諸佛菩薩心本無所化及能化。二約出用隨世諦故有可化眾生耳。三還結歸悟入。四明邪正二見皆名為見。五結若能隨俗名字見。實無所見名正見也。第一就悟入答者文言法性即色受想行識。問何故就法性以答眾生無始來著有情深故佛舉性空以答。法性者第一義空之異名也。就此文有二初約法明不住。何以故下釋不住義是正見。初約五陰四德俱離名言同絕四句顯不住行。言不住色者知色空不住不但不住色非色亦不住。亦色亦空亦不住不但不住亦色亦空亦不住非色非空。言語道斷心行處。滅故言不住非不住。又言不住非非色者既言色非色俱不可得住。豈況非非色當有住也

何以故非色如非非色如世諦故三假故名見眾生一切生性實故乃至諸佛三乘七賢八圣亦名見六十二見亦名見大王若以名名見一切法乃至諸佛三乘四生者非非見一切法也　何以故下釋上不住義。非色如者非折色然后始空。色體本來空故云非色如。非非色如者非離色外別有空色則空也。第二隨世俗故眾生可化。文有二初舉惑本二能化由惑故見世諦所化也。文言世諦故三假故。如來依世諦三假故名見一切眾生即有能化也。第三還結成上悟入眾生不可得義也。文言一切眾生性實故。一切眾生即前所明四生也。性實故一切眾生即體是寂皆性實也。第四明邪正二見俱是見著。文言乃至諸佛下此句即通舉凡圣故言乃至。下更分別邪正。小乘以六十二見為邪。計諸陰有即常見執諸陰無即斷見。因此斷常生六十二見。然解六十二見不同且依釋論明六十二見。歷于五陰而明神及世間常是事實余妄語是見依色。神及世間無常是事實余妄語是見依色。神及世間亦常無常是事實余妄語是見依色。神及世間非常非無常是事實余妄語是見依色。色上有四句受想行識上亦各具四句合有二十句。世界無邊無邊亦歷五陰有二十句。死后如去不如去歷五陰復二十句合六十句。身即神身異神復有二句合為六十二見也。第五結若能隨俗名字見。實無所見是名正見。文言大王若以名名見一切法者但有名無實也。乃至三乘諸佛四生亦但有名字。若能如此見非妄想見名真實見也

白佛言般若波羅蜜有法非非法摩訶衍云何照大王摩訶衍見非非法法若非非法是名非非法空　白佛言般若波羅蜜下第三明智照。文問答為二。問云波若為是有法為是無法。若是有法可辨照用。般若既非有云何照用。非非法者應云非有非無。但此經簡略故直云非非法也。一非非有二非非無摩訶衍既非有無云何辨照。此即舉體以難用。摩訶衍即般若也。故下文云能運載名摩訶衍。即滅為金剛論其照用名般若。取其運載即是乘義。故大智論會此二名同為一也。大王下第二答。文有六第一約悟入以明法空。第二從但法集故有下約出用隨俗以答。第三從善男子見法眾生下舉非顯是。第四從大王是經名味句下挌量顯勝。第五從大王見境見智下結上舉非顯是。第六從善男子若有修習下勸信受持答上問護佛果義。就第一悟入中即為二別。初略答二從法性下別歷諸科廣答。初略文云摩訶衍見非非法法若非非法是名非非法空。非非法者非有非無也。法若是有可如有而知法若是無可如無而照。以法非有非無故圣照一切如虛空矣。今言見者乃是無見之見非是定性之見。法若非非法舉法體空寂去離有無名為中道。若能知有無性離中何所中。是名非非法空者正明能觀所觀空。故生法師云。非無有宗宗之者無相。圣智非無有照照之者無心。故以無心之智照無相之宗也。境智俱寂也

法性空色受想行識空十二入空十八界空六大法空四諦空十二緣空　法性下第二別歷諸科以明空顯護佛果之般若也。文有二初約法明空顯成實智義。二內空下更舉十二空結上空義。初約法明空有二。初就色釋空次從剎那下約心辨空。所言法性者明一切法本性清凈。即大乘般若體。色受想行識空者明五陰果報空。十二入是受用空十八界是性別空。大智度論云。以對病不同說斯三種。為疑心數眾生說于五陰。為疑色眾生說十二入。為疑色心等眾生說十八界。六大名遍到空故阿含經云。六王各諍其大。地云我能勝載一切萬物故稱為大。水云我能澍潤一切。火云我能燒照一切。風云我能生動一切。空云我能容受一切。識云若無我者色則敗壞雖復各稱我大識為主也。故云四大圍空識居其中。五大就有法以辨空第六空大就無法以辨空。今言有無者是其相待之名也。四諦者是境空。十二因緣是義空。生住滅是三世法空。十二因緣義空者還分折苦集之境。故過去二因現在三因此五是集。現在五果未來二果此七是苦諦。故云十二因緣其義甚深。又十二因緣者明十二因緣本來寂滅非二乘所知故也

是法即生即住即滅即有即空剎那剎那亦如是法生法住法滅　是法即生者牒上色等諸法集起故生。即住者有為暫時逕停名住。即滅者不起即滅也。即有即空者集起故即有自體空故即空。故凈名經云亦生亦老亦滅此中應廣明三相。復須悉破今不具說。剎那亦如是下就心辨空。法生法住法滅者釋心法亦具三相也

何以故九十剎那為一念一念中一剎那經九百生滅乃至色一切法亦如是　何以故下釋上色心空故也。九十剎那為一念(乃至)一切法亦如是。上廣辨其色略辨其心。今就內廣明其心略釋其色空。圣人善巧廣略互舉。若依釋論此即是散空也。將欲明空先立其法　法雖無量不出色心。色法者從細微成粗微從四微成四大從四大成諸根。此明色法也。九十剎那為一念一念中一剎那逕九百生滅。一念有九十剎那合逕八萬一千生滅。以生滅折剎那剎那折一念。如是心法不可得此明心空。以四大分諸根諸根不可得。以四塵分四大四大不可得。以粗微分四微四微不可得。以細微分粗微粗微不可得。摧色至于極微窮心盡于生滅。色盡心窮[害*巠]然無所住。無住之住不知何以目之。強名為空。即是護佛果也。一切法亦如是者結上色心空也

以般若波羅蜜空故不見緣不見諦乃至一切法空　以般若波羅蜜空故不見緣不見諦者。上舉法以明智空今舉智以明法空。不見緣者心空也。不見諦者境空也。又解不見緣者十二緣也不見諦者四諦也。乃至一切法空總結釋空也。約法明空竟。內空下次更舉空結上諸空。上別此總。即顯成總別皆空。若能了悟諸法本來空是名真護佛果也。若依大論明十八空先總問。若廣說諸法無量空隨諸法亦應無量。略說應一空所謂一切法空。今何以但說十八空。答若略說即事不周若廣說即事繁。如服藥少則病不除多則更增其患。空亦如是。若說一空則不能破種種邪見及諸煩惱。若隨種種邪見說空則過多。今說十八空正得其中今辨十二亦如是

內空外空內外空有為空無為空無始空性空第一義空般若波羅蜜空因空佛果空空空故空　內空者所謂內六入無神我。外空者外六塵無我所。內外空者內外外合觀皆無我我所。有為空者色心因緣和合生諸陰界入等無所有。無為空者虛空數滅非數滅也。亦應有有為無為合觀文略故也。無始空者將明無始故先明有始。涅槃云從冥初生大若依釋論從世性生覺是名為始。破此始故名無始空也。性空者諸法本無眾生計不同。或謂未來性有(乃至)性諦如來性等決定是有并為此空所破如經說。眼空無我我所何以故。性自爾乃至意等亦如是。第一義空者諸法實相不破不壞也。對世諦得名也。是諸法實相亦不可得何以故。無愛著故。般若波羅蜜空者涅槃云大空者是波若空也。釋論云十方俱空名大空也。因空者金剛已還皆悉空寂名因空。佛果空者十力(乃至)十八不共法等空名佛果空也。空空故空者。釋論云空空者先以法空破內外等法。后以此空破是諸空是名空空。問空與空空有何等異。答空破五陰空空破空。如服藥能破病病破已藥亦應出。若藥不出即復是病。以空滅諸煩惱病恐空復為患。是故以空舍空故名空空也

但法集故有受集故有名集故有因集故有果集故有十行故有佛果故有乃至六道一切有　但法集下答中第二約隨俗故約出用以答。上辨于空同入于實今辨其有則為三假所成名為有。假義如上說也。法集故有者以細色成粗色名法集故有。言受集者即是受假。地等四大攬細四塵成名為受集。言名集者即是名假。名字句等攬聲塵成故稱名集故有。因集故有者煩惱業等從緣集起名因集故有也。果集故有者五陰等報從結業生名果集故有。十行故有者從十信至十地從緣集起。通名十行故有也。佛果故有者菩提涅槃從因行而得故名佛果故有。乃至六道一切有者。前列眾內但列五道修羅入鬼道。今具列諸有故云乃至六道一切有也

善男子若菩薩見法眾生我人知見者斯人行世間不異于世間于諸法而不動不到不滅無相無無相一切法亦如也　善男子若菩薩見法眾生下。答中第三舉失顯得。文有二初舉失二于諸法下顯得。初舉失者若執我想未忘著法之心彌動重者。斯人同于世情故不異世間也。于諸法而不動下次顯得。若折色得空斯則壞法名為動也。若能體解色即是空謂不動也。不到者智度論云平等之法一切圣人所不能到。善告白佛言乃可余圣不能到佛何故不到。佛言乃至佛亦不能到何以故。佛即平等平等即是佛。佛與平等無二故名不到也。不滅者法本不然今則無滅。無相無無相者一切諸法皆是一相所謂無相。一切法亦如也者明一切法同一無所得也

諸佛法僧亦如也即是初地一念心具足八萬四千般若波羅蜜　諸佛法僧亦如也者類同上釋。即是初地一念心具足八萬四千波羅蜜者。是無為法中而有差別無所得一念具足一切。今言八萬四千者是一途法門耳。一念者論初地菩薩以真如為心。豈有一念也。今以借下地之一念況上地之積德故云一念也。八萬四千波羅蜜者案賢劫經辨三百五十度。始從修行度光曜度終至分舍利度為三百五十度也。一度中則有六度合二千一百度。一度中復有十善則合為二萬一千度也。以四善根分之即八萬四千諸波羅蜜也。亦對八萬四千諸塵勞門

即載名摩訶衍即滅為金剛亦名定亦名一切行如光贊般若波羅蜜中說大王是經名味句百佛千佛百千萬佛說名味句　即載名摩訶衍者。若據其照用目為般若。論其運載名之為衍。能運人向佛故云載名摩訶衍。即滅為金剛者能破煩惱名即滅為金剛。離散亂故名為定。能利自他無德不包故云一切行也。如光贊者引證也。大王是經名味句下答中第四校量顯勝。是經者此般若經。名味句者釋論云一字曰字二字曰名。如菩一字提為一字二字不合不得為名。若合說者始得為名。四字成句或三字四字八字皆名為句。句下所以名為味也。百佛千佛說名味句者明諸佛道同。然諸佛雖殊其說無二。無二之說即是一也

于恒河沙三千大千國土中盛無量七寶施三千大千國土中眾生皆得七賢四果不如于此經中起一念信何況解一句者句非句非非句故般若非句句非般若般若亦非菩薩　于恒河沙三千大千國土(乃至)不如于此經中起一念信者此正舉校量。初明財施三千后皆得七賢四果下明法施四果。不如于此經中起一念信者。無所得般若信勝前有所得財法二施也。何況解一句者信心尚過。何況解句義也。言句非句者句無句相故也。亦無非句相故非非句。又云句非句者文字性離也。非非句者非前二句也。般若非句句非般若者。般若是智句是文。文智皆無所有故云般若非句句非般若也。般若亦非菩薩者人法殊別也。此是無別之別也

何以故十地三十生空故始生住生終生不可得地地中三生空故亦非薩婆若非摩訶衍空故　何以故下釋上人法皆空。十地三十生空故者分波若為十分即十地也。一地有三生合為三十生也。十地既空所以般若即空也。亦非薩波若非摩訶衍空故者。非薩波若者因時非果也。非摩訶衍者照非運義也。亦者般若但直非非菩薩。亦非果智及乘義也。空故者如上釋也

大王若菩薩見境見智見說見受者非圣見也倒想見法凡夫人也見三界者眾生果報之名也　大王菩薩見境見智下。答中第五結上舉非顯是。就文有二。初舉非從六識下明顯是。舉非中見境見智者上明境智俱空。今菩薩若有見境智之別者非圣見也。見境者是其塵執。見智者是識執。言見說見受者是其人執。此等不見人法二空故名非圣見也。妄執人法惑心翻境名為倒想見法。違理背圣名曰凡夫也。見三界者眾生果報之名也。此三界者器世間。三界報者眾生受用住處名為果報也

六識起無量欲無窮名為欲界藏空惑色所起業果名為色界藏空惑心所起業果名為無色界藏空　二從六識起無量下結顯是明空義。就文有二。初明染法空二薩波若下明凈法空。前中初明分段生死明三界藏空。根本無明下明變易生死體空。初明分段空者六識起無量欲者從五欲生遍起煩惱。依欲而生故名為藏也。空者即體自無也。惑色所起下明色界藏空。若論煩惱即色愛住地。從色而生。色界之中具有五陰。色最強故言色也。若論其業不動行也。若論果報猶屬分段。惑心所起業果名為無色界藏空者。無色界唯有四眾闕無色界故云心也。若論煩惱有愛住地若論其業不動行。若論果報猶屬分段。若論依報欲色二界辨有宮殿住處。無色界唯心寂漠無宮殿也

三界空三界根本無明藏亦空三地九生滅前三界中余無明習果報空　三界空者總結上三界皆空也。三界根本無明藏亦空者。明變易生死體空有二。先明因空次明果空。根本無明藏是因空。無明猶如大地能生煩惱故名根本也。若論其業即生漏業。若論果報即變易三界。三地九生滅下次明果空。言三地九生滅釋有二義。一者八九十地皆有三心。合九生滅也。第二義者變易三界中各有三種意生身名三地九生滅。初地至五地名三昧樂行意生身。六七二地名覺法自性意生身。八地已上名種類俱生無作行意生身。三藏師云一見地在初地。二修地在二地已去。三究竟地在十地。此三地中各有初生。次住終滿為九生滅也。言前三界中余無明習果報空者上來明五住正使。此言無明習氣也

金剛菩薩得理盡三昧故惑果生滅空有果空因空故空薩婆若亦空滅果空　金剛菩薩得理盡三昧者十地菩薩照窮因盡故云理盡也。惑果生滅空者微習故云惑。惑者一切煩惱。果者是三界與界外一切果也。生滅空者是無礙道空。故瓔珞經云等覺菩薩與妙覺佛生滅為異。此明法身帶于生滅也。有果空者苦諦無相名有果空。集諦無生名因空自上來明染法空竟。薩婆若亦空明凈法空。薩婆若空明智德空。滅果空者明斷德空。德行雖眾不出此二也。又薩婆若亦空者明菩提空滅果空者明涅槃空

惑前已空故佛得三無為果智緣滅非智緣滅虛空薩婆若果空也　惑前已空故者如來已出眾惑之外。故云惑前已空又解未斷煩惱時本來寂滅。故云惑前已空。佛得三無為果者總舉三德也。智緣滅者名數緣滅無為。非智緣滅者非數緣滅無為。虛空者法性虛空無為。薩婆若果空者明佛果體空

善男子若有修習聽說無聽無說如虛空法同法性聽同說同一切法皆如也　善男子若有修習聽說下。答中第六勸行信受持。護佛果義。就文有二初正勸信明聽說同如虛空。次大王下總結答前問。初文云聽說同如虛空故。大品云聽如幻人聽說如幻人說故。無說無聽答上問也故。凈名經云夫說法者無說無示。其聽法者無聞無得也。如虛空法同法性聽同說同一切法皆如也。如虛空者況上聽說如虛空也。法同法性者凈名云法同法性入諸法故也。論其空理絕于聽說故云一切法皆如也

大王菩薩修護佛果為若此護般若波羅蜜者為護薩婆若十力十八不共法五眼五分法身四無量心一切功德果為若此　大王菩薩修護佛果為若此者總結。答上護果義也。護般若波羅蜜者為護薩婆若者廣舉其因為成其果。欲明因無別因由果故因。果無別果由因故果。是故護因即為護果。十八不共法(乃至)五分法身者廣舉果德由因得也

佛說法時無量人眾皆得法眼凈性地信地有百千人皆得大空菩薩大行　佛說法時無量人下。品中第三大段明諸人悟道。法眼凈者小乘見道。初證四諦明白。故云法眼凈也。今說大乘。何以得小果者。說是其一但受悟不同所得果異。如凈名云。但佛以一音演說法。眾生隨類各得解。又釋云如來布慈悲云雨實相雨。大根大莖受其大潤小根小莖受其小潤。悟在物根不在法也。又云始證初地名見道亦名法眼凈。性地者即十解已上。信地即十信已下。皆得大空者初地已上二空增長心[宿-百+旲]大寂名大空也。大行者初地已上八萬四千諸度行也

仁王般若經疏卷上二終仁王般若經疏卷中三

　　　　吉藏法師撰


　　仁王護國般若波羅蜜經菩薩教化品第三

前品依空護佛果。即方便智實智。此品依五忍十地化眾生。即實智方便故言教化品。前品非無因為成其果。此品非無果為成其因。又起如幻教跡化如幻眾生。故云教化品。就此品中分為二段。初問二答。初問中三初問十地自利行相。二問利他行化相。三問所化眾生德行相貌

白佛言世尊護十地行菩薩云何行可行云何行化眾生以何相眾生可化　初段中護十地者牒所修十地位也。言云何行可行者問何等行法可依之修行成十地得自行。第二問云何行化眾生者。問菩薩行化用何等法化眾生。第三問言以何相眾生可化者。問所化眾生之體相

佛言大王五忍是菩薩法伏忍上中下信忍上中下順忍上中下無生忍上中下寂滅忍上下名為諸佛菩薩修般若波羅蜜　佛言下第二答前三問即為三段。初從五忍是菩薩法下。說十四忍具足答初問自行。從白佛言云何菩薩本業清凈乃至諸鬼神現身修行般若答前第二外化行問。從佛告大王汝先言下竟品答第三問。就前自行中有二。初略說五忍明自行體。善男子下第二廣分別十四忍顯自行相。就前略中有二意。初生起二立五忍意。初生起者伏忍上中下即是得圣方便行。二信忍上中下即是入圣之初門。三順忍上中下即是順無生果之近緣。四無生忍上中下即是向果之功能。五寂滅忍上下即是因果合說。就立五忍意有三段。初五忍是菩薩法表五忍屬人。二伏忍上中下出五忍位。名為諸佛菩薩下第三結釋初文。可知第二出位中伏忍上中下者。習忍下性忍中道種忍上在三賢位信忍上中下初地下。二地中三地上。順忍上中下四地下五地中六地上。無生忍上中下七地下八地中九地上。寂滅忍上下十地下佛地上

善男子初發相信恒河沙眾生修行伏忍于三寶中生習種性十心信心精進心念心慧心定心施心戒心護心愿心回向心是為菩薩能少分化眾生　善男子下第二廣分別十四忍。開五忍為十四忍。初明習種性名習忍。即有三段初標修忍人。二別列十種心。三是為菩薩下明化眾生功能。文言初發相信恒河沙眾生修行伏忍者。解云。無量恒河沙世界人天。二乘修行種種功德聚集作一分。正與信心菩薩等也。文言于三寶中生習種性。三寶道理即是果報立志遠大故。不怯弱于三寶勤策勵。即是信習一切種智之本性十信

已超過二乘一切善地一切諸佛菩薩長養十心為圣胎也次第起于干慧性種性有十種心所謂四意止身受心法不凈苦無常無我也三意止三善根慈施慧也三意止所謂三世過去因忍現在因果忍未來果忍也　超過二乘地者此是大乘之解故過二乘。成大乘法身種子名為圣胎也。次第二明中忍性種性文有三。初總舉性種十心。二所謂下別列十心。三是菩薩下明中忍功能。云次第起于干慧者小乘法中習種之外前。別有干慧地未得理解潤心故。今此對初地真解名種性為干慧地也。第二別列十心中。四意止是四念處。三意止即三善根。不貪善根即是施。不嗔善根即是慈。不癡善根即是慧。下文釋謂慈施慧。三意止者過去無明行名因忍。三因五果現在名因果忍。未來生老死名為果忍

是菩薩亦能化一切眾生已能過我人知見眾生等想及外道倒想所不能壞復有十道種性地所謂觀色識想受行得戒忍知見忍定忍慧忍解脫忍觀三界因果空忍無愿忍無想忍觀二諦虛實一切法無常名無常忍一切法空得無生忍　是菩薩亦能化一切眾生者第三明中忍功能。觀五陰無我故已過我人等想。觀三世因果非常非斷故外道等不能破壞。此經性種性在十解十行。依華嚴十住為習種十行為性種。依華嚴十解為十住一名發心住(乃至)十灌頂住。十行者一名歡喜行(乃至)十名真實行。第三道種性明上忍有三。初總明五陰觀。二別明十堅心。三是菩薩下結上忍功能化眾生。十堅者五分法身．三空忍．觀二諦虛實一切無常忍．一切法空得無生忍

是菩薩十堅心作轉輪王亦能化四天下生一切眾生善根又信忍菩薩所謂善達明中行者斷三界色煩惱縛能化百佛千佛萬佛國中現百身千身萬身神通無量功德常以十五心為首四攝法四無量心四弘愿三解脫門是菩薩從善覺地至于薩婆若以此十五心為一切行根本種子又順忍菩薩所謂見勝現法　是菩薩下結上忍功能化眾生德。十堅心結自利德。作轉輪王下結化他德。此經明名道種性。華嚴名十回向一名救護一切眾生離眾生相回向(乃至)十名法界無量回向。此經作金輪王故化四天下。依下文上品十善鐵輪王化一閻浮提。習種銅輪王化二天下。除東北二方。性種性銀輪王化三天下除北方。此處經文略耳。又此四王在閻浮統領余三天下與佛相似。又信忍下明信忍有三種。一想信輕毛菩薩二久信三賢是三證信初地已上。就信忍文有四初標信忍名德。又信忍菩薩出名。所謂善達明中行者出信忍德。斷三界下第二斷障。能化百佛下第三明所化國土。初地現百身二地現千身三地現萬身。常以十五心為首下第四起勝修。初出德內。善達明中行者總標信忍等三位。善者善覺忍此在初地。達者是觀達忍在二地。明者是明慧忍在三地。三昧照明名為明慧。斷三界色煩惱縛者。初二三地觀色諦無相。不取著色法故離色縛。道理亦觀心諦無生。文隱顯從多說耳。第三所化國土中(乃至)萬佛世界。此明神通化益。依他經攝報果中初地化百佛世界。二地化千佛世界三地化萬佛世界。現身等亦爾。依愿智果皆言不可數。第四起勝修行者初地行布施攝令生信。愛語攝令生解。利行攝令起因。同事攝令得果。亦名同事謂苦樂事同也。言四無量心者是利他心。此具三緣一眾生緣緣假名眾生與樂。二法緣緣五陰法數。三名無緣緣諸眾生五陰無所得。一慈是與樂心也。二悲是拔苦心。三喜是慶物心。四舍是平等心。緣境無限故名無量。四弘誓愿者是利他愿。未度苦令度苦未解集令解集。未得安道令得安道未得涅槃令得涅槃。三解脫門者是無漏三三昧。離縛名解脫。通人至果名之為門。婆娑云一名無愿能厭生死。二名無相能樂涅槃。三名空定觀生死涅槃。二俱無相如地持菩薩分品說。依下偈文初地作四天王。二地作忉利天王。三地作夜摩天王。初地名歡喜二地名離垢三地名明地。此三地同在信忍位。第三解順忍文有四。初總標順忍菩薩名。二見勝下舉順等三位。三能斷下明離障分齊。四現一身下明現土起用化生。初總標可知等二明位者。見者。是第四炎地。下文云名炎慧地。勝者是第五難勝地。下文云名勝慧忍。現法者是第六現前地。下文云名現法忍。第三明離障分齊

能斷三界心等煩惱縛故現一身于十方佛國中無量不可說神通化眾生又無生忍菩薩所謂遠不動觀慧亦斷三界心色等習煩惱故現不可說不可說功德神通　文云斷三界心煩惱縛者。此之三位能觀三界心諦無生無所得。不取心相知心無生故能斷迷心煩惱。通論亦斷迷色惑。今從多故但斷迷心耳。此是無名相中說。不可定以一文為執。而講者須深知此意。第四現土中文云現一身于十方國化眾生者。依地經攝報果炎地菩薩能現一億身。能化一億佛國眾生等。難勝地攝報果能現千億身。化千億世界眾生等。現前地攝報果能現百千億身化眾生亦爾。此約階位為言若愿智果中皆不可計知。依此經四地為兜率天王。五地為他化樂天王。六地為化樂天王。若依六天次第應五地為化樂天王。六地為他化天王。此文誤也。第四明無生忍。就文有四初總標忍名。二所謂下出位。三亦斷下治障。四現不可說下現土。初文可知。第二出位中言遠者遠行地。不動者不動地。觀慧者善慧地。七地下文遠達忍。八地下文等觀忍。九地下文慧光忍。三明治障云亦斷三界心色等習煩惱等者。此三位深證心色無生故。能斷色心等習。依地論七地斷細相習障。八地斷無相行障。九地斷不能利益眾生障。四明現土。經云現不可說神通者。依地論七地攝報果中。現百千億那由他身化眾生亦爾。八地攝報果現百萬三千大千世界微塵身化眾生等亦爾。九地現十阿僧祇百千佛土微塵數身化眾生亦爾。依經下文七地為初禪王。八地為二禪王九地為三禪王。此等皆是菩薩無生自在。不可定執也

復次寂滅忍佛與菩薩同用此忍入金剛三昧下忍中行名為菩薩　第五明寂滅忍。寂者是定滅者是慧。寂而常照照而常寂故名寂滅忍。文有五初明位地分齊。二入金剛三昧下明行差別。三共觀下明因異果。四盡相無相下彰果異因。五善男子一切眾生下嘆果殊勝。初文云佛與菩薩同用此忍者。是法云地菩薩。依地論斷于諸法中不得自在障為無礙道。佛者一切智一切種智依止。智體圓滿名解脫道。前之四忍斷生死未盡不得寂滅之名。第二明行差別。入金剛三昧下忍中行名菩薩者。此定堅固永不退名金剛三昧。無礙道因位所攝名下忍。依地經攝報果得十不可說佛土微塵三昧等

上忍中行名為薩婆若共觀第一義諦斷三界心習無明盡相為金剛盡相無相為薩婆若超度世諦第一義諦之外為第十一地薩云若覺非有非無湛然清凈常住不變同真際等法性無緣大悲教化一切眾生　上忍中行名為薩婆若者解脫道果位所攝名為上忍位。薩婆若者此云一切智。此忍因果位別唯分上下二品。前之四忍同是因位故各分三品。此無差別中作差別名豈可定執。此處五忍是通因果無礙解脫皆名為忍。不同小乘唯見道無礙八忍。第三明因異果中。共觀第一義者與佛同觀實諦名共觀也。斷三界心習無明者依地論此斷微智障名心習無明。觀空諦究竟無礙道中斷心習無明盡亦斷色習。文略不論耳。言盡相為金剛者能破生死因果究竟名為盡也。第四明果異因文云盡相無相為薩婆若者非但盡相亦盡無相。所謂緣觀并[穴/俱]境智俱寂始是圓滿顯現故名盡相無相。薩婆若者云一切智證中道一實諦故云出二諦之外。十地是學果佛十一地是無學果。絕相非有備德非無離染故清凈離苦故常樂。會于無德絕妄名法身也。故云同真際等法性。無緣大悲教化一切眾生者是應身

乘薩婆若乘來化三界善男子一切眾生煩惱不出三界藏一切眾生果報二十二根不出三界諸佛應化法身亦不出三界三界外無眾生佛何所化是故我言三界外別有一眾生界藏者外道大有經中說非七佛之所說大王我常語一切眾生斷三界煩惱果報盡者名為佛　乘薩婆若乘來化三界者是化身又前是化他心后是化他身。第五嘆德殊勝文有六。一明所化三界二諸佛應身下明能化應身三從三界外下明三界攝生周盡。四我言三界外別有一眾生界藏下明非邪顯正。五大王下嘆果異因。六眾生本業下舉因顯果。初明所化三界文言煩惱不出三界者是集諦。三界有二種一分段二變易文言果報二十二根不出三界者此明苦諦。二十二根者眼等六根苦樂憂喜舍五合為十一。男女命三為十四。信進念定慧五為十九。三無漏根未知根已知根無知根為二十二根二十一根不出分段三界無知根在無學出分段三界。不出者不出四住習氣三界二十二根義如別章。第二明能化文言諸佛應化法身亦不出三界者謂所化眾生故言不出三界。若舉實而言三界本來清凈何出不出。第三明三界攝生周盡。文云三界外無眾生者分段變易二種三界外更無生死眾生可化也。第四非邪顯正。文言三界外別有一眾生界者外道大有經中說非七佛之所說者。若依舊說流來義即同外道大有所說。二種生死外別有生死眾生藏者。即是舊說無明義也。是外道邪說非佛正說。第五嘆果異因中言我常語一切眾生斷三界煩惱果報盡名為佛者斷盡分段變易二種也

自性清凈名覺薩云若性是眾生本業是諸佛菩薩本所修行五忍中十四忍具足　自性清凈者煩惱既盡體無暇摷也。此是斷德也。名覺薩云若者此云一切智是其智德也。第六舉因顯果文云眾生本業是諸佛菩薩本所修行。十三忍是菩薩修名因行。第十四忍是佛德名顯果。上來至此答自利行竟

白佛言云何菩薩本業清凈化眾生佛言從一地乃至后一地自所行處及佛行處一切知見故本業者若菩薩住百佛國中作閻浮四天王修百法門二諦平等心化一切眾生若菩薩住千佛國中作忉利天王修千法門十善道化一切眾生若菩薩住十萬佛國中作炎天王修十萬法門四禪定化一切眾生　白佛言下答第二利他行相問文有二初騰前問月光去前問既遠今更重發起。云何菩薩本業清凈者十地是菩薩本業。菩薩以慈悲智慧于生死涅槃二處無染名本業清凈也。佛言下正答問。以顯利他行相有三。初略答前問二若菩薩住。百佛下廣答。三散無量下慶蒙法利供養贊嘆。初文言從一地至后一地謂從初地至佛地也。言自所行處者謂是因地及佛行處謂果地也。無緣之照因果并[穴/俱]。故云一切智見也。若菩薩住百佛下第二廣答十地為十別。就初地文有五句。一住百佛下明所化國土。二作閻浮王下明攝位。謂作人中四種輪王及四天王。依地經初地作鐵輪王瓔珞經云修行十信一劫二劫三劫。修十信善有三品。上品善鐵輪王化一天下中品善粟散王。下品善人中王。十住銅輪王十行銀輪王十回向金輪王初地已上琉璃寶瓔珞初地百寶瓔珞七寶相輪四天王萬子為眷族十住為銅輪王。若爾十住位已過初地豈可以一經執為定解。故彼經云是諸地無名無相。但應化故言有。三從百法門下辨所解法門此乃一念解百法門也。四二諦已下明自行證理真俗無相名平等心。五化一切眾生明利他行相。二地至十地例有四句。二地四者初若菩薩住千佛下明所化土。二作忉利天王下明增上生相。地經云二地作金輪王。瓔珞與此經同作忉利王。修千法門下明所解法門。四十善道化一切眾生下明利他行相。三地四者初若菩薩住十萬下明所化土。二作琰魔天王下明增上生相。故地經云作忉利王瓔珞經同此經作琰魔天王。三修十萬法門下明所解法門。四禪定化一切眾生下明利他行相以禪定益物也

若菩薩住百億佛國中作兜率天王修百億法門行道品化一切眾生　四地四者初若菩薩住百億下明所化土。二作兜率下明增上生相故地經云作琰魔天王。瓔珞經同此經為兜率天王。三修百億法門下明所解法門。四道品化一切眾生下明利他行相以道品化眾生也

若菩薩住千億佛國中作化樂天王修千億法門二諦四諦八諦化一切眾生　五地四者初若菩薩住千億下明所化土。二作化樂天王下明增上生相故地經作兜率天王瓔珞經亦同此經為化樂天王。三修千億法門下明所解法門。四二諦下明利他行相真俗二諦。又有作四諦無作四諦為八諦亦可修八法。為八諦。謂無常苦空無我為四。常樂我凈為四故有八也。又云八諦者相諦差別諦說諦成諦事諦生諦盡無生智諦令入道智諦菩薩及成就如來智諦。覺有為法相續故善知生諦。覺煩惱滅故善知盡無生諦。此之八名與瓔珞經十六諦中八名相似。未詳所出

若菩薩住十萬億佛國中作他化天王修十萬億法門十二因緣智化一切眾生　六地四者初住十萬億佛國下明所化土。二作他化天王下明增上生相。地經云作化樂天王。瓔珞經同此經云作他化天王。三修十萬億法下明所知法門。四十二緣下明利他行相。自知十二教化令知

若菩薩住百萬億佛國中作初禪王修百萬億法門方便智愿智化一切眾生　七地四者初住百萬億下明所化土。二作初禪王下明增上生相。地經作他化天王。瓔珞經千色光慧瓔珞作梵天王。三修百萬億法門下明所知法門。四方便智下明利他行相以二智化眾生

若菩薩住百萬微塵數佛國中作二禪梵王修百萬微塵數法門雙照方便禪通智化一切眾生　八地四者初住百萬下明所化土。二作二禪梵王下明增上生相。地經云作梵王王一千界。瓔珞經梵師子瓔珞光光天王。三修百萬下明所知法門。四雙照方便下明利他行相。以神通化眾生也

若菩薩住百萬億阿僧祇微塵數佛國中作三禪大梵王修百萬億阿僧祇微塵數法門四無閡智化一切眾生　九地四者初住百萬億下明所化土。二作三禪王下明增上生相地經作梵王王二千界瓔珞云作凈居天王。三修百萬億下明所知法門。四四無礙智下明利他行相以四辨化眾生也

若菩薩住不可說不可說佛國中作第四禪大靜天王三界主修不可說不可說法門得理盡三昧同佛行處盡三界源教化一切眾生如佛境界是故一切菩薩本業行凈若十方諸如來亦修是業登薩婆若果作三界王化一切眾生　十地四者初住不可說下明所化土。二作第四禪王下明增上生相地經云作大自在天王王三千界瓔珞經作大凈居天王。三修不可說下明所知法門。四得理盡三昧下明利他行相。以三昧化眾生以金剛定照窮佛性名理盡。同佛眼見名同佛地又同寂滅忍名同佛行處善斷有頂種名盡三界源。佛地有三初十方諸如來下明自得薩婆若果。二三界王下明增上生相。三化一切下明化益行相。第二廣答利他問竟

爾時百萬億恒河沙大眾各從座起散無量不可思議華燒無量不可思議香供養釋迦牟尼佛及無量大菩薩合掌聽波斯匿王說般若波羅蜜今于佛前以偈贊曰　爾時百萬億下大段第三。大眾慶蒙法利供養文五。初設供養。二今于佛前下明月光贊佛所說十一地行相能利眾生。三時諸大眾聞月光下明眾聞月光所贊獲益無量。四佛告諸得道下明佛贊月光起行長久所說不虛。亦云發月光本行。五是十四法門下牒上法門結歡修學。亦云三世凡圣同修。初供養先華后香贊十四婆若。就行門是菩提心華大乘戒香。第二贊中先經家序列后正偈贊。合五十九偈。以贊誦上事就五十九偈大分有三。初有六行總頌上義。二十善下四十五行別頌十四忍功德。三從三賢下八行重結嘆上五忍等功德也。就六行總頌中有四。初三句嘆佛三業初一句嘆身業次一句嘆意業后一句嘆口業

世尊導師金剛體心行寂滅轉法輪八辯洪音為眾說時眾得道百萬億時六天人出家道成比丘眾菩薩行五忍功德妙法門十四正士能諦了三賢十圣忍中行唯佛一人能盡源佛眾法海三寶藏無量功德攝在中　八辯者依梵摩喻經。一最好二易了三調和四柔濡五不誤六不妄七尊慧八深遠。洪者大音也。第二從時眾下一行半明眾獲益無量。天無出家法今言出家者必依佛出生死家。人有剃除須發出家成比丘眾。天有舍俗入道成菩薩僧。第三從五忍下兩行總嘆五忍功德。五忍行深妙法門。十四圣人窮證不虛名諦了習性道種調心學觀名三賢。十圣者十地也。等覺以下會真名圣。此十三人同在因位為造修未息名忍中行。佛居果位窮證實相名盡源。第四佛眾下一行嘆一體三寶。佛是佛寶眾是僧寶法是法寶。一體三寶包含蘊蓄稱之為藏。無德不備故云攝在其中。又分前六行為二。初五行嘆三寶后一行結嘆也。前五行為三初三句嘆佛次三句嘆僧次兩行嘆法。十善菩薩下第二有四十五行別頌上十四忍。就中分六段初二行頌上伏忍前方便第二習種下有七行頌伏忍上中下功德。第三從善覺下有十行頌信忍上中下功德。第四從炎慧下八行頌順忍上中下功德。第五從遠達下十行頌無生忍上中下功德。第六從灌頂下八行頌寂滅忍上下功德

十善菩薩發大心長別三界苦輪海中下品善粟散王上品十善鐵輪王習種銅輪二天下銀輪三天性種性道種堅德轉輪王七寶金光四天下　十善菩薩即是第一頌外凡夫。發一念菩提心故破無始有輪故云長別三界苦輪海也。十信雖未出三界已發大心求出三界。已能離三惡道文總言長別也。瓔珞經爾時住前名信根菩薩。亦名假名菩薩。亦名名字菩薩。若一劫二劫三劫修十信。上品善鐵輪王中品粟散王。下品人王中具足一切煩惱。此經中下品善粟散王此明其勝王也。習種下七行第二頌上地前伏忍三十心為二前兩行別嘆三品為三種輪王

伏忍圣胎三十人十信十心十堅心三世諸佛于中行無不由此伏忍生一切菩薩行本源是故發心信心難若得信心必不退進入無生初地道教化眾生覺中行是名菩薩初發心善覺菩薩四天王雙照二諦平等道權化眾生游百國始登一乘無相道入理般若名為住住生德行名為地初住一心足德行于第一義而不動　伏忍下第二五行總嘆三品。三十心為二初一行列伏忍三十心三世諸佛下四行嘆伏忍功能。圣胎者與十圣為胎也。十信十心十堅心誦上三十心也。第二嘆伏忍功能中四行分為三。初三句明伏忍能生一切諸佛賢圣次三句明發心功能。次一行總結前三句為二。初句明三世諸佛此舉所生人。下二句出能生之本。次三句即為三。初句明發心難次句明第七住不退次句明不退方便所證道。第三教化眾生下兩句通結因果化行。善覺下十行第三誦信忍分為二。前八行誦上三地三忍下二行結嘆。前八行為三。初四行誦上初地信忍下品次二行誦上二地信忍中品。次兩行誦上三地信忍上品。前四行為二。前一行半嘆初地菩薩能統化之功德。第二有兩行半明入地功能前二句嘆其智慧即為三別。初句明攝報果增上生次明地中觀行。證會無生達真化俗為雙照悲智并行故云平等。次明地中化國土廣狹。第二功能中有五句即為五別。初句越凡得圣入一乘無相道次句明入地心所入勝利名為住。次句明生成佛智名為地次句結滿地心。次句明心相無生悟理不動故云于第一義而不動。第二段有兩行誦上二地即為四初句釋地名

離達開士忉利王現形六道千國土無緣無相第三諦無無無生無二照明慧空照炎天王應形萬國導群生忍心無二三諦中出有入無變化生善覺離明三道人能滅三界色煩惱　開士者菩薩大士也。忉利者地中王。次句明所化土廣狹。次句無緣者無有內心緣也。無相者無有二諦相離此緣相名第三諦。又云無緣知心無緣無相者色無相此二體空名第三諦。此次句無無者即無真俗二諦故云無無也。無生者即是初地無生無二照者無有真俗二見故云無二照也。第三明慧下兩行頌上三地信忍上品即為四別。初句釋地名出地中王次句明所化土次句明信忍上品入三諦照境窮盡色心空諦名三諦中。次句出有入無者明三地菩薩緣有化生而不執即是出有即有知空名入無。神通改易故云變化生也。善覺離明下兩偈總誦上信忍初句誦前三位。覺是初地離是二地明是三地也故云三道人第二句嘆斷德。能滅三界色煩惱者明地斷障此處是變化色煩惱也

還觀三界身口色法性第一無遺照炎慧妙光大精進兜率天王游億國實智緣寂方便道達無生照空有了勝慧三諦自達明化樂天王百億國空空諦觀無二相變化六道入無間法現開士自在王無二無照達理空　身口色者變化色也觀色同法性故無遺照。炎慧下第四段八行誦上四地已上順忍。就八行有二段。前六行頌上順忍后兩行總頌結止。前六行有三兩行誦下品次兩行頌中品次兩行頌上品前兩行即為四句。初句名精進者四地精進增上次句明地中王所化土也。次明實智者四地化令證他故名實智也。清凈不著即是方便道也。此之實智是方便實地稱實故言緣實也。實智觀空方便智照有故言達無生照空有了。勝慧下二行四句即為四別。初句地名自達三明也。次句明地中王所化土也。次句空空者以空遣空故言空空也。無二相者無二諦相也。次句明六道化生也。法現下頌六地四句即為四別法現即是現前地。開士即是地中人名為大士亦名開士。自在王即攝報果。無二無照即理空也

三諦現前大智光照千億土教一切炎勝法現無相定能洗三界迷心惑空慧寂然無緣觀還觀心空無量報　三諦者即是第三諦現前者即是大智現前也。照千億土下即是所化土。炎勝下二行四句即總誦上結句。初句四字頌上三地名炎是四地勝是五地現是六地。下三字難勝地功能次句斷障故云能洗洗迷心惑。次句明實智息緣緣觀并[穴/俱]故云寂然無緣觀。次句還觀心空非不觀色從多分言觀心空。無量報者方便智無量功德報也

遠達無生初禪王常萬億土教眾生未度報身一生在進入等觀法流地始入無緣金剛忍三界報形永不受觀第三義無二照二十一生空寂行三界愛習順道定遠達正士獨諦了　遠達下第五段有十行偈頌上七地已上無生忍分為三段。前五行頌上七地無生忍下品。次三行頌上八地無生忍中品。次兩行頌上九地無生忍上品。前五行中即為十句。初遠達者七地名遠達地。大品名深入無生即是地中行。初禪王即是地中王借相解義初禪王也。次句萬億者明所化土分齊故言萬億土。一生在者地前有分段生初地已上但有變易生。今言七地一生在者借相解義故言報身一生在。又解七地功用生即是變易生故云一生在。八地已上無有功用生但有無功用變易生也。雙觀故言等無功用水故言法流。始入者背功用相生故言始入。息相堅固故言無緣金剛忍。離三界習故言不受。又云不受未來分段報故云界報形永不受。八地已上更受二禪身者是變易也。得中道第一義故云無二照。從初地至七地已來地別三生故云二十一生。達法無所有故言空寂行。三界愛習者三界無明習也。獨諦了者七地菩薩了功用無相故言獨諦了

等觀菩薩二禪王變生法身無量光入百恒土化一切圓照三世恒劫事返照樂虛無盡源于第三諦常寂然　等觀下三行六句頌上八地即為六別。初句明二禪王者明利他人。八地菩薩忘功息相雙觀二諦遍修萬行。入大法流水齊觀空有故云等觀。第二句明八地已上得大法身名利他身也。第三句名入百恒土者是利他行。第四句圓照恒劫者明利他智。第五句八地已上得反照智苦樂并虛而世間人多以苦實樂虛。今此八地菩薩觀虛實平等盡于無盡源也。又解反照樂受性苦名為虛。無始皆苦名無盡源。第六句中道第一義諦不遷故云常寂然也

慧光開士三禪王能于千恒一時現常在無為空寂行恒沙佛藏一念了　慧光開士下二行偈四句頌上九地初句三禪王者明利他人。第二句一時者明利他身。第三句嘆無功用行。第四句嘆無功用智教故云一念了

灌頂菩薩四禪王于億恒土化群生始入金剛一切了二十九生永已度寂滅忍中下忍觀一轉妙覺常湛然等慧灌頂三品士除前余習無明緣無明習相故煩惱二諦理窮一切盡　灌頂菩薩下第六段有八行頌上寂滅忍有兩段。初五行頌十地寂滅忍下品后三行頌寂滅忍上品。前五行十句灌頂者在十三法師上。即是諸師頂蓋故名灌頂。言五地王者欲界及四禪王也。亦可是五凈居王也此是明利他人。第二句于億恒土者明益他行。第三句明金剛心初達堅固故云始入金剛一切了。第四句明二十九生者十地應三十生。何故但說二十九生者留一生佛地方盡。第五句言下忍觀者結十地菩薩明因分齊。第六句一轉妙覺者明得果分齊。第七句等慧灌頂三品士者總頌結前八九十地。同得凈土故云三品士。等即八地慧即九地灌頂是十地。第八句下三句明離障分齊。除前余習無明緣者八地已上唯斷無明色心等習煩惱故云除前余習無明緣也。無明習相故煩惱者是諸舊煩惱四住地是客煩惱。能所并[穴/俱]境智俱寂故云理窮一切盡

圓智無相三界王三十生盡等大覺大寂無為金剛藏一切報盡無極悲第一義諦常安穩窮源盡性妙智存　圓智無相下第二三行頌佛地上忍即為六別。圓智者境盡智無名圓智即是一切種智。三界王者無上法王亦十三王外佛是法輪王。三十生盡者十地各三生盡也因成果熟故言等大覺。大寂無為即上忍言金剛者無惑之金剛也。言一切報盡者分段變易俱盡也。言無極悲者明其恩德即是無緣大悲。第一義諦常安穩者涅槃佛性理中精最名為第一。深有所以名為義知一切法不二之相故言常安穩。窮源盡性者因盡名窮源見終名盡性種智常凝故名云妙智存。上來四十五行別頌五忍竟

三賢十圣住果報唯佛一人居凈土一切眾生暫住報登金剛源居凈土如來三業德無極我今月光禮三寶法王無上人中樹覆蓋大眾無量光常口說法非無義心智寂滅無緣照人中師子為眾說大眾歡喜散金華百億萬土六大動含生之生受妙報天尊快說十四王是故我今略嘆佛　三賢十圣下大段第三。八行總結五忍中有三。初兩行明凈土分齊第二一行嘆如來三業功德后之五行嘆三業益物。初句云三賢十圣住果報者住分段變易報土也。又三賢住分段同居報土十圣住實報無障礙報土。第二句云唯佛者無一人住常寂光土。第三句云暫住報者前二士皆是生滅無常。第四句云金剛源者唯佛一人居純清凈土。第三一行嘆三業功德中上半口業嘆下半身業嘆文相顯可知。就后五行嘆三業利益中初行言法王無上人中樹者明身光益物。如來無上法王道王大千陰覆一切。喻如世間樹故云覆蓋大眾。第二行初句嘆口說。如來說常無常一切法皆深有所以故云非無義。下句嘆意業寂如來大寂三昧不緣而照因緣相絕故云無緣照。第三行明師子吼說除疑令眾生歡喜。第四行身通六動令眾生得果。第五行結嘆天尊快說者佛出世人天之表故云天尊快說。十四王者習種銅輪性種銀輪道種金輪王十地名十。即為十三佛為三界王合前十三為十四王也。是故我今略嘆者月光自謙慧光微薄不能廣嘆如來智故云略嘆佛也

時諸大眾聞月光王嘆十四王無量功德藏得大法利即于座中有十恒河沙天王十恒河沙梵王十恒河沙鬼神王乃至三趣得無生法忍八部阿須輪王現轉鬼身天上受道三生入正位者或四生五生乃至十生得入正位證圣人性得一切無量果報　時諸大眾下第三明大眾聞法得益。長行有三段初明諸天人得益。乃至下第二三趣獲利。三生下第三得道延促不同獲益遲疾。初明天王得無生忍。就別七地已上名無生忍。就通初地已上名無生忍。三趣得益生者無生通上下。三趣者人天神三趣也。非三途三途不堪不受道故。八部者四天王住下有四修羅王。一羅睺阿修羅王二毗摩質多羅阿修羅王三般利阿修羅王四毗樓阇阿修羅王。須彌山下復有四大阿修羅一恐[少/兔]二富樓摩三婆羅呵四兜牟樓故云八部阿修羅也。出三藏記也。三生下第三明入道延促有四句。三生四生五生十生經歷不同延促有異。聞法已后更經三四等生得入也。所言正位者有二義。一人空正位十解已上得人空二法空正位初地已上得無生正位

仁王般若經疏卷中三終仁王般若經疏卷中四

　　　　吉藏法師撰


佛告諸得道果實天眾善男子是月光王已于過去十千劫中龍光王佛法中為四住開士我為八住菩薩今于我前大師子吼如是如是　佛告諸得道果實天眾下第四佛述贊月光久供多佛。文有五段第一發月光本跡。如是如是下第二略述第三從善男子下訖有心得無心得廣述。第四從是以波若功德下訖不可思議。嘆波若忘言離著如風空中行。第五從善男子此功德藏訖功德。狹量月光所說與十三法師所說勝劣。第一發跡中有二初告天上得道賢圣眾。二善男子下發月光跡。四住者十地明義即第四炎地八住即第八不動地。師子吼者嘆教是了義決定之說。如是下第二略述中二句初述月光所說。第二引佛證誠如是如是者述可之言

如汝所解得真義說不可思議不可度量唯佛與佛乃知斯事善男子其所說十四般若波羅蜜三忍地地上中下三十忍一切行藏一切佛藏不可思議　如汝所解者稱其義也。不可思議者無得正觀異名也。不可度量者非二乘下位之境界也。唯佛與佛者第二引佛證誠月光所說。善男子下第三廣述文有四。初略述十四忍二何以故下廣述十四忍功能。三一切眾生下舉空釋成四結無心得。初略述十四忍中所說十四波若者總牒前所說十四忍名十四波若名異體同。下別明十四。言三忍者伏忍中三忍一信二止三堅忍。言地地上中下為三十忍者釋有二義。一就十地各有上中下為三十忍。二就伏忍中習種為下性種名中道種名上。三位各十故成三十忍。前解為正。一切行藏者即是名因藏。一切佛藏是名果藏辨佛果地功德蘊積名藏。即是佛圓覺忍通前十三為十四波若。因果俱證無所得名不可思議

何以故一切諸佛是中生是中滅是中化而無生無滅無化無自無他第一無二非化非不化非相非無相無來無去如虛空故　何以故下第二廣述十四忍功能文有二。初約出用次約悟入。初約出用者諸法本自不生今亦不滅。以因緣故于無分別中為眾生說有生滅。文云一切諸佛是中生者依忍化現成佛名生。是中滅者滅惑化隱名滅。是中化者依忍化眾生也。次約悟入明無生滅等。文云無生無滅無化者上來為緣出用說生滅化等諸事。若知生等即無生滅故不假言。恐眾生隨名著相故還點向所說生者名無生。無滅無化等例然。亦得用無生破前生無滅故破前滅無化破前化生也。無自無他者自心不生名不自不見前境故云無他。亦云不見自名滅我不見他名滅我所。第一無二者境智俱寂故云第一無二也。非化非不化者無得正觀居心有時說化為不化有時說不化為化。故云非化非不化豈得以常人定執消文也。非無相者恐眾生聞悟入之言謂皆無所有故云非無相。如大品云無所得得如是得無所得義耳。無來無去者來無所從去無所至(乃至)無依無得故云如虛空

一切眾生無生滅無縛解非因非果非不因果煩惱我人知見受者我所者一切苦受行空故一切法集幻化五陰無含無散法同法性寂然空故法境界空空無相不轉不顛倒不順幻化　一切眾生下第三舉空釋成就中有五子段。一明眾生空從一切苦受下二明法空。從法境界空下三明境空從無三寶下四明凡圣空波若無知下五明知空。初明生空文云眾生無生滅。眾生本無所得離苦故云無生無滅。離集故無縛無解無集故非因無苦故非果。以因緣隨俗非不因果眾生假名非無佛性因非無涅槃果。眾生生死名煩惱五陰中生名我。假名行者名人意識名知者。眼識為見者命根不斷名壽者。文云受者即領違順名受者。于五陰中見我所者明生空竟。第二明法空文云一切苦受行空故者觀五陰內一切苦皆空。五陰和合名法集以無其實名幻化。五陰本來清凈故云無含無散。體知五陰即是真如故云法同法性寂然空故。第三明境空文云法境界空能觀之心既凈所觀之境亦空故云境界空。實相門中無相不相故云空無相。相不能動故云不轉離惑故以名不顛倒。離解故名不順知諸法空故名幻化

無三寶無圣人無六道如虛空故般若無知無見不行不緣不因不受不得一切照相故行道相斯行道相如虛空故法相如是何可有心得無心得　第四段明凡圣空。無三寶無圣人名圣空無六道名凡空。第五段明智空。文云波若無知波若名智慧。今言無知者絕于知相故言無知。不可定智慧審波若下諸句例然。無知無見忘于見知也。緣觀并寂故云不行不緣不受波若名故云不因不受。內證真如故云不得一切照相。諸法無所有故云斯行道相如虛空故。亦云無分別故同虛空。第四結法相如是。盡皆空者何可有心得無心得也。又云以離有相故不可有心得。以離無相故不可無心得

是以般若功德不可眾生中行而行不可五陰法中行而行不可境中行而行不可解中行而行是故般若不可思議而一切諸佛菩薩于中行故亦不可思議一切諸如來于幻化無住法中化亦不可思議　是以波若下大段第四明波若忘言離著就中有二。初依空起行第二嘆說。就起行中有四句。初明不可得眾生中行而行以生空無所有故。二不可得五陰中行而行以法空無所有故。三不可得境中行而行以境空無所有故。四不可得解中行以而行以知空無所有故。第二嘆說中有三。第一是故波若不可思議嘆十四波若。二出生三世諸佛不可思議。三知俗虛幻而能化益

善男子此功德藏假使無量恒河沙第十三灌頂開士說是功德百千億分中如王所說如海一渧我今略述分義功德有大利益一切眾生亦為過去來今無量諸如來之所述可三賢十圣贊嘆無量是月光王分義功德　善男子下大段第五狹量說中有二。一正狹量第二我今下嘆說利益。初就狹量中嘆月光所說功德如大海水。十地菩薩說如海一滴。又解不然月光所說如海一滴十地菩薩說如大海水。以是勝故經言灌頂開士說是功德百千億分中王所說如海一滴。不及十地菩薩說如大海。第二利益中有三。初我今下約釋迦所說以明月光說真能益眾生。二去來今下約三世佛述印可。三三賢下約四十賢圣嘆月光分義功德挍量竟

善男子是十四法門三世一切眾生一切三乘一切諸佛之所修習未來諸佛亦復如是若一切諸佛菩薩不由此門得薩婆若者無有是處何以故一切諸佛及菩薩無異路故是故一切諸善男子若有人聞諸忍法門信忍止忍堅忍善覺忍離達忍明慧忍炎慧忍勝慧忍法現忍遠達忍等覺忍慧光忍灌頂忍圓覺忍者　善男子是十四法門下大段第五。牒上所說結勸修學就中有三。第一明三世同修顯行要勝。第二若有人聞下嘆益勸修。第三時諸眾中有十億下明聞說獲益。就初顯行要勝中文有三。初正明三世同修同說。二若一切諸佛菩薩不由下明上同修同說所以。三何以故下傳釋上同修意以無異道故。若有人聞下第二嘆益勸修。就中有二。初更列十四忍名二是人超過下嘆經功能初列十四忍名。一信忍謂習種性二止忍謂性種性三堅忍謂道種性四善覺忍謂初地五離達忍謂二地六明慧忍謂三地七炎慧忍謂四地八勝慧忍謂五地九法現忍謂六地十遠達忍謂七地十一等覺忍謂八地十二慧光忍謂九地十三灌頂忍謂第十地十四圓覺忍謂佛地如來萬德

是人超過百劫千劫無量恒河沙生生苦難入此法門現身得報時諸眾中有十億同名虛空藏海菩薩歡喜法樂各各散華于虛空中變成無量華臺上有無量大眾說十四正行十八梵六欲天王亦散寶華各坐虛空臺上說十四正行受持讀誦解其義理無量諸鬼神現身修行般若波羅蜜　是人超過下第二明嘆經功能第二嘆益勸修訖。第三時諸下大眾聞法獲益散華供養文有三。初菩薩歡喜供養十四忍名十四正行。二十八梵天勸喜供養。三無量諸鬼神下明鬼神供養。略不明余眾供養。言十八梵者初禪有三謂一梵眾二梵輔三大梵。二禪有三一小光二無量光三光音。三禪有三一小凈二遍凈三無量凈。第四禪有九一福生二福愛三廣果此三天凡圣共住四無想天唯外道凡夫住。五無煩六無熱七善現八善可見九色究竟。此五唯那含等圣人住。唯第四禪有色地故云十八梵不說無色界。言鬼神現身修行者以其過去修敬故令得修行波若。以其毀戒故墮鬼中答第二問明利他行相竟

佛告大王汝先言云何眾生相可化若以幻化身見幻化者是菩薩真行化眾生眾生識初一念識異木石生得善生得惡惡為無量惡識本善為無量善識本　第三佛告大王汝先言下答前所化眾生問文有三。第一欲答故牒其問故云何眾生相可化。第二若以幻化下正答。第三時眾下明得益。就正答中有二。初就悟入以答亦名略答。亦名為無所得以答。文云若以幻化身見幻化者是菩薩真行化眾生者知身相本自不生。為化眾生故名幻化身。眾生本來不有而今言化者以不有而有故云見幻化也。知能化所化本來清凈故云真行化眾生也。眾生識初一念下第二廣答。亦云約出用答亦云約俗諦幻有答。文有五。初定是善惡心異木石。第二色名色蓋下出五陰名。第三蓋者下釋名廣解。第四大王下簡凡圣色粗細不同。第五眾生者下明一切法結屬世諦。初云眾生識初一念識異木石生得善生得惡惡為無量惡識本善為無量善識本乃至金剛菩薩者解者不同不能具出。今且依經以釋。涅槃經云如雪山藥如是一味隨其流處有種種味。其藥真味停留在山猶如滿月。合譬云一味者譬佛性。以煩惱故出種種味所謂地獄畜生等。今謂一味者即是無所得不二之真性也。復云如是一味隨其流處有種種味異者。依無所得真性起有所得妄想。即成無明煩惱起業成六道報也。又大品云諸法無所有如是有如是有。如無所有。是事不知名為無明。實相與無明住地本來無前后。但眾生于無所有中橫起憶想分別長流六道。變迷得解知煩惱本來是涅槃有何初后。故此經云初一念識支本識解性故異木石耳。文云生得善生得惡者緣善境界起于識善。此識善則從自性真實善正因所生。復緣善事而起此識則善也。若緣惡境界起于識惡此識惡則從無明熏習生因所生。復緣惡事而起此識則名惡也。惡為無量惡識本善為無量善識本者。此初一念善惡之識熏習之功各生無量善惡習果也

初一念金剛終一念于中生不可說不可說識成眾生色心是眾生根本色名色蓋心名識蓋想蓋受蓋行蓋蓋者陰覆為用身名積聚　初一念金剛終一念于中生不可說不可說識。此意于生死內既無明緣念念起生滅心也。故云不可說識此明成眾生因也。成眾生色心者辨果。文云眾生根本者結初一念識是成眾生本。又解初一念者此明相續之始。此乃無始為始。金剛終一念者若小乘分段終大乘變易終也。色名色蓋下第二略出五陰名。蓋者下第三釋名廣解。蓋者陰覆為用身名積聚假名之身為五陰所成故云積聚

大王此一色法生無量色眼所得為色耳所得為聲鼻所得為香舌所得為味身所得為觸堅持名地水名潤火名熱輕動名風生五識處名根如是一色一心有不可思議色心　此一色法生無量色者依成實十四種色為色陰。陰蓋眾生不能得出離生死。初明五塵色次明四大色次明五根色。文相甚顯。如是一色下總結色心有不可思議色心

大王凡夫六識粗故得假名青黃方圓等無量假色法圣人六識凈故得實法色香味觸一切實色法眾生者世諦之名也若有若無但生眾生憶念名為世諦　大王凡夫六識下第四簡凡圣色粗細分別。凡夫六識總相聚法故言得假名上青黃。圣人分別四微等故言得實。又云圣人緣法界六識得真實法也。眾生者世諦之名下第五明眾生一切法屬世諦。文有三初總標一切屬世諦。第二相續假下明三假屬世諦。第三大王下明諸佛賢圣稱境而知皆如幻有結屬世諦。前總中有二。初明一切法皆如空花悉屬世諦。二無佛出世前下明立因緣名字。就前有二。初明眾生若有若無皆如幻化名為因

世諦假誑幻化故有乃至六道幻化眾生見幻化幻化見幻化婆羅門剎利毗舍首陀神我等色心名為幻諦幻諦法無佛出世前無名字無義名幻法幻化無名字無體相無三界名字無善惡果報六道名字　假誑幻化故有乃至六道亦如幻化名為無果。以眾生虛妄憶想為假誑所成故有人天六道之名。若達此妄本來不有故云幻化見幻化也。二婆羅門下明貴賤皆如幻化悉入世諦。又解前明凡夫取假色為實。次幻化見幻化下明圣人知假色是虛。此文應言幻師見幻而言眾生者此是佛眾生也。第二立因緣名字中有二初明無佛出世無一切因緣名字

大王是故諸佛出現于世為眾生故說作三界六道名字是名無量名字如空法四大法心法色法相續假法非一非異一亦不續異亦不續非一非異故名續諦　二大王下明佛出世為眾生立一切世界六道無量種種色心等名字。可知第二明三假屬世諦。一相續假者與成實師異。若見諸法是一是常見。若見諸法念念異是斷見。離此二見知前法生后后法。法次第生法此明因緣續義。故文云一亦不續異亦不續。絕于前后故故不相續也

相待假法一切名相待亦名不定相待如五色等法有無一切等法一切法皆緣成假成眾生俱時因果異時因果三世善惡一切幻化是幻諦眾生　相待假者有二。亦名別待亦名通待。如長短老少好惡名為別待。如長待不長一切萬物皆不定。不長外隨待一物故云不定亦名通待。緣成假者即因成假四塵成四大。四大成五根五根成眾生故緣成。文云五色者云五根為五色。亦云青黃赤白雜色為五色。文云俱時因果現在五果三因名俱時因果異時因果者過去二因望現在五果名異時。又云俱時因是緣因異時因是生因。若約外法梁椽成舍名俱時。十二時成日名異時因果

大王若菩薩如上所見眾生幻化皆以假誑如空中華十住菩薩諸佛五眼如幻諦而見菩薩化眾生為若此時諸有無量天子及諸大眾得伏忍者得空無生忍乃至一地十地不可思議德行　第三大王下明諸佛菩薩五眼亦名世諦。文云若菩薩如上所見眾生幻化。如空中花眾生本來無所有。以虛妄而有譬如空花。諸佛五眼如幻諦而見如境而知如理而知照緣觀并[穴/(俱-≡+＝)]故云為若此也。時諸有無量下答問中大段第三聞法獲益。初諸天子下明得道人。伏忍下明得益差別地前三賢名伏忍。空忍者四地已上順無相空。以七地已上名無生忍。初三地信忍略不說之。初地名一地至法云名十地。廣大如虛空名不可思議德行也

　　仁王護國般若波羅蜜經二諦品第四

此品所以而來者。上觀空教化明實智方便皆空不二。亦可了護因護果畢竟無差。起如幻化以化眾生。化不孤起必有所觀境界教。境界教是何。所謂二諦。二諦者真俗非一名為二。即不虛名諦故云二諦品。二諦之義佛法大宗。若欲委論境之與教諸解非一不能具述。今言二諦者以因緣空有為世諦。因緣有空為真諦。至論諸法本來不二為因緣故說言二耳。就此中一品有三番問答。論辨二諦不二即為三別。第一問答正辨二諦不二。第二問答明說法不二。第三問答正辨法門不二。就前問答中有二。初問后答。就初問中有三一問二難三結問。正辨二諦有無。文言第一義諦中有世諦不此正是問也

爾時波斯匿王白佛言第一義諦中有世諦不若言無者智不應二若言有者智不應一一二之義其事云何　若言無者智不應二方便智實智。若言有者圣人智不應一。若論其理不一不二。若定為一凡夫見俗而應見真。若定有者智不應一此正難也。一二之義其事云何此正結問也。但一二之言既難所以月光有問。故言一二之其事云何

佛告大王汝于過去七佛已問一義二義汝今無聽我今無說無聽無說即為一義二義故諦聽諦聽善思念之如法修行七佛偈如是　佛告下第二佛答也。就答中有三初長行嘆問二引七佛偈為證第三大王下長行正報其難。初長行嘆問有三。初嘆問二略示義宗三誡敕。初嘆問出王本行愿。先已于過去論一二義竟。今何故更問此事。汝今下第二略示義宗。汝今無聽我今無說者。如幻無所說何須汝聞故言無聽。聽者如幻人無所聽何須我說。如是無聽無說而不防聽說宛然。一二之義亦爾。故凈名云夫說法者無說聽法者無聞。若心存聽說即是二見豈得與此經相應。諦聽諦聽下第三誡敕勸修。依三慧而修行方能達解一二之義也。諦聽諦聽者即是聞慧。善思念之即是思慧。如法修行即是修慧。第二引七佛偈有八行半分為四別。第一三偈約因緣空有以明二諦不二。第二有三行約情解見一二以明二諦不二。第三有兩行就譬以明二諦不二。第四半行結勸屬人。初三偈即為三別。初偈標因緣空有二諦章門。次偈解釋。第三偈結初偈上半約有空以明真諦。下半偈約空有以明世諦

無相第一義無自無他作因緣本自有無自無他作法性本無性第一義空如諸有本有法三假集假有無無諦實無寂滅第一空諸法因緣有有無義如是　無相第一義者此辨真諦也。如來說法前后不同先說世諦后明真諦。此明從淺入深。自有先說真諦后明俗諦此明宗歸有本。無相者實相之理絕于有無名為無相。物莫能測名第一仲[阜*責]所以名之為義。無自無他作者本來無相豈是今無。既言本無相何忽有造作。故云無自無他作。依如西域九十五種外道以四作往收義無不盡。故涅槃云非自作非他之所作亦非共作非無因作。是故勝出諸外道。此經只有二種存略故耳。因緣本自有者明因緣空有為世諦。因緣本自有豈是今有。既言本有故言無自無他作。故大智論云十二因緣是誰所作。佛言非佛作非菩薩作(乃至)非一切圣人所作。故云無自無他作也。法性下一偈為二。上半釋前上半下半釋前下半。法性本無性者即是前無相第一義。諸法實相名為法性。法性以無性為法性。此是對性說無性。若無有性亦無無性。第一義空如者即是第一義空。以無依無得故名空如。諸有本有法者釋前因緣本自有。三假集假有者此明無體藉他故有也。第三偈無無諦實無還結前無相第一義。寂滅第一空結無自無他作。諸法因緣有結前因緣本自有。有無義如是總結前十一句也。有者結前三偈下半。明有。無者結前三偈上半明無。故云有無義如是也。又釋無無諦實無者二無遣二實。故云無無諦實無。寂滅第一空者有自體本無故云寂滅第一空。一切有為法皆依六因四緣生。故言諸法因緣有。又解無無諦實無者一無去于上諸有一無去于上無故云無無也。諦實無智照如實智。故云諦實無。寂滅第一空者寂滅法中最精絕四句離百非。不同二乘斷空故云第一空。諸法因緣有有無義如是者總結上也。又解無無者一無無世諦一無無真諦也

有無本自二譬如牛二角照解見無二二諦常不即解心見不二求二不可得非謂二諦一非二何可得于解常自一于諦常自二通達此無二真入第一義　有無本自二下第二有三偈。就一異約情解以辨二諦不二。初偈略明一二第二偈解釋第三偈結嘆。初偈為二上半約二情明二諦。下半約觀解明不二。上半初句法說次句譬說。有無本自二者有即非無無即非有故言本自二。何以得知有無。下句譬云如似牛二角。二角相別似于有無義不相即。同在一頭似有無體一。照解見不二下下半約觀解。佛菩薩心內達照諸法畢竟清凈何曾二不二。為對于二故云照解見不二。有人云見不二即是一此是一異之見豈是照解。二諦常不即者還約二情故云不即。第二偈約達解之心以釋前偈于緣見一二。解心見不二者釋前偈上句。前即于緣見有無。今辨了悟此有無之二。于解即不二。求二不可得者釋第二句譬說。但迷故說二譬之二角。變迷成解此二本來不二。求二畢竟無從故云不可得。非謂二諦一者釋前下半初句照解見無二。本對二說無二其二既無豈得存一。故云非謂二諦一。以此而推無二豈得還同一見。非二何可得者一既不可得何況二耶。第三行結嘆上半結前。于解常自一者結前解心見不二。此一對二說一莫作一解。于諦常自二者結前有無本自二。又解于解常自一者二諦體一。于諦常自二者結其義異。通達此無二者下半嘆益明內外并[穴/(俱-≡+＝)]。有無雙寂無依無得平等清凈。故云通達此無二真入第一義

世諦幻化起譬如虛空華如影三手無因緣故誑有幻化見幻化眾生名幻諦幻師見幻法諦實則皆無名為諸佛觀菩薩觀亦然　世諦幻化起下第三有兩偈。約譬明二諦為二。初一行半明世諦人法同于幻化。后幻師下半行約譬明真諦。世諦幻化起譬如虛空華者明世諦虛誑不實喻若空華但誑肉眼妄見為有。如浮云電如風送火譬如空華無所有。如影三手無因緣故誑有者此是無因緣。但有虛假之名而無其實也。幻化見幻化者眾生體是其幻。復染幻塵名幻見幻也。眾生名幻諦者世諦也。上明法幻今明人化也。幻師見幻法者下半明真諦。諸佛菩薩譬幻師三界虛妄是幻法。諦實則皆無者迷故見有。變迷實照則知皆無。對有說無有息無消緣觀俱寂也。名為諸佛觀下第四半偈舉觀結屬人。初句就果人知于二諦故云名為諸佛觀。第二句就因人知于二諦故云菩薩觀亦然也

大王菩薩摩訶薩于第一義中常照二諦化眾生佛及眾生一而無二何以故以眾生空故得置菩提空以菩提空故得置眾生空以一切法空故空空何以故般若無相二諦虛空般若空于無明乃至薩婆若無自相無他相故　大王下第三正釋其所難明二諦不二。于中有三初舉果對因以明二諦不二。第二五眼下偏就果以釋不二。第三菩薩未成佛下雙結因果以釋不二。就初舉果對因中有二。初約菩薩能化見不二照凡夫二乘所見二諦。佛及下廣明所化眾生及法悉空不二。初能化文云菩薩于第一義中常照二諦化眾生者。于中道一實諦內常照空有二諦化眾生。所言常照二諦者即大悲般若化眾生以波若。故在生死而不著則異于凡夫。以大悲故不住涅槃異于二乘。不舍生死異于二乘。不舍涅槃異于凡夫。故言常照二諦化眾生。舊云第一義不說俗是何言哉。佛及下二廣明所化眾生及法悉空不二。就中有二初明生空后辨法空。生空文言佛及眾生一而無二者。佛及眾生本來寂滅同無所得故云一而無二。虛妄分別見眾生為因地佛為果地。達觀之上體知佛及眾生本來寂滅。故云一而無二。此無二者是因緣假名對破二見言一二息一消。一藥病俱遣亦是遣無遣有。何以故下釋以眾生空故得置菩提空眾生與菩提同無所得。眾生如與菩薩如無異故言置。非是兩物相置也。次明法空文言以一切法空故空空。一切法空者總標諸法空也。法門無量不可具出。今總標一切攝無盡故云一切法空故。為眾生無始已來滯有情深今借空智以遣有。復滯于空今以空治空故名空空。故智論十八空中破內空外空內外空竟。次明空空以空治前三種空。故云空空。又解一空空于智一空空二諦法也。何以故下釋二空。文言般若無相者釋其智空。以智無生相名之為空。文言二諦虛空者釋其二諦法空。以一切畢竟清凈故言虛空。文言波若空于無明者。因緣之法本性自空不須智推然后明空。但眾生虛妄不知故復假智照得空。故涅槃云諸法雖空要因菩薩修空見空也。乃至薩波若無自相無他相者。內盡于觀名為無自。外清諸緣名為無他也

五眼成就時見無所見行亦不受不行亦不受非行非不行亦不受乃至一切法亦不受菩薩未成佛時以菩提為煩惱菩薩成佛時以煩惱為菩提何以故于第一義而不二故諸佛如來乃至一切法如故　五眼下第二偏就果地以明能見所見不二。文言見無所見者此見是無見之見。言無所見者諸法本來清凈何所見耶。而言見者隨俗故無過。法華明佛眼見六道眾生。大品明五眼不見眾生。法華即無見之見大品即見之無見。此經舉所見之非無以顯能見非有。行亦不受者大品無受三昧具有五句。此中正有四句。若將乃至一切亦不受即是第五句。行亦不受者大智論云行亦不受者治其有見。不行亦不受者除其無見。說無為治有非謂有此無。說有以除無非謂有此有。談無未曾無說有未曾有。對治因緣故有此說。欲使兩見之徒俱詣正觀夷有無均生滅亡道俗泯二際故云行不行等皆不受。亦不受有亦不同無無二過故。非行非不行者有因尚不得何況無因。一切法亦不受者依大智論即是不受亦不受也。菩薩未成佛下第三雙結因果不二。文言菩薩未成佛時以菩提為煩惱者。譬如結巾為[少/兔]解者見巾妄者見[少/兔]。亦如病者食甜為苦病差以向苦為甜。更無別異法由妄故見不生死為生死。煩惱亦爾。迷故菩提即是煩惱。悟之煩惱即是菩提迷故。則四方易位悟也則廓爾無遺。何以故下釋上煩惱即菩提。于第一義而不二者煩惱與菩提同無所有云不二。諸佛乃至一切法皆絕心行故稱為如。第一問答竟

白佛言云何十方諸如來一切菩薩不離文字而行諸法相大王法輪者法本如重誦如受記如不誦偈如無問而自說如戒經如譬喻如法界如本事如方廣如未曾有如論義如是名味句音聲果文字記句一切如若取文字者不行空也　二白佛言下第二問答明說法不二。有二。初問后答。就初問中有二意。初問意言。云何上說菩薩于第一義諦中。常照二諦化眾生。第一義諦中。有何所化而言佛菩薩常說十二部經化眾生。不離文字而得解脫。文字即寂。若為行諸法相云何第一義中化眾生。二遠取上問前空品明護佛果護十地第一義中無能護所護。云何護佛果護十地化眾生也。第二答中有四初明所說十二部經如。第二大王如如下明三種佛性。若菩薩下第三出修之方法。大王若菩薩護佛下第四結。就初有二前約十二部經明二諦教如。是名味句下次勸依文字取如莫取名字。十二部經者法輪即法本如。西土名修多羅此名法本。謂詮理之本亦可與十二部經為本。言法本如者明諸法本來是如。如者不一不二之異名。非但真諦是如只世諦亦如。今文正爾。以隨俗方便故名世諦。即此世諦體本來不可得名之為如。余十一部例然。不同舊說法本是世諦如是真諦。此是真俗二見耳豈是約二諦以明如。重誦如者此間語梵本名祇夜。以偈重誦前長行中義。受記如者此間語外國名和伽羅那。以記說未來世得佛果故。成實論明解義經以其問答解釋明因得果故。不頌偈如者此間語梵本名伽陀。以泛爾偈說不頌長行故。無問而自說如者此間語西土名優陀那。以不待請說故。戒經如者此間語梵本名尼陀那。此是因緣經以因事制戒故。譬喻如者外國名阿波陀那以藉事說法故。法界如者西土名伊帝曰多伽。此間應云本事。佛說法界畔亦云以說過去十八界事故。本事如者外國名阇陀伽此間名本生經。以說自身本生事故。前本事經說自他十八界故。方廣如者外國名毗佛略。以說法空方廣理故。未曾有如者外國名阿浮陀達摩。以說神通變化事故。論議如者外國名憂婆提舍以問答辨理故。是名味句下大段第二明依文字取如不取名字也。就中有五一名味句是應說。二音聲是正說。音聲者一胸二喉三咽四舌根五齒六唇七鼻八頂。由此動方有音聲說也。三果報是能說。四一切如即是所說依此說實無法可說。故金剛波若云無法可說是名說法。五若取文字者舉失顯得。以執文字作解不達文字性離故名不行空也

大王如如文字修諸佛智母一切眾生性根本智母即為薩婆若體諸佛未成佛以當佛為智母未得為性已得薩婆若三乘般若不生不滅自性常住一切眾生以此為覺性故　大王如如文字下答問中第二明三種佛性。初現常佛性二當常佛性三了因佛性。佛性非當現而約緣當現不同。故有三種之說。若無依無得隨緣說者無過。若執當現是定實者即成諍論。初現常文言如如文字修諸佛智母一切眾生性根本智母即為薩婆若體者。以前聞十二部經如故知文字即是如。如即是波若。波若為佛母。故云智母。言一切眾生性根本智母者知眾生性不可得即如。故云即為薩婆若體。達解眾生與薩婆若不一不二。何當何現破當故說現耳。諸佛未成佛下第二明當果佛性。何以得知。文云諸佛未成佛當佛以為智母未得為性。故知當有非現有。現有者有隱性當無者無當性。故知顯故名當隱故名現。論其實性體絕諸非當非現現以因緣故說當說現耳。已得下第三明了因佛性。明三乘波若了出不生不滅。以得波若正觀體知生者不生滅者不滅。故云自性常住。一切眾生虛妄因緣輪回六趣。體知虛妄無從即是不生不滅。故云以此自性常住為覺性也

若菩薩無受無文字離文字非非文字修無修為修文字者得般若真性般若波羅蜜大王若菩薩護佛護化眾生護十地行為若此　若菩薩下答問中第三出修之方法有二。初出修方法文言無受無文字離文字非非文字修。無修為修文字者者。以知文字性離心無所依。文理并[穴/俱]修不修俱寂。故云非非文字修文字也。二為修文字者下明體知上修之方法。體知波若修故得名性波若。以無得為得實無所得也。大王若菩薩護佛果下答問中第四結上護化眾生護十地行能護所護亦同修之方法也。護佛者護果。護十地行者護因。護化眾生者利他行也

白佛言無量品眾生根亦無量行亦無量法門為一為二為無最耶大王一切法觀門非一非二乃至無量一切法亦非有相非非無相若菩薩見眾生見一見二即不見一不見二一二者第一義諦也　白佛言無量品眾生下第三問答明法門不二。就中有二初問次答。初月光舉所化眾生。無量品明其人別。根亦無量明其根別。行亦無量明其行別。此三既異未知能化法門為一為二為無量也。大王一切法觀門下第二佛答中有三。第一正答法門不二。大王七佛說下第二嘆教勸修明經功德。大王此經下第三定經名字勸令受持。就初正答法門不二中有四。初正答前問明法門不二。從若菩薩下二舉非顯是以釋前問。從大王若有若無下第三明諸諦教門攝一切法皆歸于空。從眾生品品下第四結酬前問。初正答問中文云大王一切法觀門下答前三句。非一答初問。非二答前第二問。乃至無量答第三問。應云非無量而言乃至無量者。欲顯非無量之無量。一二義既非無量亦爾互文現意耳。一切法亦非有相下重舉絕四句釋前一切法觀門。經家存略直標破有無二句余句可知。亦非有相者破有相。非非無相者即是第四句。破非無相故言非非無相。有人言非非者是誤。應云非無相此是不識經耳。第二若菩薩下舉非顯。是先舉非文云若菩薩見眾生者即著我人也。見一見二者即同僧佉衛世師一異之見也。次明顯是文云一二者第一義諦也。以知正因緣之一二畢竟清凈無依無得。知此一二相寂滅故云第一義諦也

大王若有若無者即世諦也以三諦攝一切法空諦色諦心諦故我說一切法不出三諦我人知見五受陰空乃至一切法空眾生品品根行不同故非一非二法門　第三大王下明諸諦空中有三。初明世諦次明三諦攝法三明世諦終歸空也。初世諦文云若有若無者。此意明凡夫定執有無故名世諦也。次明三諦攝法文云一切法空諦者。三藏師云諸法本性為空諦也。凡夫色粗顯據色為端名為色諦。三乘人修道無漏心名為心諦。若義論生死涅槃各有三諦。生死三者天人四大色是色諦。八識心是心諦。于生死上無涅槃是空諦。涅槃三者天人真實色是色諦。二真實心名心諦。無生死四顛倒名空諦也。教雖說三理非三也。我人知見下第三明世諦還歸于空。眾生品品下第四總結酬上問。眾生品品者酬前無量品眾生。根者酬上根亦無量。行者酬上行亦無量。非一非二法門者酬上能化法門為一為二為無量

大王七佛說摩訶般若波羅蜜我今說般若波羅蜜無二無別汝等大眾受持讀誦解說是經功德有無量不可說不可說諸佛一一佛教化無量不可說眾生一一眾生皆得成佛是佛復教化無量不可說眾生皆得成佛　大王七佛下答中第二段嘆教勸修明經功德。文有六別。初明諸佛道同。汝等下第二勸持。有無量下第三別列三番佛。是上三佛下第四總牒上三佛明說波若分教多少。況復下第五校量時諸下第六聞法獲益。第一諸佛道同文云七佛所說我今說波若無二無別者通釋釋迦為七佛。明已所說同于六佛顯法真正。同無所得故無二無別。第二勸持文云汝等大眾受持。大智論解受持云。聞而奉行為受久久不失為持。故云受持。讀誦解義可解。第三舉三番佛化眾生。從無量不可說諸佛是第一。二從一一佛教化無量不可說眾生一一眾生皆得成佛已來為第二番佛。從是佛復教化無量不可說眾生下第三番佛也

是上三佛說般若波羅蜜經八百萬億偈于一偈中復分為千分于一分中說一分句義不可窮盡況復于此經中起一念信是諸眾生超百劫千劫十地等功德何況受持讀誦解說者功德即十方諸佛等無有異當知是人即是如來得佛不久時諸大眾聞說是經十億人得三空忍百萬億人得大空忍十地性　第四是上三佛下總牒上三種多佛。一一佛各說八百萬億偈。顯所說既廣今分教少多有三句。初分經作八百萬億偈。二于一偈中分為千分。三于一分中說一分句義不可窮盡。第五況復下況信校量。文言一念信超十地者。一念無所得波若信。勝有所得百千劫修行十地功德也。文云諸佛等無有異當知是人即是如來得佛不久者。佛非當非現破當故云即是如來。破現故云得佛不久。豈可執當現等當以為諍論耶。第六時諸大眾下聞法獲益。文云十億人得三空忍者。謂空無相無作也。言大空忍者在十地內本智證如名大空忍。亦云無所得空故云大空忍。言十地性者在初地已上圣種性也

大王此經名為仁王問般若波羅蜜經汝等受持般若波羅蜜經是經復有無量功德名為護國土功德亦名一切國王法藥服行無不大用護舍宅功德亦護一切眾生身即此般若波羅蜜是護國土如城塹墻壁刀劍鉾楯汝應受持般若波羅蜜亦復如是　大王下答問內第三段定經名字勸持文有三。初總列經名勸人受持。復有無量下第二顯經功能。從汝應下第三結勸受持。第一列名內云此經名仁王問波若者。此經有二名若從能請人為名名為仁王問經。二從功能立目名護國經。道理通護一切衰惱等事。但護國為宗故偏名護國也。第二顯經功能令人樂持。云復有無量功德者總顯功德廣多。下別顯功能有四。初護國亦護王身二明護舍亦護人身。三即此下結波若是護國四如城下喻顯護國。城塹如戒城高顯譬大乘。塹在城下外而復小譬小乘。皆有防非止惡義。墻壁如定安身之用。墻廣譬大乘壁小譬小乘。刀劍如智慧鉾楯如戒定。第三汝應下結勸受持也

仁王般若經疏卷中四終仁王般若經疏卷下五

　　　　胡吉藏撰


　　仁王護國般若波羅蜜經護國品第五

正說六品中上來三品明能護般若辨經力用。生菩薩二利能護佛因果。及知四生相寂了語因果本來不二。得出世利益已竟于前。今此一品明所護國土辨世間利益。上空品初十六國王意欲問護國土法用。佛先答為諸菩薩說護佛果十地行因緣。上來三品諸說觀門明能護般若因而生解。內德既圓外化復顯。經之威力使國無災民主獲安故名為護。所護是何題名為國。國者王化封疆名之為國。盛辨此義因以標名故云護國品。問何故弘此經能護國土。答其意眾多今略明三義故能護國土。一者般若是佛母能生諸佛。今弘宣般若稱可佛心為佛神通之所擁護。能使七難不生萬民安樂。二者大乘經是菩薩所學。由講此經十方菩薩云集此土聽受大乘。以菩薩神通大故能令七難不起。三者此大乘經是十方護法天龍鬼神等之所愛敬。由講此經天龍神等悉來聽法。擁護國土能除七難災障不起故能護國也。此品分為五別初明護國行法。大王昔日下第二引昔顯今明益非虛。大王十六大國下第三勸物修行。爾時釋迦下第四得益。吾今下第五結。就第一段中復有四別。初明護國行法。二大王國土亂時下明七難正壞國土以為所護。三從不但護國已下明護余臣庶等亦名護福。四從不但護福亦護眾難下明護余人八難。就初護國行法中又分為三。初敕聽許說二當國土欲下明須護時節。三當請百佛下正明護國行法

爾時佛告大王汝等善聽吾今正說護國土法用汝當受持般若波羅蜜當國土欲亂破壞劫燒賊來破國時當請百佛像百菩薩像百羅漢像百比丘眾四大眾七眾共聽是經請百法師講般若波羅蜜百師子吼高座前燃百燈燒百和香百種色華以用供養三寶三衣什物供養法師小飯中食亦復以時　初文云告大王者誡聽也。吾今者許為正說。汝當受持下勸王修行也。始是答上空品中問護國土因緣。二明須護時節。文云當國土欲亂者明七難將起壞國惱民。故國王修德攘災令萬民安樂。文云劫燒未必劫燒也。言賊者有二。一外劫盜禽獸。二內所作諸煩惱賊。既有二護亦有二。一外即百部鬼神二內所謂功德智慧。若內若外皆是諸佛菩薩神力也。三明行法中又分為四別。初從請百佛下列七種福田明福田闊大。二從百師子下標列六種供養之具明供養事。三從大王一日二時下第三教其說法儀式。四從百部鬼神下明諸善神王聞經歡喜擁護國土。初明七種福田一者。百佛二百菩薩三百羅漢。此等就入涅槃后故但請像。以其末世七難急故。若就佛在世時亦請佛菩薩羅漢等身。四百比丘眾五四大眾。一比丘二比丘尼三優婆塞四優婆夷。六七眾前四大眾外更加式叉摩尼沙彌沙彌尼為七也。七請百法師。法師等七種何故皆百。略舉圓數以應百部鬼神也。二明六種供養具中一百師子坐。以佛及法師坐此座上說妙法名師子座。二燃百燈三百和香四百種色華五三衣什物。什物者三衣．缽．坐具．剃刀．褐子．烏子．刀子．漉水袋．缽袋．針筒。六小飯中食。用此六種供養三寶。百高座者以有百法師故。燈香華各有百者以供養百佛等故。三明說法儀式

時大王一日二時講讀此經汝國土中有百部鬼神是一一部復有百部樂聞是經此諸鬼神護汝國土　文云一日二時講者午前午后也。四明善神護國土。文云百部鬼神者三藏師云出金銀仙人義經。此經外國不來。此仙人領諸鬼神鬼神根本有十部。一一部各有十部故云百部也。根本十者一大神能化作諸神。二童子神摩醯首羅兒。犯仙人。仙人法不殺小兒。故仙人記年十六成大仙必死。此言不可勉。摩醯力住此兒恒年十四。以小兒為部黨害世間小兒。若年十五此兒不復害。三母神童子乳母也。四梵神摩醯首羅。面上三目有一切智。若失物咒小兒面更生一目直往取物得物還失目。五象頭神好障礙他一切善惡事愿令不成就。六天龍神多貪嗔。七羅羅神好犯人天有善惡二健兒。八沙神食肉薄福身如沙土。九夜叉神有大神通。十羅剎神翻名極難。言百部者是鬼神王也。一一部復有百部鬼神者是前神王眷族也。是諸鬼神皆欲得人行般若。若不弘宣好為損害。由國內講此經諸鬼神等為聞法故悉來護國令無七難。由無七難得講得聽。故云樂聞此經也。明行法竟

大王國土亂時先鬼神亂鬼神亂故萬民亂賊來劫國百姓亡喪臣君大子王子王王子百官共生是非天地怪異二十八宿星道日月失時失度多有賊起大王若火難水難風難一切諸難亦應講讀此經法用如上說　第二明七難正壞國土。七難者一鬼神難二賊難三臣君太子百官難四二十八宿難。大王下三災合前為七難。此意由國無三寶復不講讀大乘。鬼神等無聞正法故惡心滋多惱亂萬民。萬民復亂及以衰死故外賊來侵國耳。又百部鬼神樂聞正法由其國中不講經故諸鬼神嗔忿故起七難惱亂國。二十八宿者角亢弖房心尾箕是東方宿也。斗牛女虛危室壁是北方宿也。奎婁胃昂畢觜參是西方宿也。井鬼柳星張翼軫是南方宿也。一方有七四七二十八宿也。失度者于上度數錯亂故曰失度也。日月失度者天有三百六十五度四分度之一。日一日行一度一歲一周天月一日行十三度十九分之七。行一月一周天。又天道日月所行乃有無量。大判有三道。謂冬至之日行于南道。夏至日行于北道。奉秋二分行于中道。護難法用同上故云如上說也

大王不但護國亦有護福求富貴官位七寶如意行來求男女求慧解名聞求六天果報人中九品果樂亦講讀此經法用如上說　大王不但護國下第三明護臣庶等法用。有九種福一富二貴官位三七寶如意四行來安穩五男女六慧解七名聞八六天果九人中九品果也。九品者九品人上中下各有三品三三合九種。上品上中下者上品道種性金輪王中品性種性銀輪王下品習種性銅輪王。中品上中下者上品鐵輪王中品粟散王下品小國王。下品上中下者上品剎利大姓中品波羅門大姓下品居士大家等

大王不但護福亦護眾難若疾病苦難杻械枷鎖撿系其身破四重禁作五逆因作八難罪行六道事一切無量苦難亦講讀此經法用如上說　大王不但護福亦護眾難下第四明護難。難有八一疾病苦難二杻難三械難四枷難五鎖難六撿系七四重五篇等是。八五逆等是五逆殺父殺母殺真人羅漢出佛身血破和合僧此八難。又八者三途難即三。四佛前佛后難五邊地難六聾盲喑啞難七世智辨聰難八長壽天難。第一大段明護國行法竟

大王昔日有王釋提桓因為頂生王來上天上欲滅其國時帝釋天王即如七佛法用敷百高座請百法師講說般若波羅蜜頂生即退如滅罪經中說　大王昔日下第二大段引昔類今。就中有二。初引帝釋王證成波若能護國土。如涅槃經引出其事也。二從天羅國下引普明證波若能護身命。如十王經中說五千國王集。引此為證也。就初引天王中有四。一舉頂生王領奪天國二明帝釋護國行法。三頂生即退下明頂生退散四如滅罪經下引經證成。此應名涅槃經為滅罪經阇王中說也

大王昔有天羅國王有一太子欲登王位一名斑足太子為外道羅陀師受教應取千王頭以祭冢神自登其位已得九百九十九王少一王即北行萬里即得一王名曰普明王其普明王白斑足王言愿聽一日飯食沙門頂禮三寶其斑足王許之一日時普明王即依過去七佛法請百法師敷百高座一日二時講說般若波羅蜜八千億偈竟其第一法師為普明王而說偈言　大王昔有天羅下第二引普明王為證。文有三一明難事。二從普明王白斑足下明依經修福明護國行法。三爾時法師下聞法悟解。第一難事者斑足欲破諸國取千王頭祭冢神文相顯可解。第二明行法中文別有三。初明普明乞一日暇斑足即許。二時普明下請法師說法。三其第一法師下就彼一人明說四非常偈。前二分文相顯可知。就說偈中有八偈為四。初兩偈說無常次兩偈說苦。次兩偈說空次兩偈說無我

劫燒終訖乾坤洞燃須彌巨海都為灰揚天龍福盡于中雕喪二儀尚殞國有何常　乾坤洞然者如造天地。本起經說天地壽二百萬劫壽盡為劫火燒盡。七日凝住過七日天下洞然。劫火去上至欲界第六天一劫火盡。他方大龍王雨水滅火上至第十梵天盡色界。復有一劫旋藍風從他方來吹此天雨水。波蕩至上無色界。復有劫水盡吹水波即作山川。天地初成未有日月星宿。諸天飛來日月國土始有也。就初兩偈中初二句就天地。次兩句約山海次兩句就天龍次一句就陰陽。二儀者一陰二陽此之二種能生能成名為二儀。言尚殞者明此陰陽雖復生長而念念雕喪故是無常。下一句結無常。無常多種今略出五種。一滅無常舍現報二壞無常和合破散。三轉變無常色等變為異四集相無常無實生滅也。五自性無常有為之法平等不住也。次兩偈明苦即明八苦

生老病死輪轉無際事與愿違憂悲為害欲深禍重瘡疣無外三界皆苦國有何賴　生等者即生苦老苦病苦死苦輪轉無際者輪回即是行苦。事與愿違者即是求不得苦亦名愛別離苦。憂悲即是壞苦。欲深禍重者論云如大海水無邊亦無底。能召重苦故云禍重也。瘡疣無外者貪欲內心生故。瘡疣即身自有故云無外。三界皆苦者明苦實樂虛。國有何賴者明依報皆苦也。苦位有四一欲界不凈故苦二色界退墮故苦。三無色界不安故苦四二乘不一向寂靜故苦。次兩偈明空

有本自無因緣成諸盛者必衰實者必虛眾生蠢蠢都如幻居聲響俱空國土亦如　文云有本自無者明自性本來空也。因緣成諸者明因緣空也。因緣之法由若空華。但有假名而無其實也。正觀云因緣生法即是空也。盛者必衰者此是始終空也。眾生虛妄橫計為有。諦實而觀始終皆不可得也。實者必虛者眾生計我為實。實相刀切身無常即壞。即是實者必虛也。眾生蠢蠢都如幻居者明生空也。聲響俱空者明相空。響但有相貌無實故云相空。聞響者是耳根壞顛倒聽。例如空華旋火輪等。次兩偈明無我初句就心明無我。心非形相故言無形也

識神無形假乘四蛇無眼保養以為樂車形無常主神無常家形神尚離豈有國耶　假乘四蛇者約色明無我四蛇譬四大也。無眼保養以為樂車者此二句約情明無我。以凡夫無慧眼保玩此身以為樂車。如似無目之象但求食味。樂五陰之車也。不達無我保養四大謂為有我。不知此身假合而有似眾木成車。橫計輕苦謂之為樂名為樂車。形者四大也。神者識神也。形神尚離正明無我。豈有國耶者舉類顯國空也

爾時法師說此偈已時普明王眷屬得法眼空王自證得虛空等定聞法悟解還至天羅國斑足王所　第三聞法悟解有二。初明自行次明化他。自行有二一眷族得解二普明自證虛空等定。次明化他有五

眾中即告九百九十九王言就命時到人人皆應誦過去七佛仁王問般若波羅蜜經中偈句時斑足王問諸王言皆誦何法時普明王即以上偈答王王聞是法得空三昧九百九十九王亦聞法已皆證三空門定時斑足王極大歡喜告諸王言我為外道邪師所誤非君等過汝可還本國各各請法師講說般若波羅蜜名味句時斑足王以國付弟出家為道證無生法忍如十王地中說五千國王常誦是經現世生報　即告九百下一明化余王。時斑足問諸王下二明斑足與諸王同聞法獲益。即告諸王下三明悉放諸王各還本國皆弘此經。以國付弟下四明斑足出家進行得無生忍。五千下第五明五千王得益第二引證訖

大王十六大國王修護國之法法應如是汝當受持天上人中六道眾生皆應受持七佛名味句未來世中復有無量小國王欲護國土亦復爾者應請法師說般若波羅蜜經名味句　大王十六大國下品中大段。第三勸持有三。初勸十六國王受持。二天上人中下勸六道眾生受持。三無量小國王下勸諸小國王受持第三勸持訖

爾時釋迦牟尼佛說此般若波羅蜜時眾中五百億人得入初地復有六欲諸天子八十萬人得性空地復有十八梵得無生法忍得無生法樂忍復有先已學菩薩者證一地二地三地乃至十地復有八部阿須輪王得十三昧門得二三昧門得轉鬼身天上正受在此曾者皆得自性信乃至無量空信吾今略說天等功德不可具盡　爾時釋迦牟尼下品中大段第四。明得益有六種得益不同。初五百億人得初地。二六欲天八十萬人得性空地在四地已上。三十八梵天得無生忍及法樂忍在七地以上。四復有先已學菩薩明初地乃至十地。五八部神王得十三昧者十一切入也。得二三昧者八勝處八背舍也。或云一空二無相也。又轉鬼神身得天身。六現在眾在此會者得自性信者四不壞信也。又得空信者入初地也。又十信名自性信種性已上名空信也。吾今下品中大段第五總結略說如此廣說不可窮盡也

　　仁王護國般若波羅蜜經散華品第六

正說六品為四。上三品明能護般若第二護國一品明所護國土已竟。今此品是第三示物供儀令人供養。十六國王聞上說般若得益眾多。內心慶喜散華供養因以題名。故云散華品。問供養多種今何故散華。答供養雖多不出三種。一敬供養謂香華等二利供養謂衣服等三修行供養謂六度四攝等。此品多明恭供養修行供養也。此品文為六段初明十六國王聞法歡喜散華供養。時諸國王下第二發愿。佛告大王下第三如來述成。時佛下第四現神力。佛現神足下第五時眾得益。諦聽諦聽下第六結

爾時十六大國王聞佛所說十萬億偈般若波羅蜜嘆喜無量即散百萬億行華于虛空中變為一座十方諸佛共坐一座說般若波羅蜜無量大眾共坐一座持金羅華散釋迦牟尼佛上成萬輪華蓋大眾上　就初散華中有四。初散百萬億行華者地前三十心華。二復散八萬四千波若波羅蜜華初地已下十地華。三復散妙覺華佛地華也四諸天人散天華。就前三十心行華中有四。初明十六國王聞上說般若歡喜即散百萬億行華。二華于空中變成一座。十方佛共坐一座說般若。三無量大眾共坐一座持金羅華散釋迦上。四金羅華變成萬輪華蓋大眾也。問何故一時間諸華變轉自在如此。答以般若故于一無所得心內作種種名。不可以相心而求。若約勸解其事眾多不可具出。下云諸華例爾也

復散八萬四千般若波羅蜜華于虛空中變成白云臺臺中光明王佛共無量大眾說般若波羅蜜臺中大眾持雷吼華散釋迦牟尼佛及諸大眾　第二地上行華文有三。初明散華變成白云臺。二明臺中光明王佛說般若。三臺中大眾持雷吼華散釋迦及大眾也

復散妙覺華于虛空中變作金剛城城中師子吼王佛共十方佛大菩薩眾論第一義諦時城中菩薩持光明華散釋迦牟尼佛上成一華臺臺中十方諸佛說不二法　第三佛地散妙覺華中文有五。初明散妙覺華二華于空中變作金剛城。三城中師子吼王佛共十方佛大菩薩論第一義諦。四時城中菩薩持光明華散釋迦佛成一華臺。五臺中十方佛說不二法也

及諸天人亦散天華于釋迦牟尼佛上虛空中成紫云蓋覆三千大千世界蓋中天人散恒河沙華如云而下　第四諸大眾天人散華有三。初散天華釋迦上。二華于空中成紫云蓋覆三千大千世界。三蓋中天人散恒沙華。此等若就事是敬供養。若約行即修行供養。問前后四番散華變成華蓋等。何故于中有佛說法有不說法者。答諸佛方便約緣不同不可定準。第一明散華供養訖

時諸國王散華供養已愿過去佛現在佛未來佛常說般若波羅蜜愿一切受持者比丘比丘尼信男信女所求如意常行般若波羅蜜　時諸下品中大段第二發愿。就文有二。初時諸天國王愿三世諸佛常說般若。二愿一切受持者下愿四眾所求如意常行無所得般若也

佛告大王如是如是如王所說般若波羅蜜應說應受是諸佛母諸菩薩母神通生處　佛告下品內大段此第三如來述成。就文有二。初述可故云如是如是。二如王所說下勸應說應受持嘆般若諸圣之本。有三句是一切諸佛母一切菩薩母一切神通母

時佛為王現五不思議神變一華入無量華無量華入一華一佛土入無量佛土無量佛土入一佛土無量佛土入一毛吼土。一毛吼土入無量毛吼土無量須彌無量大海入芥子中一佛身入無量眾生身無量眾生身入一佛身入六道身入地水火風身佛身不可思議眾生身不可思議世界不可思議　時佛為王下品中第四神力。現五不思議即為五別。第一華變不思議一華入無量者少能入多。無量入一者多能入少故皆不思議神力也。二佛土不思議無量佛土入一佛土能變多土入一土故。三毛吼不思議少能容多故。四須彌大不思議多能入芥子故。五眾生不思議無量眾生入一佛身故。五種神通稱不思議者無得正觀之異名也

佛現神足時十方諸天人得佛華三昧十恒河沙菩薩現身成佛三恒河沙八部神王成菩薩道十千女人現身得神通三昧善男子是般若波羅蜜有三世利益過去已說現在今說未來當說　佛現神足下品中大段第五明得益有二。初別明四種人得益。二善男子下總舉波若有三世利益。別明四眾內即為四別。一十方天人得佛華三昧者。此是華嚴三昧第十地得之。二十恒河沙菩薩得成佛身。三三恒河沙八部神王成菩薩道初地以上。四十千女人現身得神通謂五神通也。善男子下總舉般若明三世利益

諦聽諦聽善思念之如法修行　諦聽諦聽下品中大段第六勸依三慧結勸修行也

　　仁王護國般若波羅蜜經受持品第七

此品明十三法師。開而奉行為受久久不失為持。因以題名故言受持品。正說六品為四。今是第四明弘經人德行相貌勸將來依憑學經。就文有二。初月光疑問從大牟尼下第二答。初問中有二。初月光從前品生疑。白佛言下第二正問末代持法人。就前疑問中初睹瑞疑念。次即發言咨請

爾時月光心念口言見釋迦牟尼佛現無量神力亦見千華臺上寶滿佛是一切佛化身主復見千華葉世界上佛其中諸佛各各說般若波羅蜜　所言月光者性月名波斯匿。而言月光者當是受法已后更立光字故云月光也。次發言者見釋迦神力復見寶滿如來化身佛主復見千葉上佛各各說般若。此三處佛為一為異

白佛言如是無量般若波羅蜜不可說不可解不可以識識云何諸善男子于是經中明了覺解如法為一切眾生開空法道　白佛下正問。就中有二。初正問所說般若甚深無量。次云何下結問意。就前正問中有三句嘆般若甚深。一過言說故云不可說言語道斷故。二過相心境界故言不可解深而無盡故。三過覺觀故云不可以識識非思慮境界非緣慮之所達也。云何下次結問意法相如是絕緣忘觀。云何解了令一切眾生得入空道。開空法道者達有本空故名開空。即空能通名道故云開空法道也

大牟尼言有修行十三觀門諸善男子為大法王從習忍至金剛頂皆為法師依持建立。汝等大眾應如佛供養而供養之應持百萬億天華天香而以奉上　大牟尼下第二佛答有三。初正答問。佛告月光我滅度后下第二勸持。時諸大眾及阿須輪王下第三明時眾得益。就前正答中有三。初略答。善男子其法師下第二廣答。善男子如是如是下第三總結十三法師功能。就前略答中有二。初佛答勸修觀門略嘆其德。文云十三觀門者謂三賢十圣為十三。前四忍各有三品以為十二。寂滅下忍為十三。從習忍已下第二辨位。習忍者即習種性。至金剛頂者即第十地標初舉后中間十一略具列。依持建立者明十三種合可依止。汝等下第三勸大眾如法供養。文云應如佛供養者教其重敬供養也。故二諦品云一念信般若當知是人即是如來。況十三法師不應如佛供養也

善男子其法師者是習種性菩薩若在家婆差憂婆差若出家比丘比丘尼修行十善自觀己身地水火風空識分分不凈復觀十四根所謂五情五受男女意命等有無量罪過故即發無上菩提心常修三界一切念念皆不凈故得不凈忍觀門住在佛家修六和敬所謂三業同戒同見同學行八萬四千波羅蜜道　善男子其法師下第二廣答十三忍。即為十三段。就初習忍有三。第一內凡伏忍初習忍十住也。第二善男子習忍下舉失顯得。更解三十心前外凡夫十善菩薩。第三是定人者下顯得還結習忍位也。就初習忍有八句文。初標忍名位。文云是習種性菩薩也。第二別明四部眾在家二眾名優婆塞優婆夷。有本云波差優婆差外國語音不同有此異耳。此間名善宿男善宿女亦云善男子善女人。出家二眾者一名比丘此名破煩惱。二名比丘尼此名為女。第三修習德行文云修行十信。十信者即前教化品伏忍下品十種心。十信者一精進心乃至第十回向心。第四作六大觀四大．空．識也。第五作十四根觀。五情根五受根男女意命此。十四是生死根本故成實論名往來根。生死過患故菩薩先須觀之。三無漏根入圣位非過不須觀之。信等五根不斷善根亦不觀也。是故二十二根中除八根但觀十四。喜樂舍意此四雖通漏無漏是染污根本。所以不除也。第六發菩提心者智度論云五種菩提。是第五無上菩提心也。涅槃經四種菩提發第四上上觀菩提也。大品經三種菩提第三佛菩提心也。第七常修三界忍者觀三界念念皆不凈是諸漏本。無一念凈處即得不凈忍也。以作上來諸觀名佛弟子故云住在佛家也。第八修六和敬與物同修名之為和。共相受德目之為敬。三業同修為三。同戒同見同學八萬四千度名六。余經以同利利為六也

善男子習忍以前行十善菩薩有退有進譬如輕毛隨風東西是諸菩薩亦復如是雖以十千劫行十正道發三菩提心乃當入習忍位亦常學三伏忍法而不可字名　善男子下習忍內大段第二更解三十心前外凡十善。舉失顯得也。就文有六句。初法說明外凡菩薩行十善由有進退。譬如下第二舉輕毛喻善趣見理未明。數數退大住小乘。似彼輕毛隨風動轉不能正住。是諸菩薩下第三合喻。雖以十千劫下第四明十千劫有所得心行十正道亦不得進位也。發菩提心下第五明發無所得心得入習忍位也。亦常學下第六結是不定人不可名字也

是不定人是定人者入生空位圣人性故必不起五逆六重二十八輕佛法經書作反逆罪言非佛說無有是處能以一阿僧祇劫修伏道忍行始得入僧伽陀位　是定人下習忍位中第三大段顯得還結習種忍也。就文有三初得生空位。此人得人空無我解也。亦名假名空。必不起下第二明離過五逆如前說。六重者四重加沽酒為五不說四眾罪過為六。二十八輕者出善生優婆塞經。第一不供養父母師長。二者耽樂飯酒三者不能瞻身病苦。四者有乞食不能隨多少與而令空去。五者若比丘比丘尼長老尊宿處優婆塞等不須禮拜問訊。六者若見四果犯戒生憍慢心。七者月月不能持六齊受八支戒。八者四十里有講法處不往聽。九者受招提僧臥具床座。十者疑水有蟲故飲。十一險難之處無伴獨行。十二無伴獨宿尼寺。十三若為財命打罵奴婢僮仆外人。十四若殘食施四部眾。十五若畜貓貍。十六畜養象馬牛驢一切禽獸不作凈施。十七若不儲僧伽梨衣缽盂錫杖。十八若為身田作。十九不得自為身命若作市易斗秤賣物。一說價已不得前卻舍賤取貴。二十若在非處非時行欲。二十一商賈販賣不輸官稅盜棄而去。二十二若犯國制。二十三得新果菜不先奉三寶先自受用。二十四僧若不敢說法贊嘆輒便自作。二十五若在沙彌比丘前行。二十六僧中行食不得撰擇取美過分而取。二十七不得養蠶。二十八行路之時遇見病者不住瞻視方便付囑而舍去。佛法經書作反逆罪言非佛說者。于佛法真佛說言非佛說。實非佛說言是佛說者無有是處。以一阿僧祇者從善趣初心至滿心習種位合逕一阿僧祇也。始得入僧伽陀位者第三段結習忍位也。外國名僧伽此方名習種性。又義翻名為離著地以不著人我故也。問習種性更有異名復有別稱。答瓔珞經明有六名。在性名習種性在信名堅信。在忍名信忍在慧名聞慧。在定名習相定在觀名住觀。問云何名十住。答。一名發心住二治地住三修行住四生貴住五方便具足住。六正心住七不退住八童真住九法王子住十灌頂住。位內王名銅寶瓔珞

復次性種性行十慧觀滅十顛倒及我人知見分分假偽但有名但有受但有法不可得無定相無自他相故修護空觀亦常行百萬波羅蜜念念不去心以二阿僧祇劫行正道法住波羅陀位　復次性種下第二明中忍文有八句。一標名二出行德三滅惑四知俗。五修觀六辨行多少七修行時節八結名。第一標名文云性種性也。第二出行德文云行十慧觀。十慧即前教化品十止心也。四意止為四即四念處。三善根為七即慈施慧。三意止為十。三意止者所謂三世忍過去因忍現在因果忍未來果忍也。第三滅惑文云滅十顛倒。十顛倒者常樂我凈四對四依止。三煩惱顛倒對三依止。過去因忍對因倒未來果忍對果倒現在因果忍對因果倒也。或可如地持論發心品中說。十種煩惱為十倒也。我我所通障十地。性種人少分滅也。第四知世諦假有非實文云分分假偽不可得也。第五空觀文云無自他相修護空觀。觀我人無有自他相故空即三空觀門。具足未得名修已得名護。第六辨行少多。文云常行百萬波羅蜜念念不去心者。以無間修故不去離心也。第七修行時節文云以二阿僧祇也。第八結名。波羅陀位者此名性種性。三藏師云義翻為守護度。所習諸行能堅守不失也。從善趣初心至性種位時逕二阿僧祇劫也。瓔珞經有六名在性名性種性在堅名法堅。在忍名法忍在慧名思惟慧。在定名性定在觀名行觀。問云何名十行。答一歡喜行二饒益行三無嗔恨行四無盡行五離癡亂行。六善現行七無著行八尊重行九善法行十真實行也。位內王名銀輪王

復次道種性住堅忍中觀一切法無生無住無滅所謂五受三界二諦無自他相如實性不可得故而常入第十第一義諦心心寂滅　復次道種下第三明上忍有六句。初標名二行德三觀解四為物受生五修行時節六結位。第一標名名道種性。第二行德文云住堅忍中即前教化品十堅心。十堅者一戒忍二知見忍三定忍四慧忍五解脫忍六三界因果空忍七無愿忍八無相忍九無常忍十一切法空無生忍。第三觀解文云觀一切法無三相。所謂以知五受三界二諦無自他相。如實性者無所得不二性也。以知諸法無所有故云不可得。文云常入第十第一義諦者牒前五受為五。三界為八世諦為九真諦為十也。從前觀向后故言常入第十第一義諦也。心心寂滅者前觀諸境無生今明能緣之心亦寂滅也

而受生三界何以故業習果報未壞盡故順道生故復以三阿僧祇劫修八萬億波羅蜜當得平等圣人地故住阿毗跋致正位　第四為物受生文云而受生三界。何以故下釋受生意。以業習未盡故地前三賢菩薩為物受三途生。以無始愿為因大悲為緣發愿入三途教化眾生也。第五明修行時節文云三阿僧祇劫。修八萬億諸度將入初地故云當得平等圣人地。第六結位阿毗跋致正翻為不退也。道種性例前有六名。在堅名堅修在忍名修忍在慧名修慧在定名慧定在觀名向觀。十回向者一離眾生相回向二不壞回向三等一切佛回向四至一切處回向五無盡功德藏回向。六平等善根回向七等觀眾生回向八如相回向九無縛解脫回向十法界無量回向也。瓔珞經名金輪王

復次善覺菩薩摩訶薩住平等忍修行四攝念念不去心入無相舍滅三界貪煩惱于第一義諦而不二為法性無為緣理而滅一切相故為智緣滅無相無為　復次善覺下次明信忍就初地又有十段。初標名二嘆地功德三明空有兩解四滅惑五得二無為。六解法方便七明二智成就八進行九結位十以四大藏益物。第一標名者文云善覺菩薩也。第二嘆地德行文云住平等忍初地證信空有并觀故云平等忍。第三明空有兩解文云修行四攝即有解入無相下即空解。第四滅惑文云滅三界貪煩惱。第五明得二無為文云于第一義而不二。滅一切相是數滅無為

住初忍時未來無量生死不由智緣而滅故非智緣滅無相無為無自他相無相無無相故無量方便皆現前觀實相方便者于第一義諦不沈不出不轉不顛倒遍學方便者非證非不證而一切學　住初忍下未來生死不起即非數緣滅無為。無自無他相者由自故有他自無故他亦無。一無遣自一無遣他二無雙遣故名無無相也。第六釋法方便文有六子句。一實相方便二遍學方便三回向方便四魔自在方便五一乘方便六變化方便。第一實相方便者文云于第一義諦而不沈不出。二乘沈空凡夫沈有動轉顛倒也。菩薩于實相無有沈出故不顛不倒也。第二遍學方便者文云非證非不證。菩薩空有并觀齊行不二故云非證非不證。而一切學者明大小遍學名一切學也

回向方便者非住果非不住果而向薩婆若魔自在方便者于非道而行佛道四魔所不動一乘方便者于不二相通達眾生一切行故變化方便者以愿力自在生一切凈佛國土如是善男子是初覺智于有無相而不二是實智照　第三回向方便者文云非住果非不住果而向薩婆若。有三種回向一回因向果所有善根向薩婆若果。二回果向因與一切眾生共也。三者回向無所得故離相也。非住果者不住人天二乘果。非不住者住初地已上四種果。調柔果發趣果愿智果攝報果。又非住者不住四果非不住者住薩婆若果也。第四魔自在方便者文云于非道而行佛道四魔所不動。同魔而行佛道魔不能壞。表二義一者欲引邪入正。二明邪正不二解魔事無所有即是佛事。四魔者煩惱魔陰魔死魔天魔也。欲明初地菩薩能降伏四魔故云不為所動也。初地菩薩斷初地惑故離煩惱魔得法身故離陰魔。得道法力故離死魔得不動三昧故離天魔。若依大集經四諦三空四念處等治四魔。如此等示行非道通達佛道也。第五一乘方便者文云不二相通達眾生一切行故。唯行一大乘不二法門以化眾生也。第六變化方便者文云愿力自在生一切凈佛國土起身通益物也。愿力者是起通心言自在者明其通體智慧。言生一切凈佛國土者明其通用。道理亦生穢土略故不說。第七明二智成就有三意。初法說譬如水下譬說乃至下合譬。初法說中前明實智后明方便。文言初覺智于有無相而不二者是實智也

巧用不證不沈不出不到是方便觀譬如水之與波不一不異乃至一切行波羅蜜禪定陀羅尼不一不二故而二行成就以四阿僧祇劫行行故入此功德藏門無三界業習生故畢故不造新以愿力故變化生一切凈土常修舍觀故登鳩摩羅伽位以四大寶藏常授與人　巧用下明方便智。譬文云如水與波不一不異者。明動義異濕義似行義異理義。言不異者明波體即水體似行體即理體。合譬中文云乃至一切行不一者明行相異理。又明諸行體同義別。言不二者明理行體同。又明諸行體同其似波水。合前成不一不異之言也。今所明二智不同他說異實智外別有方便。所言實智者即方便實也。言方便者實方便也。豈可言一豈可言異。譬說中自顯也。第八進行有四子句一明久行故入此門。文云四阿僧祇得入者過前三忍故云四阿僧祇。二無三界業報生文云畢故不造新。更不受三界果報故云不造新也。三以愿力受生。以地前三十心無漏為因無明為緣感三界外初地變易生也。四常修舍觀舍所斷諸煩惱也。第九結位。鳩摩羅伽者此方名童子地。以生在佛家亦名離欲地亦名勝惡魔地。初地離五怖畏過二乘魔也。第十常以四大藏益物。四大藏者修多羅毗尼阿毗曇雜藏也。亦可。依勝鬘經一名人天善根藏二聲聞藏三緣覺藏四大乘藏。亦可。依地持四攝益物為四藏也

復次德慧菩薩以四無量心滅三有嗔等煩惱住中忍中行一切功德故以五阿僧祇劫行大慈觀心心常現在前入無相阇波陀羅位化一切眾生　德慧下第二地文有五別。一標名二智斷三住中忍自行四修行時節五結。第一標名文云德慧菩薩。第二智斷文云以四無量心者。明智也滅三有煩惱即斷也。第三住中忍中行一切功德者嘆自利行相也。第四明修行時節者。文云以五阿僧祇者怙前四為五也。第五結云入無相阇陀波羅者。此翻為度黑闇無復黑闇亦名無畏地。三藏師翻為滿足也

復次明慧道人常以無相忍中行三明觀知三世法無來無去無住處心心寂滅盡三界癡煩惱得三明一切功德觀故常以六阿僧祇劫集無量明波羅蜜故入伽羅陀位無相行受持一切法　明慧下第三地文有五別。初標名二忍名三智斷四進行時節五結位。第一標名者文云明慧道人也。第二標忍名文云無相忍中行者明信忍上品也。言三明者照三世無生。故云無來無去無住處。三世不可得觀盡于緣。心心寂滅緣盡于觀也。第三智斷者文云盡三界癡煩惱也。第四進行時節者六阿僧祇。足前五為六也。第五結位文云入伽羅陀位者此云度邊地也

仁王般若經疏卷下五終仁王般若經疏卷下六

　　　　胡吉藏撰


復次爾炎圣覺達菩薩修行順法忍逆五見流集無量功德住須陀洹位　爾炎地下明四地文有四。初標名二立忍名三離障四進行。初標名文云爾炎圣覺達菩薩也。爾炎者此名智母既進斷思惟故稱覺達。境能生智以境為智母也。又解地經名炎地此喻說也。第二立忍名修行順法忍者順忍下品也。第三離障文有三子句。一逆見流二住初果三結離障。初逆五見流者明四地菩薩能滅五見煩惱習氣故。地經云我見為首悉皆遠離。攝論云四地斷俱生身見無明。三藏師云大乘別有五見。一生滅見準小乘邊見。二四念處見損正念。正念對治準小乘邪見。三善惡見損正勤正勤能行一切無分別。菩薩善法若分別不能勤也。準小乘戒取見。四眾生見是菩薩對治。菩薩不見眾生異菩薩也。五正法見正施是對治不見有法也。菩薩行九種道能逆此五見流始入菩薩須陀洹位。九種道者一行生死如病服苦藥。二狎眾生如大醫不計病者惱亂。三促身力如僮仆不避寒苦其力堪忍故。四入塵欲如商人畏失財為。利眾生雖處世樂不多受果報故。五凈三業如洗衣人未凈不息。六不惱他。七習善根如人攢火取得火方住。八修定譬有僮仆。九依智慧如幻師于幻眾中不生真實。未見所出別詳。二住須陀洹位者釋有二義。一者就修道位中二地三地修有漏道厭伏煩惱。四地修無漏道永斷煩惱初得修無漏名須陀洹。第二義者三地已還造有漏業初地行施二地持戒三地修八禪有漏定。四地已上修無漏道斷三界逆生死流名須陀洹。亦可。此人斷人相我障因似小乘初果就相似立名也

常以天眼天耳宿命他心身通達于念念中能滅三界一切見故亦以七阿僧祇劫行五神通恒河沙波羅蜜常不離心　天眼等五通者三地菩薩在有漏位中修道得五通。四地在無漏位中得五通。分得漏盡略而不彰也。三結離彰云滅三界一切見也。第四進行時文云以七阿僧祇也。亦應結名位文略不出耳

復次勝達菩薩于順道忍以四無畏觀那由他諦內道論外道論藥方工巧咒術故我是一切智人滅三界疑等煩惱故我相已盡知地地有所出故名出道　勝達下明五地文五段。初標名二標忍三明四無畏四明證果五修行時節。第一標名文云勝達菩薩即難勝地。第二釋忍者文云于順道忍也。五地菩薩修順忍中品隨順如道觀名順道忍也。第三明四無畏者有二。初總標次別釋初總標者云以四無畏也。觀那由他下別釋一切智無畏也。言那由他諦者此云億千萬諦也。內道論者佛十二部經。外道論者四韋陀也。藥方者本草君臣相吏制也。工巧者善能知致城隍市肆等也。咒術者善解方術也。我是一切智人者結一切智無畏也。二滅三界下明漏盡無畏也。三界疑等煩惱者一身見二戒取三疑。人我久盡二煩惱亦除今始除疑。疑是心煩惱功用以三界為本。從三界出故云三界疑等。我相已盡者無有我慢也。三知地地有所出者明盡苦道無畏也

有所不出故名障道逆三界疑修集無量功德故即入斯陀含位復習行八阿僧祇劫中行諸陀羅尼門故常行無畏觀不去心　四有所不出者明說障道無畏也。菩薩別有四無畏名出大智論。一聞持二說法三答難四斷疑。而此文解四無畏約佛四無畏即佛菩薩也。第四證果云修習無量功德即入斯陀含果。梵本名息忌伽彌此云一來。息忌名一伽彌名來。斷欲色界修道六品。或本云四地斷欲界思惟五地斷色界思惟六地斷無色界思惟。住在薄中名薄煩惱。又解。入斯陀含位者斷身凈我慢障盡。有微煩惱習障在似小乘斯陀含。亦可。此人望后六地唯一往來義也。三藏師云五地菩薩猶余六地見三界名一往來也。第五進行云八阿僧祇者乘前七數故云八。陀羅尼此云能持也

復次常現真實住順忍中作中道觀盡三界集因集業一切煩惱故觀非有非無一相無相而無二故證阿那含位復于九阿僧祇劫習照明中道故樂力生一切佛國土　常現下第六現前地有六段。一出地名二住忍修觀三斷惑四證果五進行六結中道。第一出名常現真實也。第二住忍修觀云住順忍中作中道觀也。明六地菩薩作無所得觀也。第三滅惑云盡三界集因集業也。業雖不可斷而斷煩惱業因自滅也。言非有非無者即是中道現前也。一相無相者對二故說一對有故說無。故云一相無相也。二遣一亦消有盡無亦息。此是對治之言勿作法見解。第四證那含果西方云阿那伽彌此云不還。阿那名不伽彌名還此不還欲界也。此人受欲界生更不還欲界也。略即斷五下分結廣即斷九十二。見諦八十八使思惟四使也。三藏師云六地菩薩有四不還。一不還二乘心二不還魔事魔事即六塵也。三不還愛法四不還味禪。第五進行時九僧祇也。第六結中道觀云習照明中道也以愿力故得生一切佛土也

復次玄達菩薩十阿僧祇劫中修無生法樂忍滅三界集因業果住后身中無量功德行皆成就　玄達下明七地文有七段。一標地名二進行三辨忍四離障五集德六結位七地中化行。第一標名云玄達菩薩即遠行地也。第二進行時言十阿僧祇者地中數量多少也。第三辨忍。云無生法樂者七地得無生始證法適神。故云法樂忍也。例如初地得十地始故名歡喜。即無生忍下品觀也。第四離障。云滅三界習因業果者此就分段非永盡也。前六地滅盡因七地滅果也。亦可。六地斷正使七地斷習。亦可。望彼系業因果此地不永盡。第五集德。云住后身者三界系業分段之窮名住后身也。依智度論先世因緣七地菩薩有肉身。七地聲聞地。聲聞肉身成道借相解義故云七地有肉身也。智度論又云初地名法身況七地是肉身。肉身此是變易法身肉也。此是一途之說不可定執。故華嚴云初發心時便成正覺豈復七地猶是肉身。無量功德皆成就者住后身中總明功德不一故云無量也

無生智盡智五分法身皆滿足住第十地阿羅漢梵天位常行三空門觀百千萬三昧具足弘化法藏　無生智盡智者別明后身諸功德也。且作一種唯望分段因盡得名盡智。苦果不生名無生智。五分法身者無漏戒定慧解脫解脫知見也。第六結位云住十地阿羅漢梵天位也。三藏師云羅漢有三處。一三界極名羅漢見三界煩惱盡。二結盡名羅漢七地見三界惑非有非無。三生死極佛地名羅漢見一切惑非有非無。又云分段生死盡名羅漢。梵天位者初禪梵天王也。言十地者前三賢加以七名第十地。第七地內化行者云行三空觀空無相無愿無漏慧也。百千萬三昧者無漏定也。弘化者利益眾生也

復次等覺忍者住無生忍中觀心心寂滅而無相相無身身無知知而用心乘于群方之方淡泊住于無住之住　等覺下明八地有五段。一標地名二辨忍三明無相觀四結大臣位五進行時。第一標地名云等覺菩薩謂不動地。第二釋忍。云住無生忍者無生忍中品也。第三明觀解。云觀心心寂滅者無所得心也。無相相者無七地功用相而有八地無功用相也。無身身者無七地功用身而有八地無功用法身。無知知者不同七地功用知。而有八地已上無功用知。明八地雙照萬境不知而知。用心乘于群方之方者。乘能運載群生方者情有趣向名為方。故系辭云以類聚無方應化隨物在處。故云群方之方也。雖遍化群方而不住生死此是無漏任放。故云淡泊住于無住也

在有常修空處空常萬化雙照一切法故知是處非是處乃至一切智十力觀故而能登摩訶羅伽位化一切國土眾生千阿僧祇劫行十力法心心相應常入見佛三昧　在有常修空者明在有而不染有。有無礙空知有非有故能空有無礙也。處空常萬化者寂而常用空有不二故云雙照一切法也。故知是處非是處者總結明有無并照。空名是處有名非處。亦可。是初是處非處力也。第四證位。摩訶羅伽者此翻大臣。既空有并觀化行參佛故云大臣。如經云舍利弗佛法大將也。第五進行云千阿僧祇劫行十力法十力如別釋。心心相應常入見佛三昧者得無所得解故云相應。常入見佛三昧者證念佛三昧也

復次慧光神變者住上上無生忍滅心心相法眼見一切法三眼色空見以大愿力常生一切凈土萬阿僧祇劫集無量佛光三昧而能現百萬億恒河沙諸佛神力住婆伽梵位亦常入佛華三昧　慧光下明第九地有七段。一標地名二釋忍三滅惡四明四眼照用五愿力受生六進行時七結位。第一標名云慧光即善慧地慧是般若光是法身神變是解脫也。第二釋忍云住上上無生忍者。無生忍中上品。形前八地中品上于下品故。名此九地住上上無生忍也。第三滅惑云滅心心相者即是心邊無知也。第四明四眼照用不同。法眼見一切法者明法眼照有即道種智。但能緣有度眾生云法眼見一切法也。此是一途說耳不可定執。三眼色空見者三眼者肉天慧。此三眼用不同肉天二眼見粗細色。慧眼見空三眼合用。故云三眼色空見也。三眼在地前三賢中法眼登地佛眼在道后。通論一一地皆有五今明因中正立四眼。第五愿力。云愿力常生凈土者以無所得愿化益眾生也。第六進行時有二。初萬阿僧祇下明進禪定而能現下明起神通益物。第七結位。住婆伽梵位者此翻為世尊。亦名破凈地婆伽名破梵名凈地。言佛華三昧者即首楞嚴定

復次觀佛菩薩住寂滅忍者從始發心至今逕百萬阿僧祇劫修百萬阿僧祇劫功德故登一切法解脫住金剛臺　觀佛下明十地。文有三段。初明地中功能。善男子從習忍至灌頂下第二挍量顯勝。彰行分齊簡因異果亦云見性不見性異。從常修一切下第三結勸入位。就初明地中功能有四。第一觀佛者法云地名也。第二住寂滅忍者標忍名也。此第十地共佛同在一忍合為第十三法師也。言住寂滅忍者若就其別唯取第十下品寂滅忍。若就其通通明佛及菩薩皆名寂滅忍也。第三明地中修行時節文云逕百萬等明修行時長久。類前應云十三僧祇。百萬阿僧祇劫功德者明地起行廣多。第四彰位分齊高極者。文云登一切法解脫住金剛臺者第十地以為金剛臺也。亦可此句舉果顯因名佛以為金剛臺。以彼十地因滿故佛住金剛臺果也

善男子從習忍至頂三昧皆名為伏一切煩惱而無相信滅一切煩惱生解脫智照第一義諦不名為見所謂見者是薩婆若是故我從昔以來常說唯佛所知見覺從灌頂三昧以下至于習忍所不知不見不覺唯佛頓解不名為信漸漸伏者慧雖起滅以能無生無滅此心若滅則累無不滅無生無滅入理盡金剛三昧同真際等法性而未能等無等等　善男子習忍下第二段挍量顯勝彰行分齊。文有六句一簡因異果二彰果異因。三釋因異果四釋果異因。五結因異果六結果異因。第一簡因異果者云習忍至灌頂皆名為伏者。從習忍至金剛未除一念元品已來一剎那惑在通而言之故名為伏。又云以因對果心內帶惑非是永無故言伏也。文云而無相信滅一切者初地至三地信忍位中亦照第一義。不名為見者見性未明。又解不名為見者十地因位不見果性名不見。涅槃云十地菩薩見不了了佛地始終皆見也。第二彰果異因云所謂見者是薩婆若。是故我言唯佛所知見覺者彰佛果見性分明。第三釋因異果文云從灌頂三昧至于習忍所不能知見覺者十地金剛三昧也。習忍者三十心。所不知不見不覺者是因位故不見佛性。第四釋果異因文云唯佛頓解不名為信者頓解者萬行斯滿佛照理窮故名為頓也。第五結因異果云漸漸伏者慧雖起滅者明因道無常。以能無生無滅者明能滅彼生滅煩惱。又解若知因非因知起非起故云以能無生無滅也。第六結果異因中初法說次喻說后合。初云此心者無明住地心。若滅者無明住地滅也。明因道離生滅也。言則累無不滅者明累外遣障也。言無生無滅者究竟清凈也。照理窮源故云理盡三昧。言同真際者同會無所得也。等法性者知諸法不二也。而未能等無等等者未與佛同也

譬如有人登大高臺下觀一切無不斯了住理盡三昧亦復如是常修一切行滿功德藏入婆伽度位亦復常住佛慧三昧　譬如下譬說。云譬如有人登大高臺者即如來地。三藏師云譬有五。一最高一切頂故。二真實不壞如佛果常住難登。三還源越凡圣故。四自性寂靜如佛無生滅故。五安樂依處如寂觀照無不了故。言住理盡三昧亦復如是者合譬也。常修一切行下第三結勸位。入婆伽度位者此云施德地。以能云雨說法故亦名破度地。定慧具足故云佛慧三昧也

善男子如是諸菩薩皆能一切十方諸如來國土中化眾生正說正義受持讀誦解達實相如我今日等無有異　善男子如是下正答中有三章。初略答二廣答。二段畢今第三總結有三。初明十三法師能弘化大乘。故云如是諸菩薩皆能一切十方化導眾生也。正說正義下第二明十三法師能說正義。正義者即諸法實相也。如我下第三明所說無異。此意明十三人能化齊佛故云等無異也

佛告波斯匿王我當滅度后法欲滅盡時諸國王等皆應受持是般若波羅蜜大作佛事一切國土安立萬姓快樂皆由此般若波羅蜜　佛告波斯匿王下答問中大段第二勸持。文有七段第一略舉時節以明付囑王不付屬余人之意。大王吾今下第二出宣弘經處。其國中下第三出七難也。大王是般若下第四嘆波若之德能滅七難。大王我今五眼下第五舉三世功德利益也。大王若未來世下第六明能依教而行。當遣五大菩薩為護勸造經像供養。大王吾今下第七正結勸持經

是故付囑諸國王不付囑比丘比丘尼清信男清信女何以故無王威力故故不付囑汝當受持讀誦解其義理　第一付囑中有二初明付囑國王受持般若。二不付囑比丘下次明無有王力勢所以不附屬。但令受持讀誦解釋其義理。付王有二義一能化難化眾生二利益大人如風靡草。比丘無此等力故不可付

大王吾今所化百億須彌百億日月一一須彌有四天下其南閻浮提有十六大國五百中國十千小國　第二明弘說般若處所。云大王吾今所化百億須彌山等總明閻浮提處也。其南閻浮提下別明諸國土。初十六大國次五百中國次十千小國

其國土中有七可畏難一切國王為是難故講讀般若波羅蜜七難即滅七福即生萬姓安樂帝王歡喜云何為難　其國土中下第三明七難文有二。初總明法力能為滅七難能生七福。次從云何為難下別列七難明經力能滅。言七難者一日月失度二星宿變異三火災四水災五風災六旱災七賊

日月失度時節返逆或赤日出黑日出二三四五日出或日蝕無光或日輪一重二三四五重輪現當變怪時讀說此經為一難也　第一日月難內有十四。一明失度不依常道名失度二明時節變逆。三赤日出四黑日出五二日出六三日出七四日出八五日出九日蝕。十日一重輪十一兩重輪十二三重輪十三四重輪十四五重輪。如此等十四種皆是災難饑餓刀兵疾疫相也

二十八宿失度金星彗星輪星鬼星火星水星風星刀星南斗北斗五鎮大星一切國主星三公星百官星如是諸星各各變現亦讀說此經為二難也　第二星宿難。二十八者四方各有七四七二十八也。失度者行不依常道故云失度。金星者太白星也。三藏師云外國名天師星。如理行即國豐失度則儉。彗星者外國名閻羅王星。此星隨所出處必有災難也。輪星者有暉如輪若日月五星破輪星中央則國土分散。日月五星在輪星右行則國土安樂也左行亦不好也。鬼星者九月中日設在東北。若行駃是過時節若近上則鬼神來破國病人。火星者營惑星也此主賊。若其高則賊起若下則賊伏。若在子處則下若在午為高。水星者即是濕星亦是太白星。若在寅為下若在申為高。一處三十日行十二月得一周。從雞狗豬鼠四處行無水。從兔蛇羊猴四處行則多水。從牛虎龍馬四處行平水平水則不多不少。風星者即[曰/邦]星。在虎處則高一處三十日行猴處行則下。若高多風無雨若下多雨少風。七月高正月下。八月至正月漸漸下。二月至七月漸漸高。隨日行則有三種。二月三月八月九月同日行。十月十一月十二月正月此四月在日前行。四月五月六月七月此四月在日后行。此是如法行異此則失度不好也。刀星者且是滿星一處行逕二年半。若在兔處最高若在雞處最下。若高多刀兵眾生饑餓疾病若下少刀兵。南斗北斗者非宿是曜。五鎮大星者金木水火土也。一切國主星三公星百官星若善星來入此四星處則大安穩豐樂。惡星來入則大苦惱。隨諸星并行不依常道故云各各變現也。若大王大臣治民非道縱逸自在。苦報將生則日月虧盈星道失度以表非祥故能表難。若能講讀大乘歸依三寶隨福去災日星復路故云亦說此經也

大火燒國萬姓燒盡或鬼火龍火天火山神火人火樹木火賊火如是變怪亦讀說此經為三難也　大火燒國下第三火難有二。初明七種火二亦讀此經下明經力能滅火也。七種火者鬼火者鬼嗔眾生為惡火夜起亦令人熱病。龍火者龍嗔雨毒火令人癰腫即報得神通火也。天火者霹靂火就天為名也。神火者變現也。神有二一仙人嗔火從嗔生。二仙人誦咒使鬼神燒百姓家也。人火者約人得名。樹木火可知。賊火者賊投火即名賊火也。亦讀說此經者經力能滅火也

大水漂沒百姓時節返逆冬雨夏雪冬時雷電霹靂六月雨冰霜雹雨赤水黑水青水雨土山石山雨沙礫石江河逆流浮山流石如是變時亦讀說此經為四難也　大水下第四水難。須水而無不用處多有。霜雹等悉屬水難。雨赤水多刀兵雨黑水為疾病雨青水多饑餓。雨土石仙人羅剎嗔江河逆流海水溢有賊也

大風吹殺萬姓國土山河樹木一時滅沒非時大風黑風赤風青風天風地風火風水風如是變時亦讀說此經為五難也　第五風難亦二。初列七風二亦讀此經下經力能轉滅也。黑風者海邊風吹黑沙也。赤風者即赤沙。青風者即青沙。天風地風者天陽地陰也。火風者熱風也

天地國土亢陽炎火洞然百草亢旱五谷不登土地赫然萬姓滅盡如是變時亦讀說此經為六難也　天地亢陽下第六旱難文相可知

四方賊來侵國內外賊起火賊水賊風賊鬼賊百姓荒亂刀兵劫起如是怪時亦讀說此經為七難也　四方賊起下第七賊難也

大王是般若波羅蜜是諸佛菩薩一切眾生心識之神本也一切國王之父母也亦名神符亦名辟鬼珠亦名如意珠亦名護國珠亦名天地鏡亦名龍寶神王　大王般若下第四嘆般若之德能滅七難。文有二初嘆般若不可思議次佛告大王下第二明般若既滅七難勸人供養也。就初嘆般若中有八句。初明般若能為諸佛菩薩一切心識神本者般若是無所得。以諸佛因般若悟無所得故波若是佛母故云為佛本也。一切眾生心識神本無所得。以妄想因緣有六道差別。若能知妄畢竟無所有。還歸般若故云為一切眾生心識神本。心意識神體一名異耳又解心識神本者似如來藏是生死根本。言一切國王之父母者般若能護國土故譬如之父母。亦名神符者能通達如實境界能伏天魔外道。是世出世善根悉能守護故譬神符也。辟鬼珠者能除鬼神難故也。如意珠者般若稱意所得故也。護國珠者波若力能令國土安穩故也。天地鏡者波若照世界無所有故。龍寶神王者波若能出諸善神故云龍寶神王也

佛告大王應作九色幡長九丈九色華高二丈千枝燈高五丈九玉箱九玉巾亦作七寶案以經卷置上　佛告大王下第二明勸人供養中有二。初事別供養日日下次總以華香供養。就前別中初列六種供養事第二出般若而供養之。初六事者一幡二華三燈四玉箱五玉巾六七寶案

若王行時常于其前足一百步是經常放千光明令千里內七難不起罪過不生若王住時作七寶帳帳中七寶高座以經卷置上日日供養散華燒香如事父母如事帝釋　第二供養法用內有五句。初出般若置案上二王行時以波若在前。三王行百步般若放千里光四令千里內無七難得益也。五若住時作七寶座以般若置上也。第二日日下總明供養法譬可解

大王我今五眼明見三世一切國王皆由過去世侍五百佛得為帝王主是為一切圣人羅漢而為來生彼國土中作大利益若王福盡時一切圣人皆為舍去若一切圣人去時七難必起　大王我今五眼下第五明三世利益令人信持。文有三。初明五眼照一切國王侍五百佛等。明久供多圣現居王位。是為圣人來下二明圣人來生此國明作大利益。若王下三福盡難生也

大王若未來世有諸國王受持三寶者我使五大力菩薩往護其國一金剛吼菩薩手持千寶相輪往護彼國二龍王吼菩薩手持金輪燈往護彼國三無畏十力吼菩薩手持金剛杵往護彼國四雷電吼菩薩手持千寶羅網往護彼國五無量力吼菩薩手持五千劍輪往護彼國是五大士五千大鬼神王于汝國中大作利益當立形像而供養之　大王若未來世下第六明能依教而行。當遣五大菩薩為護勸造像供養文有四。初總明未來世五大菩薩常護其國。二別列五大菩薩名。三五千大神王于汝國作大利益四令立形像供養

大王吾今三寶付囑汝等一切諸王毗舍離國憍薩羅國舍衛國摩竭提國波羅奈國迦夷羅衛國鳩尸那國鳩睒彌國鳩留國罽賓國彌提國伽羅干國乾陀衛國沙陀國僧伽陀國健拏掘阇國波提國如是一切諸國王等皆應受持般若波羅蜜　大王吾今下第七勸受持此經文有三。初明付囑諸國王二列十六國。如是一切下第三勸受持此經但明十七國那云十六。答大云經有十六大國也

時諸大眾阿須輪王聞佛所說未來世中七可畏難身毛為豎呼聲大叫而言愿不生彼國時十六大國王即以國事付弟出家修道觀四大四色勝出相四大四色不用識空入行相　時諸大眾阿須輪王下答問中。大段第三明時眾聞法得益就文有六。初總明大眾聞說起愿第二十六國王悟道。第三十八梵天等得益第四九百億菩薩眾證果。第五十千菩薩念來世得益第六十億菩薩現成正覺。第一時眾聞說七難可畏身毛為豎發愿不生彼國也。第二十六國王得益中有二。初明十六國王付國與弟發愿出家。第二明修道。此中又二初兩科。假相觀修道次三十忍下明實行入道。初觀四大四色勝出相者八勝處。內觀四大即是四勝處。內觀四大外觀色少不壞內外色觀一勝處。內觀四大外觀色多二勝處。內無四大外觀色少三勝處。內無四大外觀色多四勝處此壞內色不壞外色觀。后四勝處者青黃赤白合為八勝處也。八勝處觀成故云勝出相也。次明十一切入觀。四大四色即為八。不用者是無處有處。識是識處。空是空處。此三合為十一切處。十一切入觀成故言入行相

三十忍初地相第一義諦九地相是故大王舍凡夫身入六住身舍七報身入八法身證一切行般若波羅蜜　三十忍下次明實行入道。二種假相觀在地前三十忍在地上。十地各三心合有三十忍。言初地相者即是第一地也。言第一義諦者此明初地得第一義諦成。與九地作方便相。言九地者即離垢已上余九地也。舍凡夫身入六住身者舍外凡夫身入種性已上六住身。舍七報身入八法身者舍地前七方便得初地第八法身。亦可舍前七地有功用身入八地已上無功用法身也

十八梵天阿須輪王得三乘觀同無生境復散華供養空華法性華圣人華順華無生華法樂華金剛華緣觀中道華三十七品華而散佛上及九百億大菩薩眾其余一切眾證道跡果散心空華心樹華六波羅蜜華妙覺華而散佛上及一切大眾　十八梵天阿須輪王下第三明諸天得益。就文為二初三乘觀成得無生利益。第二散華供養。此散華中有二初散五忍華二散二乘華。五忍華者空華法性華地前伏忍華也。圣人華者初二三地信忍華。順忍華者四五六地順忍華也。無生華者七八九地無生忍華。金剛華者十地華也。佛華即寂滅忍華次辨二乘華。緣觀中道華者即緣覺中乘華。三十七品華聲聞華。而散佛上者供養也。及九百億大菩薩眾下第四段得益文有二。初明九百億菩薩大眾悟解得益。次明散華供養得益。文云證道跡果者得初地解故云證。即證能通名道即道能進故言跡悟解滿足故名果也。次供養內即有四種因果華供養。心空華者即是理空無生華。心樹華者即意樹華。六波羅蜜華是行華。妙覺華者佛地華。散佛上者供養也

十千菩薩念來世眾生即證妙覺三昧圓明三昧金剛三昧世諦三昧真諦三昧第一義諦三昧此三諦三昧是一切三昧王三昧　十千菩薩下第五明十千菩薩念來世眾生悟解得證三昧。所言妙覺三昧者亦名理盡三昧。圓明三昧者照理盡故言圓明三昧。金剛三昧者堅固不可壞也。世諦三昧者約凡夫所見明定相故云世諦也。真諦三昧者約二乘所見偏真故云真諦也。第一義諦三昧者即是中道第一義。法中精最不散故云第一。亦名實相三昧也。此三昧是一切王三昧總攝一切法。如王能統領故名一切王

亦得無量諸余三昧七財三昧二十五有三昧一切行三昧復有十億菩薩登金剛頂現成正覺　七財三昧者一信二戒三慚四愧五多聞六智慧七舍離。二十五有三昧壞二十五有。得無垢三昧能破地獄有。得不退三昧能破畜生有。得心樂三昧能破餓鬼有。得歡喜三昧能壞阿修羅有。得日光三昧斷弗婆提有。得月光三昧斷瞿耶尼有。得熱炎三昧斷郁單越有。得如幻三昧斷閻浮提有。得一切法不動三昧斷四天王處有。得難伏三昧斷三十三天處有。得悅意三昧斷炎魔天有。得青色三昧斷兜卒天有。得黃色三昧斷化樂天有。得赤色三昧斷他化自在天有。得白色三昧斷初禪有。得種種三昧斷大梵天有。得雙三昧斷二禪有。得雷音三昧斷三禪有。得住雨三昧斷四禪有。得如虛空三昧斷無想天有。得照境三昧斷凈居阿那含有。得無礙三昧斷空處有。得常三昧斷識處有。得樂三昧斷不用處有。得我三昧斷非想處有。是名菩薩得二十五有三昧壞二十五有四有四惡趣梵王六欲天四禪及四空無想五凈居。復有十億菩薩下第六十億菩薩成佛

　　仁王護國般若波羅蜜經囑累品第八

經有三段今是第三流通分。所言囑累者明如來殷勤囑寄國王。累眾菩薩故云囑累品也。此品分為四段。第一誡敕月光總勸流通以明囑累。后五濁世下第二七門別誡諸國王及四部弟子。爾時十六大國王聞佛七誡下第三明諸國王不制四部弟子。爾時無量大眾下第四明時眾歡喜受持。就前總勸流通內又分為三。初誡敕月光明法滅時節。二此經三寶下明所付人。三為三界眾生下明流通利益

佛告波斯匿王我誡敕汝等吾滅度后八十年八百年八千年中無佛無法無僧無信男信女時此經三寶付囑諸國王四部弟子受持讀誦解說其義為三界眾生開空慧道修七賢行十善行化一切眾生　所言八十年者佛滅度后也。佛滅度后一百年中五師持法各二十年。迦葉阿難末田地此三人親見佛化。行法如佛在世故法不滅。三人逕六十年。第四商那和修第五優婆鞠多此二師各二十年持法。商那和修當八十年。以不親睹佛化故威儀法滅也。言八百年者正證法滅。五百年內二十五師并是圣人相傳故證法不滅。六七二百年內馬鳴龍樹二人傳法。以弘法人強故法不滅。八百年中余人弘法以人弱故令法滅也。言八千年者像末法滅也。由末法眾生好行邪法惡賤正法。正法不行故像末二法滅耳。依涅槃經像末世有十二萬大菩薩善持我法我法不滅。前就凡夫故云滅也。言無佛法僧者正明法滅故須付囑。無信男信女者明前無三寶可歸依。故無生信處。以無信心謗毀三寶故令不現。第二明所付人中有二。初付囑國王有威力護法功強故先付之。二付四部弟子此是通付一切眾生以四部攝眾生盡故。第三明流通利益內。文言為三界眾生開空慧道者。證無所得解故云開空慧道也。又云證二無我理故云開空慧道也。言修七賢行者即七方便也。一五停心觀二別想念處三總想念處四暖法五頂法六忍法七世第一法。言十善行化一切眾生者一不殺二不盜三不邪淫四不妄語五不惡口六不兩舌七不綺語八不貪九不嗔十不邪見。以此十行教化眾生故云十善行化一切眾生。總勸流通竟

后五濁世比丘比丘尼四部弟子天龍八部一切神王國王大臣太子王子自恃高貴滅破吾法明作制法制我四部弟子比丘比丘尼不聽出家行道亦復不聽造作佛像形佛塔形立統官制眾安籍記僧比丘地立白衣高座兵奴為比丘受別請法知識比丘共為一心親善比丘為作齊會求福如外道法都非吾法當知爾時正法將滅不久　后五濁下第二七門別誡即為七別。一不得障人出家等。二不得俗官治僧。三不得系縛比丘。四不得非法說經似師子身內蟲。五不得驅使比丘似兵奴法。六明非法得罪制之莫為自作罪過破壞國土也。七不得依托佛法求世名利。若為此七事違教失理行義不立。為是義故佛法速滅。第一不得障人出家中為二。初總明五濁二從比丘下別明七事。所言五濁者一眾生濁二命濁三見濁四煩惱濁五劫濁。二從比丘下別明七事者。一不聽出家二不聽造像等三立統官四安籍記僧五不得比丘立地白衣高坐六不得兵奴為比丘七不得受別請行法七邪法興七正法滅

大王壞亂吾道是汝等自作自恃威力制我四部弟子百姓疾病無不苦難是破國因緣說五濁罪過窮劫不盡　大王壞亂吾道下第二不得俗官治僧。言自恃威力制四部弟子者。五篇七聚外更作俗法治比丘等以護法善神嗔。使令疾病破壞國土五濁增長也

大王法末世時有諸比丘四部弟子國王大臣各作非法之行橫與佛法眾僧作大非法作諸罪過非法非律系縛比丘如獄囚法當爾之時法滅不久　大王法末世時下第三不得系縛比丘如獄囚法。當戒律法中極但有驅擯出家眾。今行俗法當知法滅不久

大王我滅度后未來世中四部弟子諸小國王太子王子乃是任持護三寶者轉更滅破三寶如師子身中蟲自食師子非外道也多壞我佛法得大罪過正教衰薄民無正行以漸為惡其壽日減至千百歲人壞佛教無復孝子六親不和天神不祐疾疫惡鬼日來侵害災怪首尾連禍縱橫死入地獄餓鬼畜生若出為人兵奴果報如響如影如人夜書火滅字存三界果報亦復如是　大王我滅度后下第四誡四部眾國王等。皆是任持佛法人。還自破滅令使國土諸災競起。皆由破法使之然也。就文有二初明非法說經。二正法衰薄下明其損失。初明非法說經有三。初法說二如師子下喻。三多壞我佛法下合譬也。第二損失內正法衰薄得種種苦事也

大王未來世中一切國王太子王子四部弟子橫與佛弟子書記制戒如白衣法如兵奴法若我弟子比丘比丘尼立籍為官所使都非我弟子是兵奴法立統官攝僧典主僧籍大小僧統共相攝縛如獄囚法兵奴之法當爾之時佛法不久　大王未來世下第五誡國王太子四眾。立籍制約如兵奴法立統官治人如俗法。當知佛法滅亦不久

大王未來世中諸小國王四部弟子自作此罪破國因緣身自受之非佛法僧　大王未來世中諸小國下第六誡小國四眾。明非法得罪制之莫為。自作罪過破壞國土自身受之不關三寶也

大王未來世中流通此經七佛法器十方諸佛常所行道諸惡比丘多求名利于國王太子王子前自說破佛法因緣破國因緣其王不別信聽此語橫作法制不依佛戒是為破佛破國因緣當爾之時正法將滅不久　大王未來世中流通此經下第七誡諸比丘不依七佛教。依托佛法求世名利往國王邊。自說破佛法因緣。文有三別初明比丘等邪說佛法。二其王不別下明國王不知三寶也。三當爾之時下滅正法也

爾時十六大國王聞佛七誡所說未來世事悲啼涕泣聲動三千日月五星二十八宿失光不現時諸國王等各各至心受持佛語不制四部弟子出家行道當如佛教爾時大眾十八梵天王六欲諸天子皆悉嘆言當爾之時世間空虛是無佛世　爾時十六國下品中大段。第三諸國王聞佛七誡不制四眾。就文為二初十六國王悲嘆驚怖。傷己已往愆依教不制四眾。第二十八梵天等傷嘆云當當爾之時世間空虛是無佛世者嘆正法滅盡故名無佛世也

爾時無量大眾中百億菩薩彌勒師子月等百億舍利弗須菩提等五百億十八梵六欲諸天三界六道阿須輪王等聞佛所說護佛果因緣護國土因緣歡喜無量為佛作禮受持般若波羅蜜　爾時無量大眾下品內大段。第四時眾聞法歡喜奉行就文有三。初列百億菩薩眾。第二列百億舍利弗等。第三五百億色欲二界天六道阿須輪王等眾悉奉行也

仁王般若經疏卷下六(終)