　　No. 1709 [cf. No. 246]

仁王護國般若波羅蜜多經疏第一上

　　　　青龍寺翻經講論沙門良賁奉　詔述


　稽首無上覺　　體遍相圓明
　應現塵沙身　　大悲無與等
　所說甘露法　　清凈修多羅
　巧濟諸群生　　甚深不可測
　住果勝果道　　麟喻部行尊
　五忍諸圣凡　　我今盡敬禮
　三寶悲智力　　加護見無遺
　今欲贊真文　　愿久利含識　

粵真理湛寂迥出有無之表。智鏡澄照洞鑒性相之源。德海揚波汨清流于塵剎。牟尼大圣故現跡于王宮。從無生而生則生無所生。演無說之說則說無所說。動而寂若清月凌空。語而默等摩尼照物。所以如來在昔居于鷲峰。住定興悲光馳聚日。波斯匿等露集煙凝。亂墜天華坦夷巖谷。遂得凈土穢土密布慈云。圣眾凡眾皆沾法雨。宗陳護國乃理事雙彰。包括始終則境智俱寂。啟五忍而行位在目。談二諦而迷悟唯心。帝釋卻頂生之軍普明開班足之悟。化彰令德力現難思。十三法師文照昭乎指掌。七難氛息光炅炅乎寰區。恐季葉雕殘故永言深誡。若非大明作照何以破昏衢。非大震法音何以窒諸欲者矣

皇唐八葉再造生靈。玄化無垠正刑有截。張墜網震頹綱。驅黔庶于福壽之場。導滄波于無為之宅。廣運明德光揚　圣旨。乃詔不空三藏今重譯斯經。三藏言善兩方教傳三密。　龍宮演奧邃旨聞天。　佛日再中真風永扇。良賁學孤先哲有默清流。叨接翻傳謬　膺筆受。幸揚　天闕親奉　德音今于　大明宮南桃園修疏贊演。　宸光曲照不容避席。竊玄珠于貝葉但益慚惶捧白璧于　丹墀寧勝報效。仰酬　皇澤俯課忠勤。既竭愚誠庶照玄造矣

解釋經題目義兼通別。仁王護國標請主之所為。般若波羅蜜多明境智之幽玄。序品第一。即八章之別目。亦可仁者五常之首。王者統冠三才。護者悲力濟時。國者所居閫城。般若凈慧破識浪之煩籠。波羅彼岸即清凈之室宅。蜜多者離義到義。經者連綴攝持。序者起之端由。品者區分匯聚。第者次第。一者數初。人法雙彰故云仁王護國般若波羅蜜多經序品第一

將解此經略啟四門。一敘經起意。二明經宗體。三所攝所被。四正解本文。敘經起意曲作兩門。初明經起意后翻譯年代。初中復二。先總后別。夫諸佛出興。根緣感赴諸經處會。各對宜聞。今說此經廣陳二護。十四王等有圣有凡。皆育黎元植菩薩事。此故經云。波斯匿等十六國王睹希有相咸作是念。世尊大慈普皆利樂。我等諸王云何護國。如來大悲平等濟利。佛言。善男子吾今先為諸菩薩等說護佛果護十地行。廣明內護。又護國品云。一切國土若欲亂時。有諸災難賊來破壞。廣明外護。備陳二護利樂不斷說此經矣。次別明者略有六門。一明佛母。二明勝德。三明修行。四明次第。五明同說。六明佛果。諸佛所生心由智母。母出生佛。令德無儔。令德外章修行是稟。修行之漸次第淺深。非佛獨言諸佛同說。從因成得故辨果圓。有此六門是說經意。有如人世慈母所生從初降靈逮乎誕育。資德立行。自幼及長師友教誨。立身揚名。敘經起由大意如是。一明佛母者。一切諸佛從般若生。般若即是諸佛之母。不思議品云。此般若波羅蜜多是諸佛母諸菩薩母。不共功德神通生處。又奉持品云。大王般若波羅蜜多能出生一切諸佛法．一切菩薩解脫法．一切國王無上法．一切有情出離法。佛從母生還彰母德。力能護國故說此經。二明勝德者。所詮般若能生諸佛。能詮之教豈有比方。觀如來品云。若有人于恒河沙三千大千世界。滿中七寶以用布施大千世界一切有情。皆得阿羅漢果。不如有人于此經中。乃至起于一念凈信。何況有能受持讀誦解一句者。又二諦品云。若有人能于此經中起一念凈信。是人即超百劫千劫百千萬劫生死苦難。何況書寫受持讀誦為人解脫所得功德。即與十方一切諸佛等無有異。彰經勝德表法難聞。全身尚輕半偈斯重。諸佛同說出離正因。若不因經無容解脫。令生解脫故說此經。三明修行者。三有苦果長劫輪回。縱起厭欣熾然生死諸外道輩自餓投巖。雖大劬勞徒抂功力。如來愍世現跡王宮。乘大智悲無倒宣說。略開五忍。為十四忍。菩薩行品云。善男子此十四忍十方世界過去現在一切菩薩之所修行。一切諸佛之所顯示。未來諸佛菩薩摩訶薩亦復如是。若佛菩薩不由此門得一切智者。無有是處。何以故。諸佛菩薩無異路故。善男子若人聞此住忍．行忍．回向忍．歡喜忍．離垢忍．發光忍．焰慧忍．難勝忍．現前忍．遠行忍．不動忍．善慧忍．法云忍．正覺忍能起一念清凈信者。是人超過百劫千劫無量無邊恒河沙劫一切苦難不生惡趣。不久當得無上菩提。于諸忍中備彰勝行。令脫苦縛故說此經。四明次第者。菩提涅槃是所求證。須修萬行時歷僧祇從淺至深次第悟證。奉持品云。云何諸善男子于此經中明了覺解為人演說。佛言。大王汝今諦聽從習忍至金剛定如法修行十三觀門。皆為法師依持建立。故十三門廣明修斷。一德不備無由歸源。勿謂一門致少功力。便能圓證無上菩提。具明修斷故說此經。五明同說者。諸佛利樂隨對根宜窮其至理宗無異說。二諦品云。大王一切諸佛說般若波羅蜜多。我今說般若波羅蜜多無別。汝等大眾受持讀誦如說修行。即為受持諸佛之法。然佛化跡語默或殊。至于般若皆同說故。六明佛果者。菩薩多劫眾行莊嚴因滿果圓稱究竟位。非相無相永超生滅。奉持品云。善男子金剛三昧現在前時。而亦未能等無等等。等覺因矣。若解脫位一相無相無生無滅。同真際等法性滿功德藏住如來位彰佛果矣。豈不果位菩提涅槃從生了因凝然相續。此不必爾。如下文中十三法師。由斷續生煩惱障故得真解脫。由斷礙解所知障故得大菩提。至彼經云。從初習忍至金剛定皆名為伏一切煩惱。當廣分別。由斯大覺現化利生。此經之興諒在茲矣　明翻譯年代者。自周星隱。耀漢日通津洎乎魏朝。此經尚闕。從初晉代至今巨唐。前后翻傳凡有四譯。第一晉朝太始三年。有月支國三藏法師曇摩羅蜜。晉云法護。譯為一卷名仁王般若。第二后秦弘始三年。三藏法師鳩摩羅什。秦云童壽。于長安西明閣逍遙園譯為兩卷。名仁王護國般若波羅蜜。第三梁朝承圣三年。有西天竺優禪尼國三藏法師波羅末陀。梁云真諦。于洪府寶因寺譯為一卷。名仁王般若并疏六卷。然則晉本初翻方言尚隔。梁朝所譯隱而不行。秦時所翻流傳宇內。自古高德疏義寔繁。百坐相仍崇護國矣。粵惟巨唐　肅宗皇帝重昌堯化革弊救焚。至憂黎元澡心齋戒。請南天竺執師子國灌頂三藏名阿目佉唐云不空。翻傳眾經以安社稷。茲愿未滿仙駕歸天。我今　寶應皇帝再造乾坤禮樂惟新。明白四達恭嗣先訓恩累請焉。永泰元年歲在乙已四月二日　詔曰。如來妙旨惠洽生靈。仁王寶經義崇護國。前代所譯理未融通。望依梵夾再有翻譯。貝葉之言永無漏略。金口所說更益詳明。仍請僧懷感等于內道場所翻譯。福資先代澤及含靈。寇盜永清寰區允穆。傳之曠劫救護實深者。遂　詔觀軍客使開府魚朝恩。兼統其事于南桃園翻譯。起自月朔終乎月望。于承明殿灌頂道場　御執舊經對讀新本。　詔曰。新經舊經理甚符順。所譯新本文義稍圓。斯則金言冥契于　圣心。佛日再生于鳳沼。翻傳先后其在茲歟。總是初門經起竟

第二明經宗體曲作兩門。一明經宗。二明經體。初明經宗復分為二。先明諸教后明此經。明諸教者。凡諸經宗隨經以立。所聞既異非唯一轍。如維摩經不思議為宗。法華經一乘為宗。楞伽經如來藏為宗。涅槃經佛性為宗。此諸經宗約對待立。若論至理清凈法界言語道斷。宗何所宗。楞伽經中對治心量立宗之失。故經偈云。隨其所立宗．即有眾雜義．等觀自心量．言說不可得。故知立宗皆是心量。若宗不生宗還生矣。故凈法界無宗不宗。準此而言更何所道。今依言教無倒希求為欲了知諸宗旨趣故揚摧矣。外道雖多宗唯我法。非此所要廣知余文。今依文判教有三種。然佛出世初轉法輪說阿含等多明有宗。次說大乘般若經等無相之教多明空宗。后說大乘解深密等不空不有非空有宗。由佛世尊于法自在當根為說有斯異矣。自雙林掩耀部執競興。初小乘宗雞園起諍。四百年內分二十部。本末前后如常分別。于彼時中傳法圣者多知有教。次馬鳴龍猛諸菩薩等造智論等多知大乘無相空教。后慈氏無著諸菩薩等造瑜伽等多知大乘不空不有教。以佛滅后同佛在時先有次空后非空有。雖明空有圣不相違。故大乘法千年間付法相承曾無異說。洎千年后空有兩宗清辯護法二大菩薩各依大乘了義之教明空明有見解不同。依西域記此二菩薩亦不對敵議其優劣。言空有者。所謂遍計所執性．依他起性．圓成實性．于三性中遍計體空兩宗共許。圓成實性體離名言。次二諦中下具明也。唯就依他論其空有。具陳此義文分為二。初依圣教后依古德。依圣教中先明空有后明二諦。明空有者。瑜伽唯識皆有誠文。如當寺東院金剛疏中以為刊定。今依廣百論第十卷中略申梗槩。于中分三。初明師宗次明立難后申正義。初師宗者此復有三。第一瑜伽學徒立依他有。第二清辯菩薩立依他空。第三護法菩薩雙破二執建立中道為廣百論。圣天造本護法造釋。故為第三評家正義。第二立難文復分二。一明立宗二明征難。明立宗者初瑜伽師申有宗云。分別所執法體是無。因緣所生法體是有。由斯發起煩惱隨眠。系縛世間輪回三有。或修加行證無我空。得三菩提脫生死苦。為證此義引經頌難云遍計所執無依他起性有。妄分別失壞墮增減二邊。清辯釋云。名是計執義是依他。名于其義非有故無。義隨世間非無故有。不可引此證有依他。第二征難略引四文。第一瑜伽者難清辯釋文中有三。初總非云。此釋不然義相違故。次興四難。一義例名無難。若名于義非有故無。義亦于名是無何有。二名例義有難。又于其義所立名言既因緣生。如義應有。三名義計執難。若妄所執能詮性無。妄執所詮其性豈有。四名義依他難。名隨世俗有詮表能。汝不許為依他起性。義亦隨俗假說有能。何不許為遍計所執。后總結云。世俗假立能詮所詮無應并無有應齊有。如何經說一有一無。故汝所言不符經義。應信遍計所執性無。是諸世間妄情立故。依他起性從因緣生非妄情為。應信是有。第二立難。清辯菩薩為證己義引經偈云。由立此此名詮于彼彼法。彼皆性非有由法性皆然。瑜伽者難云。經意不說名于義無。但說所詮法性非有。辯諸法性皆不可詮。名言所詮皆是共相。諸法自相皆絕名言。自相非無共相非有。此中略說所詮性無。非謂能詮其性實有。故頌但說彼非有言。不爾應言此性非有。第三立難。清辯菩薩證依他無復引經中所說略頌。無有少法生．亦無少法滅．凈見觀諸法．非有亦非無。瑜伽者難云。此亦不能證依他起其性非有。所以者何。此頌意明遍計所執自性差別能詮所詮其體皆空無生無滅。離執凈見觀諸世間。因緣所生非無非有。故此非證依他起無。第四立難。清辯菩薩引經證成依他性空。契經偈曰。諸法從緣起．緣法兩皆無．能如是正知．名通達緣起．若法從緣生．此法都無性．此法非緣生。瑜伽學徒會此經云。如是二經說緣生法雖無自性而不相違。以從緣生。緣生法有二種。一者遍計。二者依他。此中意明遍計所執自性非有。不說依他。若說依他都無自性。便撥染凈二法皆無。名惡取空自他俱損。清辯菩薩見瑜伽師種種征難遂乃責曰。此妄分別誰復能遮。得正見時自當除遣。論文第三申正義者。護法評云。如是等類隨見不同。分隔圣言令成多分。互興諍論各執一邊。既不能除惡見塵垢。詎能契當諸佛世尊所說大乘清凈妙旨。未會真理隨己執情。自是非他深可怖畏。應舍執著空有兩邊領悟大乘不二中道。明二諦者論云。然佛所說無相甚深二諦法門最為難測。今日自勵依了義經略辨指歸息諸諍論。世俗諦者。謂從緣生世出世間色心等法。親證離說展轉可言。親證為先后方起說。此世俗諦亦有亦空假合所成猶諸幻事。從分別起如夢所為。有相可言名世俗諦。勝義諦者。謂圣所知分別名言皆所不及。自內所證不由他緣。無相絕言名勝義諦。如是略說二諦法門。正法學從同無所諍。諸有大心發弘誓者欲窮來際利樂有情。應正斷除妄見塵垢。應妙悟入善逝真空。為滿所求當勤修學。問準此所說護法失宗。唯識論中護法菩薩言依圓有。何故于此釋勝義諦無相絕言而說為空。答彼據深密研窮性相言二性有。此據般若離言絕相故此言空。理教顯然斯有何失。依教明說。后依古德對明三性。立三無性略引二文。真諦三藏依三無性論具遣三性立三無性。一遣分別立分別無相性。二遣依他立無生性。三遣真實立真實無性性。此所遣者于一真理遣三性故立三無性。廣如彼。故慈恩三藏依唯識論即依三性立三無性。如論頌云。即依此三性立彼三無性。一依計執立相無性。二依依他立無自然性。三依圓成立無我法性。初計所執情有理無。依他圓成理有情無。廣如彼說。問此二三性所立何別。答前對遣三立三無性。后但依三立三無性。前空后有是二別也。謹詳至理實不相遣。如于色蘊立三性者。依色蘊上橫計我法是計所執。色蘊有為即是依他。色性真如即圓成實。若說三性俱有俱空悉皆無過。但可意會勿滯于言。言俱有者。遍計妄有依他緣有圓成真有。言俱空者。遍計體空依他自性空圓成勝義空。于如是義圣賢具悉。勿謂上文前二菩薩后二三藏所說相違。言空有者。為彼時中樂聞空有能起修證。由諸凡愚無始熏習起有空執彼彼病深。佛為斷除而作此說。諸菩薩等依奉圣言。各對彼時執見過失依至教量廣有弘揚。幸而詳之勿復興病。即前所說三性無性二諦有空皆此經宗。至文當悉。明諸教說

明此經者。題云般若即以為宗。觀如來品別明三種。實相觀照及以文字。慈恩三藏更加二種。境界眷屬通前五法。般若性故．般若相故．般若因故．般若境故．般若伴故。有義此經觀照為宗。經說五忍即是慧故。生空法空根本后得遠近加行皆是經宗。十四忍中無不攝故。有義此經實相為宗。經自說云。以諸法性即真實故無來無去無生無滅等。有義此二合為經宗。性相名殊體用無別。因或具闕果必俱故。又即此二是正所求。若因若果俱修證故。又即此二是真實身合立為宗。義符順故。問境伴文字何不為宗。答此二是本彼三末故。又境與伴及彼能詮有此必俱。豈別立故。問經明二諦何不為宗。答先德以彰為宗無失。又此智證事理皆周。此以攝彼不別。明經宗訖

第二明經體于中分二。先體后性。明諸教體有總有別。初總明者瑜伽八十一云。經體有二。一文二義。文是所依義即能依。由能詮文義得顯故。后別明者即于前二復分為五。文三義二。文有三者。一隱假談實以聲為體。俱舍論云。有說佛教語為自性。彼說法蘊皆色蘊攝。語用音聲為自性故。佛意所說他所聞故。對法論有成所引聲不說名等為成所引。唯識論云。若名句文離聲實有。應如色等非實能詮。故說佛教以聲為體。二隱實談假名等為體。俱舍論云。有說佛教名為自性。彼說法蘊皆行蘊攝。名不相應行為性故。要由有名乃說為教。是故佛教體即是名。謂如句文次第行列次第安布次第連合。故說佛教名等為體。三假實合論性用為體。十地論云。說者聽者皆以二事而得究竟。一者聲二善字。字為所依攝名句故。謂即此二而為四法。聲名句文用各別故。名詮自性句詮差別文即是字為二所依。此三離聲雖無別體而假實異亦不即聲。由此法詞二無礙解境有別故。法緣名等詞緣于聲。故說佛教性用為體。義為二者一攝境從心唯識為體。華嚴經說三界唯心。此經下云。從初剎那有不可說識生諸有情色心二法。起信論云。若離心念則無一切境界之相。論說。心心所色不相應行諸無為性皆不離識。識有差別。說者真教聞者似法。依凈法界平等所流。若就根本能說者心。若取于末能聞者識。何以知然二十唯識世親頌云。展轉增上力．二識成決定。謂余相續識差別故令余相續差別識生。展轉互為增上緣故。故說佛教唯識為體。二攝相歸性真如為體。故經說云。一切法亦如也。至于彌勒亦如也。此經下云。謂契經等所有宣說音聲語言文字章句一切皆如無非實相。故說佛教真如為體。上來五種總別淺深以理而言。隨舉一門即互相攝不相違也。后明性者攝相歸性謂即圓成。前之四門通依圓二。若從所聞有漏心變。或從能說有漏文義。唯屬依他。無漏心變或無漏說正智所攝。通圓成實。無漏有為通二性故。問十八界中十五有漏。如何聲等亦無漏攝。名句文三自性無記。如何可說通無漏善。答隨有部宗說十五界唯是有漏名等無記。今大乘宗如來說法聲名句文真善無漏。十地菩薩隨識判性。若無漏心說聽教者從能變識是有漏善。若有漏心說聽教者從能變識有漏無記。二乘說聽唯有漏說。彼無無漏說聽智故。質影有無諸心集現如常分別。第二門訖

第三所攝所被者于中有二。初辨所攝后明所被。所攝有五。一藏二分三乘四時五會。藏所攝者。依瑜伽論說有二藏。一菩薩藏二聲聞藏。獨覺教少入聲聞中。從多為藏名聲聞藏。或說三藏。一毗柰耶二素呾纜三阿毗達磨。如次詮于戒定慧學。或說六藏。菩薩聲聞各有三故。獨覺更無別戒律等。故無三藏可得成九。此經即于二藏六藏菩薩藏收。三藏之中素呾纜藏。雖十二分有論義經囑累品中廣明諸誡義實通貫。文則唯經。二分所攝者。十二分義具如別章。今但列名略配經矣。一者契經。有通有別。通即十二俱名契經。別即長行所應說義。此經具有。二者應頌。長行已說應重述頌。謂菩薩行品有七言偈。雖佛說長行。王贊偈頌再牒長行即重頌故。又奉持品五言偈是。三者記別。此有三相。一記大人當成佛事。二記弟子死此生彼。三為記別諸法之義。今此經中可通第三。四者諷誦。謂前未說直以偈明。謂二諦品及護國品五言四言二偈頌是。五者自說。謂不待諸觀機即說令法久住顯佛悲深。謂觀如來品云。善男子吾今先為諸菩薩摩訶薩說護佛果護十地行等。六者緣起。此有三相。一因犯制戒。二因事說法。三因請說法。今此經中通第二三。囑累品中因事說誡及上下文因請說故。七者譬喻。謂以喻況曉所說法。謂下經云。恒沙世界滿中七寶以用布施大千有情得羅漢果等。八者本事。謂除自身說于過去弟子及法。即菩薩行品說波斯匿王為四地菩薩及下普明班足王等護國之事。九者本生。說佛自身在過去世彼彼方所若死若生行菩薩行。即自說云。我為八地菩薩及下頂生欲滅帝釋。涅槃經云。爾時頂生即我身是。明佛因矣。十者方廣。此有二相。一說行菩薩道。二法廣多極高大故。此經具有。十一希法。為說八眾共德及余最勝殊特驚異。謂下經云。若人得聞十四忍者不生惡趣得菩提等。又班足聞法證空三昧。又不思議品散花神變等。十二論義。謂諸經典修環研窮摩呾理迦諸了義經皆得名為摩呾理迦也。今此經中乘前起后請問性相修環而說。是論議經。具十二矣。三乘所攝者。或說一乘。如法華經云。唯有一乘法無二亦無三。或說二乘。如攝論等。一者大乘謂即上乘。二者小乘謂即下乘。或說三乘。一菩薩乘。二獨覺乘。三聲聞乘。處處經中皆同說故。及說五乘。如常分別。今此經者即一乘收。勝鬘經云。一乘即大乘故。二三乘中菩薩乘故。四時所攝者。古立教時從一至五。慈恩法師法苑具破。今唯正義。慈恩三藏依解深密王藏依經第二卷立三時教。彼經廣為勝義生菩薩說三性三無性已。勝義生深生領解。世尊贊嘆善解所說。勝義生白言。世尊初于一時。波羅痆斯仙人墮處施鹿林中。唯為發趣聲聞乘者以四諦初轉正法輪。雖是甚奇甚為希有。一切世間諸天人等先無有能如法轉者。而于彼時所轉法輪有上有容是未了義。是諸諍論安足處所。世尊在昔第二時中。唯為發趣修大乘者。依一切法皆無自性無生無滅本來寂靜自性涅槃。以隱密相轉正法輪。雖更甚奇甚為希有。而于彼時所轉法輪亦是有上有所容受猶未了義。是諸諍論安足處所。世尊于今第三時中。普為發趣一切乘者。依一切法皆無自性無生無滅本來寂靜自性涅槃無自性性。以顯了相轉正法輪。第一甚奇最為希有。干今世尊所轉法輪無上無容是真了義。非諸諍論安足處所。屬諸經者。謂諸阿含及諸般若深密等經配三時矣。又金光明經說三法輪。謂轉照持。轉四諦法以空照有非有非空可任持故。若唯頓教時但唯一對不定性。大由小起漸次而被可有三時。解深密經約此而判。今者此經約漸次說容第二時。隨頓教性總不立時。設令立時第三時故。何以知然。廣明大乘十四忍門。從淺至深革凡成圣。具明空有備陳行位。豈但說空為第二時。問解深密經據說空教諸般若等為第二時。又大般若數處經文諸天贊佛云第三時。答如彼經中說非空有為第三時。如華嚴等。理實而言。華嚴十地金光明等具明大乘非空非有治斷行位三賢十地故為第三。此經亦然。豈為第二。又彼據漸次可云第二。此約頓悟故云第三。進退皎然豈違教也。五會所攝者。大般若經總依四處十六會說。言四處者。一王舍城鷲峰山。二室羅筏給孤獨園。三他化天宮摩尼寶藏殿。四王舍城竹林園白鷺池側。其十六會初之五分更無別名。但以數次標其分目。次之三分從請主名。第六最勝天王分。第七曼殊室利分。第八那伽室利分。后之八分所詮為目。第九能斷金剛分。第十般若理趣分。余之六分如次六度以題今目。然今此經四處之中同第一處。若十六會無此會經。其猶聯綿長山一峰孤秀蕩洋渤澥別浦澄天。披之者坐覽三祇。尋之者全觀十地。迷者觀之不惑。悟者藉之升階。菩薩行門如啟諸掌。佛果久近掘鏡融心。凈信則福越河沙。持讀乃災殃霧卷。安人護國莫大于斯。塵劫贊揚愿中報效故。第二明所被者。初明根性后以教被。明根性者。五性一性自古紛紜。舉領提綱略申三說。有說一切眾生有五種性。一聲聞性。二緣覺性。三如來性。四不定性。五無種性何以得知定不定性及有一類無種性者。依大般若五百九十三善勇猛言。而于三乘性決定者。而于三乘性不定者。聞此法已速發無上正等覺心。即明三乘定不定矣。夫人經云。離善知識無聞非法眾生。以人天善根而成熟之。善戒經云。無種性人無種性故。雖復發心勤行精進。終不能得無上菩提。以此等文為定量故。猶斯種性具有五種。有說一切眾生皆有佛性。無有定性及無性者。何以知然。涅槃二十七云。一切眾生悉有佛性。又云。一切眾生悉皆有心。凡有心者悉皆當得阿耨菩提。以此等文為定量故。猶斯眾生無無性矣。兩宗所立教等理齊。破斥會違廣如余記。有說有性無性唯佛能知。然佛世尊于法自在。廣于諸教隨對根宜說有說無。皆為利樂。勿懷取舍而欲指南。問有無相違。云何利樂。答有情本來種性差別。若聞無性恐墮彼流。佛為說無令速出離。若聞有性速起進求。佛為說有令無退墮。故佛所說皆是法輪。言有言無深為利樂。然起信論由迷本覺有不覺生。照本還源無不成佛也。二以教被者。經文不簡顯佛悲深。三界四生等皆度故。第三門訖

第四依文正解曲分為二。初釋題目后解本文。釋題目者。晉梁所譯題目俱云仁王般若無護國名。秦本雖有護國之言乃無多字。巨唐新譯文義具故。釋題目中初解通名后釋品號。解通名中先離后合。唐梵對者。梵云么努此翻為仁。梵云產捺啰此翻為王。梵云跛羅此翻為護。梵云啰瑟吒啰此翻為國。梵云缽啰枳穰此云智慧。敵對譯者名極智也。梵云波啰弭多此云倒彼岸。依聲明論分句釋云。波啰伊(上聲)多。言伊多者云此岸也。言波藍者云彼岸也。由乘極智離此到彼也。梵云素怛嚂此翻為經。然今題云仁王護國般若波羅蜜多經者一部都名。總十一字上四下一俱是唐言。中間六字乃是梵語。仁王則諸主彰廣敬之令譽。護國則所為陳博愛之鴻業。言仁者人也。正理解人多思慮故。依義訓人有恩親故。依書解者如大傳云。舜不登而高不行而遠。拱揖于天下而天下稱仁。禮曰。上下相親是謂之仁。又曰。溫良者仁之本。敬慎者仁之地。寬裕者仁之作。遜接者仁之能。禮節者仁之貌言。談者仁之文。歌樂者仁之和。散者仁之施。儒者仁之行。兼而有之是謂之仁。論語曰。克己復禮天下歸仁。則恩惠于物慈施博眾名為仁矣。言王者主也。順正理論于劫初時為分香稻共立田主。三曼多王此云共許。若言天子者金光明偈云。雖生在人世尊勝故名天。由諸天護持亦得名天子。依書解者韓詩曰。王者往也天下往之。善養人也故人尊之。善治人也故人安之。善悅人也故人親之。善飾人也故人樂之。具此四德而天下往。禮曰。天子以德為車以樂為腳。又曰。昔者先王尚有德尊有道任有能舉有賢。故因天事天因地事地。老子四大王居其一。說文王字德貫三才兆庶又安是稱王矣。王有仁德有財得名。王懷仁德仁即王故持業得名。王行仁惠仁之王故依主得名。言護者加衛義覆攝義。蓋為仁王仰希如來大悲加衛。普覆含識攝受無遺故稱護也。言國者城也。四海八方有截疆域。圣凡士庶各安其居。若乃災害不生禍亂不作。人天歡慶龍鬼潛施。至教常流安人護國。國之護故依主得名。言般若者梵音也此云智慧。先別后通列有五種。一者文字能詮教也。二者觀照即凈慧也。三者實相即真如也。四者境界謂即二諦三性無性也。五者眷屬相應四蘊助伴五蘊定道戒也。般若名寬通前五種。勝用唯二正智如如。具足應言般羅賢若此翻為慧。梵云若那此翻為智。西方梵字有界有緣。準大品經若之一字通目智慧。二字界故。般那兩字別目慧智。二字緣故。以般助若若即目慧。以那助若若即目智。由是經論六度十度開合不同。若言六度即智慧二總為第六。以合明故。若言十度慧為第六智為第十。各別明故。問慧之與智為同為異。答俱別境慧二體實同。擇法決斷二用則別。故勝天王般若云。菩薩具足般若具足阇那。又彼下云。得般若門分別句義。得阇那門能入眾生諸根利鈍。若通言之。智處說慧慧處說智皆無違矣。雖即檀等俱得度名。題中據勝唯標般若。言波羅者梵語也此云彼岸。對彼說此此岸者何。于四諦中已起苦集而為此岸。未起苦集而為中流。涅槃菩提即滅道諦而為彼岸。六度萬行以為船筏。五蘊假者是能乘人。諸修行人乘于六度截流越此。高翔覺路至究竟位是達彼岸。然配經中教理行果。彼岸唯果行唯在因。教之與理通乎因果。題標果德云波羅矣。言蜜多者梵語也。此具二義離義到義。即是施等具七最勝。至下當悉。于生死中離此到彼。言經者唐言也。若以梵音云修多羅修妒路皆訛也。慈恩三藏云。素呾纜而目四義。衣．綖．席．經。猶如瞿名具多法故。今此唯取經義綖義。何以知然。四分律云。如種種花置于案上以綖貫持雖為風吹而不分散。故佛說教其猶眾花。眾生識心有如案矣。若不以綖連綴攝持。邪見暴風或當飄散。故故結集者連綴佛言。如綖貫花如經持緯。佛地論云。以佛圣教貫穿攝持所應說義及所化生。貫穿即綖攝持即經。然其經字即同此方經籍之名。俗釋經者常也法也。古今不易故謂之常。揩定是非稱之為法。雜心論中五義釋經。謂涌泉等。講者敘焉。今解經者即能詮教。出體門中依瑜伽論亦取于義。所詮之理故教及理總名為經。仁王護國般若波羅蜜多亦通教理。以上十字對經一字。綺互相望總為四釋。謂仁王護國般若波羅蜜多即經之經持業。依主準釋應知。解品名者。言序者因由也。謂說般若起之由致。言品者類也。文義匯聚各自區分。言第者次之居也。言一者數之始也。此經一部總有八品。此品居初故稱第一。解本文者。先總判科后隨文釋經。真諦記判釋此經大分為四。一發起分即初序品。二正說分謂次五品。三王得護國分即第七品。四流通分即囑累品。昔有晉朝道安法師。科判諸經以為三分。序分正宗流通分。故至今巨唐慈恩三藏譯佛地論。親光菩薩釋佛地經。科判彼經以為三分。然則東夏西天處雖懸曠。圣心潛契妙旨冥符。今判此經依彼三分。一教起因緣分即初序品。二圣教所說分次之六品。三依教奉行分謂囑累品。釋初序分文分為二。初明通序謂如是等。后明別序爾時世尊等。然此二序總為五對。一通別對。諸經通有當部別緣。二證發對。初傳法者引證令信。后說法者別緣發起。三前后對。如是等文經后教置。爾時等文經首本緣。四師資對阿難請主如來說者。五現未對。阿難后請時在未來。佛說經前當時緣起。后之三對名皆不次。但取語順義則依經。初二對名義已周備。為令盡理立五對焉。將釋通序三門分別。一經起之因。二建立所以。三開合不同。經起因者。大悲經中是優波離教阿難問。大衍經云阿泥樓逗教阿難問。智論第二。佛涅槃時娑羅樹間北首而臥。爾時阿難心沒憂海。阿菟樓豆語阿難言。汝是守護佛法藏者。又佛世尊手付汝法。汝今愁悶失所受事。大衍經云請問四事。一佛滅度后諸比丘等以誰為師。二依何處住。三惡性比丘如何調伏。四一切經首當置何言。佛告阿難我滅度后以波羅提木叉為汝大師。依四念處住。惡性比丘梵壇治之梵法默然不應打罵但默擯故。一切經首當置如是我聞等言。何故阿難但申四問。大意總明三寶不斷。以戒為師佛寶不斷。四念處住如是等言此二即是法寶不斷。比丘和合僧寶不斷。三寶久住利樂無邊故。臨涅槃問答唯四。阿難結集謹奉佛言于諸經初置如是等。二立所以者。如是等言自有四意。一為除疑。二為生信。三為簡邪。四為顯正。言除疑者真諦記云。微細律說。阿難比丘當升高座出法藏時眾有三疑。一疑佛大悲從涅槃起。二疑更有佛從他方來。三疑阿難轉身成佛說如是等。三疑并斷。二生信者智度論云。說時方人令生信故。又云如是我聞生信也。信受奉行生智也。信為能入智為能度。文無繁約非信不傳。由起信心所言理順。即由理順即師資道成。于所說法皆順從故。云何為信。信是心所善十一中最初信也。令心心所澄凈為性。如水精珠能清濁水。對治不信渾濁之心樂善為業。眾行本矣。何緣經首最初生信。五根之中先列信根。有信根故能生萬善。五力之中先陳信力。有信力故魔不能動。故華嚴云。信為道原功德母故。又趣三乘有善法欲。由有信故起善希望。信為欲依最初生故。又此經中伏忍最初標十信心。圣胎本故。又顯揚論明七圣財。謂信．戒．聞．舍．慧．慚．愧。七圣財初即信財故。又正理云。澄凈有四種。謂佛法僧戒。信三寶故能越惡趣。由信戒故離貧賤因。猶如金剛四不壞故。又俱舍云。拔眾生苦出生死泥。序令生信為眾生手。后陳正宗為佛教手。兩手相接出淤泥故。又智論云。如人有手至于寶山隨意所取。若其無手空無所得。有信心人入佛寶山得諸道果。若無信心雖解文義空無所得。是故經初令生凈信。三簡邪者。諸外道輩于自教初皆悉置于阿漚二字。云梵王訓世有七十二字。眾生轉薄。梵王嗔怒吞啖諸字。唯此二字在口兩角。阿表于無漚表于有。置彼教首。今佛世尊教阿難置如是等言簡異彼故。四顯正者。三寶最吉祥故我經初說佛之一字即是佛寶。如是一時及彼處即是法寶。我聞二字及比丘眾即是僧寶。具陳三寶為顯正矣。第三開合者。真諦記中開為七事。開我與聞而為二事。余五如文。今依智論總說六義。一者信成所謂如是。二者聞成所謂我聞。三者時成所謂一時。四者主成所謂佛也。五者處成住王舍等。六者眾成與比丘等。世親菩薩般若燈論亦有六義。如彼頌云。前三明弟子后三證師說。一切修多羅其事皆如是。減五至一皆有義門。廣如余文繁而不敘。今解通序雖有六成。且初前五其義者何

經。如是我聞一時佛住王舍城鷲峰山中

解曰。如是者明所聞法無非法失。略敘三解。初別解如是。安法師云。有無不二名之為如。如非有無稱之為是。如無所如是無所是故云如是。注無量義經云。至人說法但為顯如。唯如為是故云如是。梁武帝云。如即指法是即定詞。如斯之言是佛所說。次合解如是。真諦記云。如是者決定義。決定有二。一文二理。文是能詮理即所詮。阿難所傳文理決定如佛所說也。法智解云。如是者阿難自明之詞。金口所說旨深意遠非所仰測。章句始末正自如是。后帶我聞解佛地論云。如是總言依四義轉。一依譬喻。如有說言如是富貴如毗沙門。二依教誨。如有說言汝當如是讀誦經論。三依問答。如有說言汝當所說昔定聞耶故此答云如是我聞。四依許可。唯依此也。謂結集時諸菩薩眾咸共請。言如汝所聞當如是說。傳法菩薩便許彼言。如是當說如我所聞。又如是言信可審定。謂如是法我昔曾聞。此事如是齊此當說定無有異。略引六文廣如余記。言我聞者。辨能聞人無非根失。又復分三。初言我者我有三種。一妄所執外道橫計。二假施設謂大涅槃常樂我凈。除二乘倒強施設故。三世流布我謂世共自指稱我。遍計無體圓成無相。傳法菩薩于依他中隨順世間假說稱我。問諸佛說法本為除我。不言無我乃言我聞。答瑜伽第六有其四義。一言說易故。若說無我通蘊處界知此說誰。二順世間故。三除無我怖。言無我者為誰修道。四為宣說自他染凈因果事業。令生決定信解心故所以稱我。又智論第一。四悉檀中世界悉檀故說有我。即當瑜伽順世間故。次言聞者婆沙十二。薩婆多宗耳聞非識。法救尊者識聞非耳。成實論云。譬喻師說心心所法和合能聞。今大乘宗雜集第二。非耳能聞亦非識等。以一切法無作用故。由有和合假立為聞。就勝所依或說根聞。以能分別故說識聞。具前二義說根識聞。瑜伽五十六云。諸法自性眾緣生故。剎那滅故。無作用故。智論六云。非耳及識意等能聞。多緣和合故得聞聲。又耳根識唯聞于聲而不聞教。若約名句唯意識聞。故瑜伽云聞謂比量。然由耳識親聞于聲。與意為門意方得聞。耳意為緣熏習在識因聞所成故說為聞。廢別耳等總名我聞。故佛地云。我謂諸蘊世俗假者。聞謂耳根發識聽受。廢別就總故說我聞。問何須廢別總說我聞。答若不言我但云耳聞。耳通一切是誰耳聞。又復聞時根．境及空．作意．分別．染凈種子并根本依．一一具陳乃成繁廣。若唯說一義用不周。所以廢別總說我聞。后中問答。問為佛說法而言我聞。為佛不說言我聞耶。答佛地論中自有二解。一者龍軍無性等云。諸佛如來唯有三法。大定．智．悲。久離戲論曾不說法。由佛慈悲本愿緣力眾生識上文義相生。雖親依自善根力起。而就強緣名為佛說。譬如天等增上力故令于夢中得論咒等。二者親光等言。佛身具有蘊處界等。由離分別名無戲論。豈不說法名無戲論。謂宜聞者善根力故本愿緣力如來識上文義相生。是佛利他善根所起名為佛說。聞者識心雖不親得。然似彼相分明顯現故名我聞。問阿難是成道日生。二十年后方為侍者。已前諸教何得親聞。答有四義。一本愿力故。過去作長者供養誦經沙彌今得總持。龍樹贊云。面如凈滿月目如青蓮華。佛法大海水流入阿難心。二佛加持故。報恩經云。佛入世俗心令阿難知。又云。佛為略說粗舉其端而能盡解。三三昧力故。金剛花經云。阿難得法性覺性自在王三昧悉能憶故。四聞法力故。觀佛三昧海經第五云。阿難聞佛說菩薩行。即憶過去九十億佛所說經藏。法華第四云。自聞授記等即時憶念過去無量千萬億諸佛法藏。通達無礙如今所聞等。而說偈言。世尊甚希有。合我念過去無量諸佛法如今日所聞。問阿難尊者既是聲聞。云何能持大乘法藏。答集法傳云有三阿難。一阿難此云慶喜持聲聞藏。二阿難跋陀此云喜賢持獨覺藏。三阿難伽羅此云喜海持菩薩藏。而實阿難總持自在。三名雖異但一人矣。又金剛仙論及真諦所引阇王懺悔經亦同此說。問持佛法藏菩薩極多。何唯阿難不付菩薩。答阿難常隨如來人天具識。寫瓶有寄故囑傳燈。菩薩形異處疏利生嚴土各自匆務不可例同。表唯阿難言我聞矣。智論第二云。是阿難頂禮僧已坐師子座。一心合掌向佛涅槃方如是說言。佛初說法時爾時我不見。如是展轉聞佛在波羅柰。是時千阿羅漢聞是語已上升虛空高七多羅樹皆言。無常力大。如我等眼見佛說法。今者乃言如是我聞。佛地論云。應知說此如是我聞意避增減異分過失。謂如是法我從佛聞。非他展轉顯示聞者。有所堪能。諸有所聞皆離增減異分過失。非如愚夫無所堪能諸有所聞或不能離增減異分。結集法時傳佛教者。依如來教初說此言。為令眾生恭敬信受。言如是法我從佛聞文義決定無所增減。是故聞者應正聞已如理思惟當勤修學。言一時者。第三時成。無非時失。如來說法善應根宜會遇無差。唯一時矣。依佛地論有三義解。一謂說聽究竟一時。此就剎那相續無斷說聽究竟總名一時。若不爾者不名句等。說聽時異云何言一。論文變釋名不就其。說聽究竟名一時者。如初說字次名后句乃至一品一部終畢。說聽時異云何言一。不以久近一期究竟。簡說余部非一時故。二謂剎那領悟一時。或能說者得陀羅尼。于一字中一剎那頃能持能說一切法門。或能聽者得凈耳根。一剎那頃聞一字時。于余一切皆無障礙悉能領受名一時矣。此即上根于一剎那說聽領悟。簡中下根修促異故。三謂說聽會遇一時。或相會遇時無分別故名一時。即是說聽共相會遇同一時義。簡不當根時前后故。此等皆是假名一時。問大乘過未既非實有。于三世中何名一時。答有二義。一道理時。說者聽者雖唯在五蘊諸行剎那生滅。唯有一念現在之法。然有酬前引后之義。即以所酬假名過去。即以所引假名未來。對此二種說為現在。此過未世并于現在法上假立。故說聽者事緒究竟假立三世總一時。非一生滅之一時也。二唯識時識心之上變任三時相狀而起。然說聽者實是現在。隨心分限變作短長事緒終訖總名一時。如夢所見謂有多生。覺位唯心都無實境。問說聽一念生已即滅。如何識上聚集解生。答雖唯一念由前前聞展轉熏習。后識心上連帶解生。前所聞者聚集顯現。如言諸行無常。至常字時前之三字一時聚集。乃至后后一偈一品連帶亦爾。故雖生滅說受義成。五心之義如常分別。問一之與時以何為體。答成實．俱舍．經部．多宗此二假實皆五蘊性。處界門中有為法故。今依大乘自有三解。一智論云。數時等法實無所有。謂陰入持所不攝故。陰入持者蘊處界也。二佛地論云。時者即是有為法上假立分位。或是心上分位。影像依色心等總假立故。三百法論。一之與時即依色心分位假立。是不相應數及時也。五蘊門中行蘊所攝。處界門中法處法界意識境故。亦即瑜伽數世識故。問凡圣同聽總說一時。凈穢同時應云一處。答凈穢既異即得定言。時中萬差故總言一。一會根宜圣凡勝劣利鈍短長有多差別。不可定舉總說一時。言佛者。第四化主成。智論第二五種能說。一佛二圣弟子三諸天四神仙五變化。簡異余四故標佛也。梵云佛陀此云覺者。依起信論所言覺者心體離念。永離妄念不覺之心。有大智慧光明遍照。等虛空界無所不遍。謂之覺矣。此具三義。一者自覺。覺知自心本無生滅異凡夫故。二者覺他。覺一切法無不是如異二乘故。三者覺滿。究竟理圓稱之為滿異菩薩故。佛地論云。具一切智一切種智能自開覺亦能開覺一切有情。如睡夢覺如蓮華開故名為佛。一切智者能自開智．如睡覺智．觀于空智．理智．真智．無分別智．如所有也。總相而言證真之智。一切種智者覺有情智．如蓮華智．觀于有智．事智．俗智．后所得智．盡所有也。總相而言達俗之智。問本后二智體為同異。答準此下經由諦故二。智體唯一了達一二真第一義。境二智一至下當知。若諸經首置薄伽梵者。依佛地論有二義釋。初成德義后破魔義。初成德者薄伽梵聲依六義轉。一自在義。永不系屬諸煩惱故。二熾盛義。炎猛智火所燒煉故。三端嚴義。三十二相所莊嚴故。四名稱義。一切殊勝功德圓滿無不知故。五吉祥義。一切世間親近供養咸稱贊故。六尊貴義。具一切德常起方便利益安樂一切有情無懈廢故。初一斷德。次一智德。后四恩德。如次應知。后破魔者或能破壞四魔怨故。破四魔位至下當知。若諸經首置佛號者。真實論云。大師十號經初何故不列余九而獨稱佛。有十義故。一覺勝天鼓。二不由他悟。三離二無如。四已過睡眠。五譬如蓮華。六自性無染。七具足三義。一假名佛即六神通。二寂靜佛惑不生故。三真實佛即是真如。八具三德。摩訶般若．解脫．法身。九具三寶性。十自知令他知。佛具十義余名不爾。故諸經首皆稱佛也。然此二名并含眾德。置諸經首是佛意焉。今仁王經唯言佛者。隨方生善義如真實。問佛有三身。此何身說。答三身俱說。謂空無相真如妙理生智解故名法身說。應化非真。真謂報德。推功歸本即真報說。十地同聞他受用說。穢土聞見即化身說。佛地論云如實義者釋迦如來說此經時。地前大眾見變化身居此穢土為其說法。地上大眾見受用身居佛凈土為其說法。所聞雖同所見各別。雖俱歡喜信受奉行解有淺深所行各異。準彼論意隨對根宜。理實三身體不相離。言王舍城鷲峰山中者。第五處成。無非處失。游化居止目之為住。佛地論云。若不說處及能說者。不知此法何處誰說。一切生疑故須具說。文分為二。先城后山。摩措陀者此云善勝又云無惱害。又摩伽星名此云不惡。陀者處也。名不惡處亦名星處國。舊云摩伽陀．摩揭提．默偈陀皆訛也。是其國號。曷羅阇姞利四城者此云王舍。即其城名。婆沙三釋。婆藪王子初共人民造舍而居。為鬼神壞唯留王舍。如是至七。太子教言但更造舍悉題王舍。由題字故遂得不毀。因此立名為王舍城。又云。輪王出世相承住此故名王舍。又云。四天王等與阿修羅共鉆乳海遂得甘露。于此山中起舍而住。七日守之然后乃分。因此立名為王舍城。智論第三亦有三釋。摩伽陀王初生一子。一頭兩面而有四臂。后大成人力并諸國。取諸國王萬八千人置此五山中。以大力勢治閻浮提。因名此山為王舍城。又云。摩伽陀王先所住城中失火。一燒一作如是至七。王求住處見此五山周匝如城。即作宮殿于山中住。以是故名王舍城也。又云。往古世時此國有王名曰婆藪。厭世出家身作仙人。子名廣車嗣位為王。如是思惟別求住處。后因出獵遇見五山周匝峻固種種嚴好。即舍本城于中居住名王舍城。廣如彼論。西域記云。矩奢揭羅補羅城唐言上茅城。摩揭陀國之正中也。古先君王所居之處多出勝上吉祥茅草。因以為名。崇山四周以為外郭。西通狹徑北辟山門。東西長南北狹。周一百五十里。內宮子城周三十余里。羯尼迦樹遍諸道路。花含殊馥色爛黃金。暮春之月林皆金色。頻毗娑羅王都上茅城。編戶之家頻遭火害。一家縱逸四鄰罹災防火不暇。資產廢業眾庶嗟怨不安其居。王曰。我以不德下人羅患。修何德行可以攘災。群臣對曰。大王德化政教明察。庶人不謹致此火炎。宜制嚴科以清后犯。若有火起窮究先發罸其首惡。遷之寒林同夫棄尸當自謹護。王曰言善宜遍宣告。居頃之間王宮失火謂諸臣曰我自遷矣。乃命太子監攝怨事。欲清國憲故遷居焉時吠舍厘王聞頻毗娑羅王野處寒林戒奘欲襲。邊候聞命乃建色城。以王先舍稱王舍城。有云。至未生怨王嗣位已后方筑此城更為高厚。至無憂王遷都波吒厘城。以王舍城施婆羅門。然王舍城外郭已壞無復遺堵。內城雖毀基趾猶峻。周二十余里面有一門。今故城中無復凡庶。唯婆羅門減千家耳。鷲峰山者。梵云結栗陀羅矩吒唐云鷲峰亦云鷲臺。智論二義。山頭似鷲故云鷲頭。又云。王舍城南尸陀林中多諸死人。眾鷲來啖還止山頭。時人便名鷲頭山也。又別記說言。靈鷲者此鳥有靈知人死活。人將欲死群翔彼家。待其送林飛下而食。以懸知故號靈鷲焉。又真諦記引婆沙說。釋迦菩薩化受鷲身。廣如彼文繁而不錄。西域記云。言鷲臺者接北山之陽孤標特起既棲鷲鳥。又類高臺空翠相映濃淡分色。如來御世垂五十年多居此山廣說妙法。頻毗娑羅王為聞法故興發人從。自麓之峰跨壑陵巖編石為砌。廣十余步長五六里。中路有二小窣堵波。一謂下乘即王至此徒行以進。一謂退凡即簡凡人不令同往。其山頂上則東西長而南北狹。臨崖西絕有甎精舍。高廣奇制東辟其戶。如來在昔多居說法。今作說法之像。量等如來之身。問雙舉山城斯有何意。答準法華論如王舍城勝余城故。如鷲峰山勝諸山故。山城俱勝表法勝故。智度論云。佛生身地為報地恩。住王舍城說般若故。又真諦記住處有二。一境界處二依止處。為化在家出家者故。顯佛悲智無住道故。道體俱成辯故。利他自利成究竟故。具斯眾德兩處雙標。圣天梵佛樂者敘矣。從此第六明眾成者文分為二。初列大眾后結退坐。初中復二。初當根眾后變化眾。初中有十。一無學大德眾。二結盡諸尼眾。三隱顯難思眾。四在家諸圣眾。五在家七賢眾。六人王自在眾。七六欲諸天眾。八色界諸天眾。九諸趣變現眾。十修羅八部眾。最初第一無學大德眾于中分三。一標名舉數。二總別贊德。三結贊成就。且初第一標名舉數。其義者何

經。與大比丘眾千八百人俱

解曰。明同聞眾來意有五。一為證信。助成阿難同聞可信。二為顯德。如釋梵等諸天圍繞顯佛法王諸圣圍繞。三為啟請。波斯匿王于大眾中顯發請問。四為當根。令彼時眾于大乘中次第修行十四忍門至無上覺。五為列攝。若無勝侶凈信不生。引攝現當令同信學。佛地論云。列菩薩者輔翼圓滿。天龍等者眷屬圓滿。由斯五種是來意矣。言與者兼．并．共．及．佛共俱義。智論第三有七義釋。謂與世尊一處一時一心一戒一見一道同一解脫故名為共。次言大者此有三說。一真諦記三義釋大。一者數大如言大軍。二者量大如言大山。三者勝大如言大王。比丘亦爾。眾非一故。德難測故。修菩提道高無上故。二佛地論四義釋大。一者利根波羅蜜多種性聲聞故。二者無學果故。三者不定種性回心向大故。四眾數多故。三智度論五義釋大。一切眾中最為上故。諸障斷故。王等敬故。數甚多故。能破九十六種外道論故。此前三文總有八義。一者數大千八百故。二者名大名稱遠故。三者位大阿羅漢故。四者離大障礙斷故。五者德大功德智慧波羅蜜多之種性故。六者識大大人識故。七者趣大趣大果故。八者敵大能破一切外道論故。具斯眾義故得名大。言比丘者梵云苾芻訛云比丘。由具五義所以不譯。一者怖魔。初出家時魔宮動故。二云乞士。既出家已乞食濟故。三云凈戒。漸入僧數持凈戒故。四云凈命。既受戒已所起三業無貪相應不依于貪邪活命故。五曰破惡。漸次伏斷諸煩惱故。真諦記云。因名怖魔．乞士．破惡。至果位中轉因怖魔名為殺賊。轉因乞士名為應供。轉因破惡名不生故。次言眾者梵云僧伽此云和合。理事二和故名為眾。四人已上得名眾僧。言千八百人者明眾數也。此與舊經多少別者。梵文前后列數異矣。又大般若初列眾云千二百五十人俱。此與彼經處同時異。準斯列眾足明此經居大經后。次當悉矣。言俱者同一時義同一處義。問與俱二言此有何別。答以佛兼眾故稱為與。將眾就佛故說為俱。又將此對彼名之為與。彼自同時名之為俱。問此諸聲聞為權為實。答準智度論此等聲聞皆是應化常隨如來影響正法。從此第二總別贊德文分為三。且初第一總彰無學。其義者何

經。皆阿羅漢諸漏已盡無復煩惱

解曰。此即總明標位贊德。謂千八百皆無學果。阿羅漢者乃是梵語此有多義。依婆沙論第九十四有四義解。阿正云無。義翻為殺。羅漢言賊。殺煩惱賊名阿羅漢。又云應受世間妙供養故。又云不生。生死法中不復生故。又云遠惡。遠離諸惡不善法故。智論唯識俱翻為應。應有三義。應已永害煩惱賊故。應受世間妙供養故。應不復受分段生故。言諸漏者明所斷障。漏體不一故名為諸。諸別有三。一者欲漏二者有漏三無明漏。問此之三漏體別云何。答欲漏體者依佛地論欲界見道四諦各十。謂貪嗔癡慢疑五見即成四十。欲界修道有其六種。貪嗔癡慢身邊二見。并前見道有四十六根本煩惱兼忿恨等二十隨惑成六十六。于五部下除五無明余六十一總名欲漏。欲唯散地唯有漏地。謂通五趣具四生地。不善有覆二性為體。多緣欲起。欲之漏故依主立名名為欲漏。有漏體者謂色無色二界合立。且如色界四諦各八修道有四。地法無嗔又除無明有三十六。根本煩惱并八大隨成四十四。其無色界亦四十四。二界合論有八十八。色界諂誑及二界憍此四足前成九十二總名有漏。二界定地通無漏地。天趣化生有覆無記一性為體。由此合明名為有漏。緣有之漏。有即漏故。二釋皆得名為有漏。無明漏者三界五部十五無明名無明漏。無明力增相應不共皆是漏故。與前二漏而作所依。唯自行相迷闇為性。無明即漏持業得名名無明漏。問此等何過名之為漏。答諸論皆言。煩惱現行令心連注。流散不絕三有輪回備受苦患皆由彼漏。如諸漏器亦如漏舍。極可厭離。損污處深毀責過失立名為漏。隨諸轉識唯是現行。羅漢永無故言已盡。無復煩惱者明所斷種。諸惑現起熏種長時隨逐有情眠伏藏識。設異生等世道暫伏后心還生。明諸無學圣道斷已永不起故。理實煩惱通種及現名之為漏。此即唯種。不爾經文有重言失。永得清凈如拔草根。是故此中云無復矣。從此第二辨類差別。其義者何

經。心善解脫慧善解脫九智十智所作已辦

解云。明諸無學種類差別。謂阿羅漢有其二種。一者利根。名為不動不為煩惱所退動故。亦得名為不時解脫。不假勝上資緣具故。是先學位見至性故離煩惱障名慧解脫。得滅盡定名俱解脫。俱斷定慧二種障故。名心解脫無諍愿智諸功德法必成辦故。二者鈍根。名退法等謂遇少緣退所得故。亦得名為時解脫者。以要待時方解脫故。時有六種。一得好衣。二得好食。三得好臥具。四得好處。五得好說法人。六得好同學。若無此等不得解脫。是先學位信解種性。此亦具有慧俱解脫。義如前說。于利鈍中慧解脫者于無諍等皆不具。故所言善者是二通稱。如調惡馬離諸不善棄舍重擔俱名善矣。九智十智者。依俱舍論薩婆多宗。一世俗智。多緣瓶等世俗境故。二者法智。謂緣欲界四圣諦故。三者類智。緣上二界四圣諦故。四者苦智。苦諦智故。五者集智。集諦智故。六者滅智。滅諦智故。七者道智。道諦智故。八他心智。緣他心故。九者盡智。盡所有故。十無生智。緣無生故。此十智中初唯有漏余八無漏。其他心智通漏無漏。緣境別者。謂世俗智遍緣一切有為無為所緣境也。法智緣欲四諦為境。類智緣上四諦為境。他心智緣他心為境。盡無生智初起之時觀有頂蘊唯苦集類為境界。故后時方能遍緣四諦。此二別者。且初盡智圣者初證無學果時。若正自知從三昧起而說是言。我已知苦我已斷集我已證滅我已修道。是盡智也。無生智者圣自知已而說是言。我已知苦不應更知。我已斷集不應更斷。我已證滅不應更證。我已修道不應更修。無生智也。依成實論經部宗云。知現在法是名法智。知過未法名曰比智。余智如上。鈍根無學有前九智。容起煩惱退現法樂。利根無學即具十智。無生智后不起煩惱亦不退失現法樂住。顯揚第二亦明十智。樂者敘矣。所作已辦者。即同諸經已作所作已辦所辦也。謂諸無學得勝對治能斷煩惱生死怨敵。業異熟果謂即苦諦。業煩惱因謂即集諦知苦斷集起生死流此證名為作所作故。所證解脫謂即滅諦能證妙智謂即道諦。菩提分等諸功德法無不已修此即名為辦所辦故。已舍重障已具勝德。是故名為所作已辦。從此第三辨觀不同。其義者何

經。三假實觀三空門觀

解云。明二觀門彰對治行。三假實觀者法假實觀．受假實觀．名假實觀。如大般若及此下文。法謂五蘊色心之法。任持自性軌生物解故名為法。從眾緣生如幻士等。依他不實故說為假。相無自性體唯真如。真如不遷故說為實。觀即正慧能照之心。由此而言。法之一字標所觀境。假實二字正解行相。假即世俗實即勝義。觀之一字自能照心。境有總別。別中真俗。智有加行及以根本。能所雙彰名法假實觀。受假實觀者遍行中受。受之自性諸心心所受之相應。苦樂等事受所領境。福非福等受所領業。諸趣異熟受所領果。味著生死唯受力強。于心所中別立為蘊。為過既重故別對治。假實及觀義如前說。名假實觀者。名謂呼名表詮諸法。得法共相非自性故。諸法自性體離名言。有情妄倒橫生執著。依名計義依義計名。無始時來妄熏習力。為令除斷故正觀察。余假實等皆如前矣。此唯大乘無學寧具如前所引。智度論云。應化聲聞實是菩薩。具此何失。三空門觀者。所謂空觀．無相觀．無愿觀。依俱舍云。于苦圣諦四行相中取空無我而為空門。滅下四行為無相門。集道各四苦無常二．此之十行為無愿門。問苦集六行有漏不愿。道是無漏圣何不愿。答圣道未滿常起愿求。無學果圓。于斯不愿到岸舍筏其理必然。謂已超過現前對故。依佛地論第一云。遍計所執我法俱空。緣此等持名空解脫門。涅槃無相離十相故。緣此等持名無相解脫門。言十相者所謂色聲香味觸相．男相．女相．生老死相為十相也。觀三界苦無所愿求。緣此等持名無愿解脫門。依智論云。知法實相謂畢竟空名空三昧。知一切法實相無相不受不著是則名為無相三昧。知法空已不觀諸法若空不空若有若無是則名為無作三昧。此三論文初唯小乘后二唯大。羅漢權實具闕應知。上來三文明贊德竟。從此第三結贊成就。其義者何

經。有為功德無為功德皆悉成就

解曰。嘆諸功德皆成就也。有為功德者。無學身中菩提分法無諍愿智諸無漏道有漏凈定慈三摩地十智及定諸功德法。諸定即是通大地定。諸智即是通大地慧。有為德也。無為功德者。無學身中所有擇滅無為德也。依有部宗謂。諸無學見道位中而有八忍。修道九地地別九品。見修合說八十九品。諸無間道解脫道等有為功德。八十九品諸解脫道所證擇滅無為功德。是謂無學為無為德。有學二德唯此應知。然大乘宗于真如上而假建立。擇非擇滅無別實體。亦無此等品數多少。由慧離障顯如理圓即是有為無為功德。無學德具故云成就。從此第二結盡諸尼眾。其義者何

經。復有比丘尼眾八百人俱皆阿羅漢

解曰。此彰無學諸尼眾也。文中有三。比丘尼眾者標類舉眾。比丘如上。尼是女聲。梵語有此女聲呼爾。八百人俱者彰眾數也。皆阿羅漢者皆贊無學。義如前故。從此第三隱顯難思眾文分為三。一標數辨類。二總別贊德。三結贊成就。且初第一標數辨類其義者何

經。復有無量無數菩薩摩訶薩

解曰。標菩薩眾也。無量無數者。依華嚴經第四十五。至一百四名為無數。至一百六名為無量。今此經中列雖不次明其眾廣。是故標云無量無數。又舊經云九百萬億。此中但言無量無數。表其眾多何必彼數。菩薩摩訶薩者。梵云菩提薩埵此中略云菩薩。梵云菩提此翻為覺。梵云薩埵此云有情。菩薩之行略有二門。一者自利。大智為先。二者利他。大悲為首。菩提云覺智所求果。薩埵有情悲所度生。故攝論中無性釋士。依四弘誓語名菩薩。以彼二種俱屬于境名菩薩者是有財釋。又復覺者是所求果。言有情者目能求人。求菩提之有情名為菩薩。又復菩提正是所求。言薩埵者此云勇猛。不憚時處求大菩提有志有能故名菩薩。此后二解并依攝論親光所釋。皆依主也。又復菩提即是般若。言薩埵者亦名方便。由此二法能利能樂一切有情。是故假者名為菩薩。亦即菩提亦即薩埵皆持業釋。廣如不空罥索經也。梵云摩訶此翻云大。薩謂薩埵義如前釋。如佛地論第二云。菩薩摩訶薩者謂諸薩埵求菩提故。此通三乘為簡二乘故復言大。皆摩訶薩。從此第二總別贊德文分為二。初總贊德后別贊德。初總贊德其義者何

經。實智平等永斷惑障方便善巧起大行愿

解曰。總贊二智也。上之兩句明自利智。下之兩句明利他智。然此二智各有二名。如文應悉。言實智者根本智也實謂真如體不遷變。證實之智名為實智。言平等者無高下故。永斷惑障者。惑謂煩惱障謂二障。分別起者。初地見道種永斷故俱生二障十地分除。至金剛定方永斷故由初二障說永斷言。若后二障至果方盡。言方便者是后得智。雖達依他如幻如焰。大悲拔濟。不舍有情種種利他名為方便。言善巧者所化之境善應根宜。能化之心巧能不住。起大行愿者發起廣大殊勝行愿也。謂諸菩薩七地已前達俗證真智不俱起。所有行愿或定或散多于后得功用修行。雖八地后俱緣真俗任運修行不假功用。約其義類亦是后得。故此通說起行愿矣。又解。正體后得俱名實智。能緣真俗二實境故。其加行智名為方便。以能引生正覺智故。義雖不違今取前解

從此第二別贊德者十地不同文分為十。且初地相其義者何

經。以四攝法饒益有情

解曰。贊無貪行。菩薩濟物得同體悲。正利他時即為自利。不見離自別有利他。四攝法者攝有情故。成實論云。一者布施。衣食等物攝取眾生。二者愛語。隨意語言取彼意故。三者利行。為他求利助成他事。四者同事。如共一船憂喜同故。又大品經云。財法二種攝取眾生名為布施。六波羅蜜為眾生說名為愛語。教化眾生令行六度名為利行。以神通力種種變化入五趣中。與諸眾生同其事業名為同事此四攝法業用云何。如莊嚴論第八頌云。令器及令信令行亦令解。如是作四事次第四攝業。準長行釋。布施能令于法成器。由隨順彼堪受法故。愛語能令于法起信。由教法義彼疑斷故。利行能令于法起行。由能依法如法行故。同事能令彼得解脫。由行長時得饒益故。理實初地萬行皆修。此順施度故偏贊矣。次第二地其義者何

經。四無量心普覆一切

解曰。贊無嗔行。菩薩利生怨親平等。為不請友普覆一切。四無量者慈悲喜舍。言無量者如婆沙論八十一云。如是四種是諸賢圣廣游戲處。復次此四能緣無量有情為境。生無量福引無量果故名無量。顯揚論云。廣故大故無量故。遍緣一方乃至十方無量無邊外器世間有情世間故名無量。慈等義者俱舍論云。慈名與樂悲名拔苦。喜名欣慰舍名平等。又成實論。慈名與嗔相違善心。悲名與惱相違善心。喜名嫉妒相違善心。此三皆是慈心差別。令三平等故名為舍。又顯揚論。慈無量者于彼無苦無樂眾生欲施樂具。悲無量者于苦眾生欲拔苦具。喜無量者于樂眾生隨喜彼樂。舍無量者謂舍俱心不染意樂辨其體者。如婆沙論慈悲二種自有兩說。有說俱以無嗔為體。慈能對治斷物命嗔。悲謂對治捶打之嗔。有說慈以無嗔為體。悲以不害善根為體。對治害故。喜亦二說。有說喜以善根為體。有說喜以欣為自性。舍以無貪善根為體。相應助伴皆五蘊性。又成實論。此四無量皆是慧性。大乘雜集。四種皆以定慧二法及彼相應諸心心法以為自性。又顯揚云。慈以無嗔善根為體。悲以不害善根為體。喜以不嫉善根為體。舍以無貪無嗔為體。皆是憐愍眾生法故。慈唯無嗔。悲喜二種無嗔一分。舍以無貪無嗔一分相應眷屬皆為體也。小乘此四但是觀門。菩薩利他四皆實行。次第三地其義者何

經。三明鑒達得五神通

解曰。贊具德行。此地菩薩正斷無明勝定相應具通明故。三明鑒達者。舊云。一宿命明。二天眼明。三漏盡明。依婆沙論一百一云。一宿住隨念智證明。通達解了前際法故。二死生智證明。通達解了后際法故。三漏盡智證明。通達解了涅槃性故。鑒體是慧目能照心。達為了達即所觀境。治三際愚故云鑒達。依俱舍論出三明體。前二有漏是俗智性。后通無漏。謂以六智或十智性。依瑜伽論三皆無漏。前二后得后根本智。得五神通者。依婆沙論。于自所緣無倒了達。妙用不礙無所擁滯故名神通。一神境智證通神謂等持境謂行化。智證神境無滯名通。二天眼智證通。殊勝名天。色界大造凈色眼根。智是眼識相應之慧。遠見無礙名天眼通。三天耳智證通。色界大造凈色耳根。智是耳識相應之慧。遠聞無礙名天耳通。四他心智證通。知他心故名他心智。若就根本知心非所知所非心。此就加行名他心通。五宿住隨念智證通。于宿住事隨所憶念。謂憶前念漸次逆觀。乃至能憶中有初心名加行滿。根本成時能憶過去某處某姓彼彼類身種種事業名為宿住。謂彼聚心雖有多法而念力勝。智隨念力而能知彼故名隨念。智證宿住無擁名通。明五體者。依俱舍論。此之五通解脫道攝。慧為其體。神境天眼天耳宿住四皆俗智。唯是有漏。他心智通五智為體。謂法．類．道．世．俗。他心通漏無漏以為體故。所依地者于無色界觀滅止增。五通必依止觀均地。準四根本近分地無。依顯揚論。五通皆以定慧二法及彼相應而為其體。是后得智唯無漏故。問前說三明即言漏盡。六通之內何乃闕無。答約自地辨故說三明。后地通論無漏盡矣。次第四地其義者何

經。修習無邊菩提分法

解曰。贊修習行。言無邊者。修行數習廣無邊故。菩提分法者。菩提云覺正是所求。分者因也亦支分義。三十七法順趣菩提。菩提之分名菩提分。三十七者華嚴經云。此地菩薩觀于內外身受心法。勤勇念知除世貪愛。復次修行未生已生惡不善法勤令斷故。未生已生于諸善法勤令增廣。復次修行欲勤心觀成就神足。復次修行信根進根念根定根慧根信力進力念力定力慧力。復次修行念覺分擇法覺分精進覺分喜覺分輕安覺分定覺分舍覺分。復次修行正見正思惟正語正業正命正精進正念正定。三十七也。出此體者。俱舍二十五頌云。此實事唯十。謂慧勤定信念喜舍輕安及戒尋為體。且慧攝八。謂四念住慧根慧力擇法覺支正見以慧為體勤亦攝八。謂四正斷精進根精進力精進覺支正精進以勤為體。定亦攝八。謂四神足定根定力定覺支正定以定為體。信但攝二。謂信根信力以信為體。念唯攝四。謂念根念力念覺支正念以念為體。喜唯攝一。謂喜覺支以喜為體。舍唯攝一。謂舍覺支行舍為體。非受舍也。輕安攝一。謂輕安覺支以輕安為體。戒但攝三。謂正語正業正命以戒為體。尋唯攝一。謂正思惟以尋為體。故三十七體唯有十。修習此觀二利行者。如華嚴云。皆為不舍一切眾生。乃至安住一切智智。次第五地其義者何

仁王護國般若波羅蜜多經疏卷上一終仁王護國般若波羅蜜多經疏卷上二

經工巧妓藝超諸世間

解曰。贊方便行。此地菩薩修諸諦觀。為利有情作工巧等。俱舍論云。起工巧心唯是意識。作工巧處有其二種。一身工巧四塵為體。二語工巧五塵為體。言技藝者謂業藝也。工巧技藝超過世間。皆為引攝諸眾生故。如華嚴云。此地菩薩為欲利益諸眾生故。世間妓藝靡不該習。所謂善解文字算數圖畫印璽地水火風種種諸論。成悉通達乃至不為世間善根所傾動故。次第六地其義者何

經。深入緣生空無相愿

解曰。上句緣生下句辨觀。言深入者是智證也。言緣生者緣謂眾緣生者起也。諸有為法皆從緣生。今此所明十二因緣下廣明矣。空無相愿者。依緣辨觀如華嚴經緣生下云。此地菩薩觀諸緣起知無我人了無自性空無作受者。得空解脫門。觀諸有支皆自性滅畢竟解脫無少生相。得無相解脫門。如是入空無相已無有愿求。大悲為首教化眾生得無愿解脫門。乃至菩薩住現前地得入百千空無相愿三三昧門。皆現前故。次第七地其義者何

經。出入滅定示現難量

解云贊自在行。言出入者謂即滅定出入之心。言滅定者明此菩薩無漏滅心寂然不起似涅槃故。如瑜伽論云。住滅定者身語心行無不皆滅。下廣明也。示現難量者明此菩薩示現隨類隱顯難量。如華嚴云。此地菩薩三昧智力以大方便雖示現生死而恒住涅槃。雖眷屬圍繞而常樂遠離。雖以愿力三界受生。不為世法之所染污。次第八地其義者何

經。摧伏魔怨雙照二諦

解曰。梵云魔羅。此云害者。害人善品故名魔怨。魔別不同有其四種。如佛地論第一云。煩惱．蘊．死及以天魔。煩惱魔者謂一百二十八煩惱并隨煩惱。蘊魔者謂五取蘊。死魔者謂有漏內法諸無常相。天魔者謂欲界第六自在天子。如是四種皆能損害諸善法故。四中初一是生死因。后一天魔是生死緣。蘊死二魔是生死果異熟士用自相害故。言摧伏者如智度論二十五云。是諸菩薩得菩薩道破煩惱魔。即真見道分別二障魔怨破也。得法身故能破蘊魔。得法身道能破死魔。然于初地法身及道亦能少分破蘊。死魔成佛初心方能永破。故佛地云。由是四魔生諸怖畏。如來永離四種魔。故不動三昧能破天魔。今第八地名為不動。初入此地則破天魔。故說此地永摧伏矣。雙照二諦者于真俗境智俱雙照。下廣明也。次第九地其義者何

經。法眼普見知眾生根四無礙解演說無畏

解曰。法眼普見者。法謂軌持通真俗境。眼謂凈慧照諸有情。隨其種性悉能知故。四無礙解者。攝大乘論無性釋云。由法無礙自在了知一切法句。由義無礙自在通達一切義理。由詞無礙自在分別一切言詞。由辨無礙遍于十方隨其所冥自在辨說。通以定慧及彼相應心心所法為自性故。演說無畏者。謂此菩薩法眼能見上中下根。四無礙解當根演說。言無畏者。依智度論二十四云。四無所畏菩薩有否。答曰有之。一者聞持無畏。諸陀羅尼憶念不忘。在眾說法無所畏故。二者解脫無畏。一切法藥悉能分別知眾生根。隨應說法無所畏故。三者處眾無畏。十方有來問難我者。在大眾中說法無畏。四者答難無畏。恣一切之來問難者一一皆答能斷疑惑。在大眾中說法無畏。由具此四得自在故。如華嚴經三十八云。此地菩薩得無礙智得如來妙法藏作大法師。得四無礙陀羅尼門以百萬阿僧祇善巧音聲而演說法故。次第十地其義者何

經。十力妙智雷震法音近無等等金剛三昧

解曰。贊滿足行。十力妙智雷震法音者。佛果十力處非處等。此地菩薩分得彼故。然智度論二十四云。佛有十力菩薩有否。答曰有。一者一切智心堅深牢固力。二者具足大慈力。不舍一切眾生故。三者具足大悲力。不須一切供養恭敬故。四者大精進力。勤求一切佛法心不厭故。五者禪定力。一心慧行威儀不壞故。六者具足智慧力。斷一切憶想分別戲論故。七者不厭生死力。成就一切眾生故。八者無生法忍力。觀一切法實相故。九者解脫力。入空無相無作解脫故。十者具足無礙智力。深法自在知諸眾生心行所起故。然此十力于十地中各一隨增。三德別者。五禪定力．六智慧力．八無生力．九解脫力．此之四力皆是自利。攝散斷妄為斷德因。正觀解脫為智德因。二大慈力．三大悲力．七不厭生死力．十無礙智力．此之四力恩德利他。慈悲．二力能度之心。七．十二力所度之境。四精進力通其二利。故此十力定慧為性。相應眷屬俱為體矣。具十智力妙應根宜演說正法其由雷震。如華嚴三十九云。此地菩薩以自愿力起大悲云震大法雷。通明無畏以為雷光。福德智慧而為密云。現種種身普遍十方演說法故。近無等等金剛三昧者嘆近果德。佛比菩薩名為無等。佛佛道齊故名為等。此第十地名為近也。金剛三昧者最后勝定。勝用堅固名金剛定。故一近字通用及定。上來十段別贊十地。又者后地必具前德。此上通贊亦不相違。從此第三結贊成就。其義者何

經。如是功德皆悉具足

解曰。如前功德菩薩具矣。從此第四在家諸圣眾其義者何

經。復有無量優婆塞眾優婆夷眾皆見圣諦

解曰。舊經據人分為二眾。此皆近事。經合為一。言無量者標眾廣也。優婆塞眾優婆夷眾者彰其類也。此順古譯。言說訛略也。慈恩三藏所譯諸經皆云鄔婆索迦鄔波斯迦。鄔婆云近迦云事也。索是男聲斯是女聲。以男女聲辨其類別。順正理論三十七云。依何義說鄔波索迦。彼先歸依佛法僧寶。親近承事所尊重師護尸羅故。或能習近如理所為壞惡業故。或能近事佛為師故。分同諸佛得凈尸羅善意樂故。凈尸羅者在家五戒。三護身業。一護語業。后一通護身語三業。前四性戒。后一遮戒。俱表無表以為自體。有宗表業謂身語二。無表從表。無見無對法處色故。成實表業身語為體。無表即彼不相應行。非色心故。大乘表業謂即是思。無表則依勝思種上假立。非實法處攝故。由具戒德堪可親近承事比丘及比丘尼。是故名為近事男女。故婆沙云。親近承事諸善士故。皆見圣諦者贊圣德也。明在家皆證諦也。見體即是無漏凈慧。圣諦即是苦等四諦。從世第一善根無間即緣欲界苦圣諦境生無漏法名苦法智忍。如是乃至第十五念道類智忍皆名見諦。此所斷者知佛地論第一云。已斷見道一百一十二種煩惱即名初果。其實無學亦皆見諦。今依初見立見諦名。問經言見諦但是總明。理實在家得何等果。答在家容得前之三果。阿羅漢果唯是出家。設第三果生于邊國無佛法處。證第四果鬢發自落作沙門相。如婆沙說。此經列眾無學先明。近事眾中但言見諦。既無遮表容有前三。何理知然。如次經云。即問寶蓋無垢稱等諸優婆塞。此等居士尚是應現大菩薩眾。于中三果豈不得哉。從此第五在家七賢眾于中分三。且初第一標數辨類。其義者何

經。復有無量修七賢行

解曰。言無量者彰眾廣也。修七賢行者。修謂進修賢謂賢善亦賢和也。賢位有七名七賢矣。其七者何。一者五停心觀。由諸有情機類有五。謂貪嗔癡慢及尋思。停止其心當病設藥隨應治斷名五停心。順正理論五十九云。諸有情類行別眾多。故入修門依二門入。一不凈觀。二持息念。如瑜伽三十依聲聞地略引兩門。一明遠離二別對治。明遠離者如彼論云。先當修習遠離圓滿。此有二種。一身遠離。不與在家出家二眾共相雜住。獨處閑靜。二心遠離。遠離一切染污無記所有作意。修習諸善能引義利定地作意。別對治者。一者勤修不凈觀。如理作意知實不凈深可厭逆。尋思內身種種不凈外諸死尸或男或女親怨中庸或劣中勝少中老年取彼相已若尸青瘀膿爛蟲蛆膖脹爛壞種種勝解狐狼等食支節分散。是名尋思修不凈觀。能為貪欲厭離對治故二者勤修慈愍觀。由欲利益安樂于諸有情。作意與樂發起勝解。是慈愍相。復應思擇親品怨品此中庸品。我于怨品當應與樂。何以故。此中都無嗔罵打弄故。世尊言。如是有情無始世來經歷生死長時流轉。更互或為父母兄弟姊妹師友。皆當發起平等性心利益安樂與樂勝解。是名尋思修慈愍觀。能離嗔恚故。三者勤修緣起觀。能正了知十有二支。如是一切緣生諸行無不皆是本無今有。生已散滅。是故前后皆是無常皆是生老病死法故。其性是苦不自有故。中間十支不可得故性空無我。是名尋思緣起相觀。能離愚癡故。四者勤修界差別觀。謂正尋思地等六界。地為堅相。水為濕相。火為暖相。風為動相。空虛空相。識了別相。此一切相以要言之皆是無常苦空無我。由界差別所合成身發起高慢便為顛倒。如是六界為所依故筋骨血肉眾緣和合圍繞虛空。施設言論假名為身。若于如是界差別觀善修善習善多修習。是名尋思界差別觀。能離憍慢故。五者勤修阿那波那觀。能正了知于入出息。所緣境界系心了達無忘明記。若風入內名為入息。若風出外名為出息。此入出息及所依止皆是無常。此中都無持息入者持息出者。從因緣生假設言論。若于如是入出息念善多修習能離尋思故。下總結云。如是依止凈行所緣尋思觀已。數數于內令心寂靜。數數復于如所尋思以勝觀行審諦伺察。由定為依慧得清凈。由慧為依定得增長。是故名為五停心觀。二者別想念住。正理六十云。以自相共相觀身受心法。一一別觀修四念住。一身念住觀自相者。謂觀于身從眼至觸十處自性皆不凈故能治凈倒。二受念住觀自相者。唯受自性性自苦故能治樂倒。三心念住觀自相者。唯心自性性自無常能治常倒。四法念住觀自相者。唯法自性性空無我能治我倒。觀共相者。身受心法與余有為俱無常。性與余有漏俱是苦性。與一切法空無我性。此四念住以慧為體。相應俱有具五蘊性。三者總相念住。如正理云。雜緣法念住。總觀一切身受心法。所謂非常苦空非我。如是熟修智及定已便能安立順諦現觀。四者暖善根。如正理云。順決擇分。初善根起名為暖法。如鉆火位初暖相生。法與暖同故名暖法。此善根起分位長故。能具觀察四圣諦境。由此具修十六行相觀苦諦等。如次當悉。住空閑者修習此暖。下中上品漸次增進觀察諸有。恒為猛盛焰所焚燒。于三寶中信上首故。五者頂善根。如正理云。總緣共相法念住差別。頂聲顯此是最勝處。謂色界攝。四善根中可動二中下者名暖。上者名頂。此境行相與暖法同。謂觀四諦修十六行。下中上品漸次增長。緣三寶信多現行故。六者忍善根。如正理云。總緣共相法念住差別。于四諦理能忍可中此最勝故。無退墮故。然此忍法有下中上。下品忍位具八類心。謂瑜伽師以四行相觀欲界苦名下品心。如是次觀色無色苦集滅道諦亦如是觀成八類心名下品忍。中忍減略行相所緣。謂瑜伽師以四行相觀欲界苦。乃至具足以四行相觀欲界道。于上界道滅一行相從此名曰中品忍初。漸減漸略唯以二心觀欲界苦名中品忍。上忍唯觀欲界苦諦修一行相。唯一剎那。此善根起不相續故名上品忍。七者世第一善根。上忍無間有修所成初開圣道門。世間功德中勝。此即說名世第一法。此有漏故名為世間。是最勝故名為第一。有士用力離同類因引圣道起故名最勝。是故名為世第一法。近見道故。似見道故。唯修爾所似苦法忍唯緣欲苦故。如是名為七賢行矣。從此第二別贊具德。其義者何

經。念處正勤神足根力八勝處十遍處

解曰。如正理論屬七賢者。言念處者謂四念處。身受心法以慧為性。攝彼別總初業位故。言正勤者。勤斷二惡勤修二善精進為性。暖位增故。言神足者欲勤心觀。以定為性。頂位增故。根謂五根。忍必不退。忍位增故。力謂五力。世第一法惑不能屈。力增勝故。此念住等具五蘊性。無覺道支是無漏故。八勝處者如正理云。一內有色想觀外色少。二內有色想觀外色多。三內無色想觀外色少。四內無色想觀外色多。內無色想觀外青黃赤白四色。足前成八。初二勝處依初解脫。次二勝處依第二解脫。前四勝處不凈相轉作青瘀等諸行相故。后四勝處依第四禪緣欲可見。青黃赤白清凈相轉作凈光鮮行相轉故。此八勝處能制所緣隨所樂觀惑終不起。能制伏境心勝境處故名勝處。此八俱以無貪為體。相應俱有五蘊為性。十遍處者。謂周遍觀地水火風青黃赤白及以空識二無邊處。于一切處周遍觀察無有間隙故名遍處。十中前八如勝處中。后四勝處謂八。自性皆是無貪。若并助伴皆五蘊性。依第四禪緣欲可見色。后二遍處如次空識。定善無色為其自性。各緣自地四蘊為境。應知此中修觀行者從諸勝處入諸遍處。后勝前故。后四勝處雖能分別青黃赤白。而未能作無邊行相。前四邊處謂觀青等一一無邊。復思青等所依大種。故觀地等一一無邊。此所緣色由何廣大。由所依空及能緣識故。次觀后二無邊處。賢位所修勝處遍處但為治貪俱有漏故。從此第三結趣現觀。其義者何

經。十六心行趣諦現觀

解曰。十六心行者。依正理論。謂從暖法修四圣諦。于一一諦有四行相。苦諦四者。一非常行待眾緣故。二者苦行逼迫性故。三者空行違我所故。四無我行違我見故。集諦四者。一者因行如種生牙故。二者集行因集果現故。三者生行令果相續故。四者緣行令果成辦故。滅諦四者。一者滅行諸蘊盡故。二者靜行三毒息故。三者妙行無眾患故。四者離行脫眾災故。道諦四者。一者道行通圣行故。二者如行契正理故。三者行行趣向涅槃故。四者出行永超生死故。所言心者目能緣心。所言行者所緣行相。以能緣心緣四圣諦。施設彼等十六行相。見緣于相名為心行。俱慧為體。具五蘊故。趣諦現觀者。趣謂能趣即十六行。諦現觀者是所趣故世第一后名諦現觀。如俱舍云。此有三種。一見現觀。唯無漏慧見諦分明名見現觀。二緣現觀。此無漏慧及慧相應心心所法同一所緣名緣現觀。三事現觀。謂前相應及道共等同一事業名事現觀。即七賢依趣諦現觀乃至無學皆所趣故。贊已成德。約位以明聞法獲益。至下當悉。從此第六人王自在眾。其義者何

經。復有十六大國王波斯匿王等各與若干千萬眷屬俱

解曰。十六國名如下當列。彼諸國王皆來詣會。舉波斯匿等彼諸王。象馬等軍王諸導從及以親屬其數既多故。結集者云若干矣。從此第七六欲諸天眾。其義者何

經。復有六欲天王釋提桓因等與其眷屬無量天子俱

解曰。六欲天王者初標類也。欲謂欲界。淫食引貪。于欲界中天處有六。如順正理三十一云。一四大王眾天。居妙高山第四層級。謂彼天眾事四大王。是四大王之所領故。二三十三天。居妙高頂。謂彼天處三十三部諸天所居。三夜摩天。謂彼天處時時多分稱快樂哉。四睹史多天。謂彼天處于自所受生喜足心。五樂變化天。謂彼天處樂化欲境于中受樂。六他化自在天。謂彼天處于他所化妙欲境中自在受樂。彼諸天王皆來詣會釋提桓因等者三十三天主也。梵云釋迦提婆因達羅者。釋迦姓也此翻為能。提婆天也因陀羅帝也。此正翻云能天帝也。今此經云釋提桓因梵語訛略。若余處云天帝釋者言乃倒耳。往昔過去字憍尸迦此云繭兒。又名阿摩揭陀此云無毒害。即摩揭陀國。過去帝釋修因之處用為國名。彼國舊名置甘露處。如智論說。劫初帝釋與阿修羅以山為鉆。乳海得甘露置于此地因以名焉。帝釋往昔有三十二人以為同伴有善法。天人圓生天人歡喜天人說支夫人同修勝業故生天中。有善法堂圓生樹歡喜園阿修羅女設支夫人。此等因緣如余處說。舉此等余五天主也。與其眷屬等者。明諸天眾隨天主來故言無量。從此第八色界諸天眾。其義者何

經。色四靜慮諸大梵王亦與眷屬無量天子俱

解曰。色四靜慮者初標類也。色謂色界。色貪隨增。色定地中靜慮有四。靜謂寂靜慮者緣慮。慮專一境故名靜慮。順正理論二十一云。初靜慮地天處有三。一梵眾天。大梵所有所化所領故名梵眾。二梵輔天。大梵前后行列侍衛故名梵輔。三大梵天。廣善所生故名為梵。此梵即大故名大梵。由彼獲行中間定故。最初生故。最后歿故。威德等勝故名為大。第二靜慮天處有三。一少光天。自地天內光最小故。二無量光天。光明轉勝量難測故。三極光凈天。凈光遍照自地處故。第三靜慮天處有三。一少凈天。意地受樂說名為凈。于自地中此凈最劣故。二無量凈天。此凈轉增量難測故。三遍凈天。此凈周普故名遍凈。意顯更無樂能過此。第四靜慮天處有九。一無云天。以下空中天所居地如云密合故說名云。此上諸天更無云地在無云首故名無云。二福生天。更有異生勝福方所可往生故。三廣果天。居在方所異生果中此最勝故。四無想天。修加行時偏厭于想想滅為首名無想天。自上五天名五凈居。離欲諸圣以圣道水濯煩惱垢故名為凈。凈身所止故名凈居。一無繁天。繁謂繁雜或謂繁廣。無系雜中此最初故。繁廣天中此最劣故。二無熱天。已善伏除雜修靜慮上中品障意樂調柔離諸熱惱故。三善現天。已得上品雜修靜慮果德易彰故。四善見天。雜修定障除品至微見極清徹故。五色究竟天。更無有處于有色中能過于此名色究竟。諸大梵天王者。西云梵摩此云寂靜又亦清凈清潔之義。即四靜慮俱得梵名。第四禪主名為大梵。故大般若五百七十云。堪忍世界主大梵天王。即同法華娑婆世界主梵天王也。然第四禪等大千界。下三靜慮皆有梵王。自地中尊亦得名大。梵王無量故得云諸。經但總言色四靜慮諸大梵王明盡來也。亦與眷屬無量天子俱者同欲界來。故復云亦。王來臣從眷屬必俱。數既繁多故云無量。化身變土義如常矣。從此第九諸趣變化眾。其義者何

經。諸趣變化無量有情

解曰。諸趣變化者六趣不一故名為諸。趣即所趣無覆無記。變謂改轉化謂化現。問此變化眾定目何趣。答經中無簡通六趣也。然變化通如俱舍論二十七云有其五種。一者修得。二者生得。三者咒得。四者藥得。五者業得。天趣具五人唯有四。無生得故。鬼等亦四。無修得故。傍生地獄有生業二。能起通者俱得來矣。若爾人天二趣如上具明。修羅鬼畜如次別辨。變化即彼此眾是何。地獄趣中如何變化。設有變化得聞經否。答此權彼實亦不相違。正法念云。根本地獄及眷屬處惡業力故種種變化。正理三十一云。孤獨地獄亦有變化。雖純苦趣亦得聞經。云何知耶。又如大般若第一云。爾時世尊不起本座復入師子游戲等持。現神通力令此三千大千世界六種變動。時此世界所有地獄傍生鬼界及余無暇險惡趣坑一切有情皆離苦難。從彼舍命得生人中及六欲天。皆憶宿住歡喜踴躍。同詣佛所以殷凈心頂禮佛足。以彼準此六趣皆來。若依此解經變化言乃通二釋。一由如來將說經前神力動地成熟有情大悲變化。二則苦趣惡業有情承佛威神業力變化脫苦得樂。詣會聞經彼眾既多云無量矣。從此第十明修羅八部眾。其義者何

經。阿修羅等若干眷屬俱

解曰。阿修羅等者等彼天．龍．藥叉．健達縛．揭路荼．緊捺洛．莫呼洛伽。此八部眾常隨佛故。阿修羅者訛也新云阿素洛。阿者云非素洛云天。以多謟詐無天行故名曰非天。佛地瑜伽云天趣攝。雜心鬼趣。正法念經鬼畜趣攝。伽陀經云鬼畜及天三趣攝故。羅睺阿修羅是師子兒畜生所攝。十地經說此有五類。一極溺者住于人間深山大窟非天宮也。妙高山北大海之下二萬一千由旬有羅睺宮此云執日。次下復有勇健之宮。次下復有華鬘之宮。一一相去二萬一千由旬。其次最下有毗摩質多羅宮。新云吠摩質呾利此云綺羅盡。以文身故。或云寶飾寶冠飾服此為最大。帝釋妻翁說支父也。居大海下時復大唱我是毗摩質多阿修羅王。言天神者身有光明住空宮也。言龍神者正法念云此有二類。一者法行謂難陀等。二非法行謂黑色等。如常分別。藥叉神者此云勇健亦云輕捷。飛騰虛空部攝地行諸羅剎也。如起世經此有三種。一者地居。二者空居。三者欲天。守護城門。言夜叉者訛也。健達縛者此云尋香。諸天樂神。地居山穴諸天須樂身有相現即往升天。言乾闥婆訛也。揭路荼者此云妙翅。妙翅鳥神也。云迦婁羅金翅鳥者訛謬也。毛羽之色。雜以眾寶。豈唯金色。如增一阿含此有四生食四生龍。如常分別。緊捺洛者此云疑神。其形似人頭有一角面極端正。疑人非人故曰疑神。此即諸天法樂神也。言緊那羅者訛也。莫呼洛伽者此云大腹。大蟒田蛇腹行之類。言摩睺羅伽者訛也。此等非人何得隨佛。如舍利弗問經云。舍利弗白佛言。世尊八部鬼神以何因緣生于惡道而常聞正法。佛言以二種業。一以惡故生于惡道。二以善故多受快樂。又問善惡二異。何得同耶。佛言亦得八部鬼神皆曰人非人也。天神者過去以車輿舍宅飯食供養三寶父母賢勝之人。猶懷慳儉諂佞嫉妒故受天神身。如普光凈勝天也。龍神者修達德本廣行檀施。不依正念急性好嗔故受龍身。如摩尼光夜叉神者好大布施。或先損害后加饒益。隨功勝負汝在天上空中地下。乾闥婆者前生亦少嗔恚常好布施。以青蓮華自嚴其身作眾伎樂。今為此神常為諸天奏諸伎樂。阿修羅神者此神志強不隨善友。所作凈福好逐幻為作諸邪福。傍于邪師甚好布施。又樂觀他斗訟之事故受此身。迦婁羅神者先修大舍。常有高心以陵于物故受此身。緊那羅神者昔好勸人發菩提心。未正其志逐諸邪行故受此身。摩睺羅伽神者布施護法。性好嗔恚故受此身。人非人等皆由依附邪師行謟惡道以邪亂正俱謂是道生彼類中。由有善故得聞正法。此或愿生或是變化。各與眷屬云若干矣。上來別明當根眾竟。從此第二明變化眾于中分三。一明現法座。二明現寶華。三明遍諸國。就初文中復分為二。初明所現座。其義者何

經。復有變現十方凈土而現百億師子之座

解曰。復有變現十方凈土者。變謂改轉隱穢示凈。土體本有故得變名。現謂化現無而忽有。華坐本無故稱化現。能變之人唯佛菩薩。所變之土凈妙四塵。廣博莊嚴遍十方故。即是瑜伽三十七說。示現轉變所作自在能施安樂四種變也。而現百億者。此方常數十十而增。十萬為億此有百億。即是西方百洛叉矣。師子之座者佛坐說法名師子座也。從此第二現能說法。其義者何

經。佛坐其上廣宣法要

解曰。既現法座佛于其上廣宣法要。法之要者惟般若故。從此第二明現寶花文分為二。初明所現花。后明現眾說法。且初第一明所現花。其義者何

經。一一座前各現一華是百億花眾寶嚴飾

解曰。一一座前者其變凈土所現法座。座上有佛座前現花。花同法座數亦百億。眾寶嚴飾者體即四大。眾寶莊嚴所現之中座先花后也。從此第二現眾說法文復分二。初明能依眾。其義者何

經。于諸花上一一復有無量化佛無量菩薩四眾八部悉皆無量

解曰。于諸花上者諸花葉上皆有化佛。佛及余眾皆無量矣。從此第二明佛說法。其義者何

經。其中諸佛各各宣說般若波羅蜜多

解曰。如文悉也無勞重釋。問此所變現為釋迦化為余佛化。答二俱無失。表法勝能吉祥瑞應。又表土體凈穢不二。表所說法真化不二。或大菩薩莊嚴道場引攝現當令欣趣入故現化矣。從此第二明遍諸國。其義者何

經。展轉流遍十方恒沙諸佛國土

解曰。所現凈土及諸佛等展轉周遍十方佛剎。由此而言眾會忽睹故云變現。寧知未見凈土宛然。故法華云。眾生見劫盡大火所燒時。我此土安穩天人常充滿。總是初列眾說。從此第二結申退坐。其義者何

經。有如是等諸來大眾各禮佛足退坐一面

解曰。將說經前故光召集。如秋滿月暉映眾星。如夏日輪先奪諸色當根變現二眾咸臻。三業至誠稽首禮足一心瞻仰默然退坐。從此第二明發起序文為二。初說經瑞相后現花召眾。初中分三。一現諸瑞相二大眾驚疑。三作樂供養。就初瑞相文復分四。且初第一如來入定。其義者何

經。爾時世尊初年月八日入大寂靜妙三摩地

解曰。經前瑞相各各不同。隨處引導應根而作。或眉間流照表亦一乘。或合蓋現奇彰難思德。今茲般若諸佛之母故在年初表居法上。爾時者將說經時。言世尊者即第十號。破魔威德義如前釋。初年月八日者彰演說時。此方四時時各三月。皇唐御歷建寅為正。西國三際際各四月。寒際之首當十一月。即同往古建子為正。黑半標無。二十三日即初八矣。又金光明第九立為四時。如西域記第二卷云。從正月十六日至四月十五日為春三月。即正月二十三日為初年月八。取舍如文。入大寂靜者入謂證入。言大寂靜謂即勝定。若依佛地龍軍所釋。佛三法中即大定矣。問佛無散心無不皆定。何故此中而復言入。答佛無散心。為師范故顯慧依定示先入故。定慧雙修不傾動故。入定放光及以說法三業示導即三密故。如來常法尊敬般若。將欲演說示敬儀故。妙三摩地者唯佛獨得故稱為妙。三摩地者此云等持。體離沉掉故名為等專注一境即名為持。等即持故。亦名三摩提義同地也。因位等持通定散地。果位唯定唯是有心亦唯無漏。若云等至通有無心。若言等引即唯是有。二皆唯定漏等皆通。三摩地言簡彼后二。彰欲說經暢乎凈慧慧依定發故先入矣。從此第二光照十方。其義者何

經。身諸毛孔放大光明普照十方恒沙佛土

解曰。身諸毛孔者為欲說經故先入定。為驚凡圣現瑞放光。從佛足輪上至于頂遍身毛孔皆流照故。普照十方恒沙佛土者。有緣斯現即所照也。從此第三雨花供養文分為二。初明欲色后明無色。初文復三。且初第一欲界雨花

經。是時欲界無量諸天雨眾妙花

解曰。欲界六天天眾無量各雨妙花而供養故。從此第二色界雨花

經。色界諸天亦雨天花

解曰。色界天眾亦同欲天。從此第三合明花狀

經。眾色間錯甚可愛樂

解曰。二界雨花花多奇狀。眾色交映故云間錯。樂觀無厭故云愛樂。從此第二無色雨花

經。時無色界雨諸香花香如須彌花如車輪如云而下遍覆大眾

解曰。時無色界雨諸香花者此總標也。明無色界諸宗不同。一切有部俱舍頌云。無色謂無色。后色起從心。經部宗云。色心二種互相依持。謂彼二宗皆唯四蘊在欲色界無別所依。大眾部云。具十八界。但無粗色細色非無。如正理論具明立廢。如中陰經說。如來至無色界無色眾生禮拜世尊。又本業經云。如來說法無色諸天來入會中。華嚴經云。菩薩鼻根聞無色界宮殿之香。又瑜伽論五十四云。色無色天變身萬億共立毛端。由此等文彼非無色。若爾如何名無色界。答就色不同有其四種。業果通果二色定無。定境定果二色容有。云無云有皆不相違。所雨香花即定果矣。香如須彌花如車輪者明其形狀也。如云而下者皆亂墜耳。從此第四地六震動

經。普佛世界六種震動

解曰。普佛世界者如華嚴經云。堪忍世界有佛號毗盧遮那如來。即大千也。又不唯爾光既遍照。動亦必俱。故大般若云。此大千界六種變動。從此展轉周遍十方殑伽沙等諸佛世界。以佛神力六種變動。以彼準此故經說云普佛世界。六種震動者略有三義。一動因者增一阿含說有八因。一隨風輪上下而動。二者菩薩入胎出胎。三者出家道成正覺。四轉法輪。五入涅槃。六神通比丘心得自在。七諸天命終還生勝處。八眾生福盡手相攻伐故皆地動。動有小大。若小動者如法華云。而此世界六動震動。若大動者文殊偈云。一切諸佛土即時大震動。智論第十云。若菩薩等動閻浮提動四天下小中大千。若佛世尊動無量故。二動相者如華嚴云。所謂震．動．踴．運．吼．擊。初漸為震。漸大為動。上下為踴。往來為運。大聲為吼。相鼓為擊。大般若云。所謂動．涌．震．擊．吼．爆。動即搖動。涌即出沒。震聲隱隱。擊即扣擊。吼即發響。爆即聲驚。上六各三即為十八。謂動．遍動．普遍動等。小動名動。諸處皆動名為遍動。遍大傾動名普遍動。余皆準也。此經總云六種震動。震動名寬通十八矣。又大般若初．華嚴三十六皆云。東涌西沒西涌東涌南涌北沒北沒南沒中涌邊沒邊涌中沒經六種言或準此故。三動意者如十地論第十二云依四種眾生。一不善眾生不識無常縱心逸蕩。令因地動修諸善故。二生天眾生信現天報。動種傾動令生厭舍起求法故。三我慢眾生恒起種種我慢如山。令因地動知無常故。四咒術眾生少能動地便生高舉。令因大動知己劣故。又如勝思惟梵天經論。說有七因。一令諸魔生驚怖故。二令時眾心不散故。三令放逸者生覺悟故。四令眾生念法相故。五令眾生觀說處故。六令成熟者得解脫故。七令隨順問正義故。今欲說經治倒生解故地動矣。從此第二大眾驚疑文分為四。且初第一大眾驚疑

經。爾時大眾自相謂言大覺世尊前已為我等說摩訶般若波羅蜜多金剛般若波羅蜜多天王問般若波羅蜜多大品等無量無數般若波羅蜜多今日如來放大光明斯作何事

解曰。大覺世尊無漏假者。前已為我等者謂見已前。說諸般若摩訶等者。摩訶云大。謂大般若。金剛般若即第九會。天王問者即第六會。言大品者即第二會。萬八千頌波羅蜜多。所言等者等余一切塵沙數等諸般若矣。謂前所見說諸般若皆有瑞相。故今生疑。斯作何事即其意也。從此第二仁王思念

經。時室羅筏國波斯匿王作是思惟今佛現是希有之相必雨法雨普皆利樂

解曰。室羅筏者略也。具足應云室羅筏悉底。此云豐德。一具財寶。二妙欲境。三饒多聞。四豐解脫。此室羅筏即中印度憍薩羅國都城之名。準西域記乃有南北二憍薩羅。簡異南國故雙舉也。波斯匿王者如鴦掘摩羅經云。波斯匿者此云和悅。既睹靈瑞作是思惟。今佛現是希有之相必說大法雨。我等諸王云何護國。如來大悲普悕利樂。一部之興起于茲矣。從此第三問諸眾會

經。即問寶蓋無垢稱等諸優婆塞舍利弗須菩提等諸大聲聞彌勒師子吼等諸菩薩摩訶薩言如來所現是何瑞相

解曰。言寶蓋者寶積長者持蓋自蔭或由奉佛故云寶蓋。無垢稱者即凈名矣。舍利弗者具足應云舍利弗多羅。舍利鳥名弗者子也。尊者母眼如鹙鷺目。其相圓凈其音便辯。因母彰名稱舍利弗。須菩提者此云空生。或云善吉及善現也。言彌勒者此譯為慈。多修慈行又亦是姓。師子吼者梵云僧(思孕反)伽娜娜。此云師子吼。舉此等余。明遍問故。從此第四明無答者

經。時諸大眾無能答者

解曰。無能答者雖劣知勝愿智能知。為法甚深無能答矣。從此第三作樂供養文分為三。且初第一王等作樂

經。波斯匿王等承佛神力廣作音樂

解曰。如來住定不合諠繁。波斯匿王及諸眾會承佛神力故作音樂。從此第二諸天作樂

經。欲色諸天各奏無量天諸伎樂

解曰。諸天音樂不鼓自鳴。今明欲色故作天樂矣。從此第三聲遍大千

經。聲遍三千大千世界

解曰。三千大千如常分別。大文第二現花召眾文分為三。一放無量光。二現僧祇花。三召他方眾。且初第一放無量光

經。爾時世尊復放無量阿僧祇光其明雜色

解曰。前文放光不言其數。今此乃云復放無量阿僧祇者顯其色多。前理后事表二智故。從此第二現僧祇花文分為二。且初第一現僧祇花

經。一一光中現寶蓮華其花千葉皆作金色

解曰。一一光中者所放光明既無數量。光中花現準亦應知。千葉金色彰其葉多金色上矣。從此第二化佛說法

經。上有化佛宣說法要

解曰。如文應悉。從此第三召他方眾文分為二。初召十方眾后結申退坐。初中復四。且初第一普照有緣

經。是佛光明普于十方恒河沙等諸佛國土有緣斯現

解曰。有緣斯現者現大悲之力普照十方。障重無緣雖近不睹。無障緣熟縱遠亦來。故說恒沙有緣現斯。從此第二列諸菩薩文有五對。且初第一普照無染對

經。彼地方佛國中東方普光菩薩摩訶薩東南方蓮華手菩薩摩訶薩

解曰。此十菩薩萬行皆修。略隨其名彰勝行。普光菩薩者如光普照不簡高下。菩薩濟利不簡怨親。蓮華手菩薩者眾行如蓮不染塵垢也。從此第二歡喜破簡對

經。南方離憂菩薩摩訶薩西南方光明菩薩摩訶薩

解曰。離憂菩薩者說無分別自他無憂。或隨聞見皆無憂也。光明菩薩者所起智悲皆能破闇也。從此第三不住最勝對

經。西方行慧菩薩摩訶薩西北方寶勝菩薩摩訶薩

解曰。行慧菩薩者二利行中起悲慧行能不住也。寶勝菩薩者財法二寶施而無竭也。從此第四勝受離塵對

經。北方勝受菩薩摩訶薩東北方離塵菩薩摩訶薩

解曰。勝受菩薩者能與眾生安樂受行念舍平等也。離塵菩薩者智常照如。行離塵染也。從此第五常喜清凈對

經。上方喜受菩薩摩訶薩下方蓮華勝菩薩摩訶薩

解曰。常得喜受清凈如蓮二菩薩也。從此第三明其眷屬

經。各與無量百千俱胝菩薩摩訶薩皆來至此

解曰。十方菩薩各各皆有無量百千俱胝菩薩皆來至此。從此第四各獻香華

經。持種種香散種種花作無量音樂供養如來

解曰。如文可悉。從此第二結申退坐

經。頂禮佛足默然退坐合掌恭敬一心觀佛

解曰。頂禮合掌身業恭敬。一心觀佛意業恭敬。默然退坐唯希法雨。明序分竟

　　觀如來品第二

大文第二觀如來品下六品經明正宗分。意明護國為經之主。國有凈穢分為二護。即前三品明其內護。護佛菩薩諸凈土故。觀如來品彰其果德。菩薩行品具明修因。后二諦品前二依故。后之三品明其外護。護諸王等所居土故。初護國品明其報得。不思議品彰法勝能。后奉持品明前二故。又科為三。前三為內。第四為外。下二為總。總彰經德總明前故。又科為四。別如二文。總中分二。先顯經德示不思議。后總彰前具明二護。又科為五。初二為內內彰勝劣。次辨總依通前及后。次為外護滿本所求。次因散花表經奇特。后總前四內外依持十三法師從因至果十六王等無上寶故。又科為六。開初果因別則為云合為一故。依二判中。內非無外果非無因。各依勝顯彰內外普。于前三品辨次第者。先彰果德令生欣求。必藉因故修勝行。無論因果必有所依。又果位中如智平等修因趣果二利雙明。住果修因皆依境故。又即于境有分有全。全勝居初分劣居次位別勝劣。境后明故。又約果談因修因趣果。因果雖二境唯是一。猶斯因果俱得護名。果不對因更何所護。內護三品次第應知。二釋品名。觀如來者觀謂能觀體即是慧聞思修等生法俱空加行本后俱名觀故。相應俱有四蘊五蘊隨應為性。言如來者謂即所觀。本覺真常性非生滅。不覺迷本妄識輪回。反本妄除幻夢俱寂如歸本來故名如來。雖去無去來無所來。對不覺去故名為來。又應化身大悲感赴隨根應現。乘如而來亦名如來。若云觀空直談法性。此兼人法云觀如來。又立品名有其三種。一者從略謂即此品。前廣般若后觀如來。以略顯廣名如來品。二者從廣菩薩行品。自初及末明菩薩行名菩薩品。三者當相謂次四品。依名申義以彰品號。初后二品依廣立名義類相從。大例唯爾釋品及次。準上應知。三科判者。總科內護三品經文大分三段。第一總標。從爾時世尊從三昧起至云何護佛果云何護十地行為初段也。第二別答。從佛告波斯匿王言護佛果者至二諦品末云大王菩薩摩訶薩護佛果護十地行護化有情為此也。廣明因果為別答也。第三總結。從波斯匿王白佛言真理是一下至卷終一紙經文為總結也。至文當悉。別科三品。解此品者于中分三。一標二護。二明問答。三明獲益。就初標中文分為五。且初第一從三昧起。其義者何

經。爾時世尊從三昧起坐師子座

解曰。顯不住道正念正知故。佛世尊將欲演說從三昧起警動群情。言三昧者梵語也。同三摩地俱云等持。古譯禪那。云思惟修及功德林。皆義翻耳。心一境性謂即等持別境中定。謂欲演說故云起也。坐師子座者智度論云。非實師子亦非木石用為師子。以佛即是人中師子所坐處床皆得名為師子之座。彼時大眾皆悉至誠。佛從定起升座而坐。又解坐者即在義也非別易處。顯亦正住無所傾動故云坐矣。如大般若。爾時世尊于師子座上自敷尼師壇結加趺坐。端身正愿住對面念。乃至下云在師子座。如四大寶妙高山王臨照諸山威光迥出。以彼準此義周備矣。從此第二佛知王心

經。告大眾言吾知十六諸國王等咸作是念世尊大慈普皆利樂我等諸王云何護國

解曰。正遍知覺善得他心。知諸國王睹相興愿仰希法雨。文具如前。故佛當根發誠諦語。告彼大眾作如是言。吾知諸王咸作是念。世尊大慈普皆利樂。我等諸王云何護國彰外護也。從此第三總標內護

經。善男子吾今先為諸菩薩摩訶薩說護佛果護十地行

解曰。明佛大悲平等濟護。若唯外護利樂不均。念外答內顯悲深普不請而說也。又若唯外。事相雖嚴內不澄清。心疾寧念。外嚴內潔相應義故。又外因內方得無災。三毒不除三災必起。藉內護外故先明也。又內外言約二相說。法唯一味平等無差故。佛大悲曾無異說。由悟不悟修與不修深淺次第理必然故。善男子者波斯匿等。吾今已下明所護人。護佛果者即此品也。護十地行即后品也。先果后因欣趣次第義如前說。能所護者能護之法則唯般若。所護之者依經分二。圣凡二人凈穢二土。從此第四敕令諦聽

經。汝等皆應諦聽諦聽善思念之

解曰。諦者審也。攝耳聆音發生聞慧。善思思慧念之修慧。審其句偈思其義理如說修行令諦聽等。又復諦者令心寂靜對治散亂掉動心故。言善思者令心調柔治彼邪妄不正思故。言念之者令心明記治彼妄失顛倒心故。彼所治者障生勝慧。謂若有彼性無堪任。猶如覆漏穢等三器。得甘露味失漏無堪。是故世尊誠諦聽等。智論偈云。聽者端視如渴飲一心入于語義中。踴躍聞法心悲喜。如是之人可為說。從此第五大眾贊仰文分為三。且初第一眾贊善哉

經。是時大眾波斯匿王等聞佛語已咸共贊言善哉善哉

解曰。初聞佛語喜躍無任。咸共一心至誠仰贊。仰贊之極是故重云善哉善哉。又初善哉贊他心德。次一善哉贊起悲深。三寶不斷則無七難。是故重言二善哉矣。從此第二散花成蓋

經。即散無量諸妙寶花于虛空中變成寶蓋

解曰。初各散花眾心渴仰后成寶蓋。一法俱沾。又事雖多真理唯一。又行雖眾果必無差。又蓋與花非多非一。而性與相非異非同。此表散花成蓋不墜。從此第三覆諸大眾

經。覆諸大眾靡不周遍

解曰。靡者無也。蓋無盈縮。顯說當根不減不增。總標二護。大文第二問答釋成。于中分二。初波斯匿問后如來正答。且初第一總問者何

經。時波斯匿王即從座起頂禮佛足合掌長跪而白佛言世尊菩薩摩訶薩云何護佛果云何護十地行

解曰。即從座起異諸眾也。頂禮佛足者以已尊頂禮佛卑足也。合掌長跪者敬請之儀。白佛言下申其所問。運身發語由審決思三業至誠利樂故。問菩薩等者舉能行人。云何已下問所行行。問菩薩因位護義極成。佛果已圓更何須護。答果從因顯。果德已圓性不離因故說護果。若爾護果即因與后何別。若因果一何須分二。答此品之內就果談因。后品之中從因趣果。因果事異故品別開。約理不殊故俱說護。從此第二如來正答文分為三。初略標宗。次別問答。后直問答。初中分四。一總標護果。二征其所以。三佛為釋成。四結修般若。初中分三。且初第一總標護果

經。佛告波斯匿王言護佛果者諸菩薩摩訶薩應如是住

解曰。王承佛旨因果總問如來別答。先果后因。由前一問起下三品。三段科中從此已下大文第二如來別答。佛告已下諸主及果并能行人。文如前釋。應如是住者住悲智心。準無著論釋金剛經。云何住者謂欲愿也。欲者正求也。愿者為所求故作心思念也。最初發心入諸善法欲為根本。論名正求。或正希求以欲為首方起愿故。愿于百法無別體性。依無著論思念為體。依莊嚴論思欲為體。依唯識論信欲勝解三法為體。總三論文五法為體。謂彼思念欲信勝解。以彼欲愿釋此住矣。從此第二廣明化利

經。教化一切卵生胎生濕生化生

解曰。正明修行。依前住心廣大思愿利他行也。言教化者隨病設藥也。菩薩利物遂己修行。悲所度生廣雖三界。于中含識唯此四生瑜伽論云。五蘊初起名為生也。如孔雀等從卵[穀-禾+卵]出名為卵生。如牛馬等從胎藏出名為胎生。如飛蛾等從濕氣出名為濕生。如諸天等諸根頓具無而欻有名為化生。如俱舍頌云。倒心趣欲境。濕化染香處。卵胎二生于中有位由彼業力起顛倒心馳趣欲境。雖住遠處能見父母。于結生位是男是女起愛恚心隨一現前。左右向背隨所愛合。即生有身漸次增故。濕生染智謂遠嗅知生處香氣便生愛染業有勝劣香凈穢故。化生染處。謂遠觀見當所生處。隨業罪福處有苦樂。故說三界因愛受生。生之形狀中有品類。如常分別。又瑜伽說。內心思業而為其因。外[穀-禾+卵]胎藏濕潤為緣。卵生具四胎三濕二化生唯一所謂思業。藉緣多小從多先明。辨生勝劣少為上也。人與傍生各具有四。鬼通胎化。天及地獄唯是化生。欲色界中身具五蘊。若無色界四蘊成身。于有色界身量大小頓漸生滅義如常矣。此明菩薩所化有情。于三界中據處生說依止境界。樂者敘焉。雖菩薩愿四生等化。理實所化隨對根緣難非難處待時熟等。如無著論。何故經中不言界趣界通非情趣無中有。又尼干等執草木生。申此經云卵等生故。從此第三降伏對治文分為三。且初第一對治蘊倒

經。不觀色相不觀色如受想行識我人知見常樂凈倒

解曰。明所治也。前廣化利令遠散動住相分別故令對治。不觀色相不觀色如者此總標也。于五蘊中舉色為首。色謂質礙變礙為性。如謂真如無礙為性。起心分別見有色如。此分別心正令除斷若無分別勝義相應。一毫之善發跡至佛。此無分別遍下言故。受想行識者。受謂領納苦樂舍受。想謂能取怨親等像。行謂造作善染諸行亦遷流故。識謂了別即眼等識。謂于四蘊皆離分別性相平等境智俱如治依他故。我人知見常樂凈倒者依蘊妄執。先我后法各有四倒。我謂主宰。依智度論即陰計我有五。離陰計我有五。和合計我有十。總二十也。即陰我者指陰為我。離陰計我如將車人。和合有十者。如色中我色作窟宅我在其中。四陰亦爾。我中色者我作窟宅色居其中。四陰亦爾。分別我故。依無著論。自體相續總執五蘊相續為我。計前際我是今世我所執取故。言人者謂展轉趣余趣取執趣未來后生實趣。言知者數論執我體即是思。受用諸法我為知者即現我故。言見者謂即我執有身見也。如是四種皆我倒矣。常樂等者即法四倒住持自相能生謬解。謂外道等不了五蘊有為之法剎那不住妄起常倒。有漏皆苦妄起樂倒。實不自在妄起我倒。自性不凈妄起凈倒。第三我倒文無者略。舊經具有。或前我故下一倒字通上我法。由斯二執二障具生。為障既重先對治故。又報五蘊自性無記是所依故。我法二倒不善有覆分別俱生是能依故。唯無分別定慧能治故。此具明今對治也。從此第二對治諸行

經。四攝六度二諦四諦力無畏等一切諸行

解曰。前所治境起心為倒。此能治行動念成病。但治俱見實不除法。由如禾莠同聚俱生。俱除其莠非遣禾也。正行諸行起能見心。治彼起心令無分別。行無所行即正行故。此段經文通賢圣位。地前修習其相未已有功用住。若有散心亦未亡相。故通對治。四攝四諦如上已明。六度二諦并四無畏如下當辨。力謂十力。處非處等如常分別。一切諸行者不唯此所到行門。乃至菩薩所修萬行通為觀矣。從此第三對能行人

經。乃至菩薩如來亦復如是不觀相不觀如

解曰。不唯于行令心不住。觀佛菩薩亦令不住。若心分別見相見如。此即所治令無分別。雖佛菩薩勝無與等。無分別位起分別心即令對治住無相故。若爾應離相求。此亦不然。即相觀無相即無相。非謂相外別更求無。若更別求此即為病。然佛菩薩勝功德聚若稱念者障滅河沙。于勝義心故令不住。非謂世諦事相撥無。若起此心成大邪見。豈符經意無相觀耶。問前云菩薩摩訶薩應如是住。此云乃至菩薩不觀相如。為復能住即所觀耶。答設爾無失。謂令菩薩無相現前。所修勝行皆無相故。設于勝者亦不起心。正離自他住無相故。又解應如是住明住心也。教化四生明修行也。不觀已下盡此段文明降伏也。如次即是智恩斷因。因必具修成果三德。至究竟位。報化法身故。初具明。佛深意也。從此第二征其所以

經。所以者何

解曰。所以不觀相如者何所以也。從此第三佛為釋成文分為二。且初第一釋諸法空

經。以諸法性即真實故無來無去無生無滅同真際等法性無二無別猶如虛空

解曰。言諸法者即前五蘊。法性空寂即真實故。無來無去無生無滅者釋法四倒。依蘊妄執計常樂等。心為彼薰識浪流動故有來有去有生有滅。若了彼倒妄體即空。本無來去無生滅故。同真際等法性者。釋諸正行四攝六度所修萬行皆凈法界方便妙用用不離體與理相應。即一一行皆同真際等法性故。無二無別猶如虛空者。釋菩薩等雖諸法性本來常住。不因顯說無以證修。故佛菩薩出現于世廣為開示。然修行者應正了知能說所說法界一相圣凡不二自他無別覺性常住猶如處空。對佛菩薩應如是觀。又解。五蘊諸法其性真實。性被妄薰故有來去有生有滅。本性空寂無來無去無生無滅故。同真際等法性者。蘊與真性事理依持。如波依水故同真際。理不離事皆等法性。諸法與性無二無別。了法即性猶如虛空。又解。法性常住故無來去。法性不變故無生滅。由修行者了法性空。所修勝行心同真際。行等法性。因果事異所現理同故云無二。能觀不異故云無別。長時無間障盡果圓猶如虛空。動而常寂彰果位矣。前解順文次解依蘊。今前菩薩行離二邊。后解順理至無上覺釋法空也。從此第二釋我等空

經。蘊處界相無我我所

解曰。明前我空。舉所依法顯能依空。蘊等何義。俱舍頌云。聚生門種族是蘊處界義。聚是蘊義。謂即五蘊。色聚心聚故名為蘊。蘊是有為非無為故。生門處義謂十二處。六根六境是心心所生長門處。由六識身依根取境名生門故。種族界義即十八界。為同類因各生自類等流果故。何故世尊說蘊處界。如彼頌云。愚根樂三故說蘊處分三。愚有三者。謂諸有情執我一常。愚心所為我為說五蘊。五蘊之中三是心所故。愚色為我說十二處。十二處中十是色故。總愚色心以為我者為說十八界。十八界中離色心故。根上中下樂略中廣。是故世尊說蘊處界。無我我所者我即前云我人知見。我所即是彼我資具。此蘊處界從因緣起其體尚無。況我我所從計執生而體是有。故皆空矣。從此第四結修般若

經。是為菩薩摩訶薩修行般若波羅蜜多

解曰。若能如上住悲智心。地上地前修諸勝行不著性相。必得果同。是真修行至彼岸矣。此上經文略標宗旨。世尊總陳一部之意。下文廣辨。理事小殊窮其至理更無異也。又不唯一部諸大乘教但是廣文。住修斷障一理通貫。自下諸文先略后廣。準此廣悉。大文第二明別問答文分為三。一別問答。二總問答。三結護果。初別問答文分為三。一明實相。二明觀照。三明文字。初明實相文分為二。且初第一波斯匿王問。其義者何

經。波斯匿王白佛言世尊若菩薩眾生性無二者菩薩以何相而化眾生耶

解曰。世尊略陳王應具悉。詞微旨妙歷法廣明。故牒前文而興此問。問之意者。由諸有情迷無慧目故。希菩薩悲以利生。若菩薩眾生同一法性。法性平等即無二別。若無二別菩薩更以何法而化眾生耶。從此第二如來正答文分為二。初明勝義空后明世俗有。初中分三。初總明法性次征其所以后釋諸法空。初法性中文復分二。且初第一總標法倒

經。佛言大王色受想行識常樂我凈

解曰。初列五蘊總標有為。后列四倒總標我法。先標此二以明法空。從此第二正答不住

經。法性不住色不住非色受想行識常樂我凈亦不住凈不住非凈

解曰。法性不住色不住非色者。色謂色蘊。除色之余皆名非色。住不住者依對待立。如因見住便言不住。此中法性離言絕慮寂然一相唯以智證。豈同對待住不住乎。受想行識常樂我凈亦不住凈不住非凈者。義同于上故置亦言。初后具陳例中亦爾。皆不住故。如涅槃云。為一切諸法本性自空為因。菩薩修空見空。若一切法本性自空。何須菩薩修空見空。若一切法本性不空。菩薩修空何能見空。佛言雖一切法本性是空。亦因菩薩修空見空。言本性空所證境空。修空見空能證智空。以能所證悉皆是空故能所化皆不住矣。從此第二征其所以

經。何以故

解曰。法性非住不住者何以故。從此第三釋諸法空

經。以諸法性悉皆空故

解曰。以法性空無住不住。為明菩薩法性相應化而不住同法性故。從此第二明世諦有文分為三。初總標世諦。次別明諸有。后總結非實。且初第一總標世諦

經。由世諦故由三假故

解曰。前勝義諦明諸法空。此世俗諦明諸法有。由諸性相體不相離如斷證修故次明矣。由世諦故者此句總標。由者因由世者可毀壞也。通目一切有漏有為。言諦者審義實義。審實可壞名世諦故。由三假故此句別也。謂法受名具如前解皆世諦故。從此第二別明諸有文分為三。且初第一明三界有

經。一切有情蘊處界法造福非福不動行等因果皆有

解曰。此明三界有情因果也。一切有情者簡非情也。蘊處界法者業所依也。造福非福不動行等者如大般若云。一者福業二者非福業三者不動業也。欲界善業名為福業。業能招人天可愛果故。欲不善業名非福業。損惱有情招三惡趣非愛果故。色無色界業名不動業。能招彼地不動果故。若爾何故俱舍論云。如世尊說初靜慮地有尋伺動。第二靜慮有喜受動。第三靜慮有樂受動。何名不動。答如彼頌云。約自地處所業果無動故。雖下三禪有炎患動。約處言之業果不動。如初禪業招初禪果。初禪處業無容轉令二禪處受。業果處定立不動名。不同欲界有天等業由別約力轉令異處人等中受名動業故。因果皆有者如上所明。作業感果皆悉有故。從此第二明三乘有。

經。三乘賢圣所修諸行乃至佛果皆名為有

解曰。三乘賢圣所修諸行者。謂由般若引攝當根。隨自證修有三別故。言三者下中上根。言乘者教理行果即所乘也。言賢者和善之義資糧加行也。言圣者通達修習究竟位也。所修諸行者隨前三乘所修行也。略分別者。一聲聞乘者如華嚴云。上品十善修自利行。智慧狹劣怖三界闕大悲。從他聞聲而得解了名聲聞乘。依有部宗。前七方便具如上解。阿羅漢果如上略明。余之三果義如常說。二緣覺乘者如華嚴云。上品十善自利清凈。不從他教自覺悟故。大悲方便不具足故。悟解甚深緣生法故名緣覺乘。如瑜伽論第三十四獨覺地云。有其五種。一種性二道三習四住五行。言種性者有其三種。一薄塵垢離憒鬧處。于寂靜處深心愛樂。二少悲心說法利人心不愛樂。樂少思務寂靜而住。三中根性是慢行類。深心希愿無師無敵而證菩提故。第二道者亦有三種。一者謂于百劫值佛出世親邇承事。成就相續專心求證獨覺菩提。于蘊處界緣起處非處及諦此六善巧勤修覺故。于當來世速能證得獨覺菩提。名麟角喻。二有一類。值佛出世親近善士聽聞正法。如理作意未曾修習順決擇分暖等善根。修前蘊等六種善巧。于當來世證彼菩提得沙門果。三有一類。值佛出世親近善士聽聞正法。如理作意證法現觀。得沙門果而無力能。至極究竟阿羅漢果。復修蘊等六種善巧。依出世道于當來世至極究竟。畢竟離垢畢竟證得梵行邊際阿羅漢果。后第二三名部行故。第三習者此亦有三。一有一類。依獨覺道滿足百劫修習資糧。過百劫已出無佛世。無師自能修三十七菩提分法。諸法現觀得獨覺果。永斷一切諸煩惱盡成阿羅漢。此麟角喻。復有一類。依第二道或第三道由彼因緣出無佛世。無師自能修三十七菩提分法。從前二三所修次第至極究竟。畢竟離垢畢竟證得梵行邊際。證得最上阿羅漢果。皆部行故。第四住者此亦有三。初麟角喻。樂處孤林。樂獨居住。樂甚深勝解。樂觀察甚深緣起道理。樂住最極空無愿相。安處作意。第二第三所習部行。不必一向樂處林野。樂獨居住。亦樂部眾共相雜住。樂深勝解。乃至作意故。五獨覺行。一切獨覺隨住彼彼村邑聚落。善護其身善守諸根善住正念。隨入彼彼村邑聚落。或為乞食或濟度化下劣愚昧。以身濟度不以語言。何以故。唯現身相為彼說法不發言故。示現種種神通境界。乃至為令心誹謗者生歸向故。明緣覺竟。乃至佛果皆名為有者。大乘賢圣至下當悉。從此第三明諸見有

經。六十二見亦名為有

解曰。不唯三界及以三乘世俗諦中依他故有。外道染見亦計執有。六十二見者。依賢劫經。謂于五蘊計我我所。言色是我我有色。色屬我我住色中。初句是我。三句我所。受想行識四句亦然。四五二十成二十句。五句是我。余為我所。此上諸句依現在蘊。于過未世亦各二十成六十句。加斷常見六十二矣。如大品經梵網六十二見經長阿含經第十梵動品大婆沙論一百九十九瑜伽五十八及八十七智度唯識皆明諸見。于法不倦樂者敘焉。從此第二總結非實

經。大王若著名相分別諸法六趣四生三乘行果即是不見諸法實性

解曰。若著名相分別諸法者。此明妄倒著相迷真。五法之中前三法也。言五法者相．名．分別．正智．真如。顯揚第六瑜伽七十四兩論同說。依他攝四。攝彼相名分別正智。圓成實一。攝彼真如。遍計所執不攝五事。彼說。有漏心心所法變似所詮說名為相。似能詮現施設為名。能變心等立為分別。無漏心等離戲論故名為正智。中邊第二說。依他起攝相分別。遍計所執唯攝彼名。正智真如圓成實攝。彼說。有漏心及心所相分名相。余名分別。遍計所執都無體故。為顯非有假說為名。正智真如能證所證二俱無倒。圓成實攝。楞伽偈云。名．相．覺想自性二相。正智．如如是則成相。言名相者遍計所攝。二無體故。言覺想者即是妄想。謂心心所依他起攝。緣前名相故名覺想。自性二相者即上三法遍計依他二自性矣。正智如如是則成相者。智如二種為圓成故。中邊楞伽所明五法屬此經者。前云法性不住色不住非色等。文五中后二。正智如如皆圓成故。雖即正智而非無為。無漏有為離倒究竟。楞伽說為圓成實故。后世諦文是前三法。三界三乘依他起故。即是中邊相及分別。楞伽經中覺想心故。六十二見遍計所攝。中邊之名楞伽名相。顯揚瑜伽屬此經者。法性第五。世諦前四。不立遍計。從心說故。六趣四生三乘行果者并如前解。即是不見諸法實性者。若著名相分別諸法。乃至行果執為實有。即不能見諸法實性。顯無執者能見實性。下二諦品因此而興。前后次第至文悉矣

仁王護國般若波羅蜜經疏卷上二終仁王護國般若波羅蜜多經疏卷中一

　　　　青龍寺翻經講論沙門良賁奉　詔述


觀如來品第二明觀照般若

從此第二明觀照中文分為二。且初第一波斯匿王問

經。波斯匿王白佛言諸法實性清凈平等非有非無智云何照

解曰。舉前法性以問智也。諸法實性者即諸法性也。清凈者非塵染也。言平等者無高下也。非有非無者舉如問智也。法若是有稱有而知。法若是無稱無而解。既非有無智云何照。從此第二如來正答于中分三。一明諸法空。二諸法假有。三圣智次第。初法空中文分為二。初明境非有后明智照空。初境非有文分為二。初法自性空后生滅明空。初法體空文復分三。且初第一答智有無

經。佛言大王智照實性非有非無

解曰。明能照智稱境而觀。非有非無通境智矣。睿法師云。萬物非無。宗之者無相。虛宗非有。照之者無心。故圣人以無心真智照無相虛宗。內外兩冥境智俱寂即其照也。從此第二征其所以

經。所以者何

解曰。智照實性非有無者何所以也。從此第三釋諸法空文分為二。且初第一總明法空

經。法性空故

解曰。法者諸法性者實性。法及法性悉皆空故。然于諸法執見不同。凡夫于法執有是非。外道于法執我執法。小乘于法執實色心。大乘于法達無自性。了法即空名法性空。從此第二即法明空

經。是即色受想行識十二處十八界七大六界十二因緣二諦四諦一切皆空

解曰。謂蘊處界士夫六界外道異生執實起倒。舉以明空。十二因緣明獨覺觀。言四諦者明聲聞觀言二諦者明菩薩觀。悉無自性一切皆空。前四后一如上已明。緣生二諦至下當悉。從此第二生滅明空文分為四。且初第一標生滅空

經。是諸法等即生即滅即有即空剎那剎那亦復如是

解曰。前明諸法無自性空。此明諸法生滅故空。隨對有情當根破執。是諸法等即生即滅即有即空者。謂前蘊等諸有為法體不堅住念念遷流。若疾炎過同懸流度。隨生即滅念念皆空。然有為相或說四者。如婆沙論。能起名生。能安名住。能衰名異。能壞名滅。生居未來。余三現在。又唯識云。本無今有有位名生。生位暫停即說為住。住別前后復立異名。暫有還無無時名滅。前三現在。滅居過去。此為正也。說三相者如俱舍論引經說三。一起二住異三盡。論有兩解。如常今別。說二相者如此經云。即生即滅。瑜伽同此。如彼論云。生及住異俱名生品。滅名滅品。諸弟子眾應觀諸法生滅而住。說一相者如經偈云。諸行無常。諸者眾也行謂遷流。通曰有為總名諸行。言無常者如瑜伽論八十一云。有起盡故名無常也。合生滅二總名無常。五十二說。若由此相起厭思惟。為令厭患離欲解脫。合說生滅為無常故。何謂無常。有非恒有無非恒無。二無常相故云無常。經言生滅乘略明故。剎那剎那亦復如是者。言剎那者時極少也。如言極微色極少也。生滅有二。一者剎那二者一期。此非一期云剎那矣。何名剎那。緣和合法得自體須。又行動法度一極微如是名為一剎那量。重言剎那者破情計也。有情妄倒執法常有。謂聞諸法生滅故空即作是念。唯現在法剎那生滅。過去未來體應常住。為破此計故明諸法無始時來過去已滅現在今滅未來當滅念念遷流皆剎那滅。是故經云剎那剎那亦復如是。問即滅為同剎那。為復異世。答然以一念有多剎那。于一剎那有多生滅。以多生滅成一剎那。即體明空故同念也。此同華嚴偈云。譬如長風起鼓拂生動勢。二俱不相知。諸法亦如是。生滅即空不相知也。從此第二征其所以

經。何以故

解曰。諸有為法剎那生滅者何所以故從此第三釋多生滅

經。一念中有九十剎那一剎那經九百生滅

解曰。從粗至細轉折明空。諸有為法漂馳不住。過去已無未來當無。現在一念勿謂實有。拆此一念有九十剎那。勿謂剎那而有實體。拆一剎那有九百生滅。以多生滅成一剎那。剎那無體以多剎那合成一念。念無實體。故說諸法念念皆空。問念于別境明記為性。如何此云念生滅空。答念名即同所因有異。彼別境念明記為性。此不相應時中假立一生滅頃假立念名。念無實體悉皆空也。從此第四結諸法空

經。諸有為法悉皆空故

解曰。結有為法生滅故空。及顯無為寂而常矣。從此第二明智照空文分為二。且初第一標智照空

經。以甚深般若波羅蜜多照見諸法一切皆空

解曰。如宗中解。略屬文者。甚深般若即凈慧也。波羅蜜多彼岸到也。言照見者。照謂智體見謂智用。照體即見目無相心。由此凈慧達彼岸故。言諸法者謂所照境。境智俱寂故經說云一切皆空。問前四諦下一切皆空。此諸法下一切皆空。二文何別。答前唯境空此亦智空。雖境與智皆自性空。顯智照如智即無相故合明矣。從此第二歷法明空文分為六。且初第一明內外空

經。內空外空內外空

解曰。自下經文明其正智。即有觀空有十八也。此十八空與大般若后四文別。如五十一善現發問世尊具答。略引彼經釋此文也。言內空者。內謂內法即是眼耳鼻舌身意。此中眼由眼空。鼻等亦然。非常非壞本性爾故。上言眼者謂即眼處。由眼空者眼無自性。眼處即空余皆悉矣。如智度論四十六說。若不習空必墮二邊。以空破有亦不著空。無我我所。本性爾故。下文皆同恐繁故略。言外空者。外謂外法即是色聲香味觸法。此中色由色空。聲等亦爾。內外空者謂內外法。內六根處外六塵處。此中內六處由外六處空。外六處由內六處空。前別后總偏俱空故。從此第二明二諸空

經。空空大空勝義空

解曰。言空空者。謂一切法空。此空由空空。言大空者。謂即十方東南西北四維上下。此中東方由東方空。南等亦爾。勝義空者。勝義謂涅槃。此勝義由勝義空。二俗一真相性空故從此第三為無為空

經。有為空無為空

解曰。有為空者。謂欲界色界無色界。此中欲界由欲界空。色等亦爾。無為空者。謂無生無住無異無滅。此無為由無為空。相無相空故。從此第四明三世空

經。無始空畢竟空

解曰。無始空者順古譯也。新云無際空。謂無初中后際可得。及無往來際可得。此無際由無際空。畢竟空者。謂諸法究竟不可得。此畢竟由畢竟空。世非世空故。從此第五明性相空

經。散空本性空自相空一切法空

解曰。言散空者。謂有放有棄有舍可得。此散由散空。彼經次云無變異空。謂無放無棄無舍可得。此無變異由無變異空。前有后無。相對相故。此雖闕無義影對故。言本性空者。謂一切法本性。若有為法性若無為法性。皆非聲聞獨覺菩薩如來所作。亦非余所作。此本性由本性空。言自相空者。謂一切法自相。如質礙是色自相。領納是受自相。取像是想自相。造作是行自相。了別是識自相。如是等若有為法自相若無為法自相。此自相空。言一切法空者。謂五蘊十二處十八界若有色無色有見無見有對無對有漏無漏有為無為法。此一切法由一切法空。從此第六明因果空

經。般若波羅蜜多空因空佛果空空空故空

解曰。般若波羅蜜多空者觀照智空。因空者等覺已前諸菩薩等一切皆空。佛果空者諸佛所有力無畏等諸不共法體寂故空空空故空者智度論云。空空者先以諸空破內外等諸法皆空。又以此空破前諸空。是名空空。問前空空與此空空何別。答前破諸法故云空空。此破前空故名空空。若爾由諸法有破故云空。空既非法。空何所破。答破諸法已唯有于空。空亦應舍故須空空。如藥治病盡舍藥。藥若不舍藥復成病。恐空成病以空舍空。故云空空。從此第二諸法假有于中分二。初明諸法有后明我法空。初諸法有于中分三。且初第一標諸法有

經。諸有為法法集故有受集故有名集故有

解曰。前明正智所照皆空。此方便智不壞諸法。即空觀有。諸有為法者。此句總標世出世間有為法也。下別明有。法集故有者。五蘊積集名法集有。受集故有者。領納作業名受集有名集故有者。名謂表詮。習故有。雖此三集義通無漏。此上下文唯約有漏。從此第二明世間有

經。因集故有果集故有六趣故有

解曰。因集故有者。有漏善染所造諸業是三有因。集諦故有。果集故有者。于三界中總別業感凈無記果。苦諦故有。六趣故有者。趣謂異熟。地獄餓鬼畜生修羅人天等六。能趣即因所趣即果。前別后總明三界矣。從此第三明出世有

經。十地故有佛果故有一切皆有

解曰。十地故有者。文言十地義攝三賢。菩薩因有。佛果故有者。三身故有亦得說云。因位進趣道諦未圓。果位智品道諦圓故。解脫法身滅諦圓故。對前苦集即四諦矣。一切皆有者。此句總結世出世間一切皆有。又料此文最初一句總標有為。中間分三三。集故有．世間故有．出世故有。最后一句總結有為如文悉矣。從此第二明我法空。于中分二。初明我法空后明不起見。初我法空于中分三。且初第一標我法相

經。善男子若菩薩住于法相有我相人相有情知見為住世間即非菩薩

解曰。謂菩薩雖觀于有不應住故。住于法相者。即前有為總名為法。一一皆有軌持相故。謂若菩薩雖觀諸有。而不壞法通達實性不應住相。若住相者即有執生。迷杌謂人理必然故。有我相者。我人知見四如前解。外道執我亦名有情。作業受果皆計為我。為住世間即非菩薩者。住我法相即是凡愚為住世間。非菩薩故。從此第二征其所以

經。所以者何

解曰。住我法相何所以故非菩薩也。從此第三結諸法空

經。一切諸法悉皆空故

解曰。不了諸空即非菩薩。悟一切法悉皆空寂于有不住即菩薩矣。從此第二明不起見。于中分三。且初第一明不起見

經。若于諸法而得不動不生不滅無相無無相不應起見

解曰。此明菩薩即法觀空。若于諸法而得不動者。若諸菩薩雖觀諸法達有即空。空故不動。空不動故不生滅也。言無相者。相謂諸法無相即空。悟相即空故云無相。無無相者。非謂遣相住于無相。無相亦遣故無無相。不應起見者。于相住即見生。不住有無即無見也。故肇法師云。般若之門觀空。漚和之門涉有。涉有未始迷空故處有而不染。不厭有以觀空故觀空而不證。斯之謂矣。從此第二征其所以

經。何以故

解曰。何以不應起見故也。從此第三釋法皆如

經。一切法皆如也諸佛法僧亦如也

解曰。初舉諸法后舉三寶。無論勝劣一切皆如。寶性論云。如三器異空界不別。一切眾生菩薩諸佛皆無差別同一如也。從此第三圣智次第。于中分四。且初第一明初圣智

經。圣智現前最初一念具足八萬四千波羅蜜多名歡喜地

解曰。自上所明智照空有不辨位地。但是通論。準此下文方明登地。及顯自上多約地前智離有無修不住故。又解。此明觀照賢圣通論。自下委屬明圣位故。圣智現前最初一念具足八萬四千波羅蜜多者。謂真見道最初現斷無始已來分別二執種子永盡具諸德故。由此言者。于三賢位一劫修行所有功德不可比此最初念故。何謂具足八萬四千。對所治惑有斯數也。如俱舍云。如實行對治。所治貪等八萬行別能對治道其數亦然。言八萬者。謂貪嗔等十種煩惱一一皆以九為方便足成一百。前分一百后分一百合成三百。置本一百就前分一百一一皆以九為方便合成一千。后分亦爾復成一千。兼本一百成二千一百。已起未起各有二千一百足滿四千二百。約彼多貪多嗔多癡著我思覺五人。一一皆有四千二百成二萬一千。對治三毒等分四人。一一皆有二萬一千遂成八萬四千。此諸煩惱若約一人。長劫相續亦不違理。離真見道無此品殊。就所治種言八萬矣。又賢劫經廣說其相。所謂最初波羅蜜多乃至最后分布舍利。于中總有三百五十波羅蜜多。一一各有六到彼岸成二千一百。對治十患四大六衰合成二萬一千。復對四患多貪嗔癡及等分者故成八萬四千諸波羅蜜多。此通對治義如常說。又解。由無始來二障粗重。能障凈慧所生功德有如是數。于初見道二障斷也。為無為德最初生顯有斯數故。名歡喜地者。生如來家住極喜地。下廣明也。從此第一通明十地

經。障盡解脫運載名乘

解曰。通十地也。言障盡者。俱生二障十地分斷金剛盡故。言解脫者。解謂離系脫謂自在。隨于十地障斷顯如。金剛心后解脫圓滿。言運載者即乘義也。運具四義。運障令盡．運理令顯．運行令滿。運果令圓至究竟位。此則釋其乘之運用。乘體所謂教理行果。如前解矣。從此第三明等覺地

經。動相滅時名金剛定

解曰。動相滅時者第十地末最后定也。言動相者如起信論云。如風依水而有動相。無明依真而起業相。今等學位如風滅故動相隨滅而水不滅。彼無明滅業相隨滅而真不滅。故說此位言動相滅也。名金剛定者。謂諸菩薩至此位中所依勝定猶如金剛。悉能斷除微細障故。從此第四明如來地

經。體相平等名一切智智

解曰。體相平等者此有二種。一體平等。一切諸佛所證等故。二相平等。一切諸佛恒沙功德亦皆等也。名一切智智者此有二智。一切智者即證如智。下言智者一切種智后得智也。真俗二智諸佛皆等。此即觀照般若因果位故。從此第三文字般若。如本記云。有四無上。一說者無上。二信受無上。三所說無上。四智慧無上。且初第一說者無上

經。大王此般若波羅蜜多文字章句百佛千佛百千萬億一切諸佛而共同說

解曰。所證實相能證觀照彼二般若必有能詮。然就能詮諸佛國異。如維摩經。或以香飯或以光明或以園林或無言說。此堪忍界即以音聲文字般若而為佛事。有此文故。言文字者。梵云便膳那此翻為文。文即是字。如言惡阿。依聲所顯。是不相應行蘊中字非墨書字。言章句者。梵云缽陀正翻云跡義翻為句。句者章也。詮義究竟。即如經云。諸行無常等章句也。正云跡者謂如象跡。象有四跡尋跡得象。偈有四句尋句得義。文字般若體即四法。謂名句文及與音聲。名詮自性如呼色等。色等諸法自性別故。句詮差別。說無常等苦空無我差別法故。文則是字顯名句故。聲則音聲耳所聞故。依聲屈曲說名句文。彼三離聲雖無別體而假實異。亦不即聲合為般若。解脫因故。此經文字勿謂唯是世尊獨說。百千萬億一切諸佛共同說故。從此第二信無上。于中分二。且初第一明財施劣

經。若有人于恒河沙三千大千世界滿中七寶以用布施大千世界一切有情皆得阿羅漢果

解曰。舉喻校量。言恒河者新云殑伽河也。河中多沙。取一一沙數大千界。此多沙界滿中七寶如常分別。以用布施大千世界一切有情者。彰施廣也。以多沙界所貴七寶持以布施大千世界六趣四生一一有情。皆悉等施。故經總說一切有情。皆得阿羅漢果者得勝果也。彼受施者一切有情發聲聞心修自利行。依舊經云得七賢四果。此直舉勝言羅漢果。顯所施中至最勝果。從此第二彰信受勝

經。不如有人于此經中乃至起于一念凈信何況有能受持讀誦解一句者

解曰。信心澄凈眾善之本。若常信者無已比方。但取于經一念凈信。勝前福故。何況等者。少信尚勝何況有能受持讀誦心生正解。勝無等故。受持等者。受謂領受持謂不忘。對文背本讀誦異也。如辦中邊論十法行頌云。書寫以供養。施人聽故讀。受持正開演。諷誦及思修。前八為聞后二思修。謂即三慧。此有彼四。三聞一思舉。其少解即勝前故。問沙界七寶廣施有情。彼復修行至無學果。具茲三勝何乃劣于一念信耶。答七寶是財。由住相施彼二雖廣有分別故。阿羅漢果自求解脫。是小乘故。所以劣矣。此般若教是諸佛母出生諸佛。廣大甚深勝無等者。一念信等即超彼故。若于前文不住相施及以法施無畏施等無相相應。與此凈信受持何別。而言彼劣。從此第三所說無上。于中分二。且初第一征問所以

經。所以者何

解曰。所以凈信持讀勝者何也。從此第二釋勝所由

經。文字性離無文字相非法非非法

解曰。文字性離無文字相者明能詮教。言文字者表詮。諸法無自性故。故云性離。以性離故即無相也。故凈名云。文字性離即是解脫。言非法者文字空故。非非法者離相所詮體非無故。又非法者所詮理智非有相故。非非法者是所修證不同兔角非無法故。由教及理俱離二邊故無上矣。從此第四智慧無上。于中分三。且初第一明般若空

經。般若空故菩薩亦空

解曰。即此文字所詮顯也。般若空故者境智空也。菩薩亦空者能行照者菩薩亦空。從此第二征其所以

經。何以故

解曰。何所以故菩薩亦空。從此第三釋空所由。于中分二。且初第一菩薩因空

經。于十地中地地皆有始生住生及以終生此三十生悉皆是空

解曰。舉所依空顯能依空。于十地者。謂歡喜等依持生長故名為地。始生已下明十地空。于一一地皆具有三。且如初地。最初見道名為始生。于初地中具修勝行時既經久名為住生。初地將滿進求后地于最后心名為終生。即入住終以為三也。余九例此即成三十。雖后三地無別勉勵。任運加行亦有三故。悉皆是空者總即十地別三十生。此之因位能依所依悉皆空故。從此第二明佛果空

經。一切智智亦復皆空

解曰。一切智智者謂佛所有本后二智。不唯文字及以所詮并菩薩空。乃至佛果諸相永寂亦復皆空。上來別解三般若中皆通因果。如文釋竟。大文第二總明般若。于中分三。一總標境智。二別釋境智。三總結皆如。且初第一總標境智

經。大王若菩薩見境見智見說見受即非圣見是愚夫見

解曰。此文通明圣凡二也。為前別明三種般若令諸菩薩如是證修。境智雖同猶迷悟別故。此下凡圣對明。然諸菩薩所見境者即是實相。言見智者即是觀照。見說受者即是文字。謂于前二以無相心常證修說。不壞于相得無住者真是菩薩。若心取相所見境者即是六塵。言見智者妄分別智。見說受者著相說受。迷性取相愚夫見也。問凡境智說與諸菩薩境智說三體為同異。答住相故非同。照解故非異。故無定矣。從此第二別明境智。于中為三。一明凡境智。二明圣境智。三別明說聽。初凡境智于中分三。一總標果報。二釋三界業。三結業果空。且初第一總標果報

經。有情果報三界虛妄

解曰。下明三界分段生死。言有情者有情世間。言果報者六趣業果。言三界者外器世間。言虛妄者此二因果皆不實也。如不增不減經云。清凈法身為諸煩惱之所漂動往來生死名為眾生。明諸有情本性清凈。謂因無明業所漂動。長眠三界流轉六趣往來生死

猶如伎兒種種變現。皆虛妄故。從此第二釋三界業。于中分三。且初第一明欲界業

經。欲界分別所造諸業

解曰。言欲界者食欲二貪所屬之界。謂四趣全天趣一分及所依處皆名欲界。言分別者。欲界有情諸識散動。身異想異種種苦樂起妄分別。言所造者謂身口意妄想造作。言諸業者業體是思福非福行如前解矣。從此第二明色界業

經。色四靜慮定所作業

解曰。色謂色界。四靜慮地如前已解。所言定者心一境性。所作業者略有三類。一者尋伺。謂初靜慮有尋有伺。若中間禪無尋唯伺。上三靜慮無尋無伺。與此三種相應凈定即不動行能生彼故。從此第三明無色界業

經。無色四空定所起業

解曰。無色二字如前已解。言四空者。一空無邊處。二識無邊處。三無所有處。四非想非非想處。定義如前。唯無尋伺有勝凈定之所起業。如俱舍云。修如行時思無邊空離第四禪生立空無邊處。依此分近諸無間道厭下有漏。粗苦障三隨一行相。諸解脫道欣空根本。靜妙離三隨一行相。得生彼四蘊成身。依命根眾同分壽二萬劫。識等三處準此應知。壽四萬劫六八萬劫定漸勝故。從此第三結業果空于中分二。且初第一明業果空

經。三有業果一切皆空

解曰。言三有者欲有色有無色有也。言業果者。業謂有漏善不善業及煩惱障緣助力故。果謂所感諸趣異熟身命短長隨因緣力有定齊限分段果故。一切皆空者。彼無自性皆空無也。從此第二結無明空

經。三界根本無明亦空

解曰。根本無明者如唯識云。第七識俱恒行無明雖恒相續非能發業。第六識俱迷理起者唯取能發福等諸行。緣生之首為根本矣。如起信說。無明有二。一者根本二者枝末。枝末細相謂業轉現。依此現識起事識等。即楞伽云。境界風所動七識波浪轉。平相引發受分段生即枝末也。言根本者。不如實知真如法一故。不覺心起而有其念。念無自相不離本覺。猶如迷人依方故迷。若離于方則無有迷。眾生亦爾。依覺故迷。若離覺性則無不覺。此根本也。言亦空者。豈唯業果無自性空。即彼所依根本無明無自性故而亦空矣。從此第二明圣境智。于中分三。且初第一明變易空

經。圣位諸地無漏生滅于三界中余無明習變易果報亦復皆空

解曰。言圣位者此明得人非凡得也。言諸地者依舊經云。三地九生滅。言三地者八九十地。地地皆有始住終生九生滅也。又四卷楞伽云。菩薩摩訶薩得無生法忍住第八地。轉舍心等得意生身。又第四云。大慧聲聞辟支佛未證法無我。未得離不思議變易生故。又夫人經云。一者阿羅漢二者獨覺三者已得自在菩薩受變易身。言自在者即是八地于相及土得自在也。又楞伽第三云。有三種意生身。所謂三昧樂正受意生身。覺法自性性意生身。種類俱生無行作意生身。屬十地者。初至七地得初身矣。其第八地得第二身。九至十地得第三也。由此言者。直往菩薩三文皆同。聲聞獨覺兩經皆說。二乘無學回心向地前亦得受變易身況諸菩薩發地者矣。言無漏者此明因也。漏謂煩惱起過無窮。此智無彼故云無漏。言生滅者。雖根本智自體生滅。證不生故非變易因。此唯后得緣生滅法有分別故。為變易因故。唯識云。謂諸無漏有分別業為此因故。于三界中余無明習者此為緣也。障有二種。得變易者無煩惱故唯所知障。是三界中煩惱之余故。所知障即無明。夫人經云無明住地。慈恩譯云。無明習地從無始來由無明故數熏習也。唯識第八云。由所知障緣助勢力故為緣也。無漏為因所知障為緣故感殊勝細異熟果。言變易者此列名也。變是改義易是轉義。改轉身命名變易也。此有三名。唯識論云。由悲愿力改轉身命無定齊限故名變易。或名意成身。由悲愿力意愿成故。亦名變化身。由無漏力轉令異本如變化故。言果報者。謂諸菩薩依欲色身隨諸界地令彼改轉。細妙光潔異熟無記五蘊性故。唯自類身及復勝位菩薩等境非劣境故。故何用資感有漏果。為自證菩提利樂他故。謂菩薩等已永斷伏煩惱障故無容復受。當分段身恐廢長時修菩薩行。遂以無漏勝定愿力如延壽法資現身因令彼長時與果不絕。數數如是定愿力助乃至證得無上菩提。彼復何須所知障助。既未圓證無相大悲。不執菩提有情實有。無由發起猛利悲愿。又所知障障大菩提。為永斷除留身住故。又楞伽云。隨所憶念本愿境界。為成熟眾生得自覺圣智。由如是等故資感也。以此而論。變易生死性是有漏異熟果攝。于無漏業是增上果。若有圣教說為無漏出三界者。隨助因說。如佛地說。有妙凈土出過三界。十地菩薩當生其中。準此悉矣。亦復皆空者。豈準分段無自性空。此無自性亦復空故。從此第二明等覺空

經。等覺菩薩得金剛定二死因果空一切智亦空

解曰。等覺菩薩者于十地后等覺位也。得金剛定者最后勝定也。二死因果空者。謂此菩薩由有所治分段變易二種生死微細障也。如何此位有分段耶。由煩惱種。是彼因故。又由無漏延分段蘊為變易故。又本無明從本向末。是彼因故。一切智者能斷智也。彼能所斷皆無自性故云亦空。從此第三明果德空

經。佛無上覺種智圓滿擇非擇滅真凈法界性相平等應用亦空

解曰。佛上覺者梵云佛陀。義如上也。勝無與等云無上覺。此總標也。種智圓滿者。種即事智智謂理智。智德圓矣。擇非擇滅者謂即擇滅非擇滅也。擇即凈慧斷惑顯如名為擇滅。緣闕顯如不由擇力名非擇滅。解脫圓故。真凈法界者。真謂真如清凈法界。法身圓故。性相平等者。性謂真如相謂智等。悉皆圓極即平等也。言應用者。大悲感赴應化之身用而常寂。應化圓故。如來所有恒沙功德三身三德亦皆空故。從此第三明說聽空。于中分二。且初第一明說聽空

經。善男子若有修習般若波羅蜜多說者聽者譬如幻士無說無聽法同法性猶如虛空

解曰。若有修習般若等者。謂若說聽亡說聽相。譬如等者舉喻明也。兩句喻人兩句喻法。譬如幻士者。幻化之士或如木人。彼雖轉動無主宰故。觀身如幻。雖有說聽亡說聽相。不分別故。法同法性猶如虛空者。上言法者所有悟解理事之法。同法性者即真如也。于所悟解熾然修行。了相即性如虛空故。從此第二結人法空

經。一切法皆如也

解曰。若有分別見人法異住。無分別一切皆如。大文第三總結護果

經。大王菩薩摩訶薩護佛果為若此

解曰。如上所明總別問答廣辨修行無分別相。護佛果者為若此也。總是第二別問答竟也。大文第三直問直答。于中分三。初如來發問。次波斯匿王答。后如來印結。且初第一如來發問

經。爾時世尊告波斯匿言汝以何相而觀如來

解曰。前明般若果德已彰。此問如來即相觀性。又彼時眾雖聞勝空未解亡相。故佛興問令正觀矣。爾時等者文如前解。汝以何相者。以有為相以無為相而觀如來。從此第二波斯匿王答。于中分三。一直明實相。二約法別明。三結觀如來。且初第一直明實相

經。波斯匿王言觀身實相觀佛亦然

解曰。世尊先告問觀如來。波斯匿答觀身實相問答不同者有四義故。一令觀者悟因知果。觀自實相與如來同。法身一故。二令觀者悟果知因。如來法身與己同體。但證理圓即成佛故。三令觀者悟因果同。于自身處具有如來恒沙功德。應至求故。四令觀者悟因果同。所修二利皆不住相。即證平等實相法故。具斯眾義故舉自身。言實相者真實無相名為實相。言觀佛者佛有三身。一觀化身權應示現。二觀報身真常五蘊。三觀法身二空所顯。真常法身今此所觀。化即法故。然此下文與涅槃經金剛身品及梵行品念佛之文。無量義

經。嘆佛法身

維摩經中阿閦佛品。無垢稱經觀如來品。與此經文同小異耳。言亦然者觀自實相同佛法身云亦然矣

從此第二約法別明。于中總有六十五句類分為五。初約色心文有八對。二約事相文有八對。三約垢凈文有六對。四約知見文有十對。五約廢詮文有兩對。總別不同。三十三對。最初第一約色相明。于中八對。且初第一三際俱無

經。無前際無后際無中際

解曰。所言際者是際畔義。謂有為法墮三世故。三世有二。流轉三世已往稱前如前日等。未至稱后如后日等。法行三世未至稱前如言前路。已往稱后如言過后。色心之法相自遷流遂成三世。無為實相無前后中故云無際。從此第二三際即離

經。不住三際不離三際

解曰。前說無為體無三際。此說無為不住三際。雖無為法有自相住。不同此中有住不住故為異也。謂由實相性自空寂。不可說言住此住彼。故云不住。遍一切法不可言離。體非住離得說住離。若定住離即不俱也。自下諸文準此應悉。從此第三五蘊即離

經。不住五蘊不離五蘊

解曰。五蘊色心積聚為義。實相非聚故言不住。遍色心故云不離。從此第四四大即離

經。不住四大不離四大

解曰。言四大者地水火風。謂堅濕等至下當悉。起必俱有。無色處無。實相非彼故云不住。體遍四大故云不離。從此第五六處即離

經。不住六處不離六處

解曰。言六處者眼耳鼻舌身意處也。前五是色。如俱舍論。身根九事。十事余根。第六意處是心法也。皆心心所生門處故。實相非彼故云不住。體遍六處故云不離。從此第六三對合明

經。不住三界不離三界不住方不離方明無明等

解曰。第六對者三界即離。實相體非生死業果不住三界。體遍于彼故云不離。第七對者十方即離。所言方者依色而立。日出為東日入為西。亭午為南夜半為北。方之隅角名為四維。觀待上下為十方故。又一塵上皆有方。今此言住離義有二解。一遣相門。無處可住云不住方。無處可遠云不離方。二顯德門。實相超有云不住方。用遍法界云不離方。第八對者明闇即離。明無明者義有二解。一依色辯。晝夜異故。又體有光體無光者。明闇異故。實相非明闇故。二依心辯。無漏凈慧名之為明。有漏迷闇名曰無明。實相非心非明闇故。所言等者。非住離也。從此第二約事相明文有八對。于中分二。初之四對雙非以明

經。非一非異非此非彼非凈非穢非有為非無為

解曰。初一異對。言一異者義有二解。一離相門。不被有拘故云非一。體遍有無故云非異。二顯德門。體具萬德故云非一萬德皆如故云非異。由此故云非一非異。二此彼對。言此彼者。此謂生死彼謂涅槃。生死涅槃迷悟對待。離言絕待本來平等。何此彼哉。又此物依色處說如。非即離非此彼故。三凈穢對。言凈穢者義有二釋。一依色辯。一切圣眾所居凈土。一切凡愚所居穢土。又圣與凡各多凈穢。實相非色故非凈穢。二依心辯。諸無漏慧名之為凈。客塵煩惱名之為穢。實相非心故非凈穢。由此故云非凈非穢。四為無為對。非有為者。諸有為法念念遷流。實相空寂故非有為。非無為者。然其實相即真無為。為遮定執故云非也。從此第二后之四對雙無以明

經。無自相無他相無名無相無強無弱無示無說

解曰。一無自他對。言自他者依色心立。互相形待對他說自。對自說他。實相絕待無自他故。二無名相對。言名相者。名謂能詮相謂所詮。通有無也。實相非彼無名相故。三無強弱對。言強弱者謂色力等依觀待說。實相非彼無強弱故。四無示說對。言示說者有相故可顯示。有名故可演說。此無相故不可示。無名故不可說也。從此第三約垢凈明文有六對

經。非施非慳非戒非犯非忍非恚非進非怠非定非亂非智非愚

解曰。然六度行對六弊垢。觀待善惡有施慳等。實相絕待。非彼等故。從此第四約知見明文有十對。于中分二。且初六對約相以明

經。非來非去非入非出非福田非不福田非相非無相非取非舍非大非小

解曰。一來去對。諸有動法有來有去。實相不動無來去故。二入出對。迷入生死悟出生死故有入出。又往來法有其入出。實相寂然非入出故。三福田非福田對。所言田者如婆沙論有其四種。趣苦恩德生長福義。實相非有故非福田。實相非無非不福田。又性空故而非福田。具眾德故非不福田。四非相無相對。實相常寂故非有相。妙用隨緣故非無相。五非取舍對。有為之法可取可舍。實相無為非取舍故。六非大小對。有形質法可定大小。此無形質非大小故。從此第二后有四對。約境以明

經。非見非聞非覺非知

解曰。實相非色故非見。非聲故非聞。非香味觸故非覺。非法塵故非知。從此第五文有兩對。約廢詮明

經。心行處滅言語道斷同真際等法性

解曰。心行處滅者心緣慮息也。言語道斷者言說不及也。同真際等法性者。謂波斯匿王觀身實相。體同真際量等法性。然諸有情無始時來為我法倒。熏習力故自他差別。由業力故所感身形六趣差異。論其實相皆同真際等法性矣。從此第三結觀如來

經。我以相而觀如來

解曰。波斯匿王言。我以上來所說之相觀如來也。上直答竟。從此第三如來即結。于中分二。且初第一印述所說

經。佛言善男子如汝所說諸佛如來力無畏等恒沙功德諸不共法悉皆如是

解曰。善男子實如汝說不唯實相。而實諸佛證智平等所有十力四無畏等恒沙功德諸不共法悉如汝說皆如是也。從此第二辯觀正邪

經。修般若波羅蜜多者應如是觀若他觀者名為邪觀

解曰。修般若者應如是觀。言他觀者。但于上文隨偏取一。即非正觀盡名為他。即邪觀也。大文第三聞法獲益

經。說是法時無量大眾得法眼凈

解曰。謂佛答王說護佛果。無量大眾得法眼凈。法眼凈者無漏慧也。若證我空謂即初果。證法空者即初地矣

　　菩薩行品第三

將釋此品文分為三。初辯來意。謂前品初所申二問先陳果德。前品已明。次辯勝因。具彰于此。令修行者觀果修因欣仰進修有此品矣。次釋品名。言菩薩者如序品明。所言行者起悲智也。修二利行無住道故。舊云教化約利他門。得同體悲利他即自亦不違也。品第三者無勞釋矣。從此第三分文解釋。于中分三。第一波斯匿王問。第二如來正答。第三聞法獲益。且初第一波斯匿王問。其義者何

經。爾時波斯匿王白佛言世尊護十地行菩薩摩訶薩應云何修行云何化眾生復以何相而住觀察

解曰。護十地行者牒先問也。菩薩摩訶薩者彰能護人。未修已修俱標問故。應云何下正申三問。意問。發趣修大乘者云何修行。若修行者云何化利。若修若化如何觀察即得離障至果德圓。正為希求無上果德。從初至末種不斷故興此三問不增減故。然此三問即是發心求菩提者三種妙觀。厭離有為欣求菩提悲愍有情。三種之心生起次第斷修化利未為初故。又亦得名三聚凈戒。攝善法戒。攝眾生戒。攝律儀戒。治斷次第修行化利遠離諸障順三問故。即智恩斷三德之因。如次能得報化法身究竟果故。從此第二明佛別答大分為三。一明答修行。二明答化生。三明答觀察。就初修行文分為二。初略明五忍。后廣明五忍。初略明中文復分三。且初第一總標五忍

經。佛言大王諸菩薩摩訶薩依五忍法以為修行

解曰。此總標也。從此第二別列五忍

經。所謂伏忍信忍順忍無生忍皆上中下于寂滅忍而有上下

解曰。所言忍者。忍謂忍可印許之義。以慧為體。相應助伴具五蘊性。言伏忍者謂折伏也。于三賢位未親證理。依勝解力所修正觀福智二門自他二利皆未亡相。分別二障不起現行。二取隨眠伏而未斷故名伏忍。即忍之忍。忍有彼伏。三釋得名。即起信中相似覺也。言信忍者。信謂證信。初二三地名為信忍。順謂順向。順向無生。四五六地名為順忍。無生目如。七八九地慧常照理名無生忍。寂滅即如。十地佛地照寂寂照名寂滅忍。皆通持業依主二釋。大果難感故經五忍。萬行難備漸次而修。從因至果為十四忍。然此五忍經論有異。如本業瓔珞經略為六性。一習種性即十住故。二性種性即十行故。三道種性即十回向故。四圣種性即十地故。五等覺性金剛心故。六妙覺性如來地故。亦名六慧。聞慧思慧修慧無相慧照寂慧寂照慧如次六性。于彼六生具明四十二賢圣。故雖此五忍與彼六性列數不同。合彼后二為寂滅忍。即與此經義不違也。又瑜伽四十七說十三住。第一種性住。即本性住種性。未入僧祇。即同此經十善位也。彼云。謂諸菩薩性自仁賢性自成就菩薩功德。菩薩所應眾多善法亦有顯現。由性仁賢逼遣方便令于善轉。非由思擇。有所制約有所防護。住此住中住持一切佛法種子。于自體中已具足有一切佛法。一切種故。不能現起上煩惱纏造無間業或斷善根。廣如彼矣。第二勝解行住。即同此經伏忍三品。彼云。謂諸菩薩從初發心乃至未得清凈意樂所有一切諸菩薩行。當知皆名勝解行住。于此住中普于一切余菩薩住及如來住皆名發趣。然前住中雖修諸善。性仁賢故所已為之非為菩提。故意作也。未名發趣不入僧祇。此住所修皆名發趣。故與前別。然此住中思擇力勝所作加行。以彼修慧未得堅固相續無退。慈恩法師云。此說無漏。修慧未得非有漏慧此住不得。或此所說初發心時。十信菩薩八相成道未超五畏。所有修慧未堅固也。又于三處忘失正念。一于境界可不可意色等六境。其心顛倒忘失正念。二于受生彼彼身中。既受生已忘前生事。三于所受所持諸法。久作久說有所忘失。或于一時具足聰慧。為他說法勉勵而轉。如闇中射或中不中。或于一時于大菩提雖已發心而復退舍。或時棄舍先所受學凈戒律儀不能受學。或時舍于利樂有情而生厭倦利益安未能廣大。于諸菩薩所學之中未能普學。菩薩相中未皆成就。在家出家二分菩薩正加行中未等顯現。于此所說諸行相狀。下忍轉時諸行上品。中忍轉時諸行中品。上忍轉時諸行下品。漸輕微故。入初地時此一切相皆無所有乃至廣說。第三極歡喜住。亦名凈勝意樂住。即是此經信忍下也。第四增上戒住。即信忍中也。第五增上心住。即信忍上也。第六覺分相應增上慧住。即順忍下也。第七諸諦相應增上慧住。即順忍中也。第八緣起流轉止息相應增上慧住。即順忍上也。第九無相有功用住。即無生忍下也。第十無相無功用住。即無生忍中也。第十一無礙解住。即無生忍上也。第十二最上成滿菩薩住。即寂滅忍下也。第十三最極如來住。即寂滅忍上也。雖十三住對十四忍數即少一。彼乃廣也。初種性住忍所不攝。同下頌中十善位也。若以十善為忍方便。即彼與此無寬狹故。攝大乘論從初十信乃至佛地。于中說有三十四忍。地前三忍于十地中地地分為三十忍。佛地為一三十四也。又真諦記釋此五忍各治三障。瑜伽四十九說為七地。唯識論說五位修習。皆與此經五忍相攝。講者敘焉。問經列忍等云上中下。順理應云皆下中上。何不次耶。答據能行行理實應然。約所治障亦不違理。從此第三結示修行

經。名為菩薩修行般若波羅蜜多

解曰。結也。從此第二廣明五忍。于中分二。一廣明五忍。二結修諸忍。廣明五忍文即為五。初明伏忍于中分三。一習種性二性種性三道種性。初習種性于中分三。初標位辯相。次正解修行。后結為圣胎。且初第一標位辯相

經。善男子初伏忍位起習種性修十住行

解曰。伏忍位者五忍之中伏忍居首。伏忍之內三中最初創入僧祇故云初也

伏謂折伏。忍義如前。位者位次此下忍也。起習種性者。起謂生起。超前十善入忍位也。習者修習。言種性者順理相應為后勝因故得名種。現種熏習習成性故。修十住行者此經略標不列住名。如華嚴經十住品云。所謂發心住治地住．修行住．生貴住．具足方便住．正心住．不退住．童真住．王子住．灌頂住．辯住行相至下悉矣。從此第二正辯修行。于中有四。且初第一明發心相

經。初發心相有恒河沙眾生見佛法僧

解曰。初發心相者長耳三藏云。初習種性有三相發心。一假想發二輕想發三信想發。假想發者藉三種力。一善友力謂善知識。二者行力謂受律儀。三者法力通別二因。通謂如來藏別謂信等五根也。由此三力于佛菩提假起菩提想。以求自安諸有情。猶如聲聞觀諸非青假起青想而能伏惑。此中亦爾名假想發。此后后想修習不已義尚難識。譬如輕毛無所倚著名輕想發。此后后心信珠顯現名信想發。得入十信名發心相也有恒河沙眾生者。此顯發心其數雖多至于不退入忍位者其數甚少。譬如魚子庵羅樹花彼二雖多成實極少。見佛法僧者明發心緣。或復聞說一體三寶自性常住。或見別相住持三寶。猶教誨力于三寶中發起無上良福田想。而生定信入十信也。從此第二明十信心

經。發于十信所謂信心念心精進心慧心定心不退心戒心愿心護法心回向心具此十心

解曰。初句總標。言信心者。澄凈為性善順三寶。離不信故。言念心者明記為性令心不斷。離忘念故。精進心者。遍策三業皆令不退。離懈怠故。言慧心者。簡擇為性令心治斷。離惡見故。言定心者。專注為性令心不動。離散亂故。此上五心即是五根遍生一切諸功德故。亦即五力不為一切自所治障所屈動故。不退心者。令五根力具大堪能。必不退起上品邪見普斷善根作闡提故。故下卷云。若至忍位入正定聚。不作五逆不謗正法。由此而言。至第六心不為不善所退動。故四不退中信不退也。言戒心者。遮防身語令心調柔離破戒故。言愿心者出體如前。求菩提愿利有情愿不間斷故。護法心者守護六根。離塵境故。守護余九令不失故。或于三寶不惜身命常守護故。回向心者所修前九及諸勝行回施眾生。回求菩提。回向涅槃。不求世間及二乘故。又瓔珞經云。謂十信心各互相資心心有十。即是修行百法明門。常發無量有行無行大愿。得入習種性故。具十心者。明于十信心須具修。于中隨闕即非此位。然則此十皆言心者。心謂緣慮而為主故。初信等五是心所法。恒依心住。起必相應。不退等五是其勝用。心自在故俱云心也。此前標云初伏忍位起習種性修十住行。今列十信云具十心。即顯具修十信心者方入十住。何以知者。瓔珞經說。通賢及圣有此二。初云十住。華嚴經中具明行位。地前三十十住為初。無別十信。不應十信。判為外凡。即違此中伏忍位故。由此十信于十善位雖即修行。有退有進猶如輕毛。于十千劫修習增勝具足不退方名入劫。稱習忍位。即十住中發心住攝。從此第三利生分齊

經。而能少分化諸眾生

解曰。明利他也。如下說云。習種銅輪化二天下。華嚴經云。此住菩薩勸學十法。所謂勤供養佛樂住生死。主導世間令除惡業。以勝妙法常行教誨。嘆無上法學佛功德。生諸佛前恒蒙攝受。方便演說寂靜三昧。贊嘆遠離生死輪回。為苦眾生作歸依處。第三主導世間即此輪王。第十為苦生依即八相成佛故。此經云化諸眾生。即是華嚴世出世化。舉初攝后。十住應知。若爾如何名少分化。答望前十善可云廣大。望后位云少分矣。從此第四超二乘地

經。超過二乘一切善地

解曰。超過二乘學無學果。一切善地者。依大般若。三乘共行十地。一干慧地。二性地。三八人地。四見地。五薄地。六離垢地。七已辦地。八獨覺地。九菩薩地。十如來地。于此十中菩薩第九。今習種位由發大心雙修二利故。雖下忍即超前八故。云超過一切善地。又以義言。二乘皆有見修無學。菩薩超彼故云一切。又大乘同性經。三乘及佛各有十地。此超前二云一切矣從此第三結為圣胎

經。是為菩薩初長養心為圣胎故

解曰。于三賢位俱名圣胎。舉此攝余皆圣胎也。所言胎者。自種為因善友為緣。聞凈法界等流正法修習長養初地見道誕佛家矣。從此第二明性種性。于中分三。一標位辯相。二正解修行。三結超倒想。且初第一標位辯相

經。復次性種性菩薩修行十種波羅蜜多

解曰。性種性者。上言性者。以前習種所修習性而成此性故云性也。言種性者。以前種現如同類因引生于此名種性也。即性之種種之性矣。問瑜伽論云。一本性住種性。二習所成種性。此經乃云一習種性二性種性。何故經論前后相違。答論中所明。先本有性依本修習后習成性。經中所明先明修習。習成種性后以習成為性種性。論約本習未習已習。經唯修習初習久習各據一義。亦不相違。言菩薩者十行菩薩也。如華嚴經十行品云。所謂歡喜行。饒益行。無違逆行。無屈撓行。離癡亂行。善現行。無著行。難得行。善法行。真實行也修行十種波羅蜜多者十度行也。十行菩薩各修一行。即十度故。云何修行。施等諸行名波羅蜜多。唯識論云。要七最勝之所攝受。方可建立波羅蜜多。一安住最勝。謂要安住菩薩種性。二依止最勝。謂要依止大菩提心。三意樂最勝。謂要悲愍一切有情。四事業最勝。謂要具行一切事業。五巧便最勝。謂要無相智所攝受。六回向最勝。謂要回向無上菩提。七清凈最勝。謂要不為二障間雜。若非此七所攝受者。所修諸行但名施等非到彼岸。此位菩薩依相似修。登地所行皆到彼岸從此第二正解修行。于中分三。一標十對治。二正解對治。三利生分齊。且初第一標十對治

經。起十對治

解曰。起謂生起。十者總標。對謂對觀。治即治遣。然此上卷三品之中廣明對治略能行行。下卷三中廣能行行略明對治。文可悉矣。從此第二正解對治。于中分三。且初第一對治四倒

經。所謂觀察身受心法不凈諸苦無常無我

解曰。言觀察者。觀謂對觀。察謂伺察亦審察也。體即是慧。身受心法者所觀境也。身謂相續。如智論中。身謂色蘊。受謂受蘊。心謂識蘊。法處法界并名法故。不凈等者能治行也。由無始來妄分別力。于身等四計為凈等。為令觀察知身不凈知受皆苦知心無常知法無我即離倒故又了身等無自性空。即一切倒悉皆離故。從此第二對治三毒

經。治貪嗔癡三不善根起施慈慧三種善根

解曰。上言治者通能所治。貪嗔等者此所治也。謂由意識于可意境貪欲隨增。不可意境嗔恚隨增。于中庸境無明隨增。由此三種為不善根。遍生慢等及隨煩惱。此三若伏余隨伏故。起慈等者能治行也。施謂無貪舍財法故。慈謂無嗔與他樂故。慧由無癡即正慧故。由此三種而為善根。遍生萬行諸功德故。從此第三對治三世

經。觀察三世過去因忍現在因果忍未來果忍

解曰。忍體即慧。如上已解。觀過去業起曾因忍。觀現色心曾因之果當果之因起因果忍。觀未來法起當果忍。雖唯現在過未體無。所酬所引假變過未。又緣生法謂無明行為前際因。識等五支為現在果。愛取有三為現在因。生老死二為未來果。此約分位三際因果。此中為破執無因果及執斷常。令知因緣如幻似有故觀察也。此位菩薩觀身等四令離四倒。觀心等三離縛修行。觀三世法有而不實。故令觀察修勝行矣。從此第三利生分齊

經。此位菩薩廣利眾生

解曰。性種銀輪化三天下。超前習種故云廣利。從此第三結超倒想

經。超過我見人見眾生等想外道倒想所不能壞

解曰。我人等者義如前釋。等取壽者作者命者士夫儒童我之類也。言外道者邪論諸師。言倒想者四倒相應之想倒也。不能壞者。彼能執人及所執法所不能壞。由此菩薩勝解力增。邪師邪法悉超過故。問二乘外道俱是所超。何故前越二乘此超外道勝劣不次。答心由頓發即越二乘。行約漸修后超外道。又此已超非正超也。如二靜慮名出苦故。從此第三明道種性文三如前。且初第一標位辯相

經。復次道種性菩薩修十回向

解曰。道種性者。道謂初地平等圣道。此引彼生與道為種。道之種種之性名道種性。二依主故。言菩薩者舉能行人。修十回向者此略標也。如華嚴經十回向品云。所謂救護一切眾生離眾生相回向。不壞回向。等一切佛回向至一切處回向。無盡功德藏回向。隨順堅固一切善根回向。等隨順一切眾生回向。真實回向。無著無縛解脫回向。等法界無量回向。義如下釋。從此第二正解修行。于中分二。且初第一總標十忍

經。起十忍心

解曰。此總標也。從此第二正辯對治。于中分三。且初第一對觀五忍

經。謂觀五蘊色受想行識得戒忍定忍慧忍解脫忍解脫知見忍

解曰。五蘊及忍義如前解。對觀五蘊得解脫蘊。謂觀自身語過患。由思愿力遮防七支而得戒忍。次觀受蘊妄生領納諸受漂動。由定專注而得定忍。次觀想蘊取怨等像戲論分別起諸名言。如工畫人采畫諸境。由慧簡擇而得慧忍。次觀行蘊造作種種三有諸業系縛生死。由慧離系解脫自在得解脫忍。次觀識蘊妄想分別起諸知見取著六塵。無分別慧解脫清凈得解脫知見忍。故對五蘊得解脫蘊。此依言說次第建立。如實義者。無分別慧觀五蘊空。于念念中皆具五忍。從此第二對觀三忍

經。觀三界因果得空忍無相忍無愿忍

解曰。言三界者所依處也。言因果者業因識果即能生也。觀能所感而得三忍。謂于三界及彼因果執有實體。觀遍計空而得空忍。此空所顯清凈真如無十相故得無相忍。有漏因果虛妄業生。依之修行于此不愿得無愿忍。從此第三對觀二忍

經。觀二諦假實諸法無常得無常忍一切法空得無生忍

解曰。觀二諦假實者。假即世俗實即勝義標二諦也。諸法無常得無常忍者。有為遷謝剎那不住得無常忍。觀一切法無自性空體不生滅得無生忍。此二引生安非安立二種正觀。至下當悉。此位菩薩觀流轉蘊得解脫蘊。觀三界因果得三空忍。觀二諦假實得生無生忍。皆依勝解治倒。進修引生圣道證初地故。從此第三結申化利

經。此位菩薩作轉輪王能廣化利一切眾生

解曰。即金輪王化四天下。超前位故云廣化也。從此第二明信忍位文三如前。且初第一標忍辯位

經。復次信忍菩薩謂歡喜地離垢地發光地

解曰。此圣位也。言信忍者謂證信也。此位菩薩親證真如三寶及戒皆證凈故。故此三地俱名信忍。雖后諸地亦有此四。此初現證得證凈名。加行后得多緣此故。言歡喜者。初獲圣性具證二空。能益自他生大喜故。所言地者。依持生長如智相應。至下當悉。離垢地者。具凈尸羅遠離能起微細毀犯煩惱垢故。發光地者。成就勝定大法總持。能發無邊妙慧光故。從此第一正解修行。于中分二。且初第一明斷三障

經。能斷三障色煩惱縛

解曰。言三障者如下經云。初地斷諸無滅三界貪等。二地斷嗔等習。三地滅無明闇。此之三障至下廣明。然所斷障如唯識第十障有二種。一煩惱障二所知障。煩惱障中見所斷種二乘見道皆能斷盡。修所斷種乃至金剛方能斷盡。若菩薩者見所斷種見道斷盡。修所斷種要至金剛一時頓斷。所知障中見所斷種亦見道斷。修所斷種從初地后乃至金剛地地別斷。此經所說三地障俱貪嗔癡三。修所斷者遍六識能發色業。或緣色境名色煩惱。煩惱自性是縛法故名為縛也。謂三地中各修勝行。貪等永除名為斷故。從此第二明諸行。于中分二。初明修諸行后結行根本。初修諸行于中分四。且初第一明四攝法

經。行四攝法布施愛語利行同事

解曰。布施等者由無貪等善根相應攝取眾生。義如前解。方便化也。從此第二明四無量

經。修四無量慈無量心悲無量心喜無量心舍無量心

解曰。慈悲等者由無嗔等善根相應所利無量。義如前解。憐愍化也。從此第三明四弘愿

經。具四弘愿斷諸纏蓋常化眾生修佛知見成無上覺

解曰。菩薩所修必備萬行。所發大愿有斯四也。斷諸纏蓋者。由煩惱故纏縛有情。由所知故覆蓋勝慧不得現起。或十纏五蓋見修二惑隨其所應。如常分別。所明斷也。常化眾生者。二界四生一切有情。明常化也。修佛知見者。諸佛世尊恒沙妙行悉皆修習。明常修也。成無上覺者。謂此初地于諸如來無上正覺明當證也。初后自利。中二利他。通因及果無斷盡故。準華嚴經。修行愿者賢位愿增圣位俱故。從此第四明三脫門

經。住三脫門空解脫門無相解脫門無愿解脫門

解曰。然三脫門義如前解。若三三昧通漏無漏言解脫門即無漏故。又準下文。前之三段于上三地隨次偏增。復三脫門通諸地故。從此第二結行根本

經。此是菩薩摩訶薩從初發心至一切智諸行根本

解曰。此上所辯四攝等行。謂諸菩薩從初發心隨力修習。乃至成佛皆以此等為諸行本。從此第三結申化利

經。利益安樂一切眾生

解曰。初地菩薩往百佛剎。二地往千。三地往萬。利益安樂彼等生故。從此第三明順忍位文三如前。且初第一標忍辨位

經。復次順忍菩薩謂焰慧地難勝地現前地

解曰。言順忍者。能順者慧所順者如。由慧隨順順向順觀。順后無生。即忍之忍名為順忍。如十地論第八云。隨順平等真如法故。四五地中得耎中忍。六地上忍皆悉隨順無生法忍。此忍即非無生忍故。焰慧地者。安住最勝菩提分法。燒煩惱薪慧焰增故。難勝地者。真俗兩智行相互合令相應極難勝故。現前地者。住緣起智引無分別最勝般若令現前故。從此第二正明斷障

經。能斷三障心煩惱縛

解曰。能斷三障者如下經云。四地永斷微細身邊見故。五地斷隨小乘樂求涅槃。六地能斷三界集因集業粗現行相。此之三障至下當悉。心煩惱縛者。此上三障唯意識俱名為心也。言煩惱者。唯十地論。三障如次與三慢俱。謂我法慢．身凈分別慢．從我慢說名煩惱故。又善戒經說皮肉心三種煩惱。若緣六塵起貪嗔癡。如皮在外名皮煩惱。若緣內執起我我所。如肉在內名肉煩惱。若迷真理真俗別別。如心在于皮肉之內名心煩惱。斷次第者。初地見道斷肉煩惱。初至七地斷皮煩惱。八至十地無功用道斷心煩惱。如瑜伽四十八云。所知障品有其三品。一者在皮粗重極喜已斷。二者在膚粗重八地已斷。三者在實粗重如來住斷。經論斷位與此不同。皮肉心等通目二障。顯此色心義同彼故。所言縛者。心為彼拘不證自地。正智斷彼即離縛故。從此第三結申利他

經。能于一身遍往十方億佛剎土現不可說神通變化利樂眾生

解曰。四地菩薩往億佛剎。五地百億。六地千億。不可說者顯其多也。遍往此等諸剎土中現通化利。從此第四明無生忍文三如前。且初第一標忍辯位

經。復次無生忍菩薩謂遠行地不動地善慧地

解曰。言無生者謂即真理。智證真理名無生忍。解深密經瑜伽唯識皆說三性名曰無生。本性無生．自然無生．惑苦無生。若能證智名無生忍。兼所證如名無生法忍。即忍之忍通二釋也。遠行地者。至無相住功用后邊。出過世間二乘道故。不動地者。無分別智任運相續。相用煩惱不能動故。善慧地者。成就微妙四無礙解。能遍十方善說法故。從此第二正明斷障

經。能斷三障色心習氣

解曰。能斷三障者如下經云。七地斷諸業果細現行相。八地斷諸功用。九地斷無礙障。斷此三障也。色心習氣者通種現也。下廣明矣。謂所知障十地于前六地各治一分。色心粗重彼障下品。故此三地各別斷故。從此第三結申利他

經。而能示現不可說身隨類饒益一切眾生

解曰。七地菩薩住百億佛剎。八地住百萬微塵數佛剎。九地住百萬億阿僧祇微塵數佛剎。往彼等土現不可說身。隨類饒益諸眾生故。從此第五明寂滅忍文三如前。且初第一標忍辨位

經。復次寂滅忍者佛與菩薩同依此忍

解曰。言寂滅者謂即真如。智證寂滅名寂滅忍。即忍之忍二釋得名。準下經中。入此地時斷神通障。至下當悉。佛與菩薩者舉能忍人。謂此菩薩初入十地名為法云。十地后位名為等覺。同依此忍者。謂此與佛勝劣雖異同一忍也。從此第二正解修行。于中分三。初明下上忍。次明等妙覺。后明佛三身。且初第一明下上忍

經。金剛喻定住下忍位名為菩薩至于上忍名一切智

解曰。金剛喻定者最后勝定。此定現前能斷一切微細障種名金剛定。此定初起菩薩之身名為下忍。后解脫位成一切智名為上忍。從此第二明等妙覺

經。觀勝義諦斷無明相是為等覺一相無相平等無二為第十一一切智地

解曰。上言觀者能觀正智。正智有二。等覺照寂佛果寂照。是能觀智因果別故。勝義諦者即是真如。真如體同明同證也。斷無明相者。此微細障第十一地也。此有二解。有說。無明體通二障。彼微細種此皆斷故。有說。無明根本不覺。智照本覺故名為斷。下廣明也。是為等覺者結斷位也。一相無相者明佛果也。如智體同故云一相。智冥真理故云無相。平等無二者佛佛道齊等無二也。為第十一者。十地為因佛地為果。超前十地第十一也。一切智地者。佛地圓滿此解脫道結果位也。從此第三明佛三身。于中分三。且初第一明法性身

經。非有非無湛然清凈無來無去常住不變

解曰。非有非無者性功德也。謂諸如來恒沙性德不同萬像。故云非有。不同兔角故云非無。湛然清凈者。永離眾相故云湛然。不與漏俱故云清凈。無為德也。無來無去者法性身也。性凈本覺體常不生故云無來。體常不滅故云無去。不隨迷悟性有動靜故云常住。不隨凡圣性有改易故云不變。即法身也。從此第二明智德身

經。同真際等法性

解曰。真言真際即是法身。若云同者智同理也。謂諸如來等覺位中無明障盡故同真際。解脫位中證理圓極故等法性。此與法身非即非離。俱遍法界常安樂故。從此第三明應化身。于中分二。初明應化身后明能所化。且初第一明應化身

經。無緣大悲常化眾生乘一切智乘來化三界

解曰。無緣大悲者悲有四種。一外道異生起愛見悲。二聲聞獨覺緣欲苦生起。觀行悲。三菩薩利樂得同體悲。四諸佛世尊得無緣悲。常化眾生者明應身也。謂諸如來居純凈土。為住十地諸菩薩眾。隨類現身現大神通轉正法輪。令彼受用大乘法樂無有間斷故云常化也。乘一切智乘來化三界者明化身也。能乘者悲所乘者智。謂從法界最清凈智流出智悲演諸至教。此即事智乘理智生。以一切智為所乘故。來化三界者所化處也。虛空世界悉皆無邊故。舉所依明來化也。如法華云。我諸子等先因游戲來入此宅。長者驚入即此來也。何故須化。如彼又云。我本立誓愿。欲令一切眾如我等無異。如我昔所愿今者已滿足。化一切眾生皆令入佛道。故現應化化眾生也。從此第二明能所化。于中分四。且初第一明所化境

經。善男子諸眾生類一切煩惱業異熟果二十二根不出三界

解曰。諸眾生者諸界趣生一切含識。諸佛菩薩化境或殊。其所化生種類唯爾。一切煩惱者所謂理事發業潤生一切煩惱助發緣也。言業者。福非福等染凈諸業感生因也。異熟果者。善染所感無記果也。作業感果時必不同。前后名異。異之熟等如常分別。二十二根者如有頌云。取境續家族。活命受用果。世間出世凈。依此量立根。言取境者明等六根。續家族者女男二根。言活命者即是命根。受用果者所謂苦樂憂喜舍根。世間凈者所謂信進念定慧根。出世凈者未知當知已知具知三無漏根。然此體者應結頌云。色與不相應。心王及心所。七一一唯十。三體性隨應。下之二句釋上四也。七者七色根也。一一者命意根也。唯十者五受信等十心所也。三體隨應者三無漏體九根等也。性隨應者。色命無記。意五受三信等唯善也。不出三界者結上所明并界內也。問二十二根中前十九根是有漏故可屬界系。最后三根體是無漏。云何不出。答此明所化總相而論。理實三根非界系也。言不出者有其二義。一約彼種。未起現行從所依識故云不出。二約現行。二乘無學等覺已前一切菩薩。雖六或七無漏現行。從所依判異熟有漏亦不出也。從此第二明能化身

經。諸佛示導應化法身亦不離此

解曰。言示導者開示引導。言應化者。即他受用及大小化通名應化。應化所依清凈法界。與此能依體非即離故。說應化俱名法身。謂諸如來普遍法界應現三界。亦同所化云不離故。從此第三簡外道非

經。若有說言于三界外別更有一眾生界者即是外道大有經說

解曰。諸佛所說界外無生。若言界外有眾生界者。即是外道吠世史迦六句義中大有經說。非佛教也。若爾二乘無學十地菩薩所居報土。豈非界外。答據隨助緣即居界外。體是異熟故非外也。從此第四顯化成佛

經。大王我常語諸眾生但斷三界無明盡者即名為佛

解曰。三界二障通名無明。唯斷煩惱但免界系。斷所知盡名無明盡即為佛也。廣明化竟。從此第三結申滿位

經。自性清凈名本覺性即是諸佛一切智智

解曰。自性清凈名本覺性者即真如也。依起信論。上句絕待下句對待。對不覺等說名本覺。即是諸佛一切智智此有二義。有說。真如是佛法身。法身智身性相平等。體相相從亦得名為一切智智。如實非智。有說。真如即一切智。心歸本原冥合不異。相用非無別體也。即以真如為一切智智。二智二身隨應悉故。大文第二結修諸忍

經。由此得為眾生之本亦是諸佛菩薩行本是為菩薩本所修行五忍法中十四忍也

解曰。由此得為眾生之本者下有二義。有說。此者上本覺也。謂由本覺隨不覺故。動眠三界輪回六趣。故此本覺為眾生本。亦是諸佛菩薩行本者。無明微薄本覺力增心歸本原。從末向本隨位次第建立五忍。至寂滅忍本覺湛然本無動達。今無靜故。此本覺亦是諸佛菩薩行本。有說。此者即五忍也。是發大乘趣無上者。從始至終修行之本。亦是諸佛菩薩行本者。亦是法界已成未成佛菩薩本。是為已下如文易了

從此第二答化眾生。于中分四。一明十王位。二明說偈贊。三明忍境智。四諸佛同修。初明十王于中分三。一牒問略標。二明十王位。三結明諸佛。且初第一牒問略標

經。佛言大王汝先問言菩薩云何化眾生者菩薩摩訶薩應如是化從初一地至后一地自所行處及佛行處一切智見故

解曰。佛言已下牒前問也。從初一地者歡喜地也。至后一地者法云地也。自所行處者一一地中菩薩行處。及佛行處者即彼十地佛化處也。又第十一地如來行處也。一切知見者。菩薩諸佛證真達俗。如實知見行二利也。問初一地者何非習種性耶。答此明十王所行化利。三賢已辨故此不論。從此第二明十王位。于中分十。一一地中皆分為五。一居土廣狹。二配屬王位。三修法多少。四辨修勝行。五明所利生。初地五中且初第一居土廣狹

經。若菩薩摩訶薩住百佛剎

解曰。初地菩薩住百大千。云何知然。一化佛土即一大千。百化佛剎百大千故。問所居之土總有幾種。以何為體。何故十地廣狹異耶。答準佛地論。諸土相對總分為二。一凈二穢。凈中備舉有十三土。果土有三。因土有十。果土三者。若法性土真如為體。恒沙性德依自性故。若報得土鏡智為體。諸無漏種依自土故。他受用土平等性智為其土體。現大小身依自土故。若變化土成事智品為其土體。現變化身依自土故。合他受用及變化身。俱為第三應化土也。因土十者。十地菩薩所依之土本識為體。即是有漏苦諦攝故。若后得智所變影像即是無漏道諦攝故。隨智勝劣廣狹不同。眾寶莊嚴皆自智變。有粗妙異自受用故。乘便明者若彼二乘變易之土體同菩薩。但粗劣故。西方凈土地前生者本識為體。由佛本愿及自行力故得往生。無無漏智所資感故。七寶位劣自受用也。穢土之中界趣勝劣自識所變。準此應知。凈穢異同生之別業如常分別。從此第二配屬王位

經。作贍部洲轉輪圣王

解曰。如十地經。初地作閻浮提王。瓔珞經說。初地已上琉璃輪王。華嚴經云。初地作閻浮王。此云輪王。言閻浮者明住處也。言琉璃者明勝妙也。言輪王者舉輪寶也。居土化境不相違也。然今此經初地菩薩與道種性輪王何別。答如下偈云。權化有情游百國。此百彼一圣凡勝劣有多別故。從此第三修法多少

經。修百法明門

解曰。此經總標無別名數。瓔珞經云。所謂十信一一各十。即百法明門。華嚴經云。此地菩薩若行精進。舍家妻子出家學道。于一念頃得百三昧。以凈天眼見百佛國。二見百如來。三動百世界。身亦能往彼佛世界放大光明。四化為百類普令他見。五成熟百類所化有情。六若欲留身得百劫住。七見前后際百劫中事。八智見能入百法明門。九化作百身。十身皆能現百菩薩眷屬。若以愿力自在示現過于是數。乃至百千億那由他劫不能數知。若屬此經十中第八。通而言者具此應知。從此第四辯修勝行

經。以檀波羅蜜多住平等心

解曰。十度之中施度圓滿。具七最勝。三輪清凈得無分別住平等心。此度偏增。一切常舍余非不修。隨力分故。從此第五明所剎生

經。化四天下一切眾生

解曰。以十善道化利眾生。此后諸王皆十善化。處有廣狹行有勝劣。以為異矣。從此第二明離垢地。文分為五

經。若菩薩摩訶薩住千佛剎作忉利天王修千法明門說十善道化一切眾生

解曰。居土漸廣作天帝釋。廣初地百為千明門。修戒度圓以十善化。從此第三明發光地文五如前

經。若菩薩摩訶薩住不可說不可說天王修萬法明門依四禪定化一切眾生

解曰。此地菩薩得諸勝定時分天王。漸廣勝故。從此第四明焰慧地。文五如前

經。若菩薩摩訶薩住億佛剎作睹史多天王修億法明門行菩提分法化一切眾生

解曰。知足天王修諸億門菩提分智化眾生故。從此第五明難勝地。文五如前

經。若菩薩摩訶薩住百億佛剎化樂天王修百億法明門二諦四諦化一切眾生

解曰。所修轉勝百億諸門。備觀諸諦化眾生故。從此第六明現前地。文五如前

經。若菩薩摩訶薩住千億佛剎作他化自在天王修千億法明門十二因緣智化一切眾生

解曰。居欲界頂他化天王。所修所悟悉皆轉勝。以緣生智化利眾生。從此第七明遠行地。文五如前

經。若菩薩摩訶薩住萬億佛剎作初禪梵王修萬億法明門方便善巧智化一切眾生

解曰。居大梵天境修俱勝。得方便智化利眾生。從此第八明不動地。文五如前

經。若菩薩摩訶薩住百萬微塵數佛剎作二禪梵王修百萬微塵數法明門雙照平等神通愿智化一切眾生

解曰。居遍光凈天境修轉勝。真俗雙照現大神通。以大愿智化利眾生。從此第九明善慧地。文五如前

經。若菩薩摩訶薩住百萬億阿僧祇微塵數佛剎作三禪梵王修百萬億阿僧祇微塵數法明門以四無礙智化一切眾生

解曰。居遍凈天境修轉勝。四無礙智化利眾生。從此第十明法云地。文五如前

經。若菩薩摩訶薩住不可說不可說佛剎作第四禪大梵天王為三界主修不可說不可說法明門得理盡三昧同佛行處盡三界原普利眾生如佛境界

解曰。不可說者如華嚴經四十五云。不可說者即一百一十九數。若不可說不可說即一百二十數也。居色界頂大自在宮作三界主。境修最勝。得理盡三昧者。照解理極故名理盡。三昧可知。此即最后金剛定也。同佛行處者同寂滅忍也。盡三界原者。依本記云。阿賴耶識以為本原。如起信論。根本無明而起業識。原集原苦是三界原。圣智斷此故名為盡。普利等者。謂此地中所利有情證真達俗。悉皆最勝分同佛境。故大品經云。十地菩薩當知如佛。又云見性未了。即其義也。從此第三結明諸佛。于中分二。且初第一結諸菩薩

經。是為菩薩摩訶薩現諸王身化導之事

解曰。如文悉矣。從此第二結明諸佛

經。十方如來亦復如是證無上覺常遍法界利樂眾生

解曰。不唯菩薩依此利生。十方如來亦復如是。常遍法界廣利樂故。從此第二明說偈贊。于中分三。一大眾供養。二王說偈贊。三聞法獲益。且初第一大眾供養

經。爾時一切大眾即從座起散不可說花焚不可說香供養恭敬稱贊如來

解曰。聞法喜慶供養稱贊也。從此第二王說偈贊。于中分二。且初第一標王說偈

經。時波斯匿王即于佛前以偈贊曰

解曰。所言偈者此有三解。一云偈者竭也。攝義竭盡。二云偈者憩也。語憩息故。三者梵云伽他此云諷誦。古譯經者乃至偈他略去他字但名為偈。語訛略矣。從此第二正明偈贊。總三十行于中分三。初有三行贊佛三德。次有二十六行半廣贊五忍。后有半行結贊禮敬。初贊三德于中分三。一贊三業德。二贊所被妙。三贊所說深。且初第一贊三業德

經。世尊導師金剛體心行寂滅轉法輪八辯圓音為開演時眾得道百萬億

解曰。世尊如上。言導師者善巧具足如海導師。彼引得寶。此引成佛。金剛體者堅固具足。體者身也。佛身堅固由如金剛。贊身德也。言心行者悲智具足。四智心品總名為心。常照二諦故名為行。言寂滅者解脫具足逾動逾寂名為寂滅。贊心德也。如凈名云。心凈已度諸禪定。不違此也。轉法輪者下贊語德。轉者起也。法謂所說教理行果三乘法也。輪者圓滿由如車輪。摧壞諸障能運用故。謂佛所轉無上妙法。往他相續以被根宜。轉法輪義如常分別。言八辯者。八謂八音辯謂七辯。言八音者如梵摩喻經云。一最好聲。二易了聲。三調和聲。四柔軟聲。五不誤聲。六不女聲。七尊慧聲。八深遠聲。言七辯者。一捷辯。須言即言無蹇叱故。二迅辯。懸河湕冷不遲訥故。三應辯。應時應機不增減故。四無疏謬辯。所說契理不邪錯故。五無斷盡辯。相續連環終無竭故。六凡所演說豐義味辯。一一言句多事理故。七一切世間最上妙辯。具足甚深如雷等故。言圓音者。一音圓音義通多解。有說。諸佛無形無聲為對根宜。如空谷響現無量聲。隨其根性各得一音等遍十方故云圓音。有說。諸佛實有色聲。其音圓滿無異韻曲。如經說云。佛以一音演說法。眾生隨類各得解。有說。諸佛實有眾多音聲。但以佛音無障無礙。一切即一故名一音。一即一切故名圓音。由具眾德廣為開演。贊語德故。上三業德即三密門。事用之中即三示導。時眾得道百萬億者。贊說。當根標所被也。從此第二贊所被妙

經。天人俱修出離行能習一切菩薩道

解曰。天人俱修者。若天若人異類等受。俱能修習大乘出離菩薩道也。由此言者。三乘種性但詣斯會皆修大故。自上所明即三寶也。從此第三贊所說深。于中分三。且初第一明五忍德

經。五忍功德妙法門十四菩薩能諦了

解曰。五忍如前。言功德者。菩薩所修萬行功德。妙法門者。從凡至圣深妙法門。十四菩薩者。三賢十地及以等覺為十四也。能諦了者。見解證修能諦了矣。從此第二明因果異

經。三賢十圣忍中行唯佛一人能盡原

解曰。因中菩薩依此趣求。故忍中行。唯佛果圓德行俱滿。獨盡原故。從此第三明三寶藏

經。佛法眾海三寶藏無量功德于中攝

解曰。佛法眾者列三寶名。一體真如即忍性故。能說所說諸修行者即別相故。所言海者。贊忍深廣包含三寶。蘊積為藏。無量功德者。有為無為恒沙功德皆積忍中故云攝也。贊所說深。明三業竟從此第二有二十六行半廣贊五忍。于中分二。初有二十四行廣贊五忍。后有兩行半贊佛悲深。初明五忍。于中分二。初有二十三行廣明五忍。后有一行因果對明。就明五忍大分為六。初四行半偏明伏忍。于中分二。初通贊四王。后總明伏忍。初文復二。且初第一明十善位

仁王護國般若波羅蜜多經疏卷中一終仁王護國般若波羅蜜多經疏卷中二

經十善菩薩發大心長別三界苦輪海中下品善粟散王上品十善鐵輪王

解曰。十善如下。此十善位經十千劫方入伏忍。忍方便故。發大心者。所度所斷所修所趣悉皆大故名發大心。長別三界者。前發大心總有二類。一者直往二者回心。若前頓發心必堅猛。惑雖未斷定當超。故若后漸悟。二乘有學及無學果圣道斷障云長別故。苦輪海者。苦通三界謂三苦也。依苦樂舍立為苦故。往返不息回轉如輪。升沉出沒深大如海。中下品善者。所修十善時既長久。初中后位為下中上。中下二品作粟散王。小王眾多如彼粟散。從喻立稱。又如劫初分香稻者。以粟散布名粟散王。若上品者鐵輪王也。從此第三明三賢位

經。習種銅輪二天下銀輪三天性種性道品堅德轉輪王七寶金輪四天下

解曰。十住菩薩作銅輪王。十行銀輪。十回向位作金輪王。然四輪王王化別者。一二三四洲化境為異。故順正理云。從此洲人壽命無量乃至八萬歲有轉輪王生。滅八萬時。有情富樂壽量損減。眾惡漸盛。非大人器故無輪王。此王由輪旋轉應導威伏一切名轉輪王。金銀銅鐵輪應別故。若王生在剎帝利種紹灑頂位。于十五日受齊戒。時沐浴首身受勝齊戒。升高臺殿臣僚輔翼。東方忽有金輪寶現。余轉輪王應知亦爾。輪主如佛無二俱生。一切輪王皆無傷害。令伏得勝已各安其所居。勸導令修十善業道。言七寶者。所謂輪寶象寶馬寶珠寶女寶主藏臣寶主兵臣寶。馬等五寶有情所攝。珠輪二寶乃是非情。正法念經又有七寶。所謂劍寶皮寶床寶林寶殿寶衣寶履寶。此等諸寶皆由修習無嗔善根之所招感。所有威德及王風化。如正法念乃起世經。彼廣明矣。從此第二總明伏忍。于中今三。且初第一總明圣胎

經。伏忍圣胎三十人十住十行十回向三世諸佛于中學無不由此伏忍生

解曰。住伏忍者即名圣胎。三世諸佛從此生故。從此第二明難得入

經。一切菩薩行根本是故發心信心難若得信心必不退進入無生初地道

解曰。一切菩薩行根本等者。此明入劫菩薩行本。即十信心此心難發。如前經云。有恒河沙見佛法僧。得入信者數極少矣。若得十信至第六心必不退者信不退也。定證無生至初地故。雖七住前容作二乘。設爾不久定當得故。又解若得信心即十信心必不退者。十住第七位不退也。已前容退。如瓔珞經云。凈目天子法才王子舍利弗等欲入第七。遇緣退故。從此第三結名辯相

經。化利自他悉平等是名菩薩初發心

解曰。化利自他者辯發心相。若時菩薩觀他如自得平等心而修二利。方名菩薩初發心相。入初住也。明伏忍竟。從此第二有五行半廣明信忍。于中分二。初別明三地。后總結斷障。初明三地文分為三。初明下忍文復分三。且初第一明歡喜地

經。歡喜菩薩轉輪王初照二諦平等理權化有情游百國檀施清凈利群生

解曰。歡喜等者。標住地名明其王位。初照二諦平等理者。謂此初證平等真如斷分別也。權化有情者。或王或佛權現化身。游百國者明化境也。檀度清凈者勝行利生也。從此第二明地得名

經。入理般若名為住住生德行名為地

解曰。入者證也。言般若者。無分別智證實相理俱名般若。住者不動名住。依持義也。住生德行名為地者。智冥真理即能生顯為無為德。有為功德因此而生。無為功德因此而顯。五相顯發住生二義故名為地。道十地也。如唯識第九云。如是十地總攝有為無為功德。以為自性。與所修行為勝依持。令得生長名為地矣從此第三初心具德

經。初住一心具眾德于勝義中而不動

解曰。言初住者。見道證如名為初住。言一心者。即一心真見道也。具眾德者。如前經云。具足八萬四千德也。于勝義者。境第七聲。謂智證真寂而不動。此初入地。例后應知。從此第二明中品忍。于中分二。且初第一明離垢地

經。離垢菩薩忉利王現形六趣千國土戒度清凈悉圓滿永離誤犯諸過失

解曰。標其地名。明王居處。明所化境。明修勝行。戒度圓滿明其離過。微細不犯矣。從此第二明修境智

經。無相無緣真實性無體無生無二照

解曰。上句明境。妄執緣生圓成異故。下句明智。達無體故。了無生故。證無二故。明智照解無分別故。雖于五忍勝劣有殊。論其境智準此應悉。從此第三明發光地

經。發光菩薩夜摩王應形往萬諸佛剎善能通達三摩地隱顯自在具三明

解曰。標其地名。明王居處。明所化境。明其得定。明所具德。言隱顯者。五通自在具有三明。如序品也。從此第二總結斷障

經。歡喜離垢與發光能滅色縛諸煩惱具觀一切身口業法性清凈照皆圓

解曰。結上三地能斷色縛。謂貪等三如前解故。具觀一切身口業者。顯離色縛。色業自在。言法性者。色心實性即是真如智照圓也。從此第三有四行偈廣明順忍。于中分二。初別明三地后總結斷障。初明三地文分為三。且初第一明焰慧地

經。焰慧菩薩大精進睹史天王游億剎實智寂滅方便智達無生理照空有

解曰。標其地名。明修勝行。明王居處。實智寂滅者證如智也。方便智者緣事智也。達無生理者即是真如正智境也。照空有者即是理事方便境故。從此第二明難勝地

經。難勝菩薩得平等化樂天王百億國空空諦觀無二相垂形六趣靡不周

解曰。標其地名明修正觀。真俗二智行相互違。合令相應故名平等。明王居處。空空諦觀者。初空顯如。后空遣相。或云色心。或云我法。謂此地中理事合照故云諦觀。無二相者。能合難合令相應無二相故。垂形以下。明所化境。靡者無也。從此第三明現前地

經。現前菩薩自在王照見緣生相無二勝義智光能遍滿往千億土化眾生

解曰。標其地名。明王居處。照見緣生者。智常照解十二緣生相無二也。勝義智光者。智緣勝義名勝義智。智能照理故名光能。照解體圓故云遍滿。往千億土明所化故。從此第二總結斷障

經。焰慧難勝現前地能斷三障迷心惑空慧寂然無緣觀還照心空無量境

解曰。結上三地。能斷三障迷心惑者。如上見等三種障也。言空慧者結實智也。言寂然者結平等也。無緣觀者。結照見緣生相無二也。還照心空者。自障既斷照自地如。如智德廣云無量矣。從此第四有兩行半明遠行地。于中分三。且初第一明遠行地

經。遠行菩薩初禪王住于無相無生忍方便善巧悉平等常萬億土化群生

解曰。標其地名。明王居處。無相無生忍者。此地菩薩純無相觀故。云無相智證無生忍。方便善巧者。明修勝行。濟利有情悉平等故。常萬已下。明所化境。從此第二超分段生

經。進入不動法流地永無分段超諸有

解曰。此地菩薩必能進入后不動地法駃流也。未無分段者。自此已前容有分段。受三界生。今此地中功用分段最后邊故。超諸有者。無漏定愿資彼勝身。令所感報漸漸增勝乃至等覺受變易生。超三有故。從此第三明所斷障

經。常觀勝義照無二二十一生空寂行順道法愛無明習遠行大士獨能斷

解曰。言常觀者表無間斷。言勝義者明所證也。照無二者。真俗雙照無有二也。二十一生者明經生也。地地有三。今第七地經二十一生。智皆照如云空寂行。理實住地有二十生。最后終生必當得故。順道法愛者愛善法也。婆沙論中名善法欲。智度論云。頂位未伏順道法愛。不言斷位。此說斷者。謂六地前有定有散。散位起愛。今入此地。雖有加行以結無相。相續現前無散忻求。永無愛故。無明習者。如下經云。斷諸業果細現行相。諸業果者即分段生。細現行者所知障也。執有生滅。細相現行能障此地妙無相道。所知障體即是無明。與前愛俱。入地止斷。故偈說云。遠行大士獨能斷也。前長行中七八九地皆無生忍合為一文斷色心習。此別結者。永無法愛超分段生。功用后邊具此三義故別結矣。又若大劫數三無數。今第七地第二劫滿。又后二同第三劫皆無功用故同結矣。從此第五有五行偈明后三地。于中分二。初別明三地。后總明斷障。初明三地文分為三。初不動地文復分二。且初第一明不動地

經。不動菩薩二禪王得變易身常自在能于百萬微塵剎隨其形類化眾生

解曰。明中忍也。標其地名。明王居處。明得勝身。常自在者。現相及土悉皆自在。明所化境隨類化故。從此第二明常不動

經。悉知三世無量劫于第一義常不動

解曰。悉知三世者明智照也。無量劫者。知過未世俱無量也。于第一義者。此地菩薩雖常證如。真俗雙照常不動矣。從此第二明善慧地

經。善慧菩薩三禪王能于千恒一時現常在無為空寂行恒沙佛藏一念了

解曰。明上忍也。標其地名。明王居處。明所化境。明修止觀。智常證如。真俗平等皆空寂故。恒沙佛藏者明具德也。恒沙諸佛所流至教。此地菩薩于一念中四無礙解皆能了矣。從此第三明法云地。于中分二。且初第一明法云地

經。法云菩薩四禪王于億恒土化群生始入金剛一切了二十九生永已度

解曰。寂滅忍中此下品也。標其地名。明王居處。明所化境。始入金剛者后勝定也。始者初也。入者證也。此地末心起金剛定。初無間道證理。現前惑障永無。照解圓極名一切了。此等覺位法云地收。上下各半顯前后故。明所超生如文悉矣。從此第二明下品忍

經。寂滅忍中下忍觀一轉妙覺無等等

解曰。標忍之名明下忍觀。言一轉者。辯忍位也。此無間位轉為解脫名為一轉。即名妙覺佛果圓也。無等等者。若前剎那以因望果名為無等。至解脫位佛佛道齊即名為等。此下忍位明當轉故。從此第二總明斷障

經。不動善慧法云地除前所有無明習無明習相識俱轉二諦理圓無不盡

解曰。標上三地。除前所有無明習者。所知障也。除前七地各治一分色心障外余之細障。于此三地各別斷故。無明習相識俱轉者。謂修所斷煩惱障種及第七俱所有無明彼微細種至等覺位由與識俱故云俱轉。又如起信。根本無明與業識俱。云轉舍也。二諦理圓無不盡者。明等覺位。照解體圓所斷所棄無不盡矣。從此第六有一行半明正覺位。于中分二。且初第一明正覺圓

經。正覺無相遍法界三十生盡智圓明

解曰。梵云三菩提此云正覺。無上覺也。言無相者。能證所證俱無相也。遍法界者。恒沙功德一一無邊乃至毛端皆遍法界。三十生盡者。超過十地彼生盡故。智圓明者智圓極也。從此第二明佛具德

經。寂照無為真解脫大悲應現無與等湛然不動常安穩光明遍照無所照

解曰。言寂照者明智德圓。無為真解脫者明斷德圓。大悲應現者明恩德圓。無與等者。明上三德俱無等也。湛然不動者顯恩德也。由佛大悲利他愿力。應現大小種種類身。動而常寂故云湛然。雖示去來體常不動。言安隱者示現化也。如食馬麥及現出血。未曾動搖常安隱也。光明遍照者。恩德之體如凈摩尼。體周法界照而無照。大文第二結前因果

經。三賢十圣住果報唯佛一人居凈土一切有情皆暫住登金剛原常不動

解曰。三賢十圣住果報者。約人明也。分段變易二種生死。若身若土乘因感果住果報故。唯佛一人居凈土者。如來亦名無上覺者。隨身所居。皆凈土故。一切有情皆暫住者。約法明也。等覺已前若賢若圣有為生滅剎那不住。設令證如亦暫住故。登金剛原常不動者此有二義。有說。佛果真解脫位。智常證如。如智平等故名不動。凝然相續俱名常故。有說。佛果金剛定后證寂滅原。身智湛然常不動矣。從此第二有兩行半贊佛悲深。于中分三。且初第一總贊悲深

經。如來三業德無量隨諸眾生等憐愍

解曰。總贊三業德無量也。隨諸眾生等憐愍者。正贊悲深。如來大悲憐愍平等。隨其種性示無上乘。實悲深故。從此第二別贊三業

經。法王無上人中樹普蔭大眾無量光口常說法非無義心智寂滅無緣照

解曰。人中樹者舉喻明也。贊佛身業。蔭除執惱。光能破闇。口常說法者贊語業也。說即是聲。甚深如雷具梵聲也。非無義者。外道異生有字無義。二乘狹劣。菩薩未圓。唯佛所說有字有義皆圓滿也。心智寂滅者贊正智也。智冥真理常寂滅故。無緣照者贊業用也。冥真起化。悉皆無相照而無照。化而無化。從此第三贊說甚深

經。人中師子為演說甚深白義未曾有塵沙剎土悉震動大眾歡喜皆蒙益

解曰。人中師子者。師子出聲百獸潛伏。如來演說諸障云消故以喻也。為演說者贊五忍也。甚深等者。二乘不測故云甚深。曠劫難聞未曾有故。塵沙等者。以法威力聞所未聞。塵沙剎土皆震動故。大眾等者。大眾聞法領解歡喜。若凡若圣皆蒙益故。具斯眾德故贊悲深。三示道中偏贊此者。后誡示導利樂廣故。從此第三結贊敬禮

經。世尊善說十四王是故我今頭面禮

解曰。文易可知。此結贊矣。從此第三聞法獲益

經。爾時百萬億恒河沙大眾聞佛世尊及波斯匿王說十四忍無量功德獲大法利聞法悟解得無生法忍入于正位

解曰。無生忍者。隨其所應。此多地前無生忍也。入于正位者即初地也。偈與長行有差別者。修行諸忍自利行增。化生為王利他行勝。偈總上二。即為異矣。從此第三忍位智于中分三。一印述所說。二忍位境智。三贊忍德深。初印所說于中分四。且初第一明往昔因

經。爾時世尊告大眾言是波斯匿王已于過去十千劫龍光王佛法中為四地菩薩我為八地菩薩

解曰。引昔因中明同事也。從此第二明今偈贊

經。今于我前大師子吼

解曰。贊于佛前得決定說。從此第三印可所說

經。如是如是如汝所說得真實義不可思議

解曰。重言如是者。如汝所說印能詮文。得真實義者。印所詮義。是故重言如是如是。不可思議者。贊其文義心言路絕。從此第四唯佛能知

經。唯佛與佛乃知斯事

解曰。唯佛等者。菩薩修證諸忍未圓。設后如前悉皆分故。唯有諸佛。佛道齊證解忍圓故盡知也。從此第二忍位境智。于中分三。一標忍難量。二總相征問。三分別解釋。且初第一標忍難量

經。善男子此十四忍諸佛法身諸菩薩行不可思議不可稱量

解曰。前長行中佛說十王。次于偈中王別贊忍。忍之境智若因若果此具明也。此十四忍者牒前文也。諸佛法身者。謂應化身皆法身也。諸菩薩行者。等覺已前一切行也。思議等者。心不能思口不能議。過稱量境云不可也。明佛菩薩皆依此忍。忍之性相思議稱量俱不及矣。從此第二總相征問

經。何以故

解曰。何故諸佛菩薩皆依十四忍不可思量也。從此第三分別解釋。于中分二。初別明境智后釋結難量。初明境智于中分二。一明佛境智二明菩薩境智。初佛境智于中分三。一標佛生化滅。二釋無生化滅。三結如虛空。且初第一標佛生化滅

經。一切諸佛皆于般若波羅蜜多中生般若波羅蜜多中化般若波羅蜜多中滅

解曰。實相般若無生化滅。諸佛化現圓應十方。于般若中示生化滅。即王宮生轉法輪化。雙林后滅則其事也。從此第二釋無生化滅。于中復二。且初第一釋無生等

經。而實諸佛生無所生化無所化滅無所滅

解曰。謂明諸佛體遍相圓動而常寂無生化滅。從此第二境智俱寂

經。第一無二非相非無相無自無他無來無去

解曰。言第一者勝無等故。言無二者如智不異故。言非相者不同色像故。非無相者不同兔角故。無自無他者。所現應化勝劣有殊。與法性身無自他故。無來無去者。化現應物示有去來。體常不動。無來去故。從此第三結如虛空

經。如虛空故

解曰。靜不違動。動而常寂。即動而靜。如虛空故。從此第二明菩薩境智。于中分二。一即境觀空二即智觀空。初即境中文分為二。一別相觀空二總相觀空。初別相中文分為二。初即法觀空后即受觀空。初即法中文復分三。且初第一標無生滅

經。善男子一切眾生性無生滅

解曰。顯依真也。一切眾生者。通能所化一切生也。蘊等自性體即真如無生滅故。從此第二明法不實

經。由諸法集幻化而有蘊處界相無合無散

解曰。謂無始來迷自真性。為相所動令知幻也。由諸法集幻化而有者五蘊法也。五蘊和合故名為集。此無實體幻化有也。蘊處界者明幻法也。言無合者蘊從緣起。緣自性空故無合也。言無散者。眾緣假集暫有顯現故非散矣。從此第三明法性空

經。法同法性寂然空故

解曰。上言法者蘊等法也。同法性者同真如性。性相依持體不相離。了相即性寂然空故。從此第二即受觀空。于中分三。一體性清凈。二明行不實。三總結明空。且初第一標性清凈

經。一切眾生自性清凈

解曰。此標眾生真性清凈。與前別者。前明蘊等體無生滅。此明作業自性清凈。前果后因。前法后受。前苦后集。是二別故。從此第二明行不實。文復分二。且初第一明行不實

經。所作諸行無縛無解非因非果非不因果

解曰。明作業也。所作諸行者。諸即眾也。行謂造作。依身口意造作善染六趣之業名諸行也。無縛無解者。由妄所動為煩惱縛。求離系解故有縛解。了體即真本自無縛。誰復求解即無縛解。非因非果者。所作諸行妄故見有。妄自性空非因果也。非不因果者。未了自性妄想漂馳乘因感果如幻有也。從此第二明受不實

經。諸苦受行煩惱所知我相人相知見受者

解曰明妄受也。言諸苦者。三界通論總有三苦。三苦不一故名為諸。言受行者。受謂領納。順違俱非境相為性名受行也。或于所受善染境中起愛為業。領彼所作為行相也。言煩惱者。煩勞擾惱諸有惱故。言所知者。礙慧不生。障所知故。即二障也。我相等者如前已解。障依執生。障寬執狹具生二障故別明也。從此第三總結明空

經。一切皆空

解曰。明所作行乃至受者隨彼妄情流動以有。皆無自性故一切空也。從此第二總相觀空文分為三。一標境界空。二釋境界空。三結如虛空。且初第一標境界空

經。法境界空

解曰。法境界者。即前蘊等所作諸行法受二中。三性六趣及以三寶皆名為法。標俱空故。從此第二釋境界空。于中分三。且初第一明三性空

經。空無相無作不順顛倒不順幻化

解曰。言空者妄倒空故。無相者真如無相故。無作者有為不實無自作故。不順顛倒者。妄體本空無所順故。不順幻化者。相無自性體空寂故。從此第二明無相空

經。無六趣相無四生相無圣人相無三寶相

解曰。所趣所生無記三性彼無自性。照解空故。無圣人者。二乘圣者十地菩薩無自性故。無三寶者。別相住持二種三寶佛身示現余無自性。達無實體皆無相故。從此第三結如虛空

經。如虛空故

解曰。照境空寂如虛空故。從此第二即智觀空。于中分三。且初第一明智照空

經。善男子甚深般若無知無見不行不緣不舍不受

解曰。甚深般若者謂正智也。言無知者無分別故。言無見者無推求故。言不行者智冥真故。言不緣者無緣相故。言不舍者不易脫故。言不受者無領納故。此之六義俱正智也又解。無所不知知而無知。無所不見見而無見。乃至第六無所不受受而無受。此后六義通真俗也。然后六中。行謂萬行。緣謂理事。舍謂財法或大舍故。受謂真俗不變變故。證真達俗得無住故。從此第二明無照相

經。正住觀察而無照相

解曰。無分別智正住現前照而無照。不住相故。從此第三結智明空

經。行斯道者如虛空故

解曰。行斯道者。謂諸菩薩依此證修。境智俱寂如虛空故。又以此文對不知亡相生正解者。為立量云。觀照般若為宗。有法定無照相為宗之法。法及有法和合為宗。無知無見等故。別三合一。以為因法。由如虛空。此是喻法。若爾對佛弟子宗有相符。小乘諸師因犯隨一。若有空者若無空者。喻犯有俱無俱不成。略有四過。若對外道宗有所別。能別不極成。同有隨一彼不許。此無知見等取彼無想。非此極成喻。對空論對無空論。有俱無俱二二不成。略有六過。有過之量豈能立破耶。此亦不然。為對大乘初心菩薩未解亡相生正解者。此無過量。小乘諸宗慧解狹劣。外道倒執。耳初不聞。寧以摩尼爾無目者。然此置中改經而字以為定字。取文不次。性相求故。由此自上明忍境智一一文中有多比量。皆無過失。能生正解。樂者敘焉。又于菩薩境智之中。如次亦為苦集滅道。從此第二釋結難量。于中分二。初釋難量后結難量。釋難量中文復分三。且初第一標不可得

經。法相如是有所得心無所得心皆不可得

解曰。法相如是者前境智也。有所得心者取相之心也。無所得心者無分別智也。皆不可得者。前有得心妄故不得。后無得智真故不得。設非親證相似緣如亦不可得。即四句中初標次列后總結矣。從此第二釋非即離

經。是以般若非即五蘊非離五蘊非即眾生非離眾生非即境界非離境界非即行解非離行解

解曰。釋上四文體皆般若。由心迷悟解縛異也。是以般若者標可釋法。非即五蘊。幻妄有故。此非幻妄故即非也。非離五蘊者。實相平等體遍一切故非離也。此釋上云由諸法集幻化有也。非即眾生者。眾生妄倒。此非妄倒故即非也。非離可知。釋次眾生所作諸行也。非即境界者。前諸境界不了故妄。實相非妄故即非也。非離可知。釋次境界文也。非即行解者。行解即是觀照智也。若住于相故云非即。若無分別云非離也。釋觀照。故知斷證修是四別矣。從此第三總釋難量

經。如是等相不可思量

解曰。如是上來諸佛菩薩忍之性相。不可思惟不可稱量能知其德過思量矣。從此第二明結難量。于中分三。且初第一結菩薩行

經。是故一切菩薩摩訶薩所修諸行未至究竟而于中行

解曰。此結標中諸菩薩行也。言是故者結上之詞。言一切者地前地上諸菩薩也從初發心至未成佛。皆于思中而修行矣。雖忍之性體無圣凡。依忍辯修故明菩薩也。從此第二結諸佛化

經。一切諸佛知如幻化得無住相而于中化

解曰。一切諸佛者。此結標中諸佛法身。知如幻化者。知所化生如幻不實。若非教被無脫幻縛。故起化也。得無住相者。一切凡夫樂住生死。二乘圣者樂住涅槃。諸佛世尊得無住道。大悲大智常所輔翼。由斯不住生死涅槃。身或異同恒利樂故。而于中化者。界趣圣賢忍所攝故。于中化故。從此第三結忍難量

經。故十四忍不可思量

解曰。結也。然據標中釋結別者。釋后結前文越次也。又復結中人亦越次。標據果因結依行化。是二別矣。從此第三贊忍德深。于中分三。一標利益廣。二喻說難量。三諸佛稱贊。且初第一標利益廣

經。善男子汝今所說此功德藏有大利益一切眾生

解曰。贊所說忍是功德藏。生聞思等廣利樂故。從此第二喻說難量

經。假使無量恒河沙數十地菩薩說是功德百千億分如海一滴

解曰。明德廣也。假使無量恒河沙數者明其多也。十地菩薩者明其勝也。菩薩之中十地最勝。說是功德者忍功德也。百千億分等者舉喻以明。謂忍德圓量同法界猶如大海。十地贊說于百千億分中其如一滴耳。若爾波斯所證極唯十地。何故十地贊乃劣耶。答波斯說忍與佛說同。贊忍功德亦同前說。如一滴矣。從此第三諸佛稱贊

經。三世諸佛如實能知一切賢圣悉皆稱贊是故我今略述所說少分功德

解曰。此十四忍所有功德。三世諸佛如實能知。一切菩薩若賢若圣依忍修行悉皆稱贊。是故等者。若佛具說者恐生犯亂。故佛略述少分功德。從此第四諸佛同修。于中分三。初諸佛同修后明起凈信。初同修中文分為二。初三世同修后明必修習。初文復三。且初第一過現同修

經。善男子此十四忍十方世界過去現在一切菩薩之所修行

解曰。明此忍門菩薩同修。從此第二明佛顯示

經。一切諸佛之所顯示

解曰。明同說也。從此第三合明未來

經。未來諸佛菩薩摩訶薩亦復如是

解曰。例過現也。從此第二明必修習。于中分三。且初第一明必修習

經。若佛菩薩不由此門得一切智者無有是處

解曰。言不由者由謂因由所以之義。若佛菩薩不因于忍不入是門得成佛果一切智者。無有是處。從此第二征之所以

經。何以故

解曰。何以不修忍者不成佛也。從此第三釋無所由

經。諸佛菩薩無異路故

解曰。諸佛菩薩不依忍門次第修證。更無異路得成佛故。從此第二明起凈信。于中分二。且初第一明信超劫

經若人聞此住忍行忍回向忍歡喜忍離垢忍發光忍焰慧忍難勝忍現前忍遠行忍不動忍善慧忍法云忍正覺忍能起一念清凈信者是人超過百劫千劫無量無邊恒河沙劫一切苦難不生惡趣

解曰。生死長劫無由聞名。若有得聞不生疑謗深生凈信。乃至極少一念凈信者。是人即超百千等者。即超沙劫諸苦八難不生惡趣。何況多時受持讀誦起聞思修。而不越哉。從此第二明得菩提

經。不久當得阿耨多羅三藐三菩提

解曰。由前凈信豈唯越苦。亦乃不久當得菩提。從此第三大眾修行。于中分三。且初第一標聞法人

經。是時十億同名虛空藏菩薩摩訶薩與無量無數諸來大眾歡喜踴躍

解曰。聞忍之時。同名菩薩與諸大眾即序品中所列大眾。悉皆歡躍。從此第二明見諸佛

經。承佛威神普見十方恒沙諸佛各于道場說十四忍如我世尊所說無異

解曰。以聞法故承佛威神。即見十方恒沙佛也。各于道場等者。謂一切佛各居本土道場海會說十四忍。如今世尊所說無異。表能說同表所說同。以法威力得聞見同。如華嚴經。法慧菩薩說十住。功德林菩薩說十行。金剛幢菩薩說十回向。金剛藏菩薩說十地。一一會終莊嚴道場。后后轉勝。阿僧祇數寶幢幡蓋種種嚴飾。令彼時眾普見十方同名菩薩同說修行。今者此經世尊自說。故見十方恒河沙數諸佛會海皆同說也。從此第三如說修行

經。各各歡喜如說修行般若波羅蜜多

解曰。歡喜修行如文易了。從此第三答觀察問。于中分三。一總標前問。二別相對治。三結正觀察。標前問中文分為三。且初第一總標前問

經。爾時世尊告波斯匿王汝先問云復以何相而住觀察

解曰。牒前問也。初明五忍自利行增。次說十王利他行勝。若自他利俱令觀察。總此顯示。觀謂照慧察謂審諦。觀照審諦故云觀察。從此第二明住平等

經。菩薩摩訶薩應如是觀以幻化身而見幻化正住平等無有彼我

解曰。應如是觀者標示觀行。以幻化身者觀自如幻。而見幻化者觀他如幻。正住平等者。無分別智正住現前無自他相即平等也。無有彼我者。達有如幻。所修二利長時無間則彼我亡故。從此第三結示修行

經。如是觀察化利眾生

解曰。應如是觀行化利故。從此第二別相對治。于中分二。初別觀諸假。后結示正觀。初別觀中文分為七。一明法假。二明受假。三明名假。四相續假。五相待假。六緣成假。七因成假。初明法假于中分三。一明心法。二明色法。三總結對治。明心法中文分為二。初別明二依。后明為心廣。初文復二。且初第一明迷悟依

經。然諸有情于久遠劫初剎那識異于木石

解曰。然諸有情者。等覺已前一切圣凡皆通攝也。于久遠劫者。時無始故但言久遠也。初剎那識異于木石者。此有二義。有說。初識隨于何趣續生位中最初剎那第八識也。識有緣慮。異于木石無緣慮故。有說。初識如四卷楞伽第一云。諸識有三種相。謂轉相業相真相。言真相者海東法師云。本覺真心不藉妄緣名自真相。業轉如次也。又起信論說業轉現。大同楞伽名有少別。海東解云。言業相者。根本無明起靜令動動為業識。極微細故。言轉相者。是能見相依前業相轉成能緣。雖有能緣而未能顯所緣境故。言現相者。即境界相依前轉相能現境故。故楞伽云。譬如明鏡持諸色像。現識所現亦復如是。又經下云。頓分別知自心現身及身安立受用境界如次。即是根身外器。色等五境以一切時任運現故。此是三細即本識故。若爾經初識言為目。何者依何熏習為因緣生。答最初業識即為初識。依生起門為次第故。又遠劫來時無初始。過未無體。熏習唯心妄念為初。違真起故。又熏習者楞伽經云。不思議熏不思議變是現識因。海東解云。根本無明熏彼本覺名不思議熏。本覺隨動說為熏也。又彼本覺體雖不變。由隨緣故故說為變。若熏若變心言路絕名不思議現識因者據粗顯說。然其理實是業識因。又因緣者。海東法師解楞伽經。流注雖等辯因緣者。本覺為因無明為緣而起業識。異木石有同前解故。從此第二明染凈依

經。生得染凈各自能為無量無數染凈識本

解曰。生得染凈者與身俱生。生便得故。此亦無始所生得也。染有二種。有覆不善。凈有二種。無記及善。俱生得故。言各自者。從染生染從凈生凈。如同類因引等流果為各自也。能為無量無數者。一則長劫時無量數。二則所生染凈二種無量數也。染凈識本者。由前生得引后自類。前為后本名識本也。諸識別者此有二義。有說。第八唯凈無記。趣生本故。第七亦恒有覆善故。前六間斷俱通三性。唯第六識染凈皆增。修斷事中最為勝故。雖互熏習為因故生。此俱本來本有種起。各從自種生染凈識。為后本故。有說。業識謂無明力不覺心動故。依于動心而起轉識能見相。故依于能見而起現識。所謂能現一切境界故。依于現識而起智識。分別染凈起我法。故依于智識起相續識。住持過去善惡之業。令不失故成熟現未苦樂等報。無差違故。前之三細雖無明起。由不相應凈無記故。后二染凈劣勝雖殊。從前而生。業為本故。有差別者業從本覺起。本覺為業本。業生余染凈。業為染凈本故。以業相為染凈本。若爾識有幾種。如何熏習為因緣生。答楞伽經云。大慧略說有三種識。廣說有八相。三謂真識現識及分別事識。海東解云。真謂本覺。現謂第八。余七俱名分別事識。雖第七識不緣外塵。緣第八故名分別事。若對前師不須問答也。又熏習者。依楞伽經。現識及分別事識展轉因故。第八種識為因生七。前七能熏復重生八。無始時來展轉因故。又因緣者自種為因。現識所現諸境為緣。能合染凈諸識生故。若謂般若無八識者。經無遮來故引成文。釋染凈言。乃得盡理。不爾。初識為目何者。然于增一已說賴耶。引此釋經。幸詳察矣。從此第二明色心廣。于中分二。一標陳初后二明色心廣。且初第一標陳初后

經。從初剎那不可說劫乃至金剛終一剎那

解曰。前據生起從細至粗。此舉始終明中多故。從初剎那者即前初也。不可說劫者。生死長遠不可說其塵沙算數。故經但云不可說也。乃至金剛者。菩薩后定明其終也。雖二乘人至無學位。亦起此定。彼未究竟略不明故。終一剎那者。等覺菩薩依金剛定無間道時為最后也。于此中間有幾生滅者。如楞伽云。大慧諸識有二種生住滅。非思量所知。謂流注生住滅相生住滅。海東解云。言流注者唯目第八。三相微隱種現不斷名為流注。由無明緣初起業識故說為生。相續長劫故名為住。至金剛定等覺一念斷本無明名流注滅。相生住滅者。謂余七識心境粗顯故名為相。雖七緣八。望六為細。具有四惑。亦云。粗故依彼現識自種諸境緣和生七說為相生。長劫熏習名為相住。從末向本漸伏及斷至七地滿名為相滅。依前生滅立迷悟依。依后生滅立染凈依。后短前長是二別矣。然今此文即前生滅相生住滅在其中矣。從此第二明色心廣。于中分三。且初第一從心生心

經。有不可說不可說識

解曰。不可說識者此有二義。有說。本識從初結生一期壽命乃至最后剎那滅識于二中間剎那不住。識之生滅不可說也。舉其邊者。如有頂地及無間中。從初至后有不可說。況于長劫豈可說業乎。有說。業識從初起后。至末斷前。然于中間無始生滅造業受果。于界趣生從心生心。染凈諸識剎那相續皆不可說故。經重云不可說矣。從此第二從心生色

經。生諸有情色心二法

解曰。生諸有情色心二法者。唯起信論。從轉相后而起現相。現境方有色塵。即轉識后而生色也。此亦不然。現識現境因前六熏。豈以現境便從心起。鏡中之像從鏡生邪。如依唯識。三類境中且如性境。于相分中熏色之時。種因心熏現從識起。從心生色。有何過耶。此亦不然。緣慮質礙一各別故。能熏持種皆自類生。豈以熏持體即是色。此亦不然。熏持由心故說心生。若不生何名唯識。況楞伽第三云。謂津潤妄想大種生內外水界。湛能妄想大種生內外火界。飄動妄想大種生內外風界。斷截色妄想大種生內外地界。彼經既云妄想種生。說心生色。斯有何過。若礙慮異。定別有體。云何修斷得無漏耶。又佛菩薩毛容巨海。芥納須彌。色若定礙。何不礙彼但對妄情說礙慮異。得自在者實無異矣。是心之相從心而生。圣教云理之為定量。從此第三色心蘊義

經。色名色蘊心名四蘊皆積聚性隱覆真實

解曰。五蘊之中初一色蘊后四心蘊。皆積聚性者明蘊義也。隱覆真實者明障真也。清凈法界其體湛然。由蘊隱覆不顯現故。從此第二別明色法。于中分四。且初第一明色生色

經。大王此一色法生無量色

解曰。此總明也。所言色者質礙為性。從一色蘊無始時來于諸界趣備受眾身。自類相生生無量故。從此第二明所造色

經。眼得為色耳得為聲鼻得為香舌得為味身得為觸

解曰。舉根取塵不明根也。五塵自類名數多大。大小乘教如常釋矣。從此第三明能造大

經。堅持名地津潤名水暖性名火輕動名風

解曰。于觸塵中有四大觸堅持等者。堅濕暖動別其體也。地水火風列四名也。持攝熟長辨業用也。文有具聞。義類應知。望前所造為緣。多少如常分別。從此第四明五色根

經。生五識處名五色根

解曰。然五色根凈色為體。根之形量．取境離合．界地有無．并前伏斷。如常分別。從此第三總結對治

經。如是展轉一色一心生不可說無量色心皆如幻故

解曰。如是展轉者。謂無始來依一色心生不可說無量色心。此明多者令生厭患若不治遣永劫輪回皆如幻故者。令觀色心如幻不實離諸過患即對治也。從此第二明觀受假。于中分三。一總標受假。二明受行相。三顯示對治。且初第一總標受假

經。善男子有情之受依世俗立

解曰。言有情者簡彼非情五蘊。受者總名受蘊。若別明者。有別領納故云之受。體即心所。遍行中受。法假五蘊。受假受蘊。前總后別是二別矣。依世俗立者。世俗兩字如次當釋。明不實故從此第二明受行相。于中分二。且初第一明受作業

經。若有若無但生有情妄想憶念作業受果皆名世諦

解曰。若有若無者受所領也。領對現前色心之法故云若有。緣實我法過未無法。不對現前及無體法故云若無。境雖萬殊此并攝故。但生有情妄想憶念者。明受妄倒也。領納有無順違俱境。起三性等種種妄想種種憶念。隨所應故。雖想與念體非是受。因受由受相應所領也。作果受果者。福及非福不動等業故云作業。能感順生順后及不定報故云受果。雖業與果體是思議。由所領故名為受也。皆名世諦者明不實故。從此第二明受所依

經。三界六趣一切有情婆羅門剎帝利毗舍首陀

解曰。言三界者受所依處。言六趣者受所生趣。一切有情者能起受者。婆羅門等者明受妄分別也。婆羅門者此云靜志。剎帝利者此王種也。言毗舍者順古譯也。新云吠舍。此為商也。言首陀者亦順古譯。新云戍達羅。此為農也。受于四姓領解勝劣令別作業。皆名為受。從此第三顯妄對治

經。我人知見色法心法如夢所見

解曰。我人知見者受妄倒也。色法心法者受所依也。受依色心起。我法倒領解種種虛妄法故。如夢所見者明不實也。夢中謂實。覺已都無故。唯識云。未得真覺恒處夢中。諸佛說為生死長夜。是故應知作業受果界趣往還皆如夢中。悉不實也。若得真覺當自了矣。從此第三明觀名假。于中分四。且初第一標名不實

經。善男子一切諸名皆假施設

解曰。言一切者。為無為法世出世法故云一切。言諸名者名謂表詮。一切諸法隨方萬異。故云諸名。皆假施設者明不實也。名詮諸法自性之共相。是意長緣不得法體故云假也。如唯識云。名詮自性。此何乃云不得法體。說火所燒說食不飽。若稱法體。應令貧者多說寶藏故。假施設明無實故。從此第二明本無名

經。佛未出前世諦幻法無名無義亦無體相無三界名善惡果報六趣名字

解曰。世諦幻法者。法受二假皆如幻故。明不實也。無名無義者。名謂能詮。義謂所詮。世俗言論隨情橫設。不稱法境。彼皆不實故云無也。又諸世間世俗言論毀其過失。無名義故。亦無體相者。有為幻法藉諸因緣無自體相。類前名義云亦無故。無三界等者。不因佛說不知三界處之上下及大小故。善惡果報者。作善惡業當得何果勝劣報也。六趣名字者。于六趣中受生差別皆無名字。悉不知故。從此第三明佛建立

經。諸佛出現為有情故說于三界六趣染凈無量名字

解曰。諸佛世尊所出現者。為諸有情令出離故立種種名。說于三界者示勝劣故。說六趣者示所生故。說染凈者。示染令斷示凈令修。世出世間無量名故。從此第四明對治相

經。如是一切如呼聲響

解曰。如是一切者。世出世間一切言故。如呼聲響者正示對治。世諸言論皆不實故。出世言教離相修故皆如響矣。從此第四明相續假。于中分三。且初第一標相續假

經。諸法相續念念不住

解曰。諸法相續者。蘊等不一名為諸法。生滅遷流故云相續。如維摩云。生者是虛誑法相續之相。沒者是虛誑法敗壞之相。相即續也。念念不住者正明假也。從此第二明相續義

經。剎那剎那非一非異速起速滅非斷非常

解曰。剎那剎那非一非異者。標生滅法非定一異也。速起速滅非斷非常者。釋生滅法非定斷常及一異也。若執蘊等過未無者。以速起故故非斷也。若執蘊等體是常者。以速滅故故非常也。由非常故故非定一。由非斷故故非定異。妙離斷常一異倒者。是謂觀察相續假也。從此第三結示對治

經。諸有為法如陽炎故

解曰。如陽炎者指事明也。春陽發生郊野氣動。若謂實有轉近轉無。若謂今無能誑渴者。故有為法體非有無。示其不實如陽炎矣。從此第五明相待假。于中分二。一明觀待假。二明觀待假。且初第一明觀待假

經。諸法相待所謂色界眼界眼識界乃至法界意界意識界猶如電光

解曰。諸法相待者此總標也。待者藉待。謂蘊處界諸有為法闕緣不起。相待藉也。所謂色界眼界眼識界者明行相也。根境識三若不同世及互闕者。識定不生。境正現前根正發識正了境。必相藉待方照解故。乃至已下舉后例中。皆具三和。明待藉也。猶如電光者結不久也。假不實故即滅無故。從此第二明形待假

經。不定相待有無一異如第二月

解曰。不定相待者此初標也。諸法形待好丑高下及長短等。色心形待皆不定故。有無一異者。有不自有待無故有。無不自無待有故無。一異亦爾。更相形待無定體也。又假有以形無。得無而有遣。待無而觀有。立有而無去。遞為往返俱無體也。一異亦爾。故密嚴偈云。世間妄分別。見兔等有角。不了角非有。因言兔角無。分折至極微。求角無所有。要待于有法。而起于無見。問此有無等為一法前后為雨法俱時相形待耶。答有無俱時待唯一法。如將一丈對丈五等。即彼一丈而有短相。對五尺等即無短相而有長相故。彼一丈短長二相體俱無故。一法前后例此應知。如第二月者結無實體。由眼病故見第二也開一觸一。見一謂二。閉一觸一及眼無病即無二也。由心病故。妄見有無一異好丑及長短等。示令觀察如月無矣。從此第六明緣成假

經。諸法緣成蘊處界法如水上泡

解曰。諸法緣成者標有為也。如谷生牙藉水土等。何不言生言緣成者。因生緣成是二別故。蘊處界法者顯示諸法。此三具攝一切有為。但言色心亦皆攝故。雖于處界亦通無為。唯取有為藉緣成矣。如水上泡者明不實也。水上起泡。泡無實體從緣成法法豈實乎。從此第七明因成假

經。諸法因成一切有情俱時因果異時因果三世善惡如空中云

解曰。諸法因成者。標諸有為必藉因生。此言成者是生成也。前為增上此為因緣。是二別也。一切有情者表此有因。遮余非情無因緣故。外草木等雖從種起。是增上緣非因緣故。俱時因果者。于本識中有漏三性無漏萬行一切種子悉皆具故。如現身中同一剎那從種生現現能熏種。三法同時有二因果故。唯識云。如炷生焰焰生燋炷。三法展轉更互同時。如二束蘆俱時依住故。二因果必俱時也。異時因果者如識中種。前后相望或種現在果未來世。不俱起故名異時也。三世善惡者。業種識種必唯現在作業感果有三世也。如空中云者示對治也。如于晴空不見云狀。遇緣彌滿雷雨霈作。種于識中亦無形。遇緣界地苦樂顯然。又蘊等種有無如云。蘊從種生。如云故假。然上七種觀蘊體用。觀體用名。生滅藉待。現及因故。對治實常。領納名字。斷常自然空無因例有斯七矣。從此第二結示正觀。于中分三。且初第一明菩薩行

經。善男子菩薩摩訶薩住無分別無彼此相無自他相常行化利無化利相

解曰。明正觀也。住無分別者。定慧相應無分別故。無彼此相者。由無分別無彼此故。無自他相者。由無彼此自他平等無二相故。常行化利無化利相者。菩薩利物遂己悲心。雖常利他不住相故。從此第二明愚夫行

經。是故應知愚夫垢識染著虛妄為相所縛

解曰。言愚夫者。舊云愚癡凡夫亦云小兒凡夫。今此文略但云愚夫。愚無智也。言垢識者。無始塵垢妄分別故名為垢識。染著虛妄者。不能觀察蘊處界等。如衣潤濕塵垢隨住故云染著。不了真實故云虛妄。為相所縛者。被虛妄法相所縛故。如顯揚十九云。相縛縛眾生亦由粗重縛。善雙修止觀方乃俱解脫。由不了境唯是自心。見被相拘故云相縛。從此第三結示正觀

經。菩薩照見知如幻士無有體相但如空花

解曰。菩薩照見等者。明諸菩薩住無分別。照見有為達如幻士無體相故。但如空花者明無體也。目翳見花。無翳無花。同處同時見不見異。照蘊處界有無亦爾。從此第三結正觀察

經。是為菩薩摩訶薩住利自他如實觀察

解曰。明諸菩薩能如上觀。是修二利正觀察矣。從此第三聞法獲益

經。說是法時會中無量人天大眾有得伏忍空無生忍一地二地乃至十地無量菩薩得一生補處

解曰。由聞法故各得勝進。若劫外者進得伏忍。三賢位也。空無生忍者。空謂三空及無生忍。此之二忍通別如前。言一地者即初地也。乃至勝進至十地故。一生補處者如瑜伽說。知足天身補處尊故

　　二諦品第四

將解此品辯來意者。前之二品別明果因。此顯彼依總明二諦。然于上文觀如來品。明實相中略明真俗。此處彼文具明一二。境智文字如前次也。釋品者。題云二諦。一者世諦二者真諦。二智之境萬行皆宗。空有對明故云二諦。帶數釋也。言世諦者。謂有為法體從緣生。假而非實故名世諦。言真諦者。實相真如本性清凈。實而非假故名真諦。經言世俗及以勝義。初世俗者。梵云三佛栗底。此隱顯義。護法釋云。世謂隱覆。可毀壞義。俗謂顯現。隨世流義。如結手巾幻為兔等。相現隱真顯俗準此應悉世即俗之俗具二釋故。言勝義者舊云第一義也。勝謂殊勝義有二種。一境界名義。二道理名義。真理名義。勝即義也。依他圓成二智境故勝智之義。依主釋也。諦者實也。事如實事。理如實理。理事不謬俱名為諦。如瑜伽說。諦有二義。一如所說相不舍離義。二由觀此故至究竟處故名為諦。即諦隨應二釋。依人辯者。涅槃經云。上智所知名為勝義。中智所知名為世俗。二智所知皆通空有。依法辯者。法有勝劣。互相形待而為真俗。總依五法建立四重。一假實二諦。瓶軍林等假為世俗。蘊處界等實為勝義。二理事二諦。蘊等事法粗為世俗。四諦道理細為勝義。三淺深二諦。四諦安立淺為世俗。二空真如深為勝義。四詮旨二諦。二空真如帶詮世俗。一真法界亡詮勝義。初一唯俗后一唯真。中間三法亦真亦俗。唯識第九顯揚第六皆廣明故。今此經中依境智辯。有無一二至文當悉。品第四者如文悉矣釋經文者。大分為三。一問答分別。二明佛同說。三聞法獲益。就初問答于中分三。一問答境智。二問答修證。三問答理事。亦得名為二諦不二文字不二法門不二。如文悉也。初問境智文分為二。初波斯匿王問。后如來正答。問中復三。且初第一問諦有無

經。爾時波斯匿王白佛言世尊勝義諦中有世俗諦不

解曰。此問境也。勝義真常而為主故。世俗生滅如客住故。故問勝義中有世諦不。從此第二難智一二

經。若言無者智不應二若言有者智不應一

解曰。若言無等者此雙難也。若俗無者智不應二。何故說有真俗二智。若言有者智不應一。何故真智證解之時無有二也。約人辯者。凡夫迷真智唯緣俗。二乘理事定散別緣。地上菩薩實智唯真。五地已前根本證真。后得達俗。于真俗諦二智不俱。八地已后乃至諸佛境雖有二智容俱故。總依此義隨應問者。若言無者俗智不應見二。若言有者真智不應照一。牒境難智有斯異矣。從此第三雙結云何

經。一二之義其事云何

解曰。一二等者。境一智二境二智一。雙結境智其事云何。從此第二如來正答。于中分二。初答二諦后明正智。初二諦中文分為二。一長行略答。二說偈廣明。初中復三。且初第一明昔已問

經。佛言大王汝于過去龍光王佛法中已問此義

解曰。舉昔問故。從此第二略答一二

經。我今無說汝今無聽無說無聽是即名為一義二義

解曰。我今無說等者。如本記云。有說有聽即是不一。無說無聽即是不二。不一不二即是第一義諦。古釋此文乃有二解。一云。不一即是二諦。一真二俗。不二即是第一義諦。非真非俗故名第一義諦。二云。不一即是二諦差別義。不二即是二諦無差別義。非二諦外有第三諦也。今又解云。見有說聽俗故不一。無說聽相真故不二。即相無相明一二矣。從此第三敕聽為說

經。汝今諦聽當為汝說

解曰。令審聽也。從此第二說偈廣明。于中分二。且初第一世尊說偈

經。爾時世尊即說偈言

解曰。如文悉也。從此第二說偈廣明。于中分二。一別明二諦二結勸正觀。初明二諦于中分三。一明二諦體。二對明境智。三喻明俗諦。初二諦中文復分三。且初第一明二諦體

經。無相勝義諦體非自他作因緣如幻有亦非自他作

解曰。此下三行上半明真。下半明俗也。無相勝義諦者明真諦體。無彼十相故云無相。勝智所證體即真常故云勝義。體非自他作者遮我我所也。體非我作故云非自。非我所作故云非他。我我所空非彼作故。因緣如幻有者明俗諦體。色心之法種為以因。惑為似緣。或因即緣生諸有為。如幻有故。亦非自他作者。如大品云。十二因緣是誰所作。佛言。非佛所作非菩薩作。乃至非一切人作也。故緣生法無自他作。又如論說。諸有為法不從自生故非自作。不從他生故非他作。如前勝義。是故略云亦非自他作。若具應云亦不共作不無因作。謂有為法現種熏生無我我所。如幻有故。從此第二明體有無

經。法性本無性勝義諦空如諸有幻有法三假集假有

解曰。法性本無性者。諸有為法真實之性常自寂滅無相為性。勝義諦空如者。即此法性不生不滅常不變易故云空如。諸有幻有法者。三有不一故名諸有。言其體者。蘊等色心名為諸有。以不實故名幻有也。三假集假有者。由法．受．名三假集故有而不實名假有矣。從此第三結明空有

經。無無諦實無寂滅勝義空諸法因緣有有無義如是

解曰。無無諦實無者。我法俱無故云無無。實相真無名諦實無。寂滅勝義空者。惑相永滅故云寂滅。圣智所諦。結勝空也。諸法因緣有者。明前諸有似因緣故名為有。有無義如是者。結勝義無。智證之無。結世俗有。幻有之有。義如是也。從此第二對明境智。于中分三。且初第一明體一二

經。有無本自二譬如牛二角照解見無二二諦常不即

解曰。無有本自二者明諦體也。俗有真無故云有無。從本已來性相依持體非即離故云自二。譬如牛二角者。謂真俗諦若俗智緣故見二也。照解見無二者。明其真智離相絕待證無二也。二諦常不即者。謂由證解無二相也。若真俗有二可相即。真俗諦無二無所即。從此第二明遣一二

經。解心見無二求二不可得非謂二諦一一亦不可得

解曰。解心見無二者明智證也。求二不可得者。此遣二也。智現證如求真俗諦二相別者不可得也。非謂二諦一一亦不可得者。此遣一也。非謂證如無二有一。求其一相亦不可得。從此第三結成一二

經。于解常自一于諦常自二了達此一二真入勝義諦

解曰。明前問中境智一二。于解常自一者。無分別智于相無相解常一也。于諦常自二者。于真俗諦不以解一。即無二也。了達此一二者。了達智諦。俗故不一。真故不二。真入勝義諦者。真是智證。勝義諦者了達智諦無定一二。即真證也。從此第三喻明世諦。于中分二。且初第一喻明世諦

經。世諦幻化起譬如虛空花如影如毛輪因緣故幻有

解曰。世諦幻化起者。總明有為幻化起也。次下兩句別舉三喻。譬如虛空花者喻妄有也。謂計執性無實體故。言如影者。水鏡等影皆托質生。喻依他性業緣現故。如毛輪者合明前也。由翳有異故見毛輪。若眼翳無二俱無矣。由心迷故妄見前二。若智證如二俱無故。因緣故幻有者。結世諦法由似因緣如幻有故。從此第二舉幻已明

經。幻化見幻化愚夫名幻諦幻師見幻法諦幻悉皆無

解曰。幻化見幻化者。明諸世間能見所見悉皆不實。是幻化故。愚夫名幻諦者。謂諸異生愚無慧目。常處幻中名幻諦也。幻師見幻法者。謂諸菩薩得如幻身。能見世諦幻不實故。諦幻悉皆無者。了人法空悉皆無矣。從此第二結勸正觀

經。若了如是法即解一二義遍于一切法應作如是觀

解曰。上之兩句結示上文。了前性相境智如是。解一二義。下之兩句勸令正觀。性相真俗不相離故。如是觀也。從此第二別明正智。于中分三。一明境智空。二明迷悟空。三明染凈空。初境智中文分為四。且初第一標境智空

經。大王菩薩摩訶薩住勝義諦化諸有情一而無二

解曰。明觀照也。同如來品實相下文。前對二諦辯智一二。此明智體照解皆空。菩薩摩訶薩者明觀行人。住勝義諦者。智相應行此自利也。化諸有情者。明利他行。佛及有情。一而無二者此有二義。一者真理不二。性平等故。二者事相不二。無分別智不取二相起勝劣故。如維摩說。乃受瓔珞施最下乞人。奉難勝如來無所分別等。為法施。即同此中一而無二。從此第二征其所以

經。何以故

解曰。何故佛及有情一無二也。從此第三釋境界空

經。有情菩提此二皆空

解曰。言有情者悲所度生。言菩提者智所求覺。菩提有二。性凈菩提即本覺故。無上菩提究竟覺故。此二菩提與所度生照解平等二皆空也。從此第四結境界空

經。以有情空得置菩提空以菩提空得置有情空

解曰。以有情空等者。以所度生與菩提空無有二也。謂性凈菩提自他平等此俱空者。有情諸法無自性空。清凈菩提性凈故空。明修二利無能所相。故以此二性反明空。從此第二明迷悟空。于中分四。一標諸法空。二征之所以。三釋境智空。四結境智空。且初第一標諸法空

經。以一切法空空故空

解曰。以一切法者。所謂二諦生死涅槃境智俱空。空空故空者。能所俱空我法俱空故云空空。照解空寂故云空也。從此第二征之所以

經。何以故

解曰。何所以故彼皆空也。從此第三釋境智空

經。般若無相二諦皆空

解曰。般若無相者能照智空。二諦皆空者。生死涅槃彼二皆空。從此第四結境智空。于中分二。且初第一智因果空

經。謂從無明至一切智無自相無他相

解曰。明本末空此有兩釋。有說。無始十二緣生從無明行乃至最后一切智位無人相故名無自相。無法相故名無他相。人無我我所彼二空故無自他矣。有說。無始根本無明順自違他故眠生死。覺迷反本。違自順他成一切智。迷悟自他依對待立。照解絕待。彼皆無故。從此第二境性相空

經。于勝義諦見無所見若有修行亦不取著若不修行亦不取著非行非不行亦不取著于一切法皆不取著

解曰。于勝義諦者標所詮也。見無所見者。無分別智照解理事悉皆平等。即見無所見也。若有修行亦不取著者。下別明也。明三賢位所有修行雖未亡相修無分別。于諸法中而不執取起染著也。下取著言準此應悉。如前義故云亦也。若不修行者。謂根本智正冥真理而無修相名不修行。非謂馳散不修行也。又設散位如不散時。于諸法中亦不取著。此依前解。非行非不行者。謂后得智由帶相故。非親證如名為非行。了幻利樂非不行也。于一切法皆不取著者。明于理事皆不著矣。從此第三明染凈空。于中分三。一標染凈位。二征其所以。三釋染凈空。且初第一標染凈位

經。菩薩未成佛以菩提為煩惱菩薩成佛時以煩惱為菩提

解曰。菩薩未成佛等者此有二義。有說。煩惱菩提互有勝劣。如于凡位煩惱現增菩提種劣。于諸圣位菩提現增煩惱種劣。于前位中說為煩惱。于后位中說為菩提于成未成說為二故。有說。煩惱菩提其性無二。于隨染位性染菩提動為煩惱。于性凈位煩惱妄滅即為菩提。染凈雖殊性不異矣。從此第二征其所以

經。何以故

解曰。染凈相違如何不異也。從此第三釋染凈空。文復分二。且初第一染凈俱空

經。于第一義而無二故

解曰。于第一義等者。謂智證如煩惱菩提俱不可得無二體故。從此第二明相皆空

經。諸佛如來與一切法悉皆如故

解曰。由智證理。理無二故。由智達事。事相皆如故。說諸佛與一切法悉皆如矣。從此第二問答修證。于中分二。且初第一波斯匿王問

經。波斯匿王白佛言十方諸佛一切菩薩云何不離文字而行實相

解曰。問文字也。同如來品觀照下文。十方諸佛者明已修也。一切菩薩者明現修也。云何已下問所修法。不離文字者云何不離也。而行實相者如何修習而行實相。從此第二如來正答。于中分二。初別答修行。后結護果等。初別答中分為三。一明文字相。二明修實相。三遣文字相。初文字中文復分三。且初第一總標文字

經。佛言大王文字者謂契經應頌記別諷誦自說緣起譬喻本事本生方廣希有論議

解曰。佛言等者牒前問也。謂契經下列其名也。能說之人有五。如上所說教法數等塵沙。匯聚區分唯有此等十二分教。梵語列者。所謂修多羅．祇夜．和伽羅那．伽他．優陀那．尼陀那．阿波陀那．伊帝越多伽．阇多伽．毗佛略．阿浮陀達摩．優波提舍。敵對翻者如經所列。牒名辯相如上卷初。義理征求如別章矣。從此第二明皆實相

經。所有宣說音聲語言文字章句一切皆如無非實相

解曰。此出體也。所有宣說者標所說也。音聲語言者。諸說佛教聲為體者。色蘊所攝即此句也。文字章句者。諸說佛教名為體者。行蘊所攝即此句也。一切皆如無非實相者。謂契經等彼能所詮攝事歸如。無非實相。又佛說法正為顯如。離如之外更無一字。故聲及字悉皆如矣。從此第三及結非如

經。若取文字相者即非實相

解曰。若取文字等者明取著也。謂無分別不著文相。是修實相取文字相即非實相。從此第二明修實相。于中分二。一依文字修二明佛智母。初文字中文復分三。且初第一如文字修

經。大王修實相者如文字修

解曰。修實相者牒能修人。如文字修示所修法。文字所說理事皆如。如文字修得實相故。從此第二明是智母

經。實相即是諸佛智母一切有情根本智母

解曰。上兩句明諸佛已修實相。下兩句明有情現當修故。謂契經等文字實相所詮理事。事有斷修。修有萬行。萬行雖別實相體同。故言實相為佛智母也。有情智母者。謂諸有情實相平等聞名信解。即本母也。又實相者即是本覺。由本覺故發生正智。至究竟覺。一切智圓。本覺即是諸佛智母。有情智母者。有情由斯為眾行本。故以本覺為智母矣。從此第三結為智體

經。此即名為一切智體

解曰。即此實相為智體矣。從此第二明佛智母。于中分三。且初第一明佛智母

經。諸佛未成佛與當佛為智母諸佛已成佛即為一切智未得為性已得為智

解曰。諸佛未成佛者明在因也。與當佛為智母者。謂前實相即是本覺。因中本覺為無明覆。望后當果必正智圓。與自當佛為智因也。如如意寶垢穢暫時垢盡體圓。說初為母。諸佛已成佛即為一切智者明果德圓。覺解圓極即為智也。未得為性已得為智者辯因果也。因中障覆即為佛性。果德顯現名一切智。問為復實相為緣生智。為復實相即為智母。答有二義。有說。實相體常不變因聲詮顯名言故熏。熏發識中本無漏種。從種起現證實相理。因彼緣彼正智得生。故說實相名為智母。有說。實相即是本覺。因中本覺有勝堪能。合未無明漸次微劣初地分顯名為始覺。果位頓圓名一切智。說因本覺即為智母。法相法性幸而參詳。從此第二明三乘性

經。三乘般若不生不滅。自性常住

解曰。言三乘者三乘之人。言般若者實相等也。不生不滅者明體常也。自性常住者。謂彼實相體不生滅不變易也。雖三乘者證解不同。論其智體等無異矣。從此第三總明覺性

經。一切有情此為覺性

解曰。豈唯諸佛及三乘人。不以巨細一切有情實相平等為覺性故。從此第三違文字相。于中分三。且初第一遣文字相

經。若菩薩不著文字不離文字無文字相非無文字

解曰。若菩薩者明修行人。不著文字者遣如言執。不離文字者不應撥無。無文字相者不應住相。非無文字者。謂離分別如文字修。一一文字皆得實相解脫智也。初離執有。次離撥無。次不住相。后順解脫。從此第二遣修行相

經。能如是修不見修相是即名為修文字者而能得于般若真性

解曰。初之兩句遣修行相。次之兩句明順文修。后之兩句得般若性。從此第三結修般若

經。是為般若波羅蜜多

解曰。能如上者智隨文字而證實相。是即名為至彼岸矣。從此第二結護果等

經。大王菩薩摩訶薩護佛果護十地行護化有情為若此也

解曰。此文結上果因兩品。顯別依總彰此勝德。無倒修習即護國也。從此第三問答理事。于中分五。一波斯匿王問。二世尊總答。三總征所以。四別釋一多。五結非一二。且初第一波斯匿王問

經。波斯匿王白佛言真性是一有情品類根行無量法門為一為無量耶

解曰。此下經文近明二諦。遠結上也。如前長科。觀如來品初九行經為總標問。從佛告下至此上結為問答也。此下至終即是第三總結上文。明前理事。文有遠近義含通。為讀者悉矣。真性是一者。標所證理。真如法性體是一也。言有情者。通諸圣凡一切有情也。言品類者。圣中三乘凡中六趣也。且如人中種類無數。況余界趣詎可測乎。言根行者根有三種。上中下根。行有頓漸利鈍等異。言無量者通上四類。一者有情。二者品類。三根。四行。從寬向狹悉皆無量。標其多也。法門為一為無量者發二問也。如來所說般若之法。為如真性法門是一。為如有情法門無量耶。從此第二如來總答

經。佛言大王法門非一亦非無量

解曰。法門非一者。佛對根宜當病設藥。一音演說隨類各解故非一也。亦非無量者。當病之教雖等塵沙。隨所證理非無量也。又以所證就有情心。一一門中皆得解脫故非一也。有情畢竟行無不修。障無不盡。至無上覺佛果圓滿。非無量矣。從此第三總征所以

經。何以故

解曰。何所以故非定一多也。從此第四別釋一多。于中分二。一明法一多二明諦一二。初明一多中復分二。且初第一明法門多

經。由諸有情色法心法五取蘊相我人知見種種根行品類無邊法門隨根亦有無量

解曰。明非一也。由諸有情者總標類也。言色法者有色界中色差別也。言心法者三界之中心差別也。五取蘊相者合明色心也。取謂煩惱。執取生死故名為取。言取蘊者蘊從取生故名取蘊。從因為名。如草糠火。或蘊生取故名取蘊。從果為名。如花果樹。或蘊屬取故名取蘊。從屬為名。如帝王臣。三界色心皆名取蘊。我人知見者明妄倒也。種種根行品類無邊者如前悉也。法門隨根亦有無量者。應病之藥教等塵沙故。云隨根亦無量矣。從此第二明非無量

經。此諸法性非相非無相而非無量

解曰。明其一也。此諸法性者即實性也。言非相者非十相也。非無相者。智所證故非如兔角畢竟無也。而非無量者。隨證雖多。解脫之理一相一味非無量矣。從此第二明諦一二。文復分三。且初第一標見一二

經。若菩薩隨諸有情見二是即不見一二之義

解曰。若菩薩等者。謂若菩薩不能亡相。見無所見而起分別。見實相一見有情多。故云二也。是即不見一二之義者。即是取相妄見一二不能悟解。真不違俗。隨修證多解脫門多。俗不違真。實相體一萬行歸一。此之真俗一二義矣。從此第二釋勝義諦

經。乃知一二非一非二即勝義諦

解曰。了知一二者了上一二也。非一非二者。了真非定一。了俗非受二。如上悟解即無分別勝義諦也。從此第三釋世俗諦

經。取著一二若有若無即世俗諦

解曰。取著一二者。取相執著見一定一見二定二也。若有若無者。執俗定有勝義定無。此皆妄情世俗諦故。從此第五結非一二

經。是故法門非一非二

解曰。是故等者。可以虛心融其妙旨。是故法門非一非二。破情計也。自上三門境智文字及法門者。由依說聽如文字修。悟解法門非一非二。從淺至深明二諦故。從此第二明佛同說。于中分三。一明佛同說。二明功德多。三明受持勝。初明同說文分為二。且初第一標佛同說

經。大王一切諸佛說般若波羅蜜多我今說般若波羅蜜多無二無別

解曰。顯同說也。從此第二明受持等

經。汝等大眾受持讀誦如說修行即為受持諸佛之法

解曰。一者受持二讀三誦四如說行。四法行也。即是受持一切諸佛所說之法。非唯世尊獨說法也。從此第二明功德多。于中分三。一標功德多。二明多佛說。三明少況多。且初第一標功德多

經。大王此般若波羅蜜多功德無量

解曰。此般若等者。攝此一部能詮所詮總名般若。人不唯爾。塵沙教法皆名般若。功德無量者。般若功德猶如虛空不可量矣。從此第二明多佛說。文須分二。且初第一明能說多

經。若有恒河沙不可說諸佛是一一佛教化無量不可說有情是一一有情皆得成佛是諸佛等復教化無量不可說有情亦皆成佛

解曰。若有恒沙等者明多佛也。是一一佛者化多成佛也。是諸佛等者復化多佛也。此上三重喻說。諸佛所有數量唯佛能知。顯能說多。從此第二顯所說多

經。是諸佛等所說般若波羅蜜多有無量不可說那庾多億偈說不可盡

解曰。是諸佛等者明各說般若也。有無量等者明所說多也。此上所明。于前般若所有功德有爾所佛。各各說有爾所偈。贊般若德說不可盡。從此第三明少況多

經。于諸偈中而取一偈分為千分復于十分而說一分句義功德尚無窮盡何況如是無量句義所有功德

解曰。于諸等者。明取一偈分為千也。復于千等者。明說一分尚無窮盡。何況等者。況多佛說無量句義。所有功德而能測量。從此第三明受持勝。于中分二。初明受持勝。后當得菩提。初文復二。且初第一明受持勝

經。若有人能于此經中起一念凈信是人即超百劫千劫百千萬劫生死苦難

解曰。明一念信超多劫苦。從此第二明等諸佛

經。何況書寫受持讀誦為人解說所得功德即與十方一切諸佛等無有異

解曰。何況等者彰持說勝。即與等者同諸佛說。諸佛所說文句甚深。顯書寫等皆佛所說。人雖勝劣教理無差。所有功德等無異矣。從此第二當得菩提

經。當知此人諸佛護念不久當成阿耨多羅三藐三菩提

解曰。諸佛護念者顯法勝也。當得菩提法力修行也。從此第三聞法獲益

經。說是法時有十億人得三空忍百萬億人得大空忍無量菩薩得住十地

解曰。依本記者。一得三空。即三賢位三假空也。二得大空。即登地也。三得十地。隨地增進皆蒙益也

仁王護國般若波羅蜜多經疏卷中二終仁王護國般若波羅蜜多經疏卷下

　　　　青龍寺翻經講論沙門良賁奉　詔述


　　護國品第五

解曰。大文第二后之三品明其外護。初護國品正陳外護。不思議品表殊勝德。后奉持品彰奉持人除諸災難。先明外護王等乃誠示法令遵。現難思力依持具德。內潔外清。由是故有后之三品。辯來意者。依本記云國土有二。一世間。二乘凡夫土。二出世間。信至十地土。賊有二種。一外劫盜賊。二內煩惱賊。護有二種。一謂鬼神二謂智慧。內外悉是佛菩薩護。已明內護。此明外護。遂諸王愿有此品故。釋品名者。上釋總名。即此別號。恩惠曰仁。自在曰王。覆攝為護。率土為國。具如上解。明護義者略以四門。一能護人者。若佛菩薩攝生如子。為不請友如母之慈。維摩經云。如菩薩者。謂不離大慈不舍大悲。深發一切智心而不忽忘。教化眾生終不厭倦。又諸菩薩現種種身。隨念而應。如觀音等。即其護也。又諸王仁惠慈育為心。大臣百察奉法陳令。亦其護也。若爾自護何待于經。世出世間此為異故。二所護法者。謂此般若及余諸經更無有法過于般若波羅蜜多者。信受讀誦依教修行。天龍潛護尚得成佛。況乎七難豈不滅哉。若王法者。文武之道賞罰兩權進善黜惡。斯為化本。故金光明經第八偈云。國人造惡業。王舍不禁制。斯非順正理。治擯當如法。若見惡不遮。非法便滋長。遂令王國內奸訴日增多。被他怨敵侵。破壞其國土。由國正令亦護法也。三能護心者。佛無緣慈菩薩之悲。應念如響。不言而悉。即護心也。若諸王臣常以正直。無貪嗔癡。依文奉法。亦護心也。故正理云。由彼時人不平等貪。天龍忿責不降甘雨。故遭饑饉。又彼時人不平等心。非人吐毒。疾疫難救。又彼時人不平等貪嗔毒增上故。有刀兵互相殘害。由貪嗔癡積之于內。三災七耀災變于外。內心不平欲求外護。煎水求冰不亦難矣。由無貪等從化如流。即是經中外護之意。四所護事者。嚴飾道場聽受持讀。孝養恭敬王臣正治。如下具明。至文當悉釋經文者。文分三段。一正明護國。二引昔護國。三聞法獲益。初明護國于中分二。初明護國法。后明除災難。初護國法文分為三。一明護國法。二嚴飾道場。三明其說聽。初護國法文復分三。且初第一標陳護國。其義者何

經。爾時世尊告波斯匿王等諸大國王諦聽諦聽我為汝等說護國法

解曰。答先所愿。若不諦聽聞已忘失。故令審也。從此第二明護國時。其義者何

經。一切國土若欲亂時有諸災難賊來破壞

解曰。一切國土者十六國也。對諸王等言一切故。又不唯爾于贍部洲大小國土。隨教所被即一切也。若以教被言一切者。即人三洲但有至教所及之處亦一切也。天宮龍宮至教所及亦一切也。設爾無肉慈無限故。彼同聞眾教必被故。若現若當教所被處皆一切故。不爾巨唐豈不護矣。若欲亂時者標護時也。國境清平已明常護。若有災難標求護時。有諸災難者。災謂三災。如前所引正理論說。刀兵疾疫饑饉之災。彼小三災在中劫末。災之前相相似亦災。難謂七難。下當明也。賊來破壞者申難相也。從此第三明受持經。其義者何

經。汝等諸王應當受持讀誦此般若波羅蜜多

解曰。令諸王等親自受持若讀若誦。三法行也。若常持讀難必不生。若有難生誡持讀者。如涅槃經第二十云。父母之心非不平等。然于病子心則偏多。故勸受持以除難矣。從此第二嚴飾道場。于中分三。且初第一嚴飾道場

經。嚴飾道場置百佛像百菩薩像百師子座請百法師解說

解曰。初句總標。次如文悉。令此經中不別言處。如金光明第六護國品說。時四天王白佛言。世尊于未來世若有人王。為護自身后妃王子。于自國土令無怨敵及諸憂惱災厄事者。世尊如是人王不應放逸命心散亂。先當莊嚴最上宮室王所愛重。顯弊之處香水灑地。散眾名花。安置師子殊勝法座。以諸珍寶而為挍飾。乃至下云。時彼人王應著純凈鮮潔之衣。種種瓔珞以為嚴飾。自持白蓋及以香花備整軍儀盛陳音樂。步出城闕近彼法師。運想虔恭為吉祥事。以彼準此義乃具故。從此第二香花供養

經。于諸座前然種種燈燒種種香散諸雜花廣大供養

解曰。一一座前廣嚴飾故。從此第三百一供事

經。衣服臥具飲食湯藥房舍床座一切供事

解曰。一一供事表其敬也。從此第三明其說聽。于中分三。且初第一二時解說

經。每日二時講讀此經

解曰。如文悉也。從此第二王臣聽受

經。若王大臣比丘比丘尼優婆塞優婆夷聽受讀誦

解曰。國王大臣上行下化。四眾聽受悉皆遷善。即自護也。又金光明云。其王爾時當凈澡浴。以香涂身著新凈衣。坐小卑座不生高舉。舍自在位離諸憍慢。端心正念聽是經王。于法師所起大師想。以彼準此明其敬也。從此第三如說修行

經。如法修行災難即滅

解曰。如法修行者。依前理事應如說行。服藥患除理必然故。觀其即事以略言者。去每四月內譯經畢。我后至道持讀聽聞。洎夫九月出經百座。秋霖澄霽卿云滿空。自卯及申倏乎萬變。軍容相國爰與百察。士馬溢郭傾城縱觀。或禮或躍零涕如雨。其月二日恩敕曰。師久植智牙。高懸心鏡。開法王之秘藏演金口之玄言。三際流傳四生蒙賴。而道符真圣理契天人。宿雨[扠-、]陰祥云流彩。感通之力朝野同歡。有愧宣揚用增誠敬也。其月下旬西戎北狄蟻聚王畿。無勞強師蕃丑[馬*炎]潰。若非明主至信大臣盡節。上行下化雷動云行。道俗精誠。熟能興于此。善法堂號豈虛也哉。慚不能文幸而述矣。從此第二明除災難。于中分二。初明除災難后明稱所求。初除災難文分為二。一明諸災難二明災難滅。初明災難文分為三。一明鬼神護。二明其喪亡。三列諸災難。且初第一明鬼神護

經。大王諸國土中有無量鬼神一一復有無量眷屬若聞是經護汝國土

解曰。明諸國中鬼神無量各有眷屬聞經護國。此經文總無別名也。如金光明第八說。僧慎爾耶藥叉大將。并與二十八部藥叉諸神白言。世尊若現在世及未來世所在宣揚布流之處。若于城邑聚落山澤空林或王宮殿或僧住處。我與諸神俱詣其所。各自隱形隨處擁護彼說法師。令離衰惱常受安樂。乃至下云。言詞辯了具足莊嚴。亦令精氣從毛孔入。身力充足威光勇健。難思智光皆得成就。及聽法者若男若女受持供養。我當攝受令無災橫。乃至常遇諸佛。速證無上正等菩提。如彼悉矣。從此第二明其喪亡。于中分二。且初第一明其喪亡

經。若國欲亂鬼神無亂鬼神亂故即萬人亂當有賊起百姓喪亡

解曰。由鬼神亂次萬人亂。百姓喪亡庶人弊也。從此第二王臣乖爭

經。國王太子王子百官互相是非

解曰。上不和也。從此第三明諸災難

經。天地變怪日月眾星失時失度大火大水及大風等

解曰。天地變怪者。天眾象變地有妖怪。此總明也。言日月者如下經中。即初難也。言眾星者第二難也。失時失度者即上二難失時度也。言大火者第三難也。言大水者第四難也。言大風者第五難也。所言等者等披六七。六者亢陽七者賊來。至下悉矣。何故有是鬼神先亂百姓喪亡王臣不和七難俱起。如下經云。由贍部洲大小國邑一切人民不孝父母。不敬師長沙門婆羅門。國王大臣不行正法。由是諸惡有是難興。此即難因。至下當悉。從此第二明災難滅

經。是諸難起皆應受持講說此般若波羅密多

解曰。是諸難起者。一一難起皆須講讀如說修行。即良藥矣。從此第二明稱所求。于中分三。且初第一明稱所求

經。若于是經受持讀誦一切所求官位富饒男女慧解行來隨意人天果報皆得滿足

解曰。一切所求者此總標也。此中有七。一求官位得榮位故。二求富饒得福利故。三求男女即皆得故。四求慧解得世出世勝知見故。五行來者求往來也。二足四足皆安隱故。六人中果報。七天中果報。此上皆由受持讀誦經之威力所愿滿足。如寶云經云。譬如藥樹名曰善見。若有眾生得其根莖枝葉花果。或見色嗅香嘗味得觸。于此十中隨其所得病皆除愈。是故于經十法行中。隨其持讀世出世間愿皆滿故。從此第二厄難解脫

經。疾疫厄難即得除愈杻械枷鎖撿系其身皆得解脫

解曰。上之兩句明厄難除。下之三句系者得脫。從此第三明諸罪滅

經。破四重戒作五逆罪及毀諸戒無量咎過悉得消滅

解曰。破四重戒者淫盜殺妄性重戒也。作五逆罪者。如俱舍論第十八說。所謂殺父．殺母．殺阿羅漢．破和合僧．出佛身血也。然此五中四身一語。并彼同類。彼廣明故。及毀諸戒者。所謂殘等諸戒也。別解脫戒各有交因。律儀有八。實體唯四。依緣具闕。義如常解。然其體者。有宗無表色。成實不相應。今大乘宗依思愿種假立為體。不隨心戒四心三性皆得現前。舍緣別者。有宗五緣。如俱舍論第十五頌云。舍別解詞伏。由故舍命終及二形俱生斷善根夜盡。經部加犯重。法密加法滅。舍緣別故。瑜伽五十三舍有五緣也。舍學處故。犯根本罪故。二形生故。善根斷故。舍同分故。舍苾芻律儀。若正法毀壞正法隱沒。雖無新受。舊不舍故得戒未舍。身有律儀遇緣毀犯名毀諸戒。無別悔緣定墮地獄。如常分別。若悔緣者。依大乘教。如造像經說。由造經像。三惡道業略受速出而不受苦。如箭射林不住而遇。又觀無量壽云。有五逆者亦生西方。又涅槃二十云。阿阇世王發菩提心不入地獄。廣贊發菩提心如彼文也。又大方等陀羅尼經第一云。若犯菩薩二十四戒。若犯比丘等一一諸戒。一心懺悔若不還生。無有是處。今此經云。無量過咎悉得消滅者。即由聞經受持讀誦罪皆滅矣。從此第二引昔護國于中分二。初引昔護國后結勸受持。初引昔中文分為三。一明昔天王。二明昔人王。三例指諸王。初天王中文復分三。且初第一標頂生王

經。大王往昔過去釋提桓因為頂生王領四軍眾來上天宮欲滅帝釋

解曰。領四軍眾者。象馬車步為四軍也。此因緣者。如賢愚經頂生王品及涅槃經第十二說。從此第二帝釋奉法

經。時彼天主即依過去諸佛教法敷百高座請百法師講讀般若波羅蜜多經

解曰。明依法也。從此第三天眾安樂

經。頂生即退天眾安樂

解曰。結安樂也。從此第二明昔人王。于中分三。一明斑足王。二明普明王。三聞法悟解。初斑足王文分為二。初明斑足王后明得千王。初文復三。且初第一明斑足王

經大王昔天羅國王有一太子名曰斑足解曰。梵云提婆羅此云天羅。言斑足者。以足斑駁名斑足也。如賢愚經及智度論敘彼緣也。從此第二邪師灌頂

經。登王位時有外道師名為善施與王灌頂

解曰。如文易了。從此第三受教祀天

經。乃命斑足取千王頭以祀冢間摩訶迦羅大黑天神

解曰。言冢間者所住處也。言摩訶者此翻云大。言迦羅者此云黑天也。上句梵語下句唐言。大黑天神斗戰神也。若禮彼神增其威德。舉事皆勝故向祀也。何以知者。三藏引別梵夾云。孔雀王經說。烏尸尼國國城之東有林。名奢摩奢那。此云尸林。其林縱廣滿一由旬。有大黑天神。是摩醯首羅變化之身。與諸鬼神無量眷屬。常于夜間游行林中。有大神力多諸珍寶。有隱形藥有長年藥。游行飛空。諸幻術藥與人貿易。唯取生人血肉。先約斤兩而貿藥等。若人欲往。先以陀羅尼加持其身。然往貿易。若不加持。彼諸鬼神乃自隱形。盜人血肉令減斤兩。即取彼人身上血肉。隨取隨盡。不充先約。乃至取盡一人血肉。斤兩不充藥不可得。若加持者貿得寶貝及諸藥等。隨意所為皆得成就。若向祀者。唯人血肉彼有大力。即加護人所作勇猛。斗戰等法皆得勝也。故大黑天神即斗戰神也。如賢愚經說祀羅剎。普明王經說。取百王以祀樹神。師子斷肉經說。取百王以祀山神。各隨文矣。從此第二明得千王。于中分二。且初第一得諸王等

經。自登王位已得九百九十九王

解曰。斑足登位威力自在。遂得諸王滿斯數故。從此第二明得普明

經。唯少一王北行萬里乃得一王名曰普明

解曰。彰處得王也。從此第二明普明王。于中分二。一長行建立二以偈說法。初長行中文復分四。且初第一普明諸愿

經。其普明王白斑足言愿聽一日禮敬三寶飯食沙門

解曰。依賢愚經愿諸七日也。從此第二斑足忍許

經。斑足聞已即便許之

解曰。斑足許也。從此第三依法建立

經。其王乃依過去諸佛所說教法敷百高座請百法師

解曰。明依教也。從此第四明說般若

經。一日二時講說般若波羅蜜多八千億偈

解曰。明宣說也。從此第二以偈說法中分二。且初第一標說偈人

經。時彼眾中第一法師為普明王而說偈言

解曰標說人也。從此第二明所說偈。于中分四。一明法無常。二明諸法苦。三明諸法空。四明法無我。初明無常又復分二。且初第一外界無常

經。劫火洞然大千俱壞須彌巨海磨滅無余

解曰。劫火洞然明火災也。瑜伽第二說三大災。謂火水風相次起故。三中標初此火災也。大千俱壞者明一大千同成壞也。下之兩句九山八海數各百億滅無余也。成住壞空相次而起。此明壞劫。余三準知。俱舍十二瑜伽第二皆廣說也。從此第二有情無常

經。梵釋天龍諸有情等尚皆殄滅何況此身

解曰。梵釋天龍者。梵謂梵王通四禪也。釋謂帝釋忉利主也。舉此攝余諸天處也。此二自在勝故標也。言天龍者八部眾也。諸有情等者。除前所明余界趣也。尚皆殄滅者明無常也。何況此身者。界無大小情無勝劣彼皆殄滅。何況此身。示無常矣。從此第二明諸法苦。于中分二。且初第一明列諸苦

經。生老病死憂悲苦惱怨親逼迫能與愿違

解曰。生老病死者此有四苦。憂悲苦惱者。于欲界中隨遇苦緣種種憂悲逼切故。惱下之兩句明其四苦。怨者怨憎會苦。親者愛別離苦。言逼迫者。五盛陰苦謂五蘊身生滅遷流逼迫性故。能與愿違者求不得苦也。又生老病死五盛陰苦此流轉苦。通于三界。是行苦故。怨憎愛別此相違苦。是苦苦攝。唯欲界故。求不得苦此之受用是壞苦攝。亦唯欲界。依樂受者亦通色界。從此第二明苦因果

經。愛欲結使自作瘡疣三界無安國有何樂

解曰。愛欲結使者此明因也。愛為有因能潤諸業。欲謂貪欲于境馳求。言結使者。結謂結系使謂役使。謂貪等十結系有情役使三有名結使也。又俱舍二十一云結有九種。一愛結。二恚結。三慢結。四無明結。五見結謂三見故。六取結謂二取故。七疑結。八嫉結。九慳結。恚嫉慳三唯欲界系。余之六種通于三界。為結所使名結使也。自作瘡疣者。三有苦果如瘡疣也。三界無安者。若界若情俱行苦故有漏逼迫名無安故。國有何樂者。普明所重愛國愛身內外不安示其苦故。從此第三明諸法空。于中分二。且初第一總明法空

經。有為不實從因緣起盛衰電轉暫有即無

解曰。有為不實者依他有為幻不實故。從因緣起者。共相自種親生內外世間。因緣起故。盛衰電轉者。謂有為法皆有盛衰。起滅如流不住如電。暫有即無者。無者暫如電。有即滅無矣。從此第二明界趣空

經。諸界趣生隨業緣現如影如響一切皆空

解曰。諸界趣生者。三界六趣及以四生。此聰明也。隨業緣現者明因果也。隨諸趣業現生彼故。如影如響者舉喻明也。由業為質。現果如影。由業如聲。后果如響又如影響。明不實也。一切皆空者。通明界等一切有為悉皆空故。從此第四明法無我。于中分二。且初第一明妄起我

經。識由業漂乘四大起無明愛縛我我所生

解曰。識由業漂者。識謂本識。恒轉如流由業如風能起識浪。識隨業故云業漂也。又業種依識藉現緣起。現起諸業隨境界風動本識浪故云漂矣。四卷楞伽第一偈云。譬如巨海浪斯由猛風起。洪波鼓溟壑。無有斷絕時。藏識海常住。境界風所動。種種諸浪識騰躍而轉生。業境界風動生識浪故說漂也。乘四大起者有色界也。無色非顯略故不說。又王之身即是四大舉以令悟知不實也。無明愛縛者。無明為本發業感生。愛與無明自纏縛故。我我所生者。謂依五蘊起我我所也。又于五蘊而執為我。國城資具而起我所。皆由無明起斯見矣。從此第二總明無我

經。識隨業遷身即無主應知國土幻化亦然

解曰。識隨業遷者。謂總報識隨業而生。舊業無余新業將熟。識隨業故遷往余趣。身即無主者。身謂相續即四大。身執受識遷則無主故。又主謂主宰即是我也。識隨業往。身即無我。我既無故我所亦無。身無主故。下之兩句明我所無。彼先愛身身尚無我。外國土等幻化亦然。令知內外皆無我故。謂不了身無常苦空無我我所。橫生愛著恐怖皆生。聞法悟空斯更何懼。從此第三聞法悟解。于中分三。一普明悟解。二諸王悟解。三斑足悟解。初普明中文分為二。一普明悟解二轉教諸王。初普明中文復分二。且初第一普明悟解

經。爾時法師說此偈已時普明王聞法悟解證空三昧

解曰。證空三昧者若證生空即得初果故。偈所明苦諦行故。或聞法證空即法空理至初地也。從此第二眷屬悟空

經。王諸眷屬得法眼空

解曰。得法眼空者如王悉也。從此第二轉教諸王。于中分三。且初第一往天羅國

經。其王即便詣天羅國

解曰。所愿既滿。聞法證空怖畏已無。起所期故。從此第二詰示諸王

經。諸王眾中而作是言仁等今者就命時到

解曰。諸王眾中者如前應悉。就命時到者舉所怖事令發心故。從此第三轉教般若

經。悉應誦持過去諸佛所說般若波羅蜜多偈

解曰。即以前偈令誦持也。從此第二諸王悟解

經。諸王聞已亦皆悟解得空三昧各各誦持

解曰。彼諸王等因怖發心。因緣俱勝。聞法悟解如普明王。故復云亦得空三昧各誦持也。從此第三斑足悟解。于中分三。一斑足王問。二普明王答。三斑足悟解。且初第一斑足王問

經。時斑足王問諸王言汝等今者皆誦何法

解曰。斑足緣熟故為問也。從此第二普明王答

經。爾時普明即以上偈答斑足王

解曰。如文悉也。從此第三斑足悟解。于中復四。且初第一斑足悟解

經。王聞是法亦證空定

解曰。聞法證解如前諸王。故云亦也。從此第二明悔邪師

經。歡喜踴躍告諸王言我為外道邪師所誤非汝等咎

解曰。證解喜躍悔先咎也。從此第三令各奉持

經。汝各還國當請法師解說般若波羅蜜多

解曰廣令流布。從此第四出家得忍

經。時斑足王以國付弟出家為道得無生法忍

解曰。無生法者即五忍中第四忍也。菩薩化跡逆順難思。或引群迷故現斯事。從此第三例指諸王

經。大王過去復有五千國王常誦此經現生獲報

解曰。說先過去常誦此經現生獲報。必招后故。從此第二結勸受持。于中分二。且初第一勸命受持

經。汝等十六諸大國王修護國法應當如是受持讀誦解說此經

解曰。前具引昔。此即勸令修護國法。如上應悉。從此第二勸后受持

經。若未來世諸國王等為欲護國護自身者亦應如是受持讀誦解說此經

解曰。護國之最誡后亦爾。從此第三聞法獲益

經。說是法時無量人眾得不退轉阿修羅等得生天上無量無數欲色諸天得無生忍

解曰。得不退者。不退有四。信位證行。從淺至深即初二也。阿修羅等等余七部。得生天也。欲色諸天得無生忍。天臺解云。即十行也或即初地。如大品經云。初地菩薩得無生法忍

　　不思議品第六

將解此品辨來意者。護國之法其唯般若。內護修證亦唯般若。般若威德無以測量。寄事以明轉益深敬。故因散花見佛聞法得睹希有神變難思。以事表經即來意也。次釋品名。不思議者。諸佛功德神變妙用心言不測云不思議。故法花云。非口所宣非心所測。智度論云。心行處滅言語道斷。大般若云。心言路絕。此等皆釋不思議也。古就散花以彰品號。此睹神變名不思議。各依一義亦不相違。釋本文者文分三段。一大眾散花。二佛現神變。三聞法獲益。初散花中文分為三。初大眾歡喜。次散花供養。后王等發愿。且初第一大眾歡喜。其義者何

經。爾時十六國王及諸大眾聞佛說此般若波羅蜜多甚深句義歡喜踴躍

解曰。諸王所聞護國之最甚深句義故喜躍也。從此第二散花供養。于中分三。一散寶蓮花。二芬陀利花。三曼殊沙花。初散寶花文復分四。且初第一標所散花

經。散百萬億眾寶蓮花

解曰。寶蓮花者。或眾寶為花。或花如眾寶云寶花也。舊云行花。天臺解云。表三賢位所修無量福慧之行。今言蓮花表行不染。又表能詮文字般若句偈無量皆不染故。從此第二花成寶座

經。于虛空中成寶花座

解曰。花成寶座。諸佛所依。賢位居初。為圣之本。又顯文字修證所依。從此第三諸佛演說

經。十方諸佛無量大眾共坐此座說般若波羅蜜多

解曰。顯同說也。從此第四化眾散花

經。是諸大眾持十千金蓮花散釋迦牟尼佛合成花輪蓋諸大眾

解曰。持十千者舊云萬輪花蓋也。言釋迦者舉其性氏。言牟尼者此云寂默。煩惱諠諍永寂默故。蓋佛及眾者。已修未修行必同故。此佛他佛說無異故。從此第二散芬陀利花。于中分四。且初第一標其所散

經。復散八萬四千芬陀利花

解曰。王等重散云復也。八萬四千者表登地也。如上經云。最初一念具足八萬四千波羅蜜多。即初地也。舊云散般若波羅蜜多花。從能散心以立花稱。此云芬陀利花者白蓮花也。即從所散彰其名也。無漏正智能所表同于初后地觀照一矣。從此第二花成云臺

經。于虛空中成白云臺

解曰。如下經云。譬如有人登大高臺。等覺位也。通表十地故現臺矣。從此第三彰佛演說

經。臺中光明王佛與十方諸佛無量大眾演說般若波羅蜜多

解曰。標佛列眾顯同說也。從此第四化眾散花

經。是諸大眾持曼陀羅花散釋迦牟尼佛及諸眾會

解曰。曼陀羅者此云適意花。見者心悅即天花也。從此第三散曼殊沙花。于中分四。且初第一標所散花

經。復散曼殊沙花

解曰。大眾散也。復義如前。舊云妙覺。彰果德圓。今言曼殊沙此云柔濡。能令見者離剛強故。即天花也。人天同會隨所散也。從此第二變作寶城

經。于虛空中變作金剛寶城

解曰。金剛寶城者表示實相。即涅槃城。猶如金剛體不可壞。從此第三彰佛演說

經。城中師子奮迅王佛共十方諸佛大菩薩眾演說勝義般若波羅蜜多

解曰。勝義者即實相也。上三所現花座臺城顯三般若。文字觀照及實相故。三賢十圣果圓滿故。如應顯示不思議故。從此第四化眾散花文復分三。且初第一散花成蓋

經。復散無量天諸妙花于虛空中成寶云蓋

解曰。所散天花如寶云蓋。現不思議與如來品所現雖殊。義如彼故。從此第二明蓋廣量

經。遍覆三千大千世界

解曰。明其廣量滿大千故。問舊經所散云行等花。此中乃云寶蓮花等。為是水陸諸時花否。答如大般若第八十四散花品說。爾時天帝釋及此三千大千世界所有四大王眾天乃至色究竟天咸作是念。尊者善現承佛神力。為一切有情雨大法雨我等今者宜各化作天諸妙花。奉散釋迦如來及菩薩摩訶薩并苾芻僧。尊者善現亦散所說甚深般若波羅密多而為供養時。諸天眾作是念已。各化種種微妙香花奉散如來諸菩薩等。是時于此三千大千佛之世界花悉充滿。以佛神力于虛空中合成花臺。莊嚴殊妙遍覆三千大千世界。善現睹已作是念言。今所散花于諸天處未曾見有。是花殊妙定非草木水陸所生。應是諸天為供養故從心化出。時天帝釋知善現心謂善現言。此所散花實非草木水陸所生。亦不從心實能化出。但變現耳。具壽善現語帝釋言。是花不生則非花也。帝釋問言。為但是花不生。為余法亦爾。善現答言。非但是花不生。諸余法亦爾。遍蘊處界四諦十二緣六度四攝諸功德法悉皆不生。并同花也。此前所散若人若天般若理同。準舊經中義同彼矣。從此第三雨花供養

經。是花蓋中雨恒河沙花從空而下

解曰。從蓋雨花希有瑞也。從此第三王等發愿。于中分二。初王等發愿。后如來印述。初中復三。且初第一王等稱贊

經。時波斯匿王及諸大眾見是事已嘆未曾有

解曰。異口同音嘆希有也。從此第二愿佛當說

經。合掌向佛而作是言愿過去現在未來諸佛常說般若波羅蜜多

解曰。常說等者。地上菩薩常見佛說。地前處會說或有無。王及大眾發斯誠愿。從此第三愿眾常見

經。愿諸眾生常得見聞如我今日等無有異

解曰。愿諸眾生者。除在會中諸余界趣及此未來。愿常見佛常聞般若。如今無異。從此第二如來印述。于中分三。且初第一如來印述

經。佛言大王如汝所說

解曰。如汝所說者。如四分律不與過愿。清凈可辨。此愿見聞義不違彼。故佛印云如汝所說。從此第二贊法出生

經。此般若波羅蜜多是諸佛母諸菩薩母不共功德神通生處

解曰。初句指法。次顯出生。生佛菩薩等而為母。故佛之與法熟為先后。云般若法生佛菩薩焉。佛稟法成。法先佛后。如涅槃經第四云。諸佛所師所謂法也。以法常故諸佛亦常。從般若生法為先。故若成正覺念法悲深說般若法。佛先經后。教誡示導令出離故。然佛與法互相資。說征求此理奚所用為。今此所明諸佛菩薩皆因般若而得出生。故說般若為其母也。不共功德者下明法也。即大小乘十八不共法也。又瑜伽說一百四十不共功德。神通生處者。如花嚴經十身相作涅槃經中八自在義。皆因般若波羅蜜多為生處故。從此第三結勸受學

經。諸佛同說能多利益是故汝等常應受持

解曰。諸佛同說勸受持也。從此第二佛現神變。于中分三。一標示神變。二廣現神變三結不思議。且初第一標示神變

經。爾時世尊為諸大眾現不可思議神通變化

解曰。不思議者義如上解。言神通者謂佛世尊神境智通。此總明也。言變化者。瑜伽三十七略有二種。一能變通。謂改轉故。二能化通。謂化現故。下對文屬。從此第二廣現神變。于中分四。一一多相容。二巨細相容。三圣凡相容。四凈穢相容。初一多相容文復分三。且初第一諸花相容

經。一花入無量花無量花入一花

解曰。于所散花一多相入。從此第二佛土相容

經。一佛土入無量佛土無量佛土入一佛土

解曰。令眾皆見世界相入。從此第三塵剎相容

經。一塵剎土入無量塵剎土無量塵剎土入一塵剎土

解曰。令彼大眾于一塵中見佛剎土一多相入。此三總是廣狹相容。即是十三所作自在也。從此第二巨細相容

經。無量大海入一毛孔無量須彌入芥子中

解曰。令彼咸見海入毛孔芥納須彌。即是第五轉變自在。從此第三圣凡相容

經。一佛身入無量眾生身無量眾生身入一佛身

解曰。令彼皆見凡圣相入。即第九十眾像入身同類往趣二種變也。亦是能化神境智通自他勝劣塵沙身故。從此第四凈穢相容

經。大復現小小復現大凈復現穢穢復現凈

解曰。佛自現身或大或小。即是七八卷舒變也。現所居土或凈或穢。即十一二隱顯變也。此上皆為破諸情計。遣事一多。遣相大小。遣身凡圣。遣佛勝劣。遣土凈穢。破諸有情無始時來妄生分別。見一定一。見多定多。乃至見凈定凈。見穢定穢。即法執也。睹佛神變悟事由心了相即性。遣諸執故。又本記云。變有三意。一者遍空。一花入無量花。為除不樂大乘障故有遍空。二者轉變。一佛土入無量佛土。為除執我所障故有轉變。三者顯了。一佛身入無量眾生身。為除怖畏生死障故有顯了。問須彌大海入毛芥中。巨細相違如何能入。答曰西方諸師略作三解。一云。一切諸法以如為體。所依真如離諸相。故能依諸法無定大小。故得相容。二云。依唯識理。一切諸法皆不離識。隨心變現無有定相。故得相容。三云。一切諸法從因緣生。因緣如幻幻無定相。故得容也。問色中有大小。許小能容大。時中有短長。長劫應入短。答此無過難。佛得希有延促自在。促多劫為一劫。延一劫為多劫。如是等文成證非一。若爾一劫延為三。三劫促為一。一三無定量。此豈不違文。便違佛說。菩薩要經三無數劫具修萬行證大菩提。此難不然。果德自在。非因境故。顯揚瑜伽皆作是說。于不思議強思量者得誑亂報。從此第三結不思議

經。佛身不可思議眾生身不可思議乃至世界不可思議

解曰。諸佛之身遍眾生身。諸眾生身遍諸佛身。體牙相遍俱不思議。即第三全第四少分。乃至世界者。即攝二全一少分也。心言路絕名不思議。從此第三聞法獲益

經。當佛現此神變之時十千女人現轉女身得神通三昧無量天人得無生法忍無量阿修羅等成菩薩道恒河沙菩薩現身成佛

解曰。得益有四。一現轉女身得如幻故。二天人得忍見法理故。三修羅八部成菩薩故。四恒河沙菩薩現成佛故。問一世界中多佛并出否。答輪王尚無二并出者。況乎大覺二并出耶。若爾如何恒沙菩薩現身成佛。此亦不然。余界何失。如法花經彼龍女故。問現身成佛是究竟否。答如大般若即說十地名十種佛。又余亦說地前現化。又法花經分別功德品。一四天下微塵數菩薩一生當得阿耨菩提。法花論釋即是初地。由此而言。以法威力故說現成。既言現成非究竟矣

　　奉持品第七

將解此品辨來意者。內外二護前已具明。由二奉持故有此品。違前二科三等無咎。釋品名者。奉謂敬承持謂不忘。如智論說。由信力故聞而信奉。由念力故不忘為持。若云受持領納不失。言第七者如文悉矣。釋本文者。然此品經古德西明寺測法師．玄范法師紀國寺慧靜法師皆以此品為流通分。天臺智者道安法師．安國大法師皆以此品為正宗分。雖皆諸理俱有所憑。今依天臺等義如前故。科此品經大分為三。一波斯匿王問。二如來正答。三聞法獲益。波斯匿王問文復分三。且初第一明睹諸佛。其義者何

經。爾時波斯匿王睹佛神變見千花臺上遍照如來千花葉上千化身佛千花葉中無量諸佛各說般若波羅密多

解曰。睹佛神變者。睹前品中現神變也。見千花臺上遍照如來者。梵云毗盧遮那亦云尾嚧遮那亦云吠路遮那。此云遍照亦云大日。至下當悉。準花嚴第八。娑婆世界毗盧遮那如來即報身佛也。梵云盧舍那或云嚧拓那或云嚧折羅。亦云遍照。依梵網經。他受用身也。然此二名或云體同前后譯異。或云自他二報身也。如佛地論清凈法界為自性身。四智心品自受用身。又他受用及變化身皆為化他方便示現。隨其所現大小異故。準佛地論。遍照如來即他受用或應化身。以自受用量同法界。不可說其身量大小。廣如彼矣。如舊經云。是一切佛化身主者。若他受用名應化身。依自報身起他受用。若大小化名為化身。即他受用為化主也。以自他報體非即離。俱不違理。此中所見花臺上佛與前白云臺體為同異。因睹神變故見多佛。與前同異俱不相違。此亦不然。前自云化。此有報化。前白云臺。此云花臺。異則可爾。何得言同。答曰同處同時所見各異。定同定異非不思議。又前散花花白如云。以成云臺。非本云也。又前所見光明王佛與此所見遍照如來。義極相應。報化大小俱不違理。千花葉上千化身佛者大化佛也。千花葉中無量諸佛者小化佛也。加行資糧二乘異生見有異也。同梵網經我令盧舍那方座蓮花臺。周匝千花上復現千釋迦。一花百億國一國一釋迦。各坐菩提樹一時成佛道。義不違也。從此第二明法無量

經。白佛言世尊如是無量般若波羅蜜多不可識識不可智知

解曰。如是無量者明所聞也。謂波斯匿王如舊經云行十地行。地上隨應常見諸佛。今睹神變見大小身。各各宣說般若波羅蜜多。導諸大眾云無量矣。不可識識者。淺近之識所不能識。不可智知者。下劣之智所不能知。顯所說法多無量故。深不測故。非識知故。從此第三正問奉持

經。云何諸善男子于此經中明了覺解為人演說

解曰。言云何者正是問辭。諸善男子者修行人也。于此經中者即此經也。所睹雖多般若同故。言明了者于諸理事皆明了也。或于理明于事了故。言覺解者

覺謂現證解謂悟解。于理明證于事了解。是故名為明了覺解。此自利也。為人演說者即利他也。從此第二如來正答大分為二。初明十三法師奉持。后明十六國王奉持。就明法師中文分為二。一略明法師。二廣明行位。初明法師文復分三。且初第一誡命諦聽

經。佛言大王汝今諦聽

解曰。令審聽也。從此第二略示行位

經。從初習忍至金剛定如法修行十三觀門皆為法師依持建立

解曰。從初習忍者標其初也。至金剛定者舉其后也。如法修行十三觀門者。初后及中總十三位。各依行位如法修行自觀門也。皆為法師者此通名也。皆修二利名法師也。依持建立者依彼而修持令不失。初起曰建終成為立。從此第三結勸供養

經。汝等大眾應當如佛而供養之百千萬億天妙香花而以奉上

解曰。以法殊勝在處處尊。在人人貴。于修行者令諸王等敬之如佛生尊重故。天妙香花者。舉其勝者而奉上故。從此第二廣明行位大分為二。初別明行位。后結申受持。初別明中分為十三。如次當悉。初習種性于中分三。初標位辨相。次辨所修法。后結申滿位。且初第一標位辨相

經。善男子其法師者習種性菩薩若比丘比丘尼優婆塞優婆夷

解曰。其法師者此名總也。通十三位皆名法師習種性者如前釋也。苾芻二眾遠離五邪。索迦斯迦五戒男女。此之四眾如序品釋。從此第二辨所修法。于中分二。初明修十住。后聊簡內外。初中復二。初明十住后明修習行。初中復二。且初第一標修十住

經。修十住行

解曰。三賢之中此位最劣。當體彰名。十行次勝。業用受稱。后十回向賢位最勝。約自行后大愿為名。回前諸行向正證故。十地菩薩已登圣位既得現證。從地立名。隨位漸增有茲異故。初釋住名。先總后別。言十住者入位不退故名為住。住法圓滿故說為十。總言十住帶數得名。即住之住義通三釋。解別名者次隨文釋。明住體者若就所緣二諦為體。若就能緣悲智為體。合以境智而為住體。相應助伴具五蘊故。明依身者。唯人三洲即前四眾。容有凡圣頓漸二矣。從此第二辨住相文分為十。且初第一明發心住

經。見佛法僧發菩提心

解曰。釋住名者于大菩提起決定心入位不退名發心住也。見佛法僧者發心緣也。佛謂覺者能開發故。法謂教等生正解故。僧謂和合三乘賢圣良福田故。初因三寶發無上心至究竟位常現前故。發菩提心者。發無上心起三妙觀。如前釋也。攝論頌云。清凈增上力堅固心勝進。名菩薩初修無數三大劫。大菩提心以善根為體以大愿為緣。不退屈為策發。方能起故善根為因名清凈力。此能降伏自所治故。大愿為緣名增上力。常遇善友令增進故。堅固心者雖遇惡友方便破壞。終不退舍菩提之心名堅固也。言勝進者。所修善根運運增長轉勝進故。前十信心入此住者由具彼十。于大菩提堅猛不退齊此方名初劫之始。即以此心為十住本。此轉增勝成后諸住。乃至極果由此得故。有說。十住同十地行。從此第二明治地住

經。于諸眾生利樂悲愍

解曰。解住名者。磨練其心離垢澄凈濤汰諸染名治地住。于諸眾生利樂悲愍者。利謂利益。樂謂安樂。言悲愍者拔濟行也。如花嚴云。誦習多聞虛閑寂靜。近善知識了達于義。如法修行安住不動。從此第三明修行住

經。自觀己身六界諸根一切無常苦空無我

解曰。解住名者。審觀自身遠離空有正行修習名修行住。自觀己身者此總標也。言六界者地等六界也。言諸根者謂眼等根。如舊經中五色五受女男意命十四根也。謂觀六界及此諸根生滅逼迫皆空無我。治彼倒故。從此第四明生貴住

經。了知業行生死涅槃

解住名者。生在佛家種性尊貴。此雖長養已勝余乘名生貴住。了知業行生死涅槃者。了知自他善惡業行此順生死此順涅槃。如舊花嚴偈云。第四生貴真佛子。從諸賢圣正法生。有無諸法無所著。舍離生死出三界。著有生死著無涅槃。二俱不著當出難矣。從此第五明具足方便住

經。能利自他饒益安樂

解住名者。巧不滯真。起悲愍物。真俗二行能雙修故。故名此住。上句二利下句利他。如經說云。所修善根皆為救護饒益安樂哀愍度脫一切眾生。令離災難出離生死證涅槃故。從此第六明正心住

經。聞贊佛毀佛心定不動

解住名者。觀理無二漸次純熟。聞贊毀佛心不傾動名正心住。聞贊佛等者。謂此菩薩善觀諸法無體無性。達如幻夢故。聞贊毀心定不動也。如經說云。贊法毀法贊毀菩薩聞說眾生有垢無垢易度皆定不動。此唯就勝故言佛也。從此第七明不退住

經。聞有佛無佛心定不退

解住名者。止觀雙修緣不能壞。聞說有無心定不退名不退住。此亦就勝唯言有佛無佛心定不退如彼經說。法及菩薩聞說有無定不退也。謂能了知無相即相相即無相。于佛法中心不退轉。從此第八明童真住

經。三業無失起六和敬

解住名者。三業光潔離染如童。行性成就物莫能壞名童真住。三業等者。身口意三離遇失故。如舊經云。謂三業同。戒見學同。六和敬故。如彼經說身行無失語行無失意行無失。勤學修習游行無數世界。領受無數佛法。現變化自在身。出廣大遍滿音。一剎那中承事供養無數諸佛。三業行矣。從此第九明法王子住

經。方便善巧調伏眾生

解住名者。應根善說妙合所宜紹嗣法王名法王子住。方便等者。方便演說皆善巧故。善能調伏諸眾生故。如經說云。法王軌度法王觀察法王宴寢法王贊嘆。皆悉勤學調伏行矣。從此第十明灌頂住

經。勤學十智神通化利

解住名者。住位滿足成就智身。諸佛法水以灌其頂名灌頂住。然灌頂法如三藏所持梵本金剛頂經說。有五種灌頂。所謂寶冠印契。以水光明及以名號。三賢十圣將成正覺。一一位中或佛菩薩與灌頂也。勤學十智者。如經說云。學三世智．佛法智．法界無礙智．法界無邊智．充滿一切世界智．普照一切世界智．住持一切世界智．知一切眾生智．知一切法智．知無邊諸佛智。初之五智知世界故。如次所謂隨心轉智．正覺照智．照法界智．自在普入智．至處皆嚴智。次之三智知眾生心。所謂知一切心智．知心境界智．知諸根性智。后之二智明其成德。所謂當根與法智．令滅諸惑智。明十智矣。神通化利者。如舊經第九解十住偈云。清凈妙法身應現種種形。猶如大幻師所樂無不現。或處為眾生究竟菩薩行。或復現初生出家行學道。或于樹王下自然成正覺。或處為眾生示現入泥洹。此皆神通化利行也。結為頌曰。發心治修行。生貴具方便。正心及不退。童真王灌頂。從此第三明修習行

經。下品修習八萬四千波羅蜜多

解曰。言下品者三賢初也。修習等者。此位時長。具修福智諸行愿也。從此第二聊簡內外。于中分二。初明忍方便。后明正定聚。初忍方便文復分二。且初第一忍前方便

經。善男子習忍以前經十千劫行十善行有退有進

解曰。習忍以前者明劫外也。經十千劫者所經時也。此明直往。不同涅槃八萬六萬四萬二萬十千劫等。此頓彼漸有差別故。行十善行者所行行也。身三口四意三為十。有退有進者明不定矣。從此第二舉喻釋成

經。譬如輕毛隨風東西

解曰。十善進退如毛東西。從此第二明正定聚。于中分二。且初第一明正定聚

經。若至忍位入正定聚不作五逆不謗正法

解曰。若至忍位者。謂修十善。上品成滿發菩提心。如前不退名至忍位。入正定聚者。入謂進入也。即此忍位名正定聚。不同小乘。俱舍第十正性離生名正定故。下之兩句明不造逆非闡提故。從此第二明忍所治

經。知我法相悉皆空故住解脫位

解曰。知我法相者分別二執也。謂由邪教及由邪師自邪分別。我謂主宰法謂蘊等。如上所明。即蘊離蘊二十句等六十二見即我法執。由此二執二障具生。此伏二執及相應障伏彼現行悉皆空故。二執隨眠皆未滅也。若爾何故花嚴第十解十位云。除滅諸煩惱永盡無有余。無礙寂滅觀是則佛正法。如何此云隨眠未滅。答彼依伏滅邪教邪師所起我法不共無明伴類煩惱故云永盡。非謂一切自分別生煩惱及俱生煩惱亦永盡故。故緣起經云。內法異生不放逸者。我不說為無明緣行。謂邪教等所發不共相應無明已永盡故。故不說為無明緣行。然自分別煩惱及俱生煩惱現行漸伏種皆未盡。至見道位分別二障所有種子頓斷盡故。至下當悉。住解脫位者。此伏忍位而有二名。望菩提果故名資糧。望涅槃果故名解脫。解脫分故名解脫位。從此第三結申滿位

經。于一阿僧祇劫修習此忍能起勝行

解曰。于一阿僧祇劫者所經時也。阿之云無。僧祇云數。劫者梵語也。具足應云劫波者時分也。譯為唐言一無數時也。修習此忍者結此位也。能起勝行者起性種性十行位也。此阿僧祇略分別者。如新花嚴經第四十五阿僧祇品。有一百二十數。從初百洛叉至第一百三數名阿僧祇。即無數劫也。如瑜伽四十八說十三住竟下分別云。又即于此一一住中經多俱胝百千大劫。或過是數方乃證得一住成滿。由此應悉。今此經中前十法師一一各增一僧祇者。準此應悉。瑜伽次云。然一切住總經于三無數大劫。方乃圓證無上菩提。謂經第一無數大劫。方乃起過勝解行住。證歡喜住。此就恒常勇猛精進。非不勇猛勤精進者。復經第二無數大劫。方乃超過極歡喜住乃至有加行有功用無相住。證得八地。此即決定以是菩薩得凈意樂決定勇猛勤精進故。復經第三無數大劫。方乃超過無功用住無礙解住。證得最上成滿菩薩住。即法云地。當知。此中略有二種無數大劫。一者日夜半月一月等。算數方便時無量故。亦說名為無數大劫。二者大劫。彼論前云。以風災劫算數方便超過一切算數之量。亦說名為無數大劫。若就前說無數大劫。要由無量無數大劫。方證無上正等菩提。又以斯文屬此經者。無數阿僧祇亦不違理。若就后說無數大劫。但經于三無數大劫。便證無上正等菩提。更無大劫過此量也。問論既說云經三大劫。然一大劫為經幾時。答如瓔珞經下卷說云。如有大石方八百里。凈居天衣三年一拂拂盡此石。名一阿僧祇劫。問若如此者。婆娑論說。釋迦菩薩超九劫等。為何劫耶。答瑜伽次云。若正修行最上上品勇猛精進。或有能轉眾多中劫小三災劫。或有乃至轉多大劫大三災劫。當知決定無有能轉無數大劫。此同婆沙于修妙相轉大劫也。若爾時既長遠何由成佛。答曰。處夢謂多年。覺乃須臾頃故。時雖無量悟乃一剎那。常自精勤勿懷怖懼。由此應說三練磨心。從此第二明性種性。于中分三。初標位辨相。次正辨修行。后結申滿位。且初第一標位辨相

經。復次性種性菩薩住無分別

解曰。性種性者如前已解。住無分別者。標此位中修十勝行遠離自也取相分別。又了三假無分別觀也。從此第二正辨修行。于中分三。初明修十行。次明所對治。后明所修觀。初中復二。且初第一標十慧觀

經。修十慧觀

解曰。十慧觀者即十行也。慧即別境能觀之心。修行施等十勝行也。然十行者。謂施戒等修起名行。行法故圓滿說為十。總言十行。帶數得名。即行之行。自他異故。然別名者。若云施等當體彰名。云歡喜等約用為目。出體辨人如前住故。從此第二別明十行文分為十。且初第一明歡喜行

經。舍財命故

解行品者。施悅自他名歡喜行。無貪三業為自性也。舍財命者舍即施也。由能舍心行施事也。財謂財物資具法財。命謂身肉及無畏行皆能舍故。從此第二明饒益行

經。持凈戒故

解行名者。護持三聚能益自他名饒益行。受持凈戒三業為性。持凈戒者。守護律儀三業無失。從此第三無違逆行

經。心謙下故

解行名者。忍力能治自他恚恨名無違逆行。無嗔三業為自性也。心謙下者。種種毀辱逼切惱害。心唯謙下皆能忍也。從此第四無屈撓行

經。利自他故

解行名者。精勤修習心不退亂名無屈撓行。以勤三業為自性也。利自他者。遍策諸根修諸勝行皆不退屈能益自他。精進行也。從此第五離癡亂行

經。生死無亂故

解行名者。善修止品得勝等持名離散亂行。定為自性也。生死無亂者。如經說云。于世間中死此生彼入住出胎皆無癡亂。禪定行也。從此第六明善現行

經。無相甚深故

解行名者。觀法實相照理現前名善現行擇法為性也。無相甚深者。如經說云。念念觀察一切眾生無性為性。一切諸法無為為性。一切國土無相為性。即相觀性名為甚深。修慧行也。從此第七明無著行

經。達有如幻故

解行名者。善修勝行不滯空有名無著行。擇法為性也。達有如幻者。達諸有為如幻不實。如經說云。觀諸法如幻。諸佛如影。菩薩行如夢。佛說法如響。世間如化。由了此等不著空有。方便行也。從此第八明難得行

經。不求果報故

解行名者。常以大愿攝勝善根名難得行。以欲勝解信思念等為自性也。不求果報者。自修勝行不希當果。利樂有情不求彼報也。從此第九明善法行

經。得無礙解故

解行名者。深達根器善于法化名善法行。思擇為性也。得無礙解者。謂得四種。法．義．詞．辨。無礙解力思擇修習二利行也。從此第十明真實行

經。念念示現佛神力故

解行名者。言行相應所作誠諦名真實行。擇法為性也。念念示現佛神力者。如經說云。此菩薩摩訶薩成就第一誠諦之語。如說能行。如行能說。隨本誓愿皆得究竟。念念遍游十方世界。念念普詣諸佛國土。念念悉見不可說諸佛及佛莊嚴清凈國土。示現如來自在神力。遍法界虛空界。現無量身普入世界。大師子吼得無所畏。能轉無礙清凈法輪。到佛法海實相源底。行二利行也。結為頌曰。歡喜饒無違無屈離癡亂善現無難得善法真實行。從此第二明所對治。于中分二。且初第一明治十倒

經。對治四倒三不善根三世惑業十顛倒故

解曰。前十慧觀是能治行。此下十倒是所治障。言對治者此是總標。言四倒者常樂我凈。前習種中第三修行住已辨對治。此中永滅。總聚明也。三不善根者貪嗔癡也。初歡喜行治彼貪也。第三無違逆行治彼嗔也。第六善現行治彼癡也。三世惑業者。過去因忍現在因果忍未來果忍。第七無著行治過現也。八難得行治當果也。約行別治。準此而悉。總聚明者如上卷。十顛倒者結所治也。從此第二明我法空

經。我人知見念念虛偽

解曰。我人知見者舉所治也。前習種性明漸伏除。此舉所治所依之蘊念念虛偽明其不實。顯所治我永所行故。從此第三明所修觀行。于中分二。且初第一明所修觀

經。了達名假受假法假皆不可得無自他相住真實觀

解曰。了達名等體皆虛偽無有真實不可得也。前依生起。以法受法而為次也。此明對治。從易至難故與前異。無自他相者。謂修十行及治十倒。不住自他分別之相。了三假空不起分別。此即順向無生之理真實觀也。天臺所謂十行之中有無生忍。此之類也。從此第二明所修行

經。中品修習八萬四千波羅蜜多

解曰。賢位中故文易可知從此第三結申滿位

經。于二阿僧祇劫行諸勝行得堅忍位

解曰。此位長時于前一上加一劫故。行諸勝行者結此十行。得堅忍位者得入后位。從此第三明道種性。文三如前。且初第一標位辨相

經。復次道種性菩薩位堅忍中觀諸法性得無生滅

解曰。道種性者如前已解。住堅忍中者。堅謂堅固不可壞義。如梵網經謂十回向為十金剛也。觀諸法性者有為法性也。得無生滅者。達有為空了無生滅。從此第二正辨修行。于中分二。初明十回向。次明對治。后辨生差別。然十回向謂已所修發勝思愿各有三義。言回向者。照理不住曰回。大悲救物名向。向眾生也。又行不住有曰回。直趣菩提名向。向菩提也。又于相不住曰回。達事照如名向。向實際也。由此義故名為回向。回向圓滿故說為十。言十回向帶數得名。回向兩字六釋不攝。共目一法。非合釋也。此十回向各具三義。向眾生者。善根依彼得增長故。又以大悲異二乘故。向菩提者。心依彼發順向彼故。希無上果速圓滿故。向實際者。善根依彼必歸理故。智起照如希證圓故。由此回向各異三也。然出體者。總即大愿。別即四法。定．慧．愿．悲。具五蘊故。別名辨相如次釋矣。明十回向文分為十。且初第一明救護一切眾生離眾生相回向

經。四無量心能破諸闇

解此名者。拔濟為救。加衛為護。于所救護照解平等名離相也。又悲能救護。智能離相。離相之行為回向也。四無量心者能救護心也。能破諸闇者。拔濟有情破煩惱闇。從此第二明不壞回向

經。常見諸佛廣興供養

解此名者。三寶及戒為不壞信。以彼善根成此回向。常見諸佛者。就勝而明。法僧及戒理必俱故。廣興供養者。彰福資糧黃供養也。從此第三明等一切諸佛回向

經。常學諸佛住回向心

解此名者。學三世佛所作回向。念念修學成此回向。言常學者能受學心。言諸佛者所受學處。回向心者受學之事。如花嚴說。諸佛世尊回向之道略有三種。所修善根回向法界無與等故。回向菩提愿圓滿故。回向眾生近三寶故。受行彼三即常學故。從此第四明至一切處回向

經。所修善根皆如實際

解此名者。菩薩所修一切善根至一切處成此回向。所修善根者。所修福慧自利利他無量行愿諸善根故。皆如實際者。舉喻釋成。實際平等無處不遍。所修諸行由不住相等實際故。從此第五明無盡功德藏回向

經。能于三昧廣作佛事

解此名者。以所修習無盡諸行功德之法成此回向。能于三昧者明依定也。廣作佛事者化利事也。如花嚴說。謂此菩薩懺除重障禮敬諸佛。勸請一切諸佛說法。隨喜諸佛及菩薩等一切善根。凡自所修德行知見回向莊嚴一切佛國入不思議自在三昧。善巧方便作佛事故。從此第六明入一切平等善根回向

經。現種種身行四攝法

解此名者。廣修檀施得三輪凈。住平等心成此回向。現種種身者現諸隨類尊貴之身。行四攝法者。利他行故。如花嚴說。或為帝王為轉輪王。施外資財及身肉故。彼有一百二十門。廣示差別。從第二十五終第二十八明檀行矣。從此第七明等隨順一切眾生回向

經。住無分別化利眾生

解此名者。廣大善根方便善巧。隨順眾生成此回向。住無分別者。多住相似無分別故。化利眾生者利他勝行。從此第八明真實相回向

仁王護國般若波羅蜜多經疏卷下一仁王護國般若波羅蜜多經疏卷下

經智慧明了甚深觀察

解此名者。所修諸行福慧無量皆等真實成此回向。智慧明了者。謂觀理事悟解明了。甚深觀察者。所行合理名曰甚深。不住有無即善觀察。從此第九明無縛無著解脫回向

經。一切行愿普皆修習

解此名者。不為相縛不著諸見所作自在成此回向。一切行者施等諸行。一切愿者廣大愿故。此二相資起必俱故。普皆修習者。由無縛著解脫自在。無量行愿皆修習矣。從此第十明等法界無量回向

經。能為法師調御有情

解此名者。所修諸行離相廣大皆等法界成此回向。能為法師者。得無礙解善化導故。調御有情者。演說當根令善調伏廣利樂故。如花嚴云。如離垢繒而系其頂。住法師位廣行法施。起大慈悲安立眾生。于菩提道常行饒益無有休息。以菩提心長養善根。為諸眾生作調御師。示諸眾生一切智道。此即顯示化利行矣。結為頌曰。救護不壞等一切。至一切處及無盡。隨順等隨并真實。無著無縛等法界。從此第二明所對治。于中分三。一明所對治。二辨生著別。三所修轉勝。且初第一明所對治

經。善觀五蘊三界二諦無自他相得如實性

解曰。善觀五蘊等者如前已釋。謂觀五蘊得解脫蘊。觀三界因果得空等忍。觀二諦假實得生無生忍。無自他相者。謂觀蘊等悉不住。無能所故。無自他故。即無分別。文復分三。且初第一明三界生

經。雖常修勝義而受生三界

解曰。雖常修勝義等者釋疑難也。謂此已前所修勝行皆順勝義。當何所生。雖常修習皆順勝義。由感三界分段生死。習種未已未離相縛。故所修行生三界也。經言三界總相而明。多唯欲界。如次當悉。從此第二征其所以

經。何以故

解曰。征也。從此第三釋其所生

經。業習果報未壞盡故于人天中順道生故

解曰。言業習者此為因也。言果報者此為果也。未壞盡者。由未斷彼感生之因故。分段生未壞盡故。于人天中者。唯欲人天受勝生故。何非上二唯欲人天。有現觀故此近初地非彼二故。順道生故者。經生不忘性成就故。此中所明直往種性。若回心者前變易中已分別故。從此第三明所修行

經。上品修習八萬四千波羅蜜多

解曰。三賢之上余文悉矣。從此第三結申滿位。于中分三。且初第一明所經劫

經。三阿僧祇劫修二利行廣大饒益

解曰。三阿僧祇者于前二上加一劫故。具修二利廣饒益故。從此第二明出離行

經。得善調伏諸三摩地住勝觀察修出離行

解曰。得善調伏者。于三賢位善調伏故。三摩地者此云等持。修諸勝定恒相應故。住勝觀察者。下中上品修勝慧故。為引初地出離行故。又解。修二利行廣大饒益者。此明結上資糧位中多住外門修菩薩行。得善調伏已下文者明加行位。上之兩句明所依定。得善調伏者。已得上品調伏心故。諸三摩地者。謂明得等所依定故。此四不一名諸定故。下之兩句明燸等位。依四尋思四如實智名勝觀察。此略明者。一者燸位。依明得定發下尋思觀無所取。謂此位中創觀所取名義自性差別四法皆自心變假施設有實不可得。初獲慧日。前行相故立明得名。即此所獲道火前相故亦名燸。二者頂位。依明增定發上尋思觀無所取。謂此位中重觀所取名等四法皆自心變假施設有實不可得。明相轉盛故名明增。尋思位極故復名頂。三者忍位。依印順定發下如實智。如實遍知名義自性差別四法于無所取。決定印持無能取。中亦順樂忍既無實境離能取識。寧有實識離所取境。印前順后立印順名。忍境識空故亦名忍。四世第一位。依無間定發上如實智即二取空。謂前上忍唯印能取空。今世第一法二空雙印。從此無間必入見道立無間名。異生法中此最勝故名世第一法。如是燸頂依能取識觀所取空下忍起時。印境空相。中忍轉位于能取識如境是空順樂忍可。上忍起位印能取空。世第一法雙印空相。皆帶相故未能證實。故厚嚴經為成此義。如經偈云。菩薩于定位。觀影唯是心。義想既滅除。審觀唯自想。如是住內心。知所取非有。次能取亦無。后觸無所得。此位菩薩于安立諦觀苦等四。非安立諦總一真實別即二空俱學觀察。為引當來二種見故。菩薩起此燸等善根。雖方便時通諸靜慮。而依第四方得成滿。托最勝依入見道故。唯依欲界善趣身起。故顯揚論第十六云。極厭非惡趣。極欣非上二。唯欲界人天佛出世現觀。此上皆是住勝觀察。修順見道出離行故。若依瑜伽。三無數劫上來總是明初劫竟。古人立此四加行云。初禪方便非欲界攝。初地方便非初劫攝。應為質云。初地方便非初劫者。初地方便非凡夫攝。若言未證真故非圣人者。應言未證真故非第二劫攝若觀斯文無勞立難。從此第三結后勝地

經。能證平等圣人地故

解曰。能證平等者。別無漏智親證真如。如即平等圣人地故。從此第四明歡喜地。于中分三。初標入地相。次住地修行。后結申滿地。初文復三。且初第一標入地相

經。復次歡喜地菩薩摩訶薩超愚夫地生如來家住平等忍

解曰。凡欲登地先瑞相者。如金光明第四云。佛告師子相無礙光焰菩薩言。善男子初地菩薩是相。先現三千大千世界無量無邊種種寶藏。無不盈滿。菩薩悉見。此與大寶積第一百一十五卷中十地文同。即先相矣。歡喜地者。謂初證得出世之心。昔所未得而今始得生極喜故。所言地者。為無為德以為自性。如前解故。超愚夫地者。愚謂凡愚無明為地。無漏斷彼故云超也。生如來家者。無性攝論云。謂佛法界名如來家。于此證會故名為生。初生圣胎紹佛種故。如十地經云。過凡夫地入菩薩位。生在佛家種姓尊貴也。住平等忍者。真無高下故云平等。正智證曾為忍住矣。從此第二明所證如

經。初無相智照勝義諦一相平等非相無相

解曰。初無相智者。謂真見道無分別智證二空理。此最居初故名初智。雖相見道望修為初。此在彼先故名初也。照勝義諦者。證法性如二空所顯真勝義故。一相平等者。如智不二即一相平等。非相無相者。無能所相即非相無相。從此第三明所斷障

經。斷諸無明滅三界貪未來無量生死永不生故

解曰。斷諸無明者。謂二障中分別起者。無明不一故名為諸。雖舉無明執障皆斷。無明為本執障所依。但斷無明余皆隨斷故偏舉也。滅三界貪者此修斷也。謂貪煩惱與無明俱障施度。增入初地時謂貪粗重即永斷故。未來無量生死永不生故者。謂分別惑所造十惡及諸善業感彼惡趣。北俱盧洲長壽天等無量生死。入初地時永不生故。如金光明第四。斷二無明。一執著有相我法無明。謂二障中著有相者。二執為本言我法故。即同此中斷諸無明。二怖畏生死惡趣無明。謂感惡趣諸業果等。即同此中未來無量生死。然此三中前后見惑。貪為修惑。顯此三種皆永斷故。斷差別者。謂初無明自性斷故。次三界貪檀行離系緣縛斷故。無量生死因果皆無不生斷故。前二擇滅后非擇滅所證真如即無為故。從此第二住地修行。于中分三。初明修悲智。次明智一異。后明修智愿。初明悲智文分為三。一總標悲智。二明修勝行。三依地辨德。且初第一總標悲智

經。大悲為首起諸大愿于方便智念念修習無量勝行

解曰。大悲為首者利他本故。起諸大愿者行所依故。由行與愿牙相依持。此二俱修不偏起故。于方便智者達俗智也。如十地經云。大悲為首智慧增上方便善巧所攝諸智。準彼經者。顯依悲智。念念修習自利利他無量勝行皆善巧故。從此第二明修勝行。文復分二。且初第一遍修諸行

經。非證非不證一切遍學故

解曰。言非證者方便智故。非不證者影像故。若依本記。真中有俗故云非證。俗中有真故非不證。一切遍學者。住此地中一無數劫萬行莊嚴遍修學故。如成實論。廣學異論遍知意故。如善戒經。遍學五明諸論等故。又等嚴三十四。十地論第二三廣明行矣。從此第二向一切智

經。非住非不住向一切智故

解曰。言非住者。遍修諸行不住止之。非不住者。于所修行心無散亂常寂靜故。向一切智者。所修行愿悉皆趣入一切智故。從此第三依地辨德。于中分四。且初第一魔不能動

經。行于生死魔不動故

解曰。行于生死者利生處也。魔不能動者謂四魔也。煩惱．蘊．死及以天魔。如上序品已廣分別。如佛地論第一云。初地已上諸大菩薩在凈土中離粗四魔無五怖畏。從此第二離諸怖畏

經。離我我所無怖畏故

解曰。離我我所者。分別所起已永斷故。無怖畏有五。一不活畏。二惡名畏。三者死畏。四惡道畏。五大眾威德畏。辨五依者。十地論第二去。此五怖畏是初地障。第一二五依身口意。第三第四依身。身者愛憎異故。辨五因者略有二種。一者邪智妄取想見愛著故。二善根微少故。能對治者如十地經及花嚴云。此菩薩離我想故尚不愛身。何況資財。無不活畏。不于他所希求供養。唯專給施一切眾生。無惡名畏。遠離我見無有我想。無死畏故。自知死已決定不離諸佛菩薩。無惡道畏。我所志樂一切世間無與等者。何況有勝。無大眾威德畏故。此總云無怖畏矣從此第三常化眾生

經。無自他相常化眾生故

解曰。無自他相者。得無分別不住相故。常化眾生者。如十地經云。又發大愿三界所系入于六趣。一切生處名色所攝如是等類。我皆教化令入佛法。悉令永斷一切世間趣。令安住一切智道。盡未來際無休息故即常化矣。從此第四生諸凈土

經。自在愿力生諸凈土故

解曰。自在愿力者。愿由行力得自在故。生諸凈土者。所謂諸佛受用土故。然此菩薩自受用土與諸佛土處無有異。體別如前。此受用土體狀如何。依何乘路即得生故。如佛地經論第一云。諸佛凈土周圓無際其量難測。超過三界所行之處。勝出世間善根所起最極自在凈識為相。如來所睹。諸大菩薩眾所云集。大念慧行以為游路。大止妙觀以為所乘。大空無相無愿解脫為所入門。此經上云修三脫門。今此又云自在愿力。顯愿由行得自在故。依彼乘路而得生故。何以知彼此地生耶。彼論解云。他受用土地上菩薩乃得生故。從此第二明智一異于中分三且初第一明根本智

經。善男子此初覺智非如非智非有非無無有二相

解曰。此初覺智者入地智也。覺謂覺照即證真智。非如非智者境智俱空故。非有非無者有無俱寂故。無有二相者能所兩亡故。即六七識觀察平等。此二智品最初起故。從此第二明方便智

經。方便妙用非倒非住非動非靜

解曰。方便妙用者達俗智也。體具四德故云妙用。非倒者雖帶相緣不顛倒故。非住者萬行皆修非住一故。非動者緣前如智不散動故。非靜者乘大智悲修無住故。又初異外道。次異凡天。動靜二種異于二乘。彼無此智不同此故。從此第三二智一異

經。二利自在如水與波非一非異智起諸波羅蜜多亦非一異

解曰。二利自在者。真智自利方便利地。于此二利作用自在。如水與波者舉喻釋成。水喻本智波喻后智。此二作用如波水故。非一非異者由動靜異故非一也。離水無波故非異也。即是二智非一異義。智起諸波羅蜜多亦非一異者。依智起行行與智俱。亦如水波非一異故。從此第三明修智愿。于中分二。且初第一明所修行

經。于四阿僧祇劫滿足修習萬萬行愿

解曰。四阿僧祇者。于前三上加一劫故。修習等者。此中修行與賢異者。準瑜伽云。初無數劫名波羅蜜多。于一行中修一行故。第二無數劫名近波羅蜜多。于一行中修一切行故。第三無數劫名大波羅蜜多。一切行中修一切行故。深密第四唯識第九亦同說故。今此修習即第二劫。故與賢位有其異矣。從此第二明智愿力

經。此地菩薩無三界業習更不造新由隨智力以愿生故

解曰。無三界業習者業者行也。習謂習氣通種現也。見所斷者皆已無故。更不造新者。迷理無明轉新發業。既已斷故更不造新。從此已后乃至十地所修行愿皆不招生。由初入地無明斷故。若爾后地無明與前何別。地上菩薩現貪嗔等。豈非業耶。答后自無明唯俱生惑。雖有不起。非發業故。又諸菩薩所化有情種種性欲化緣不一。由大悲力故現貪嗔。如花嚴六十八婆須蜜女六十六無厭足王。一一皆得無量三昧。豈如所見同不善故。若爾地上勝報彼應無因。此亦不然。謂由地前資糧等位無明發行以為因故。由隨智力以愿生故者。西方諸師自有兩解。有說。漸悟及智增者。續生煩惱發潤永斷。于三界內無分段生。十王果報由隨智力無漏定愿受變易生。不爾十王彼應無故。若界外生非凡境者。諸佛菩薩應非見故。有說。彼有論師名調伏光。依解深密作如是說。一類頓悟悲增上者。地前熏習感勝身因留事惑種。隨智愿力潤彼生故。八地已上唯變化生。隨定散地皆得見矣。故七地前十王果等皆實生故。從此第三結申滿地

經。念念常行檀波羅蜜多布施愛語利行同事廣大清凈善能安住饒益眾生

解曰。念念常行者。十度之中檀度偏增。財法無畏圓滿修故。余非不修隨力分故。布施等者。廣大修習皆清凈故。如十地論與此少別。彼第三云。以二攝法攝取眾生。所謂布施愛語二也。后之二攝但信解力行未通達。善能安住等結圓滿也。從此第五明離垢地。文三如前。且初第一標入地相

經。復次離垢地菩薩摩訶薩四無量心最勝寂滅斷嗔等習

解曰。明入地者如金光明經云。二地菩薩是相先現。三千大千世界地平如掌。無量無邊種種妙色清凈珍寶莊嚴之具菩薩悉見。離垢地者。諸微細垢犯戒過失皆得清凈名無垢故。四無量心者。謂于此地斷嗔等習故。四無量與入地心相應起也。最勝寂滅者所證如也。此同攝論證最勝如。謂具無邊勝功德故。斷嗔等習者明所斷也。習謂習氣此有二義一者嗔等煩惱種子。二者嗔等所熏粗重無堪任性。等亦二義。一者等彼忿恚害等諸隨煩惱。二者等彼俱所知障所斷無明。此復有二。如金光明云。一者微細學處誤犯無明。即此地俱生一分。二者發起種種業行無明。即彼所起誤犯三業此無明等皆障二地極凈尸羅。入二地時皆永斷故。斷差別者。此俱嗔等但斷粗重無堪任性不斷種故。以嗔等種是修所斷唯識第十說。修所斷地前漸伏。初地以上能頓伏盡令永不行。前七地中雖暫現起而不為失。八地以上畢竟不行。于十地中不別斷種。至金剛定一切頓斷。問此所知障與嗔粗重二類不同。為俱斷否。答明所斷者。二類雖殊非離障外別起無間斷嗔粗重。此無始來與所知障俱所知障為本。以無間道斷本障故。嗔粗重性與所知障粗重性。解脫道中俱時舍故。斷時別者。無間道起障種已無。而未舍彼無堪任性。為舍此故起解脫道。解脫道起非唯為此。及證此品擇滅無為。即無堪任性與無間道俱滅證無為。得與解脫道俱生。于十地中所斷二障斷種斷習及能斷道無間解脫。準此悉矣。從此第二住地修行。于中分二。且初第一修十善行

經。修一切行所謂遠離殺害不與不取心無染欲得真實語得和合語得柔軟語得調伏語常行舍心常起慈心住正直心

解曰。修一切行者此總標也。所謂已下明十善也。初三身業離殺盜淫。次四口業遠離虛誑離間粗惡雜穢語故。后三意業離貪嗔癡不善根故。謂此菩薩戒度圓滿三業清凈具十善故。辨此體者。有宗七色三心所故。經部唯思運身發語審慮決定作動三故。大乘亦思假亦色故。辨差別者。如十地經論第四云。十善業道集因緣故則生人中至有頂處。又此上品十善業道與智慧觀和合修行。其心狹劣故。厭畏三界故。遠離大悲故。從他聞聲而解了故。成聲聞乘。又此上品十善業道修治清凈。不從他教自覺悟故。大悲方便不具足故。悟解甚深因緣法故。成獨覺乘。又此上品十善業道修治清凈。心廣無量故。具足悲愍故。方便所攝故。發生大愿故。不舍眾生故。希求諸佛大智故。凈治菩薩諸地故。凈修一切諸度故。成菩薩廣大行。又此上上十善業道一切種清凈故。證十力故。四無畏故。一切佛法皆成就故。此即具明諸趣諸乘乃至佛果皆由十善。有斯異故。與此相違十不善果有其三種異熟果者。彼經次云。十不善業道上者地獄因。中者畜生因。下者餓鬼因。由此故生三惡趣。故等流果者若生人中。殺有二果。短命多病。盜有二果。貧窮失財不得自在。淫有二果。妻不貞良不得隨意眷屬。虛誑二果。多被誹謗為他所誑。離間二果。眷屬乖離親族弊惡。粗惡二果常聞惡聲言多諍訟。雜穢二果。言無人受語不明了。貪欲二果。心不知足多欲無厭。嗔恚二果。常被他人求其長短又常被他之所惱害。邪見二果。生邪見家其心諂曲。此即人中等流果故。增上果者如婆沙云。身無光澤常遭霜雹。身多塵垢口恒臭穢。時候改變由多荊確。居處險曲感外果少。果多辛辣果少或無此。即人中增上果故。彼經結云。十不善道能生此等無量無邊眾大苦聚。故當遠離。以十善道為法園苑。常自安住亦勸他故。從此第二離過修行

經。寂靜純善離破戒垢行大慈觀念念現前

解曰。寂靜純善者。三業寂靜離諠動故。十善無雜即純善故。離破戒垢者行清凈故。行大慈觀者獲勝定故。念念現前者無間斷故。從此第三結申滿地

經。于五阿僧祇劫具足清凈戒波羅蜜多志意勇猛永離諸染

解曰。五阿僧祇者。于前四上加一劫故。具足等者。戒度偏增余隨分故。志意勇猛者行無退故。永離諸染者清凈圓滿。從此第六明發光地文三如前且初第一標入地相

經。復次發光地菩薩摩訶薩住無分別滅無明闇

解曰。明入地者。如金光明云。三地菩薩是相先現。自身勇健甲伏莊嚴。一切怨賊皆能推伏。菩薩悉見也。發光地者。無量智慧三昧光明不可傾動。無能摧伏。聞持陀羅尼以為根本。名發光地。住無分別者。謂即入地無分別智也。但明能證智。必有所證如準唯識論。此地菩薩證勝流真如。謂此真如所流教法于余教法極為勝故。謂由此地所得三慧照大乘法。證此教法根本真如。滅無明闇者明斷障也。謂入此地斷闇鈍障。所知障中俱生一分障彼三地勝定總持及彼所發殊勝三慧。如金光明云。有二無明。一者未得今得愛者無明。謂障勝定及修慧者。愛謂煩惱。與無明俱。俱能障也。二能障殊勝總持無明。謂障總持聞思慧者。梵云陀羅尼此云總持。念慧為體。依地持論。有其四種。一者法持持名句文。二者義持持所詮義。三者詞無礙解。四者辨才無斷。由得忍智故。于此四總持不忘。此地于法至求無倦。如十地論第五云。假使三千大千世界大火滿中投身直過求佛所說一句法故。從此第二住地修行。于中分三。且初第一顯得三明

經。于無相忍而得三明悉知三世無來無去

解曰。于無相忍者。智緣無相名無相忍也。而得三明者。一宿住智明。二死生智明。三漏盡智明。廣如前解。悉知三世無來無去者。由此三明初知過去次知未來后知現在。了知三世達彼體空無來去矣。從此第二明所修定

經。依四靜慮四無色定無分別智次第隨順

解曰。依四靜慮四無色者。靜慮無色如前已解。二界定地地別有八。此差別者。前七各三凈味無漏凡圣別故。有頂唯二無無漏故。無分別智者。謂即加行根本后得俱無分別也。次第隨順者后得智也。云何知然。謂加行智引根本故。根本智品證真理故。準于后得種種修行得于八地皆修習故。言隨順者修習義也。從下至上隨順趣入。如俱舍論第二十八修超等至。彼論頌云。二類定順逆均間次及超至間超為成。于前八地本善等至分為二類。一者有漏二者無漏。往上名順。還下名逆。同類名均。異類名間。相鄰名次。越一為超。至間超為成者。謂觀行者修超定時。于有漏八地順逆均次現前數習。無漏七地順逆均次漏無漏順逆間次。于有漏地順逆均超。于無漏地順逆均超現前數習。名加行滿無漏等至。順逆間超名超定成。此則隨順大般若經菩薩摩訶薩師子頻申三摩地集散三摩地。至下當悉。如十地論云。此地菩薩以何義故入禪無色無量神通。為五種眾生故。一為禪樂憍慢眾生入諸禪故。二為無色解脫憍慢眾生入無色定故。三為苦惱眾生令安善處永與樂故。應解彼苦令不受故。入諸禪定起慈悲無量故。四為已得解脫眾生入喜舍無量故。五為邪歸依眾生入勝神通令正信故。此地獲得不退禪故名三昧地前地。非無此地勝故。然此五中前之四門屬此段也。第五神通屬次下故。從此第三明得五通。于中分二。且初第一總標定等

經。具足勝定得五神通

解曰。具足勝定者前八定也。于中前四五通所依。得五神通者此總標矣。從此第二別明五通

經。現身大小隱顯自在天眼清凈悉見諸趣天耳清凈悉聞眾聲以他心智知眾生心宿住能知無量差別

解曰。于此五中第一三四境唯現在。所現聞知皆現在故。境畔際者如前經云。萬佛剎土。第五知過去。如十地經云。如實念知過去無量百千萬億那由他劫。第二知未來。準彼過去義應悉也。又十地論明智見者。四通明智第五明見。然十地經列五通者。一者神通。二天耳通。三他心通。四宿命通。五天眼通。依此次第明智見別不同此也。三業異者彼論次云。初一神通身業清凈。天耳他心口業清凈。宿命死生意業清凈。所知異者。初一神通能至眾生所運身勝解意速異。天耳智通能知說法音聲義故。他心智通隨諸言音皆能盡知。依于此義種種異名隨眾生說。故去來二通盡知眾生過去未來所應受化故。釋名出體如序品矣。從此第三結申滿地

經。于六阿僧祇劫行一切忍波羅蜜多得大總持利益安樂

解曰。六阿僧祇者如前加也。忍波羅蜜者。此度偏增。余非不修。隨力分故。得大總持者。四種如前悉圓滿故。利益安樂者結利他故

從此第七明焰慧地文三如前且初第一標入地相

經。復次焰慧地菩薩摩訶薩修行順忍無所攝受永斷微細身邊見故

解曰。明入地者如金光明云。四地菩薩是相先現。四方風輪種種妙花悉皆散灑充布地上。菩薩悉見也。焰慧地者。以智慧火燒諸煩惱。增長光明修覺分故。修行順忍者。第三順忍中下品忍也。修謂修習行謂進趣。忍名雖通令入此地證真之智名為順忍。初證此理忍義勝故。無所攝受者所證如也。謂此真如無所系屬。非我系屬非我執等所依取故。永斷微細身邊見故者所斷障也。謂意識俱修斷煩惱身邊見也。言微細者。此身邊見最下品故。不作意緣故。遠隨現行故。說名微細。彼障此地菩提分法。入此地時便永斷故。見俱無明為所知障。此有二種。如金光明云。一者味著等至喜悅無明。即是此中定愛俱者。于凈定中生味著故。二者微妙凈法愛樂無明。即是此中法愛俱者。言凈法者。謂真如法及菩提分法十二分教法。此二無明為所知障。與彼煩惱二愛相應。又二無明從無始來與意識中任運而生身邊二見相應而起。今入此地無明斷故。二愛二見皆永不行。斷種斷現準上悉也。然此地中與前異者。初二三地行施戒修相同世間。今第四地既得無漏菩提分法名出世矣。從此第二住地修行。于中分三。且初第一標所修行

經。修習無邊菩提分法

解曰。言修習者如十地論。謂此地中修菩提分行相無邊。或所利無邊。或即趣向果德無邊。名無邊也。分者因也亦支分義。趣果果分名分法也。從此第二明菩提分

經。念處正勤神足根力覺道具足

解曰。念處等者。前三各四次二各五次七后八為三十七。列名出體如前序品。此地所修皆無漏故。如十地經修念住勤一一皆云除世貪憂。神足已下盡八正道一一具四。依止厭依止離依心滅依止舍。花嚴經云回向于舍也。如婆沙云。慧緣苦集名為厭故。能斷惑道皆名為離。離煩惱故。滅謂惑無滅理顯故。舍謂大舍寂靜住故。廣如俱舍論第二十五對法第十具分別也。從此第三明所趣果

經。為欲成就力無所畏不共佛法

解曰。為趣佛果文易可知。從此第二經申滿地

經。于七阿僧祇劫修習無量精進波羅蜜多遠離懈怠普利眾生

解曰。于七阿僧祇者如前加也。言無量者眾行廣故。習修不退皆精進故。此度偏增余隨分故。遠離懈怠者障永斷故。普利眾生者等利他故。從此第八明難勝地文三如前。且初第一標入地相

經。復次難勝地菩薩摩訶薩以四無畏隨順真如清凈平等無差別相斷隨小乘樂求涅槃

解曰。明入地者如金光明云。五地菩薩是相先現。有妙寶女。寶實瓔珞周遍嚴身。首冠名花以為其飾。菩薩悉見也。難勝地者。修行方便勝智自在能得難得名難勝地。以四無畏者。此有二種。一者佛果四無畏。一一切智無畏。二漏盡無畏。三障道無畏。四出苦道無畏。如常分別。二者菩薩四無畏。一聞持無畏。二解脫無畏。三處眾無畏。四答難無畏。如前已解。若后四種希轉增進廣行利樂。加行引發入此地故。若前四種由此地中能證之智所斷之障。知諸地中障道出道分同果故名無畏也。隨順真如者如十地論第八云。隨順平等真如法故。準彼論者。謂能證智隨順平等證真如理中品順忍也。清凈平等無差別相者所證如也。染凈平等體無差別。非如眼等有差別故。斷隨小乘樂求涅槃者所斷障也。謂前地中修菩提分雖得無漏。由所知障令善心等而有欣厭。同小乘等厭背生死欣求涅槃。此有二種如金光明云。一者欲背生死無明。即是此中厭生死者。二者希趣涅槃無明。即是此中樂涅槃者。此二無明障于五地無差別道。入五地時便永斷故。從此第三住地修行。于中分三。初明觀諸諦。次明習技藝。后明出障道。且初第一明觀諸諦

經。集諸功德具觀諸諦此苦圣諦集滅道諦世俗勝義觀無量諦

解曰。集諸功德者積集無量行愿功德也。如十地論第七云。修習菩提心得大愿力故。不疲倦心慈悲不舍眾生故。得善根力修習功德智慧行故。不舍眾生力不休息諸行故。正修行力起方便善巧故。無厭足力照見上上地故。得他勝力正受如來加護故。自得勝力得念定慧故。然此八中總有四對。初二二利后二自他廣明。此地集諸德也。具觀諸諦者標所觀也。此苦等諦觀無量者。四諦二諦具攝真俗境無量故。能證之智解無量故。從此第二明習技藝文復分二。且初第一明習技藝

經。為利眾生習諸伎藝文字醫方贊詠戲笑工巧咒術外道異論吉兇占相一無錯謬

解曰。為利眾生習諸伎藝者標利他也。技術業藝有無別故。文字者書記故。醫方者救療故。贊詠者文辭故。戲笑者歌樂故。工巧者雕鏤等故。咒術者隱顯等故。外道異論者十六異論故。吉兇占相者。占謂卜噬相謂候貌。或于夢寐或于列宿皆善占相能知吉兇無錯謬故。從此第二明趣菩提

經。但于眾生不為損惱為利益故咸悉開示漸令安住無上菩提

解曰。開此示彼。余文易了。從此第三明出障道

經。知諸地中出道障道

解曰。知諸地中者。謂知諸地障道出道入住滿心皆悉了矣。從此第三結申滿地

經。于八阿僧祇劫常修三昧開發諸行

解曰。于八阿僧祇劫者如前加也。常修三昧者。禪度偏增余隨力分。依定開發諸行愿故。從此第九明現前地文三如前。且初第一標入地相

經。復次現前地菩薩摩訶薩得上順忍住三脫門能盡三界集因集業粗現行相

解曰。明入地者如金光明云。六地菩薩是相先現。七寶花池有四階道。金砂遍布清凈無穢。八功德水皆悉盈滿。嗢缽羅花．波頭摩花．分頭花．芬陀利花隨處莊嚴。于花池所游戲快樂清涼無比。菩薩悉見也。現前地者。行法相續了了顯現無相思惟悉現前故。得上順忍者。明能證智。上品忍也。住三脫門者如十地論第八云。欲入第六地。得一切法自性無相平等故。準彼即顯證三脫門平等真理也。如唯識論。此地所證。無染凈如本性。無染非后凈故。能盡三界等者所斷障也。能盡即是斷盡義也。言三界者明所依也。集因者俱生煩惱及識種也。集業者福非福等諸業種也。皆是集論分段因故。粗現行相者所知障也。謂由前地觀于四諦二染二凈執有染凈粗相現行。障于六地無染凈道。謂此無明有其二種。如金光明云。一者觀行流轉無明。即是此中執有染者。二者粗相現前無明。即是此中執有凈者。取凈相故相觀多行未能多時住無相觀。入此地時彼二無明及集因集業俱永斷故斷彼種現。準前悉故從此第二住地修行。于中分二。且初第一明緣生觀

經大悲增上觀諸生死無明闇覆業集識種名色六處觸受愛取有生老死等皆由著我解曰。大悲增上觀諸生死者。先起大悲利生增上。觀諸世間受生死故。如十地經云。世間受身生處差別皆以著我。若離于我則無生等。無明闇覆者。發業無明速闇為性。覆真實理生死本故。業習者。業謂非福福不動行。習謂熏習也。識種者總報識種于結生位種生現故。名色者。初結生位非色四蘊總立為名。羯邏藍等名之為色。合此二種為名色故。六處者名色增長有明等生六根處故。觸謂觸對。根境識三和合生故。受謂領納。因觸生故。然識等五約位以明。此之五果種種唯無記。隨業所生起必俱故。愛謂潤惑。受增名取。業等六種增長名有。有當果故。隨于諸趣蘊起名生。衰變名老。滅壞名死。言等者等彼憂悲苦惱也。亦顯緣起長劫輪回治道未生恒無盡故。皆由著我者。菩薩觀彼長劫輪回由有我故生死不斷。從此第二三脫門觀

經。無明業果非有非無一相無相而不二故

解曰。無明業果者。無明愛取三是無明。行有兩支此二通業。識等五支及生老死七支是果。二世皆不違經。隨應悉故。若以本末明因果者。十二支中無明愛取體是煩惱為業苦本。三唯是因。生老死支體是異熟業惑之果。二唯是果。行有識等乃具二義。生死之因煩惱之果。亦因亦果故。瑜伽第十云。三唯是因二唯是果余之七支通因果故。若以等起明因果者。前前為因后后為果。十二支中無明唯因。老死唯果。余望前后亦因亦果故。瑜伽第十云。初一唯因后一唯果余通二故。非有非無者空解脫門也。觀前緣生我法非有實性非無。如十地論第八云。如是觀察因緣法已無我作者。自性空離得空解脫門。一相無相者。無相解脫門也。彼論次云。觀彼有支自性滅故。如是不見少法相故得無相解脫門。而不二故者無愿解脫門也。彼論次云。見因緣法無少法相可生愿樂。唯除大悲教化眾生得無愿解脫門。此即顯示無愿與悲境不二故。又非有故非無故一相無相故知。次即空無愿無相也。而不二故者。以三脫門觀緣生法境唯一相而不二故。從此第三結申滿地

經。于九阿僧祇劫行百萬空無相無愿三昧得一切般若波羅蜜多無邊光照

解曰。九阿僧祇者如前加也。行百萬等者如十地經。于三三昧門一一各得百千萬三昧現前。大同此也。得一切般若等者。得謂證得又亦獲也。慧度偏增余隨分也。無邊光照者。達空達有皆無邊矣。從此第十明遠行地文三如前。且初第一標入地相

經。復次遠行地菩薩摩訶薩修無生忍證法無別斷諸業果細現行相

解曰。明入地者如金光明云。七地菩薩是相先現。于菩薩前有諸眾生應墮地獄。以菩薩力便得不墮。無有損傷亦無恐怖也。遠行地者。無漏無間無相思惟解脫三昧遠修行故。修無生忍者。五中第四明能證智。下品忍也。證法無別者明所證如。謂此真如雖多教法種種安立而無異故。斷諸業果者明所斷也。地前所感分段業果極至此地皆永斷故。細現行相者所知障也。執有生滅細相現行能障此地妙無相道。此有二種如金光明云。一者微細諸相現行無明。即是此中執有生者。謂取流轉細生相故二者作意欣樂無相無明。即是此中執有滅者。謂取還滅細滅相故。由此二故純于無相作意勤求。未能空中起有勝行。入此地時彼等永斷故。于無相不專勤求。即于空中起有勝行。冥真俗境合本后智。少用功力即能超故。從此第二住地修行。于中分二。且初第一明滅定行

經。住于滅定起殊勝行雖常寂滅廣化眾生

解曰。住于滅定者所得定也。十地第九云寂滅定。余論皆名滅盡定也。大般若云滅想受定。釋此名者。令不恒行恒行染污心心所滅故名滅盡。命身安和故亦名定。滅盡之定依主得名。出此體者。依彼所滅不恒行識二十二法及恒行識有覆心所滅十二法種子為體。依大小乘假實異故。明所依者。此定加行由心息想作意為先。初修之時必依有頂游觀無漏為加行入。次第定中最居后故。雖屬有頂是無漏故。此定微妙要證二空。隨應后定所引發故。明得人者。三乘無學及有學圣已伏或離無所有貪。準在人中此定初起佛及弟子說力起故。人中慧解極猛利故。后上二界亦得現前。如大般若三百五十云。菩薩摩訶薩師子頻申三摩地者。入初靜慮次第往上乃至滅想受定。彼復下入初靜慮名頻申定。若菩薩摩訶薩集散三摩地者。如超等至從一切地心入滅想受定。于一切地心出名集散故。今此菩薩于滅盡定入出自在起殊勝行故。十地論第九引經云。從第六地能入滅定。今住此地于念念中能入寂滅而不證滅。畢竟成就不可思議。身口意業行實際行。雖常寂滅廣化眾生者。謂此菩薩第六識全第七一分住彼定中。雖常寂滅第七智品起三業事廣化眾生故。十地論云。行實際行而不證滅。不舍有情即廣化故。從此第二明示現行

經。示入聲聞常隨佛智示同外道示作魔王隨順世間而常出世

解曰。示入聲聞者。現入小乘不同于彼但求自度。廣利有情隨佛智故。如十地經。亦云示同辟支佛達佛境界故。示同外道者著諸見也。同眾魔者樂生死也。隨順世間者。世間凡夫染著顛倒。菩薩示現皆同彼等。常修出世亦命彼等皆得出世。同類化矣。從此第三結申滿地

經。于十阿僧祇劫行百萬三昧善巧方便廣宣法藏一切莊嚴皆得圓滿

解曰。十阿僧祇者如前加也。行百萬三昧者如十地論云。菩薩住此第七地能入百千萬菩薩三昧門凈治此地故。善巧方便者此偏增故。廣宣法藏者利樂地故。一切莊嚴者。悲智行愿以自莊嚴悉圓滿故。從此第十一明不動地文三如前。且初第一標入地相

經。復次不動地菩薩摩訶薩住無生忍體無增減斷諸功用

解曰。明入地者如金光明云。八地菩薩是相先現。于身兩邊有師子王以為衛護。一切眾獸悉皆怖畏。菩薩悉見也。言不動者。無相思惟修得自在。諸煩惱行不能動故。住無生忍者明能證智。中品忍也。體無增減者明所證也。體謂證會或即真如是諸法體性也。謂此真如離增減執不隨染凈有增減故。斷諸功用者所斷障也。言功用者加行義也。謂由功用令無相觀不任運起。通前辨者。前之五地有相觀多無相觀少。于第六地有相觀少無相觀多。第七地中純無相觀。雖恒相續而有加行。由無相中有加行故。未能任運現相及土。如是加行障此地中無功用道。彼功用體有二無明。如金光明云。一者于無相觀功用無明。謂無相中未得自在。要由功用方得起故。二者執相自在無明。謂執相故令于相中不得。亦攝土相一分故。云何為相。謂示現身相及凈土相皆名相故。彼二無明入此地時便永斷故。由彼永斷故此中得二自在。此地以上純無漏道常任運起。三界煩惱永不現行。第七識中細所知障猶可現起。生空智果不違彼故。從此第二住地修行。于中分二。初身心不起后諸佛加持。初中復二。且初第一無身心相

經。心心寂滅無身心相猶如虛空

解曰。言心心者前后之心或心心所也。言寂滅者明證理也。無身心相者。若身若心無所施作寂不動故。上句明心下句明相是二別故。猶如虛空者喻總明也。如花嚴云。離一切心意識分別無所取著猶如虛空。入一切法如虛空性。各別明故。從此第二明不起心

經。此菩薩佛心菩提心涅槃心悉皆不起

解曰。明此菩薩佛大悲心趣菩提心求涅槃心此等諸心尚皆不起。況復起于世間之心。從此第二諸佛加持。于中分二。且初第一諸佛加持

經。由本愿故諸佛加持

解曰。由本愿故者。由此菩薩本勝愿也。謂此地中入無相海身心寂滅若無勝愿永不起故。諸佛加持者。唯有諸佛加護攝持即能起心趣無上故。如花嚴三十八十地論第十俱明十方諸佛悉皆現前與如來智。申其七勸。今依花嚴明七勸者。一者應趣果德勸。經云善哉善哉善男子此忍第一順諸佛法。然善男子我等所有十力無畏十八不共諸佛之法汝今未得。汝應為欲成就此法勤加精進。勿復放舍。于此忍門勸進求故。二者愍念眾生勸。經云又善男子汝雖得是寂滅解脫。然諸凡夫未能證得。種種煩惱皆悉現前。種種覺觀常相侵害。汝當愍念如是眾生。勸令化故。三者令憶本誓勸。經云又善男子汝當憶念本所誓愿。普大饒益一切眾生。皆令得入不可思議智慧之門。勸滿本愿故。四者訶同二乘勸。經云又善男子此諸法性若佛出世若不出世常住不異。諸佛不以得此法故名為如來。一切二乘亦能得此無分別法。勸雙修故。五者指事令成勸。經云又善男子汝觀我等身相無量智慧無量國土無量方便無量光明無量清凈音聲亦無有量。汝今宜應成就此法。勸修成故。六者勿生止足勸。經云又善男子汝今適得此一法明。所謂一切法無生無分別。善男子如來法明無量入無量作無量轉乃至百千億那由他劫不可得知。汝應修行成就此法。勸遍修故。十地論解云。無量入者法門差別故。無量轉者依上上不斷差別故。謂修前二后后地中至究竟位皆不斷故。七者悉應通達勸。經云又善男子汝觀十方無量國土無量眾生無量法種種差別。悉應如實通達其事。勸遍知故。說七勸已彼經結云。若諸佛不與此菩薩起智門者。彼時即入究竟涅槃。棄舍一切利眾生業。即是此中加持義故。從此第二明起化利

經。能一念頃而起智業雙照平等以十力智遍不可說大千世界隨諸眾生普皆利樂

解曰。能一念頃者。蒙誡勸已一剎那也。而起智業者利生業也。雙照平等者。真俗雙照利行平等。以十力智者。分同諸佛十力智也。遍不可說大千世界者。即前經云。百萬微塵數佛剎也。隨諸眾生者。現隨類身當根利樂也。如花嚴云。于一念頃所生智業。從初發心乃至七地所修諸行百分不及一。乃至百千億那由他分亦不及一。譬如乘船欲入大海。未至于海多用功力。若至海已但隨風去。不假人力以至大海。一日所行比于未至。設經百歲亦不能及。菩薩摩訶薩亦復如是。積集廣大善根資糧。乘大乘船到菩薩行海。于一念頃以無功用智入一切智智境界。本有功用行經于無量百千億那由他劫所不能及。從此第三結申滿地

經。于千阿僧祇劫滿足百萬大愿心心趣入一切種一切智智

解曰。于千阿僧祇劫者越前數也。如前瑜伽三無數劫。此地初入第三劫故與前異故。雖上下文數有多少。三劫所經時無異故。滿足百萬大愿者。行愿相資故云滿足。愿度偏增余隨分故。心心趣入者無間修。一切種一切智智者。上俗下真。移下智字置于種下。結所趣故。從此第十二明善慧地文三如前。且初第一標入地相

經。復次善慧地菩薩摩訶薩住上無生忍滅心心相證智自在斷無礙障

解曰。明入地者如金光明云。九地菩薩是相先現。轉輪圣王無量億眾圍繞供養。頂上白蓋無量眾寶之所莊嚴。菩薩悉見也。善慧地者。說一切法種種差別皆得自在。無患無累增長智慧自在無礙故。住上無生忍滅心心相者。明能證智。住上品忍。念念寂滅無相為相。證智自在者所證如也。由證真如智得自在。謂若此地證真如已。于無礙解得自在故。斷無礙障者明所斷障。此地菩薩得無礙解。由障障彼名無礙障。此障無明有其二種。如金光明云。一者于所說義及名句文此二無礙未善巧無明。言所說者義無礙也。名句文者法無礙也。此二各有無量差別名為無量。于此二種未得善巧故。二者于詞辨才不隨意無明詞。謂無礙辨才無礙由無明故不得隨意故。二無明障于此地。四無礙解不得自在。入九地時便永斷故。從此第二住地修行。于中分二。初明無礙解后明利眾生。初中復二。且初第一明護法藏

經。具大神通修力無畏善能守護諸佛法藏

解曰。具大神通者明已得也。修力無畏者明修習也。善能守護諸佛法藏者。四無礙解為佛法藏。善能持說即為守護。或于四中得初二種為佛法藏。得后詞辨為能守護。如花嚴云。作大法師具法師行。善能守護如來法藏。以善巧智起四無礙。用菩薩言詞而演說也。準彼經意。十二分教為佛法藏。具二利行為能守護起四無礙利樂事故。從此第二明無礙解

經。得無礙解法義詞辨演說正法無斷無盡

解曰。得無礙解者。至此地中獲無礙智名為得也。如攝大乘論無性釋云。四無礙解通以定慧及彼相應心心所法以為自性。法義詞辨者。法者知諸法自相也。義者知諸法差別相也。詞者無錯謬說也。辨者無斷盡說也。如十地論第十一云口業成就也。四無礙境界者。一法體。二法境界體。三正得與眾生。四正求與無量門。初法體者。遠離二邊生法所攝如色礙相如是等也。法境界體者。彼遠離二邊生法所攝中如實智境界。菩薩如彼生法所攝智境界中住。如前色等。何者是色謂眼色等虛妄分別也。正得與眾生者。于彼如實智境界中。隨他所喜言說正知。隨他言說正知而與也。正求與無量門者。于彼隨他所喜言說。正知無量種種義語。隨知而與。彼論依經廣解。大精繁故略也。演說正法無斷盡者辨無礙也。此有七種如前解矣。從此第二明利眾生

經。一剎那頃于不可說諸世界中隨諸眾生所有問難一音解釋普令歡喜

解曰。隨諸眾生者人天等趣。所有問難者。各隨言音種種名義所申問難也。一音解釋者。能解者詞辨二也。所解者法義二也。普令歡喜者。隨其種性利中鈍根。普皆攝益令歡喜故。如十地經云。此菩薩于一佛所。以十阿僧祇百千陀羅尼門聽受其法。于余無量無邊諸佛亦復如是。此菩薩于一念間。若一大千界若二三四十百千萬億世界若十億百億千萬億那由他乃至不可說不可說大千世界滿中眾生。于一念間一時問難。菩薩于一念間但以一音皆令開解。即于一名句字中說一切名句字。于一義中說一切義。一方音聲中現一切音聲。于一法義中皆應根宜演說無盡名無礙解。從此第三結申滿地

經。于萬阿僧祇劫能現百萬恒河沙等諸佛神力無盡法藏利益圓滿

解曰。于萬阿僧祇者。所經時劫越前量故。能現百萬等者。能現此等諸佛神力明神通也。然此菩薩十度之中力度偏增。無盡法藏者四無礙解廣利樂故。從此第十三明法云地。于中分三。初標入地相。次住地修行。后結申滿位。且初第一標入地相

經。復次法云地菩薩摩訶薩無量智慧思惟觀察從發信心經百萬阿僧祇劫廣集無量助道法增長無邊大福智證業自在斷神通障

解曰。明入地者金光明云。十地菩薩是相先現。如來之身金色晃耀無量凈光悉皆圓滿。有無量億梵王圍繞恭敬供養。轉于無上微妙法輪。菩薩悉見也。法云地者。法身如虛空智慧如大云。皆能遍滿覆一切故。法云兩字如智別故。唯識論云。大法智云含眾德水。蔽如空粗重充滿法身故。法云俱智所遍如也。無量智慧思惟觀察者。此即加行遍觀察也。從發信心者舉最初也。經百萬阿僧祇劫者。至九地滿所經時也。廣集無量助道法者。助已修習一切行愿助道之法也。增長無邊大福智者。明已增長廣大福智。如是觀察引能證智證寂滅忍入此地也。證業自在者明所證也。證者能證也。業自在者所證如也謂此地中證此真如。普于一切神通作業總持定門皆自在故。雖十地中真如無別。隨能證行假立名故。斷神通障者所斷障也。神通障者就勝立名。通障此地令于諸法不得自在。亦障此地大法智云及所含藏所起事業。此有二種如金光明云。一者于大神通未得自在變現無明。即是此中障所起事業者。此中應云于大神通變現未得自在無明。文則順故。二者微細秘密未能悟解事業無明。即是此中障大法智云及所含藏者。由二無明障神通等。入此地時便永斷故。從此第二住地修行。于中分三。且初第一明利他行

經。于一念頃能遍十方百萬億阿僧祇世界微塵數國土悉知一切眾生心行上中下根為說三乘普令修習波羅蜜多

解曰。于一念頃等者。明能化時所遍國土所化有情當根攝益。隨一味法各修習故。從此第二明修轉依

經。入佛行處力無所畏隨順如來寂滅轉依

解曰。入佛行處力無所畏者。入謂證也或趣入也。證真利樂佛行處也。力無畏等不共功德皆趣入故。隨順如來寂滅轉依者。修習果位所轉依也。轉謂轉易依謂所依。易劣得勝轉依義故。然彼位別。如唯識論略有六種。一損力益能轉。在三賢位由習勝解及慚愧故。損本識中染種勢力。益本識內凈種功能。漸伏現行名為轉也。二通達轉。謂在初地由見道力通達真如。斷分別生二障粗重。證得一分真實轉依。三修習轉。謂通十地由數修習十地行故。漸斷俱生二障粗重。漸次證得真實轉依。四果圓滿轉。謂究竟位由三大劫阿僧企耶修集無邊難行勝行。金剛喻定現在前時。永斷本來一切粗重。頓證佛果圓滿轉依。窮盡未來利樂無盡。五下劣轉。謂二乘位專求自利。厭苦欣寂無勝堪能名下劣轉。六廣大轉。謂大乘位為利他故趣大菩提。生死涅槃俱無欣厭。有勝堪能名廣大轉。今第三位已超前二第五下劣。習種已超趣第四六。是所隨順轉依義別略有四種。一能轉道二所轉依三所轉舍四所轉得。如彼第十廣分別故。從此第三明伏滅頓漸。于中分二。初明伏滅殊后明見頓漸。初中復三。且初第一總標伏位

經。善男子從初習忍至金剛定皆名為伏一切煩惱

解曰。從初習忍者舉其最初。至金剛定者舉其最后。標陳初后明其伏也。所言伏者如余文中。世道名伏伏煩惱現。圣道名斷斷煩惱種。此地伏者合前二道俱名為伏。于伏忍位以世道伏。金剛定前以圣道伏。所謂二障粗品雖無。彼微細者種由未斷故說為伏。如起信論斷轉識前枝末無明亦合名斷。望本不覺故名伏也。如本記云。從初十信至金剛定。未斷阿賴耶識。一剎那在故說為伏一切煩惱。從此第二別明斷滅

經。無相信忍照勝義諦滅諸煩惱生解脫智

解曰。無相信忍者。謂入初地真見道也。智證真如故云無相。初信忍也照勝義諦者謂證如也。滅諸煩惱者。分別二障故名為諸。體俱無明通名煩惱。見道初斷故名為滅。前望俱生故總名伏。此據分別當體滅也。生解脫智者。謂法空觀生妙觀察平等智品名解脫智。又即起信論中法身菩薩始覺位也。從此第三明究竟滅

經。漸漸伏滅以生滅心得無生滅此心若滅即無明滅

解曰。此有二義。有說。漸漸伏滅者。依唯識第十。修所斷中煩惱即伏。所知即滅。于十地中地地皆示故言漸漸。且煩惱障所有現起。地前漸伏。初地已上皆能伏盡。隨于諸地智障相應。如初地貪二地嗔等。地地伏故。此障種子至金剛定一切頓斷。若所知障所有現起。地前漸伏。乃至十地方永斷盡。八地已上六識俱者不復現行。無漏觀心及果相續能違彼故。第七俱者猶可現行。法空智果起位方伏。前五轉識設未轉依。無漏伏故障不現起此障種子于十地中漸次斷滅。至金剛定方永斷盡。二障伏滅有此異故。以生滅心者能證智也。得無生滅者所證如也。此心若滅即無明滅者。此集起心即第八識無明習氣恒依此心心無漏位有漏識滅。彼無明種皆已滅故。有說。漸漸伏滅者。依起信論。從末向本。如凡夫人。覺知前念起惡業故。能止后念令其不起。雖復名覺即是不覺。二乘觀智初發意菩薩。相似覺位覺于念異念無異相舍粗分別名漸漸伏。初地已上法身菩薩。隨分覺于念住。念無住相名漸漸滅。通說名為漸漸伏滅。以生滅心得無生滅者。以隨分覺生滅之心修證不已。得至究竟無生滅故。此心若滅即無明滅者。如菩薩地盡。等覺位中金剛喻定現在前時。滿足方便即方便道。一念相應即無間道。覺心初相。即業相心因本無明業相動念業相心滅即無明滅。前唯約圣后亦通賢。互有廣略不相違故。從此第二明見頓漸

經。金剛定前所有知見皆不名見唯佛頓解具一切智所有知見而得名見

解曰。金剛定前者等覺已前也。所有知見者。證真達俗慧知見也。皆不名見者。智品未具覺解未圓故不名見。唯佛頓解具一切智所有知見而得名見者。具四智品覺解圓極故名見也。佛智漸圓云何名頓。泛論漸頓有其四種。一者教漸頓。方便說三直談大故。二者理漸頓。漸次悟入照實性故。三者行漸頓。二乘回心直往性故。四者果漸頓。前二智品漸次而圓。圓鏡智品頓滿足故。所證涅槃體非漸頓。從能證智亦不違故。又無上菩提從漸修圓。性凈菩提本滿足故。今佛果位解理圓極夢想都盡。覺知自心本不流動。今無所靜常自一心住一如床。如金鼓經夢中渡河至彼岸竟即斯見也。從此第三結申滿位文復分二。初明等覺后明佛果。初中復二。且初第一明等覺位

經。善男子金剛三昧現在前時而亦未能等無等等

解曰。然于等覺有初后位。此后位也。謂此菩薩住第四禪大自在宮有妙凈土。如佛地論第一云。十地菩薩自心所變凈土有二。若第八識所變凈土。是有漏識相分攝故。雖無漏善力所資薰。其相凈妙是苦諦攝。若隨后得無漏心變凈土影像。是無漏故從無漏善種子而生。體是無漏道諦所攝。居此土中所修覺者。如瓔珞經云。等覺菩薩以大愿力住壽。百劫修千三昧。千劫學佛威儀。萬劫學佛化現也。自此已前明等覺位所修行也。將成正覺起金剛三昧者。如十地論第十二。花嚴經三十九皆云。菩薩摩訶薩入受職地已得百萬阿僧祇三昧。皆現在前其最后三昧。名受一切智勝職位。此三昧現有大寶蓮花忽然出生。其花廣大量等百萬三千大千世界。以眾妙寶間錯莊嚴。超過一切世間境界。出世善根之所生起。恒放光明普照法界三千大千世界微塵數蓮花以為眷屬。爾時菩薩其身殊妙坐此花座身相大小正相稱可。無量菩薩以為眷屬。各坐其余蓮花之上周匝圍繞。一一各得百萬三昧。向大菩薩一心瞻仰。此大菩薩并其眷屬所有光明及以言音。普皆充滿十方法界。一切世界咸悉震動。惡趣休息國土嚴凈。同行菩薩靡不來集。此大菩薩足下放光照諸地獄。膝輪放光照諸畜生。齊輪放光照閻羅界。兩脅放光照諸人趣。兩手放光照天及修羅。兩肩放光普照聲聞。項背放光照辟支佛。面門放光照初發心乃至九地菩薩。眉間放光普照十方受職菩薩。頂上放光普照十方一切世界諸佛道場。右繞十匝住虛空中。成光明網雨莊嚴具以為供養。復繞十匝從諸如來足下而入。爾時諸佛及諸菩薩知某世界某菩薩摩訶薩到受職位。彼諸菩薩皆來觀察。即各獲得十千三昧。一切諸佛眉間出光普照十方一切世界。右繞十匝示現佛事。而來至此菩薩會上。周匝右繞示現種種莊嚴事已。從大菩薩頂上而入。得先未得百萬三昧。名為已得受職之位。如轉輪王所生太子。母是正后身相具足。王令太子坐白象寶妙金之座。網幔幢幡散花奏樂。取四大海水置金瓶內。王執此瓶灌太子頂。是時即名受王職位。廣如彼故。然金剛三昧現在前時者。即前經云得先未得百萬三昧中最后三昧也。依此勝定起無間道斷微細障。此有二義。有說。此斷第十一地如來地障。有二無明如金光明云。一者于一切境微細所知障礙無明。即是此中微所知障。二者極細煩惱粗重無明。即是此中一切任運煩惱障種。此二無明障于佛地。無間道時此斷舍故本識種現。許異時者此舍種故。若同時者此未舍故。有說。斷者如起信論。唯心相滅非心體滅。滅者斷也。自相心體舉體為彼無明所起。乃是激靜令動。非謂辨無令有心之動因即是無明起為業相。今等覺位斷本無明。無明盡時動相隨滅。但滅心相不滅心體。此二別者。前斷轉識后斷本識。合取兩文義符順故。而亦未能等無等等者。此位由劣未能等佛。佛超此位故名無等。佛佛道齊名等等故。從此第二舉喻釋成

經。譬如有人登大高臺普觀一切無不斯了

解曰登高臺者顯居頂也。菩薩位極如彼頂故。從此第二明佛果位

經。若解脫位一相無相無生無滅同真際等法性滿功德藏住如來位

解曰。若解脫等者此有二義。前師解云。解脫道也。本識種現及劣無漏與微細障所斷所棄無間解脫如前悉故。如佛地論第三云。四智心品何位得者。大圓鏡智種雖本有。此解脫位最初現行一切佛果無漏種子圓滿依附。盡未來際常無間斷。平等智品一初地現行后后地中修令增長。法空智果恒常現有漏心時即便間斷。乃至等覺最后之心盡未來際常無間斷。如有漏位本識恒俱。無漏立中常無斷故。妙觀察智亦初現行。從此已后漸修增長乃至佛果若入滅定亦不行故成所作智。有說。初地皆得現行。如實義者。佛果方起有漏五根發無漏識未曾見故。于佛果位容間斷故。言一相者。即凈法界一真相故。言無相者。四智心品隨應證如常無相故。無生無滅者。證如之智體雖相續。常與如合無間斷故。同真際者智等如故。等法性者不變易故。滿功德藏者。有為功德滿智德身。無為功德性自滿故。住如來位者滿之地也。身差別者。所證真理即自性身。能證四智自受用身雖果位中無能所別。五法性類屬二身故。流出功德。利他二身地前地上粗細異故。大悲愿力平等無二。隨類所見勝劣不等。與自二身非即非離。廣如彼故。后師解脫同前。言一相者。前無間道滅本無明。今解脫道心歸本源。同一相故。言無相者眾相無故。無生無滅者。智冥真理無生滅故。同真際者動相滅故。等法性者智等如故。滿功德藏者神解體圓。住如來位者寂不動故。身差別者。一者體大。真體遍故。二者相大。性德圓故。三者用大。遍法界動而常寂非即離故。前遣定一后遣定異。牙相影顯不相違故。此上總是第十三法師結申滿位。雖明佛果故不別開。同三賢中申后位故。從此第二結申受持。于此分二。初結申信解。且初第一結申受持

經。善男子如是諸菩薩摩訶薩受持解說皆往十方諸佛剎土利安有情通達實相如我今日等無有異

解曰。如是等者結總上也。受持解說往諸佛剎。利樂比佛勝劣懸殊。化利分同云無異矣。從此第二結申信解。于中分二。初長行顯示后說偈重明。且初第一長行顯示

經。善男子十方法界一切如來皆依此門而得成佛若言越此得成佛者是魔所說非是佛說是故汝等應如是知如是見如是信解

解曰。皆依此門者彰同修也。若言越此等非佛說也。是故等者勸生正解。知見等者如智論云。若智依止奢摩他故知。依毗缽舍那故見。此二依止三摩提故信解也。以三摩提作用自在解內攀緣。由有影像彼名勝解。從此第二說偈重明。于中分二。且初第一標佛說偈

仁王護國般若波羅蜜多經疏卷下二仁王護國般若波羅蜜多經疏卷下三

經爾時世尊欲重宣此義而說偈言

解曰。重頌前義也。從此第二偈頌重明。于中分三。初有一行。總明三賢。次有十行。別明十地。后有一行。結申佛果。且初第一總明三賢

經。彼伏忍菩薩于佛法長養堅固三十心名為不退轉

解曰。明所依忍。長養圣胎。堅固不退信位及心。結三不退。從此第二別明十地。文有其十。且初第一明歡喜地

經。初證平等性而生諸佛家由初得覺悟名為歡喜地

解曰。所證所生初覺悟故。結名可知。從此第二明離垢地

經。遠離于染污嗔等種種垢具戒德清凈名為離垢地

解曰。所離所斷所具德故。從此第三明發光地

經。滅壞無明闇而得諸禪定照曜由慧光名為發光地

解曰。所斷所得定慧自在故。從此第四明焰慧地

經。清凈菩提分遠離身邊見智慧焰熾然名為焰慧地

解曰。所修所斷焰慧增故。從此第五明難勝地

經。如實知諸諦世間諸技藝種種利群生名為難勝地

解曰。所觀所習合二利故。從此第六明現前地

經。觀察緣生法無明至老死能證彼甚深名為現前地

解曰。所觀所證了染凈矣。從此第七明遠行地

經。方便三摩地示現無量身善巧應群生名為遠行地

解曰。勝行相應現身善巧故。從此第八明不動地

經。住于無相海一切佛加持自在破魔軍名為不動地

解曰。所住所勸文如次前破天魔軍極至此地。從此第九明善慧地

經。得四無礙解一音演一切聞者悉歡喜名為善慧地

解曰。所得所利生歡喜故。從此第十明法云地

經。智慧如密云遍滿于法界普灑甘露法名為法云地

解曰。如云遍滿灑法雨故。從此第三結申佛果

經。滿足無漏界常凈解脫身寂滅不思議名為一切智

解曰。言滿足者即究竟義。言無漏者漏永盡也。界者藏義鏡智含容大功德故。或是因義出生諸乘廣利樂故。常凈解脫身者轉無常蘊獲常法故。清凈法界無生滅故。即真解脫體安樂故。寂滅不思議者菩提涅槃俱寂滅故。此究竟果俱不思議超過尋思言議道故。名為一切智者舉智結名也。又此諸偈屬長行科賢義類一故不別開。最后果德如前悉矣。總是第一十三法師奉持文竟。從此第二明十六國王奉持。于中分三。初諸王奉持。次明護國法。后諸王獲益。就初第一諸王奉持文分為五。一明護國法。二廣明七難。三明諸難因。四明般若德。五明教興廢。就初門中文分為二。初明護國時后明所付法。初文復二。且初第一明護國時

經。佛告波斯匿王我滅度后法欲滅時一切有情造惡業故令諸國土種種災起

解曰。我滅度者總舉時也。法欲滅時者一體別相悉皆常住住持三寶時有衰滅反顯不滅。有修說行即是好時無諸難也。一切有情造惡業故者由法衰滅十惡增也。令諸國土種種災起者由十惡增有諸難起展轉釋也。從此第二勸王持讀

經。諸國王等為護自身太子王子后妃眷屬百官百姓一切國土即當受持此般若波羅蜜多皆得安樂

解曰。標勸諸王舉勝者。故各自持讀皆獲安樂。從此第二明所付法。于中有四。且初第一明所付法

經。我以是經付屬國王不付比丘比丘尼優婆塞優婆夷

解曰。唯有國王能建正法以經付囑故不付余。從此第二征其所以

經。所以者何

解曰。微不付余者何所以也。從此第三釋不付意

經。無王威力不能建立

解曰。余并依王無力建立。從此第四結勸受持

經。是故汝等常當受持讀誦解說

解曰。王自受持化及草木。人臣遷善災難自除即護國矣。從此第二廣明七難。于中分四。一明所化境。二正明七難。三例明諸難。四結勸受持。初明化境。文分為二。初總明化境。后別明贍部。且初第一總明化境

經。大王吾今所化大千世界百億須彌百億日月一一須彌有四天下

解曰。總舉大千明其化境也。從此第二明贍部。于中分三。且初第一總明諸國

經。此贍部洲十六大國五百中國十萬小國

解曰。此贍部洲者從樹立號。洲形大小身量壽量作業趣果如常分別。十六大國者至下當列。問舊經但言十千小國。此言十萬何乃甚歟。答舊經多以教所及處而憑論也。云何知然。如金光明第六護國品云。此贍部洲八萬四千城邑聚落。八萬四千諸人王等。各于其國受諸快樂。皆得自在。乃至慈悲謙讓增長善根。以是因緣安隱豐樂。此雖小剩何所怪焉。梵本不同各如文矣。從此第二有難受持

經。是諸國中若七難起一切國王為除難故受持解說此般若波羅密多

解曰。是諸國中若常受持難終不起。脫若有難即唯受持。作善之家有余慶矣。從此第三難除安樂

經。七難即滅國土安樂

解曰。如文悉也。從此第二正明七難。于中分二。且初第一波斯匿王問

經。波斯匿王言云何七難

解曰。問也。從此第二如來正答。于中分七且初第一日月薄蝕難

經。佛言一者日月失度日色改變白色赤色黃色黑色或二三四五日并照月色改變赤色黃色日月薄蝕或有重輪一二三四五重輪現

解曰。文中有五。所謂失度。顏色改變。日體增多。日月薄蝕。及以重輪。如文悉也。從此第二眾星改變難

經。二者星辰失度彗星木星火星金星水星土等諸星各各為變或時晝出

解曰。文中有四。所謂失度。及以彗星五星改變。并其晝出。如文悉矣。從此第三諸火焚燒難

經。三者龍火鬼火人火樹火大火四起焚燒萬物

解曰。文中有五。言龍火者霹靂起火。言鬼火者能為疾疫。言人火者世五通者遇現違緣。意愿起火。言樹火者亢陽過時樹木起火大火四起者不善業熟隨處火起皆為難也。從此第四時候改變難

經。四者時節改變寒暑不恒冬雨雷電夏霜冰雪雨土石山及以沙礫非時降雹雨赤黑水江河泛漲流石浮山

解曰。文中有六。一時節改變。二冬夏各三三三雨土石山者。正法念經第二十說。阿修羅王與諸天戰。或擎大石方八百里。或取大山名波利佉廣五百由旬。擲打諸天以天威力即于空中箭射石碎。或火燒滅。接彼大山卻打修羅中花鬘。阿修羅匈軍眾破。散走入海下還住本宮。海中大魚皆大怖散。雨土石山此之類也。四非時降雹。五雨水色變。六大雨過度江河泛漲流石浮山。從此第五大風數起難

經。五者暴風數起昏蔽日月發屋拔樹飛沙走石

解曰。初句總標。下三為難。如文悉矣。從此第六天地亢陽難

經。六者天地亢陽陂池竭涸草木枯死百谷不成

解曰。標難如前也。茲永泰二年景午歲夏六月。自夏乏雨。祈諸山川有將逾時。竟未嘉應修述至此慚不能前。對卷長想輒申誠告。時乃偶然際會驗不足征。天聰俯臨猥見搜問其月三十日詔曰。仁王真經義宗護國師演述妙旨弘誓逾深。遂得慈云結陰法雨流潤。時稼增茂年豐有斯。至誠之功載深喜嘆也。此實明主至道。大臣深信。五方菩薩慈力所祐也。從此第七四方賊來難

經。七者四方賊來侵國內外兵戈競起百姓喪亡

解曰。標難如前。上來總即七文。別乃二十有九。其中縷紬數亦多矣。從此第三例明諸難

經。大王我今略說如是諸難其有日晝不現月夜不現天種種災無云雨雪地種種災崩裂震動或復血流鬼神出現鳥獸怪異如是災難無量無邊

解曰。文中有五。一日月不現。二天種種災三地種種災。四鬼神出現。五鳥獸怪異。如是等者例于余。黑白二虹諸不祥相。狼虎肆毒草木蟲傷若國若家為難眾矣。從此第四結勸受持

經。一一災起皆須受持讀誦解說此般若波羅蜜多

解曰。言一一者災無大小皆勸受持讀誦解說。已于前云七難即滅國土安樂。故此但勸不重言滅耳。從此第三明諸難因。于中分三。且初第一波斯匿王問

經。爾時十六國王聞佛所說皆悉驚怖波斯匿王白佛言世尊何故天地有是災難

解曰。十六國王者。圣眾雖聞以超怖畏。諸王為國皆悉驚怖。波斯匿王故發茲問。從此第二世尊正答

經。佛言大王由贍部洲大小國邑一切人民不孝父母不敬師長沙門婆羅門國王大臣不行正法

解曰。由贍部洲者。舉其總也。于四天洲災難異者。如正法念經第十八云。東弗婆提若彼洲人不修法行。惡龍增長震吼大雷如大山崩。或耀電光云中龍現。猶如黑云其頸三頭。或作蛇身彼心柔軟見是事。已皆得疾苦故衰惱也。西瞿陀尼眾生心濡不修法行。非法惡龍空山崄處降澍洪雨。一切水濁。彼若飲者得大衰惱。北郁單越如第二天若彼世間不孝父母。惡龍自在起大黑云。猶如黑山奄蔽日光。蓮花即合無有香氣失金色光。僧迦賒山鳥嗚粗惡。彼見是事愁惱怯劣。云中出風吹眾樂音。皆悉散滅不可愛樂。以此為難。閻浮提中有其四緣。一者饑儉。二者刀兵。三者毒風。四者惡雨。由此緣故喪失身命。此總明也。北西東南此四大洲難漸增故。大小國邑者。舉其別也。下別六緣。一者不孝父母生身本故。二者不敬師長成德本故。三者不敬沙門良福田故。四者不敬婆羅門有志道故。五者國王不行正法。六者大臣不行正法。有一于此必有難生。若具斯六災難競起。何以知者如正法念第十九說云。何因緣惡龍修羅損滅不勝。不作衰損壞諸世間。由閻浮提大小國邑若修行．正法。孝養父母供養沙門及諸耆老。若王大臣修行正法。爾時地神諸夜叉等即向大海婆修吉等法行龍王說是事。已復告虛空諸夜叉等。以疾神力告四天王。如是展轉至上諸禪。悉知是已乃至時婆修吉自莊嚴已即往非法諸龍之所作如是言。汝行非法非為善伴。我欲與汝決其勝負。是時非法惱亂龍王聞是語已即起。莊嚴震雷耀電霹靂起火降澍大雨。由前善等婆修吉勝。惡龍破壞令閻浮提雨澤以時人民安樂永無災難。若閻浮提不孝父母。乃至王臣不行正法。婆修吉等龍王破散。諸大惡龍增其勢力。令閻浮提災旱水澇人民饑饉種種災起。閻浮提中邪見論師不識因果。妄作是言。地動星流大風大雨妄說豐儉。或言吉兇無有真實。若天魔梵若阿修羅不能如是知微細業因緣果報。不能思惟我此法律十善業道。唯佛世尊如實能知也。然十善業十不善業遂令彼等善惡地神二種夜叉。法非法行二種龍王天阿修羅。種種勝負人中伏咎獲如是報。彼十八九至第二十。廣說大精講者敘矣。從此第三結諸難起

經。由此諸惡有是難興

解曰。文易可知。從此第四明般若德于中分二。初明般若德后結勸奉持。初明德中文分為二。初明具眾德后舉喻以明。且初第一明具眾德

經。大王般若波羅蜜多能出生一切諸佛法一切菩薩解脫法一切國王無上法一切有情出離法

解曰。般若波羅蜜多者示法體也。次彰佛母諸菩薩母解脫法。故次諸國王愿護國者無上法寶無與等也。后一切有情若稱其名。若復于經受持讀誦定出離故。從此第二舉喻釋成于中分三。初總明喻體次別顯勝德后結申般若。且初第一總彰喻體

經。如摩尼寶體具眾德

解曰。如謂舉喻。梵云摩尼此翻為寶順舊譯也。新云末尼具足應云震跢末尼。此云思惟寶。會意翻云如意寶珠隨意所求皆滿足故。體具眾德者標下眾德也。從此第二別顯勝德

經。能鎮毒龍諸惡鬼神能遂人心所求滿足能應輪王名如意珠能令難陀跋難陀等諸大龍王降霔甘雨潤澤草木若于闇夜置高幢上光照天地明如日出

解曰。能鎮毒龍者鎮惡龍鬼德。謂摩尼寶鎮諸毒龍止惡風雨鎮惡鬼神。不行疾疫不令非法夭害有情。能遂人心者遂人所求德。謂摩尼寶若有所求衣服飲食及諸珍寶所須皆得。能應輪王者輪王意珠德。謂摩尼寶應轉輪王隨王之意所須皆得。能令難陀等者龍降甘雨德。謂摩尼寶能令難陀此翻云喜。跋難陀者此云賢喜。等者等和修吉等諸大龍王。隨順法行降霔甘雨。潤澤草木。若于闇夜者光照天地德。謂摩尼寶若于闇夜置高幢上。光照天地明如日出．無所不見。從此第三結申般若

經。此般若波羅蜜多亦復如是

解曰。謂此般若具前眾德。能鎮信解一切有情三毒惡龍五見諸鬼故。又若受持讀誦之者。一切所求官位富饒男女慧解行來隨意。人天果報等能遂人心皆滿足故。又此即是諸佛法王菩提涅槃無上意珠。從凈法界等流出故。又諸菩薩起大悲云于諸世界廣為有情灑甘露法。當根攝益皆潤澤故。又此能為生死長夜大黑闇中寶炬智燈。令受持者發生三慧破無明闇。如日照故亦如是言顯具德矣。從此第二結勸奉持于中分四。且初第一勸正供養

經。汝等諸王應作寶幢及以幡蓋燒燈散花廣大供養

解曰。廣建道場表其敬也。從此第二置經之處

經。寶函盛經置于寶案

解曰。寶函寶案表至重也。從此第三行常引前

經。若欲行時常導其前

解曰。王君行時常以此經導引其前。傳聞西方有佛法處。諸國國王皆以般若為鎮國寶。王若出行以經先導即得國界無災難矣。從此第四住處供養

經。所在住處作七寶帳眾寶為座置經于上種種供養如事父母亦如諸天奉事帝釋

解曰。所在住處者明置經處。喻申供養文易悉也。從此第五明教興廢于中分二。且初第一明因教興

經。大王我見諸國一切人王皆由過去供五百佛恭敬供養得為帝王一切圣人得道果者來生其國作大利益

解曰。皆由過去者。明久侍多佛及圣人來生種種興建作大利益。如金剛般若云。如來滅后后五百歲能生信心以此為實。當知是人乃至以于無量千萬佛所種諸善根。何況人王興建般若非侍多佛能致此歟。從此第二明諸難起

經。若王福盡無道之時圣人舍去災難競起

解曰。如文易了。從此第二明護國法于中分三。初明護國人次明護國法后世尊印述。初護國人中文分為二。初佛令護國后菩薩敬承。初文復三。初告示諸王。次誡諸菩薩。后立像供養。且初第一告示諸王

經。大王若未來世有諸國王建立正法護三寶者我令五方菩薩摩訶薩眾往護其國

解曰。建立正法者此有二種。一世間正法。如金光明云治擯如法故。二出世正法。諸佛所說解脫法故。余文易了無勞重釋。從此第二誡諸菩薩于中分五。且初第一東方菩薩

經。東方金剛手菩薩摩訶薩手持金剛杵放青色光與四俱胝菩薩往護其國

解曰。言金剛者如三藏所持梵本金剛頂瑜伽經云。堅固利用具二義也。依彼釋者然五菩薩依二種輪現身有異。一者法輪現真實身所修行愿報得身故。二教令輪示威怒身由起大悲現威猛故。此金剛手即普賢菩薩也。手持金剛杵者所起正智猶如金剛。能斷我法微細障故。依教令輪現作威怒。降三世金剛三頭八臂。摧伏一切摩醯首羅大自在天諸魔軍眾。能害正法惱眾生者。令調伏故。放青色光者顯能除遣魔等眾也。與彼東方持國天王及將無量乾闥婆眾毗舍阇眾而為眷屬。四俱胝者且一俱胝如花嚴經第四十五阿僧祇品云。百洛叉為一俱胝當此百億也。余三準知。從此第二南方菩薩

經。南方金剛寶菩薩摩訶薩手持金剛摩尼放白色光與四俱胝菩薩往護其國

解曰。言金剛寶者如彼經云。虛空藏菩薩也。依前法輪現勝妙身修檀等行。三輪凈故。手持金剛摩尼者體凈堅密猶如金剛。即是金剛如意寶也。隨諸有情所求皆得也。依教令輪現作威怒甘露軍吒利金剛。示現八臂摧伏一切阿修羅眾炎魔眷屬諸惡鬼神。惱害有情行疾疫者。令調伏故。放白色光者顯能除遣修羅等也。與彼南方增長天王及將無量恭畔荼眾薜荔多眾而為眷屬。余如文矣。從此第三西方菩薩

經。西方金剛利菩薩摩訶薩手持金剛劍放金色光與四俱胝菩薩往護其國

解曰。言金剛利者如彼經云。文殊師利菩薩也。依前法輪現勝妙身。正智圓滿得自在故。手持金剛劍者示其所作能斷自他俱生障故。依教令輪現作威怒六足金剛。首臂各六生水牛上。摧伏一切諸惡毒龍與惡風雨損有情者令調伏故。放金色光者顯能除遣惡龍等也。與彼西方廣目天王及將無量諸龍富單那眾而為眷屬。余如文矣。從此第四北方菩薩

經。北方金剛藥叉菩薩摩訶薩手持金剛鈴放琉璃色光與四俱胝藥叉往護其國

解曰。梵云藥叉此云威德。又翻為盡能盡諸怨故。如彼經云摧一切魔怨菩薩也。依前法輪現勝妙身事智圓滿得自在故。手持金剛鈴者鈴音震擊覺悟有情。表以般若警群迷故。依教令輪現作威怒凈身金剛。示四臂身摧伏一切可畏藥叉。常于晝夜伺求方便奪人精氣害有情者令調伏故。放琉璃色光者顯能除遣藥叉等也。與彼北方多聞天王及將無量藥叉無量邏剎娑眾而為眷屬。余如文矣。從此第五中方菩薩

經。中方金剛波羅密多菩薩摩訶薩手持金剛輪放五色光與四俱胝菩薩往護其國

解曰。言金剛波羅密多者此云到彼岸也。如彼經云轉法輪菩薩也。依前法輪現勝妙身。行愿圓滿住等覺位也。手持金剛輪者毗盧遮那佛初成正覺請轉法輪以表示也。又以法輪化導有情令無數量至彼岸故。依教令輪現作威怒不動金剛。摧伏一切鬼魅惑亂諸障惱者令調伏故。五色光者顯具眾德破前諸闇也。與天帝釋及將無量諸天而為眷屬。余如文矣。從此第三立像供養

經。是五菩薩摩訶薩各與如是無量大眾于汝國中作大利益當立形像而供養之

解曰。作大利益者謂五菩薩各作己利護諸世間。當立形像者隨于所在以彩畫等作其形像。尊敬供養如別軌儀。從此第二菩薩敬承于中分三。且初第一菩薩敬承

經。爾時金剛手菩薩摩訶薩等即從座起頂禮佛足卻住一面

解曰。彰敬承也。從此第二明有經處

經。而白佛言世尊我等本愿承佛神力十方世界一切國土若有此經受持讀誦解說之處我當各與如是眷屬于一念頃即至其所守護正法建立正法

解曰。我等本愿者一即本愿二即承佛神力也。于一念頃者明其迅速守護建立般若法故。從此第三明除災難

經。令其國界無諸災難刀兵疾疫一切皆除

解曰。上二句標下二句列七難三災是所除故。從此第二明護國法于中分二。初明有勝法后說陀羅尼。初中復二。且初第一明有勝法

經。世尊我有陀羅尼能加持擁護是一切佛本所修行速疾之門

解曰。陀羅尼者此云總持。神力加持威靈無匹。摧邪殄惡名陀羅尼。出體辨類如前釋故。能加持擁護者謂諸國王建立正法。及于所在受持之者皆擁護故。是一切等者此陀羅尼密申實相觀照般若佛。從彼生因彼成佛即為出生速疾門故。從此第二明除災難

經。若人得聞一經于耳所有罪障悉皆消滅況復誦習而令通利以法威力當令國界永無眾難

解曰。所有罪障者謂。若一聞三障皆滅。況能誦習修行通利。令家令國有諸災難耶。從此第二說陀羅尼于中有二。且初第一標彼同說

經。即于佛前異口同音說陀羅尼曰

解曰。明同說也。從此第二說陀羅尼于中分二。初明三歸依后正明宗旨。初中復二。且初第一總標三歸

經。娜謨啰怛娜怛啰夜耶

解曰。梵云娜謨此云歸命。梵云啰怛娜此翻云寶。梵云怛啰夜野此翻云三。彼云歸命寶三此云歸命三寶。謂由持經誦陀羅尼者密語乃云歸命三寶也。何須歸依。自下謹依三藏金剛頂瑜伽經梵夾對翻解也。如彼經云歸依佛陀者即得諸佛五菩薩等一切菩薩與諸眷屬皆來加護。謂諸菩薩尊敬菩提心見發菩提心。歸依佛者常加護故。歸依達摩即得帝釋并諸眷屬四天王等皆來加護。謂由帝釋往因危難得般若法加護獲益常尊敬故。歸依僧伽即得色究竟天五凈居等并諸眷屬皆來加護。謂諸菩薩及聲聞僧居彼天中住現法樂常尊敬故。從此第二別明三歸于中分二。且初第一明歸佛寶

經。娜莫阿哩夜吠路者娜野怛他[薩/子]多夜啰訶諦三藐三沒[馬*犬]野

解曰。娜莫者歸命也亦云稽首亦云頂禮也。阿哩夜者此云圣者。吠路者娜野者此云遍照。亦云大日。如世間日唯照一邊。晝照夜不照照一世界不照余世界。但得名日不得名大。毗盧遮那名大日者色身法身普周法界。十方世界悉皆照曜。若人稱名歸命禮拜則得法界諸佛菩薩圣賢八部加持衛護也。怛他[薩/子]多夜者此云如來。啰訶諦者此云應供。亦云害怨亦云不生也。三藐者此云正也。三沒陀野者此云等覺。順此方言即云歸命圣者遍照如來應供正等覺即本師也。此闕法寶下宗旨中廣明法寶故此略也。從此第二明歸僧寶

經。娜莫阿哩野三滿多跋捺啰野冒地薩怛嚩野摩賀薩怛嚩野摩賀迦嚕抳迦野

解曰。娜莫如前。阿哩野者此云圣者。三滿多者此云普亦云遍亦云等也。跋捺啰者此云賢也。言野字者依聲明法。八轉聲中第四為聲。為彼作禮故名為也。下諸野字皆準知也。謂此菩薩說三密門廣明行愿。若有諸佛不修三密門。不依普賢行愿。得成佛者無有是處。若成佛已于三密門普賢行愿。有休息者亦無是處故歸命也。冒地薩怛嚩野者舊云菩提。今云冒地。舊云薩埵今云薩怛嚩。于五字中此方語略。略彼三字但云菩薩也。摩賀薩怛嚩野者此云大勇猛者也。摩賀迦嚕抳迦野者此云大悲者。順此方言即云歸命圣者普賢菩薩大勇猛大悲者也。由歸此故則得十方諸佛菩薩悉皆加護。謂佛菩薩修三密門行普賢行。得證勝果故常加護。此上總明歸佛僧竟。從此第二正明宗旨于中分三。初明觀行次明三密門后結明果德。初觀行中文分為二。且初第一總標所為

經。怛儞也他

解曰。此云所為古云即說。從此第二廣明觀行有十六句。于中分三。初十二句別明因位。次有兩句總明果位。后有兩句明佛菩薩母。初明因中文分為四。一明本后智二明實相智三明二利智四明大普賢地。初本后智文分為二。一根本智二后得智。初中復二。且初第一明智燈句

經。枳穰娜缽羅儞閉

解曰。梵云枳穰娜者此翻云智也。缽啰儞閉者此翻云燈也。由此智燈破無明闇也。瑜伽釋云以無所得智為方便。無智無得即成般若波羅密多智燈。普照一切法界無分別故。從此第二明根本句

經。阿乞叉野句勢

解曰。阿字者上聲呼也。此翻為無。然梵本中作此阿字為隨聲便作惡字呼。經上惡字即此阿字也。乞叉野者此翻云盡也。句勢者此翻為藏。即前智燈為無盡藏也。瑜伽釋云阿字為種子。種子有二義一者引生二者攝持。至下當悉。言阿字者詮一切法本不生義。然此阿字是諸字母能生一切字也。若得阿字門瑜伽相應則得諸佛無盡法藏。則悟諸法本來不生。由如虛空一相清凈平等無二即是根本無分別智。從此第二明得后句

經。缽啰(二合)底婆娜嚩底

解曰。缽啰底婆娜者此云具也。順此方言具辯才也。瑜伽釋云缽啰字為種子。缽啰字者詮般若波羅蜜多無所得也。由證諸法本來不生故。獲諸佛無盡法藏。于后得智中具四無礙解辯說自在。從此第二明實相智文有四句。且初第一明實相句

經。薩嚩沒[馬*犬]嚩盧枳諦

解曰。言薩嚩者此云一切也。言沒馱者此云覺也。嚩盧枳諦者此云所觀。即一切佛所觀實相也。瑜伽釋云薩字為種子。薩字者詮一切法平等義也。住瑜伽者能緣所緣悉皆平等智證真理。入法駃流即同無邊一切諸佛所觀察故。從此第二明圓成句

經。瑜誐跛哩儞澀跛(二合)寧

解曰。言瑜誐者舊云瑜伽此云想應也。跛哩儞澀跛寧者此云圓成。圓滿成實名圓成也。順此方言圓成相應也。瑜伽釋云瑜字為種子。瑜字者詮一切乘無所得也。觀智相應證圓成理。即于諸乘教理行果悉皆證得一真法性也。從此第三明甚深句

經。儼避羅努啰嚩誐系

解曰。儼避啰者此云甚深也。努啰嚩誐系者此云難測。謂前圓成甚深難測也。瑜伽釋云儼字為種子。儼字者詮真如法無來無去性離言詮。唯自覺圣智離相而證故云甚深難測也。從此第四三世圓成句

經。底哩野(三合)持嚩跛哩儞澀跛寧

解曰。底哩野持嚩者此云三世。跛哩儞澀跛寧者此云圓成。即三世圓成也。瑜伽釋云底哩野三字是梵一字以為種子。詮一切法真如平等塵沙功德性自成就也。此真如法雖遍一切體非世也。然過現未從虛妄生。是不相應行蘊所攝是有為。故真如雖遍不同彼故。從此第三明二利智文有四句。且初第一菩提心句

經。冒地質多散惹娜儞

解曰。冒地質多者此云正覺心。散惹娜儞者此云能生也。順此方言即前三世圓成能生菩提心也。瑜伽釋云冒字為種子。冒字詮一切法無縛義也。若知自身菩提之心自性成就三世平等猶如虛空。離一切相則能了知一切有情心及諸佛心皆如自心本來清凈。則起大悲深生矜愍。種種方便令諸有情離苦解脫得至究竟無縛無解。是為廣大菩提心也。從此第二明灌頂句

經。薩嚩毗矖迦毗色訖諦

解曰。薩嚩毗矖迦者此云一切灌灑也。毗色訖諦者此云所灌也。會意翻云以灌頂法而灌其頂。灌頂法者彼經有五。所謂寶冠印契及水光明名號而灌頂也。瑜伽釋云薩字為種子。薩字者詮一切法無染著義。由觀自他及諸佛心同一真如得同體悲。是故獲得不染不著。則得十方一切諸佛法雨灌頂獲勝地也。謂十地中地地皆得勝上灌頂三業加持。于無量修多羅演說自在廣利他故。從此第三法海出生句

經。達磨娑誐羅三步諦

解曰。言達磨者此云法也。娑誐啰者此云海也。三步諦者此云出生順此方言。謂從法海出生無礙解無斷盡也。瑜伽釋云達字為種子。詮一切法染凈二體皆不可得。以正體智斷本識中俱生智障。則成法海流出教法廣利樂故。從此第四無間聽聞句

經。阿暮伽室啰嚩儜

解曰。言阿字者上聲短呼。言暮伽者此云無間斷。古譯云不空者謬也。室啰嚩儜者此云間也。順此方言于諸佛所無間聽聞。瑜伽釋云今依聲論釋無間者。阿字為種子者詮一切法本來寂靜本來涅槃。由證此法遍周法界諸佛剎土大集會中。于諸佛前所聞教法悉皆憶持永不忘故。從此第四明大普賢地句

經。摩賀三滿多跋捺啰步彌涅哩野諦

解曰。摩賀者此云大也。三滿多者此云普也。跋捺啰者此云賢也。言步彌者此云地也。涅哩野諦者此云出生。順此方者從前諸地所修行愿能出生此大普賢地。即十地后等覺地。然瑜伽中從凡至圣總為四地。一者勝解行地通目地前。二者普賢行愿地通目十地。三者大普賢地即等覺地。四者普照曜地即成正覺地也。依彼釋者摩字為種字者。詮一切法我法空也。謂瑜伽者斷微細障證我法空。即超出此大普賢地證普照照曜成等正覺。福智莊嚴受用法身俱圓滿故上明因竟。從此第二總明果位文有兩句。且初第一果圓滿句

經。尾野(二合)羯啰拏跛哩缽啰跛儞

解曰。上之五字此云受記。下之六字此云獲得。順此方言獲得受記。即是先得受記今獲滿足也。瑜伽釋云尾野字為種子。尾野字者詮一切法畢竟不可得。由果圓滿究竟證得一切諸法自性寂靜自性涅槃。能證皆同一性不增不減常圓滿故。從此第二明禮敬句

經。薩嚩悉[馬*犬]娜么塞訖哩諦

解曰。薩嚩悉[馬*犬]者此云成就人。即是十地諸菩薩成就人也。娜么塞訖哩諦者此云作禮。禮有二義。一者禮彼般若之法。二者禮彼成正覺人。具此二義故十地者之所作禮也。瑜伽釋云薩字為種子。薩字者詮生滅義。于薩字中有其阿字詮無生義。然果位中由證阿字不生不滅體常堅固。猶若金剛勝用自在。即能普現無邊應化種種利樂示有生滅。實無生滅也。上明果竟。從此第三明佛菩薩母文有兩句。且初第一出生菩薩句

經。薩嚩冒地薩怛嚩散惹娜儞

解曰。言薩嚩者此云一切也。冒地薩怛嚩者此云菩薩也。散惹娜儞者此。云出生。順此方言出生一切菩薩也。瑜伽釋云薩字為種子。薩字者詮一切法無等義也。由觀此字心與真如平等。平等一相清凈即是般若波羅密多。出生一切菩薩地故。從此第二佛世尊母句

經。婆誐嚩底沒[馬*犬]么諦

解曰。婆嚩底者敵對翻云具福者。會意譯云世尊。言沒[馬*犬]者此云覺也。言么諦者此云母也。順此方言佛世尊母婆伽梵者男聲呼也。婆誐嚩底者女聲呼也。二俱會意譯云世尊。若依聲明敵對譯者。婆伽云破梵翻云能。能破四魔名婆伽梵。又云薄阿梵依聲明論分字釋云。薄名為破阿名無生梵翻為證。智能證阿名為阿梵。由阿梵故能破煩惱。故佛世尊不生不滅不來不去不一不異不常不斷不增不減。具如是德名薄阿梵。又云薄伽梵薄伽云福智梵翻為具。會意譯云。由具福智莊嚴滿足名薄伽梵。亦是男聲。瑜伽釋云婆字為種子。婆字者詮一切法有不可得。由心染故有生死。由心凈故有涅槃。彼二離心俱不可得。謂由般若為生了因。即能出生一切諸佛故名為母。上十六句如瑜伽經中亦屬普賢十六行也。從此第二明三密門

經。阿羅奶啰奶阿啰拏迦啰奶

解曰。此十二字其義深密唯佛能知。依字釋者亦得名為三業清凈。阿字門者詮一切法本來不生也。啰字門者詮一切法離塵義也。奶字門者詮一切法無諍義也。由知諸法不生故。離塵由離塵故得無諍。名阿啰奶也。迦字門者詮一切法無造作義也。啰字門者詮一切法清凈義也。奶字門者詮一切法無諍義也。由知諸法無造作故清凈。由清凈故得無諍名迦啰奶也。阿字門者詮一切法本來寂靜也。啰字門者詮一切法無垢義也。拏字門者詮一切法無諍義也。由知諸法寂靜故無垢。由無垢故得無諍名阿啰拏也。迦字門者詮一切法無造作也。啰字門者詮一切法無分別也。奶字門者詮一切法無動義也。由知諸法無造作故無分別由無分別故不動。由不動故證摩訶般若波羅蜜多。得無住道名迦啰奶也。從此第三結明果德

經。摩賀缽啰枳穰播啰弭諦娑嚩賀

解曰。言摩賀者此云大也。缽啰枳穰者此云極智也。播啰弭諦者離義到義也。依聲明論分句釋云播藍伊(上聲)多伊多者此岸也。播藍者彼岸也。乘大極智離生死此岸到涅槃彼岸得無住處大涅槃也。娑嚩賀者此岸到涅槃彼岸。得無住處大涅槃也。娑嚩賀者此云成就義。亦云吉祥義。亦云圓寂義亦云息災增益義亦云無住義。今取無住義即是無住涅槃。依此涅槃盡未來際利樂有情無盡期故名娑嚩賀也。上言種子者有其二義。一者引生義二者攝持義。且如十字合成一句。以初一字而為種子。下之九字所有觀智。依初別生。又下九字攝入初字。即是初字攝持余九。由此而言若知一法即知一切法。若知一法空即知一切法空。能于一字專注觀察修諸行愿。一切行愿皆得圓滿。即陀羅尼總持義故。又此已上義差別者攝前長行為十六句。攝十六句為十二字。攝十二字為其十字。攝彼十字歸一地字。從廣至略漸深。一字現前周于法界。性相平等至究竟位。觀行次第如別軌儀廣分別耳。從此第三世尊印述

經。爾時世尊聞是說已贊金剛手等諸菩薩言善哉善哉若有誦持此陀羅尼者我及十方諸佛悉常加護諸惡鬼神敬之如佛不久當得阿耨多羅三藐三菩提

解曰。善哉善哉印所說故。諸佛同護尊敬母故。鬼神敬仰法威力故。當得菩提獲勝果故。從此第三諸王獲益于中分三。且初第一標諸國王

經。大王吾以此經付囑汝等毗舍離國憍薩羅國室羅筏國摩伽陀國波羅痆斯國迦毗羅國拘尸那國憍睒彌國般遮羅國波吒羅國末吐羅國烏尸尼國奔吒跋多國提婆跋多國迦尸國瞻波國如是一切諸國王等皆應受持般若波羅蜜多

解曰。付諸國王令受持等尊建正法永無眾難。此中所列十六大國與舊經文同小異。與大集經月藏分第十六大毗婆沙一百二十四梵音不同。不可和會。從此第二大眾驚嘆

經。時諸大眾阿修羅等聞佛所說諸災難事身毛皆豎高聲唱言愿我未來不生彼國

解曰。時諸大眾者總也。阿修羅等者別也。諸災難者謂七難等。時濁惡故七難等因惡業增故。不生彼者有二義也。大悲方便毀不愿生。報力下劣實不愿生。從此第三諸王獲益

經。時十六王即舍王位修出家道具八勝處十一切處得伏忍信忍無生法忍

解曰。舍王位者有實舍位身隨出家。有舍王位高慢心故。發菩提心即出家道也。余八勝等具如前矣。大文第三聞法獲益于中分二。且初第一大眾獲益

經。爾時一切人天大眾阿修羅等散曼陀羅花曼殊沙花婆師迦花蘇曼那花以供養佛隨其種性得三脫門生空法空菩提分法

解曰。爾時一切等者同聞眾也。初二諸天花后二人中花。此若實花如文應悉。若變現者準上應知。隨其種性者三乘種性也。得三脫門及生空者通三乘得也。言法空者唯大乘得也。菩提分法者亦通三乘具如前矣。然般若法得三乘果者如大般若五百九十三。善勇猛言唯愿世尊哀愍我等為具宣說如來境智。若有情類于聲聞乘性決定者聞此法已速能證得自無漏地。于獨覺乘性決定者聞此法已速依于自乘而得出離。于無上乘性決定者聞此法已速．證無上正等菩提。乃至而于三乘性不定者聞此法已速發無上正等覺心。則般若法非唯大乘亦令二乘得自果故。從此第二菩薩獲益文復分二。且初第一獲諸勝忍

經。無量無數菩薩摩訶薩散狗勿頭花波頭摩花而供養佛無量三昧悉皆現前得住順忍無生法忍

解曰。菩薩眾多云無量數。散赤紅等二色蓮華。三昧及忍如前釋也。從此第二現身成佛

經。無量無數菩薩摩訶薩得恒河沙諸三昧門真俗平等具無礙解常起大悲于百萬億阿僧祇佛剎微塵數世界廣利眾生現身成佛

解曰。無量等者明菩薩廣也。恒河沙三昧者明三昧多也。真俗等者諦境辨悲明具德也塵剎成佛廣利樂故隨前所聞皆獲益矣

　　囑累品第八

大文第三明流通分。辨來意者上廣正智下顯悲深。雖佛智悲常無間斷約文前后隨有偏增。于此下文明諸誡故。釋品名者囑謂付囑累即重累。荷佛重累故名囑累。又以此法囑付諸王。賀累弘宣令佛種不斷。又囑般若累代流傳令除災難利樂有情如大品經囑付聲聞。法花經中付諸菩薩。當根攝益隨別不同。此令三寶久住。非王不能建立。滿請主所為故囑付非余。分文解者大分三段。初標所付法。次廣明諸誡。后問名奉行。初所付法文復分二。且初第一標時付法其義者何

經。佛告波斯匿王今誡汝等吾滅度后正法欲滅后五十年后五百年后五千年無佛法僧此經三寶付諸國王建立守護

解曰。今誡汝等者誡謂教誡。約敕義故此與諸戒。有差別者隨心轉戒。由定道故不隨心戒。勝思愿故。此中誡者佛大悲故。恐滅度后正法隱沒。諸有情等十惡轉增長劫輪回無救護者。誡諸王等令建立。故又誡凡圣任持守護則諸國境永無災難故。經等言無不攝故。后五等者是正法像法末法時也。如大乘同性經下卷云。如來顯現從兜率下。乃至住持一切正法一切像法一切滅法。如是化事皆是應身也。又善見論云。初一千年若諸弟子勤行精進得阿羅漢果。第二千年得第三果。第三千年得第二果。第四千年得于初果。從此已后是我末法準論文。正法之時多得無學。像法之時得前三果。末法之時不得道果。又如別記正法一千年像法一千年末法一萬年。此三別者。有教有行有得果證名為正法。有教有行而無果證名為像法。唯有其教無行無證名為末法。然法花金剛俱言五百。此言五十。其意者何。如記法住經以百分配也。取后五十舉其衰位。如人百齡以后五十漸就衰退以喻法也。由前好世弘建非難。后惡時故皆囑矣。又如婆沙。一切有宗說正法五百年。雖說八敬由不行故。大眾部說正法千年非全不行。亦有行故。雖有二文多依后說。又法住記云。十六阿羅漢各將無量眷屬。于人壽漸增至七萬歲時已。本愿力用其七寶為佛造窣堵波。釋迦舍利自然流入塔中。后佛舍利塔總陷入地。至金剛際時諸羅漢化火燒身入般涅槃。次有七俱胝獨覺出世化諸眾生。至人壽漸增減八萬歲時一時各般無余涅槃。次后彌勒佛出世也。又蓮花面經最后佛法滅盡時如來舍利陷入龍宮。龍宮法滅陷入金剛際。次后七日七夜天地大黑。有外道空中聲言沙門瞿曇法今滅盡。我等當得教化一切法界眾生。發此語已現身陷入阿鼻地獄。次后彌勒佛出世也。無佛法僧者如河少水亦得稱無。故就前三以經付囑。若全無者何所付焉從此第二宣說修行

經。今我四部諸弟子等受持讀誦解其義理廣為眾生宣說法要令其修習出離生死

解曰。言四部者出家在家各二如上。言出離者三乘修習皆出生死。從此第二廣明諸誡于中分三。初廣明諸誡次諸王敬承后大眾傷嘆。初明諸誡文分為七。第一自恃破滅誡。文復分三。且初第一標建立人

經。大王后五濁世一切國王王子大臣自恃高貴破滅吾教

解曰。言五濁者依俱舍論第十二云。所謂命濁劫濁煩惱濁見濁眾生濁也。所言濁者如俱舍云。劫滅將末壽等鄙下猶如滓穢說為濁故。正理三十二云極鄙下故應棄舍故。如滓穢故故名濁也。總言五者帶數釋也。釋別名者如瑜伽論四十四云。一者命濁如于今時壽短促故。二者劫濁漸次趣入三災中劫損資具故。三煩惱濁有情多分習近非法貪嗔癡等所擾惱故。四者見濁有情多分壞滅正法虛妄推求五見增故。五有情濁有情多分不識父母不見怖畏諸惡增故。此次第者壽及資具鈍利作業果緣因等依苦集故成。有處說利鈍作業感內外果依治斷故。出五體者壽依命根依識為性。劫濁有情以蘊為性煩惱與見心所為性。一種四現五蘊為體。立所以者如正理云豈不壽劫。有情三濁牙不相離。見濁即用煩惱為體。五應不成。理實應然。但為次第顯五衰損極增盛故。何等為五。一壽衰損時極短故。二資具衰損少光澤故。三善品衰損欣惡行故。四寂靜衰損展轉相違成諠諍故。五自體衰損非出世間功德器故。又俱舍云由前二濁壽命資具極衰損故。由次二濁善品衰損樂自苦故。或損在家出家善故。由后一濁衰損自身身量色力念智勤勇及無病故。此對治者由三善根起諸正見。修十善行果勝妙故如常分別。一切國王者贍部洲中一切國王也。王子大臣者如文悉也。謂此三人力用自在遙承付囑建立正法而不建立。自恃恃高貴乃破滅矣。從此第二明其非法

經。明作制法制我弟子比丘比丘尼不聽出家修行正道亦復不聽造佛塔像白衣高座比丘地立與兵奴法等無有異

解曰。制我弟子者不令出家也。修行正道者頭陀等也。造佛塔像者制造佛像制造塔像也。白衣高座者在家出家高下座立。此二非法如喻悉也。從此第三結明不久

經。當知爾時法滅不久

解曰。由初一故傳者全無。由后五故有而不久。從此第二國土破滅誡文分為三。且初第一標能制人

經。大王破國因緣皆汝自作恃己威力制四部眾不聽修福

解曰。制修三學習戒定慧。制修供養真福業事。從此第二明其非法

經。諸惡比丘受別請法知識比丘共為一心牙相親善齊會求福是外道法都非我教百姓疾疫無量苦難

解曰。別請用掌毀如外道。由出家眾不善守護。作此非法亂正因。故制修福業為不善因。惡鬼惡龍作諸苦難。從此第三結明破滅

經。當知爾時國土破滅

解曰。如文悉矣。從此第三法滅不久誡文分為三。且初第一標能作人

經。大王法末世時國王大臣四部弟子各作非法

解曰。此總標也。從此第二明其非法

經。撗與佛教作諸過咎非法非律系縛比丘如彼獄囚

解曰。依德有德如教修行。橫為遏咎非法拘擯如獄囚故。從此第三結明不久

經。當知爾時法滅不久

解曰。結也。從此第四隨因感果。于中分三。初標自毀人次非法獲報后舉喻釋成。初中復二。且初第一標自毀人

經。大王我滅度后四部弟子一切國王王子百官乃是住持護三寶者而自破滅

解曰。四部弟子者住持眾也。國王百官者立護眾也。教依此二得住世間。不持不護即破滅故。從此第二舉喻彰過

經。如師子身中蟲自食師子肉非外道也

解曰。如師子身中蟲者如蓮花面經。佛告阿難譬如師子。若命終者若水若陸所有眾生不敢啖食。唯師子身自生諸蟲還自啖食師子之肉。阿難我之佛法非余能壞。是我法中諸惡比丘自毀壞故。如彼經中但喻出家。今此經中具明四眾不能行護喻同彼故。從此第二壞法獲報于中分三。一順現報二順生報三順后報。初中復二且初第一明諸惡

經。壞我法者得大過咎正法衰薄民無正行諸惡漸增其壽日減無復孝子六親不和天龍不祐

解曰。壞我法等者兩句標也。正法衰薄等者明邪行也。諸惡漸增等者惡行漸增壽命短促也。無復孝子等者家無孝子六親不和也。天龍不祐者八部天龍舍而去矣。此第二明災怪起

經。惡鬼惡龍日來侵害災怪相繼為禍縱橫

解曰。惡鬼惡龍者惡鬼疾疫惡龍旱澇風雨不時也。災怪相繼者眾難競起也。言從橫者南北為從東西為橫明其四方有災難矣。從此第二明順生報

經。當墮地獄傍生餓鬼

解曰。當墮等者作不善業有上中下。于三惡趣受異熟果。從此第三明順后報

經。若得為人貧窮下賤諸根不具

解曰。明后報也。從此第三舉喻釋成

經。如影隨形如響應聲如人夜書火滅字存毀法果報亦復如是

解曰。如影隨形者影與身俱喻順現也。如響應聲聲滅響應喻順生也。如人夜書火滅字存者。火喻作業字喻熏習。火字二現喻一現種。舉己見邊顯不見。故火業雖滅字種不亡。招順后報近遠必熟。又現等有幾。何業定招染善勝因如常分別。從此第五佛法不久誡。文分為三。且初第一標制法人

經。大王未來世中一切國王王子大臣

解曰。設法人也。從此第二明其非法

經。與我弟子橫立記籍設官典主大小僧統非理役使

解曰。西國出家者不立記籍亦無主典。僧中統攝悉皆無矣。非理役使者同俗策役也。從此第三結法不久

經。當知爾時佛法不久

解曰。如文悉也。從此第六受邪撗制誡文分為三。且初第一標依法人

經。大王未來世中一切國王四部弟子當依十方一切諸佛常所行道建立流通

解曰。建立三學即常道故。從此第二明其非法文復分二。且初第一明起非法

經。而惡比丘為求名利不依我法于國王前自說過患作破法緣

解曰。不依我法者三學之外盡非佛法。附近破法以事應知。從此第二明橫制法

經。其王不別信受此語撗立制法不依佛戒

解曰。諸部律說隨佛所制。當如法行。佛所不制不應橫制。制即非矣。從此第三結明不久

經。當知爾時法滅不久

解曰。如文悉也。從此第七自作破國誡文分為三。且初第一標自作人

經。大王未來世中國王大臣四部弟子

解曰。標其人也。從此第二明其非法

經。自作破法破國因緣身自受之非佛法咎天龍舍去吾濁轉增

解曰。自作破法者謂四部眾不能依教如法修行也。破國因緣者國王大臣自不持正建立正法也。此二相資正法隱沒。天龍不護五濁增故。從此第二結過無盡

經。若具說者窮劫不盡

解曰。近結此文濁惡無盡。遠結上六種類無盡也。從此第二諸王敬承于中分二。且初第一諸王悲慟

經。爾時十六大國王聞說未來如是諸誡悲啼號泣聲動三千天地昏闇光明不現

解曰。諸王悲泣震動大千。日月不現即昏闇也。從此第二依教敬承

經。時諸王等各各至心受持佛語不制四部出家學道當如佛教

解曰。如文悉矣。從此第三大眾傷嘆

經。爾時恒河沙等無量大眾皆共嘆言當爾之時世間空虛是無佛世

解曰。傷嘆惡時正慧失滅。住持教沒即無佛故。從此第三問名奉行于中分二。初問經名后明奉行。初中復五且初第二仁王發問

經。爾時波斯匿王白佛言世尊當何名此經我等云何奉持

解曰。問名奉持也。從此第二世尊為答

經。佛告大王此經名為仁王護國般若波羅蜜多亦得名為甘露法藥若有服行能愈諸疾

解曰。此經名者初即仁王請問。從請主以標名。次即依德彰能愈生死之疾。深累尚遣況淺近災咎而不滅者乎。從此第三明經功德

經。大王般若波羅蜜多所有功德猶如虛空不可測量

解曰。隨諸句義如空不測。從此第四能護王臣

經。若有受持讀誦之者所獲功德能護仁王及諸眾生

解曰。經力深妙隨讀護持。大悲威光等無高下。從此第五喻顯受持

經。猶如垣墻亦如滅壁是故汝等應當受持

解曰。護家護國二喻受持。從此第二大眾奉持

經。佛說是經已彌勒師子月等無量菩薩摩訶薩舍利弗須菩提等無量聲聞欲界無量天人比丘比丘尼優婆塞優婆夷阿修羅等一切大眾聞佛所說皆大歡喜信受奉行

解曰。大眾聞法喜躍奉行也。良賁嗟居像季圣不親睹。虛陶玄運悲捧余輝。舊疏傳經久盈區宇。今屬巨唐御歷四海光臨。再譯斯經。詔令贊述。良賁僧中至下。豈敢筌蹄。但以經發綸行。微螢助日詢諸舊轍。夕愓臨深詞旨疏蕪。尤增慚懼。請夫宗匠詳而正焉

　采集經論諸要旨　　附贊般若妙難思
　以斯片善施群生　　愿共速登無上覺　

仁王經疏卷下三終

法師智炬高明詞峰迥秀。親憑梵夾弘闡微言幽賾真宗演成章疏開如來之秘藏示群有之迷津貫玉聯珠鉤深致遠再三披閱頗謂精詳傳之招提永為法寶也

沙門良賁言伏奉今年二月十一日。恩命令在內于南桃園修撰新譯仁王般若經疏微僧寡學懼不稱　旨洗心[泳-永+修]慮扣寂求音發明起自于天言加被仰憑于　佛力咸約經論演暢真乘亦猶集群玉于昆山納大川于溟海火生于木與七耀而俱明識轉于智體一相而等照成道者法也載法者經也釋經者疏也廣度群有同于大通是菩提心如　陛下意謹以今月八日繕寫畢功文過萬言部有三卷施行竊慚于愚見裁成異于　圣恩并陀羅尼念誦軌儀一卷承明殿講密嚴經對　御記一卷今并同進輕塵　玄鑒只畏無任謹奉表陳進以聞沙門良賁誠歡誠懼謹言

　　永泰二年十一月八日奉

　　　　　　　詔內修疏沙門良賁上表