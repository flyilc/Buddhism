　　No. 1758 [cf. No. 366]

　　阿彌陀經通贊疏序

　　　　大慈恩寺沙門窺基撰


詳夫理絕眾詮。豈三乘之可攝。智圓萬德。非十地以能觀。布慈云而蔭四生。灑法雨而濕九有。由是降神兜率誕跡迦維。厭欲樂于王宮獲真常于覺樹。良以群生業惑魔黨增強。騰苦海以辟三途。溺慈舟而吞萬善。是以高張教網直指凈方。是入圣之玄門乃超凡之妙躅。十重凈土約地位以等差。九品蓮臺契根宜之次第。大哉迥拋空有之門獨穎斷常之表

佛者覺道已圓。說者悲心演法。阿彌陀者無量壽也。經者常法攝貫也。常則百王不易。法則千代同規。攝則包括眾詮。貫則通連妙理。故云佛說阿彌陀經也

經如是我聞等。贊曰。將釋此經略以六門料簡。第一總敘源由。第二別明宗旨。第三彰經體用。第四翻譯時人。第五論于頓漸。第六正釋經文

且初第一總敘源由者。佛從因地發弘誓愿愿渡眾生。今赴宿因故說諸法。故法華經方便品云。舍利弗當知我本立誓愿。欲令一切眾如我等無異。又壽量品云。每自作是念。以何令眾生得入無上道速成就佛身。若昔因中若今果位。每皆發愿愿令眾生猶如我身得入佛道。故酬本愿而說諸經。又如論說。菩薩初生時放大光明普遍十方。行至七步觀視四方作師子吼。而說偈言。我生胎分盡。是最末后身。我已得解脫。當復度眾生。為酬此愿故說諸經。問世尊說法處會頗多。何故祇園又談慈典。答余處說法意趣不同。維摩經即折其偏執。法華經即引入一乘。此經起由為破三輪故。三種輪者。一為破無常輪。有情無情皆是無常。令生覺悟舍無常故。二為破不凈輪。有情無情皆是不凈故。生歸凈土蓮華化生。舍胎胞血肉之身。破有情不凈也。所居凈土無諸穢惡。破器世間不凈也。為破不凈輪故。三為破苦輪。諸眾生為苦逼迫故。令歸凈土除此苦故。為破此等三種輪故。故說此經。又為接引二種眾生故。一為接引懈怠眾生。怯修大行多諸退屈故說此經。因微果著令身不退故。經云若一日乃至七日便得往生等。二為散亂眾生馳流諸境沉淪惡道故說此經。指示西方令心專注故。問處處說法皆破三輪。何故此經獨彰慈意。答別經之內雖破三輪。斷舍時長。不同此典。故說為破三輪

第二別明宗旨者。此方先德總判經論有其四宗。一立性宗。雜心等是。立五聚法有體性故。二破性宗。成實等是。破法體有性唯有相故。三破相宗。般若等是。破法相狀亦成空故。四顯實宗。涅槃華嚴法華等是。顯于真實中道義故舍化城而歸寶所等故。此經乃是第四宗也。依文判教。教但有三。以類準宗。宗乃有八。教但三者。一多說有宗。說阿含等小乘教是。二多說空宗中百十二門般若等是。三非有宗。華嚴深密法華及此經等是。有為無為名之為有。我及我所名之為空。此等三教處所廣明。宗有八者。一我法空有宗。犢子部等是。二有法無我宗。薩婆多等是。三法無去來宗。大眾部等是。四現通假實宗。說假部等是。五俗妄真實宗。說出世部等是。六諸法但名宗。一說部等是。七勝義皆空宗。般若等經龍樹等說中百論等是。八應理圓實宗。華嚴法華等及無著等說中道教是。此經乃是應理圓實宗收。即凈土為宗。更有二宗。一不說法宗。二說法宗。且不說法宗。龍軍等言。佛唯有三法。謂大定智悲久離戲論曾不說法。由佛慈悲本愿緣力。眾生識上文義相生。雖親依自善根力起。而就強緣名為佛說。故無性云。隨墮八時聞者識上真非真說聚集顯現以為教體。故經云。始從成道終至涅槃。于其中間不說一字。如母嚙指子生喚解。二者親光等言。佛身具有蘊處界等。由離分別名無戲論。豈不說法。名無戲論。謂宜聞者善根本愿緣力如來識上文義相生。此文義相是佛利他善根所起。名為佛說。聞者識上雖不親得。然似彼相分明顯現。故名我聞等。世親說言。謂余相續識差別故。令余相續差別識生。彼此互為增上緣故。由此護法等隨機就事教說三乘。此經即是大乘所攝。三藏之中菩薩藏收。十二分中無問自說教。問白蓮華教待請方宣。凈土經文因何自說。答說法華而待請恐生輕慢之情。談凈土以自宣為顯慈悲之意。旨者旨趣。令舍穢土趣向凈方之旨也

第三彰經體用者。且體即教體以五門分別。一攝相歸性。皆以真如為體。二攝境從心。一切唯識。三攝假從實。即不相應攝歸色心心所。四體用別論門。即能緣四蘊收本質相分。各別攝自他有差別故。五聚集顯現門。如聞諸行無常四字。聚集顯現以為教體。唯取佛本質聲名句文四法為體。若取影像教體。便成有漏。若唯取有漏影像為體者。即應真實。三寶應唯有漏無記。若不爾者如何影像教體。故知但取無漏聲名句文為體。聲是實。名句文等是假。更有諸師出教體如別處說。用者彰穢顯凈為用。又顯實證真之用也

第四翻譯時人者。此經前后有其四譯。一秦弘始四年二月八日羅什譯。名小無量壽經。二宋元嘉年中求那跋陀羅譯。四紙。三永徽六年大唐三藏于慈恩寺譯。名稱贊凈土佛攝受經。十紙。四后秦又譯出阿彌陀經偈頌一紙而失譯主。今此所解者即是秦羅什法師所譯。問三時之中此經是何時所攝。因此問故略明諸師判教。初明此土判教。二明西天判教。此土判教而有五人。一魏時三藏菩提流支此云覺受。以佛一代時教總判為一時。有二義不同教似有多。一教同根異。如天雨是一所潤三草二木不同等。教法是一。眾生悟解不同。如聲聞緣覺作四諦十二因緣解。菩薩作六度解。約根教似有異。二理同證異。三乘證理不同如三獸之度河淺深別。故判教一時。二宋朝三藏曇無讖判如來一代時教為頓漸二時。頓教者。佛一代時有說二空三性三無性八識二無我等教。皆是頓教。所以華嚴聲聞對目不聞等是。漸教者。佛一代時有說四諦緣生五八戒等總名漸教。三梁朝真諦三藏判如來一代時教為三時。一有教二空教三非空非有教。且有教者。佛初成道七年已后說有教。五年度五俱輪。第六年化舍利弗。第七年度三迦葉。總名有教。二空教。從第八年至三十八年已來總說八部般若等是。三非空非有教。從三十九年至臨涅槃時說非空非有教。法華楞伽思益等是。四隋朝崛多笈多二三藏判如來教為四時。一生空教二法空教三法相教四觀行教。一生空教即十二年前說阿含經等是。二法空教即三十八年前說八部般若。三法相教者即三十八年后四十九已來說楞伽思益法華經等。廣說百法三性三無性八識二無我等是。四觀行教者。即說華嚴法界觀等是。五晉朝劉居士山中隱逸自述意懷判教為五時。一人天教二生空教三法空教四俱空教五非空非有教。人天教者。即佛成道后三七日內為提謂長者說三歸五戒十善等。是未有出世善根器故。覺受難云。提謂經說。五百賈人將受五戒先懺悔五逆十惡謗法等罪。世尊言四大本凈吾我本凈。提謂得不起法忍即無生法忍。五百賈人得柔順忍等皆是證圣。豈是人天教耶。二生空教者。即十二年前說二乘之教是。三法空教。即三十年前說者是。四俱空教者。即三十八年前說八部般若是。五非空非有教者。即四十年已來說法華楞伽等經是。二西天判教者。一勝義俱空宗判教。二應理圓實宗判教。且初那爛陀寺師子覺智光等依文殊為宗主判教為三時。一生空二非空非有三俱空。且生空者即廣說二乘等教是。二非空非有教者即法華等是。三俱空即八部般若是。第二應理圓實宗判教者。即那爛陀寺有論師名戒賢。依彌勒菩薩為宗主判教為三時。一有教。一代時教說有處是。二空教。但說空處是。三非空非有教。但說非空非有處是。依圓是有。遍計等無。是真諦。但以將教就時此非也。戒賢論師將時就教為正。難真諦云。佛成道后第二七日說華嚴經。豈是第一時教。又言四十年后非空非有是第二時教者。即佛臨涅槃說遺教經。豈是第三時。戒賢將時就教判為正。此經詮凈土。依圓是有。遍計等無。即是非空非有教也

第五論頓漸者。曾得二乘果發心向大者名為漸悟。由生數少或全無故。若從二凡而歸大者即頓悟攝。未曾證悟二乘理故生數猶多不名漸悟。涅槃經云。但說初果回心八萬劫乃至辟支迦十千劫。既不說資加二位劫數多少。明知五果回心方名漸悟。若七方便回心但是頓悟收。曾發二乘心曾修二乘行求歸大者皆名漸悟。具彼性故修彼行故聞思悟解亦名為悟。何必證悟。況復亦有生數少者。謂已定生即此生及一坐順決擇分等。涅槃經且說五果回心而論劫數。亦不遮七方便回心亦名漸悟也。故知資加二位既亦有生數少。明知回心皆是漸悟攝。此之二師。第一師有教有理。第二師無教有理。此經者一心不亂十念專精便往凈土頓拋濁世。即頓教所收。故經云若一日乃至七日一心不亂等

阿彌陀經通贊疏卷上

　　　　大慈恩寺沙門窺基撰


經云佛說阿彌陀經

贊曰。下第六正釋本文分二。初解題目。二釋經文。此初也。佛說者即能化教主。阿彌陀者。唐言無量壽等也。經者攝貫等四義也。以勝顯劣。依主釋也。或以別簡總亦依主釋也。依人得名也。正釋經文者

經如是我聞

贊曰。此經之中總有三段。初如是我聞下乃至及釋提桓因等無量諸天大眾俱名為序分。二從爾時佛告長老舍利弗從是西方乃至是為甚難已來為正宗分。三從佛說此經下是流通分。序者。由也始也。陳教起之因由作法興之漸始故名序分。金仙演法各有所宗。陳凈域以境殊勸令生而忻慕故云正宗分也。陳事既終時眾獲益。欲顯教門不墜冀其遠代流通故名流通分也。若依古師序分有六。今依佛地論序分有五。一為令生信。總顯已聞言如是我聞。二說者聽者共相會遇時分無別故名一時。三說必有主。欲顯主尊法必殊勝故總稱佛。四說必依處。在舍衛國祇樹給孤獨園。化身所居。非報土也。五所被機舍利弗等。如是我聞即為初也。為令生信總顯已聞。故以三門分別。一說之所由。二立之所以。三正釋其本文。說之所由者。如大術經等說其本緣。佛臨涅槃時佛令有疑當問。時優婆離阿[(而/而)*(少/((色-巴)+兄))]樓馱教阿難問四事。一佛滅度后諸比丘等以誰為師。二依何處而住。三惡性比丘如何治罰。四一切經首當置何言。佛言我滅度后以波羅提木叉為汝大師。依四念處安止其心。惡性比丘梵檀治之。此云默然。故不應打罵但默擯故。四一切經首當置如是我聞等言。后阿難結集還依佛教故也。二立之所以者。為令眾生生信順。故智度論云。如是我聞生信也。信受奉行生智也。信為能入智為能度。信為入法之所基。智為究竟之玄術。信則所言之理順。順則師資之道成。由信故所說之法皆可順從。由順故說聽二徒師資建立。于此信中略為十釋。一趣極果之初因。依仁王經等。趣圣位之初因。證諦理之頓漸。故四十心以信為首。最初發起大菩提心。須具十德起三妙觀。大菩提心以善根為自體。以善友為良緣。以不退屈而為策發。攝大乘之清凈增上力堅固心勝進名菩薩初修無數三大劫。二入諦理之基漸。諸論皆說。將入圣位有信根信力。有信根故萬善因此而生。有信力故四魔不能屈伏。由此經初創令生信。三通妙真之證凈。能越惡道離貧賤因故。入圣已證四不壞信。信三寶故能越惡道。由信戒故離貧賤因。故論亦說有信現觀。四荷至德之嘉。依毗婆沙論。信者食法味之嘉手。學佛法者如大龍象。以信為手。以舍為牙。以念為[至*頁]。以慧為頭。于其兩肩擔集善法。象所飲啖以鼻為手。故學佛法者最初生信。五圣七財之元胎法財初故。學者大賣無規法寶教獲圣財。故初生信。顯揚論云。七圣財者。謂信戒聞舍慧慚愧。信即一焉。六善八因之俶落。善法本故。瑜伽論云。入諸善法欲為根本。作意所生。觸所集起。受所引攝。定為增上。慧為最勝。解脫為堅固。出離為后邊。欲為根本者起希望故。作意所生者數警覺故。觸所集起者和心心所對勝緣故。受所引攝者領在心故。定為增上者心澄寂故。慧為最勝者擇善惡故。解脫為堅固者息纏縛故。出離為后邊者覺道滿故。信既為欲依。故最初令起。七啟機門之勝手。攝教手也。俱舍論云。拔眾生出生死泥。陳正宗為佛教手。序令生信為眾生手。兩手相攝出淤泥故。智度論又云。如人有手至于寶山隨意所取。若其無手空無所得。有信心者入佛寶山得諸道果。若無信心雖解文義空無所得。亦此所攝。八湛心水之清珠令心凈故。成唯識云。信如水精珠能清濁水。能治不信性渾濁故。九建名道之良資。宣尼云。兵食信三不可棄。自古皆有死。人無信不立。如大車無輗小車無軌。其可以行乎。故先令生信。十款哀誠之佳待。春秋云。茍有明信。澗溪沼沚之毛蘋蘩蘊藻之菜可薦鬼神。可羞王公。而況君子結二國之信。此中十義初八依真后二依俗。是故經首置如是我聞。如是經義親從佛聞。離增減失。為令眾生起信樂心順修學故。正釋其文者。佛地論說。如是言依四義轉。一依譬喻。如有說言。如是富貴如毗沙門。如是所傳所聞之法如佛所說。定無有異。定為利樂方便之因。或當所說如是文句如我昔聞。二依教誨。如有說言。汝當如是讀誦經論等。此中如是。遠則佛之教誨。近則傳法之者教誨。三依問答。謂有問言。汝當所說昔定聞耶。于此答言。如是我聞。四依許可。如有說言。我當為汝如是而思如是而作如是而說。謂結集時諸菩薩咸共請。如汝所聞當如是而說。傳法菩薩便許可言。如是當說。如我所聞。或信可言。是事如是。謂如是法我昔所聞。此事如是。則此當說。定無有異。由四義故經所皆置如是我聞。真諦三藏云。微細律明阿難升座集法藏時。身如真佛具諸好。下座之時還復本形。勘集藏傳亦作是說。眾有三疑。一疑佛大悲從涅槃起更說妙法。二疑更有佛從他方來住此說法。三疑是阿難轉身成佛為眾說法。今顯如是所說之法。我昔侍佛親所曾聞。非佛更起他方佛至轉身成佛。為除此疑。故經初言如是我聞。結集之緣如藏章記。已上數解。言我聞者。傳法菩薩自指己身言。如是法親從佛聞。故名我聞。非謂我者定屬一人。我謂諸蘊。世俗假者。然我有三。一妄所執我。謂外道等所橫計我。二假施設我。謂大涅槃常樂我凈除二乘倒強施設故。三世流布我。謂世共傳天授祠授等。今傳法者隨順世間自指稱我。問諸佛說法本除我執。何故不稱無我乃稱我聞。答有四義。一者言說易故。若說無我通蘊處界。知此經誰。二者順世間故。三者除無我怖故。言無我者為誰修學。四者有自他染凈因果事業等故。所以稱我聞。問若爾何故。不稱名字但稱我聞。答有三義。一示不乖俗宗。雖顯真宗不乖俗理。雖顯妙言不乖粗欲。雖顯真諦不離俗故。二我者主宰自在之義。集藏傳云。有三阿難。一阿難陀云慶喜。持聲聞藏。二阿難跋陀云喜賢。持獨覺藏。三阿難伽羅云喜海。持菩薩藏。但是一人。隨德各別。由此阿難多聞聞持。其聞積集三慧齊備。文義并持。于三藏教總持自在。若稱名字。雖順正理。無于諸法得自在義。由斯稱我不道阿難。三我者親義。世間共言我見聞。此將為親證。若言阿難聞。或非親聞。從他傳受。今顯親聞世尊所說非是傳聞破他疑網。故不稱字但言我聞。聞謂耳根發識聽受所說。今廢耳別就我總稱故名我聞。雖依大乘根識心所對境和合方名為聞。然根五義勝于識等故根名聞。若但聞聲可唯在耳。既緣名義便在意中。故瑜伽言。聞謂比量。耳名聞者。親聞于聲。與意為門。意方聞故以二為聞。熏習在總。因聞所成總名為聞。廢別耳意總名我聞。問慶喜于時親亦見覺知佛所說。何故但言我聞不言我見乎。答有三義。一欲證深理要先聞法。名等詮義非色等故。二此界以聲為佛事。事為所依。名等有故。三希證菩提要聞熏習。由聞熏習成出世故。由斯經首不說見覺知。唯說我聞據實。于時亦見佛說諸余佛土以光明等而為佛事。可言見等

經云一時

贊曰。第二說教時分也。此有二義。一者道理時。說聽二徒雖唯現在五蘊諸行剎那生滅。即此現法有酬于前引后之義。即以所酬假名過去。即以所引假名未來。對此二種說為現在。此過未世并于現在法上假立。即說聽者五蘊諸法剎那生滅。前后相續事緒究竟假立三世總名一時。那一生滅之一時也。二者唯識時。說聽二徒識心之上變作三時相狀而起。實是現在。隨心分限變作短長事緒終訖總名一時。如夢所見謂有多生覺位唯心都無實境。聽者心變三世亦爾。唯意所緣是不相應行蘊法處法界所攝。不別約四時八時。但聽者根熟感佛為說。說者慈悲應機為言。說聽事訖總名時

經云佛

贊曰。第三說教主也。梵云佛陀此略云佛。有慧之主唐言覺者。覺有三義。一自覺勝凡夫。凡夫不自覺故。二覺他勝二乘。彼不覺他故。三覺行圓滿勝諸菩薩。菩薩雖復修于二覺行。未圓滿故。佛地論云。具一切智一切種智。能自開覺亦能開覺一切有情。如睡夢覺如蓮華開。故名為佛。準諸經梵本皆稱本師名薄伽梵。佛教安置以此一言含眾德故。翻譯之主意存省略。隨方生善故稱佛名。問此三身中何身所攝。答準處準機。應聲聞而為化佛。準文準理。教菩薩而即報身。感者根器不同。應現故通報化。王城鷲嶺劫盡火燒。鹙子聞經即化佛也。我土安穩壽量長遠。文殊在中即報身。劬師羅長者睹三尺以發心。五百婆羅門見灰身而起信。無邊之菩薩窮上界而有余住。小圣之凡夫觀丈。六而無無盡。今顯主尊教隨定勝。初標教主令生喜心

經云在舍衛國祇樹給孤獨園

贊曰。第四所化處也。梵云室利羅筏悉底。言舍衛者音訛略也。此中印度境憍薩羅國之都城名。為別布憍薩羅故以都城為國之稱。金剛般若經云。在舍婆提城兄弟二人。于此習仙而后得果。城遂因此號為舍婆提。今新解云。應云豐德城。一具財物。二好欲境。三饒多聞。四豐解脫。國豐四德故以為名焉。祇樹者應云誓多林。言祇樹者訛也。誓多云戰勝。此即太子之名。太子生時鄰國怨至。戰而得勝遂以為名。給孤獨者是蘇達多長者此云善施。善施仁而且[(止/脊)*殳]。積而能散。極濟貧乏哀恤孤老。時人美其德號為給孤獨。是缽刺犀那恃恃王舊云波斯匿王是也。此名勝軍。蘇達多是彼王之大臣也。佛在摩竭陀未游舍衛。給孤獨長者為兒娶妻遂詣王舍城。時有長者將筵請佛家修供養。善施問其所由。長者具陳請佛。彼聞佛德深心歡喜。佛在靈鷲山相去五十余里。遙施光照善施。善施尋光遙見世尊。悲感喜哽如子見父。尋光詣佛路逢天祠。善施禮拜佛光遂滅。善施慚愧光明還照。尋光至佛請佛。諸佛國普化有緣。何獨此土。佛時許可。令舍利子先瞻處所。佛言出家當須寂靜。豐德人鬧城中小隘。唯城南五六里余有太子誓多之園。地幽境媚林密華繁壁方十里。可置伽藍。善施請買。太子不許。因戲言曰。側布金滿地高敷五寸。時即賣之。善施許諾太子辭。以戲言固陳不與。善施請為對理。時凈居天恐人遮曲。乃化為斷事者斷與善施。善施得之布金取地。時少五百步未滿十里。一庫金盡使者來報。善施思惟當取何藏中金。太子疑其情吝悔。地而還金。善施具陳心非悔吝。太子知其情懇自發勝心。人所貴重莫過金寶。而彼尚能傾庫買地以造僧園。我何所乏而無修建。請悔先地長者不從。太子云許地取金。未論林樹。地隨汝主。林屬我身。共助成功俱陳供養。外道心嫉奏王聞勝。六種皆虧闔國重其釋教。佛后游此告阿難曰。園地善施所買。樹林只陀所施。二人同心崇福。自今已往應謂此地為誓多林給孤獨園。布金之地自此興焉

經云與大比丘眾千二百五十人俱

贊曰。第五所被機。以四門分別。一顯來意。二彰權實。三定多少。四明次第。來意有二。一為證信標聽眾者助成慶喜。聞法可信。眾有三疑。今顯同聞。二證經德。如天帝釋諸天圍繞大梵天王梵眾圍繞等。今顯法王諸圣圍繞。二彰權實。如佛地論云。化佛穢土中聲聞等實菩薩是權。報佛凈土中菩薩是實聲聞等為權。既是穢土。即菩薩是權也。三定多少。初有五眾。一道行尊高眾。二悲心廣大眾。三樂法諸天眾。四欲界人趣眾。五非天修羅眾。三眾此列。二眾后陳。問何故余經兼有諸眾八部等。此經唯獨五眾。答勸歸凈土。境勝地殊。莫非上德上賢。余即不能信受。所以獨標五眾不列余也。四明次第者。先列聲聞菩薩二眾。是內護眾。次列帝釋。是外護眾。且內護眾先列聲聞后明菩薩。佛地論有四解。一形相不同。聲聞出家形同諸佛。菩薩不爾。二處有近遠。聲聞近佛。菩薩遠之。三戒德有殊。聲聞出家持出家戒。菩薩不爾。隨類化生故。四欲令菩薩于聲聞所舍憍慢故。且初道行尊高眾分三。初標類舉數。二嘆德。三列名。此即初也。與者。兼并共及之義。龍樹釋大而有五義。一數大。千二百五十人故。二離大。大障斷故。三位大。大阿羅漢故。四名大。名稱遠聞故。五識大。大人大眾所知識故。梵云苾芻。訛云比丘。由具五義所以不翻。一曰怖魔。初出家時魔宮振動故。二云乞士。既出家已乞食自濟故。三名凈持戒。漸入僧數應持戒故。四云凈命。既受得戒所起三業以無貪發。不依于貪邪活命故。五曰破惡。漸依圣道滅煩惱邪故。又依草立名。喻五德草故云比丘。眾者僧也。理事二和得眾名也。三人已上得僧名故。千二百五十人俱俱至祇園故

經云皆是大阿羅漢眾所知識

贊曰。第二嘆德也。新翻大般若及舊論中有十六句。皆是阿羅漢。諸漏已盡。無復煩惱。得真自在等。此經之中是初一句。阿羅漢者。唯識論中此翻為應。而具三義。一應永害煩惱賊故。二應受人天廣大供養故。三應不受分段生死故。眾所知識者。名高德重眾所知識故

經云長老舍利弗摩訶目揵連

贊曰。第三列名分二。初列名。二總結。如是等諸大弟子。是總結。且初列名分成八對。第一內智外通對。第二苦行辨才對。第三悟空知幻對。第四舍愚離欲對。第五多聞密行對。第六流泉應供對。第七化貪除慢對。第八施藥筵僧對。今且初也。具二義故名為長老。一年高臘長故。二學廣解深故。梵云奢利弗呾羅。此云春鶯亦云鹙鳥。弗呾羅云子。訛略故云舍利弗。母未懷此子言詞謇訥。與兄俱悕羅論義常劣于兄。自懷子后言詞辨捷論勝兄。母多辨故故曰春鶯。春鶯即今百舌鳥也。是彼所生故復稱子。亦云鹙子也。尊者大婆羅門種。其父豪才博識深鑒精微。凡是經籍無不究習。其妻感夢具告夫曰。吾昨宵夢感見一異人。身被甲胄手執金剛。摧破諸山追立一山下。夫曰汝夢甚善。汝當生男。慧學貫世摧諸論師破其宗致。唯不知一人為佛弟子。果然有娠。母忽聰明高德。劇談言語無滯礙。尊者年始八歲振四方。志性淳質其心慈悲。早壞纏結成就智慧。故云內智也。問千余羅漢盡到祇園。總證三明皆登四果。列名之處鹙子何先。答只如鹙子辨過小圣智穎常倫。靈山為發請之先。舍衛作聞經之首。最初標列于理何違。梵云摩訶沒特伽羅。言大目揵連者訛也。摩訶沒特伽羅此云大采菽氏。上古有仙居山寂處。常采菉豆而食。因以為姓。尊者之母是彼之族也。取母氏姓而與立名。得大神通。揀余卑姓故復云大采菽氏。與鹙子少為親友。深厭俗塵未有歸。二人同事刪阇耶外道學法。乃相謂曰。此非究竟之理。各于諸處訪求勝法。時遇馬勝尊者入城化導。鹙子見其威儀閑雅尋而問曰。尊者師是誰耶。答曰釋迦世尊是我師也。鹙子曰所說何法可得聞乎。馬勝尊者隨宜演說云。諸法從緣生。諸法從緣滅。我佛釋迦師長作如是說。鹙子聞已即證初果。乃逢目連轉為說法亦得初果。遂與同黨二百五十人俱往詣佛所。至已頂禮。愿從佛法。世尊告云。善來苾芻。聞是語已戒品具足。漸漸進修已成羅漢。此尊者神通第一孝養無雙。救危苦于冥間。薦慈親于天界。故云外通也

經云摩訶迦葉摩訶迦旃延

贊曰。第二苦行辨才對。摩訶如前解。迦葉者梵云迦葉波。姓也。此略云迦葉。此婆羅門姓飲光仙人種。昔有婆羅門獲證仙果。身體金色飲蔽日月之光。尊者是彼之種。以姓標名。又迦葉身飲蔽日月光故以為號。付法藏傳云。往昔過九十一劫毗婆尸佛入涅槃后。四部弟子起七寶塔。時彼塔中有佛形像。佛面金色少處缺壞。有一貧女游行乞丐得一金珠。見像面壞欲薄像面。迦葉爾時作鍛金師。女即持往詣令修薄。匠師聞于福事歡喜為令作發愿。女云愿生生世世常為夫婦。身真金色恒受勝樂。常修梵行。從是已來九十一劫身金色生天人中快樂無極。最后詑生第七梵天。時摩竭陀國有婆羅門名尼呴律陀。過去修福聰明多智巨福無量。金銀七寶牛羊田宅奴婢車乘比瓶沙王千倍為勝。王有金犁千具。彼婆羅門恐與王齊畏招罪咎。其家但作九百九十九具金犁唯少一具。其家有金?千張。最下之者價直百千兩金。有六十圌。金栗每圌有三百四十斛。其家雖富而無子息。于其舍側有一樹神。頗有靈只。夫婦累求子息。數年無應。怒曰今七日盡心奉事。若復無驗必相燒煎。樹神愁怖告四天王。四天王告帝釋。帝釋遍觀閻浮。無堪與彼而為子者。即詣梵王廣宣上事。梵王即以天眼遍觀。一梵天臨當命終。即往勸之勸其生往。梵天受教即來詑生。滿足十月生男兒。顏端正身真金色。光明赫[亦/火]照四十里。相師占云。此兒宿福必定出家。父母聞之皆懷愁惱。本為求子繼紹。若也出家必當絕嗣。夫婦議曰。當說何計斷絕其意。復自思惟。世所耽著唯有美色。當為嫂取。迦葉至年十五。欲為取妻。語父母言。我意志清凈不須婚姻。父母不許。兒知難免便設權計語父母言。能為我得紫金色女端正超世。我當取之。父母即召諸婆羅門遍行求嫂。諸婆羅門鑄一金神。端正奇特。捋持舁行聚落。高聲唱言。若有在室得見金神禮拜之者。后出嫁時必得好夫。有一女人身真金色端正無比。聞此語已出往禮拜金神。長者見之歡喜。即為取作兒妻。夫婦相見皆無染情。共立要契各住一房。父母聞已毀除一室令共一房。迦葉語妻曰。我若眠息汝當行道。汝若睡息我當行道。妻因睡次申手床前。毒蛇入房欲螫妻手。迦葉見已以衣掌手舉于舊床。妻便驚窹而責之曰。本立要誓各修梵行。今何觸手。迦葉具陳。妻曰毒蛇螫我手令我半身枯。今君觸我手令墮三涂。夫妻節操深厭世間。啟辭父母求欲出家。父母見志不移便即聽許。夫婦俱共出家來詣佛所。佛即攝受漸得果滿。此尊者心堅白玉體瑩黃金。杜多之行難齊。少欲知足情莫并。不歸寂滅。賴且留身入三昧于雞足山中。獻袈裟于龍華會上。故云苦行也。迦旃延者梵云摩訶迦多衍那。云迦旃延亦訛也。大般若云大迦多衍那。此云大剪剃種男。剪剃種是婆羅門姓。上古有仙。山中靜處年歲既久。鬢發稍長無人為剃。婆羅門法斥剃發。一仙有子。兄弟二人俱來覲父。小者乃為諸仙剃發。諸仙愿護。后成仙道。爾來此種皆稱剪剃種。尊者身是男子威德特尊。揀余卑姓故云大剪剃種男。又西方亦有取母姓者。今顯是父姓故置男名。古云扇繩。母戀此子如繩系扇。又往昔曾為五戒掃地。果招端正無比。游行化導遇缽戍多王。怪其端正因問世尊。世尊具答王。曾助五戒除穢亦得端正。王即歡喜更發勝心辨捷無雙。論義第一也。此尊者辯潟波濤。貌揚冰玉。能將慧炬破長夜之昏朦。迫淬詞鋒挫六師之宗黨。故云辨才也

經云摩訶俱絺羅離婆多

贊曰。第三悟空知幻對。摩訶俱瑟恥羅此云大膝。膝蓋大故。俱絺羅訛也。此舍利弗舅氏。曾與妹論義數見墮負。發憤遠游博學道藝。業就歸國。妹已顏衰甥已披剃。辭妹入寺覓佛論談。頂戴火盆身被鐵葉。發毛至地甲長尺余。嘯月呼風。來入佛會心懷憍慢。傍若無人。乃見世尊語世尊曰。攝我[外*男]甥何法教導。便索論義。世尊曰。汝以何法為宗。彼答曰。我以不受一切法為宗。世尊曰。不受一切法之言已是受也。雖乃墮負慢心未息。世尊乃現神力。令其鐵葉束身火盆燒頂。悶絕乃伏投心懺謝。投佛出家。呼之善來。僧儀閑雅已證羅漢。因悟空理得于道果名曰悟空。此尊者博通道術遍攬經書。辯若傾江詞同貫玉。一言悟道五蘊知空。忻凈土以受生。詣祇園而聽法。故云悟空也。離婆多者梵云頡麗代多。此云室星北方星也。祀之得子因以為名。或云彗星。彗星妖星也。此星出時生故因以為名。離婆多訛也。或云假和合。智度論說。一人值雨止宿神祠。深夜見鬼攜尸欲食。須臾大鬼來爭尸食。各云我自將來。大鬼力強乃奪尸食小者云梁上之人具見。縱由異常驚怖具實。曰小鬼將來。大鬼聞語發怒。乃擒彼人取一腳食之而去。小鬼感其明證。乃取死尸一足連綴證人儼若舊質。即自思惟此身虛幻。因詣于佛所問世尊曰。生死路別。彼此體殊。假合身軀一何如故。世尊告曰。四大假合五蘊靈華悟何曉矣。彼人因悟投佛出家。漸成圣果。此尊者心無茍絇口不虛詞。神祠傷一足之因佛會了百年之幻也。故云知幻也

經云周利盤陀伽難陀

贊曰。第四舍愚離欲對。周利盤陀伽者此云路邊生。有長者有女。出適他人懷孕乃歸。路邊誕子。名路邊生也。兄弟二人兄名盤陀伽弟名周利盤陀伽也。增一云。此尊者父母并亡。兄先入道已成圣果。彼弟后亦出家。以愚闇時久都無所解。兄怪曰。徒淹歲久全無知會。違歸俗舍不聽出家。弟倚寺門嗟嘆流淚。世尊見已令付帚掃每日習誦。記一忘一。后乃豁然省悟曰。帚掃者除穢令凈為義。應是世尊令我斷除身中煩惱垢也。因茲證果。又五百弟子本起經云。此尊者往昔驅豕度河。以繩系口。喘息不通中流而死。因茲暗昧。舍愚得慧故也。此尊者前生惡業現世方除。知帚掃有凈室之功。悟身因起斷愚之慧。故云舍惡也。梵云孫達羅難陀此云艷喜。孫陀羅訛也。艷是妻號。色美端嚴無比名艷。喜是自名擇牧牛難陀。故言艷喜。艷之喜故。是佛親弟。身長一丈五尺二寸。佛化難陀令求出離。慕戀妻美。種種方便示之苦樂等。方肯出家已成圣果。此尊者世尊華萼慶喜雁行戀美色于王宮示惡因于地獄。從茲惶怖方肯回心知貪欲是招苦之源。悟好色是受殃之本。舍榮棄俗剃發披緇故云離欲也

經云阿難陀羅睺羅

贊曰。第五多聞密行對。梵云阿難陀此云慶喜。但言阿難翻為歡喜亦訛也。世尊成道內外咸慶。當喜時生故云歡喜。已成圣果。又論云。尊者往昔曾為大富長者。因施誦經沙彌飲。遂發愿言。愿小師成佛。愿我為多聞弟子。所說教法悉能記持。今符往愿博學多聞。此尊者貌瑩秋蟾心明皎日。巖間結集誦三藏之教微言。水上分身應四王之請命。故云多聞也。梵云羅怙羅此云執日。羅睺羅不正。執日者障蔽也。往昔曾為國王太子。兄弟二人大者名日小者名月。父王崩后兄紹國位。后厭榮貴付位與弟月太子。乃投佛出家精持禁戒無有少犯。后因夜暗誤用他人瓶水。鳴鐘作相集僧懺除。眾僧知罪輕微不與作法懺謝。憂愁轉甚。乃自入宮告月王求懺盜罪。月王不違兄意。尋遣左右收兄拘系一房。貪遂歡娛六日忌治。今招惡報腹內六年。又云昔填鼠穴六日。今招斯報六載腹中。此皆不然。太子逾城之日馬鞭指耶輸之腹。令有此孕表異凡眾特現異靈。六載胎中方誕殊質。國王疑謗母子俱焚。火變蓮池都無傷損。群臣國王頓息疑心。知釋迦之久離染情。顯羅睺之不同余眾。又乃將珠奉佛。雪恥耶輸。鹙子將歸便令度脫。少欲知足大行密修已證四果。此尊者圣凡莫測因果難知。內修菩薩之心外現聲聞之相。故云密行也

經云憍梵波提賓頭盧波羅墮

贊曰。第六流泉應供對。梵云笈房缽底此云牛相。憍梵波提訛也。過去因摘一莖禾數顆墮地。五百生中作牛償他。今雖人身尚作牛齝之相。因號為牛相比丘。恐人謗毀反墮眾苦。佛敕令往忉利天宮。尸利沙園修習禪定。佛入滅時結集法藏。令人往喚。問曰世尊安樂否。語曰已滅度。又問我師在無。報曰舍利弗不忍見世尊滅度。三界無依先已入滅。尊者聞語嗟嘆再三。乃化水流至下界。水中說偈。偈云憍梵波提頭面禮。妙眾端嚴第一像。象王既去象子隨。大師入滅我亦滅。因茲化火焚身入于寂滅。此尊者辟嫌疑于妙高頂上習禪觀。于沙利園中忽聞我佛世尊示歸寂滅。又知本師鹙子現跡沈空。水流偈于巖間火焚身于天上。故云流泉也。賓頭盧頗羅墮者。案請賓頭盧經云。賓頭盧者是字。未詳其義。頗羅墮者是姓。此云利根。故毗奈耶律云。樹提長者以栴檀缽置于剎上告云。若有神通能取之便與。尊者在山納衣之次天眼遙見。削針山崖騁通便往。線連山埵帶入王城。蔽日翳空。城中士庶莫不驚惶。孕婦墮胎乃往白佛。佛呵責已云。汝自今后不得隨吾不得入滅。留身久住與人增福受請應供。現在南天竺摩利支山居住受請。垂赴往往現身。請命儀軌具在請賓頭盧經內。此不繁敘。此尊者受佛敕命不入涅槃。恒駐錫于摩利支山每應供于閻浮世界。故云應供也

經云迦留陀夷摩訶劫賓那

贊曰。第七化貪除慢對。迦留陀夷正法念經云。翻為黑曜。身有黑光。能照曜故。增一云。迦留陀夷夜行乞食值天陰暗。閃電照見。孕婦驚怖將為神鬼。時乃墮胎遂詣白佛。佛呵責已便立禁戒不得夜行乞食。又化慳女令舍慳貪。具如別處。此尊者驚孕婦傷子。化慳女舍貪。損正教于一時。立規繩于千古。故云化貪也　摩訶劫賓那此云房宿。佛與同房宿。化作老比丘為之說法。因而得道故云房宿。因佛化導慢心乃除。此尊者世尊以韜藏圣相變現僧儀。持金錫以同行。處茅堂而共宿。乃知根熟卻復本形。睹相好而發心。聽微言而息慢。故云除慢也

經云薄拘羅阿[(而/而)*(少/((色-巴)+兄))]樓馱

贊曰。第八施藥莚僧對也。梵云薄矩羅此云善容。言薄拘羅訛也。毗婆尸佛入涅槃后。有一比丘甚患頭痛。善容時作貧士持一呵梨勒施病比丘。比丘服已病即除愈。因施藥故九十一劫天上人間受福快樂。又因往昔曾作比丘。發愿不視女子面。不受女子所施衣。不受女子手中飯。尊者母苦憶子情切乃入寺看子。善容不樂尋時遣母便出房門。母懷小憤為兒五逆乃發惡愿。愿我來世作伊后母種種陵治。果應前愿五殺不死。投佛出家遂成圣果。少欲知足塔涌一錢。故此尊者心唯少欲身不重衣。施良藥之微因獲無病之殊報。故云施藥也。阿[(而/而)*(少/((色-巴)+兄))]樓馱者梵云阿泥律陀此云無滅。佛之堂弟。云阿[少/兔]馱者訛也。應作[(而/而)*(少/((色-巴)+兄))]字。于過去世曾施緣覺一食。五十劫中福不滅故。又過去世曾作獵人欲盜毫珠。以箭挑燈睹佛相好乃發勝心。舍棄弓矢誓不害命。善因力故今得出家。多諸睡眠障習禪定。佛乃呵責。恥見大眾。更不寢息。乃得天眼。此尊者挑燈少善根獲天眼之殊功。施食微因緣感福田而無盡。故云筵僧也

經云如是等諸大弟子

贊曰。第二結也。標千余人列名十六。不能具載故云等也。諸大弟子者。學在我后故名為弟。解從我生名為子也。上來道行尊高眾訖

經云并諸菩薩摩訶薩

贊曰。第二悲心廣大眾也。又分為三。初標類。二列名。三結之。此即初也。梵云菩提薩埵摩訶薩埵略云菩薩摩訶薩。菩薩修行略有二門。一自利大智為首。二利他大悲為先。菩提覺義智所求果。薩埵有情義悲所度生。依弘誓語故名菩薩。以二為境名為菩薩。有財釋也。又覺是所求果。有情是自身。求三菩提之有情故名菩薩。依主釋也。云摩訶薩者。今此等菩薩名振十方位居八地。揀小菩薩表異二乘故云摩訶薩也

經云文殊師利法王子阿逸多菩薩

贊曰。第二列名也。分之為二。一十祥三會對。二愍物策勤對。此即初也。梵云曼殊師利此云妙吉祥。生時有十種吉祥事故。一光明滿室。二甘露盈庭。三地涌七珍。四神開伏藏。五雞生鳳子。六豬孩龍肫。七馬產騏驎。八牛生白驛。九倉變金粟。十象具六牙。故云妙吉祥也。是北方常喜世界歡喜藏摩尼寶積佛。聞名能滅四重等罪。又云過去為龍種上尊王佛。華嚴經說。在此清涼五臺山。與一萬菩薩俱。法王子者。佛地論云。從世尊口正法所生。紹繼佛身不斷絕故名法王子。問文殊已三祇行滿十號身圓。何得息國之化揚于他方而示跡。答此尊者慈悲廣大利物弘深。顯凈名之悟理已言。助釋迦而投機演法。或因或果何必生疑。阿逸多此云慈氏。依梵本應云梅呾利曳那。此翻為慈。古云彌帝隸或言彌勒者皆訛。當來下生之時才生。便具三十二相。身紫金色姿容揵特。母性不調。懷子已來悲心濟物慈心救厄。相師曰。此師子兒之德也。因為立號稱梅呾利曳那。若釋此名應云梅呾利曳尼。尼是女聲。母姓慈故因名慈氏。因成現在果熟當生。忻慕凈方亦來至會

經云乾陀訶提菩薩常精進菩薩

贊曰。第二愍物策勤對也。乾陀訶提菩薩者未詳所譯。稱贊凈土經第三菩薩名不休息。即化利有情更無止息也。常精進者。念念勝前進后。更無懈怠故也

經云與如是等諸大菩薩

贊曰。第三結之也。已上菩薩眾也。即悲心廣大眾訖

經云及釋提桓因等無量諸天大眾俱

贊曰。第三明樂法諸天眾。梵云釋迦提婆因達羅。釋迦姓也。此釋翻為能。提婆者天也。因達羅帝也。云釋提桓因言天帝釋俱訛倒也。此在妙高山頂而住三十三天之帝王。過去字憍尸迦此云繭兒。名阿摩竭陀。此云無毒害。即摩竭陀國過去帝釋修因之處。用國為名。修行因緣如宗輪疏。如帝釋等等者。余諸天大眾俱至祇園也。上來三眾不同。總是第五所被機訖五段不同總是序分已竟(已下正宗分也)

佛說阿彌陀經通贊疏卷上阿彌陀經通贊疏卷中

　　　　大慈恩寺沙門窺基撰


經云爾時佛告長老舍利弗從是西方過十萬億佛土有世界名曰極樂

贊曰。第二正宗分也。大文分六。第一標凈土之宗果。經爾時佛告長老舍利弗乃至得與如是諸上善人俱會一處。第二明極樂之因殊。經舍利弗不可以少善根乃至若有眾生聞是說者應當發愿生彼國土。第三諸佛證明。經舍利弗如我今者贊嘆阿彌陀佛乃至舍利弗汝等皆當信受我語及諸佛所說。第四三生發愿。經舍利弗若有人已發愿今發愿當乃至若有信者應當發愿生彼國土。第五彼尊贊嘆咸曰希奇。經舍利弗如我今者稱贊諸佛乃至一切世間難信之法。第六我佛敘陳獨稱難事。經舍利弗當知我于乃至經終五行來是。初文分二。初略明凈土。二廣明凈土。初文有七。一指方所。二明數量。三顯國名。四明化主。五辨說法。六征國名號。七結成極樂此初三也。佛告告語也。從是西方從是指方所此土遠指西方。過十萬億佛明數量也。有世界名曰極樂顯國名也。極樂國土正是。經宗告鹙子。以令知誘含生而忻慕不能廣敘。聊述七門。第一釋名。第二出體。第三辨假實。第四漏無漏料揀。第五五位分別。第六三科收攝。第七釋其妨難。且釋名者。世者可破壞義。界者境分劑也。即所居土名。曰極樂者。樂即能居者。第六識相應樂受也。世即界。持業釋也。極者至極樂受。世界者即是無情。相違釋也。出體者。極樂者即至極樂受也。世者即有情無情法上不堅可破壞而立世名。即色心上假立。界者四塵五塵為體。雖圣境無坌惡。義是塵之類故亦呼為塵。細四相遷亦名世界。辨假實者。若是化凈土而但是假。是定果色去者。有情未除穢種。未能變得凈土。但是變心如三變土田等不乖唯識。漏無漏料揀者。若是佛本質凈土唯無漏攝。若往生有情及菩薩所變凈土唯是有漏。謂第八識果轉非因故。五位分別者。極樂者心所收。世界者即色法攝。三科收攝者。極樂者即行蘊收。世界者即色蘊攝。十二處中極樂法處收。世界即色處攝。十八界中法界及六境中攝。釋妨難者。問十方佛國快樂皆同。何故偏指西方勸人生彼。答良為凡夫業重處處生貪。若不偏指一方即不系心專注。所以法華經云。眾生處處著。引之令得出。又西方凈土主勝愿強。偏勸往生疾成圣果。所以偏指也

經云其土有佛號阿彌陀今現在說法

贊曰。此第四明化主。第五辨說法也。阿彌陀上已解。自下經亦有自說處。現在者揀于過未。說者演說。法者執持名號之法。即是教法也。阿彌陀佛長為眾生演說妙法轉令精進。故慈悲廣大利物弘深。現初地之報身化無邊之根器。故云今現在說法。問何故不告菩薩只告聲聞。答菩薩已無穢種。居凈國而皆同。聲聞分別未除穢方之各異。令生忻慕只告聲聞。問聲聞數廣。頓悟者頗多。何故不告余人獨告鹙子。答只如任家長子國付賢臣。鹙子智辨不群。偏告一何爽理乎

經云舍利弗彼土何故名為極樂

贊曰。第六征國名號。故者所以義。前標極樂之名未彰極樂之相。不睹勝妙難為發心。將欲顯示凈方故乃自征國號也

經云其國眾生無有眾苦但受諸樂故名極樂

贊曰。第七結成極樂之名。其國眾生者。眾生具十種名。眾生即十名中之一名也。蓮華化生無其生苦。四序不能遷故無老苦。非分段無病苦。壽命無盡無死苦。無父母親疏故無怨憎會苦。所欲如意無求不得苦。顏貌端嚴無諸根缺陋之苦。又四時一等故無寒暑等苦。故云其國眾生無有眾苦。謂處絕三途人無眾苦。只如娑婆世界。有漏形軀四蛇回身三龍害命。乖張病惱報盡死侵。有愛必離無怨不會。豎迷至理橫受陰纏。今茲眾人永無此也。且積修白業生處紅蓮。相好常身蠲除四相。已情絕慮誰為愛憎。隨念即來無求不得。五香佛體眾德嚴身。故云無有眾苦也。但受諸樂者。才歸凈土圣眾隨迎。蓮華倏開睹金容之相好。征風暫扇聽寶樹而搖聲。加以飄渺仙云近浮神足。輕盈衣裓遠供祥華。晨謁慈顏得法印而旋國。暮游金殿聽寶偈而經行。然大慈愿廣利鈍普沾。且舊蓮欲發為遣殘殃。新學化生行成不退。豈唯近已粗苦抑亦妙果非遠者哉。故云但受諸樂。故名極樂。問彼土屬三界否。答無欲故非欲界。地居故非色界。有形相故非無色界。內無穢種外感凈方。回出四流水超三界。故非界系也

經云又舍利弗極樂國土七重欄楯七重羅網七重行樹皆是四寶周匝圍繞

贊曰。第二廣明凈土。文分為二。初明國土莊嚴。二辨佛身功德。初文分八。第一樹飾四珍。第二池嚴眾寶。第三空盈天樂。第四地布黃金。第五華雨長天。第六人游諸國。第七鳥吟妙法。第八風吹樂音。初文分二。初正辨莊嚴。二結成極樂。此即初也。又者復也重也。謂前來已告舍利弗。彼國無有眾苦名曰極樂。此欲廣明凈土境物殊常。又告鹙子故云又舍利弗。極樂國土七重欄楯者。寶樹周圍有七重欄楯也。橫曰欄。豎曰楯。欄檻也。莊嚴眾寶圍繞華叢。何獨偏舉樹嚴。彼土處處皆有也。七重羅網者。嚴顯國土羅覆樹林金縷結成眾寶飾。觀經云。一一樹上有七重網。皆是真珠。一一網間有五百億妙華宮殿。如梵王宮。諸天童子自然在中。以摩尼寶而為瓔珞。其光照曜一百由旬。亦準于前處處皆有。故瑞相經云。無量寶網皆以金縷真珠百千雜寶奇妙珍異莊嚴狡飾。周匝四面垂以寶鈴。光色晃曜盡極嚴麗。祥風微起吹眾網羅。聲演法音振聞一[囗@(夕/方)]。耳聽心悅更增快樂也。七重行樹者。七重寶樹行列[囗@(夕/方)]中。長開異華更無凋變。靈禽棲上眾圣游從也。故云七重行樹。皆是四寶者。皆由咸也。咸是四寶也。四寶者或是金銀珊瑚琥珀也。瑞相經云。其國有七寶諸樹周滿世界。謂有二寶乃至眾寶所共合成。如金樹則以銀為枝葉華果。銀樹以金為枝葉華果。乃至有紫金為本白銀為莖琉璃為枝水精為條珊瑚為葉瑪瑙為華車磲為實。白銀為本等一一例此。行行相對枝枝相映。葉葉相顯榮色光曜。不可勝視。清風時時發出五音聲。微妙宮商自然相振。又觀經云。一一樹高八千由旬。一一樹葉縱廣二十五由旬而作異色。一一華葉之中皆有七寶光也。四寶皆是者即據此經。欄楯羅網行樹此之三種咸是四寶所成也。四寶者金銀琉璃頗胝迦也。通貫上文故云皆是四寶也。周匝者。古申多解。一云欄楯圍繞寶樹故云圍繞。二云欄楯羅網行樹圍繞國土處處莊嚴故。問欄楯羅網行樹何故各有七重更無增減。答表生歸彼國得七覺支故。身口七支無諸過故有七圣財

經云是故彼國名曰極樂

贊曰。第二結成極樂

經云又舍利弗極樂國土有七寶池

贊曰。第二池嚴眾寶。文分為七。第一七寶池深。第二八德水滿。第三金砂作地。第四玉砌成階。第五朱閣凌空。第六寶蓮覆水。第七結成極樂。此即初也。又者如前解。七寶者一金。金有五種。黃者為上。久埋不失。百煉不輕。從草不違。生于土左右。所以金字象金在土中形。二銀易知。三琉璃者。梵云吠琉璃。有五種色。略云琉璃。四者玻璃者。智度論云。出山石窟中過千年冰化為玻璃。凈國無其寒暑土地無冰。何物化焉。但是石類非實石也。謂凈土故亦云胝迦。五車磲者。梵云牟娑洛揭拉婆。青白間色也。六赤真珠者。珠體赤也。七瑪瑙者。梵云遏濕摩揭婆。此云杵藏。下辨七寶亦依此處。池者池沼嚴寶瓔珞砌墁池潭異種光曜自然嚴顯。瑞應經云。其池縱廣深淺或十由旬乃至百千由旬。其池岸上有栴檀樹。華葉垂布香氣馥薰也

經云八功德水充滿其中

贊曰。第二八德水滿也。八功德水充滿于池。凈土福勝水異凡間。含八德之殊功益五常之妙體。八德者。一澄凈。二清冷。三甘美。四輕軟。五潤澤。六安和。七飲時除饑渴。八飲已長養諸根。清凈覺經云。其池中水淺深隨念上下逐心。觀經云。水隨蓮華枝葉上下。水流之音或聞三寶空無我等諸波羅蜜之聲也

經曰池底純以金沙布地

贊曰。第三金砂作地也。綠水金沙重重顯映。無量壽經云。更迓相映。金池白銀砂等

經曰四邊階道金銀琉璃玻璃合成

贊曰。第四玉砌成階。邊者周圍四圻邊也。階即砌。道者路也。上階之道也。金銀琉璃玻璃已如上解。合成者四寶共合成故

經云上有樓閣亦以金銀琉璃玻璃[王*車]璖赤珠瑪瑙而嚴飾之

贊曰。第五朱閣凌空也。上有樓閣者。七寶池上斗空起樓閣也。亦以者。七寶池上樓閣凌空還用寶成故云亦也。金銀琉璃玻璃[王*車]璖赤珠瑪瑙七寶如前解也。嚴飾之者。莊嚴麗華飾也。無量壽論云為地莊嚴也。觀經云。處處皆有眾寶樓閣莊嚴池上也。時時游賞往往登攀眺望凈土適悅情思也

經曰池中蓮華大如車輪

贊曰。第六寶蓮覆水也。此文分四。一顯華名。二辨形量。三釋顏色。四明香潔。此初二文也。蓮者芙渠之實。華美曰華。大而復圓狀若車輪。觀經及平等覺經云。大者或二十里乃至六百萬里。然今大小亦無定準。此中約小者說也

經云青色青光黃色黃光赤色赤光白色白光微妙香潔

贊曰。此后二文。第三顏色四香潔四色各有異光也。光即光彩各異。微妙者深細殊常。香者香氣。潔者體無塵垢。故云微妙香潔。清凈經云。一一華葉皆作異寶色。何獨青色光等也。經據純色者說。問何故只有四色。答表四色是實而無假者。表生居凈土心無諂曲語不虛詞證四涅槃得四智故

經曰舍利弗極樂國土成就如是功德莊嚴

贊曰。第七結成極樂。可知

經云又舍利弗彼佛國土常作天樂

贊曰。第三空盈天樂。空中奏樂聲演法音。彼國人聞咸生善念。觀經云。無量樂器懸處虛空。不鼓自鳴。或林或幢皆懸樂器。悉自和鳴。隨眾生意皆奏法音。人天聞者俱發道意。或歌六度或贊三乘

經云黃金為地

贊曰。第四地布黃金。心無穢種地感黃金。柔軟自然高低隨步。觀經云。其地由如日宮懸處虛空。其地柔軟下足即凹。舉足便起。又彼國無須彌山及諸山等。瑞相經亦說。其佛國土自然七寶合成其地不可限量。殊特妙好逾諸十方一切世界。此唯金者亦文略也。又眾寶妙衣遍有其地。一切人天踐之而行。種種莊嚴以顯殊特也

經云晝夜六時而雨曼陀羅華

贊曰。第五華雨長天也。晝夜六時者。晝夜各有六時。共十二時也。問西方凈土境勝地殊。人絕無明國無昏曉。何言晝夜。答華開金浦化生為天曙之情。鳥宿瓊林菩薩作時昏之相。不同此界昏昧各殊。而者助句也。雨者從空飄落謂之雨也。曼陀羅華者是梵語。此云適意華也。光潔異香聞者。見者身心適悅長道情故。風飄萎者。地裂受之更雨新華莊嚴金地故。法華經云。香風吹萎華更雨新好者。華有四德。一嚴凈國土。表生彼國善法飾身故。二敷榮見臺。表勝二乘真實法故。三先華后果。表生彼國先因后果故。四香氣遠騰聞者歡悅。表生歸彼者德業馨香名振十方故。故雨華也。問凈土雨白華者表于何事。答表生凈土唯白業故。有云赤圓華者不善其理也。法華經云。唯白蓮華放白毫光。白牛馱駕手執白拂等。表白是眾色之本一乘是諸法之源。若云赤圓者此為未可

經云其國眾生常以清旦各以衣裓盛眾妙華供養他方十萬億佛

贊曰。第六人游諸國。文分為三。初將華供佛。二還國經行。三結成極樂。此即初也。經文易見。各以衣裓者衣襟也。盛諸妙華者易見。供養者進財行曰供。有所攝資為養故云供養。他方者即十萬億佛。顯所供養佛數也。準諸經等。或乘七寶宮殿白寶蓮華承佛威神騰空。往彼十方世界將諸妙華及諸異物隨心供養。聽聞妙法及受記別等事

經云即以食時還到本國飯食經行

贊曰。第二還國經行也。即以食時還歸本國。飯了經行。經行或繞寶殿。或繞瓊林。或往或來。如絹經來往。故云經行。足行寶地。口念金經。故云經行也。瑞相經云。諸往生者若欲食時。七寶應器自然在前。如是眾缽隨意而至。百味飲食自然盈滿。雖有是食實無食者。但見色聞香以之為食。自然飽足身心柔軟無所味著。事已化去。時至復現。廣經云食如何相違。彼約示現食亦有何失。問西方人勝自有身光。既無日月暉。寧辨辰齊之候。答金鐘自振玉磬搖聲。圣眾云來自然赴會也。問所言食者資益為義。凈土之中是何食也。答若約實報凈土即禪悅為味。若以化凈土即假食資身也

經云舍利弗極樂國土成就如是功德莊嚴

贊曰。第三結成極樂

經云復次舍利弗彼國常有種種奇妙雜色之鳥

贊曰。第七鳥吟妙法。分文為二。一敘靈禽。二去疑執。初文有五。第一總敘靈禽。第二分別名字。三傳和雅韻。四詮顯法音。第五聞興善念。此即初也。復次者復重也。次以次反復征問故云復次。彼國者。即西方常有恒有也。種種者。不一故云種種。奇妙者奇異也。妙殊妙希奇也。雜色者毛色異也。問凈土殊勝尚無凡夫。何故飛禽亦生彼國。答彌陀變化而有靈禽。贊利法音莊嚴國界。故下經云。欲令法音宣流變化所作

經云白鶴孔雀鸚鵡舍利迦陵頻伽共命之鳥

贊曰。第二別列名字也。白鶴者。丹朱作頂霜雪為毛。鳴之則聲振九皋。舞之則雅和八節。迥異諸鳥故云白鶴。孔雀者。天生靈鳥迥異凡禽。頂戴綠冠身嚴眾彩。故云孔雀。鸚鵡者。毛嚴翡翠觜飾朱紅。羽輕俊以能飛。舌纖長而解語。故云鸚鵡。舍利者梵語。此云鹙鷺鳥也。幼而且俊。俊而又靈。斯項而萬里飛騰。增妙而千般音韻。迦陵頻伽者此云妙音鳥。音聲美妙身體殊常。聞之者側耳傾心。見之者怡神悅思。妙音鳥也。共命者亦云命命。美音演法迅羽輕飛。人面禽形一身兩首故云共命也

經云是諸眾鳥晝夜六時出和雅音

贊曰。第三傳和雅韻也。晝夜六時者。晝夜各有六時。共十二時也。出和雅音者。和即柔和。雅妙音韻西方靈鳥不并凡禽。音韻柔和言詞雅妙。故云出和雅音也

經云其音演暢五根五力七菩提八圣道分如是等法

贊曰。第四詮顯法音也。演暢者。演者水流不絕之貌。暢者宣暢。五根等者。三十七菩提分法。經中闕四念住四正勤四神足也。下有等言。等此三位。今釋此法略為七位。一四念住。謂身受心法。以慧為體。謂由念力慧于境住。二四正斷。謂律儀斷斷斷防護斷修習斷。以精進為體。精進起用能修斷故。三四神足。謂欲勤心觀。以定為體。為此四種而修定故。四五根。謂信進念定慧。如名以為五體。出生善故。五五力體即五根。難屈伏故離根別立。六七覺支。謂擇法覺支精進喜念定舍輕安。三是別境。擇法念定。三是善數。勤舍輕安。一是遍行。謂喜。七八圣道分。謂正見正思惟正語正業正定正命正念正精進。其正思惟體以慧為性。能發語言通佛有故。正語正業以無嗔癡所發身語為體。無貪所發名為正命。離五邪命俱以無表色思為體。余如自名。三十七種合體有九。一慧二精進三定四信五念六喜七舍八輕安九無表色。遍行有一。謂喜。別境有三。謂念定慧。善有四。謂信勤舍輕安。色法有一。謂無表色。菩提所修與聲聞異。故菩提分名菩薩法。如是等法者。上等根力覺道。下等念斷神足。故云如是等法。或可等者謂六度萬行等法。不爾。余法何故不演也

經云其土眾生聞是音已皆悉念佛念法念僧

贊曰。第五聞興善念念三寶也。佛義如前。法者梵語達摩。此翻云法。法即執持物解也。謂即四諦十二因緣六度。僧者梵云僧伽。此名為眾。和合義也。謂身和共住。語和無諍。意和無違。戒和同修。見和同止。利和同均。具此六和故名僧也。皆可重故名為三寶。鳥傳妙法人發勝心。念三寶之芳名消百生之障累。問靈禽演法數目頗多。眾念名一何微妙鮮。答禽傳廣法表詞說之無窮。人念三名綰眾善而俱盡

經云舍利弗汝勿謂此鳥實是罪報所生

贊曰。第二去疑執。文分為五。一遮非實報。二征問因由。三答無三趣之名。四通無惡道之字。五正辨化現之情。此初也。汝者呼于弟子故云汝。勿由莫也。莫謂此等靈鳥等實是罪報惡業所生。聞說靈禽恐生滯惑。謂凈土之惡緣未息。令一會而勝意不生。所以遮云勿謂此鳥實是罪報所生

經云所以者何

贊曰。第二征問因由。所以者何由義。非是實報。因由者何謂也

經云彼佛國土無三惡趣

贊曰。第三答無三惡之名。三惡趣者即地獄餓鬼畜生也。地獄者梵云那落迦。此云苦器。受苦眾生所居器物。餓鬼者多諸恐怕久受饑虛故名饑鬼也。畜生者或云刃六反或云希六反。人之畜養故。或云傍生。造業傍故。受報亦傍。因便令辨。六趣廣有章門。如別處說。問有何所以惡道俱無。答生居凈土善業緣深永除異類之身。盡是同生之眾。只如天宮勝境。尚須善業所招。極樂殊方豈有惡因能往也。況彼尊發愿言。設我得佛國中有三惡趣者不取正覺。故知無也

經云舍利弗其佛國土尚無三惡趣之名何況有實

贊曰。第四通無惡道之名字。名字猶無。何況實有禽類之質

經云是諸眾鳥皆是阿彌陀佛欲令法音宣流變化所作

贊曰。第五正辨化現之情。當初眾會各有疑心。既非實報之身。此等因何而有引。此一段經文答也。問彌陀神力廣變佛身。睹相好以發心。聽梵音而悟道。何故作諸禽類顯發教門。答化身為佛未是希奇。乃現靈禽令生牢遇發難遭之勝想生殊特之信心。化現多途何足為難。況隨類化身處處皆說。瓊林寶網皆演法音。流水清風盡談真教。有斯所以乃現靈禽也

經云舍利弗彼佛國微風吹動諸寶行樹及寶羅網出微妙音譬如百千種樂同時俱作

贊曰。第八風吹樂音也。文分為四。一風搖寶樹。二聲似樂音。三聞興善念。四結成莊嚴。此初二文也。微風者細風也。非猝暴風也。吹樹及網羅即發微妙音韻。譬如者。譬者況也。如由似也。況似于百千種音樂同時俱奏也。細風徐起吹樹網羅。音韻而遍滿十方。雅妙而便同眾樂。故云譬如百千種樂同時俱作也

經云聞是音者皆自然生念佛念法念僧之心

贊曰。第三聞興善念也。自然者慣習任運名曰自然。非無因緣名自然也。生念佛念法念僧者。三寶之名如前釋也。念佛有三。一心念。心中系念。二輕聲念。自耳聞故。三高聲念。有十種功德。一能排睡眠。二天魔驚怖。三聲遍十方。四三涂息苦。五外聲不入。六心不散亂。七勇猛精進。八諸佛歡喜。九三昧現前。十往生凈土。應作四句分別。一心念口不念。二口念心不念。三心口俱念。四心口俱不念。此四句中第一句第三句是。瑞相經云。清風徐起不寒不暑。吹諸羅網及眾寶樹。演發無上微妙法音。其有聞者塵垢不起。自然快樂如得三昧

經云舍利弗其佛國土成就如是功德莊嚴

贊曰。第四結成極樂莊嚴。易知

經云舍利弗于汝意云何彼佛何故號阿彌陀

贊曰。下第二辨佛身功德也。文分為二。初明化主功德。二辨聽眾功德。初文分三。初征問佛號。二正辨得名。三明成佛劫數。此初文也。佛自征也

經云舍利弗彼佛光明無量照十方國無所障礙是故號為阿彌陀

贊曰。第二正辨得名。而有二義。一約光明得名。二約慧命得名。此即初。光有二種。一內光即智內照理。二外光即身光外照也。此即身光也。金剛不壞之體無礙解脫之身如凈琉璃表裹瑩徹。彼方境物悉現光中。羽之只有一尋。展之動論無量也。無量壽佛經云。身多光故乃至無量等光眾生遇彼光者三垢消滅。若在三涂見光息苦壽終之后皆得解脫。大論云。阿彌陀國諸菩薩眾身之常光照十萬由旬。若是佛光遍照十方世界。又觀經云。彼佛身如百千萬億夜魔天閻浮檀金色。其身六十萬億那由他恒河沙由旬。眉間白毫右旋宛轉。如五須彌山。佛眼如四大海水。清白分明身諸毛孔演出光明。如須彌山。其佛圓光如百億三千大千世界。于圓光中有五百萬億那由他恒河沙化佛。一一化佛亦有眾無數化菩薩而為侍者。彼佛有八萬四千相。一一相有八萬四千好。一一好有八萬四千光明。遍照十方無量世界。有此光明故號阿彌陀也。問光照十方無量世界者。此土人民何以不睹。答道合即千里懸應。世乖則肝膽梵越。如翳者不睹于曦光。豈曦光之有咎。似聾者不聞于雷震。非雷震之有愆。眾生業累增強。佛有光而不見

經云又舍利弗彼佛壽命及其人民無量無邊阿僧祇劫故名阿彌陀

贊曰。第二答壽命得名。壽命者第八識上連持功德也。即是不相應行中攝也。無量者無其限量。無邊者無彼邊際。阿僧祇劫者此云無央數劫也。問彼尊彼眾身屬有為。未逃四相遷移。爭免一期磨滅。答舍兩重生死獲五蘊常身。悲愿無邊身命何盡。況又殺業久已壽命延遠也。問彌陀已居果位壽命無量可然。人民見處因中。何故亦同彼佛。答業累輕鮮善種增強。既非分段之身。永離去來之質。與佛齊等于理無違。故無量壽經曰。彼佛壽命長遠不可稱計。假使十方世界無量眾生皆成羅漢共盡思惟百千萬劫不知壽限。菩薩天人壽命亦爾。又清凈覺經云。阿彌陀佛欲令十方一切有情之類生其國悉至泥洹。若菩薩者皆令作物作物已更展轉教化十方之類亦復作佛。作佛已更轉教化一切眾生悉至泥洹。然后涅槃。是知壽命無量也。問彼國人民者為是分段為是變易。答若論報土即便變易之身。若說化凈國中分段尚猶未舍。問彼佛壽命長遠此經自明未審。成作佛已來至此于今幾劫

經曰舍利弗阿彌陀佛成佛已來于今十劫

贊曰。第三明成佛劫數

經曰又舍利弗彼佛有無量無邊聲聞弟子皆是阿羅漢非是算數之所能知諸菩薩眾亦復如是

贊曰。第二辨聽眾功德。文分為四。初小大兩眾算數無邊。二新舊二徒因行有異。三勸生彼國。四勸生利益。此初分二。初辨眾多少。二結成莊嚴。此初也。聲聞弟子者。因聲悟道故曰聲聞。弟子者。長在我后名弟。解從我生名子。皆阿羅漢者揀前三果故也。非算數之所知者。算數之不及故。菩薩亦如是者。亦同聲聞算之不及。問濁世眾生業重難化。教說三乘。凈土人眾信深易勸。何言四果。答有二意。一欲明化澤被淺深故。五逆十念亦生其國。二顯莊嚴眷屬故多眾圍繞。故雖是凈土亦有聲聞也。故法華經云。彼佛出時雖非惡世。以本愿故亦說三乘。故觀經云。小乘根者生到彼土得四果也。問若論真凈報土。二乘不令得居。若論化現。凈方四果盡皆得往。何故云皆阿羅漢。不說余三果耶。答報凈土中聲聞權化。約其殊勝。不說化凈土中四果。皆有加行位中能伏分別得居凈土。無量壽經云。二乘種不生。約報土

經曰舍利弗彼佛國土成就如是功德莊嚴

贊曰。第二結成莊嚴也

經曰又舍利弗極樂國土眾生生者皆是阿鞞跋致

贊曰。第二新舊二徒因行有異。文分為二。初新生不退眾。二補處位高眾。此初也。阿鞞跋致或云阿惟越致是梵語。此云不退轉。不退有五。一信不退。二位不退。三證不退。四行不退。五煩惱不退。不被煩惱所退轉故。問生居凈土何故不退。答無五退緣故。一無病苦纏故。二無違行故。三常誦經法。四常營善事。五長和順無諸違諍事。所以不退。此界人多退反此應知。又有欲境所牽多諸退屈也

經曰其中多有一處補處其數甚多非是算數所能知之但可以無量無邊阿僧祇劫說

贊曰。第二補處位高眾。一生補處者。補者補闕。處者處所。此等菩薩因圓十地劫滿三祇。盡此一生便成正覺。故云一生補處也。余經文易見故。只如彌勒現居天界當來果成。一生補大覺之尊三會度無量之眾。即是此類。故無量壽經云。設我得佛。他方國土諸菩薩眾來生我國。究竟各到一生補處。以本愿力故生彼即入補處之位

經曰舍利弗眾生聞者應當發愿愿生彼國

贊曰。第三勸生彼國。現在未來一切眾生聞我向來說者。應當發愿愿生彼國。問慈氏天宮快樂不少。勝侶頗多。何須堅勸往彼西方。答若論兜率即勝人間。乃并西方全成微劣。勝劣既異。彼此各殊。勸生西方舍劣求勝也。勝劣有異者。凈土十勝天宮十劣。凈土十勝者。一化主所居勝。二所化命長勝。三國非界系勝。四凈方無欲勝。五女子不居勝。六修行不退勝。七凈方非穢勝。八國土莊嚴勝。九念佛攝情勝。十十念往生勝。天宮十劣者。一所居國土劣。二所化壽役劣。三界系攝屬劣。四彼天有欲劣。五男女雜居劣。六修行有退劣。七穢方非凈劣。八國土莊嚴劣。九善念攝情劣。十修行勞苦劣。有斯十勝十劣所以勸生彼國

經曰所以者何得與如是諸上善人俱會一處

贊曰。第四勸生利益。諸上善人者。善者過現益物謂之善。人即前聲聞不退及補處等菩薩也。俱在西方一會處也。同師進業必假良緣。朋家作仇事資惡黨。孟母移居于勝處。宣尼不飲于盜泉。蓋恥惡而慕善也。慕善則芳蘭襲慶。朋惡則鮑肆葷風也。勸生西方親之勝侶也

經曰舍利弗不可以少善根福德因緣得生彼國

贊曰。自下第二舉極樂之因殊。文分五段。一遮少善。二說多因。三圣眾來迎。四眾生生往。五結勸往生。此即初也。不可以微少善根得往殊常凈土。問十念彌陀頓生凈土。據斯所說果著因微。何故少善因緣不生彼土。答十念得生凈土。接引懈怠眾生。卻談多善因緣。乃被精進勸學者或廣或略理不相違

佛說阿彌陀經通贊疏卷中阿彌陀經通贊疏卷下

　　　　大慈恩寺沙門窺基撰


經曰舍利弗若有善男子善女人聞說阿彌陀佛執持名號若一日若二日若三日若四日若五日若六日若七日一心不亂

贊曰。第二說多因也。善男子者。梵云烏波索迦。此云近事男。索者男聲也。堅持五戒堪可親近承事比丘僧故。善女人者。烏波斯迦。斯者是女聲也。亦持五戒堪可承事比丘尼故。西天分男女二聲故。聞說阿彌陀佛者。謂于善友處聞此阿彌陀教中往生之事。或自尋覽執持佛名號。一日乃至七日一心者。更無間隔故名曰一心。不亂者。專注無散也。問凈土論云。女人及根缺二乘種不生。云何相違。答只如女子念佛。至意專精命盡欲生轉成男子便生凈土。有何不可。根缺亦爾。文殊般若經云。若人欲生他方現在凈妙國土者。應當隨彼國土佛名。一心誦念愿往生者。必得往生。觀佛三昧經云。此念佛三昧欲使成就有五因緣。一持戒不犯。二不起邪見。三不生諂慢。四不恚不嫉。五勇健精進。鼓音聲經云。令念彼佛名號七日七夜六時禮拜。賢愚經云。持戒專念七日亦得往生。平等覺經及大阿彌陀經并說三輩得生。如彼中說

經曰其人臨命終時阿彌陀佛與諸圣眾現在其前

贊曰。第三圣眾來迎也。其人者。既七日念佛行人也。臨命終時者。此一報壽命臨欲終時。即彼佛與諸圣眾即彼國菩薩聲聞等現身于念佛修行人前。如梁朝珍禪師見白銀臺或見化佛來迎也

經云是人終時心不顛倒即得往生阿彌陀佛極樂國土

贊曰。第四眾生往生。不顛倒者不移正念也。即得往彼國也。蓮華化生顏貌端正如諸菩薩。心無顛倒意想正修。便別穢方頓生凈土。故云即得往生。問眾生惡業無量。如何念佛滅除業障便得往生凈土。答十疑論說有三義故能敵惡業。一者在心。為造罪是虛妄心。念佛是真實心。以實除虛有何不可。如千年之闇不能拒朝日之光。二者在境。謂造罪緣于顛倒境界。念佛緣于勝妙功德。以真遣偽有何不可。三者在凈謂造罪是染意。念佛是凈心。凈勝染劣詎可相比。如童子[木*為]刀能斷千丈之索。一星之火能燒萬束之薪。又觀經云。于念念中滅除八十億劫生死之罪。罪業既除得生何惑。西域之人臨命終時皆以幡像前引。親友知識助念彌陀令發往生之意。是此教也。又華嚴云。將欲沒者令其憶念想見如來。命終得生凈土。見有臨命欲終。勸念佛名。又示尊像。令其瞻敬。令生善念即得往生。問臨終作善便得往生。何假預前修諸勝業。答人生壽夭難測短長。或即病因昏迷。或即非時奄逝。既闕生前之善。難逃后世之殃。預作善緣恐防斯咎。問往生之人有中有身否。答群疑論中有二師義。一師云極善極惡無中有。二不揀善惡但有舍報受生者皆有中有。為傳識故。除現世變身即無中有。凈土既是極善中有定有。有者為正

經曰舍利弗我見是利故說此言若有眾生聞是說者應當發愿生彼國土

贊曰。第五結勸往生。我見是利者。我者世尊稱我也。見是利者見是殊常勝利益。故勸生彼國也

經曰舍利弗如我今者贊嘆阿彌陀佛不可思議功德

贊曰。第三諸佛證明。文分為三。初陳自贊言。二引他佛證。三釋經名字。此即初也。如我今者自指也。彼佛功德不可以心思言議故也

經曰東方亦有阿閦鞞佛須彌相佛大須彌佛須彌光佛妙音佛

贊曰。第二引他佛證。稱贊凈土經云十方諸佛。此略舉六方便為六段。且舉東方。每一方各有五段。一指國土。二舉佛名。三辨多少。四明證相。五引證言。今初兩段合一唱也。東方者指國土。亦有阿閦下舉佛名。先引東方者。西域以東為上。所以先舉。阿閦梵語此云無動。不被煩惱四魔違順等動故。須彌相者。謂金容尊狀若須彌。大須彌者。謂諸相甚大如大山王。須彌光者。大如山王身光故。妙音者。其聲微妙清徹遠聞

經曰如是等恒河沙數諸佛各于其國出廣長舌相遍覆三千大千世界

贊曰。第三辨多少。四明證相。如是等恒河沙數諸佛是辨多少。各于其國辨明證相也。如是等佛數比河沙而不具列故言等也。恒河數者梵云殑伽。訛略云恒河。是河神之名。河從彼稱。殑音其[(美-(王/大)+弔)*令]反去聲也。經中說河沙為喻。無熱惱池出四大河。此河即一也。由具五義。一由沙多。二由世人共為福水入洗罪滅投死生天。三雖經劫壞名字常在。四佛多近此宣說妙法。五眾人共委。故多為喻仍取。初出池口方四十里河以為喻。明證相。諸佛各于其國出廣長舌相者。即各在本國舒舌相也。三千大千世界者。準大論云。千須彌山千日月千四天下及千梵王是謂小千。以小千為一數至千名大千。故名三千。非小中故為大千。俱舍論云。小千至初禪。中千至二禪。大千至三禪。俱同一成壞遍此故云遍。故云遍覆三千大千世界也。表無量劫來口離四過感此舌相也。證小事即覆面門以至發際。今證大事故至三千。今說因微果勝恐眾生疑。此乃拋苦惱之要門。證常樂之疾路。事既廣大。現瑞非輕。舒舌相而遍覆大千。證西方而真快樂

經曰說誠實言汝等眾生當信是稱贊不可思議功德一切諸佛所護念經

贊曰。第五引證詞。經文易見。誠者實也。問汝等者。為是六方諸佛告語自國聽徒。為當釋迦勸試祇園之眾。答觀此經勢而有二意。一他方諸佛告自國聽眾。二釋迦轉引彼佛意言證彼西方。令一會眾生信敬也。一切諸佛所護念經者。即是此經也。準此具足應名稱贊阿彌陀佛不可思議功德。其文略也。一切諸佛所護念經者。諸佛護持明記憶念也。即眾行雖廣難方念佛之功德。福然多。爭并持經之力。故使六方諸佛以神力而護持。沙界圣人乃一念而憶念。故云一切諸佛所護念經。問若釋迦談于凈土。可言佛所護念。諸佛不說此經。何說佛所護念。答王言是敕。佛語成經。既稱贊于凈方。此說便成經也。或可佛所護念者即指釋迦所說阿彌陀經也。問靈山開塔要假召集分身。舍衛啟筵何故不邀諸佛。答召佛開其寶塔。赴彼佛之愿心。證土啟相信誠顯此尊之悲意。但各居自國不至此方也

經曰舍利弗南方世界有日月燈佛名聞光佛大焰肩佛須彌燈佛無量精進佛

贊曰。第二南方也。分五如前。此前二段也(一指國土二舉佛名)。可知。日月燈佛者。身光智光內外俱照故。名聞光者。有大名聞光照內外。或聞名見光生覺悟故。大焰肩者。身光發焰出于肩故。或肩者齊也。即身光智光皆發焰齊也。須彌燈者。身光如燈焰有破暗故。無量精進者。利樂有情也

經曰如是等恒河沙數諸佛各于其國出廣長舌相遍覆三千大千世界

贊曰。第三辨多少。第四明證相。行相如何

經曰說誠實言汝等眾生當信是稱贊不可思議功德一切諸佛所護念經

贊曰。第五引證詞。亦同前釋

經曰舍利弗西方世界有無量壽佛無量相佛無量幢佛大光佛大明佛寶相佛凈光佛

贊曰。第三西方。同前五段。此二文也。無量壽者。即西方本尊。依二義得名。如前已解。問儒宗尚無自伐其善。何故彌陀自贊難思。答據其文勢即是諸佛稱贊。又設若彌陀自贊。于理何違。引轉眾生令生勝意。無量相者。相好無量故。無量幢者。身量功德高而復峻由如幢也。大光者。身智二光無不照故。大明者。得佛三明無不知故。即正遍知也。寶相者。內外二相皆可寶重故。凈光者。凈者無漏。光者身智二光。故言凈光也

經曰如是等恒河沙數諸佛各于其國出廣長舌相遍覆三千大千世界

贊曰。第三第四文也。如上說也

經曰說誠實言汝等眾生當信是稱贊不可思議功德一切諸佛所護念經

贊曰。第五文也。引證詞可知

經曰舍利弗北方世界有焰肩佛最勝音佛難阻佛日生佛網明佛

贊曰。第四北方證也。文五同前。焰肩佛義同于前。最勝音。音聲美妙勝過余故。難阻佛者。諸魔不能阻礙故。日生者。依智慧日流聲教故。或依智慧日令眾生生諸善法故。網明者。施此教網令眾生生于明解故

經曰如是等恒河沙數諸佛各于其國出廣長舌相遍覆三千大千世界

贊曰。第三第四文如前可知

經曰說誠實言汝等眾生當信是稱贊不可思議功德一切諸佛所護念經

贊曰。第五段文意可知也

經曰舍利弗下方世界有師子佛名聞佛名光佛達磨佛法幢佛持法佛

贊曰。第五下方證也。文五同前。此二文也。師子佛者。如于師子獸中自在。佛于法中自在故得此名。又世師子伏諸猛獸。佛即伏四魔也。名聞者。名振十方故。名光者。聞名見光生覺悟故。達磨者梵語。此云法也。以法為身。即有為無為諸法所依止故。法幢佛者。廣開大法高峻如幢故也。持法佛者。持過去佛法付未來故

經曰如是等恒河沙數諸佛各于其國出廣長舌相遍覆三千大千世界

贊曰。第三第四文相可知

經曰說誠實言汝等眾生當信是稱贊不可思議功德一切諸佛所護念經

贊曰。第五文也。行相同前

經曰舍利弗上方世界有梵音佛宿王佛香上佛香光佛大焰肩佛雜色寶華嚴身佛娑羅樹王佛寶華德佛見一切義佛如須彌山佛

贊曰。第六上方佛。文五同前。此初二文也。梵音者。聲相美妙聞者悅心故。宿王佛者。宿者星也。月是星中之王。佛者是十地菩薩二乘凡夫之王也。得自在故。香上佛者。戒德馨香更無過上故。香光佛者馨香自遠光彩教門故。大焰肩佛者。身肩發焰故。雜色寶華嚴身佛者。心華發明自嚴飾故。或可雜色眾寶以嚴其身飾形可以美價故。娑羅樹王佛者。如大樹王能覆癊故。佛能覆癊諸眾生故。寶華德佛者。身智功德如寶可重故。見一切義佛者。義者境也。佛具五眼見一切境故。如須彌山佛者。福智如山巍巍高峻故

經曰如是等恒河沙數諸佛各于其國出廣長舌相遍覆三千大千世界

贊曰。第三第四文可知也

經云說誠實言汝等眾生當信是稱贊不可思議功德一切諸佛所護念經

贊曰。第五文也。同前可知

經云舍利弗于汝意云何何故名為一切諸佛所護念經

贊曰。第三釋經名字。文分為三。初征問。次通釋。后結勸。此初也。世尊云汝舍利弗還知此經如何得名一切諸佛所護念經否

經曰舍利弗若有善男子善女人聞是諸佛所說名及經名者是諸善男子善女人皆為一切諸佛共所護念皆得不退轉于阿耨多羅三藐三菩提

贊曰。此是第二通釋也。善男子善女人等是所護人也。聞是阿彌陀佛及聞六方恒沙佛名者能護念人也。是諸善男子善女人皆為一切諸佛所護念者。得正護念也。即受持經及佛名男子女兒因聞諸佛及釋迦佛說修凈土經方始得生凈土。即此經是諸佛所匡護明記憶念故。阿耨多羅三藐三菩提者。阿之言無。耨多羅云上。三云正。藐云等。三云正。菩提云覺。即是無上正等正覺。問為但念阿彌陀佛即得不退。為更有余方便。答非但稱念禮敬。又應至心于諸佛前懺悔勸請隨喜回向發愿。由懺悔故轉諸定業。如如意珠隨愿即得不退轉。為由諸佛護念故于無上正等覺心得不退也

經云是故舍利弗汝等皆當信受我語及諸佛所說

贊曰。此第三結勸也。是故者結上之詞。皆當等者勸勵之語。汝等信我上來所說及六方諸佛之言

經云舍利弗若有人已發愿今發愿當發愿欲生阿彌陀佛國者

贊曰。自下第四三生發愿。文分為四。第一發心往生。第二彰其勝益。第三位居三世。第四勸生彼國。此即初也。已發愿者過去。今發愿者現在。當發愿者是未來。欲者希望也。生者即五蘊假者也

經云是諸人等皆得不退轉于阿耨多羅三藐三菩提

贊曰。第二彰其勝益。念佛發愿故。一即彼佛冥加。二即此佛潛衛。遂令求道之心不退愿生之志不轉。故言不退轉。若已發愿已得不退。今發愿者即現在今得不退。當發愿者當得不退轉也

經曰于彼國土若已生若今生若當生

贊曰。第三位居三世。已發愿者為過去發愿者已生。今發愿者為現在者即生。未來發愿者為未來未來發愿當生

經曰是故舍利弗諸善男子善女人若有信者應當發愿生彼國土

贊曰。第四勸生彼國。若有信心深重煩惱輕微。知大覺以誠言獲良愿而當往也

經曰舍利弗如我今者稱贊諸佛不可思議功德彼諸佛等亦稱說我不可思議功德

贊曰。第五彼尊贊嘆咸曰希奇。文有四段。初贊功德難思。二嘆化行濁世。三嗟訝成佛。四說法幽玄。此文是初。我贊六方諸佛能為眾生作真實語。眾生因此心無疑惑。又彌陀如來慈悲接引。我等偏贊彼佛。彼佛復贊于我

經曰而作是言釋迦牟尼佛能為甚難希有之事能于娑婆國土五濁惡世劫濁見濁煩惱濁眾生濁命濁中

贊曰。第二嘆化行濁世。而作是言結集家敘也。釋迦梵語。此云能仁。牟尼此云寂默。得姓之緣如別處說。言甚難希有之事者。即是忍苦教化眾生之事也。能于娑婆國土者。梵云娑婆此云堪忍。堪可忍受苦惱之事故也。五濁惡世者。略以五門。一釋名。二出體。三對治。四廢立。五相攝。初釋名者。濁是滓穢義。如食滓穢。下惡可污名之為濁。此言意說劫增之時。三災漸輕煩惱轉薄。眾生向好惡見漸微。命根轉長漸漸向勝。已上好可忻名之為清。眾生無苦化佛不出世。諸化佛出世必向劫減。小三災漸起煩惱轉厚。眾生向惡染見漸增。命根轉短漸漸向劣。下惡可厭故立濁名。五者是數。帶數釋也。次望別名皆持業釋也。或以別揀總。亦依主釋。二出體者。地持論云。謂今世人多皆短壽。極長百歲。是名命濁。此以本識名言種子。由業所引功能差別命根為體。善業力弱命根漸短。由殺生業之所感故。若諸眾生不識父母不識沙門及宗族尊長。不修義理不怖不畏今世后世惡業果報。不修惠施不作功德。不修齊法不持禁戒。是名有情濁。雖第八識名為有情。今說由近惡外緣故。五蘊假者作惡無善名有情濁。合以第八識及五為性。若此眾生增非法貪。或惠刀劍或施器仗。諍訟斗亂諂曲妄語。攝受邪法及余惡不善法。是名煩惱濁。除五見外所余一切煩惱隨煩惱皆煩惱濁體。此非法貪惠刀劍等令行殺害。或慳好財但舍刀劍。因非法貪諍等竟起。乃至諸余惡不善法通攝一切煩惱隨煩惱盡。由性數習逢惡境牽煩惱尤重。若于今世法壞法沒。像法漸起邪法轉生。是名見濁。此以五見而為體性。多近外道惡見數生。若饑饉劫起疾病劫起刀兵劫起。是名劫濁。此以色蘊四塵為體。或通五蘊。仍是不相應時為其體。依四五蘊而建立故。煩惱增多惡業尤重。便招惡果三災遂生。三對治者。智度論中立四悉檀。悉檀宗也。一世界悉檀。二為人悉檀。三對治悉檀。四第一義諦悉檀。劫濁眾生濁世界悉檀治之。識器世間眾生世間悉皆虛幻。厭怖修道即永離故。命濁以各各為人悉檀治之。識知人由善業所得。修持凈戒行不殺等。命自長故。或為三乘之人各說自乘涅槃之果。便除生死所有命濁。煩惱濁見濁對治悉檀治之。修習隨應對治之道令不起故。由三悉檀破五濁故。入第一義證會真宗。四廢立者。何故唯立五濁不增減耶。答眾生有二。一惡行。謂在家白衣。二邪行。謂出家外道。白衣無慧煩惱增時名煩惱濁。外道邪解浪推求時立為見濁。又諸鈍惑名煩惱濁。諸余利惑名為見濁。由此二因得當果時離合不同。復分二濁。合二內果名眾生濁。惡眾生故。合二外果總名劫濁。惡器具故。劫謂時分。時無別時。依法辨故劫濁故以惡器為體。此惡眾生及與外果。雖復總陳是二濁果未辨。何者。正惡果體今顯根本故立命濁。或內惡果名為命濁。外惡果者名為劫濁。此惡因果由誰而有。謂惡眾生故名眾生濁。由此五濁據增行相。欲令生厭故偏說五。五相攝者。薩遮尼干子經云立十二濁。一示現劫濁。二示現時濁。三示現眾生濁。四示現煩惱濁。五示現命濁。六示現三乘差別濁。七示現不凈國土濁。八示現難化眾生濁。九示現說種種煩惱濁。十示現外道亂濁。十一示現魔濁。十二示現魔業濁。劫濁及時即劫濁。眾生及難化眾生即眾生濁。煩惱及說種種煩惱即煩惱濁。命即命濁。外道亂即是見濁。此八即五濁。余之四種謂三乘差別不凈國土。魔及魔業非五濁攝。五濁據勝唯實雜染。十二濁通能化能障佛示現故。問何故釋迦百歲時生。彌勒八萬歲出。答各據本愿出時不同故

經曰得阿耨多羅三藐三菩提

贊曰。第三嗟訝成佛。緣此界境唯穢惡人不足是非證菩提。如火內生蓮。得解脫似冰中出燭故也

經曰為諸眾生說是一切世間難信之法

贊曰。第四說法幽玄。難信之法者。只如此典一朝誦佛十念精進誠超五濁之穢方登初地之凈域。豈非難信哉。上來第五彼尊贊嘆咸曰希奇訖

經曰舍利弗當知我于五濁惡世行此難事

贊曰。下第六段我佛敘陳獨稱難事。文分為四。初敘行難修。二敘果難證。三敘法難信。四總結甚難。此即初也。行此難事者。即三僧祇劫萬行備修。捐身命以殉菩提。舍國城而為郡眾方成正覺。豈非難事也

經曰得阿耨多羅三藐三菩提

贊曰。此第二敘果難證。如上已解。其文可知

經曰為一切世間說此難信之法

贊曰。此第三敘法難信也

經曰是為甚難

贊曰。此第四段總結甚難。結上三事。上來已解正宗分訖

經曰佛說此經已舍利弗及諸比丘一切世間天人阿修羅等聞佛所說歡喜信受作禮而去

贊曰。第三流通分文有四段。初說經事畢。二聽法緣終。三聞法歡忻。四退辭佛去。四段合一唱也。佛說此經已者。是第一說經事畢。及諸下文皆結集之語也。舍利弗及諸比丘一切世間天人阿修羅等聞佛所說者。是第二聽法緣終。言世間者即有情世間也。可破壞故。天人者。天即欲界六天。天者即光潔自在名天。人即人趣。謂多忍義名人。阿修羅此云非天。如人不仁名曰非人。修羅亦爾。歡喜信受者。是第三聞法歡忻。顏舒曰歡。神悅曰喜。故云歡喜。即意識相應喜受也。此經乃三乘妙旨。眾圣要樞。出生死之鴻源。證真常之疾路。得路得聞圓備。豈不樂哉。故云歡喜。問先標聽徒之處兼明菩薩聲聞。經終作禮歡忻何故不明菩薩。答迓影略說。不必俱陳。作禮而去者。是第四退辭佛去。五輪俱屈。三業歸誠。咸別世尊各還本土故云作禮而去

佛說阿彌陀經通贊疏卷下(終)

此慈恩所撰阿彌陀經通贊一卷者。祐世僧統于元豐元祐之間。入于中華求得將到流通之本也。(予)助洪愿。付于廣教院。命工重剶。自戊辰十月十九日起首。至十二月十日畢乎矣。所有功德。自利利他。此世來生福慧圓滿。普與含識同會樂方。時大安五年已已二月晦日記

海東大慈恩玄化寺住持廣祐僧統釋韶顯題

件書等(予)以嘉保二年孟冬下旬。西府郎會宋人柳裕傳語高麗王子義天。誂求極樂要書彌陀行愿相應經典章疏等。其后折裕守約。以永長二年(丁丑)三月二十三日(丁丑)送自義天所傳得彌陀極樂書等十三部二十卷。則以同五月二十三日家時興福寺凈名院到來。懇誠相臻。清素自[怡-臺+皆]。仍以彼本。已重新寫。善種不朽。宿心爰成。欲為自他法界往生極樂之因緣矣

康和四年(壬午)四月二十二日未克藥師寺西室大房書寫畢

愿以此書寫善根。先二親消滅罪障。次桓賢終往生極樂矣。(生年)三十一。但此書者。桓賢沒后門弟之中常住僧房修學為宗之輩可傳領也

嘉歷元年(丙寅)六月十七日依眾議誂有小生分書寫所奉奇符春日社西新談議屋也

　　　　　　　　　　大法師源覺