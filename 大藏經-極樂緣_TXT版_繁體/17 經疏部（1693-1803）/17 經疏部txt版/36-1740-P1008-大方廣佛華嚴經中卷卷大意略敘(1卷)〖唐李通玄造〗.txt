　　No. 1740 [cf. No. 279]

大方廣佛華嚴經中卷卷大意略敘

　　　　北京李通玄造


　　第一卷(菩提場第一會說六品經至第五卷　世主妙嚴品第一)

佛成道。在摩竭提國。說法于菩提場中。往劫與佛同修故。令眾海云集

　　第二卷

傍生品類。上界諸天。如來果海之中。各分證解脫

　　第三卷

四王八部。雜類諸神。皆以妙請之詞。歌詠難思之法

　　第四卷

形色萬類。部從千般。各說解脫之門。偈贊如來功德

　　第五卷

如來不思議力。菩薩皆從座起。流天地。降于征祥。海會供無邊諸佛

　　第六卷(如來現相品第二)

大眾同與念請。如來現相以酬。光聲召于有緣十方新眾云集

　　第七卷(普賢三昧品第三。世界成就品第四)

普賢入藏身三昧。如來以圣力加持。起定說十海法門。廣明世界成立

　　第八卷

風輪持于大水。大海涌于蓮華。安布剎種香河。重疊世界于中海

　　第九卷(世界成就品。華藏世界品第五)

右旋十海。遞相接連。交絡重重。如天珠網

　　第十卷(至第十一卷　毗盧舍那品第六)

所管剎海。隨直至于輪圍法界等。華藏莊嚴。舉果勸同生信樂

　　第十一卷

毗盧舍那。往劫曾為太子威光。供十須彌山微塵數諸如來。令獲十蓮華藏世界之果海

　　第十二卷(普光明殿第二會說六品經　佛名號品第七。四圣諦品第八)

如來名號多種。逗生幾器不同。四生圣諦。隨方以立名。各令聞法而證悟

　　第十三卷(光明覺品第九。菩薩問明品第十)

文殊與九首菩薩。問明十種甚深。皆顯性相融通。破一切眾生疑執

　　第十四卷(凈行品第十一。賢首品第十二)

凈行起無邊大愿。文殊令善用其心。賢首彰德行。詠收顯信有無涯大用

　　第十五卷(賢首品)

毛光照益三昧。舉喻表玄旨幽深。嘆經難思而勸持。諸佛摩頂而隨喜

　　第十六卷(忉利天宮第三會說六品經　升須彌頂品第十三。偈贊品第十四。十住品第十五)

須彌偈贊。彰佛德不離而升天。十住解門。辨菩薩入位之宗趣

　　第十七卷(梵行品第十六。初發心功德品第十七)

梵行令了境空寂。不生二解之心。發心現功德無涯。初念便成正覺

　　第十八卷(明法品第十八)

明法說三寶不斷。下能安樂人天。十行十種法門。上求升進之位

　　第十九卷(夜摩天宮第四會說四品經　升夜摩天宮品第十九。偈贊品第二十。十行品第二十一)

夜摩偈贊。彰佛德之不窮。兼顯十行之法門。廣論菩薩之巧妙

　　第二十卷(十行品)

無著等真之四行。明自利利他之兩門。端證已來難思偈頌再收于前德

　　第二十一卷(十無盡藏品第二十二)

十無盡藏。三世諸佛同遵。不唯屬十行之法門義。亦過回向之勝進

　　第二十二卷(都率天宮第五會說三品經　升都率天宮品第二十三)

上升都率。化主赴緣。睹佛神光。天王獲益

　　第二十三卷(偈贊品第二十四)

知足之天偈贊。十回向之初。顯菩薩悲智無涯。長劫救眾生苦

　　第二十四卷(至三十三卷　十回向品第二十五)

堅心不壞等。諸佛之法門。行愿彌綸。回善逝于時處

　　第二十五卷

善因含果。立無盡之藏名。善根合真。即同如性之不盡

　　第二十六卷

從施車馬乃至以身。大因十段長文。內外咸舍

　　第二十七卷

菩薩舍連膚頂髻。乃至救于殘形。以萬行莊嚴其身。成十種丈夫之相

　　第二十八卷

始終睹佛出現六十種大施之門。前后三卷長文。總收堅固回向

　　第二十九卷

所順眾生無相。能隨心行。亦如二施。廣阿僧祇。愿生具足于財法

　　第三十卷

百門之德。一如貫之。行善等于虛空。亦同性相之彌廣

　　第三十一卷

由無相惑縛著。得解脫回向之名。六種微細智門。愿證普賢之德

　　第三十二卷

羅一身于法界。收萬像于毛端。回等法界之善根。成普賢塵剎之大用

　　第三十三卷

依正二果。皆以無數寶嚴結嘆。勸修普賢位之功滿

　　第三十四卷(他化天宮第六會說一品經至三十九卷　十地品第二十六)

他化摩尼寶殿。創開十地法門。三加五請。方陳首明初地之相

　　第三十五卷

離垢地菩薩。修三聚十善之法門。八定五通。發無邊妙慧之焰相

　　第三十六卷

能證智之慧焰。進修菩提分之法門。寄聲聞四諦觀門。顯菩薩勝地之相

　　第三十七卷

般若現前。十種觀緣起之法。遠行時久。七地超前后之功

　　第三十八卷

不證無生之理。由佛致七勸之橋。大悲觀眾生十種之稠林。大智流菩薩才辨而演法

　　第三十九卷

云雨自他之廣德。小分未等于如來。于中。因果相參。多喻校量不測(三禪天第七會闕文)

　　第四十卷(重會普光第八會說十一品經至四十三卷　十定品第二十七)

極果必由初信。是故重會法堂。普賢承命以宣揚。方定陳十定之勝用

　　第四十一卷

遍住國土三昧。爰及十種莊嚴。說菩薩自在神通。顯普賢無盡功德

　　第四十二卷

差別自在三昧起入之用無他分。四口而波濤心。流四辨而演說

　　第四十三卷

無礙大輪三昧。遍法界而為勝能。如天眾王之化。類等覺而同妙覺

　　第四十四卷(十通品第二十八。十忍品第二十九)

卷舒自在辨才。辨十種之身。神通法喻。雙明陳十忍之相

　　第四十五卷(阿僧祇品第三十。壽量品第三十一。菩薩住處品第三十二)

僧祇壽量。表佛德之不窮。感應隨方。示菩薩之住處

　　第四十六卷(至四十七卷　不思議法品第三十三)

大眾懷疑念請。未知德相云何。青蓮縱辨以返酬。談佛不思議之果法

　　第四十七卷

始終廣大佛事。修乎解脫之門。高建勇健之法幢。宣暢圓音之遠徹

　　第四十八卷(如來十身相海品第三十四。隨好光明功德品第三十五)

十身相海與隨好光明。皆顯德用難思因深果遠

　　第四十九卷(普賢行品第三十六)

普賢行品。一惑為百萬障門。偈頌別明十行。參而不雜

　　第五十卷(至五十二卷　如來出現品第三十七)

如來出現。法喻多門。十身含納而融通。一理濟平而映徹

　　第五十一卷

口辨瀉圓音之相。酬明智水之潛流。破微塵而出大經。剖凡心現圣智

　　第五十二卷

境行與成等正覺。轉法輪及涅槃。親近見聞不空。成金剛不壞之堅種

　　第五十三卷(三重普光第九會說一品經至五十九卷　離世間品第三十八)

菩薩處世不染。即離世間之品。現普慧云。興于問端。普賢瓶瀉以酬答

　　第五十四卷

始從十種欣慰。乃至無等住門。三百余段長文。以酬十行之相

　　第五十五卷

十種無常之意。后彰自在等門。其中旨趣無邊。述前回向之位

　　第五十六卷

首題十種無礙。至大師子吼之顯文。頗有無數法門。廣前十地之德

　　第五十七卷

斷十種余習。后論勝進之心。廣有三十三門。通明離垢之行等

　　第五十八卷

始從菩薩凈施。下至降生十門。其中行愿而不窮。酬因果滿之相矣

　　第五十九卷

降生母胎之八相。偈勸修持之。一心二千出離之行門。一部修成之分矣

　　第六十卷(祇洹重閣第十會說一品經至八十卷　入法界品第三十九)

如來不離逝多林中。入師子頻申三昧。菩薩睹法界之神變。聲聞皆聾盲而不知

　　第六十一卷

普賢以能開十句。如來展白毫一光。文殊徒從而南行。皆顯定門之果德

　　第六十二卷

大圣誡善財。求友南行。訪德云海云。與善住法門。幽奧而不測

　　第六十三卷

遇彌迦與解脫長者。證旋陀羅尼之妙門。后見海幢比丘。睹身毛所現之勝事

　　第六十四卷

禮休舍瞿沙之友。才執手而游覽十方。勸詣勝熱之刀山。投火聚而獲三昧

　　第六十五卷

始從慈行童女。后至明智居士。其四人善友。皆寄十行之法門

　　第六十六卷

寶髻普眼之長者。無厭大光之國王。不動談禮佛之往因。法門含逆順之深意

　　第六十七卷

遍行化六趣之形類。鬻香主五分之法門。無上勝將四拶以度人。師子尼處于座談法

　　第六十八卷

婆須及觀音菩薩。大天與安住地神善友。修回向之法門。婆珊云初地之圣位

　　第六十九卷

夜神普德。授游步解脫之教門。喜目身云。供多佛而勢彌遠

　　第七十卷

普救縱毫光一道。善財獲清凈三輪。問答明歷事于多尊。遠劫遇良友而開通

　　第七十一卷

寂靜與守護城。為善財開解脫之門。一一并深廣難思。重重皆結會今古

　　第七十二卷

開敷樹華之友。說解脫名。太喜光明輪王。設法施之作場。夜神會修目之古事

　　第七十三卷

大愿法門。善財睹勝妙之邑。父王見佛。太子免刑戮之愆

　　第七十四卷

妙德靈神。主十種受生之藏。摩耶母腹。現三千神變之奇

　　第七十五卷

善財訪于瞿波德神。示求友之誡。遇佛為姻之往事。同修行愿之勝緣

　　第七十六卷

摩耶為諸佛之母儀。愿處言行之典則。其眾藝主光之善友。皆會緣入定之所由

　　第七十七卷

童子童女。誡善財事友百重法。慈氏慈念。偈贊令歸于本師

　　第七十八卷

善財感遇而啟言。彌勒具德而能容。經有三百余段。顯菩提心勝而功高

　　第七十九卷

善財入于閣門。見塵剎無邊之劫事。法喻問答而退席。當成道果而再期

　　第八十卷

文殊展手而如持。善財功證于極果。普賢摩頂而偈勸。慎勿疑于此經

大方廣佛華嚴經中卷卷大意略敘竟

大永七年亥二月十八日寫畢書寫之志者。華嚴經者。一代根本法輪。直顯如來之內證。依之一度觸耳者。永離生死之苦報。通玄居士者。華嚴之祖師。講經之協佛意。故從口放金色之光。云彼云此。不信不可有者也。然八十卷之大意。才拶盡掌中之紙墨。微妙之要術也。憲每日為頂戴之。不顧料紙之輕乏。勵惡筆寫之者也。愿者三寶冥眾。哀愍納受給　　　快憲(四十七)