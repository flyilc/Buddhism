　　No. 1751 [cf. Nos. 365, 1750]

觀無量壽佛經疏妙宗鈔卷第一

　　　　宋四明沙門知禮述


此經義疏人悕凈報。故說聽者多矣。所稟寶云師。首制記文。相沿至今。著述不絕。皆宗智者。豈有不知修心妙觀。感四凈土文義者耶。良以愍物情深適時智巧。故多談事相。少示觀門。務在下凡普沾緣種。方今嘉運。盛演圓乘慕學之徒。皆欲得旨而修證矣。故竭鄙思。鈔數千言。上順妙宗。略消此疏。適時之巧。非我所能。愿共有情。即心念佛。乃此鈔所以作也。天禧五年。歲在辛酉。重陽日下筆故序

此之疏題。佛等八字。備舉經目。皆是所釋。唯疏一字是能釋也。今之五章。釋其八字。義稍委悉。入文自見。若欲預知可陳梗概。經是通號。余是別名。今且明別。佛說者。釋迦化主。四辯宣演也。觀者。總舉能觀。即十六觀也。無量壽佛者。舉所觀要。攝十五境也。且置能說。略明所說。能觀皆是一心三觀。所觀皆是三諦一境。毗盧遮那遍一切處。一切諸法皆是佛法。所謂眾生性德之佛。非自非他非因非果。即是圓常大覺之體。故起信論云。所言覺義者。謂心體離念。離念相者。等虛空界無所不遍。法界一相即是如來常住法身。依此法身說名本覺。故知果佛圓明之體。是我凡夫本具性德故。一切教所談行法。無不為顯此之覺體。故四三昧通名念佛。但其觀法為門不同。如一行三昧。直觀三道顯本性佛。方等三昧觀袒持顯。法華兼誦經。觀音兼數息。覺意歷三性。此等三昧歷事雖異。念佛是同。俱為顯于大覺體故。雖俱念佛。而是通途。顯諸佛體。若此觀門及般舟三昧。托彼安養依正之境。用微妙觀。專就彌陀。顯真佛體。雖托彼境。須知依正同居一心。心性遍周。無法不造。無法不具。若一毫法從心外生。則不名為大乘觀也。行者應知。據乎心性觀彼依正。依正可彰。托彼依正。觀于心性。心性易發。所言心性具一切法造一切法者。實無能具所具能造所造。即心是法。即法是心。能造因緣及所造法。皆悉當處全是心性。是故今觀。若依若正。乃法界心。觀法界境。生于法界。依正色心。是則名為唯依唯正唯色唯心唯觀唯境。故釋觀字。用一心三觀。釋無量壽用一體三身。體宗力用義并從圓。判教屬頓。五重玄義本是經中所詮觀法。大師預取解釋經題。欲令行者用此視法。入十六門而為修證。故于序文。以主包眾。以正收依。觀佛既即三身。觀余豈非三諦。寄語行者。觀雖深妙。本被初心。若能進功。何憂不就。縱未入品。為因亦強。生至彼邦。得預大會。所見依正。微妙難思。速入圣階。度生亦廣。永異事善及小乘行。得往生者。如此土人宿圓修者。于諸座席見相殊常。聞法易悟。以此類彼。功在妙宗。但為戒福不精。無往生愿故。在穢土聞法入真。須懼娑婆不常值佛。縱遇善友色心不勝。難發我心。況塵境粗強。誠為險處。故須外加事懺內勤理觀。正助雙行加愿要制。必于寶剎速證無生。今解觀門其意在此。疏者疏也。決也。疏通決擇上之義趣。通而不壅。令其行者得意修之故也。次能說人號。備于別傳及諸章記。有未知者須尋彼文。二釋文。初釋序三。初敘經觀意二。初正明觀行二。初敘意二。初對垢立凈二。初法二。初明二報苦樂。欲論觀行。先示二報苦樂之相。文有四句。一一皆論凈穢相對。初句以所成國土苦樂相對。安養凈國。但受諸樂故名樂邦。堪忍穢土多受眾苦。義言苦域。次句以能成物體貴賤相對。彼純七珍。略言金寶。此多眾穢略語泥沙。次句以初生受質。垢凈相對。此土六道具有四生。今就人中多從胎藏。母食冷熱及饑飽時。兒在胎中。如處寒熱倒懸山壓地獄之苦。故云胎獄。彼土九品。八從蓮生。下品之人雖經多劫。大本中說。疑心修善。生彼胎宮樂同忉利。況八九品不生疑惑。豈有苦耶。是故華池受生即樂。次句以生后游處粗好相對。此則荊棘叢林。彼則金渠玉樹。然此四句雖一一句。苦樂相對。意則對穢顯彼凈相。又復應知。四句之文似唯顯示同居二土。據下明宗。具論四。土凈穢之相。以后驗此不專同居。當知四句一一通于四種凈穢。見思輕重。則感同居樂邦苦域。體析巧拙。則感方便樂邦苦域。次第頓入。則感實報樂邦苦域。分證究竟。則感寂光樂邦苦域。以例金寶泥沙。胎獄華池棘林瓊樹。亦復如是。一家制立。正文與序必不相違。但序總示。文宗別說。是故似異。問下三凈土既皆有相。則可論于金寶等事。寂光之凈已全無相。如何可說金寶華池及以瓊樹。答經論中言寂光無相。乃是已盡染礙之相。非如太虛空無一物。良由三惑究竟清凈。則依正色心究竟明顯。故大經云。因滅是色獲得常色。受想行識亦復如是。仁王稱為法性五陰。亦是法華世間相常。大品色香無非中道。是則名為究竟樂邦。究竟金寶。究竟華池。究竟瓊樹。又復此就舍穢究盡取凈窮源。故苦域等判屬三障樂邦。金寶以為寂光。若就凈穢平等而談。則以究竟苦域泥沙而為寂光。此之二說但順悉檀無不圓極。問佛無上報是即理之事。可論金等。究竟寂光是即事之理。豈有金等。若其同有事理既混。如何分于二土義耶。答佛無上報是究竟始覺。上品寂光是究竟本覺。始本既極豈分二體。應知二土縱分事理實非有無。豈真善妙有而非理邪。秘藏之理豈同小空。故此事理二名一體。以復本故。名無上報事也。以復本故。名上寂光理也。故妙樂云。修得四德。本有四德。二義齊等。方是遮那身土之相。況凈名疏。顯將寂光為佛依報。故知定執報土有金寶等。寂光定無。斯乃迷名全不知義矣。二誠由下。明二因心行。誠實也。由從也。報之凈穢實從心行二因致感。心即迷了二心。行即違順二行。六道三教迷三德性。為三惑染。故曰垢心。身口諸業違理有作。皆名惡行。此之心行感四穢土。沉下粗淺也。唯圓頓教了三德性。離三惑染。方名凈心。身口諸業順理無作。稱為善行。此之心行感四凈土。高升深妙也。心雖本一。以迷了故。須分垢凈。行業雖同。以違順故。須開善惡。從此二因感報凈穢。應知圓人。以上寂光而為觀體。凡圣因位皆即究竟。不同別人要心只齊一十二品。故分證穢。正在別教。問至理微妙不垢不凈。無取無舍。今立垢凈令人取舍。既乖妙理即非上乘。何得名為修心妙觀顯一實相。答據名求義萬無一得。以義定名萬無一失。良以理外理內。小乘大乘。漸次圓頓。所立名言率多相似。須以邪正定其內外。次以空中甄其小大。復以漸頓分其別圓。則使名言纖毫不濫。方可憑之立乎觀行。是故今家評此等義。而用六句判于同異。所謂相破相修相即。各有二句。即六句也。今用此六判此相違。先以別義定其同名。所謂外道斷無不垢不凈見。二乘空理不垢不凈證。別教但中不垢不凈門。圓教秘藏不垢不凈理。復有四凈。外道欣厭執凈之見。二乘斷惑滅凈之證。別教離染漸凈之門。圓教即染頓凈之理。既知此已。乃可論于凈與不垢不凈相破之句。圓教頓凈破于別教二乘外道不垢不凈。圓教不垢不凈。破于三種之凈。相修句者。三種之凈。修于圓教秘藏不垢不凈。三種不垢不凈。修于圓教即染之凈。相即句者。圓教即染之凈。即是秘藏不垢不凈。秘藏不垢不凈。即是即染之凈。今之妙觀。即于染心觀四凈土。既照寂光。豈異秘藏不垢不凈邪。若謂今經舍穢取凈異于秘。藏雙非理者。何故韋提聞觀凈土。分證秘藏邪。應知今凈凈于垢凈。乃以垢凈平等之理。而為于凈土。名偏義圓。斯之謂矣。但以機緣舍穢心強。宜以凈門凈一切相。故今談凈與不垢不凈。全不相違。又復應知。取舍若極。與不取舍亦非異轍。二喻。形端喻凈因。了性凈心。順理善行。影直喻果。四凈土也。源濁喻穢因。迷性垢心。違理惡行。流昏喻果。四穢土也。若翻上喻。形曲影凹。自可喻于逆修因果。若翻下喻。源凈流清。亦自可喻順修因果。今舉二喻各喻一種其義甚明。二故知下。就凈示修。上已對穢顯于凈相。故今就凈而明修法。前示二因。通云凈心及以善行。此明修相。故的指今十六妙觀三種凈業。于十六境不照三諦。豈明妙觀修三種福為三惑染。不稱凈業。妙觀是正。凈業為助。正助合行。能感四種極樂國土。得見三身彌陀世尊。文從互說。觀論生土。業論見佛。依正既俱。正助非隔。二然化下。示文二。初示教興二。初明興由革凡之化。要因近事。而為鴻漸。詮理之教。必藉機緣。方得興起。近事為漸通于諸化。今化別由殺逆之事欲令眾生厭濁世故。此教當機。是韋提希。華言思惟。善修觀故。二大圣下。明現土。佛是極圣。故稱為大。佛慈下被。名之曰垂。托韋提請。布所證理。名乘機演法。曜玉相等者。經云。爾時世尊放眉間光。遍照十方無量世界。還住佛頂化為金臺。如須彌山雖廣示等者。經云。十方妙國皆于中現。或有國土七寶合成。復有國土純是蓮華。乃至云。時韋提希白佛言。是諸國土雖復清凈。我今樂生極樂世界阿彌陀佛所。二使末下。示觀相二。初總標。使末俗等者。經云。如來今者教韋提希。及未來世一切眾生。觀于西方極樂世界。以佛力故。當得見彼清凈國土等。二落日下。別示十六觀法不出三類。即依報正報。及三輩往生。今順此三。撮要而示。文自為三。初依報。初觀落日狀如懸鼓。令心堅住專想不移。此有二意。一令觀日心不馳散。二令心想正趣西方。故云用標送想之方。次觀清水。復想成冰。良以彼土琉璃為地。此地難想。且令想冰。冰想若成寶地可見。故云實表琉璃之地。次示樹觀。而經但云其諸寶樹七寶華葉無不具足。而無風吟天樂之事。乃取小本中語。成今樹觀之文。故彼經云。微風吹動眾寶行樹。及寶羅網。出微妙音。譬如百千種樂同時俱作。故云共天樂而同繁。次示池觀經云。有八池水。從如意珠王生。分十四支。黃金為渠。其摩尼水流澍華間。其聲微妙。演說苦空無常無我。諸波羅蜜等。故云將契經而合響。二觀肉下。示正報。先明觀音勢至二菩薩觀。以此二觀皆明肉髻故。經云。若有欲觀觀世音菩薩者。先觀頂上肉髻。次觀天冠。其余眾相。亦次第觀之。勢至。經云。頂上肉髻如缽頭摩華。于肉髻上。有一寶瓶。盛諸光明。普現佛事。余諸身相如觀世音等無有異。斯是如來教示行者。想二大士觀法之要也。此二菩薩。次當補處。今為近侍。故云瞻侍者也。次示彌陀觀。經云。觀無量壽佛者。從一相好入。但觀眉間白毫。極令明了。見眉間白毫者。八萬四千相自然當現。豈非教示觀法之門。故云念毫相而睹如來也。三及其下。示三輩觀。下疏判云。觀三品往生有二意。一令舍中下修上品故。二令識位高下。即大本三品故。此之二意初策自行。次則觀他。故今略敘。就策自行。即修觀行人功有淺深。致使往生相分三品。故云及其瞑目告終等也。初明上品上生及上品中生。以經明上生乘金剛臺。中生坐紫金臺。故云上珍臺也。次文成下。明上品下生。經云。即見自身坐金蓮華。文成印壞者。大經二十七云。譬如蠟印印泥。印與泥合。印滅文成。以喻凡夫現在陰滅中有陰生。今借此文以喻往生菩薩此土陰滅彼國陰生。須知垂終自見坐金蓮身。已是彼國生陰故也。成論明極善極惡俱不經中陰。如[矛*(替-曰+貝)]矛離手也。上雖三品但是上輩。次總示三輩往生之者。俱出輪回。言隨三輩者。非謂隨他。蓋是隨己所修。三輩行業皆能橫截五道。永得不退也。大本云。往生安養國橫截五惡道。五苦者。此方五道俱不免苦。天道縱樂還墮惡趣故。二可謂下。結嘆觀行。微行者。嘆三種業。雖是身口運為之善。今順理修。皆成無作幽微無相之行也。妙觀者。嘆十六觀。雖托安養依正之境。而皆稱性絕待照之。即不思議圓妙觀也。此之觀行能令修者達四凈土。縱具見思而能不退。誠為至極之道要妙之術。如此嘆結意令聞者尚之修之。不肖之徒。輕欺生死不求不退。于斯要術生謗障人。痛哉痛哉。二此經下。敘經宗體。心觀者。經以觀佛而為題目。疏今乃以心觀為宗。此二無殊。方是今觀。良以圓解全異小乘。小昧唯心佛從外有。是故心佛其體不同。大乘行人。知我一心具諸佛性。托境修觀。佛相乃彰。今觀彌陀依正為緣。熏乎心性。心性所具極樂依正。由熏發生。心具而生。豈離心性。全心是佛全佛是心。終日觀心終日觀佛。是故經目與疏立宗。語雖不同。其義無別。又應須了。若觀佛者。必須照心。若專觀心。未必托佛。如一行三昧直觀一念。不托他佛而為所緣。若彼般舟及此觀法發軫即觀安養依正。而觀依正不離心性。故曰心觀。須知此觀不專觀心內外分之。此當外觀以由托彼依正觀故。是以經題稱為觀佛。若論難易今須從易。法華玄云。佛法太高。眾生太廣。初心為難。心佛眾生三無差別。觀心則易。今此觀法非但觀佛。乃據心觀。就下顯高。雖修佛觀不名為難。是知今經心觀為宗。意在見佛。故得二說義匪殊途。又應了知。法界圓融不思議體。作我一念之心。亦復舉體作生作佛。作依作正。作根作境。一心一塵至一極微。無非法界全體而作。既一一法全法界作。故趣舉一即是圓融法界全分。既全法界。有何一物不具諸法。如義例中。僻解師云。四教中圓。唯論心具一切諸法。身色依報則不論具。唯一頓頓方明三處皆具諸法。荊溪論曰。四教中圓。何嘗不云三處具法。稟今宗者。若云心具色等不具。同彼謬立漸圓之見。望彼頓頓。天地相懸。尚劣于彼。何預今宗。以一切法一一皆具一切法故。是故今家立于唯色唯香等義。若其然者。何故經論多以一心為諸法。總立觀境邪。良以若觀生佛等境。事既隔異。能所難忘。觀心法者近而復要。既是能造。具義易彰。又即能觀而為所照易絕念故。妙玄云。三無差別觀心則易。縱觀他境亦須約心。此經正當約心觀佛也。實相為體者。心觀之宗。方能顯發中道實相深廣之體。所以者何。若于心外而觀佛者。縱能推理但見偏真。即如善吉觀佛法身。但證小理。今約唯心。觀佛依正當處顯發中實之體。中必雙照三諦具足。故云。此經心觀為宗。實相為體。文特于此。舉宗體者。成前敘觀。顯后敘題。成前者。以敘觀文雖具三觀四土之義。語且總略。恐失意者。謂但敘于同居凈土觀行之意故。敘觀畢。特示唯心妙觀之宗。以顯中道實相之體。實相既是常寂光土。若謂十六只觀應佛依正之相。豈能顯此實相寂光若于十六用圓三觀。尚能感得寂光極樂。豈不能感三土極樂。以此成前樂邦。金寶等諸文義。皆明四種凈土因果也。顯后者。行人若得此宗體意。則知敘題能說之佛。所說觀境徒眾依報。及以通名。如是諸義悉皆圓妙。非小非偏。方是今經首題名字。敘觀敘題兩楹之際。云乎宗體。其意在茲。三所言下。敘經題目二。初別題七字。具含能說所說能觀所觀正文釋名備顯其義。今序但明以勝攝劣攬別為總。立題之意也。以十六境佛境最勝。故云佛是所觀勝境。蓋十六觀不出依正及以徒主。若論依正。佛是正報。舉正收依。則攝日冰地樹等六觀也。若分徒主。佛是化主。述主包徒。則攝觀音勢至三輩等九觀也。故云觀雖十六言佛便周。故入正文以圓三觀釋乎能觀。以妙三身釋所觀佛。佛既總攝。余十五境。豈不一一皆是圓妙三諦三觀邪。二經者下。通題。儒經講解。有茲二訓。萬代軌則。故訓法也。百王不易。故訓常也。佛經亦然。十界咸規。三世不易。復以由義而釋于經。由佛大圣金口。宣吐自證之法故。名為經。法華玄義委解通名。當宗學人不可不究。二入文二。初取義釋題二。初標列。注云云者。令依諸部明于通釋五章之義妙玄最委。故彼文云。就通作七番共解。一標章。二引證。三生起。四開合。五科簡。六觀心。七會異。標章令易憶持。起念心故。引證據佛語。起信心故。生起使不雜亂。起定心故。開合料揀會異。等起慧心故。觀心即聞即行。起精進心故。五心立成五根。排五障成五力。乃至入三解脫。略說七重共意如此。今疏從略。但標五名也

二隨釋五。初釋名二。初標。二一切下釋二。初對通略示二。初就三處論通別三。初約一化二。初釋二。初示諸題具通別。他釋經題皆以經字為能詮教。余字并是所詮之義。作此分之。甚違佛旨。且人法譬皆是名字。豈非能詮。那得一向屬所詮義。經字不可一向屬教。如妙經云。法華經藏深固幽遠無人能到。又云。為佛護念植種德本。入正定聚。發救一切眾生之心。成就四法。必得是經。疏釋此四是開示悟入佛之知見。知見證理名為得經。此二豈非以理為經。金光明云。十方諸佛常念是經。豈令諸佛但念于教。此例蓋多。不能備引。故知諸師。以能詮所詮釋眾經題。失旨之甚。今家皆用通別釋題方無所失。二通則下。明通別有三種。今解諸經通別二名。俱是能詮俱是所詮。良以通別各自具于教行理故。勿謂二名但在于教。須知通別自有教名行名理名。如一別題。佛說是教。觀即是行。無量壽佛是理。豈非別教別行別理。以此三別對于經字。即是通教通行通理今于三中。初明教通別二。初正明一化通名者。頓說漸說施權開權律論之外。皆名為經。故稱通也。別名者。別相乃多。今從三種。謂人法譬。單三復三。并具足一以成七別。單三者。單人。如阿彌陀經等。單法。如大般涅槃經等。單譬。如梵網經等。復三者。人法。如文殊問般若經等。法譬。如妙法蓮華經等。人譬。如如來師子吼經等。人法譬具足者。如勝鬘師子吼一乘大方便方廣經等。以此七別與通。合標一代佛法。二今經下。別指此經。本論一化。言此經者。以明七別。此屬單人。是故言也。雖屬單人而人自分。能說釋迦。所說彌陀。以此二人而為別目。經同一化。故曰通名。據有觀字合是人法。能從于所。以人兼之。故略不示。然分通別。不同廣釋故未委悉。二為行下。行通別。諸經有用一種之行而為別名。以對通名。經即通行。若論別行。其數無量。卒難說盡。今以增數示于行人。似可領會。一如一行等。二如二智等。三如三觀等。四如四念等。五如五根等。六如六妙等。七如七覺等。八如八正等。九如九禪等。十如十度等。乃至百千萬億無量行也。此等別行皆趣涅槃。究竟四德略言常樂。約趣涅槃別行即通。故為行經。彼釋簽中。乃以因果判行通別。須知其意。非謂至果其行方通。欲知意者。據各修因名為行別。約趣一果。此別即通。斯乃別時論通。通時論別。豈唯行爾。教理亦然。如以機應對教通別。佛以一音演說法。眾生隨類各得解。各解則機別。一音則應通。各解不離一音。一音不妨各解。如金光明玄。以能詮文字為教通。以能詮所以為教別。所以即是四悉檀也。一一悉檀皆用文字。一一文字不離悉檀。如以名實對理通別。多名不離一實。一實不妨多名。故三通別皆悉同時。悉類樂中管色之韻。約聲則通。約曲則別。通別二用不相妨礙三理雖下。理通別。名實相對名即是門。乃以四門彰一理也。亦是事別而對理通。良以諸經多用一事而彰于理。得理別名。如此經題以無量壽佛。名為別理。以對通名經則通理。若于一化以通別理解經題者。莫若四門以為別理。四門者有門。空門。雙亦門。雙非門。四門名通。須分四教。所謂三藏教。通教別教。圓教。四教各開有等四門。四四乃成一十六門。詮于別理成十六理。理尚非一。那得十六。然理無礙能應諸門。猶彼虛空其體實非方圓大小。以無礙故。故能隨彼方圓等物成無量相。從無量說即是別理。體是一空名為通理。無通不別無別不通。通別合標成一題目。二此約下。結五時之內。一一經題皆具通別。若不用此教行理判。徒分通別。全無所以也。然無量行會一常樂。四教四門同詮一理若專方等未堪此聞。乃是預取法華之意。跨節而談。于佛滅后。解釋諸經不約法華寧窮一化。二更約下。約一題。一化經目通別二名。具教等三關涉既廣。思修或難故。就即今所解經題。明教行理。宛然可見。此三皆別。以對經字。即是三通。故云任運有通別意。欲使行者。即此一題。就說解教起能觀行見真佛理。三更就下。約一字。一題雖約而涉三名。今示一字。解行證三悉得具足。此復為二。初就說字兼含釋題。中說字最可顯于教行并理。故引釋論所行如所說句。以示說中含于行理。如者真如也。如名不異。一真覺性。物成無殊。三際平等。契此如理。方得心口說行不異。故金剛般若云。云何為人演說。如如不動。法華云。諸法空為座。處此為說法。事相解如。二物相似。以為不異。理觀解如。二物性一。方名不異。故釋經如是。三藏則以傳佛所說。似水傳瓶。名曰文如。衍教不爾。通以二諦相即為如。別則唯聞中道為如。圓以文字。性離為如。三教約此方曰文如。論就理觀心口理一。方得說行如如不異。此令說者行契如理也。二佛即下。就諸字互具釋。佛復本源究竟覺體。非寂非照。故屬法身。觀字即是清凈智慧寂而常照。故屬般若。無量壽是自在神通。照而常寂。故屬解脫。今將諸字。分對三德。深有所以。所以者何。向就一字明教行理。雖約說字義具于三。既約修辯。尚通前教。而又未明字字具三。故今特用涅槃三德。對于諸字。乃彰諸字性各具三。非前教人所能思說。良以三德性本圓融。一一互具故。直法身非法身。法身必具般若解脫。直般若非般若。般若必具解脫法身。直解脫非解脫。解脫必具法身般若。三德即是教行理三。般若是教。智在說故。解脫是行。用從緣故。法身屬理。是所顯故。佛字既是法身之理。即具二德及教行也。觀字既屬般若之教。亦具二德及行理也。無量壽既是解脫之行。亦具二德及理教也。若不然者。豈得即一達三即三達一。問本以一字具教行理。今何得以無量壽三字。方具于三。則不名為約一字也。答以題諸字對三德釋。斯是妙談。貴在得意。欲令行者知三德性遍一切處。一字一句。一偈一品。一部一經。一時一化。乃至一切依正色心。多亦三德。少亦三德。一塵三德不小。剎海三德不大。故引華嚴云。一中解無量等也。若得此意。今之妙觀有造修分。應色一相可照三身。依報一塵即寂光土。故十六觀皆照三諦。其不信者則辜吾祖立茲法矣。二于一下。約一字以校量三初正校量。上窮妙旨。從廣至狹。今校功德。從少至多。一字尚詮大涅槃理。況一切經豈不圓遍。二故經下。引經證。如金光明及諸大乘。多作此說。三若不下。結今得。不明一字圓具三德。諸經所說一句一題。受持功德無量無邊。便成虛設也。自非道場得入三昧發旋總持。曷能妙說自在若斯。二初釋下。就別廣明。置通釋別也。文四。初釋佛字二。初正約佛名示六即二。初翻名標示。梵云佛陀。華言覺者。即說教主。別號稱曰釋迦牟尼通號有十。今舉第九。故標佛也。既是極果。即究竟覺。起信論云。覺心初起。心無初相。遠離微細念故。心即常住。名究竟覺。此覺圓凈無所對待。生佛依正镕融總攝。十方三世亙徹無外。五住二死盡凈無余。無量甚深永絕思議。強名妙覺。此之覺義有六種即。即者是義。今釋迦文。乃究竟是圓凈之覺。一切凡圣無不全體皆是此覺。雖全體是。且迷悟因果其相不同。故以六種分別此是。所謂理是。名字是。觀行是。相似是。分證是。究竟是。然若不知性染性惡。所有染惡定須斷破。如何可論全體是邪。全體是故。免于退屈。六分別故。免于上慢。六不離即。即不妨六。六即義成圓位可辯。問所言凡圣全體即佛。為即自己當果之佛。為即釋迦已成之佛。答自己當果。釋迦已成。二佛之體究竟不別。故諸果佛為生性佛。迷則俱迷。見則俱見。故己他佛于今色心。皆可辯于六即義也。又復應知。六即之義不專在佛。一切假實三乘人天。下至蛣蜣地獄色心。皆須六即辯其初后。所謂理蛣蜣名字乃至究竟蛣蜣。今釋教主。故就佛辯。以論十界皆理性故。無非法界。一一不改故名字。去不唯顯佛。九亦同彰。至于果成。十皆究竟故蛣蜣等皆明六即。二涅槃下。就覺廣明六。初理即。六種即名皆是事理體不二義。而事有逆順。名字等五是順修事。唯理性一純逆修事。此逆順事。與本覺理體皆不二。其逆順名自何而立。以知不二。事皆合理。名之為順。其不知者。事皆違理故名為逆。名字等五。若淺若深。皆知皆順。若初理即唯迷唯逆。而迷逆事與其覺理。未始暫乖。故名即佛。所以者何。良由眾生性具染惡不可變異。其性圓明。名之為佛。性染性惡全體起作。修染修惡更無別體。全修是性故得迷事無非理佛。即以此理起惑。造業輪回生死。而全不知事全是理。長劫用理長劫不知。不由不知。便非理佛。以全是故。名理即佛。以不知故非后五即。然理即佛。貶之極也。以其全乏解行證即。但有理性自爾即也。又理即佛。非于事外指理為佛。蓋言三障理全是佛。又復應知。不名障即佛。而名理即佛者。欲障后五有修德是。此之一位唯理性是也。又障即佛。其名猶通。以后五人皆了三障即是佛故。釋此為三。初引諸經示即。初引大經迦葉品云。眾生即是佛。何以故。若離眾生不得三菩提故。如來性品。我者即是如來藏義。一切眾生悉有佛性。即是我義。如是我義。從本已來。常為無量煩惱所覆。是故眾生不能得見。如貧女人舍內多有真金之藏。家人大小無有知者。時有異人善知方便。乃至即于其家掘出金藏。又云。譬如王家有大力士。其人眉間有金剛珠。與余力士捔力相撲。而彼力士以頭觸之。其額上珠尋沒膚中。都不自知是珠所在。其處有瘡。即命良醫。欲自療治。乃至時醫執鏡以照其面。珠在鏡中明了顯現等。如來藏經十喻者。彼經十文。一法。九喻。一是所喻。九是能喻。以所從能。故云十喻。一法者。經云。佛告金剛慧菩薩。我以佛眼觀一切眾生。貪嗔癡諸煩惱中。有如來智。如來眼。如來身。結加趺坐。儼然不動。善男子。一切眾生雖在諸趣煩惱身中。有如來藏常無染污。德相具足如我無異。于此文后。即舉九事以喻其法。各有長行重頌。一萎華佛身喻。二巖蜂淳蜜喻。三糠繪粳米喻。四糞穢真金喻。五貧家寶藏喻。六庵羅內實喻。七弊衣金像喻。八貧女貴胎喻。九焦模鑄像喻。弊帛者。經偈云。譬如持金像行詣于他國。裹以穢弊物。棄之在曠野。天眼見之者。即以告眾人去穢現真像。一切大歡喜。我天眼亦爾。觀彼眾生類。惡業煩惱纏生厄備眾苦。又見彼眾生無明塵垢中。如來性不動無能毀壞者。土模者。經偈云。譬如大冶鑄無量真金像。愚者自外觀但見焦黑土。鑄師量已冷。開模令質現。眾穢既已除。相好劃然顯。我以佛眼觀。眾生類如是。煩惱淤泥中。皆有如來性。闇室下。復出涅槃經云。如闇室中井。及種種寶。人亦知有。闇故不見。有善方便。然大明燈照之得見。是人終不生念是水及寶本無今有。涅槃亦爾。本自有之。非適今也。大智如來。以善方便。然智慧燈。令諸菩薩得見涅槃。今文但引闇井具寶。以證理即。不取人亦知有等文。諸喻皆爾。須知諸喻。理兼圓別。若言三障定覆佛性破障方顯。此猶屬別。若全性成障。障即佛性。以不思議德。障消者則諸喻皆圓。方是今文理即之喻。故如來藏喻止觀顯別。今文顯圓。次凈名皆如。語尚涉通。今須圓解。次寶篋下卷勝志菩薩。向佛說偈。己界及法界。眾生界同等。己界即心法。法界即佛法。佛以法界而為體故。對眾生界即成三法。心生在因佛法在果。三無差別故云一界無別界也。二此是下。就本覺明佛。前引諸經。雖云即佛。猶未的示覺了之相。且指三障體全是理。今示此理。當處照明。名為本覺。佛義成也。此自分二初正示。言此是者。指上大經眾生即佛。諸喻寶物。凈名皆如。寶篋法界。此等皆是本性圓智。非三般若融即微妙。智不名圓。知一切法一一含受一切諸法。全法是智。全智是法。待對斯絕名圓覺諸法。諸法乃是生佛依正。三際十方。此等時處。既全是智。何有一處一物一塵。體不明了。然此明了非心意識所能及也。故起信論本覺義云。心體離念無所不遍。等虛空界本性明了。既其離念安以情求所謂不思議智照等也。勿認六道漏心三乘證智而為本覺明了之相。妙覺之覺方是理佛。全修在性斯之謂歟。二雖五下遮情。情執者云。諸有業縛無明惑暗。那言眾生即是佛邪。故遮之曰。雖業至無間。而皆當體是三解脫。雖見思昏倒而本覺理未始不存惑業。全是性德緣了佛性。豈可更壞理佛。刀不自傷故。二斯下。對四事辯理。世間常住者。即十法界三十世間。一一皆住真如法位。法位常故。世相亦常。然世本代謝而言常者。以一切法即真實性。性不改故。故名為常。若謂遷流不得言常。斯謂情見。良以生法即性故。常住異滅法即性故。常即性之常。非常無常不可思議。言偏意圓。故可得云一生一滅無非中道。唯生唯住。唯異唯滅。法華跡門顯所證云。世間相常住。于道場知已。本門乃云。如來如實知見三界之相。非如非異。故知世間即是三界常住。豈乖非如非異。本跡雖殊不思議一也。此理秘妙。佛能明見故。故云灼然。今我智者成秘妙觀。雖是肉眼而名佛眼。能見秘藏亦云灼然。故妙樂云。顯露彰灼稱為真秘真秘之理即世相常。世相常故眾生即佛。此理妙故。有佛教化不益一毫。空過無佛不損一毫。五即得之何足為高理即失之未始暫下。對此四事示理佛也二如斯下。名字即。此至究竟皆修德也。須論損益及以高下。言名字即佛者。修德之始。聞前理性能詮名也。然有收簡。收則耳歷法音。不門明昧異全不聞。俱在此位。簡則未得圓聞。齊別內凡。尚屬理即。以七方便未解妙名。豈知即佛。此自分二。初帶喻示名字二。初不聞之失。理雖是佛全體在迷。佛出不聞經名絕聽。此乃卻指但理之失也。二若佛下。聞名之得。六即辯佛。故今名字唯約三寶及十號也。無明長夜佛出令曉。闡本智日乃識三寶照世光明。生死巨關無佛長鎖。佛能于此開甘露門。令知十號是常住味。此光此味。乃從眾生心性流出。還使眾生解此光味即本性佛。因說等者。卻指貧女舍寶喻也。初既不知家有寶藏。唯受貧苦。因示得知。寶雖未掘預生適悅。此等法喻皆示于名有識知義。能知所知即名字佛。二故須下。引人明即佛。梵云須達多。此云善施。亦曰給孤獨涅槃二十七云。舍衛有長者。名須達多。為兒娉婦。詣王舍城。宿珊壇那舍。見彼長者中夜而起。莊嚴舍宅。乃問。當請摩伽陀王耶。答云。請佛。須達初聞身毛皆豎。復問。今在何處。答曰。在迦蘭陀精舍。須達思念欲見。于時忽見光明如晝。尋道而出。城門自開。見佛聞法證須陀洹。疏云。巨關。即城門也。今明毛豎。即驚覺也。聞名生覺即本性佛。若論大經追敘昔事。方證初果。驗聞名時。未能解了覺即本性。及前科中三寶十號。亦涉于小。今約跨節取意而談。五時示現身相名號說法度人。乃至聞者一念微解。一一皆是全性起修。當處無非本性佛法。如前一化增數諸行。皆會圓常。四教四門。唯詮一理。不從跨節焉消彼文。況文出涅槃。部已開會。故約驚覺示名字佛

觀無量壽佛經疏妙宗鈔卷第一觀無量壽佛經疏妙宗鈔卷第二

　　　　宋四明沙門知禮述


三觀行即。此中觀法。異常坐等直觀心性。故托他佛而為所緣。然是大乘知心作佛佛即是心。其觀未成為塵所動。始自圓聞觀佛妙境。至識次位勤行五悔。若未發品。此等行人皆屬名字。故知名字其位甚長。今明對塵即成佛觀。其中念念覺知之心。名觀行佛此自分。二初觀妙色即真法。以大小相皆悉周遍。故此色身即是真法。又二。初約一佛二。初示始習即心觀相。此是名字升進之位。不獨解名能修觀故。但未入品。非觀行位。觀佛相者。若此經中八萬相好。非羸劣想而可系緣。故須初心先觀落日。漸觀地樹及以座像。觀既深著方觀勝身。今依般舟初心先觀千輻輪相。次第逆想至肉髻。三十二種是下品相。復從足起。可作始行系心之境。不須更以落日為緣。若相若好。皆依于身。身唯金色。故云如鑄金像。此之色相雖從心想如在目前。故云與眼作對。言妙色者。即是不可思議色也。所以者何。由此行人已圓聞故知色唯心。知心唯色。五根所對尚體唯心。況想成色豈在心外。此色非色非色非非色。而能雙照。色與非色。既離情想故名妙色。非由三觀莫見妙色。非由妙色莫成三觀。境觀相資塵念靡間。方能得入觀行位也。二開眼下。明觀成稱性。周遍。妙心作相妙相發心。心心不休成觀入品。塵緣莫動佛常現前。閉目了然開眼不失。在明見佛處暗不忘。性無間然。佛豈暫闕。一一相海莊嚴法身。相為大相。好為小相。觀大發小名為流出。劫水雖大止劑二禪。佛相遍周稱于法界。且以分喻顯于周遍。觀行佛眼名曰周眸。此眼所觀何處非佛。問金光明玄義。觀于三道顯金光明。似位尚云閉目則見。開目則失。今觀三身位在觀行。因何開閉俱得見邪。答彼明性德金光明理。此理初住方任運見。故于似位猶論得失。今帶事定。托彼應色。觀于三身。以其應相凡心可見故理三身雖乃未顯。不妨應色先與定合。故令開閉皆見佛身。如以三觀觀彼落日。三觀未成而能開閉。皆見于日。故雖事理一念同修。而理難事易。事易故先現。理難故后發。故般舟三昧。以三十二相為事境。以即空假中為理觀。境觀雖乃同時而修。境必先成。托境進觀。藉觀顯境。更進更顯。從凡入圣。故知彼就趣真無住。對似愛頂墮。為開閉得失。此就應色。得成觀行。為開閉俱見。不知事理難易淺深。此相違文何能銷釋。二念一下。等諸佛二。初約一佛等諸佛。為成觀故不可散緣。故以彌陀一佛為境。雖觀一佛何異十方。雖照現今何殊過未。此彰一切不離彌陀。良以彌陀是無量之一。故能等于一中無量。二一身下。明諸佛同三法。一佛等彼一切佛者。以由佛佛同得三法。身是法身。智慧是般若。十力四無所畏是解脫。亦是三身三涅槃等。身智言一者。顯于諸佛法報不別。應用亦同。故力無畏結云亦然。同身智一也。菩薩因中分破無明。分同妙覺所證三法。無明破盡。則究竟同諸佛三法。諸佛三法既其不二。是故彌陀三法不少。一切諸佛三法不多。故言等也。二念色下。念三身以結。示色是應身。通于勝劣及他受用。法門是報身。以諸法門。聚而為身。即八萬四千陀羅尼為發。第一義諦為髻。種智為頭。慈悲為眼。無漏為鼻。四辯為口。四十不共為齒。二智為手。如來藏為復。三三昧為腰。定慧為足等。此諸法門。若從所證名為法身。今從能證名為報身。自受用也實相是法身。非不具于一切法門及諸色相。讓于能證及垂應故。今是所證及以能垂。但名實相前論觀法文中。但言相好周遍。次文乃約三法論等。至今結示云念三身。應知法門及以實相。不離色身舉一即三。全三是一。法爾相即非縱非橫。是故此經第九佛觀。經示相好。疏名真法。不知圓觀。此名莫消。若觀佛身。不涉后二。便同小外。何預妙宗。須知此文。是結前觀色相周遍已具三身。二常運下。明即佛。觀行位人一切時處。念佛三觀。常得現前。故云無不念時言念念皆覺者。示即佛義。雖是始覺即同本覺。非全本覺觀不名中。亦得義論始本一合。雖非究竟及真似合。而亦得是觀行合也。若論即字。廣雅訓合。荊溪云依訓乃成二物相合。于理猶疏。今以義求其體不二。方名為即。然其始覺與本覺合。雖名為合非二物合。正是荊溪體不二義。良以始本覺體是一。故知六即得名六合。理即乃以逆修之覺與本覺合。五皆順覺與本覺合。六合無非體不二也。荊溪有時亦以合名明不二體。故不二門云。復由緣了與性一合。方能稱性施設萬端緣了是始性豈非本。修性體一復名為合。四相似即。今既釋佛。乃似本覺。良以此位始覺之功。尚伏無明。全未破故。非真本覺。唯得名為相似即佛。若四十一位分破無明。故得分分是真本覺。名分真佛。至極果位無明既盡。本覺全彰。故得名為究竟是佛。即究竟本覺。亦究竟始覺。亦是究竟始本一合。亦是究竟始本俱忘。例前五即皆有四義。問名字等五。以始對本。論合及忘四義稍可。唯初理即。既全在迷。豈有始覺及二義邪。答理雖全迷而具三因及五佛性。緣了二性豈非本有修因始覺果。及果果二種佛性。豈非理中究竟始覺。理若不具此等始覺。名字等五。便須別修。復何得云全修在性。但有即名無即義也。自非山教圓位徒施今當相似位中四義。文自分二。初標釋二。初約三身明即佛。前觀行位。常用三觀念佛三身。觀覺雖成似覺未發。加功不已。今本覺三身相似而發。與始覺三觀相似相應。應是合義合而不忘。非妙覺也。問于一本覺約何要義。顯示三身令人可見。答本覺諸法即空假中。覺諸法假。即相好身。覺諸法空。即法門身。覺諸法中。即實相身。如此論之其義宛爾。更于一覺約寂照說。照而常寂自在神通。即相好身。寂而常照清凈智慧。即法門身。非寂非照而寂而照。即實相身。此之二三皆非縱橫不可思議。乃是寂覺照覺。雙遮照覺全本成始。即是相應及俱忘義。此位三身即佛義顯。是故文中不特言覺示于即佛。二相似下。約四喻明相似。行人本覺寂照及雙相似而發。成相似位三種之覺。此覺似真若鋀若瓜。比金比瓠。此之二物喻始似本。如將至火先覺暖氣。行欲近海預睹平相。此之二事喻于相似近乎分真。前二約法論似。后二約位論似。二水性下。勸證二。初約事勸。本覺清涼其猶冷水。似覺飲之知消煩熱。名字之人如熱渴者。須三觀功掘無明地方得真似清涼之水。徒聞之水不施觀功。又無事行取水具物。守渴而終至極熱處。二略舉下。引文證相似相應功德之相。如彼法華六根清凈。文雖稍廣其相顯然。行者易知故得名要。六根同有五種似發。所謂肉眼天眼慧眼法眼佛眼。肉耳天耳慧法佛耳。乃至意根亦有五相。此之六五。即三相應肉天法六。即相好身相似相應。慧六佛六。即法門實相相似相應。以五眼等是不次第相似發故。可以對于圓三身也。行者能于三觀。觀佛六根三德。不久相應。五分證即。即心觀佛。托境顯性。雖得相似尚屬緣修。今則親證屬于真修。分破無明。起信論中稱隨分覺。寂照雙融。本覺真佛分分而顯。從所顯說。名為分真。從能顯言。名為分證。四十一位皆受此名。自分二。初明初住。一代教中圓位顯者。唯起信論及華嚴經。經說三身初住頓得。論明八相初住能垂。若此位不論破無明惑。安得如此上冥下應。故知十向方伏無明。初住但能斷于見惑。此等經論是漸次教。不可與其華嚴起信頓修頓證菩薩一槩。是故今立詮中道教論次不次。分于別圓。今就彼經明分證佛。此文分二。初約發心明即佛二。初約三法明發就初住名示。即佛相。位名發心。發本覺心也。常寂常照寂照雙融。是本圓覺。即一而三。不發而發。故成三發皆言一切者。法界無外攝法不遺。諸佛眾生色心依正同一覺體。全體為緣全體為了。全體為正。緣因發故。了正亦發。了因發故緣正亦發。正因發故。緣了亦發。蓋三法圓融。發則俱發。緣發名功德。能資成故。了發名智慧能觀照故。正發名境界。是真性故。是所顯故。問三德既是一本覺性。由證顯發。今云一是所顯境界。二名能顯功德智慧。若是能顯。二則是修。何得名證本覺三德。答其理如是。方不思議。所以者何。三雖性具緣了是修。二雖是修。非適今有。二若非修三法則橫。二若非性三法則縱。故釋簽明三點不縱橫云。雖一點在上。不同點水之縱。三德亦爾雖法身本有。不同別教為惑所覆。雖二點在下。不同烈火之橫。三德亦爾雖二德修成。不同別人理體具足而不相收(文畢)輒出其意。別教法身為惑覆者。良由不知本覺之性具染惡德是故染惡非二德也。故別惑通惑業識事識煩惱結業三乘六道。變易分段此等一切迷中二法。非二佛性既非佛性。乃成定有能覆之惑。是故但有法身本覺。隨于染緣作上一切迷中之法。以是名曰為惑所覆。應知覆義不同泥土覆彼頑石。既覆但中佛性之理。如淳善人。一切惡事非本所能。為惡人逼令作眾惡。故說善人為惡所覆應須還用隨染覺性。別緣真諦及以俗中。次第別修空假緣了或中邊緣了種種二因。或初緣次了。或初了次緣次第翻破一切迷法。顯于法身本覺之性。是故覆理成于縱義。圓人不爾。以知本覺具染惡性。體染惡修即二佛性故通別惑事業識等一切迷法。當處即是緣了佛性。豈有佛性更覆佛性。如君子不器善惡俱能。或同惡人作諸惡事。則彰己能何覆之有。故即二迷以為緣了。顯發于正。緣了二德體迷而得。義當所發。元是修德復當能顯。雖分修性皆本具故。義不成縱言別人理體具足而不相收者。亦為不知本覺之性具染惡德。不能全性起染惡修。乃成理體橫具三法。言不相收者。以其三法定俱在性皆是所發。猶如三人各稱帝王。何能相攝。是故不知性中三法。二是修者二乃成橫。圓人不然。元知本覺具染惡性。故使迷中一切染惡。當處即是緣了佛性。以此二修顯于一性。如一主二臣。主攝于臣臣歸于主。三德相收亦復如是。今初住位所發三法。皆性具故發則俱發。故云不前不后以此三法。二為能顯一是所顯。修性宛爾。故云亦不一時不一時故非橫。不前后故非縱不縱不橫不思議發。是故名為初發心住。二三智下。約三身明佛。前以正助二修。對性明圓發相。今約報智證法起應。報應二修對法一性論分證佛。從智證法。從法起應。即非一時。三身頓得故非前后。不縱不橫復見于此。從始圓修一心三觀。今圓三智一心中得。即以此智證得法身。智性即色三一體融名妙色身。此身湛寂如鑒無情。形對像生山毫靡間。名應一切。三身三德體離縱橫。今始發明名開秘藏。入理般若名為住此住無住住秘藏中。二以普下。約被物明佛用二初總示三輪。色像即身輪。一音即口輪。等悅即意輪。身名神通輪口名正教輪。意名記心輪。妙觀察智也。輪者轉義。亦能摧碾。己心證法轉入他心。能摧碾他一切業惑。此三業應有十界相。皆是初住分得佛用。二應以下。別示十界。上明能用種種三業不出十界。今分別之。先明佛三。況出九界。佛應三土。且說同居。化有始終。須彰八相。大機所見八相難思。若應小乘八種皆劣。大示出沒如水之波。全法界身八皆勝妙。小乘生滅體是無常。如火燒薪終歸灰斷。故兩八相不分而分。勝劣宛爾。此等皆是果人法則。名佛威儀。初住能為名之曰具。威儀屬身。音聲屬口。方便是意。應以佛界而得度者。即為現此三輪相也。佛相至高尚能跡示以佛況九。現之不難。既現九界各具三業然非直現十界而已。于一一身。復現十界重重無盡。以得普現諸身三昧故也。二初住下。況后位。初住始破一品無明。分證三身。垂形十界。其相尚爾。況二三住。況第十住行。向登地至于等覺。破惑轉深。德用轉廣。寧以心口而思說邪。良由位位始覺本覺一合俱忘。致使體用高廣若此。六究竟即。一切諸法無不是佛。迷故不知。故圓實教不順迷情。直示一切皆是佛法。世間相常眾生是佛。不稟教者。但有理是全不知是。若聞此教。于名知是。若入五品于觀知是。入十信者相似知是。四十一位分真知是。今登極果。究竟證知一切諸法皆是佛法。此自分二。初據位直明。等覺已名滿足方便地菩薩究竟地。始覺道窮本覺理極。本始既泯無以名焉。強稱妙覺。大品般若四十二字。字字互具諸字功德。南岳用對圓頓教中四十二位。初住阿字中四十字對至等覺。最后茶字當于妙覺。雖一一位皆能遍具諸位功德。然是分具。今此極位。乃究竟具諸位功德。故引法華唯我釋迦與一切佛。乃能究盡諸法之權。實相之實。達無明底到諸法邊。名邊際智。不思議權智也。今已究竟。故名為滿。于種種法證本圓覺。不思議實智也。此覺極滿名為頓圓。復用第七無上士號。顯智斷極。有惑可斷名有上士。等覺位也。無惑可斷名無上士。即是妙覺。斷德究竟名大涅槃。更有過者。名有上士。亦等覺也。更無過者。名無上士。即是妙覺。智德究竟名大菩提。二約喻稱嘆。用彼大經月愛之喻。十五日月。對四十二圓因果位。皆智光增惑暗減滅。故初之三日對住行向三十位也。從初四日至十三日。對十地位。十四日以對等覺。十五日對妙覺位。此乃合前三十。開后十地。若三十三天同服甘露。對四十二位皆證常理。開前三十位對三十天。合后十地用對一天。等覺對一。妙覺極位次對釋天。若四十二字。字字互具四十一字。對于圓證四十二位。位位相收則前后俱開。若開示悟入佛之知見。對圓真因四十位者。前后俱合也。今十五日月光既滿。即智德圓。暗無不盡即斷德極。故大師云。此之增減日日有之。此之智斷位位有之。故不更用后十五日邪光減也。復以眾星對諸因人。月喻果佛。最上等言。皆是稱嘆究竟佛也。二佛有下。以例諸號明難說。圓極之果所有名字。一一不虛究竟成就。蓋其所召皆真極故。以望真因尚帶虛設。妄未盡故。七種方便一切凡夫。悉是虛名一無實義。故大經云。世諦但有名無實義。第一義諦有名有實義。佛是究竟第一義故。又復應知非別有法。名為究竟第一義諦。毗盧遮那遍一切處。一切諸法皆是佛法。是則世間及出世間二死五住。至鞞荔多蠢動蜎蜚五無間等。若因若果無非圓極第一義諦。故此諸名皆實不虛。悉是究竟佛之異名。是故稱為佛有無量德。應有無量名。今唯舉佛一名當之。故諸大乘明于佛號或增或減。皆是四悉赴彼物機。今于通號十名之中。舉第九佛也。凈名經云。正遍知如來及佛。此三句義。大千眾生皆如阿難多聞第一。以劫之壽不能盡受。隨其宜樂舉此三名以少況多。功德無盡

二釋說字二。初牒釋。悅是暢悅。懷是心懷。若就此經即是如來久修久證念佛三昧。蘊之在懷。今機扣發。說之乃暢昔之所懷。二即十下示相。據今之說正在念佛。次文委示。今不預陳。故且通涂明其說相文二。初明所說法相。十二部經總明說相。謂或作長行說。或作重頌說。或作未曾有說。或作無問自說說等。若八萬法藏乃具示所說種種法門。合云四千。且舉大數。然應了知有多八萬。且約四諦示諸八萬。若言八萬法藏。即苦諦八萬塵勞。即集諦。八萬對治門。八萬三昧門。八萬陀羅尼。皆道諦。八萬波羅蜜。即滅諦。今雖示一。義以兼三。以法藏名是蘊聚義。判屬苦諦。復由蘊義兼得三諦。蓋四名言不離陰故。如俱舍云。牟尼說法蘊。數有八十千。彼體語或名。是色行蘊攝。故十二八萬俱通小衍。或云小乘唯有九部。大則十二。或云小有十二。大唯九部。或云大小皆有十二。六度四等雖在大乘。亦通三藏事度菩薩。然其名數四教皆同。須就所詮真中二理。定其權實。復論四種能趣觀行。用簡偏圓。使寶渚化城迂直不濫。二又于下。明能說善巧二。初于一法一門明四悉。上之所列八萬等法。既通四教。即是生滅八萬無生八萬。無量八萬。無作八萬。如生滅八萬。趣舉一法。須開四門。四門假人同皆叵得。若其實法四義不同。約有門說。念念無常如燈焰焰。約空門說。三假浮虛猶如云霧。雙亦門說。二相從容。雙非門說。二相俱舍。四中一門機生熟故。四悉被之為未種者。作世界說。令其樂欲贊用受行。為已種者用中二悉。善根未發作為人說。令起宿善信戒進念。惡未破者。必對治說。令其三毒豁爾冰消。為已熟者。第一義說令得契真革凡成圣。佛智鑒機。說之必中。知不入理令得三益。知不破惡令得二益。無善可發作世界說。但生歡喜。若全無益佛則不說。二若一下。例諸法諸門示四悉。上明一門被機四悉。余之三門被機亦爾。八萬中一四門四悉被機既爾。其余諸法四門四悉被機亦然。一教八萬門悉既然。三教亦爾。八萬法藏。例于塵勞及對治門三昧總持波羅蜜等。一一八萬。法法四教。教教四門。門門四悉。其十二部六度四等。準此可知。以此略明佛說之相。三釋觀字即所說也。上十二部八萬等法。豈非所說。然是泛舉顯于能說。下無量壽及今觀字。的是此經所說義也釋觀分二。初牒釋雙標。牒起觀字。以觀釋之。乃用觀法觀于勝境若非觀法將何觀之。撮經所詮立茲題目。經明十六以為能觀。今釋題名唯論三觀。經文是別。題是總名。總總于別。別別于總。若也立題收文不盡。則不能應篇章之式。故知今立三觀釋觀。乃是經文十六觀體若就十六。各各示于三觀相者。其文繁廣。故于釋題總而示之。令其修者以茲觀法入十六門。則境境皆三。心心絕妙。四依被物言簡意周。雙標次第及以一心。二三觀者。此乃以次顯于不次。不融別觀無以明圓。如止觀中皆用思議顯不思議。二從假下。據教雙釋二。初次第三觀二。初列名指經。所列諸名釋中自見。二今釋下。釋相結果。依前列名釋三觀相。第一空觀而有二名。假是等者見思取境無而謂有。虛假凡俗知虛名諦。二空之理是審實法。知實名諦。不究俗虛莫知真實。要須照假方得入空。是故名曰從假入空。又假是等者。迷世俗時謂虛是實。則二俱不諦。若悟俗虛必知真實。則二俱諦。故復得名二諦觀也。此觀等者。修觀名因。證智名果。釋論三智為易解故。分屬三人。故以聲聞對一切智。即空觀果當于別教十住位也。第二假觀。亦有二名。先斥住空墮二乘地。若修假觀能成佛法。能益眾生觀空欲作入中方便。故于空智證而不住。三界惑著須蕩令空。諸法因緣須究本末。見思重數如塵若沙。以大悲心遍觀遍學。名為知病。諸法諸門破性破相。一一對治無不諳練。是名識藥。隨惑淺深知機生熟。神通駭動智辯宣揚。四悉當宜各令獲益。如此授藥方肯服行。皆由證空能入此假。故此觀名從空入假。而言等者。前除見愛破假用空。今遣塵沙破空用假。于空于假各一破用。前后相望至今均等。故復名為平等觀也。此觀等者。若依釋論以菩薩人對道種智。即假觀果。位在十行。二空下。第三中觀。初雙標。初觀空生死者。別人初心。信今知覺本是常住中道佛性。從教道故。名為但中。唯善唯凈不具染惡。雖無染惡其性靈知。強覺忽生境界斯現。分別境相執著我人。不昧之知。邪思邪見。現前染惡既非性具。皆是隨緣變造而有。是變造故非性本然。是故見思不即中道定須破故。即義不成。故不得云唯愛唯見唯色唯香。設欲修中能所不絕。故修空為正。中觀為傍。何者。心既著有須別緣空破茲愛見。所觀之空是二乘法。既非性具。乃是別修空非畢竟。是故空觀但空生死。次觀空涅槃者。生死之有雖已破除。心又著空。須別緣假破此空著。假是建立是菩薩法。非性具故。亦是別修。能蕩空著名空涅槃。此之等者。前空生死見思惑忘。次空涅槃塵沙惑盡。二惑既盡心無偏著。是故得為雙遮方便。初觀等者。復因次第用于二觀觀其二諦。是故得為雙照方便。方便立已圓觀可修。于十向中即以所顯中道佛性。而為能觀中道之觀。諦觀不二惑智一如。三觀圓融是無作行。故得自然入薩婆若。此觀之果。名一切種智。位在初地。二一心三觀。斯乃稱性而觀。絕待而照。蓋一切法。性是法身般若解脫。如伊字三點。三非孤立。一一圓具。舉一即三。乃以三德而為三諦。般若是真。解脫是俗。法身是中。德既不縱不橫。諦乃絕思絕議。此是佛之所諦。今以此諦而為所觀。諦既即一而三。觀豈前后而照。故依妙諦以立觀門。即于一心而修三觀。此觀觀法能所雙絕。況無量壽佛。本修此觀成就三身。法報泯然真應融即。非茲妙觀寧顯妙身。化主若斯徒眾亦爾。正報既妙依報豈粗。故十六境皆須妙觀。此文為三。初依智論釋二。初釋相二。初約法釋。三智即前次第所明一切智。道種智。一切種智。令易解故。分屬三人。克性圓論三智實在一心中得。三智是果。三觀是因。果在一心因豈前后。因果不二方曰圓修。故舉智后即明三觀。只一觀而三觀者。趣舉一觀即具三觀。舉一空觀假中亦空。三觀悉能蕩相著故。舉一假觀中空亦假。三觀皆有立法義故。舉一中觀空假亦中。三觀當處皆絕待故。若知三觀只在一心。則一一觀任運具三也。觀于一諦而三諦者。諦觀名別其體不殊。全諦發觀觀還照諦。既無別體。以何義故立諦立觀。若欲分別就三因說。性三為諦修三為觀。性了是真。性緣是俗。正是中諦。不是了因非大真諦。俗中亦然。此之三諦方與三觀體性不殊。頑空為真與觀體別。俗中亦爾。三觀互具者。蓋性三本融。全性成修此之謂矣。二類如下引類釋。以有為法類無為性。一剎那心初生即滅。兩間名住。不無三相而在一心。三相無常尚居促念。三觀稱性無作無生。具于一心其義何爽。二此觀下結果。不明智果觀法無歸。故示觀成惑滅理顯。豁然妙證三種智慧。實在一心。或具論三智。或從勝說。只但名為一切種智。寂滅等者論自解釋。一切種智雙寂二邊無明之相。雙照二諦種種行類。始自初心圓修三觀。妙觀中道。念念雙忘。而即二邊念念雙照。一心二觀。法爾如然。今入分真本智顯發。全由始行亡照之功。二引中論證。論云。因緣所生法。我說即是空。亦名為假名。亦名中道義。論通衍三。今證圓觀。觀所對法豈有不從因緣生者。今修圓觀必先解知能生因緣及所生法。皆不思議。方于此境觀空假中。又須了知妙諦妙觀。悉是能觀因緣所生陰等諸境。皆是所觀。前且直云觀于一諦而三觀。須知于陰等境觀一諦等也。勿守略文。須尋觀義。又不可謂先解所觀不思議故。便不得言陰及無明。何者本說因緣及所生法。是不思議。若非無明何名因緣。若非陰等何名所生。有人見釋心法妙云。心法在因約迷以說。佛法在果約悟以說。輒便難云。心法稱妙何得是迷。良由此人不知所以解迷是妙。方曰圓人。如論苦集稱為無作。及十二因緣名不思議。豈不得云不思議無明。人雖解妙法體是迷。不知理即一向在迷。妙覺一向屬解。中間四位迷解共俱。名字即人若不觀迷。何處用觀。等覺之位若不破迷寧登妙覺。以上上智斷下下惑。惑非迷邪。人之多僻其類實繁。釋論三智已如前釋。三此觀下。約妙結示。初一句總嘆微妙。次二句約三一嘆妙。一不定一。一即是三。三不定三。三即是一。釋論以不決定解不可思議。次三句對十六嘆妙。上明一三融即總一妙觀也。即此一觀遍入諸門。名一觀一切觀。雖入諸門只一妙觀。名一切觀一觀。觀若定一。莫入多門。觀若定多。不可為一。實不可以一多思議。故云非一非一切。后二句結示。雖非一多能攝一切。是故十六無非妙觀。四釋無量壽。正示三觀所觀境也。前明三觀。且以三德。及以三因。而為諦境。蓋示所觀融即用顯能觀絕妙須知性中三德。體是諸佛三身。即此三德三身。為我一心三觀。若不然者則觀外有佛。境不即心。何名圓宗絕待之觀。亦阿彌陀三身以為法身。我之三觀以為般若。觀成見佛即是解脫。舉一具三。如新伊字。觀佛既爾。觀諸依正理非異涂。此意不明非今觀佛。釋此為二。初牒名從梵。無量壽者已是華言。天竺梵語稱阿彌陀。二佛本下。從真出俗二。初約本無三。標無量壽。乃是無量而為其量。是則題中已言壽量。壽量依身乃成三義。故約三義而論有無。所言佛者。究竟覺也。理智既極始本兩忘。無相無名不可說示。寧得立其身及壽量。二隨順下。隨世俱立二。初列三身各三。據究竟覺第一義諦。則不可言身及壽量。為度生故。乃順世間立名立相。故說三身及三壽量。是則真佛無三。隨世故有。然須了知有無之意。言佛本無身無壽量者。但無有相隨情之三。非無性具征妙身等。是故真佛究竟一切凈穢法門。若一向無何異小乘所詮真理。故真無俗有。真有俗無。皆是悉檀不可偏執。今文意者。蓋立三身釋無量壽。恐執定有。是故先言佛本無三。隨世說有。得此意已。分別三身三壽三量。則無滯也。二法身下。釋三身三義二。初約義分別。二據理融即。以有次文盡理融即故。今且約修二性一。一涂分別。初自為三。初法身二初別釋三。初法身者。師軌釋法。舍通從別。通則生佛俱軌法性。然其九界雖軌而違。如人依師不順師教。唯有諸佛從初發心。軌法而修。今能究竟冥合法性。故大經云。諸佛所師。所謂法也。以法常故。諸佛亦常順法性故名法為師。實非所師。與能體別。故即所師法而為其身。雖名為身已出五陰。故非色質。及非心智。色是初陰。心智即四陰。既其非陰亦非入界故非三科任持攝屬。此則已簡分段變易。以示生死陰等攝故。亦可色質簡應心智簡報。三科簡因。既非此等何以狀名。為物機故。強指法性名為法身。二法性下。壽連持之壽。親依命根。今法性壽非識息暖報得命根。亦非三事連持之壽。為物顯德。乃指法性非八相遷。非九世易。強名為壽。三此壽下量。壽之分量合論長短及以延促。今法性壽實無此等分量之相。此則通簡。若別簡者長是報佛。短是眾生。能延能促即是應身。非此等量為成觀故。強指法壽同虛空量二此即下。總示。法性三義。非陰聚身。非報得壽。非長短量。不可思議強于法性說身說壽說量故也。二報身二。初稱法有報二。初引經。報即酬報也。修行是因。感于妙報而酬因也。法華證智德經云。慧光照無量久修業所得。大般涅槃證斷德也。此二果德酬答修因。是故名報。二如如下釋相感報之時。其相何似。故以一法二喻顯之。如名不異。所觀差別。不名如境。智外有境不名如智。各二如者。境如如智智如如境。此之境智故得應冥。智慧名通。故以果覺菩提簡之。即是無上菩提之智。與法性境相應相冥。先舉函蓋喻其相應。恐謂函蓋雖際畔相當。終存兩相。故重舉水乳以喻相冥。令知始本同是覺性。其體泯然。正同水乳。則顯境外無智。智外無境。水乳可見。二法身下。于報立三。即身壽量也。三中一一言法身者。報智所冥。離法無報故。初身言非身者。非應佛有分齊身。非不身者非報佛無分齊身。又非身則非有。非不身則非空。中道法身乃本覺體始覺冥此能冥亦忘。為成觀故。強名報智。二法壽下。明壽言非壽者。非應同連持之壽。非不壽者。非報智不連持壽。雙非二邊冥中法體。強名之意。同前身也三法量下。明量。非應有量非報無量。及非二邊義同身壽。三應身三。初明應物有三。初身。如谷答響。大小隨聲。如鑒現形端丑在質。應萬物感現勝劣身。二應同下壽。身既同物壽豈差機三應同下量。隨宜長短示量無量。二智與下。明依二有應三。初法。智即報身。體即法身。此二冥合。應用無方。二如水下喻。真金上色須水銀和。方能涂物。闕此一緣金無涂用。三功德下合。報智功德契會法身隨有機處應無不往。三能為下明應遍三土二。初雙明報應。二有量下。單示應身。初義者上所說報。但論冥法。即自受用也。今明垂應以他受用常住之應。對于生身無常之應。示二跡用。是故雙明身等。身即生身。有分齊相。故名為身。非身是報。無分齊相。故曰非身。小般若云。佛說非身是名大身。大身者乃他受用身也。無分齊身其壽則常。故無量也。有分齊身壽。則無常。故有量也。此二應用乃依真中二理而住。機依事業二識而見。住理廣如金光疏說。二識委在起信論。明論意要在事識見。則取色分齊。故名應佛。業識見則離分齊相。故是報身。此義至后釋觀佛觀鈔中辯之。行者須知常身無量。通應三土。無常有量但應同居。所以者何蓋實報機分證論見他受用身。方便土人唯稟別圓。所見佛相雖小優降。然匪生身。悉是報佛。若同居土具四教機稟別圓者。能睹報佛。故法華明常在靈山。華嚴說法盡未來際。及諸大乘即于應相。見是法性尊特之身。故知常身遍應三土。若無常身唯應同居。逗藏通機生凡夫善也。次義分二。初明有量二義。上之所說自受用外。垂三土身。皆名為應。其他受用雖就對機名之為應。而是實因之所感克。復名為報。非是差別逗機之用。若論逐物隨緣參差長短身壽量者。須就同居無常用說。故今別示應身之相。但于有量開出兩量。而此兩量依于事識但空見故。唯屬無常。若依業識不空見者。即此無常全體是常。則常無常二用相即。二鳥雙游也。若上二土機息應轉。亦是無常。以非八相。故且言常。言七百等者。首楞嚴三昧經云。堅首菩薩問。佛壽幾何。佛令往東方過三萬二千佛土。于莊嚴國問照明莊嚴自在王佛彼佛答云。如釋迦壽我亦如是。汝欲知者。我壽七百阿僧祇劫。堅首回此白佛。阿難云。彼佛乃是釋迦異名。雖機勝見長。而七百猶可數故。亦是有量之量。若阿彌陀。人天莫數。故是有量之無量也。二應佛下。結應佛皆然。佛佛既皆三身圓證。應身被物。物壽長短。豈不隨順各示兩量。故彌陀現長亦能現短。釋迦現短亦能現長。故大論第三十六云。當知釋迦文佛。更有清凈國土如阿彌陀佛國。阿彌陀佛亦有不嚴凈國如釋迦文佛國。又第三十八云。此間閻浮惡故。釋迦壽應短。余處好故佛壽應長。故涅槃二十二云。西方去此三十二河沙有無勝國。所有莊嚴如安樂世界。我于彼土出現于世。斯皆隨逐物機也。二然下。據理融即。上辯三身。法是本有。報約修成。應論現往。其言似縱。須知報應二種之修性德本具。雖是性德修相宛然。全性起修全修在性。三一冥泯思說莫窮。不可等者。如上豎論顯非并一。若言性具三身壽量顯非別異。若作并別一異之解。即乖所詮圓常法體。即一而三故不橫。即三而一故不縱。非縱非橫不可思議。如此解者。乃會能詮玄妙之文也

觀無量壽佛經疏妙宗鈔卷第二觀無量壽佛經疏妙宗鈔卷第三

　　　　宋四明沙門知禮述


二辯體前文解釋能說所說。能觀所觀皆能詮名。今辯此名所詮之體。欲令學者因筌得魚。尋名顯體。尋名意在忘名。顯體知無別體。此乃今師釋名辯體之妙意也。復應了知。釋名是總。總三法故。三章是別。別三法故。是故解釋通別二名。無不義具教行理三。能說之佛。既具三身。所說觀境各具于三。故云釋名總于三法體章別在法身。宗用別當余二教相一章分別總別。今之辯體雖在一法一必具三。故明體禮體底體達三種之義。雖論三義但是法身中三。未明余二各三。故涅槃玄云。總唱秘藏故當其名。法身攝一切法。不縱不橫以當其體。般若攝一切法如面三目。以當其宗。解脫攝一切法。如三點伊。以當其用。如此敷演。即是其教。非但經體義成。余義亦顯(文畢)今出其意空假皆中故三屬體假中皆空故三屬宗。中空皆假故三屬用。用是解脫特喻三點。點是文字故宗當般若。特喻三目。目能照明故。法身之三特泯縱橫。彰離念故故知釋名總于九法。辯體別在法身中三。然九不多。三不為少。方是圓教總別之義。此自分二。初牒起略示。名傍是賓。體正是主。名是假名體是實質。一切名下。皆有其質。二釋論下。正釋主質四。初據二文定體。諸法當處。不生不滅非有非空。無能無所。離言說相。離名字相。離心緣相。離此等相。名為實相無相之相也。誰人不具何法不然。若論證知唯有諸佛。故法華云。唯佛與佛乃能究盡諸法實相。稟圓說者初心即用佛智照境。故能信解諸法實相。既解實相。亦解諸法實性。實體實力。實作。實因。實緣。實果。實報。實本末究竟等。十法既實。即是實生實佛。實依實正。一色一香無非中道。一切諸法皆是佛法。既一切皆實。實外無余。復何得云余皆魔事。應知此說以理簡情。若離心緣能所等相名為實相。介爾有相即為魔事。故別教已下至六道法。皆有能所心緣等相。魔能說之悉名魔事。故知一切皆魔一切皆佛。以情分別一切皆邪。離情分別一切皆正。今簡情取理而為經體。應知實相全體照明。稱為真心。亦名本覺。覺體遍故諸法皆實。若指其要。不離現前分別之念。念即本覺覺即經體。無別經體以為所詮。以此覺心觀于依正。能所即絕待對斯忘。妙觀之宗自茲而立。若不爾者。何須得體方立經宗。實相印者。印即符印亦信也。亦印定義。乃以所詮定其大小及以邪正。理符佛旨方可信從。小乘三印無常無我。此之二印印于生死。寂滅一印印于涅槃。小乘涅槃與生死異。故各印之。所詮符此則可信受。是小乘經非魔外說。大乘一印即一實相。二種生死三德涅槃。其體是一。究竟真實。義符于此可以信受。是大乘經非小非外。今據此經圓實為大。若從彼論三藏對衍。通別二教亦名一印。今不取二。唯圓實相名一印也。則能說之人。所觀依正。四種凈穢。五逆罪等。其性不二。以此一印為經正體。二無量下。為四章所歸。無量功德等者。經用歸也。經之力用亦名功德。力有滅惡之功。用有生善之德。滅一切惡生一切善。是故功德受無量名。如此功德共嚴實體。其猶帝王治亂育民。以此功德莊嚴圣躬。種種眾行即經宗也。從理起行全理成修。如水為波波還歸水。宗必會體。故云既趣。通則萬行別觀十六。故名眾行。言說問答即經名也。能詮之名在于言說。言義幽奧。復須問答種種詮辯。以立經名而彰實體。問題目為名。何嘗問答等邪。答名能詮體。一部言句皆能詮名。如法華經本跡十妙。以為其名但題是總。故就題釋名。余之四義皆遍始終。故一經之名問答詮辯等。從后向前。示能歸法。不別云教。兼在名中。自稟曰名。化他為教。自他雖異俱是能詮。故知四章同歸一體。三譬眾下。約二喻顯尊。體于四章。猶如北辰眾星環拱。又似東海萬水潮宗。以其四章不暫離體。一切諸法無理不成。經體既然。安得不辯。四故以下。以一印結示。三書家下。具明體德。體對釋名。但在一德。所謂法身。蓋釋名中。總示三法。利根雖解。鈍者未明。何者以總示文帶于宗用。體混其中。情想叵忘。本性難顯。故于總后。別示靈源。永異四魔。諸法皆實。于彼圓伊。當上一點。絕思絕議。非用非宗。而其性融。一不定一。如伊一點。點不孤然。故直法身非法身。法身必具般若解脫。故別顯體而談三義。雖彰三德意在法身。以空假皆中。是故明三名為體德。中三。初約禮義明法身。書既以體而釋于禮。故今以禮而釋于體。禮別尊卑意崇君父。前明魔事已揀偏邪。今之臣子唯揀宗用。故君父體即是法身。諸佛所師萬法朝會。體非修證理絕言思。欲使標心。強稱貴極。斯是本覺非寂非照。亦是法性非深非廣。第一義諦名為本性法身德也。尋能詮名欲識此體。體顯故行。令修觀者以此體德體彼依正。一一貴極成妙宗矣。二復次下。約底義明般若德空即中故。故般若德是諸法底。亦名本源淵府實際。若得中體則能窮暢也。論云。智度即實相般若。佛以觀照般若于諸法中證此智體。故云窮底。然法性甚深無有底際。云窮底者。良由佛以無底際。智稱性而證。義言窮底。七方便人以有底智。故不能到諸法源底。若圓教人。從名字即以信解心。窮智度底。五品觀行窮底。十信相似窮底。四十一位分證窮底。唯佛與佛究竟窮底。以此底義辯于經體。則彰法性甚深第一義空。名般若德也。尋名識體體顯。故行令修觀者以此體德。窮彼依正。一一到底成妙宗矣。三復次下。約達義明解脫德。假即中故。故解脫德是一切法自在之體。復具一切真實名義。若識此體則于諸法通達自在。復于世間及出世間一切異名。一中解多多中解一。論云般若。亦實相般若。般若解脫名殊義一。故互舉也。前明底義以觀照般若窮實相底。今明達義以文字般若。說實相般若種種名也。七方便人迷此體故。于諸異名壅塞障礙。圓教行人名字體達。觀行體達。相似體達。分真體達。論今舉佛究竟體達。達義辯體。則彰法性無量如來藏義。名為真性解脫德也。令修觀者以此體德達彼依正一一無壅成妙宗矣。三明宗。宗謂宗要。此經之要在修心妙觀感于凈土。心觀即是一心三觀。釋名之中其相已委。感土之相。此文備論。今經妙宗。在此因果。且分為二。初標列。二有人下。隨釋二。初簡示宗體。以其宗體一異之相。人多惑之。故須簡示。文二。初簡二。初簡宗體一二。初牒言略斥。宗是因果。此屬于事。體是一性。此屬于理。雖不相舍。二義須分。定執是一。于義實乖。故云不用。二何者下。據義廣破三。初約義破。宗是宗趣。趣果趣理。趣果必因。若趣理者。要須修觀。觀有明昧理有證不。皆成因果。故云宗既是二。體本是理。觀雖趣理。理非明昧。因果依理。理非因果。如波依水波有千差。水常是一。故云體即不二。不談諸法同一理性。則不名為大乘經體。故云二即非體。不論修證因果二法。則非佛經所證宗趣也。二如梁下。立喻破。屋空梁柱雖不相離。若謂是一則無虛實也。三宗體下舉過結。二簡宗體異二。初牒言破。雖破是一不可執異。若其定異則二物孤調。宗異于體則非全性而起成修。觀行有作屬于八倒。既不符理信非圓宗。故云邪倒無印體。若異宗則理不即事。事外之理其體不周。法性之體既異因果。則一切法皆成別有。二宗體下。舉過結。二今言下示。今據普賢觀經。驗其宗體不定一異。故彼經云。大乘因者諸法實相是。大乘果者。諸法實相是。實相因果不異而異。非倒有印。此為妙宗。因果實相不一而一。非事外理此為妙體。豈同他立定一定異。他不聞此。偏說奈何。講茲疏文。合知宗體。唯想事境。三觀靡施。正同次家邪倒無印。可傷之甚。二今此下。就體明宗三。初依經直示。大乘之法。其要在心。心具易知。色具難解。故止觀云。因通易識。果隔難知。故觀自觀他。皆修心觀。今觀凈土須求于心。心能具故。心能造故。心垢土垢。心凈土凈。此猶通示。未是的論。的在一心。頓修三觀。此觀觀于安養依正畢竟清凈。名心觀凈。此觀能令四佛土凈。如是方為此經宗致。二四種下。約土廣明三。初列四土。二各有下。立凈穢。隨文釋義。教觀俱沈。用義解文。解行可發。前釋觀字文中明示一心三觀。又文頻示心觀為宗。至結宗云修心妙觀能感凈土。今消此文四土凈穢。須準此觀為四凈因。若依諸文逐其四土。各論土因。何能通貫前后之文焉。令聞者證無生忍。初五濁輕為同居凈者。此凈甚通。須知別意。如戒善者。四教凡位。皆悉能令五濁輕薄。感同居凈。而圓觀輕濁。感同居凈。依正最凈。如此經說地觀已去一一相狀。比于余經修眾善行。感安養土。其相天殊。言體析巧拙有余凈穢相者。此土人眾。凈相亦寬。析觀感穢。可在三藏。體觀感凈不專通人。衍門三教對三藏析。俱明體法。通但空體。別次第體。圓不次體。三人生彼俱感凈相。圓人最凈如觀音疏。別向圓修。圓七信去。見彼依正。同于實報。住行及通。見相俱劣。今經妙體須異三人。故同居有余所明凈相。文通意別。須以前后頓觀之文。妙宗之語。解此通文令歸的趣。言次第頓入實報凈穢者。若論實證。此土唯有圓圣所居。別人初地證與圓同。稱實感報。有何優降。今就教道十地不融。致所感土異于圓人。故約漸頓分于凈穢。言分證究竟寂光凈穢者。若就別人同圓證實。論寂光者唯約真因。對圓極果而分凈穢。今論教道詮于極果。但斷無明一十二品。寂光猶穢。圓知須斷四十二品。名究竟凈。仍要了知圓人始終。能用上品常寂光理。而為觀體。今談究竟意成行人修心妙觀也。三娑下釋名相。但釋土名略指凈穢。若的論四凈能感之因。唯一圓觀。已如向述。文四。初釋同居。同居約人。凈穢約土。謂凡人圣人。同居穢土也。凈土亦有凡圣同居。二處凡圣凡即是實。圣通權實。始證為實。應來為權。次于泥洹者。泥洹涅槃梵音新舊爾。生安養者煩惱調伏近于涅槃。故名為次。皆正定聚者。三聚判也。若如此土博地凡夫。屬邪定聚。發心修行未不退者。屬不定聚。得不退者屬正定聚。若生安養不論高下。五逆罪人臨終十念得往生者。亦得不退。故云皆正定聚。起信論明初心生彼住正定。故小彌陀經云。生彼皆得阿鞞跋致同居凈中。極樂當其上品土也。若依今經十六觀門圓妙修者。通惑縱存生于彼土。常睹勝相。如此土華嚴諸大乘會機所見也。二釋有余三。初約修斷釋名。九種行人合生彼土。藏二。通三。別住行二。既修空假皆方便道。別向圓信所修雖實。猶居似道。判屬方便。不生分段。蓋除四住。約此修斷得名方便。斷通余別故曰有余。二釋論下。據經論釋相。小乘雖云同入法性。而執法性體類虛空。子果若忘永無身土。大乘法性體具色心。子果若忘身土廣大。釋論以大。對破小乘界外無土。特云出界而有凈土。小乘法性無有色心。是故特云受法性身。又引法華遇余佛者。即有余土佛也。此約滅后不值四依不生實信。自謂永滅而生有余。蒙佛開權即能決了。三就中下。明利鈍凈穢。彼土利鈍。唯約大說。若在此土已修中觀生彼則利。佛乃為說不次第法。若在此土未修中觀。生彼則鈍。佛乃為說次第法也。利根居上。故云指上。指下例此。利根所見同彼實報。故名為凈。鈍根所見相劣于上。故名為穢。以今利鈍驗前體析。唯圓名體。前三皆析。別向觀中稍同圓體。三釋實報三。初約因果釋名。行真實道者。圓人初從。別人十向能于諸法。稱實觀中也。中理今開。即感妙報。色心不二。毛剎相容。純是法身菩薩所居。尚簡圓似。況七方便。收簡語寬。宜善分別。二仁王下。依經論釋相。仁王借別而名圓位。三賢十圣借別名也。住果報者名圓位也。三賢既與十圣同住果報。驗是實報。不證中道寧住實報。故知名別。其義屬圓。今取果報證實報土。問前明實報無有二乘。今那忽云迦葉起舞。答須知四土有橫有豎。仍知橫豎只在一處。如同居土趣爾一處。即是實報。若破無明轉身入者。斯是法身同佛體用。稱實妙報。則六根凈人。亦莫能預。豈居二乘。此則一處豎論實報。若未破無明。即身見者。此乃諸佛乃大菩薩。為堪見者。加之令見實報土也。蓋有機緣雖未破惑。已修中觀。如華嚴會及諸座席雜類之機。感見身土難思者。是今引論文。乃方等中為彈斥故。示實報土勝妙五塵。令迦葉等頓忘少欲。起動舞戲。欲令聲聞知大法妙。生欣慕心鄙棄小道。此等皆是一處橫論實報土相。故八部二乘。機熱皆見也。今以劣喻顯于勝土。如其鬼趣居人境界。有人舍報墮彼趣者。即同彼類非他人共。有人即身能見彼趣。不妨他人同見其相。墮譬豎入實報土者。見譬橫論實報土也。實報既爾。方便寂光橫論同處。亦復如是。于同居處。論三土橫豎。于方便處。論二土橫豎。于實報處論一土橫豎。至寂光處無橫無豎。當處亦無。問論云。迦葉對于菩薩勝妙五欲。生愛之甚。不安起舞。至法華中。迦葉敘昔。聞菩薩法游戲神通。不生一念好樂之心。二事皆是菩薩之法。因何愛惡頓爾相乖。答應知二心。俱是別惑。愛于妙欲即同體思。惡于度生即界外塵沙。如不肖子但愛富貴而怠修學。例凈名中斥身子云。結習未盡華則著身。畏生死故五欲得便。既畏生死乃指塵沙為結習耳。又引華嚴無量香云。即前所明同居。橫示實報之相。三就中下。明漸頓凈穢。四釋寂光三。初克體立名。前三在事。故從居人修斷因果。而立土名。此土屬理。故從本體三德為名。問分證寂光三障未盡。何得一向就理立名。答障未盡邊自屬實報。今就因果分忘之處。名為中下常寂光土。二諸佛下。約能居示相。金光明云。如來游于無量甚深法性諸佛行處。過諸菩薩所行清凈。無量即寂。甚深即光。法性即常。又普賢觀云。釋迦牟尼名毗盧遮那。此佛住處名常寂光。常波羅蜜所攝成處。我波羅蜜所安立處。樂波羅蜜離身心相處。凈波羅蜜滅有相處。故知此土乃從四德究竟處立。以四彼岸顯于三德。常我即法身。樂即解脫。凈即般若。三德互具。一一論三。故法身等。各具四德。雖云三四。實非十二。學者知之。如是方名不縱不橫秘密藏也。三分得下。明分滿凈穢。分得名穢。從證者論。常寂光名從極理立。三故以下。據義結示。釋題觀字。明圓三觀。至今明宗。初云以心觀凈則佛土凈。為經宗致。次即廣明四土凈穢。今乃結云。故以修心妙觀能感凈土。為經宗也。若其不用圓妙三觀感四凈土。則標結文全為無用。釋題三觀。為被何人。為何處用。若謂欲感實報寂光二種凈土。須圓三觀。若有余凈但修體空。若同居凈。只用事行不須三觀者。此義不然。偏空體法種種事行。雖是二種凈土之因。非是此經的示宗致。蓋以此經本為韋提厭同居穢求同居凈。故談妙觀觀彼依正。那得輒云感同居凈不須三觀。三觀若成粗垢先落。非有余凈更生何處。豈有余凈非妙觀耶。須知正為生同居凈。故說三觀良由觀妙。能破三惑。不獨感于同居凈土。隨其惑斷淺深之處。自然感得有余等三。如病須藥。本為身安。求得仙方修合服之。不但身安兼能輕骨。身安可喻生同居凈。輕骨可喻感上三土。只是。一藥效乃深勝。如一妙觀能凈四土。起信論說。初心修行大乘正信。懼在此土不常值佛。信心退失。乃教求生極樂世界。令觀彼佛真如法身。畢竟得生。住正定故。非圓三觀寧照法身。那謂極樂因唯事善。四論用。宗是自行所修之法。用是利他所施之法。自行趣理故明妙觀。化他攝機合通眾善。他宜妙觀。亦須教修自行助道。豈廢眾善。是故宗用法必齊等。但有自行化他之異耳。文二。初標名略示。力方有用。故言力用。力用何為。生善滅惡也。行者應知體宗用三。別明三法。乃從一性起于二修。體是法身所顯性也。宗是般若能顯智也。用是解脫所起力也。二雖修成須知本具。一雖是性全起成修。故非縱橫不可思議。二德在性全指惑業。即是性具善惡二修。今體逆修既全性具。當處融妙乃化他德。故以此二為經宗用。用遍一切。非無惡用。以順性故。生善滅惡。故染惡用稱性用之最能滅惡。滅惡下。約義廣釋二。初約善惡具明。既施力用必成功德。是故一用而有四名。偏論滅惡。須施功力。偏論生善在于德用。斯是一往。若二往說力用功德。皆能滅惡。力用功德皆能生善。須知滅惡極至阿鼻。生善理合至于妙覺。方是圓經力用功德。二苦是下。就滅惡偏釋二。初無惡不除。所言滅惡須滅惡因方除惡果。如果報修因二種行人。不除三毒眾苦之本。縱暫免苦。終非永謝。今明化他修凈土觀。則令諸惡因果俱滅。惑縱未斷生彼不起。斷在不久。故能永滅惡因惡果。以要言之。此經力用滅五住因。除二死果。二是故下。從重別顯。惡之重者莫過五逆。五逆是業。從于上品煩惱而起招無間苦。此經大力能滅此等極重三障。即生凈土。若此三障性非三德。何能無間轉為極樂。從極鈍根且論十念生最下品。若從利根非不能生上之八品。以其五逆體是寂光。故可于此凈四佛土。五判教相。教是圣人被下之言。相是相狀。覽而可別。上之四義皆是言教。謂詮名教。詮體詮宗詮用之教。若以其相而分別之。則令覽者觀之顯了。故約五時二藏漸頓。而示其相文二。初正判所說教三。初約五時判二。初明教部。于大小乘。此屬大乘。經中亦有頻婆證小。然非此教正所被機。今從正為韋提希等宣凈土觀。尚非通別。豈是小乘。于五時中。是其第三方等時也。二赴機下。明廣略且辯文相未論定散。二約二藏判。約人判法。此屬菩薩。阿含等經雖說三乘。從多從正屬聲聞藏。大乘諸部雖有二乘。非部正意。是故判藏歸菩薩也。三約漸頓。若約化儀論漸頓者。華嚴屬頓三時皆漸。經在方等非化儀頓。今經頓者。乃于化法以圓為頓。故就韋提即身得忍。判教為頓。且無生忍位。別在初地。圓在初住。別教凡夫經無數劫。方至此位。唯有圓教。即生可入。若將結益判教偏圓最為明顯。是故今文就其當機證位定之。是頓非漸。二題稱下。傍簡能說人。若四人說。如來印之亦得稱經。今經始末皆出金口。故稱佛說二分文下。隨經顯義。前取經中名等五義解釋總題。總意雖彰別文難顯。故須以句節定經文。令義顯現總別雖異義無兩涂。方知玄義釋此經題。復了疏句不顯他義分二。初總別科判。總科三分。別判六章。二初證下。隨科解釋三。初序分二。初正信序即是通序。大論云。佛將涅槃阿難問佛。一切經首。當安何語。佛答阿難。應云如是我聞一時佛在某處某國土與某大眾。非獨我法如是。三世諸佛經初亦然。故知六義即是通序。以諸經同故。亦名經前序。付囑令安故。亦名經后序。結集者所置故。今言證信者。令聞者不疑故。論第四問曰。何不直說般若而言住王舍城。答說時方人。令人信故。言六句者。但以詮義究竟為句。如佛但一字亦名句也。二初標指六句。如是標于信者。釋論第二問曰。諸佛經何故初稱如是。答佛法大海。信為能入。智為能度。如是義者。即是信也。若人有信能入佛法。無信不入。不信者言是事不如是。信者言是事如是。我聞異外道。親承于佛。故曰我聞。不同外道不稟佛也。一時辯息諍者。謂機熟受道之時。故無諍也。釋論云。不應無一時。佛自言。一人出世。多人得樂。是者何人。佛世尊也。二如是下。隨文釋義六。初標信。信名忍樂。理當言善。方忍方樂。理當則不異名如。言善則無非曰是。四教言理皆稱如是。而有淺深。若其三藏。唯就世俗。論于不異及以無非。通雖即理但在二諦。別教知中要先破二。唯圓初心。即了諸法一一中實當處皆如。稱此而談無非曰是。故圓望三教。皆不如是。此經所信。雖未開廢而所被機。不從偏小。故但就圓明于如是。決定可信也。此句既爾。下之五句皆意在圓。故通序文通。其義亦通而其意別。今以別意釋其通文。故此云也。二我聞下。異外道二。初正釋。有在者。在于佛也。雖釋我聞意多明聞。次文明我。二我者下。料揀二。初立難。我者自在及主宰義。凡夫小乘。于人法中而著于我。今傳圓觀合順二空。何得言我。二隨俗下。通難二。初直通。畢竟空中雖我叵得。此空即俗。諸我宛然。今且約三。分別我相。橫計主宰名為見我。俱生主宰名為慢我。隨世流布即名字我。阿難尊者至結集時。尚破同體見慢之我。豈有界內二種我邪。為傳化故。故順妙俗立名字我。二如人下。舉譬。知無我理。如用金錢。隨俗立我如易銅錢及草木等。三一者下。辯息諍二。初示論釋二。初釋一。先約真破。次隨俗立。在文可見。釋論廣破一異者。論云。若一與物一。一與物異。二俱有過。問曰。若一有何過。答曰。若一。瓶是一義。在在有一。處處皆應是瓶。則無衣等諸物。一中之過既然二中之過云何。答若一與瓶異。瓶則非一。若瓶與一異。一則非瓶。若瓶與一合。瓶名一者。今一與瓶合。何不名一為瓶。是故不得言瓶異。一彼文極廣蓋瓶顯可見。故以瓶喻時也。一則是數。時則是體。若于數體定執一異。則諸惑紛然。能離執者則于法解脫。斯乃寄于數體一文。示離著觀令于諸法皆袪定計。即知六事及以諸文皆須離于一異之見也。二釋時。此土詮召。但直云時。天竺二音。若云迦羅即是實時。云三摩邪即是假時。亦如此間心有二稱。言智是解心。言識是迷心。故令依智不依識也。外人執時以為實因。是故對彼云三摩邪。顯時是假。若內弟子依時而食。護明相等。乃言迦羅顯時是實。言迦羅短時三摩邪長時者。若據論文。短時長時。并名三摩邪也。謂方時離合一異長短等名字。出凡人著心。是故長短。皆假無實。今以短長分對二名者。恐是大師依建立門。巧會論意。以依佛制時則生死時短。外道執時則生死時長。既回論文必有此意。二今不下。明今意。言不論等者。今非界內護明相等。故不論實時。又非破外執時為實。故不論假時。長短如前。但是眾生機熟。佛應說經。機應合一之時。亦是諦智合一之時。故云一時。文但從應。故云說經。豈無機感佛空說法。故佛說竟韋提悟訖。然一時文義本通深淺。今意別在圓機感佛。故使凡夫頓入法忍。四佛者下。化主三。初約異名釋。大論第四。以四義釋婆伽婆。一能破煩惱。二有功德。三巧分別。能分別諸法總相別相故。四好名聲。無有得聲名如佛者故。今文略出二義。新云薄伽梵。具六義。一自在。二熾盛。三端嚴。四名稱。五吉祥。六尊貴。以多含故不翻。舊云婆伽婆訛也。二佛者下。約三覺釋。佛者下。總示。既能下別示。三覺對迷說自。對自說他。對因說滿。一平等覺對三不同。說為三覺。三一切下。約超因釋。一切智故。異外邪癡。無緣慈故。異小自度。三智等故。異偏菩薩。究竟覺故。異諸因位。能異不殊。對所異故。四種分別然釋佛義。六即等說其文稍委故今略云。五在者下。論住處二。初釋住二。初會在同住。在暫住久一往分之。故非盡理。久在暫住有何所妨。況靈鷲山如來應身常在其中。豈得言暫。二住者下。約論釋住。此經云在。大品言住。其義不別。故引彼論住義釋在。分二。初標列。四威儀者。謂行住坐臥。此之身儀。皆住靈鷲而能住法。則有四差。即天梵圣佛也。二天住下。解釋。今四住文。乃是盡取論釋住義。是知四中。皆明因果而能住法。正在于因。所謂如來以攝物故。示現施戒及十善心。此即佛以欲天之法。住王舍城。為物示現四無量心。示三三昧。即梵法圣法住王城等。此皆如來隨他意住。若隨自意即以楞嚴至不共等。住王城也。故普賢觀云。釋迦牟尼名毗盧遮那。此佛住處名常寂光。釋迦遮那既是異名。王城寂光。畢竟無二。故云此佛住處名常寂常。今之所住是何境界。又應了知。若以人法分于能所。施戒至于首楞嚴等。皆所住法。佛為能住。若以王城為所住處。上之人法皆名能住。又據經文但云佛住。論應唯就首楞嚴釋。而明前三者。荊溪二解。一從通以趣別。從廣之狹也。二將勝以攝劣佛住王城必攝欲色及以三乘。佛住既勝則無法不住。非不住惡為引物故。且從善說。而于善中就世間善。略指定散收一切善。故言天梵。于出世中。略指小大。攝一切法。故言圣佛。他人不明能住心法。唯云身住王舍城等。則抑極圣同凡夫住。況復凡圣各各有于能住之法。且如比丘修戒定慧。乃以天梵及以圣住住于房舍。若破戒者則以地獄住于房舍。其有能修一心三觀。則所住處即空假中。豈非楞嚴為能住法初心尚爾。如何果佛唯論身住。二王舍下。釋處二。初各釋城山二。初釋城二。初翻梵名。亦名摩竭提。此云不害。言此國法不行刑戮。其有犯死罪者。送置寒林。二釋論下。解釋三。初約諸王治化釋。二又先下。約移居免火釋。三又下。約畏罪得處釋。二耆阇下。釋山二。初翻名。二諸圣下。解釋三。初約圣靈依就釋。二又名下。約山形似鷲釋。三又山下約鷲鳥棲隱釋。二然法下。總示法應。不言報者。報能冥法。復能垂應。既言法應報在其中。三身融妙言且暫分。體常相即。六與大下。列同聞二。初標科辯次。二聲聞下。依次解釋二。初聲聞眾二。初分科示略。二與者下隨文解釋二。初標位四。初釋與。與即共義。以七一釋。七種一故。方成共義。若據時判。已屬生酥。且從本說。七在三藏。同感佛時。同鹿苑處。同別脫戒。同一切智心。同無漏正見。同三十七道。同有余脫。昔同七者。今日同聞。然此觀門佛將阿難及以目連。入韋提希后宮宣說。大眾未聞。至回靈山阿難具述方得同聞。二大義下。釋大。華言大者。梵曰摩訶。乃含三義謂大多勝。故須就本三義釋之。大人所歸。德量大故。梵王師陳如。帝釋師迦葉等。通內外典。識解多故。出九十五。知見勝故。皆無疑解脫。故小中極。雖標一大義必具三。三釋比丘二。初標列六義。因三果三。一一主對。二釋論下。隨要釋三。因三若成。果三自克。復欲行者效彼修因。故釋因三。三中初乞士。今舉身子答彼凈目乞士之義。須離上下方維之食。常行乞食清凈活命。故名乞士。至果乃成應供德也。二怖魔。魔主生死。在家受欲增長生死。出家離染趣向無生。是故魔王聞之生怖。染欲破戒魔還快樂。勤修三學果證無生。三破惡。見思二使共九十八。名惡名賊。修觀推窮名為破惡。證智斷盡名為殺賊。四眾者下。釋眾三。初釋通名。二一有下。釋別相。三今此下。明去取。羯磨通凡。故取有羞。今此二僧者。即有羞真實也。論云。是中二種僧可共百一羯磨同聞證信。尚簡學人。前三絕分也。二千二下。列數二。初標人合數二。初合一千。二舍利下。合二百五十。二迦葉下。常隨所以。二菩薩眾二。初科四文。二天竺下。釋二義二。初釋位。二文殊下翻名。二發起序三。初對辯不同二。初泛舉差別。放光如法華經放眉間光。照東方萬八千土也。動地如大品世尊以神通力。大千國土六種震動。微笑如報恩經。爾時如來熙怡微笑也。入禪如金光明經。是時如來游于無量甚深法性也。自唱位號。如梵網經。我今盧舍那方坐蓮臺也。勸人令問。如涅槃經。普告眾生。大覺世尊將入涅槃。若有所疑。今悉可問。為最后問也。然諸經發起事。或兼有之。今且各舉一端。以明發起之相。二今經下。正顯今經二。初正顯。二何故下。釋疑。二就中下。總科略釋二。初分科。二問頻下。釋二。初問答釋疑二。初問頻婆韋提皆請弟子。赴頻婆請。何故唯遣目連樓那。至赴韋提。何故如來躬親而往。答頻婆國父。愿聞戒法。可遣人授。韋提國母。機在妙觀。須佛親開。父母之稱從阇王得。二頻婆下。預翻名字。三初段下。隨科解經。初正明殺父二。初分科。二初爾下。隨釋四。初為子幽禁二。初隨釋經文二。初師資現事二。初釋時處標人。經云爾時。即當佛在城不遠耆阇山時也。前譯阿阇世為未生冤。今方釋義處胎之日有冤害相。占者預記因以為名。二隨順下。明順友造逆五。初釋惡友名族。二為利下。釋惡友謀術二。初從人學術。阿難親弟。知取通法。自未得通不知其心。故授與之。二心念下。誘人同謀。作象馬寶。以輪王事誑惑阇世。作抱持等。欲其生愛也。三語王下。明惡友言教正教造逆。我殺牟尼以作新佛。汝殺頻婆以作新王。新王新佛共化世間。不亦快哉。四隨順下。明太子造逆。阇世受教乃行殺逆。五調達下。明惡友造逆。調達自造三逆成就。復教阇世殺父成就害母加行。自行教他五逆罪故生陷泥犁。二頻婆下。父子前因。被殺仙人生惡念故。即來為子。胎中已有害父之怨。二如此下。總結權化。調達阇世頻婆韋提。皆是大權。現逆現順。利益眾生。二夫人奉食。三圣為說法。二初釋目連授戒二。初釋疾至。以其宿世事辟支佛。今得神通疾至王所。二授八下。釋戒相。初開香衣及上高床。以為八戒。齋在八外。次合香衣高床為七。不過中食為第八。則齋在八內。法無增減數有開合。皆名為八戒齋也。二富樓下。釋樓那說法。四頻婆下法食延壽。二次害下。明欲害母二。初分科。二初阇下。隨釋四。初為子幽閉三。初欲害母三。初王問在不。二守門下。以事實答。三王聞嗔怒二。初消經文。二應殺下。釋妨難。二劫初下。二臣諫三。初釋勸辭。二以手下。釋勸相。三驚怖下。明從勸。三敕語下。敕幽閉。二韋提下。因禁請佛二。初分科。二韋提下。隨釋二。初請人。一是門師。一是佛侍。先常教誡。故偏請二人。既在深宮。故請二人不敢偏一。欲傳我意請佛宣說生凈土因。請人之意也

觀無量壽佛經疏妙宗鈔卷第三觀無量壽佛經疏妙宗鈔卷第四

　　　　宋四明沙門知禮述


二悲泣下。請式。科云請法。即法式也。三世尊下。因請往赴二。初分科。勝鬘等者。勝鬘夫人也。即舍衛國波斯匿王女。末利夫人所生。為踰阇國妃。其后父母遣書云。佛出我國。神通自在。普益眾生。勝鬘執書。對使說偈云。仰惟佛世尊。普為世間出。亦應愍我等。速來至此處。即說此偈時。佛于空中現。復說偈贊云。如來妙色身世間無與等等。今韋提哀請佛即降赴。其事相類。故云不異。二知韋下隨釋五。初神通二。初消文。如來之心寂而常照。無數河沙世界眾生若干種心。悉知悉見。非同小圣作意方知。他心及以身如意通皆無記通也。二問前下。釋妨二。初出妨。此難重出。問不異前。答不同彼。言二解者。一滅即今嫌佛之惡。二生以后行法之善。何以故。若佛入彼頻婆之室。即令世王謂佛朋父還謀國政怨嫌既重。后不行法。故不窮往。母無斯事故佛親赴。二時韋下。色身。三坐百下。坐座。四目連下。眷屬。五普雨下雨華。四傷嘆請法二。初分科。今向世尊下。明請往生之因者。即二意中第二請示往生凈土之因。經云。唯愿佛日教我觀于清凈處文也。初明供養問往生因者。即第一意問往昔生中。何罪為因。生此阇世惡逆之子。應知此二語同意別。分二。初我有下。供養問往生因。經自絕瓔珞。舉身投地。號泣向佛。即三業供養。絕瓔投地是身。號泣是口。以二顯意。阇世之因已略如前。疏今但出調達之緣。二濁惡下。正問生處。二今向下。請往生因。第二正說分二。初泛科懸解二。初科三段。二如來下解初文。二初放下。重科廣釋二。初總別分科。酬前生處者。前韋提請云。惟愿為我廣說無憂惱處。佛今放光照其凈土。令彼見之。以酬前請。酬前凈業者。前請云。惟愿教我觀于清凈業處。今示三種凈業十六妙觀。即教彼觀凈業處也。近答等者。以韋提希于酬生處中因光見土。乃再請云。教我思惟教我正受。此在正宗。故云近答。若酬序中所請。即是遠答。二隨科解釋二。初酬二問二。初酬前生處二。初答其生處三。初爾時下放光普示。二或有下示土差別。三時韋下。的示生處。二思惟下。見土更請因。此請凈土正助二因。初教我思惟。若不思惟不成愿樂。有愿之思。乃成業因。惟愿世尊。教我修于凈土愿思。令成業因。此請事善助道之業也。次教我正受離邪倒想。領納所緣名為正受。此請世尊教我修行凈土觀法。即正觀也。二微笑下。酬前凈業二。初總別分科。初業共凡夫等者。今三種福是圓助道與正觀合。皆如來行故。云三世諸佛凈業正因。但以三種有通有局。初孝養等通于大小及以博地。故云初業共凡夫。次歸戒等唯通大小凡夫無分。故云次共二乘。若菩提心等專在大乘。不通凡小故云不共之法。二何以下。隨科解釋二。初三種凈業。答思惟三。初正明凈業三。初光照頻婆得道二。初釋微笑二。初問。二答二。初解有下答放光。觀法得果者。無生法忍是圓三觀習果故也。二微笑下。答微笑。惡業之報害命。縶身。而為獲果及凈土緣。如來心了善惡因果交互萬差。欲表內心是故微笑。二阿那下釋阿那含。二去此下。舉果勸修因二。初問。大本小本俱云極樂去此十萬億剎。剎即大千故云河沙。何言不遠。二解云下。答有二意。初以佛力故。令修觀者欲見即見。故此文云汝當系念諦觀彼國。故知佛力加欲見者。令觀成見。后文云。一切眾生觀于西方極樂世界。以佛力故當得見彼清凈國土。故般舟見佛而論三力。一佛威力。二三昧力。三行者本功德力。次意即是光中現土即目睹見也。其二種見皆由感應。雖遠而近。然若心性不具塵剎。則佛無應現之理。生無感見之功。故此經談是心是佛。觀迷此意則非妙宗。三第一下。正示往生因二。初正示三。初共凡夫業。此經正被頓修之機。雖修佛行。父母師長豈不孝事。輪王十戒豈不止行。但能修之心。一一稱性。何妨所修慈孝之善。共于凡夫。二第二下。共二乘業。圓頓行者豈違小乘出家之式。三歸眾戒威儀等事。但受持之心合于一體。依于畢竟而所行之法共于二乘。三第三下。大乘不共業。依無作境起無緣誓。名發菩提心。實相不二而二。立因果殊。二而不二。始終理一。信此因果方名為深。讀誦大乘修三智解。運圓乘行。以此解行教其行者名為勸進。此三種業得前前者不得后后。得后后者必得前前。故今行人能修前二。前二不能修于大乘。故云余二不及是言大乘。二佛告下結嘆。既是佛業驗是圓修。故大經中復有一行。名如來行。雖云一行而具五行。今亦如是雖是佛業而具三種。二諦聽下。嘆其所問。諦聽等者。諸經誡聽皆有此語。莫不令人生于三慧。而須按教明慧偏圓。能聽所聽。能思所思。能念所念。若作生滅解者。即三藏三慧。無生解者通教三慧。無量無作別圓可知。今令韋提等生圓三慧若不爾者。安能此座即證法忍。三即得下。略付阿難經如執明鏡等者。觀法如鏡修之如執。觀成土現如見面像。是知外有三種凈業。內備十六妙觀。乃得見也。此雖略付凈業。意說妙觀。初住初地者。圓住別地俱破無明。是無生忍位。妙玄一實位云。若入初住正破無明。是明圓教無生忍位。今意在圓。引仁王五種忍位者。用顯無生居三忍上。若依別教十信伏忍。十住信忍。十行去順忍。十地無生忍。妙覺寂滅忍。若約圓位五品伏忍。六根清凈信順二忍。初住至等覺名無生忍。妙覺名寂滅忍。然別初地即圓初住。故引仁王以證今位。行者應知。如來將說十六觀法。預彰所說是圓妙觀。故云一切眾生觀于極樂觀成即得無生法忍。是故韋提聞說十六隨語觀成。說訖即證此之妙位。經示此觀是取初住徑捷之門。故不可云想事而已。二初明下。明十六妙觀。答正受二。初分科。二汝是下。隨釋二。初明韋提見土之由。經未得天眼等者。問阿那律天眼最勝。但見大千。豈有得天眼者越十萬億土見安養乎。答此語未得分真菩薩天眼。非二乘也。故大經二十二云。菩薩所得清凈天眼。異于聲聞緣覺所得。以是異故。一時遍見十方世界現在諸佛。大論亦同此說。韋提實大菩薩者。此顯韋提本住法身。為欲發起凈土觀法故示同凡。此會即得無生忍者。即者方將也。此會聞觀將證法忍。非謂前文說無生忍是韋提證。前文乃是通說未來眾生修十六觀能得無生。人見示同凡夫之言。便謂前文是韋提證。須知即得非已得也。既云實大菩薩。乃是久證無生。如來據跡言是凡夫心想羸劣。劣想凡夫修之得忍。顯茲妙觀能革下。凡頓成圓圣。異方便者。十六觀法奇異方便也。故起信論云。修多羅說有勝方便。系念極樂令生彼國。非直觀名方便者。謂彼依正有二方便。能令此土凡夫得見。一者修觀正受方便令心眼見。二佛神力示現方便能令目擊。既得見之由。有其二種。故云非直觀名方便。佛力令見亦是方便。韋提乃得二種之見。一者將有隨文作觀之見。二者已蒙佛力示現見也。故云韋提見土之由。二韋提下。為未來請見土之法二。初請。韋提先領示現方便而為請由。是故經云。如我今者以佛力故見彼國土。然復正請觀法方便。乃以眾生而為請緣。故經云。若佛滅后諸眾生等。濁惡不善五苦所逼。云何當見極樂世界。五苦者。疏有二釋。初以五道非樂釋。二以五罪招報釋者。地獄燒煮苦。餓鬼饑虛苦。畜生屠割苦。人間八種苦。天上五衰苦。次釋者。圣意多含更明五惡招于二報。名出大本無量壽經。今云大經是也。疏文先列三五之名。次五惡下。釋出三五。殺至飲酒五惡因也。如大經下。釋五痛即華報也。五燒下。釋五燒即果報也。然其二報并無五相。各稱五者皆從五種惡因而立。故彼五文。后皆結云。是為一大惡一痛一燒。乃至總云。五大惡五痛五燒。故知二五皆從因立。二答二。初列觀分科二。初列觀。義例云。夫三觀者。義唯三種。一者從行。唯于萬境觀一心。萬境雖殊。妙觀理等。如觀陰等即其意也。二約法相。如約四諦五行之文。入一念心以為圓觀。三托事。如王舍耆阇名從事立。借事為觀以導執情。如方等普賢其例可識。問今十六觀于三種中屬何義邪。答既不撮乎。法相入心成觀。信非附法。又非借彼事義。立境立觀。驗非托事明矣。如來直談十六觀行修證之門。正當從行也。問義例三種。皆是理觀今之十六歷依正事何預三種邪。答托事附法二種三觀有事有理。且置未論從行三觀以何義故。不得歷事。既言從行。必四種行。常坐一種縱直觀理。余三三昧豈不兼事。如般舟三觀歷念佛事。方等三觀歷持咒事。法華三觀歷誦經事。請觀音三觀歷數息事。覺意三觀歷三性事。此等歷事若非從行攝屬何邪。般舟三昧初觀足下千輻輪相。次第逆緣至肉髻相。彼觀相時即用三觀。彼是從行今那獨非。況義例云。唯于萬境觀一心。豈今依正不唯一心。經文具列十六境相。大師但于首題示圓三觀。令將此觀觀十六境。正是萬境雖殊妙觀理等。又今三觀。并諸歷事三觀。若非從行等者。那云三觀義唯三種。問今經但于像觀示。云是心作佛是心是佛。諸文皆無觀理之語。則知佛外皆是事觀。縱將此義例觀十五。斯是行人用理觀意。據經現文但是事觀。答若自依經修觀入證。何須四依解說經意制立觀法。大師深得佛旨。故于首題以妙三觀釋能觀觀。以妙三身釋所觀佛。而云觀雖十六言佛便周。今依大師用三妙觀觀十六境。豈是行人自用觀意。應知四種三昧無不于事觀三諦理。但般舟等依定散善事。覺意縱任善惡等事。是故偏得歷事之名。若常坐等直于三道之事。而觀三諦。不兼修善及縱惡事。故受理名。今經觀法豈可異于四三昧邪。故知十六正是從行歷事觀理也。應知十六皆用三觀為想相之法。三觀微故且觀落日及以清水。三觀漸著乃觀地樹座像佛身。下去諸境皆須三觀。二就十下分科。以十六觀三類分之。六屬依報者。日標送想之方。冰表琉璃之地。雖此土物意顯彼邦。是故六觀皆彼依報。七屬正報者。座為三圣親依。像類三圣真體。是故七觀皆名正報。三輩之人自此之彼。修因托質事相不同。是故此三自為一類。二第一下。隨科解釋三。初六觀觀依報六。初日觀二。初立意分科。先作日觀意令系心。凡心暗散何能明見凈土妙境。故令專想落日之形。一事系心想之不已。其心則定。心若靜細種種觀法皆可造修。系心之法須落日者。欲令定想趣于西方。是向彌陀所居處故。二隨解釋二。初佛告下。總勸修觀。經韋提希汝及眾生者。韋提希等是現在機。一切眾生是未來機。故知修觀不專佛世。況復韋提是發起者。正為今人請正受法。是故我佛勸眾生修。修法如何。專系一處所謂西方。二云何下。正明日觀三。初舉所觀境。經文意者謂。昔曾見者。或現前見日欲沒相。為所觀境。蓋以此觀所被周遍。唯除生下。雙目俱盲。既不識日故莫能想。若曾有目即今盲者。亦可修之。況現有目見日分明。修之越易。即以所見落日為境。想之令起觀中之日。二當起下。正教觀察。釋題觀字明妙三觀。題目是總。經文是別。豈不以總而貫于別。今想落日。而能想之觀隨解而進。三藏事定能想所想無非生滅。通教事定能想所想皆如幻化。別知能想元是佛性。于想能所次第觀中。圓人妙解知能想心本具一切依正之法。今以具日之心緣于即心之日。令本性日顯現其前。斯乃以法界心緣法界境。起法界日。既皆法界。豈不即空假中。圓人六根常所觸對。尚須念念即空假中。豈今修觀頓廢此三。此猶總示。若別論三觀成日功者。以根境空寂故。心日無礙。以緣起假立故。累想日生。以其心日皆法界故。當處顯現。此之三觀同在一心。非一非三而三而一。不可思議。以其圓人凡修功行皆悉如是。若不爾者非是圓人修事觀也。通人必。以如幻之心。修諸事定。以驗圓人用即中心成其事觀。既以妙心觀于落日。此心堅住能于本性顯現日相。不唯閉目能見開目亦皆明了。若如此者則日觀成也。疏出二義二。初教令下除疑。大本下卷云。若有眾生以疑惑心。修諸功德愿生彼國。不了佛智修習善本。愿生其國。此諸眾生生彼宮殿壽五百歲。常不見佛。不聞法。不見僧。于彼國土而受胎生。此人宿世無有智慧。疑惑所致。乃至生彼宮殿無有一念惡事。但于五百歲中不見三寶。故作此觀令除疑惑者。經云。不了佛智則生疑惑。疏云。故作此觀令除疑惑。即顯此觀能了佛智。若其不用一心三觀觀落日者。則迷佛智。那名此觀能除疑惑。日觀既爾余觀例然。故知大師依乎佛智立今觀法。然十六觀屬頓教故。原始要終皆用佛智。若凡小善乃于臨終回向佛智。作眾惡者須依佛智求滅罪障。此等亦名了于佛智不生疑惑。既有乘種生彼速得見佛聞法預于海眾。不生邊地及胎宮也。二障者下。滅障即五逆重罪也。彼經散善力弱。故逆謗不生。故彼經云。若有眾生聞其名字信心歡喜。乃至一念至心回向愿生彼國。即得往生。住不退轉。唯除五逆誹謗正法。若依今經修正觀者。下至日想即能滅除五逆重罪。是知逆罪得生必由修觀。下輩自論者。下品下生觀云。除八十億劫生死之罪。今言六十者。恐六字誤。問既用法界以為心境。顯法界日。令閉目開目常得見日。即是觀行見法界理。當中三品。今何判位在名字初。屬下下品。答理觀事定相即修者。心雖不二。事雜凡情。故未伏惑。事定可成。理觀忘情。伏惑方發。故別惑初伏名觀行位見法界理。深伏乃名相似位見。分斷方得真見法界。今之行者觀日觀冰及觀琉璃。雖用法界心境而觀。而惑全未伏。凡情尚濃方得名字見法界日。非觀行位。作此判者。蓋約鈍根于日等觀。且得定心假想之益。故在名字也。若利根者法界日顯便能圓伏。及任運除二種粗惑。豈非日觀歷九品邪。問今用理解想日現前。縱未斷惑事定已成。據下經說。下下品人以苦逼故不遑念佛。但十念頃稱彼佛名。心雖相續終不可類見日定心。因何同在第九品位。答彼由造逆及作眾惡。臨終苦逼得遇善友為說妙法。雖不能念彼佛三身。怖地獄故。苦切稱名具足十念。既絕后惡即乘此念。托彼蓮中名下下品。今論始行樂習三昧親善知識。聞法了心。本具凈土依正諸法。標心具修十六觀法。故先觀日令心堅住。望后諸觀此當末品。彼人雖即不成事定。而能十念稱佛不散。亦為定攝復兼臨終勇決之力。故得預于第九品也。是故行相雖少不同品位無別。三是為下結。二水觀二。初分科二。二隨釋三。初舉所觀境。即以曾見大陂池水為所緣境。二見水下。正明起觀。既稟圓宗知能想心具七大性。故以具水之心托彼即心之水。觀于本性令水現前。并及諸相皆于心性觀令顯現。經文為四。初作水想。妙心既運性水即生專想澄清令心不散。二既見下。變水成冰。性具之法轉變自由。故可令水。而作堅水。三見冰下。變冰為琉璃。冰想若成琉璃可識。四此想下。觀琉璃成地。心藏具法。有何邊涯。無妙觀緣隱而不發。今依佛語順性想之。寶地光明種種奇相隨心出現。此自六段初成地瑩徹。二下有下。寶幢光明。三琉璃下。地上莊嚴。四一一下。寶光樓閣。五于臺下。華幢樂器。六八種下。風樂演法。疏實無時節等者。大本云。彼無四時不寒不熱。及無日月常有光明。寄于此土四方四維。有八種風。故亦順此對有八風。然彼八風不同此土令物生長及以衰落。但鼓自然之樂演乎妙法之音耳。三是為下結。三地觀二。初分科。二隨釋四。初漸想者。轉于冰想用表琉璃。雖復觀地種種莊嚴。未稱彼佛勝應所居。良以三觀尚微猶兼假想故。于彼地名為粗見。二若得下。實觀。妙觀功著三昧有成。見彼勝身所依之地。莊嚴之相豈可具陳。應了同居橫具三土其相非少。如諸經說。凡小善行回向求生。縱依大乘仍是散善。故感養凈相猶劣。若今頓教心觀。妙宗所見凈相永異他部。如修妙觀于同居穢。尚見尊特及實報土。豈凈同居身土一槩。故今地想妙三昧成。見莊嚴事不可具說。三佛告下。明利益。疏云。前水是想者。蓋托此方水成冰事。表彼寶地。但是假想故名粗見。今成三昧實見彼地則名實觀。言假想不能滅罪。斯是大師順經策進。令其行者速成三昧。非是假想全不滅罪。何以知然日觀尚類下品下生滅罪之數。豈粗見地全不除愆。四作此下。顯邪正。觀與經合則稱性見。名為正觀。見相乖經是發魔事。故名邪觀。下去皆然。四樹觀二。初分科。二隨釋三。初結前生后。二正明觀行。問日觀水觀皆先立境。地樹等觀何不云邪。答別論水日有曾見相。可指為境。地樹已下。非曾睹對。將何為境。若通論者皆得有境。何者諸觀皆用教所示相。憶持在心為所緣境。仍了能觀本具此法。托境想成令性具法發明心目。是故心觀及所發相一一皆三。故知通論皆得有境。此文為五。初觀寶下。樹體者下之莊嚴及生法等。皆是能依。今一一樹八千由旬。即所依體。二一一下。莊嚴相。琉璃具云吠琉璃邪。此云不遠。謂西域有山去波羅奈城不遠。此寶出彼。故以名之。玻璃正云窣坡致迦。其狀少似此方水精。然有赤白者。三諸天下。明生法。生即眾生諸天童子也。以生對諸莊嚴之事。皆稱為法。釋迦毗楞伽此云能勝摩尼。正云末尼。此翻離垢。言此寶光凈不為垢穢所染。又翻增長。謂有此寶處必增其成德。舊云翻為如意隨意。此皆義譯也。色中上者。謂摩尼之光間雜眾寶色像殊妙最上無過也。閻浮檀金。閻浮具云染部捺陀。此是西域河名。近閻浮捺陀樹。其金出彼河中。此則河因樹立稱。金由河得名。如帝釋瓶者。帝釋具云釋迦因陀羅。此云能主。言其能為天主。言瓶者。釋論第十五云。有人常供養天。其人貪窮一心供養滿十二歲。求索富貴。天愍此人自現其身。而問之曰。汝求何等。答我求富貴。欲令所愿皆得。天與一器名曰德瓶。而語之言。所須之物從此瓶出。其人如已。應意所欲無所不得。今此妙華涌出諸果。如彼天瓶出種種物。故以喻之。四有大下。現佛國。非獨現一大千十方佛剎。亦于中現樹觀。若發轉觀佛土亦應不難。五觀見下結觀。雖因光蓋見十方土。然從樹起故。須結末而歸其本。三是為下結。此乃結樹當第四觀。五池觀二。初疏科。二釋經五。初明池體。體義同樹。二一一下。明池相。支派金渠底沙蓮華。皆是八池奇妙之相。三其摩下。明隨心。論其寶水稱適人情。自然上樹然后流下。故上生經明兜率宮有水。游梁棟間與此同也。四其聲下。明利益。即水聲說法增人觀慧也苦空等是說小諸度相好是說大又贊念佛法僧則令人深觀三寶也。說法既分大小。驗此三寶亦贊別體同體之殊。涅槃經中琉璃光菩薩欲來此土先放光明。非青現青。文殊言。此光明者即是智慧。大師引此立有分別色。若心若色唯是一色。今水聲說法光明化鳥。豈不彰于有分別色。色能造心色具于心。唯是一色耶。須知萬法唯心。尚兼權教他師皆說。一切唯色但在圓宗。獨從吾祖以變義兼別具唯屬圓故。五是為下結觀。疏釋八德而對五入。并前說法即聲入也。雖成六入無非妙境。故令行者速證無生。六總觀二。初疏科二。經文四。初明總觀二。初觀寶樓二。初眾寶下。正明觀樓。二其樓下二處樂聲。即樓中天作及空裹自鳴。此樂音中皆詮三寶微妙觀門。二此想下。結成總觀。最初系念且寄此土。落日及冰以為方便。次觀彼國地樹池樓。應知此四得后后者必得前前。故樓觀成四事都現。是故至此得總觀名。雖云總見若望后觀此猶約略。故曰粗見。二是為下結。三若見下。明利益。除無量億劫極重惡業者。華座中云除五萬億劫罪。前地觀除八十億劫。然其滅罪多少之數。皆是佛智如量言之。非是初心所能思議。但可信奉而已。四作是下。顯觀邪正二。七觀觀正報二。初分科二。隨釋四。初敕聽許說。二說是下。佛現身相。三時韋下。為未來請。四第四下。酬請廣明二。初別從酬請列五。韋提因睹三圣乃為未來請三圣觀。如來酬請須示五門。何者既欲觀佛。佛必坐座故先觀座。又真佛難觀要須想像使心流利。是故答三陳茲五觀。而獨標佛者以主包徒也。二初華下。通就所觀釋七。具論正報。須依前科照于七境。文七。初第七華座觀二。初疏科二。經文五。初成座法用及辯相。子科分二。初佛告下。明法用謂觀法之用也。以由理具方有事用。能想之心何法不具。依圣言境就性而觀。華座莊嚴不現而現。一令其下。辯相。即法用所成華座眾相也。文四。初華色數量。二一一下。華間殊光三釋迦下。華臺寶網。甄叔迦者。此云赤色。西域有甄叔迦樹。其華赤色形大如手。此寶色似此華因以名焉。四于其下。寶幢莊嚴。須彌山者。此云妙高。亦曰安明。夜摩天者。具云須夜摩。此云善時。以彼天光明無晝夜之別。故曰善時。應知能觀三觀轉深所發勝相漸大。如前寶樹止高八千由旬今之華座臺土寶幢自如萬億須彌。驗其座體極為高大。故知妙境隨觀增明矣。二一一金色下。明能隨機利物。座觀若成。十方佛事隨觀皆睹。三是為下。結觀。四佛告下。明由愿力成。彼佛因中作菩薩比丘。名為法藏。于世自在王佛所。發四十八愿。取此凈土攝諸眾生。今愿力成。故令所依華座若此。五若欲下。明未來利益。二第八佛菩薩像觀二初分科。二法界下。隨釋三。初泛明諸佛法身從心想生。欲想佛身須知觀體。體是本覺起成能觀。依體立宗斯之謂矣。須知本覺乃是諸佛法界之身。以諸如來無別所證。全證眾生本性故也。若始覺有功本覺乃顯。故云法身從心想生。又復彌陀與一切佛。一身一智應用亦然。彌陀身顯即諸佛身。諸佛相明即彌陀體。是故泛明生諸佛身以為觀察。彌陀觀體。疏約三義釋此經文。初釋初八句二。初約感應道交釋二。初明佛入生心。報佛法性身者。滿足始覺名為報佛。究顯本覺名法性身。始本既冥能起應用。然須能感應方現前。今論三觀凈心念佛。方名能感。故云眾生心凈法身自在。此二道交是為入義。復以白日升天喻始合本。影現百川喻應入凈想。二即是下。相隨物現。三十等者。牒經是故汝等已下文也。明佛下釋義。由法報冥故。應用自在。有凈心感悉能示現。前明佛菩薩者。即指諸佛是法界身之文也。而言菩薩者。以法界身通分證故。故兼菩薩意明前雖顯示法身入心。未明隨觀現身之相。今明觀佛相好佛以相好隨心觀現。故云此顯能隨也。二又法下。約解入相應釋。前明感應道交。恐謂佛體異眾生體感召方入。今袪此見。故云佛身無所不遍。既法界無外豈少異眾生。若爾佛體本遍全是眾生色心依正。何故經云入眾生心。然雖全是而眾生迷背。是故佛體成出離義。今得觀解契合佛體。是故佛體入觀解心。故得名曰解入相應。斯乃始覺解于本覺。是故本覺入于始覺。問解入相應釋之方的。此義即足。何須前約感應釋邪。答今之心觀非直于陰觀本性佛。乃托他佛顯乎本性。故先明應佛入我想心。次明佛身全是本覺。故應佛顯。知本性明。托外義成唯心觀立。二釋相假。是今觀門故感應釋闕之不可。二是心下。釋中二句二。初作是別明二。初約能感能成釋作。作有二義一凈心能感他方應佛。故名是心作佛。言佛本是無者。法身妙絕無有色相迭相見故心凈故有者。眾生凈心依于業識熏佛法身。故見勝應妙色相也。二三昧能成己之果佛。故云亦因等也。復名是心作佛。初作他佛次作己佛。二是心是下。約即應即果。釋是。是亦二義。一心即應佛。故名是心是佛。向聞等者佛體無相。心感故有。是則心佛及以有無。條然永異。經泯此見。故言心是應佛。心外無佛。二心即果佛。故名是心是佛。即亦無佛之因一句也。既心是果佛。故無能成三昧之因也。眾生心中已有如來結加趺坐。豈待當來方成果佛。初是應佛二是果佛。此乃消釋經疏之文。若論作是之義者。即不思議三觀也。何者以明心作佛故。顯非性德自然有佛。以明心是佛故顯非修德因緣成佛。應知外道諸句三教四門。所有思議不出因緣及自然性。故佛頂經明乎七大皆如來藏循業發現。一一結云。世間無知惑為因緣及自然性。皆是識心分別計度。但有言說都無實義。彼云世間該于九界。今于一念妙觀作是能泯性過。即是而作。故全性成修則泯一切自然之性。即作而是。故全修即性則泯一切因緣之性。若其然者何思不絕。何議不忘。既以作是絕乎思議復以作是顯于三觀。以若破若立皆名為作。空假二觀也。不破不立名之為是。中道觀也。全是而作則三諦俱破。三諦俱立名一空一切空。名一假一切假也。全作而是則于三諦俱非破非立。名一中一切中也。即中之空假名作。能破三惑能立三法故。感他佛三身圓應。能成我心三身當果。即空假之中名是則全惑即智。全障即德。故心是應佛。心是果佛。故知作是一心修者乃不思議三觀。十六觀之總體一經之妙宗。文出此中義遍初后。是故行者當用此意修凈土因。不可不知。故今略釋。二始學下。作是共釋二。初約始終釋。若論六即皆作皆是。今辯修證作是須分。始則名字觀行相似三位。修而未證。故且名作。終則分證究竟任運真覺。得名為是意存揀濫。故有此釋。二若當下。約當現釋。以現釋是。以當釋作。為令即心見佛法體。以此現因而證當果。故以心佛同體名心是佛。觀生彼果名心作佛。意在即心念佛及令慕果修因。故有此釋。三正遍下。后二句。三智融妙名正遍知。無量甚深故喻如海。斯乃究竟圓明大覺。與我心體無二無別。今依頓教即三惑染修圓凈心。能生諸佛正遍知海。此約他釋心生也。若依此心能成當果。此約己佛釋心生也。二多陀下。偏觀彌陀并示觀法二。初令偏觀。經是故應當者。上已明示心感諸佛。心即諸佛以是義故。知可即心而觀彌陀。心尚能作諸佛。豈不感于彌陀。心尚即是諸佛。豈不即是彌陀。應知彌陀與一切佛不多不少。諸佛乃即一之多。彌陀乃即多之一。一心系念諦觀彼佛者。即一心三觀也。但云諦觀那云三觀。以所觀境列三號故。顯于能觀知是三觀。何者多陀阿伽度。此云如來。阿羅訶。此云應供。三藐三佛陀。此云正遍知。此之三號即召三德。今就所觀義當三諦。正遍知即般若。真諦也。應供即解脫。俗諦也。如來即法身中諦也。以三德為三諦三一圓融不一不異。此諦與觀名別體同絕思絕議。此乃復見彌陀觀體。當以此觀觀像觀真。疏釋三號其文可見。問像觀文中示心作佛。示心是佛。復以三號顯于三諦。妙觀既立。可用此法觀下諸境。其落日觀至華座觀。佛既未示三觀之式。何得行人預用茲觀。答佛對當機示觀前后。全由圣意非凡所知。滅后之人欲修觀行。所用法則須憑四依。大師釋題能觀之觀。既論三觀。題目是總經文是別。豈不以總而貫于別。況云觀佛十六俱包。今依天臺修習教觀。不憑智者更托何人。如般舟三觀妙門。普賢六根悔法。皆于定內見圣方宣。而大師教人。預習精熟方入道場。何不疑之。那獨責此且稟斯宗者。若聞若思不離三觀。須于動靜用空假中立一切行。若其然者。今何不用空假中心。想乎日冰及地樹等種種相邪。如心想日以何力故日想現前。般舟經云。我所念即見心作佛。心自見心。心者不知心。心有想則癡。心無想則泥洹。彼經初心以佛相為境。故言心作佛等。今之初心既先觀日。豈不得云心作日心自見心等耶。止觀以彼經此文。示于中觀。中觀若立三觀自成。如此觀日方依此疏修日觀也。況一切法皆是佛法。何得依報非佛法邪。二想彼下。示觀法子科分經為四。初觀佛像二。初正明像觀。既是具足三號之像。理合于像。照空假中如見此方泥木之像。尚須體達性。若虛空三身宛然四德無減。觀中寶像豈可不然。若于像觀不達三諦。次觀真佛寧見三身。二見像下。因像見土像。觀既成心眼開發。廣見依報地樹諸相。應知樹等出過前樹無數倍也。何者以今寶像必稱華座。座像高勝樹合覆之。皆由妙觀轉深故。使所觀愈勝。二見此下。觀二菩薩。三圣設化動靜必俱。一主二臣非并非別表乎。三法三一妙融真身既然像合相似。觀二足佛令妙觀成三。三此想下。像放光二。初明光照諸樹。二一一下。明樹皆三像。四此想下。行者聞法二。初明因定聞。二行者下。明與經合。此文疏有二釋。初須定與教合。二須散與定合。初義者。謂出定憶持。定中聞法須與經中所說符契。故云令與教法相應。次意者。謂心雖出定對彼五塵須息愛憎。凈乎身口三業。若爾雖不住定亦聞法音故。云出定入定常聞妙法。言與十二部經教合者。以十二部總稱修多羅同名為經。三藏分之經詮定學。律詮戒學。論詮慧學。故名經為定。與修多羅合。是與定合。經若不合名妄想者。若定不合經若散不合定皆是發于魔事。全非像觀禪定。故名妄想。若已合名粗想見極樂界者。謂以經驗定無差。出定與在定相似。得名粗想見彼國界。問見此妙事那名粗想。答以像望真須分粗妙。此想乃是佛觀方便。豈可全同。真佛觀邪。三作是下。明修觀利益像想。若成真觀可獲故。于現身得念佛三昧

觀無量壽佛經疏妙宗鈔卷第四觀無量壽佛經疏妙宗鈔卷第五

　　　　宋四明沙門知禮述


三第九佛身觀二。初分科。真法身者。前觀寶像則似佛身。今對彼似故名為真。然此色相是實報身應同居土。亦名尊特。亦名勝應。而特名法身者。為成行人圓妙觀也。良以報應屬修法身是性。若漸教說。別起報應二修莊嚴法身一性。若頓教詮。報應二修全是性具。法身一性舉體起修。故得全性成修全修在性。三身融妙指一即三。問既言指一即三。但名為應自攝二身。何故疏文立法身稱。答若言報應恐濫別修歸于別教。今以報應名為法身。即顯三身皆非修得。故今家生身應身報身法身。對藏通別圓。行者應知。圓宗大體非唯報應稱為法身。亦乃業惑名為理毒。三觀十乘名性德行。慈悲與拔性德苦樂。今之勝應稱為法身。顯示妙宗其旨非淺。須袪滯想方見旨歸。二隨釋五。初明結上。二正觀佛身。既指報應名為法身。即顯彌陀三身具足既為妙境。但是法身行人心觀即空假中。空假是二修。中觀是一性。修性冥妙三觀圓融。既為能觀。但是般若境觀相契見尊特身。雖具三身但名解脫。此則以三照三故發現三合此三三只是一三。三不定三。同在一念。一念無念三三宛然。如此方名修心妙觀。此觀能令四土皆凈。若不爾者非是頓教所詮妙觀。當以此觀觀彌陀身。子科分經為三。初次當下。總標略列。二正觀佛身相四。初阿難下。觀身色二。佛身下。觀身量疏釋分二。初略消經文。二眼如下。商較分量二。初以眼度身。二定經斥譯。三觀身光。然觀色量及相好光明。皆須用前是心作佛是心是佛。而為觀法。以心作佛故能觀所觀破立宛爾。破則三惑三智皆蕩。立則三諦三觀皆成。非此破立則非凈心作佛義也。以心是佛故。忘能忘所非破非立。作是一念遮照同時。此則即觀無觀用無作行修念佛定。此法乃是觀佛要術。今若不用宣示奚為。此術不施勝相不發。觀光分四。初身諸下。毛孔光。二彼佛下。觀圓光。三于圜下。光中化佛。四一一下。化佛侍者。四觀相好二。初無量下。正示相好身。總相別相總好別好總光別光。此三總別皆云八萬四千者。即障顯德故成。此數佛居凡地具于八萬四千塵勞。于此塵勞皆見實相。理智既合故能示現相好光明故。節節云八萬四千。行人今觀知心即是。能于塵勞皆即佛相。二一一下。光明攝生生佛體同。雖土廣生多攝無一失。觀佛心處還釋此文須攝之意。三明觀成能見二。初其光下。見一佛。二見此下。見諸佛中觀見佛。佛體圓融一即一切。同尊特身故觀一佛。能見諸佛三正觀佛心。疏三。初眼見下。因身見心。疏有二釋。初約如來由大悲心起勝應身故。令行者觀身見心。由見身下二。約行者觀想明故得見佛。心所以明者由觀佛身。是故二意皆是由色而見于心。以心無形由色表故。以圓人所觀色心不二。既見微妙色。豈隔大悲心。故勝鬘云。如來色無盡智慧亦復然。既三種慈體是三諦。今三觀明故三慈顯。以用果法為觀行故。故于位位見佛色心。二佛心下。正示心體。若匪無緣慈悲不大。三以無緣下。引文廣釋三。初牒經引論以明文意。問經文但云以無緣慈攝諸眾生。疏中何故兼明生法皆云無心。答起三慈者。由三觀智照三諦也。照真即起法緣之慈。照俗即起眾生緣慈。照中即起無緣之慈。此三諦慈淺不具深。深必具淺故照真俗。未必照中。若能照中必具真俗。故次第生法不即無緣。今無緣慈合具生法。豈但具二亦乃俱深。故今生法皆云無心。故涅槃云。慈若有無非有非無。如是之慈非諸聲聞辟支佛等所能思議。當知三慈其體本一非三非一而三而一。如是方名佛心慈也。此自分三。初眾生緣慈三無差別。今盡現前心與眾生。能所既絕無我心想。緣他眾生而一切眾生與我同體。十界因果不離一心。而此一心是慈體。故十界苦集四種道滅。能于一時任運與拔。故云無心攀緣自然現益。如涅槃下。梵行品文也。然彼經如來凡說八事。一伏醉象。二降力士。三化盧至。四度女人。五涂割瘡。六摩調達。七救群賊。八醫釋女。一一皆結云。慈善根力。見如是事。今文云我實不往者。即引第五涂割瘡文。文現一處意通諸緣。言割瘡者。經云。波羅柰城有優婆夷名摩訶斯那達多。夏九十日屈請眾僧。奉施醫藥。有一比丘身嬰重病。良醫診之當須肉藥。若不得者命將不全。是優婆夷尋自取刀。割其股肉切以為羹。施病比丘服已病差。女人患瘡苦惱發聲稱佛。我在舍衛聞其音聲。于是女人起大悲心。是女尋見我持良藥涂其瘡上。還復如本。善男子。我于爾時實不往至波羅柰城。持藥涂彼。當知皆是慈善根力。令彼女人見如是事。今云我實不往者。正引此緣。不言女人而言眾生者。通收十界眾生。不以文害意也。即俗諦慈也。涅槃云。慈之所緣一切眾生如緣父母妻子親屬。以是義故。名眾生緣。以緣十界同在一心。故非次第生緣慈也。二法緣慈。十界緣起是三諦法不離一心。唯佛究盡。境相既寂能觀亦忘。是故得云無心觀法而畢竟空智。照此三諦不受一塵。此智自然照破眾生三諦惑著。或為眾生說斯空慧。皆令得離有相之苦證真實樂。此即不思議真諦慈悲。名為法緣。故涅槃云。不見父母妻子親屬。見一切法皆從緣生。是名法緣。不見之言須忘十界。是佛法緣也。三無緣慈。以佛性中成究竟智。有何別理為心所緣。故云無心觀理境智既泯。空有又忘。無住無依絕思絕議。此名安住第一義中。心既無緣慈乃周遍。入眾生性稱為內熏。或為現身說第一義稱為外熏。以此攝生名無緣慈。二念佛下。卻牒前經以對初慈。即前正觀佛身光明攝生之文也。雖與無緣慈體不別。若約義辯為門不同。是故此慈念佛眾生攝取不舍。終令離苦永得安樂。此從感應生佛相關。順于俗諦名生緣慈。故舉魚母念子不失。喻此慈相也。三今明下。正以無緣會釋經意。既與生緣為門有異。須辯慈相不同前二。故生法慈。約次第論則兩二乘及偏菩薩有修證分。若此無緣唯圓唯極。今約極顯故云諸佛所被。不住有無者。正與生法辯不同相。生緣妙有法緣妙空今是妙中。故云無緣。中必無緣故也。不依三世者。此之慈悲非四相故。知緣不實者了苦樂事即性德故。以眾生等者。此慈所被。令眾生發即境之智方乃名得實相智慧。得此智者方終離苦得于永樂故。與前慈門異益等。若對法緣亦以實慧。故一切空。是故三慈益物不異。疏不云者略也。四舉利勸修子科分三。初正舉益勸。得生極樂則見十方一切諸佛。故云生諸佛前。法身觀成已入相似。是故至彼即證無生。別圓地住也。疏釋分四。初舍身下牒釋。二如人下喻顯。習巧如修觀。從少至長喻觀有微著。所作遂妙喻生彼土親見真法。然且分喻是心作佛。行者應以是佛與作佛義。一念圓照。方合今經由觀見佛。三以隨下結示。四故般下引證。二的示觀法。相有八萬都想難成。故令但觀眉間毫相如五須彌。此觀若成。八萬皆現。此為要門也。疏釋二。初從一下牒經。二正示四。初如觀下。引他文示二種毫量。此明釋迦勝劣兩相。以例彌陀。經明劣相論明勝相。云云者。即前疏云。長一丈五尺毫有八楞周圍五寸。二故文下。據此經明凡心難及。即第七雜觀中經文也。三正可下。正示初心從易現觀。斯是大師別示初心即觀佛相入門要術也。若從落日水冰方便。次入地樹座像等觀心得流利觀已宏深。此之行人自可稱彼毫量而觀使八萬相自然而現。故如令觀劣應毫相乃為未修前諸觀者。及以雖修觀不成者。故于佛身別指。初心可觀之相。為三昧門也。行者須知所托之境有勝有劣。若能觀觀皆須頓照即空假中。以勝劣相皆心作故。皆心是故。四克示觀成稱彼而見二。初若得下正示。因用作是觀劣應毫。觀漸深著得成真似念佛三昧。乃能稱彼勝相而見。二智度下。引證。引此釋迦勝身說法。增真似位念佛三昧。類彼彌陀八萬相好。須真似人方能觀見。三見無下。就觀結成。五作此下。顯觀邪正。然此佛觀義具釋題。疏文既略。學者多疑。若不釋之造修無路。故更寄問答明乎境觀。問此經觀佛止論八萬四千相好。若華嚴說相好之數有十華藏世界微塵。二經所說優降天殊。彼經正當尊特之相。此經乃是安養生身。凡夫小乘常所見相。鈔中何故言是尊特。答一家所判丈六尊特。不定約相多少分之。克就真中感應而辯。如通教明合身之義。見但空者唯睹丈六。見不空者乃睹尊特。生身本被藏通之機。尊特身應別圓之眾。今經教相唯在圓頓。釋能觀觀是妙三觀。釋所觀境是妙三身。疏解今文云觀佛法身。約位乃當圓教七信。正托法性無邊色像尊特觀心。使其增長念佛三昧。據何等義云是生身。用圓頓觀顯藏通身。未之可也。問以坐華王具藏塵相。而為尊特。三十二相老比丘形。而為生身其文炳著那云不以相好分邪。答約相解釋四教佛身。此乃從于增勝而說。未是的分相起之本。其本乃是權實二理空中二觀事業二識。就此分之則生身尊特如指諸掌。故金光疏云。丈六身佛住真諦。丈六尊特合身佛雙住真中。尊特身佛雙住俗中。法身佛住中道。此依二理故有二佛。眾生二識有二觀因。故感二佛。言二識者。起信論云。佛用有二種。一者依分別事識。凡夫二乘心所見者。名為應身。以不知轉識現故。見從外來。取色分齊不能盡知故。二者依于業識。謂諸菩薩從初發意。乃至菩薩究竟地心所見者。名為報身。身有無量色。色有無量相。相有無量好。所住依果亦復無量。種種莊嚴隨所示現。即無有邊不可窮盡。離分齊相隨其所應。常能住持不毀不失。如是功德皆因諸波羅蜜等無漏行熏。及不思議熏之所成就。具足無量樂相故說為報(文畢)此乃佛用依二識彰也。應是生身報是尊特。論意要在見從外來取色分齊。與知轉識現離分齊相而分二身。然須了知權理但空不具心色。故使佛身齊業齊緣。生已永滅故曰生身。名應名化體是無常。實理不空性具五陰。隨機生滅性陰常然。名法名報亦名尊特。體是常住。須知依事識者。但見應身不能睹報。以其粗淺不窮深故。依業識者。不但睹報亦能見應。以知全體起二用故。隨現大小彼彼無邊。無非尊特。皆酬實因悉可稱報。故妙經文句云。同居方便自體三土。皆是妙色妙心果報之處。故知菩薩業識見佛。一切分齊皆無分齊。豈比藏通佛邪。方知智者師與馬鳴師。精切甄分生身尊特其義罄矣。問約相多少分于二身。其義已顯。何須理觀及就識分。答華藏塵相及八萬相雖是尊特。三十二相不局生身。何者。以由圓人知全法界作三十二及以八萬藏塵相好。故三品相皆可稱海。既一一相皆無邊底。是故悉可名為尊特。故止觀并輔行以法華三十二相。觀無量壽八萬相華嚴十華藏塵相。同是別圓道品修發法身現相。對斥藏通相非奇特以驗三經所談相海。皆是尊特。然有通局。三十二則通。大見無邊小見分齊。若藏塵八萬唯大非小。若也不就理觀等分此義全失。故金光明龍尊嘆佛。經文但列三十二相圓光一尋。疏乃判云。正嘆尊特。故知不定以相數多。方為尊特。只就不空妙觀見耳。問行人睹于劣應談圓佛相。只可即是法身及自受用不即尊特。以尊特身現起方有不現則無。豈見不空不待佛現。便自能見尊特相邪。答既以尊特對于生身。分身非身常無常等。今云劣應但即法身及自受用。不即尊特則成壽量屬于尊特。身相自屬生身。如此分張進退皆失。須知行者無有一見非如來力。如來鑒機未始差忒。有須現者即為現之。如梵網華嚴及此經等相多身大也。不須現者。即以力加令于劣身不取分齊。見三十二相即無有邊。以知丈六是法界故。應持不見其頂。目連莫究其聲。丈六身聲既因二圣窮不得際。后之圓人豈不即劣見于無邊。不必一一待現方見。若不爾者。用圓解為用業識為。若但即法身及自受用不即尊特。此說全乖頓足之義。何者。如釋簽解色無邊故。般若無邊云。五陰是理故即陰是。實相般若故皆無邊。以由理故令法無邊。自受用身既證理極。豈不即劣而無邊邪。行者應知今之妙觀觀佛法身見八萬相。不同金光但于劣身見無分齊。今是彼佛全法界身。應圓似觀現奇特身。非是彼土常身常相。若彼常身即般舟中三十二相也。今乃特現八萬四千相好光明。經文自云身量無邊非是凡夫心力所及。正類凈名如須彌山顯于大海。安處眾寶師子之座。藥師中巍巍堂堂如星中月。大論中色像無邊尊特之身。此等經論所明尊特與今所現無少差殊。彼色像無邊既稱尊特。此云身量無邊。那謂生身。問所言龍尊嘆尊特相。非現起者是義不然。以彼疏釋尊特身云巍巍堂堂。若不現者何謂堂堂。答華藏塵相華嚴經列九十七名。與龍尊嘆全不相應。又無身相高大之說。以驗非是特現之相。只由龍尊言中妙示即劣含勝難思之文。大師見彼得意之處。是故疏云巍巍堂堂。得意處者。即總嘆云。諸佛清凈微妙寂滅也。清凈乃是四德中凈。必不闕于常樂我也。寂滅豈非涅槃之義。即稱微妙是大滅度秘密藏也。以總冠別故三十二相遍嚴三身。生身則百福所成。見無厭足。尊特身則色無分齊。劣即堂堂。法性身則色性即智法門為相。疏云。此三不縱不橫。若縱橫一異則不清凈。非微妙寂滅。豈非圓人了乎三身是秘密藏。密藏乃是法界總體。一攝一切事事相收。應用無邊不離毫末。相好至劣星等虛空。故法華中龍女贊佛。微妙凈法身具相三十二。顯是劣應以法身具故。相相尊特。是故荊溪類同華嚴一一相好與虛空等。又文句云。一一相皆法界海。又妙玄云。垢衣內身實是長者。釋簽云。即是瓔珞長者。瓔珞長者豈非尊特。何待現邪。又妙樂云。若隱前三相從勝而說。非謂太虛。名為圓佛。法華已前三佛離明隔偏小故。來至此經從劣辯勝。即三而一。若也法華但即法身不具尊特。正以太虛而為圓佛。又不具尊特。如何得名從劣辯勝即三而一。問法華文句云。地師說多寶是法身。舉南岳破云。法身無來無出。報身巍巍堂堂。應身普現一切。若即此謂是三佛者。未盡其體。只是表示而已。多寶表法佛。釋尊表報佛。分身表應佛記釋云。無來者不合東來。無出者不應踴出。巍巍不應塔內。應身不應唯此。尚非應身豈具三身。既云巍巍不應塔內。信知報佛須現大身。若其即劣便得名報。塔內何妨何得破他。答此破地師不知表示。真將舍利便為法身。故記破云。尚非應身豈具三身。又以世人不知法華開權之妙即劣顯勝。只執身大相多為報故。就其見斥云巍巍不應塔內。此用世人通解之義。而破于彼不可據此便令法華相非尊特。只如記云尚非應身豈具三身。亦非今家盡理之說。如荊溪據論若知像性遍虛空。三身宛然四德無減。泥木之像尚具三身。豈全身舍利皆不具邪。雖曲引文欲令非報。然終不能令法華機非業識見佛也。問請觀音疏云。無量有二義。若生身無量是有量之無量。法身無量是無量之無量。大論云。法性身色像無邊尊特之身猶如虛空。既云法性身。此乃不滅方名尊特。今第九觀觀于佛身。第十即觀觀世音身。觀音既是補處菩薩驗佛有滅。豈非生身有量無量。安以此身便為尊特。答藏通補處彰佛有量。別圓補處顯佛無量。以十方三世一切如來更無彼此迭相見故。同一法身一智慧故。菩薩機忘如來應息。名補佛處。實異藏通前佛定滅后佛定生。為補處也。故金光明四佛降室。疏乃釋云。若見四佛同尊特身一身一智慧。即是常身。弟子眾一故。若見四佛佛身不同。即是應化。弟子眾多故。故知只就同與不同常與無常。分于二身。藏通三乘故弟子多。別圓純菩薩。故弟子一。豈論相好多少等邪。既同一身復云常身。豈豎分當現橫論彼此。是知觀音補法身處。愈彰尊特無量之無量矣。且華嚴佛身委明八相。既是尊特。此論補處與彼何異。云是生身。是知今佛全法界身。故滅即非滅。觀音補處生即非身。不滅不生常身義成。尊特相顯。問今所觀佛高六十萬億那由他由旬。雖云高大只是凈土常所見身。何以知然如法華中。凈光莊嚴國妙音菩薩欲來娑婆。彼佛誡云。汝身四萬二千由旬。我身六百八十萬由旬。汝往彼土于佛菩薩勿生劣想。故知凈土常身高大。安以常身便為尊特。答于同居中凈光莊嚴土唯演頓。如凈名中眾香之土。以其所被純菩薩故。所以但現高大之身。佛知妙音所將之眾。不知娑婆開權之妙。于佛輒起定小之譏。故寄妙音規未達者。意令得悟即劣之勝秘妙之權。既誡勿生下劣之想。乃是令起尊特之心。若謂不然。安得皆獲普現三昧。若安養土漸頓俱談。聲聞菩薩共為僧故。故使佛示生身法身二種之相。三十二相通于生法。大小共見。若八萬相局在法身。大乘賢圣方得見也。是故眾經多說彌陀生身常相。今當略出。小彌陀經云。彼土蓮華大如車輪。大彌陀經說。彌陀浴池廣四萬八千里。以依驗正身未極大。般舟經說。阿彌陀佛三十二相。此經中說慣習小者。生彼即得見佛聞法。便證小果。更有丈六八尺之身。此等豈非常身常相邪。若今所觀八萬相好。別圓真似方得見之。故上品下生疏判已登習種性位。生彼七日見佛眾相。心不明了。三七日后乃了了見。及聞眾聲皆說妙法。唯上品上生道種性位。生彼即見眾相具足。光明寶林皆說妙法。即悟無生。三賢菩薩。依業識故。知心現佛。乃就尊特論乎明昧。若慣習小者。及諸凡夫依事識故。不于尊特而論明昧。良以此等雖因臨終回向得生。佛順本習。故且用小令其證果。既說無常苦空之法。須以生身相好應之。浴池之身三十二相。正對此機。故般舟經云。在菩薩眾中說經。又云。在比丘僧中說經。信三十二相通大小人常所睹見。是故彼經觀法之初。不托日冰便觀此相。斯蓋凡心可想之境故也。若八萬相是彼如來現奇特身。增進深位念佛三昧。非是凡夫心力所及。是故此經初令觀日。疏釋齊于下品下生。以驗想冰至假想地。屬下三品當名字人。次得三昧見彼實地。合入觀行初二兩品。次觀寶樹及以池樓。至總觀成當三四品。寶座觀成當第五品。以座上寶幢如百千萬億須彌山大。比知座體其量難思。非第五品三觀功成。凡小事禪見莫能及。此觀雖就經文未便許觀佛身。乃令先想一大寶像稱座而坐。及二菩薩皆想坐座。況復悉用作是不二妙觀觀之。使心流利方令觀佛。學者應知日觀已來所修三觀共于事禪。良以皆須想成相起故也。事禪既勝三界思惑悉已被伏。妙觀觀像見破即登第七信位。得此位已。方令觀佛真法之身八萬相顯。乃得名為念佛三昧。即感諸佛現前授記。生彼便證無生法忍。經文如此明圓深觀所顯之相。誠謂奇特。實匪生身凡夫小乘常所見相。問釋題序云。無量壽佛是所觀勝境。豈非托彼依正色心。修乎三觀顯三諦理。今八萬相既是正報。義當生身。托此修觀觀成理顯。乃見藏海塵數之相。方名尊特。豈分段生身便為尊特邪。答前正釋題。以妙三身解所觀境。今至經文。以八萬相為所觀境。信八萬相與妙三身無二無別。二處皆用不思議境而為所觀。故八萬相觀之令顯。顯名觀成無別所顯。且行人念佛。誰不托佛正報修觀。但境隨解名生名法。小機不解所觀佛身是法界用。謂正習生故曰生身。大機能解所觀之佛。是法界用。應既有本生即同法。是故受于法身之稱。故見佛相若多若少皆稱法身。今經明示佛法界身入心想中。故疏標云。觀佛法身斯乃即三而一之法身也。況今不是初心觀境。乃圓七信所觀境耳。豈于座像圓觀已成。卻托藏通生身修觀。又觀生身顯藏塵相。此乃通人被別圓接。全非頓教始終圓觀。只如般舟三十二相即知心現。故相相皆中。據所觀勝境言是生身。深不可也。學者應知八萬相顯即三諦顯。良以此相法身所具。與彼三惑本不相應。故一一相即真俗中。即一而三即三而一。不可思議名真善妙色。今之三昧顯本妙相。故觀音觀云真實色身也。問尊特既是他受用報。須入別圓地住方見。今八萬相似位能見。驗非尊特合是生身。答據何文義別圓似位唯見生身。須知尊特地住已上分證論見。地住之前相似論見。斯乃如來以實報身。應下二土

觀無量壽佛經疏妙宗鈔卷第五觀無量壽佛經疏妙宗鈔卷第六

　　　　宋四明沙門知禮述


故荊溪云。勝兼兩處劣唯鹿園。若其似位全不見者。法華四信何故見于實報土邪。有余那見圓滿相海。通教案位受接之人為見何相。若非尊特合身不成。今經明說無量壽佛身量無邊。與大論云色像無邊。有何異邪。彼云無邊既稱尊特。此何獨非。況疏專引彼論此文。以證身量無邊之義。驗今佛身的是尊特。不須疑也。問若是尊特合是常身。何故法華疏中。判觀無量壽佛經。云實有量而言無量。答此乃刊正鈔中錯引彼疏。彼疏并云實有量而言無量。如阿彌陀與金光疏及此疏同。蓋以小大二彌陀經不專尊特被于頓機。故彼佛現三十二相通被眾機。大機雖見尊特常身。其慣習小人洎諸凡夫。雖因回向得生彼土。未宜尊特說常住理。故以應化說無常法。成其小果。是故佛壽雖不可數。終歸有量。娑婆生彼多是此機。以別圓似位人難及故。三疏約此。故判彌陀在有量中。若觀無量壽佛經純被圓人。明說佛身全法界起。應既有本。生即同法。的類釋論法性尊特。正當無量之無量也。故釋簽云。教分二身為機劣故。暫現生身。今機不劣豈對生身。問大本中云。生我國者身皆具足三十二相。彼國人民既具此相。佛身理合超勝于人。故知常身有八萬相。般舟經云三十二相。蓋借釋迦為初心觀境耳。答般舟經云。菩薩用是念佛。故當得生阿彌陀佛國。當念如是佛身。有三十二相悉具足。光明徹照端正無比。在比丘僧中說經。經指彌陀有三十二相。何文言借釋迦為境。況止觀無文輔行不說。豈得自言成于己見。又彼人民三十二相。故佛常相須八萬者其義不然以同居土佛應同人。只凈由土人。皆有于三十二相。故佛常身須現此相。但于同中相相皆勝。穢土佛身雖異凡鄙。亦同上人。故應此方所有相法。故三十二同輪王相。亦于同中而分明昧。三十二相既同彼人。驗是彼土常身常相。是知八萬別為大機現尊特相。更何所疑。問一等尊特。以何因緣相分三品。答悉檀因緣故。蓋一類機應以藏塵尊特之相得四益者。故佛稱機而為現之。應以八萬尊特之相。應以三十二尊特之相得四益者。佛皆稱機而為現之。仍須了知此之相海。別教則用別修緣了成就此相。即修成之尊特。故名報身。圓教能了二修即性修德無功。乃性具之尊特。故名法身。已在此觀開章中說。須知華嚴華藏塵數之相雖多。此以兼別故猶帶修成。此論八萬既唯圓頓無非性具。故三圣觀疏皆示云觀于法身。行者當須以教定理。就理明觀于觀顯相。無得但以多數斥少使勝成劣。實在精學然后勤修。欲罷不能故茲辯析。四第十觀音觀二。初疏科略釋帶果行因者。觀音三昧經云。觀音昔已成佛號正法明。今為菩薩修凈土行。斯乃帶昔果德行今因行。頂有化佛表帶果也。二依科列經三。初結上。二正觀菩薩身三。初正觀身相。子科十一。初次復下身量。應云十八萬億。今云八十者。翻過佛身二十萬億。故知誤也。問如釋迦丈六人身八尺。今佛身六十萬億菩薩十八。菩薩之身何太卑邪答凈土勝應不可以穢土劣應例也。亦如妙音身量但四萬二千由旬。佛身六百八十萬由旬。佛身之量去菩薩更多。二身紫下身色。三頂有下肉髻。四項有下項光。五舉身下身光。六頂有下天冠。七觀世下面色。八眉間下毫相。九臂如下臂相。十手掌下手相。十一舉足下足相。二其余下與佛同異。肉髻是相。無見頂是好。此之相好表于極果。今作因人故不及佛。三舉利勸修子科二。初佛告下舉觀利勸二。初約修觀明滅罪。二如此下約稱名況獲福。二若有下示觀次第。身相既多先觀何相。故今示云先觀肉髻次觀天冠。以此二種能別表示觀音德相。何者。肉髻降佛表現行因。冠有化佛表昔成果。別相若顯其余通相則易可明。行者觀于冠髻毫面身色光明。一一須用心作心是。而為能觀。說在像前用在此處。既云作佛是佛。豈不能作觀音是觀音邪。作髻作冠是髻是冠。皆可為例。不獨以佛例觀菩薩。亦須例于普雜三輩。豈唯以前例后。亦合以后例前。以今行人覽經始末。方修觀故。大師得意乃于釋題總示三觀。若也不于十六處用。則令大師虛說。亦見行者謾修。當遵佛言勿背祖法。專用妙觀顯乎勝相。以此妙觀為見佛本。迥出余因。至彼土時速證法忍。三作是下結觀邪正。五第十一勢至觀二。初分科敘意二。初分科。二敘意二。初略無下約當門明闕真觀。觀佛真身乃立觀云正觀佛身等。觀音中云正明觀菩薩身。今勢至觀但云因光神力制二種名。及云與觀音辯同異。何不例上各立觀法。故疏出意云略無觀法當不異上。以大勢至與觀世音身量大小皆悉同等。此令行者辯異之后。用觀音觀觀勢至身。何須別立。二所以下兼觀音明無像想。觀成見佛真法身后。觀二侍者。豈須更修像想方便邪。二依科列經三。初因光神力制二名。子科二初遍示諸光。二但見下正立二名。光照十方。故立無邊光為名。令三途人得佛十力。故立大勢至為名也。行者應知即舉身光名智慧光。以是鄰極色心不二。若不爾者。焉得色相名為法身。二明與觀音同異子科三。初此菩下正明同異。二此菩下更示行坐。觀音行坐豈不動地集佛等邪。但于勢至觀中說耳。若不然者。何得云除頂上寶瓶。余與觀音等無有異。三作此下結成觀相。經云色相疏稱法身。若非全色是心色由心造。安令色相即名法身。此乃三諦一境之法身。發我三觀一心之般若。相冥見相則三脫圓彰。故云佛法界身入心想中。疏云。念佛三昧解入相應。非此相應不發勝相。三除無下滅罪以勸修。名為具足觀觀世音大勢至者。以二菩薩唯有頂上化佛寶瓶。二種有異余相皆同。同異分明名具足見。六第十二普往生觀二。初疏科二。初對雜辯異。二普中下就普分科。二經文二。初作自身往想。上來諸觀先依次正先主次徒。雖皆觀成未為普總。又未想身生彼親見。故今令想身終生彼一時普見。非獨所觀境界頓足。亦乃往生心想成就。可類前文依報之觀。初地樹池等別觀。至樓觀成四事總見。名為總觀。然但能總依報四事。今想生彼普見普聞依正諸相。故名普觀。問上品上生乘金剛臺。上品中生乘紫金臺。上品下生入金蓮華。今三圣觀成方修普觀。合是上品上生之者。何故同彼上品下生邪。答十六觀人對九品位義有多途。今且一往以三圣觀及普觀成。當上中品雜及三輩四觀成者。方是上上故上中品終時雖見坐紫金臺。此臺到彼成大寶華。經宿則開。此文亦云生極樂界于蓮華坐作開合想。蓮華開時見佛滿空。及說妙法。正合上品中生之相。若上品下生華開七日乃得見佛。仍于眾相心不明了。故知此文與上中品生相正齊。若其以品對別圓位。至三品觀方得委論。二無量下明三圣來現。上想終后生于彼土見佛菩薩。今想未終三圣常來入我心想。良由當念即是來際。故能預想將生之事。復由生佛體不別故。故令三圣不來而來。斯乃三觀一心作是雙運。致令心佛往彼來此。故知觀體不可言思。七第十三雜明佛菩薩觀。今評此觀略有二意。一為前觀佛及菩薩勝相不成者。乃令舍大而觀丈六。二為觀前勝相已成之人。令其更觀勝劣化用遍十方界。使品位增進。若謂不然。前觀既成修后諸觀有何益邪。疏從前意故作拂疑生重釋。以觀成者。自知經意。是故大師從初意示。釋此為二初分科。二隨釋二。初佛告下觀丈六像。經若欲等者。行人于前依正諸觀修雖不入。求生之意彌加敦督。名為至心。故令此人舍勝觀劣。未觀二侍前想彌陀。故云先當觀于一丈六像。行人欲托彼土蓮池。故令觀像在池水上。應知勝身既心作心是。豈今丈六非作是邪。圓人作為皆了唯心。全具而變全變是具。具變不二。故觀佛相勝劣皆然。二明彌陀變現子科二。初示化主隨物二。初如先下勸常修觀。二阿彌下拂去眾疑。疏二。初所觀下示相問疑。二前聞下示疑明破。勝身觀法修雖不成。而且得知廣大無量。今聞觀小頓違前說。寧免輕疑。為拂此疑。故說彌陀。神通如意能大能小皆全法界。但以重心觀令成就。勿疑身謝不生西方。二明補處同生二。初觀世下明劣應同眾生。佛應既隨萬物。補處亦同眾生。二但觀下仿勝身論觀法。前明觀音勝身觀法。先想冠髻則令眾相次第皆明。勢至觀中髻有寶瓶。其余身相不異觀音。以此二種是二大士身之別相。令修觀者但觀別相。別相若顯同相則明。疏釋首相雖通兩說。然頭首之首手足之手皆是別相。悉可以別而顯于通。應知觀佛丈六之身。先觀白毫方彰眾相。備如前疏約釋迦說。三后三觀明三輩往生四。初立觀所由。此中二義。初即雜觀觀劣應者。位在中下。令識三品進修勝觀登于上品。次義即是前觀勝應。及修雜想了隨機化。在八九信。今令此人以妙三觀。分別九品。即大本三輩。事理窮深登第十信。既云此下三觀觀往生人有二義。乃是修前觀法行者觀于九品往生之相。非是凡小求生之者。讀今三輩經文改轉行業。縱通此義亦是傍兼。非今增進觀行意也。二釋會經論二。初會論即無量壽經論。今云往生論是也。天親所造有十七成就。至第十六大義門成就中。偈云。大乘善根男。等無譏嫌名。女人及根缺。二乘種不生。長行釋云。故凈土果報離二種譏嫌過。一者體。二者名。體有三種。一二乘人。二女人。三諸根不具足人。無此三種過故名離譏嫌也。名亦三種非但無三體。乃至不聞二乘女人諸根不具三種名故。此十七成就俱明彼土果報。故無二乘等悉約彼土。非是此方二乘等不得生也。恐惑者不曉。故和會解釋之。分二初會二乘二。初會不生。且據彼論二乘種不生句。并于此經小戒得生。以具足戒及沙彌戒等是小乘種故。二說相違而為詰問。今以住小回心以會釋之。堅住小道志趣無余。不求凈土。故云正處。若回小向大轉小乘業。作凈土因故云要由。經就現今向大時說。是以得生。論就本始住小時說。是故不生。然論說彼土無二乘人。由在此身因轉故也。二何故下釋證果云。垂終回小向大方生彼國。何故中輩三品行人生彼復證小乘果邪。今釋意者。回心故得生。慣習故證小。知大證小不執偏真而為究竟。不久證大也。二問論下會女人。復舉論偈女人根缺不生之文。并于此經韋提侍女得生之說。而為詰問。今約彼此會釋二說。論就轉報。是故彼土無有女人及根不具者。若名若體。經就此土修凈業者。故有善心一切得往。故大彌陀經薜荔多蠢動蜎蜚皆得往生。故知經論無少相違。二問大下會經二。初對經雙問。逆罪得生即下品下生文。二釋有下立義雙釋二。初悔有輕重。上即利根下即鈍根。俱舍云。愚智所犯輕重不同。愚作罪小亦墮惡。智為罪大亦脫苦。如團鐵小亦沉水。為缽鐵大亦能浮。涅槃云。智者有二。一者不造諸惡。二者作已懺悔。愚者亦二。一者作罪。二者覆藏。如阿阇世王殺父害母。至涅槃會身瘡腫熱。生重慚愧悔過自責。耆婆勸往佛所。佛為說法得無根信。文載涅槃梵行品。此經明逆罪得生凈土者。即同阇王上根利智能重心懺也。彼經不生者。下根愚人至于臨終不能重悔也。二二者下約行有定散。大本就此者。指上散善力微也。此經明觀者。即觀佛三昧。問若定力得生下下品。云此人苦逼不遑念佛。善友告言。若不能念者應稱無量壽佛。如是至心令聲不絕具足十念。此與大本散心十念理應無別。答此雖造惡已曾修觀故。使臨終善友勸稱十念。定心則成。亦是法行乘急戒緩人也。修觀故乘急。造惡故戒緩。由乘急故得值善友。縱現世不修三昧。亦是宿種今熟。故得往生。所以華開見二大士說實相法。自非定善孰至此乎。故十疑論云。臨終遇善知識十念成就者。并是宿善業強始遇知識等。當知作此解釋方合此中定善之義。若本不修三昧之者。則屬前悔有輕義也。三依品定位二。初通示九品二。初就三下示三中具九。經文顯示三輩各三。二判九品屬三二。初上品下約位判。雖分九品。以義定之不出三位。即內凡外凡及悠悠者。然習種解行及十信名。乃是別教地前凡位。以為今經往生位者。略有三意。一別位次第對品顯故。二別具四觀收機廣故。三九品多判所觀人故。若以九品判今能觀圓觀位者。則以三賢對今十信。彼之十信對今五品。悠悠即對名字人也。以名字位通修未修故。應知疏用此之三位。判九品人其意深細。不可粗心。今試略言蓋一切善若能回向。皆凈土因。仍一切惡若能懺愿。亦凈土因。故種種善修之淺深。無非九品。其一一惡約懺功力。亦皆九品。故上上品善通下下品。下下品惡通上上品。三心六念或聞或修。未能伏惑屬下三品。以此伏惑入中三品。能破二惑方預上三。如五逆罪臨終十念為能消功。屬下下品。阇王重悔得無根信。即是上輩三品所攝。豈非五逆隨于懺功自分九品。中間七品若善若惡若修若懺。隨功淺深一一皆須明于九品。若據經文下三唯惡。中下世善。中中中上即小乘行。上三唯大。疏則純用大乘三位。判九品者。以中三品回向大乘故。下三品人依大滅罪故。故九品行一一成大。隨一品行若至三賢。皆上三品。若至十信皆中三品。全未伏惑即下三品。應知經為收機盡故。故以大小善惡分其九品。蓋約增勝高下互顯也。大師得意乃約三位判乎九品。則何機不攝。何行不深。乃由妙解大小觀行善惡之業全修即性。一一具于四種凈土。但能回向隨功能顯四種樂邦。如是說者。多約一行隨功淺深歷于九品。亦自有人節節改行歷于九品。若以三位定其高下。改與不改皆悉不濫。問今十六觀既是圓修。為一一觀皆通九品。為須節節改觀入品。答雖俱圓觀。而所托境隨其宜樂有改不改。合有二途。若就現文。多從改觀歷于九品。以初心人雖了根塵皆是法界。而心想羸劣勝境難觀。是故如來設異方便。先觀落日于西定心。疏云。除五逆罪下輩自論。故知妙觀想落日成當下下品。次以三觀想水結冰。合在下中。轉想琉璃粗見彼地可對下上。若得三昧見彼寶地及寶樹寶池。雖五品初而五住圓伏。名得三昧。品當中下。總見依報五品中心合當中中。華座觀成五品后心即中上品。此之三品雖成三昧能伏五住。見惑未斷事識猶存。未可即觀勝妙身相。故修三觀觀于寶像。像想現前見思俱盡。所以盡者。以事定力深能伏思。見斷即登圓第七信。即上下品。事識既盡。全依業識可觀三圣真法之身。及普觀成在八九信。即上中品。故難思相法界光明。十方佛事悉能洞見。后修雜觀及三輩觀成。當第十信。即上上品。內外塵沙任運除盡。故隨機應相。及差別行業觀察明了宣示無窮。此約修者從微至著。三圣觀成后修雜想及三輩觀。故當如此。若觀勝相不成就者。始依雜觀觀丈六身。此人或在下。之三品。或沾中輩。今觀九品。必能進功從劣觀勝求預上流。是故疏云。令識三輩往生。舍于中下修習上品。此從節節改觀次第入品。如是說也。有因改觀超品位者。不可定判。此上皆從次第改境修觀者說。其不改者十六境中宜樂何境。即用妙觀修之不舍。乃從名字修成觀行。入相似位歷乎九品。然十六中佛境最宜。從劣觀勝成于九品。故疏令觀釋迦毫相。以為初心入門之漸。雜觀令觀一丈六像。經雖不云從一相入。據理合然。若般舟經則從足下千輻輪相。次第上觀至頂肉髻。故知但解今家住前三位以判九品。于境于行改與不改。次比自成也。非獨今經九品如此。法華五品其義亦然。解一千從矣。二何以下以經驗。以無生忍位在別圓初地初住。非別十向圓第十信。何能見佛便登此位。上上既爾諸品例知。復以造罪驗下三品。以別圓教內外凡位不造眾惡。既約罪說。知是未入外凡人也。類此似爾者。經不明示。故以得悟及造罪等。比類驗之。此乃大師尊經謙己。近人判解不遜者多。二別明上三二。初上品下約三位定。上以三品判于九品下至悠悠。今則別明上輩三品。故約種性以分三位。瓔珞經明六種性。一十住習種性。二十行性種性。三十向道種性。四十地圣種性。五等覺性六妙覺性。問今此上品是出假位。合在穢土利益有情。何故求生凈土邪。答大論四十三正有此說。故彼問云。菩薩法應度眾生。何以但至清凈無量壽佛國土中。答曰。菩薩有二種。一者有慈悲心多為眾生。二者多集諸佛功德樂多集功德者。至一乘清凈無量壽國土。好多為眾生者。無佛法眾處贊嘆三寶之音。故知一等斷惑菩薩而好樂不同。故有二別。又論第四十五云。菩薩有二。有先自成就功德。然后度眾生。有先成就眾生然后自成就功德者。故知今十向菩薩求生凈土。乃是先自成就功德人也。故十疑論明未得無生忍已還要須常不離佛故須求生。二一得下約二義求。上上生已即悟無生法忍。上中經七日得不退轉。上下經三。小劫住歡喜地。得無生忍證念不退。即歡喜地也。四隨文解釋三。即十六中后三觀也。疏前標云。此下三觀觀往生人。若但讀文不名為觀。必須覽經所詮之相入一念心。用空假中微妙之觀。照于心性本具凈土因緣果報。生佛咸然三無差別。諸佛凈土因果已滿。能應眾生。眾生由具凈土因果。能感諸佛。感應緣起不一不異。一一融妙相相宛然。隨品隨功感佛感土。觀之不已。則難思俗諦凈土因緣自然明了。明了之位大判有三。若相似明當上三品。若觀行了即中三品。名字觀解屬下三品。論斷伏等雖有高下。而皆了知一切善惡回向懺悔。皆通九品。或共不共或超不超。或改不改或進或否。狀類萬差難以言具。若不爾者。豈得名為觀于三輩往生人邪。初第十四上品生觀三。初上品上生二。初分科。二隨釋三。初標。二釋四。初明生因。經有二段。初段既云發三種心即便往生。知此三心是一人發。次段乃云復有三種眾生當得往生。據此合是三人各修成三種行。然修之在人。或別一行或兼余行。或具足修。但能位至別教道種圓第十信。即得名為上品上生。言至誠等三心者。此與起信論中三心義合。彼云。一者直心。正念真如故。二者深心。樂集一切諸善行故。三者大悲心欲拔一切眾生苦故。今初至誠疏以專實釋之。非念真如。豈名專實解于深心。疏雖三義而不相舍。求高深果須契深理。欲契深理須厚樂善根。此乃立行依理求果也。二經證成三種深義。不出彼論樂集一切諸善行也。經回向發愿心疏雖不解。義當彼論大悲拔苦之義。蓋以真如實念趣果善心。二心功德善巧回向。愿生凈土速證法忍。廣拔一切眾生苦惱。然此三心順于三法。何者。初念真如平等一性。次二即是自行化他二種修義。既是修二性一。乃就圓融三法而發心也。今此三心一念中修。見思塵沙任運先去。入第十信。故當此品。若此三心但能圓伏即中三品。若全未伏當下三品。文在此中義該下八。經慈心不殺具諸戒行者。以無緣慈不害物命。知性離非心具諸戒。讀誦方等者。隨文成觀也。修行六念者。涅槃疏云。前三念他后三念自。戒施是自因生天是自果。戒是止善施是行善。天有近果遠果。遠即第一義天也。安心下釋念義。謂念同體三寶一心戒施第一義理。悉不為二邊所動。故通名念。經回向發愿等者。總論不殺等皆須善巧回向。愿生凈土。證無生后廣度含識。經具此功德者。或全或分皆得言具。一日乃至七日即得往生者。上一一行修之成就。至道種位長時彌善。下至七日或唯一日。皆得預于上上品生也。此等悉須約于斷伏及全未伏。分下八品。若不爾者。豈令初修六念等人。三惑尚熾便登極品邪。須知九品難將法定。只可隨功。此去科節經疏分明。鈔不標也。上品中生明生因云不必受持方等經典善解義趣等者。是義持人不樂讀誦。但于經中取一句偈深窮旨趣。于絕言思深廣之理。心不驚動。又復其心安住中道。不為二邊之所驚動。了達因果皆是實相。名為深信。雖不遍習或聞大教赴機異說。知顯一理不生疑謗。此一種因亦通九品。但今此觀位至圓教八九信位。故當此品。若第一義解全未伏惑。只在下品三品攝也。如常不輕不專讀誦。但以一句禮拜授人。深知義故多年不懈。此以第一隨喜品行。始從名字歷于五品至六根凈。故知讀誦等四品行皆可從于名字修之至六根凈。若證分真無偏修者也。生后利益中。疏云名之深妙精進等者。以聞眾聲說第一義。能成趣理不思議觀。既頓泯絕情塵微礙。是故進趣其疾如風。比余事行雜而且滯。故此精進最稱第一。疏牒阿耨不退。釋云道種菩提等。以阿耨多羅三藐三菩提翻為無上正等覺。斯是行人心之本性所求之果。于此不退其位有三。若破見思名位不退。則永不失超凡之位。習種性也。伏斷塵沙名行不退。則永不失菩薩之行。當性種性及道種性也。若破無明名念不退。則永不失中道正念。圣種性也。上中生者此土已得性種菩提。到彼一劫始得無生圣種不退。今于七日所得菩提不退轉者。義當道種菩提不退也。通名地者凡圣所依皆名地故。四種授記一往現前者。凈名大疏出四受記。謂未發心記密記現前記無生記。言一往現前者。以現前記通于凡圣。今無生位。佛就一往通名現前耳。上品下生亦信因果不謗大乘。同上中品故名為亦。彼以解了第一義諦而為別行。此以但發無上道心而為別行。究理攝生標心雖異。從凡入圣歷位無殊。謂依無作四諦妙境。發四誓愿名為真正發菩提心。未度苦者誓令得度。陰入皆如故。未解集者誓令得解。塵勞本凈故。未安道者誓令得安。即惑成智故。未證滅者誓令得證。即生成滅故。發此道心亦通九品。名字中發自有靜散。即下三品。觀行五位即中三品。相似既分三般種性。即上三品。今習種發故當此品。此心深運分真可階。豈不能至上上品邪。約位判之無法非九。生后利益中。經雖見佛身。于眾相好心不明了。于三七日后乃了了見者。以此品人位當習種。見思雖破塵沙未除。故于眾相心不明了。過三七日。進入性種侵斷塵沙。故八萬相一一分明。自此三劫游歷十方。供佛聞法進入道種。登于初地。此地即得百法明門。言百法者。如百法論所出名數。今于此法皆證三諦。乃以百法而為明達三諦之門。三諦若明。則了一切。是故論云。增長智慧思惟種種法門義。明此義故心大歡喜。故名歡喜地也。中品上生明生因中。但言眾戒。斯乃略舉三學之初也。若據生彼聞贊四諦。便成羅漢三明八解。以果驗因不專持戒。合修小乘理觀事禪。但未證果猶在賢位。于臨終時聞贊方等。回心向大愿生凈土。然回向心須至別教七信已上圓教觀行四五二品。方是中品上生人也。若其小行已至忍位及世第一。但案位回即當此品。若在暖頂及外凡者。須猛利回超入此品。大約小乘并世間善。從回向心深淺高下判于九品。生后利益疏二。初正釋經文。四諦者。既是共二乘行。由宿習故而聞生滅無生二種四諦也。生滅者。苦則三相遷移。集則四心流動。道則對治易奪。滅則滅有還無。無生四者。苦無逼迫相。集無和合相。道不二相。滅無生相。次三明者。過去宿命明。現在漏盡明。未來天眼明。此三名明。復得名通。余三但得名通者。婆沙云。身通但是工巧。天耳但是聞聲。他心緣他別想而已。是故非明。宿命知過去苦生大厭離。天眼知未來苦生大厭離。漏盡正觀斷惑。是故此三稱明。大論問通明何別。答直知過去等名通。知過去等因緣行業名明。次釋八解脫。一內有等者。內色即內身骨人也。為修八色流光故存骨人。欲界結使難斷故。以不凈心觀外色也。位在初禪能脫自地及下欲界。二者下位在二禪。二禪內凈故壞滅內身骨人。欲惑難斷。故猶觀外不凈之相。三者下除外不凈相。但于定中練八色光明。清凈皎潔故名凈也。住在三禪。四空處者。若滅根本四禪及三背舍等色。一心緣無邊虛空而入定。即觀此定依陰入故有。無常苦空虛誑不實。心生厭背而不受著。五識處者。若舍空緣識入定。即觀此定虛誑不實。而不受著。六無所有處者。若舍識緣無所有入定時。乃至而不受著。七非非想處者。若舍無所有處緣非非想入定時。乃至而不受著。八滅盡等者。背滅受想諸心數法也。諸佛弟子患厭散亂心。欲入定休息以涅槃法安著身中。故云身證而想受滅也。前三等者。位在色界能離自地五欲也。中四等者。位在無色界皆展轉離下地。然前三亦離下。中四亦離自地。互現說耳。后一可知。亦名下背舍因稱解脫果名。二釋會下釋諸疑妨三。初會小乘不生疑。疏與釋論取法華意會于今經及往生論。論云不生。據決定性。入無余者。今經云生。是退菩提。取小乘者。疏前會云。正處小行不生要由垂終發大心故生。若無宿種。豈能垂終回小向大。故知與前義不相反。仍釋伏疑既因回心向大得生。何故至彼卻證小果。故釋云。無漏道熟等。以退大既久習小功深。是故彼佛稱習說小且令證果。或接下再出經論引小之意。今經釋論說至彼土證小果者。意欲別接小乘求生。其若生已。咸慕大乘必不證小。然雖出此意前義為正。二中品下釋中不及下妨。以下下品生彼聞法。應時即發菩提之心。中上生彼何故只證無學果也邪。以大小故難第四品不及九品。解云下以登地速而為答也。中上順習雖證小果。不逾十劫必入初地九品惡重十二大劫。方得出胎。雖發大心更經多劫。方階法忍。故以速證比彼為勝。三大本下通中不出家難。彼明中品云雖不能行作沙門。故云不明出家。長時始終者。謂盡形出家者。就短時者。謂一日一夜也。是知若據短時大本約義亦有。若論長時此經約說亦無。此乃二經事同也。中品中生修因中。疏云十戒者。釋經持沙彌戒也。金銀生像者。南山云。胡漢二彰。謂胡言生像此翻金銀也。善見云生色似色。似即像也。此謂金則生是黃色銀則可染似金。故云生像。若爾生像此方之言何謂胡語邪。答謂五竺之北胡地言音有涉漢者。故謂生像胡人重譯又卻入漢。故存胡音。中品下生修因中。經云孝養父母行世仁慈。此凡夫善不能伏惑。豈預中輩。疏前判位中輩人常別教十信。即圓五品。斯由垂終善友廣說阿彌陀佛隨順本性取極樂國。及談法藏稱理發愿。行者聞已解悟大乘。發回向心求生凈土。經雖不云發回向心。既聞廣說豈不回心。特是影略。臨終發心心猛利故。能入別圓外凡初位。通伏頓伏。故令世善當此品位。大師唯就大乘三位對于九品。深有其致。生后利益中過一小劫成阿羅漢。問到彼證小皆順本習。今此行人本習世善。是人天因非聲聞行。至彼那得阿羅漢邪。答孝養仁慈大小基址。何教不談。而其阿含偏論此善以果驗因。是依三藏行孝順等。雖行世善心在無常。既久標心無漏道熟。故證小果。第十六下三品人造罪輕重值緣得滅。為往生因。須知經意為易解故。以三業等惡滅。為下三品因。回向凡小為中三品因。以大乘諸善為上三品因。此乃上下互相顯映為觀法境。若稱實觀依義而說。大小善惡逐回向心隨滅罪力。淺深階位各論九品。今之三人聞法稱佛。雖業障滅全未伏惑。位在名字故屬下三。若滅罪心利入別圓外凡。即中三品。能至內凡即上三品。阇王悔逆得無根信。是其類也。下品上生經云雖不誹方等經典者。此品不謗顯罪猶輕。至下一品云五逆十惡具諸不善。則謗經等一切惡業無不造作。故言具也。圓頓教說罪無輕重悔則皆滅。如仙預殺諸婆羅門。地獄三念知謗方等。心生改悔即生佛國。下品中生經偷僧祇物盜現前僧物者。所盜之物不出四種常住。一常住常住。謂眾僧廚庫寺舍眾具。華果樹林田園仆畜等。以體通十方不可分用故。二十方常住。如僧家供僧常食。體通十方唯局本處。三者現前現前謂僧得之物。四十方現前。如亡五眾輕物。若未羯磨從十方僧得罪。若已羯磨望現前僧得罪。則屬第三現前現前盜前二種。名偷僧祇物。盜后二種名現前僧物。不凈說法者。但求名利非益物也。無有慚愧者。屏處為惡不。慚于天。顯露為惡不愧于人。慚愧猶羞恥也。下品下生疏釋修因中二。初稱無下明念佛滅罪。二引大論問答二。初問云下約少時責。二是心下約猛心答。此猛利心從二緣發。一值善友二為苦逼心怖惡道耳聽佛名。是故牢強至誠稱念。既境勝心猛故時少功多。能超百年悠悠愿力若此二緣猛心不發。此人乃是合墮地獄也。二明利益二。初疏科。二釋經二。初夫人悟道。經豁然大悟逮無生忍者。以凡夫心聞十六觀。即聞即修頓入圓住。蓋由了知依正應色即報即法非縱非橫三一融妙。全心作佛全心是佛。能所既忘思議泯絕。三德秘藏當念頓開。是故名為豁然大悟。悟通觀行及相似位。是故特云逮無生忍。顯此大悟的在分真。若十六觀非妙宗者。豈令當機頓入圓位。經文結益顯此觀門非偏非漸。信不可用事相銷文。二明侍女發心。經文但云。發無上正等覺心。是何位邪。經示夫人無生忽后。別云發心驗非真發。凈名疏云。苦薩柔順忍方有發義。故多約相似明發心位。名字觀行亦有發義。去無生遠故下得論。大段第三流通分。金光明疏云。流名下澍通名不壅。欲使正法之水從今以澍當。圣教筌罤不壅于來世。是故此下舉名舉益勸人修習。若不爾者。安令法水下澍不壅。疏二初總別分科。二隨科解釋。今經兩處流通觀道。初于王宮佛自囑勸。次回靈鷲阿難備述。初文自四。初列名教持二。初阿難問二。初當何下問經名。疏云言義非一等者。經文別示三種凈業十六妙觀。未審以何而為總目二。初法下問持法。二如來答二。初佛答前問。觀之一字心觀妙宗也。極樂三圣實相圓體也。此從宗體而立此名。凈除業障極至五逆。生諸佛前該于九品。此名從用總此三義即是釋名。此四既圓即當教相。故示二名五章意足。信今釋題冥符佛旨。二汝當下答后問。無令忘失即是念心。念心能成欲等四法。良以欲進巧慧一心。若其忘失皆不成就。佛令不忘則具五法。受持之功于茲盡矣。二舉益勸修三。初明生善滅惡二。初次明下直明生見佛善。能見彌陀及二菩薩真法之身。生善極也。以深比淺何善不生。二善男下況顯滅生死罪。聞名是聞慧。憶念是修慧。舉聞之劣況其修勝。行者應知前無忘失。亦是憶念然屬方便。今之憶念乃是正修。名同義異善須分別。二明身勝友勝二。初念佛下喻白蓮明身勝。分陀利者此云白蓮華。涅槃云。水生華中分陀利最為第一。顯修圓觀超余一切修道之人。即七方便也。二觀音下類補處明友勝。二圣本修圓念佛定。今為補處。行者今修亦是此定。位雖高下所修法同。故可為友。其猶世人道術之交。豈分貴賤。三當坐下明得果起行。事相解釋。菩提樹下坐金剛臺。此處成佛名為道場。事本表理。今觀本性彌陀覺體。此體即是所坐道場所生佛家。理一義異名場名家。此理為場坐必得果。此理為家生必起行。果即分果行即真修。此觀本期分證之果無功用行。欲以病行及嬰兒行度眾生故。修念佛觀求生凈土。生彼速獲故云當坐。三結名下結名付囑。經好持者。好即妙也。以不縱橫絕思議心。方能受持此經章句。別文既妙。是故能持經之總名。上以三一融妙釋者。意在于此此寄阿難囑今人也。四歡喜下眾聞歡喜。言三義者。一遇人。二聞法。三得果。文出大論義歸此經。人既是佛。佛必具足四無礙智。謂法義詞及以樂說。說觀佛法離于錯謬。故名清凈。今遇此人寧不歡喜。法是觀法。一十六門曲盡其妙。能令凡心入深三昧。離虛設故名為清凈。聞如是法豈不歡喜。果即修觀克獲之果。韋提希等聞法即修登分真果。侍女諸天得相似果。目連阿難同佛化機。或能增道莫測淺深。各以離惑名為清凈。得如是果豈不歡喜。此三相由。得果由法法由人說。彼眾歡喜具茲三義。我于今日雖面不睹金容。而為妙智所被。又得聞此微妙觀法。但未獲果。是故闕于第三喜耳。二崛山流通二初耆山下佛步空還。前赴請時從崛山沒。于王宮出。今步虛空還于崛山。二俱神通前隱后顯者。前欲施化化法未成。故但密往。今宣妙觀當機已益。欲使同遵此法。是故現變彰灼而還。二次阿下阿難重述。王宮機悟崛山未知。故遣重宣普令信受。阿難所述即是佛言。是以文云聞佛所說皆大歡喜。理合同前三義故喜

觀無量壽佛經疏妙宗鈔卷第六