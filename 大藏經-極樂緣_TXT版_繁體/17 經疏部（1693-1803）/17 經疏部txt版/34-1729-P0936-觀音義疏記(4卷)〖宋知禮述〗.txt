　　No. 1729 [cf. Nos. 262(25), 1728]

觀音義疏記卷第一

　　　　宋四明沙門知禮述


釋疏二。初釋題目二。初正釋題。義者。宜也。謂解釋經文使合宜也。又義理也。斯蓋智者入法華三昧。于觀行位中見第一義理。以此義理解今經文。疏者。通意之辭。又音疏。即疏通疏條之義也。二說記人二。釋疏文二。初預分章段二。初敘二家三段。此品既是讖師為北涼沮渠蒙遜。別傳于世。故涼陳已來講者甚眾。于是分節經文三段有異。二今師下示天臺多種二。初泛明多種分文。二若作下正依二段節目。二就前下正釋經文二。初前問答二。初分科。二一爾下隨釋二。初問四初時節二。初釋字義二即是下明悉檀二。初別釋相四。初世界。東方西方隨機樂欲。二或可下為人。或有根性聞于前品已得世界。故云喜竟。今聞此品即生宿善。三或可下對治。疑破解事屬于對治。疑破悟理屬第一義。今從解事當第三悉。四或可下第一義。二土者。謂凈光莊嚴土八萬四千隨妙音者。此土華德及四萬二千天子。因彼菩薩來往得道。今八萬發心悟在觀音。二諸佛下總明悉。如來如鼓四機如桴擊之有聲聲不孤發。今乃四機扣佛之時也。二標人二。初釋別名三。初中道對小。此菩薩名由證中立。中必不偏。今偏從無盡者為對小乘。是滅盡法特彰中道。性無盡故。小乘盡智者。謂我見苦已斷集已。證滅已修道已。如是念時無漏智慧見明覺也。無生智者。謂我見苦已不復更見。斷集已不復更斷。盡證已不復更證。修道已不復更修。如是念時無漏智慧見明覺也。二又云下三諦明圓二。初總示。二大品下別示三。初圓空無盡。揀析示體故。云即色是空。應知體空通衍三教。通則但體生死即空。此偏空也。別圓能體涅槃亦空。此中空也。離邊屬別即邊屬圓。今在圓也。圓中名空此空無盡。二又大下圓假無盡二。初引經示相三。初大集約八十明假二。初本土所修。此是妙假具于三觀。不滅故假。不生故空不出故中。蓋不流出二邊故也。此觀觀佛具觀三身。至分證位名為見佛。一切佛法無不現前。且舉六度耳。二身子下依法立字二。初身子問。二菩薩答。具彰愿行。愿行無盡名于此立。因緣果報即依苦集立誓。因緣集也。果報苦也。為一切等依滅立誓。以一切智及五分等佛果法故。眾生性下依道立誓。以順法性教化眾生知道法故。皆云發心。知是立誓。又檀下依誓立行萬行皆為檀等攝也。稱波羅蜜行到果也。若愿若行皆無作故方得無盡。凡八下結上愿行。皆即法界。是故皆含一切佛法。二又凈下凈名就二諦明假。有為是俗可盡之法。無為是真不可盡法。小乘智淺。盡于有為住于無為。故歸灰斷。圓人觀俗即是妙有。故行萬行。觀真能達不空之真。是故不住三無為坑。是故二諦皆是常住不思議假。故名無盡。三華嚴約十藏明假。新經二十十無盡藏品云。菩薩有十種藏。三世諸佛皆說。所謂信藏戒藏慚藏愧藏聞藏施藏慧藏念藏持藏辯藏。乃至云。此十種無盡藏有十種無盡。令諸菩薩究竟菩提。何等為十。饒益一切眾生故。以本愿善回向故。一切劫無斷絕故。盡虛空界悉開悟心無限故。回向有為而不著故。一念境界一切法無盡故。大愿心無變異故。善攝取諸陀羅尼故。一切諸佛所護念故。了一切法皆如幻故。是為十種無盡法。能令一切世間所作皆得究竟無盡大藏。二如此下結經明假。三又如下圓中無盡二。初引經示相四。初勝鬘約佛法明中。以一切法皆佛法故。法無不中。中故常住。常住故無盡。二大品約法界明中。法界體是大總相故諸法皆趣。如提綱領毛目悉歸。造境皆中何法非總。今特言意蓋為釋經。意為法界理必雙非。名無盡者。名偏意圓故例真常實無邊倒。今釋無盡上下皆然。三凈名示即邊是中。空有當體皆是圓中。中性不改。豈可有盡此之無盡蕩二邊情。是故能空盡與不盡。故知下結成圓中是真無盡。四大品明諸法皆中。修惡全體是性惡故。十二因緣及以五陰。一一如空常住周遍。非當宗義此文莫銷。二如此下結經明中。三通達下從德立名二。初正立名。能達之意從所達法。得無盡名。學者須了。意即三諦無別所達。能達亦無。若其不然非無盡意。二亦名下例諸法。心智五陰及一切法既即三諦故。皆得立無盡之名。二菩薩下釋通名三。初對梵翻名。二約華釋義二。初釋眾生二。初通明因果。能生實法所生假人。始自凡人訖尊極人。莫不從于眾法而生。二別明菩薩。從于無盡眾行而生。故曰眾生二發心下釋余字。又約上求下化而釋。前以眾行生己假人。今以道法成他眾生。三廣釋如別。三敬儀二。初分經。二起者下隨釋三。初釋起二。初事釋。禮即曲禮。彼云請業則起請益則起。鄭氏注云。尊師重道也。起若今摳衣前請也。業謂篇卷也。益謂受說不了。欲師更明說之。今無盡意欲請觀音利他之業。欲益己心菩薩之行故。從座而起。二觀釋三。初約空論起。文有二意。初明空觀不著諸法。次明空觀自不著空。故名為起。二又菩下約假論起。即不起滅定現諸威儀也。三又中下約中論起。中道遮照皆絕待對。故起不起無非中實。即遮之照。名不起之起。此起自能起發中實。亦能令他起發中實。二偏袒下釋袒二。初事釋二。初約西土。二此方下約此方。言須賈謝張儀者。合云張祿字之誤也。元是范睢魏人也。初仕魏與中大夫須賈使于齊。齊以睢為賢。私賞金璧及牛酒。須賈嫉而怒之。使還讒睢于魏相魏齊云。范睢以魏密事告齊。魏齊大怒。拉脅折齒遭簀卷棄之廁中。睢不死求守圊者出之。睢既得免。易姓名曰張祿隨秦使王稽。入秦見昭王。昭王悅之拜為客卿。稍遷左丞相。后須賈為秦使。睢乃微服而出杖于路。賈見而大驚。問睢曰。復說于秦乎。睢曰。逃亡之人免死而已。何敢說秦乎。又問睢曰。秦相張君子知之乎。睢曰。主人公亦得接近。賈曰。今欲因子請謁張君。于是同詣下車。守門者驚起正色。賈疑之。睢入而不出。賈問門人知是秦相失色。戰懼脫冠肉袒請入謝罪。睢乃數而恕之。及賈使還睢曰。為我報魏君。令斬魏齊。不然我將圖魏矣。魏齊后乃自縊。魏王斬首送秦。二觀解。以事表理既成法門。可以修觀故名觀解。三釋合掌二。初釋合掌二。初事釋。二觀解二。初表權實。昔分今合順部表觀。百界一念權實唇然。二又五下表事理。迷殊悟合。法性五陰凡圣豈殊。但圣出纏眾生在染。染中性陰起生死陰以為能感。故使圣人出纏實陰起于權陰而為能應感。若復性應則歸真。故以兩掌表今方合。欲令行人即觀事陰。合于性陰。二釋向佛。文唯觀解而有二意。初直明向佛。次兼合掌明向義。四正發問二。初分文立意三。初帶總分節。二大經下問答功德。三釋論下簡示今問。二世尊下依文釋義三。初釋稱嘆。二觀世下釋所問。三何因下釋正問二。初問能成因緣二。初別取境智。境是機感智即圣應。感應名局因緣則通。二若就下互通凡圣。因親緣疏互論因發。互論緣助。二名觀下問所成名號。因緣是實法。名號是假人。攬實成假也。二佛答二。初分科。二數者下隨釋三。初總答二。初貼文二。初明機四。初標人數二。初舉多數三。初牒經略示。經文所舉百千萬億。非謂十界共有此數。蓋指一業有如許人。二如一下同受一苦。以苦驗人知同一業。若不然者。那得同受一品苦邪。三將此下以例諸趣。二所以下明多意。凡地發心尚能遍攝。果中濟物豈有所遺。境眾等者。機薪若多應火必盛。二遭苦二。初成上義顯無量二。初以別業該同受。上言百千是同業者。共受一苦。今言諸苦。即是有諸百千萬億。二用此下以此意歷十界。界界有諸百千萬億。華嚴明數極至不可說不可說。二今言下對別答彰遍該二。初明總答。文略意廣。上明諸苦實遍十界。苦由惑業即顯能脫十界三障。廣豈過此。二后別答。文廣意狹別答七難。約觀行解始通三乘。今之總答文該十界。三聞名二。初遭苦聞名共作機。由過現惡故遭諸苦。復由二世之善而得聞名。妙玄云。從闡提起改悔心。上至等覺皆有善惡相帶為機。二聞有下四聞三慧俱能感二。初釋相二。初別指四教四聞三藏能聞所聞皆是實有。通教即空。別教即假。圓知能所皆是法界。聞既有四思修亦然。故大本疏解我聞。有聞聞聞不聞不聞聞不聞不聞。二若能下正示圓教三慧。前三聞慧不得圓聞。圓教聞慧四種遍達。達四皆是不聞不聞。即聞而思何依何著。二慧導行。一心稱名名圓修慧。二此文下結示。四稱號二。初牒示事理。二若用下各示稱念二。初事二。初明一心。有相續一心。有數息一心。二明稱名。今文但稱所歸之名。未稱能歸之辭。故是略非廣。二理二。初明一心。心有生滅不名為一。今達心性非四句生。既本不生亦復無滅。乃名一心。然立一心對他成二。若無一無心則無諸無法。畢竟叵得名理一心。言達此心者。即是體達事中一心。二知聲下明稱名。既達心空。從心所生一切皆空故。令聲響能稱所稱皆非生滅。故曰理稱。事未必理理必具事。以此為因。安不感圣。二明應二。初分科。二應有下隨釋二。初明應相二。初判偏圓益相三教作意。應不一時。圓任運應一時普遍。二眾機下明機應速相。觀音應赴心內眾生。眾生機感心內觀音。若不然者不遍不速。二皆得下明解脫二。初約多機顯圓應。故前釋人數。云此舉眾境機多以顯觀深應大。二或時下約三速再貼文。經云觀世音菩薩即時觀其音聲皆得解脫。如何觀之。能令眾苦普皆解脫。說聽之者宜善思之。二問十下料簡二。初明十界機應俱時遍二。初以多機差別難。二答譬下以四事圓普答五。初以四喻示。二菩薩下約四法合。三安樂下引此經證。智慧寶藏證財智二。四又如下又三喻顯。五又是下示三昧力。中道為王。統攝二諦。一心圓入十益普沾。觀音入此三昧。即是遍入一切眾生心性。常以三昧之力。與其十番之益。但由機感親疏。致使利益深淺。王三昧在妙玄第四十益在第六。二問一下明一心事理立能感二。初久稱無效問。二散心乖法答。若能一心稱于事理。其猶形對影生聲騰響答。第二別答二。初分科敘意二。初分科。二敘意二。初敘他師意三。初立三機三。初有人下定三業前后。二通論下論三機與拔。免難是除果離毒。是除因得子是與樂。三敘三番料揀三

初問。那忽與樂者。古以得子為樂故也

答。云少分與樂不礙悲門

二問。禮拜乞子示求樂果。何不令求戒善等業為樂因邪

答。樂果稱意可引人。求修因勤苦。非引接法。其文在后者。十九說法廣示修因也。三問。并答可見。二有人下立七難二。初明雙只。鬼開去來者。去謂飄墮其國。來謂到此惱人。王論輕重者。被害則重檢系則輕。體則是五開則成七。二明次第。鬼王相間者。三鬼國難。四臨害難。五來惱難。六枷鎖難。三四相比。鬼難在海國則重。王難在城邑似輕。四五相比。王難或死故重。鬼惱或不死故輕。各論輕重故云相似。乃相間也。三有師下立八難二。初一師立。二一師破。二今明下明今師意二。初明三機二。初斥他非二。初斥情卜圣應。二今不下斥悲門與樂。二今言下明今意二。初隨世立次。此娑婆國聲為佛事。口機為初。意根冥密起必先身。身業粗顯后心。而動三業之次豈不然乎。二若尋下圣應無謀。且隨世俗立次如前。據圣無謀即扣即應。二他既下明七難二。初明次第二。初且一往立次。從重至輕一往次第。二至如下誡不可定執。二問諸下明所表二。初以難多唯七責。二答此下以七難表六答二。初正示表意二。初通明七六。經明七難。不止在事。故約觀釋通亙三乘。若無所表不能該深。故約七難以表六種。外水火風表內三種。刀鎖堅礙表內地種。王等有情可表識種。大千世界雖非正難。是難所依可表內空。二云何下別示空識二。初明表相。二空為下明為難二。初空。雖非正難而是難由。若論觀行亦為所觀二識。識起愛見必該通別二種愛見。二所以下結示唯七意。二一火下依義釋文三。初口機二。初明七難七。初火難二。初科意三。初節經文。二上總下敘經意。三釋諸下列義門。二貼文下隨釋三。初貼文四。初持名二。初釋文義二。初釋持名。秉持屬口者。大論云。出入息是身行。覺觀是口行。受為心行。秉持之心既是覺觀。故屬口業。二釋若有。挑字去聲不定貌也。二余皆下明先后二。初敘古。謂是互出其義不然。二今釋三。初約義釋。二如慈下引事勸二。初引事證。此是男子名慈童女。鬻薪養母督于孝誠。后欲涉海。母抱其足不欲兒去。違母掣身絕母一發。海上失伴入諸寶城。多歲受樂。行孝報也。后入鐵城火輪著頂。絕發之報。若專行孝不遭火輪。二行人下勸憶持。三火難下約重結二遭苦三應。四威神下結。二次約下舉事二。初示二人著傳。二其傳下舉四人免難。三就觀下觀釋三。初通標列。報是事火。眼見身覺。業與煩惱但有燒義。令世善業及三觀壞故名為火。是以稱為就觀行釋

問。三觀所對唯在煩惱。縱兼遠障只至于業。事相火等全不妨觀。何得果報預觀釋邪

答。經列七難。止在人中。智者深窮。救難之功在王三昧。即二十五有真常我性觀音證已。乃能遍拔眾生之苦。于一一有十番破障。令與我性究竟冥一。方盡大士拔苦之用。然十番破不出三障。若盡理說。于一一番皆破三障。今欲易解從增勝說。報且在事業屬有漏。唯惑至極。觀音修習王三昧。時具有弘誓拔于法界三障之苦。故今眾生三障苦逼。一心稱名皆得解脫。其義若此。豈得不論果報火等。應知吾祖說觀世音圓修三昧。圓發僧那圓入法門。圓救諸難。意令行人仿之修入。所列三障豈獨即今修觀之境。亦是將來所拔之苦。故知具示七難淺深。正論觀行始末之相也。二果報下示分劑。報業煩惱始自博地終至等覺。皆具此三。故輔行明分段土至實報土各有三道。分段三道謂見思惑為煩惱道。煩惱潤業名為業道。感界內生名為苦道。方便三道謂塵沙惑為煩惱道。以無漏業名為業道。變易生死名為苦道。實報三道謂無明惑為煩惱道。非漏非無漏業為業道。彼土變易名為苦道。今從增勝而說。故約事火而為果報。只至初禪輪回之因。以為業火。故至有頂。三觀所破方名煩惱。故通三乘。下去諸難其意準此。三果報火難下隨次釋三。初果報火二。初遭難三。初通明處。二如阿下別示相。三凡一下總結數。四趣四洲六天初禪。若加梵王合云十六。同在初禪且云十五。二持是下感應二。初機成獲脫。二直就下指數斥局。直就果報地上清涼。驗于舊解所失者眾。因華已去丸番破有他不聞名。二次明下惡業火二。初遭難。二初明修因。上之所明于現報上求免苦厄安其果身。今所論者修行戒善及八地定。求于未來人天樂果。二多為下明遭火三。初釋相。宿習破戒十惡業等。于修持時起作障難。使戒定等善業不成。名為被燒。有頂等者。然有漏善極非想定。非惡業火。無所有下即為惡業。且欲示于惡通三界。故引之耳。二術婆下引證二。初引事。術婆伽淫欲熾盛火起燒身。此即業火。能生事火。驗三種火其性不別。二金光下引經。三能破下被燒。上升之善既為所焚。乃隨惡業牽墮于下。二若能下感應三。初成機得脫。二故請下引消伏證。梵行者。凈行也。謂大小諸戒是三乘之人清凈之行。十惡是能破梵行是所破。三由斯下用此文結。三煩惱火二。初就機應解釋二。初明偏圓機感二。初別釋二初約聲聞廣示。見思之因分段之果。四心流動三相遷移名為火宅。競共推排爭出此宅。若非一心稱觀世音。或當墮落為火所燒。此教觀音身在此岸度人彼岸。故令聲聞得二涅槃。二次明下例余位俱機。劑于通教見思為火。別教正以塵沙為火。圓教初后無明為火。上之二土通名變易。未能伏斷無明惑者。名鈍根人。若能伏斷稱利根人。伏在方便斷窮實報。二凡有下總示二。初修觀被燒。唯除求離果報火者。戒善已上皆名修道。故云九番。并為五住惑火燒者。修因禪定。亦被愛惑三住所燒。況三毒業見思通攝。二稱觀下稱名得脫。各依本法而修一心及以稱號。若成機者無不得脫。二問菩下明漸頓慈悲二。初問起。如上所明二十五有三障苦難十番令脫。未知大士修何方便。證何法門。得如是力。二答菩下釋出二。初略示。二所以下廣釋二。初明漸次二。初修觀本誓三。初果報慈悲。既于元始發菩提心。凡曰見聞終期濟拔。二受持下修因慈悲。略云禁戒。須兼根本十二門禪。以其業火皆能壞故。三修無下無漏慈悲二。初事定。若據根本。味禪之外有根本凈禪。謂六妙門十六特勝通明禪。此等亦帶無漏能滅煩惱。今但從觀骨光等為無漏者。蓋取出世事禪之中有火名者。辯其觀相。此乃以事禪之火。滅見思之火。然事禪有四。即觀練熏修。觀謂九想八背舍八勝處十一切處。練謂九次第定。熏謂師子奮迅三昧。修謂超越三昧。今于四中但舉觀禪。中三不引八背者。以八背中無火名故。蓋隨便也。初云白骨流光者。即九想中于第八白骨。修八色流光。言八色者。見地色如黃白凈潔之地。見水色如深淵清澄之水。見火色如無煙清凈之火。見風色如無塵迥凈之風。見青色如金精山。見黃色如薝卜華。見赤色如春期霞。見白色如珂貝雪。見色分明而無質礙。八勝處者。一內有色相外觀色少。二內有色相外觀色多。三內無色。相內觀色少。四內無色相外觀色多。此四句末皆云若好若丑是名勝知勝見。五地勝處。六水勝處。七火勝處。八風勝處。此于緣中轉變自在觀心淳熟勝前八色故也。十一切處者。一青一切處。二黃一切處。三赤一切處。四白一切處。五地一切處。六水一切處。七火一切處。八風一切處。九空一切處。十識一切處。此于所觀普遍即觀禪成就也。二又觀下三觀。諸火者。報業煩惱及事定中火。皆是三觀所觀境也。此境緣生故。先即空次假后中故成別觀。節節慈悲誓。拔報業及三惑火。二今住下熏心起應二。初乘誓赴難三。初真悲妙力。即是鄰極同體慈悲冥熏眾生。令成機感垂應拔苦。二若事下眾機關誓。眾生若起三種火時。與本菩薩所起無殊故。關分果之悲。以答因中之誓。肇師云。發僧那于始心。終大悲以赴難。三若眾下一時普救別教雖則修有次第。證必圓融。故十種機能一時應。二如華下引經證成二。初引經

問。今家判華嚴。善財未見彌勒文殊已前。皆是別教歷別法門。今文既云此火山者。名為無盡法門。若入此門能知諸法。此門豈非圓融義邪

答。此唯于火法門中能知諸法。不能于余法門知諸法故。以彼經云我唯知此一法門。故知仍是教道之說

若爾。此之三昧住何諦理破何等惑

答。既云。無盡法門。又云。能知諸法。即是中道三昧破無明惑。故釋簽明。善財若于知識得實相三昧。則破障中微細無明。多分并約教道不融。破無明惑(上皆釋簽)二舉彼下結示。觀音若是別教。救于煩惱火者。即如方便命婆羅門所修之相也。十番利益者。乃是通結前來三番慈悲。二次明下明圓頓二。初明本修圓觀慈悲。初心觀火不思議境。即一火門具三千法。雖皆互遍相相分明。即于此境發菩提心。誓拔眾生三障火難。誓與眾生三種火樂。二若法下明入位法界機應二。初釋三。初無謀而應。圓修圓證以圓誓愿。熏圓力用。不動一心救十火難。二雖無下不分而分。圓普之悲徹底而拔。實非前后。淺深應之但就機感。三障分齊對二十五王三昧力。自成多少。免果報火。當于十五王三昧力。修有漏善免惡業火。當二十四王三昧力。關何一邪。若除惡業不用非想。若成善因不用地獄。以地獄因無成就。故非想之因無破除故。故修因惡業極上極下互論不用一三昧也。二乘已去至圓入中。節節皆用二十五有王三昧力。三雖應下入而不入。雖入諸有三障之火。以其體了即空假中故。無相可得。何有能燒及所燒邪。二菩薩下結。二常途下示己他得失。如幻三昧破閻浮有。具論十番。他師唯知果報一益。故云少分。二水難二。初列義門。二貼文下隨門釋三。初貼文二。初科經。二問何下釋義三。初遭水二。初問二答二。初就水難答。二火難下對火難答。二稱名。三水論下蒙應。二引證。三觀釋二。初列三水。從增勝意同前火難。二如地下釋三水三。初果報二。初遭難。二是時下機應。二次惡下惡業二。初遭難。放舍浮囊等者。大經云。如人帶持浮囊欲度大海。有一羅剎乞此浮囊。初則全乞。其人不與。次乞其半。次乞三分之一。次次乞手許。后乞微塵許。其人念言。若與塵許。氣當漸出。何由度海故悉不與。護持禁戒亦復如是。常有煩惱羅剎令人破戒。若破根本如全與。破僧殘如半與。破舍墮如與三分之一。破波夜提如與手許。破突吉羅如與塵許。所破雖少。若不發露則不能度生死彼岸。菩薩護持重禁及突吉羅等無差別。今明惡業故言放舍。二若能下機應。三煩惱二。初明機二。初論惑水二。初通明諸有水。菩薩香象足雖到底。若未達岸寧免被飄。緣覺觀集而為初門。故云愛水增長諸有。二二乘下別示四教機二。初示聲聞。二次支下例諸位。支佛修行不立分果。深觀緣起久種三多。福慧既隆預侵二習。雖未發真。四流莫動名得淺處。頓證極果安到彼岸。通教菩薩正盡得淺。習盡到岸。變易二土同以別惑而為中流。上品寂光方為彼岸。二復次下示四流。常途四流只是界內之惑。今取別惑方名無明。故知即與五住無異。但合色愛及無色愛。為一有流耳。二菩薩下明應。前之十番各有修相。皆所被機求脫之事。今說本觀二種修相。皆是觀音垂應之本。二初通示二觀慈悲。兼別觀者。略有二意。一者此教初心立行雖依漸次。以知中實后心能證王三昧故。二者欲以歷別之相。顯于圓融一念具故。摩訶止觀十乘之初。先明次第顯不次故。今釋此品。本觀皆兩有茲二意。二所以下別明三昧漸頓二。初漸二。初漸修。元始發心上求下化水光三昧。即觀白骨八色流光中一色也。水勝處等例如火難中說。二今成下頓應二。初乘誓赴難。漸修頓證常鑒法界。十番機緣三障水漂。對于因中節節誓愿。令彼一切皆得解脫。二如華下引經證成二。初證。托于事海觀三障海。十二年者。十二緣也。漸漸轉深見海十德十觀成也。生大蓮華顯妙境也。天龍莊嚴者。具妙力用也。有佛相好常見盧舍那也。申右手者。權智應也。摩我頂者。實智感也。即以感應道交彰。始本分合也。說普眼經者。分得果法也。一日所受至不能得盡者。一念心塵顯大千經卷也。二當知下結。既如阿字具一切義。應知亦是中道法門。但帶教道。唯知此一耳。二復次下頓二。初頓修十界趣水者。水為法界。攝諸法盡故言趣也。既立能趣及以所趣。故當俗諦。水尚等者。所趣之水全體是性。無相可得。無所趣故那有能趣。能所俱空名為真諦。云何等者。水尚叵得則無有趣。有趣既絕不趣自忘。即以雙非顯于中道。此之三諦同一法性。即一而三即三而一。不思議諦也。二如此下頓應二。初明不應而應。大經云。慈若有無非有非無名如來慈。豈非三諦起慈悲邪。前總難中十界眾生受苦稱名。菩薩即時觀其音聲皆得解脫。不觀十界即空假中。那得一時離于眾苦。良以三諦是生本性亦圣果源。無有二體。故同體悲方能圓拔。二明不分而分。大意同前火難中說。今以四流對諸位難。四教入空離于有流。等于見欲二流也。假于有流無染濕者。假雖彼空亦不著有。以雙流故。應知假顯空亦彌著。名平等觀。義在于斯。中破無明。如常所說

觀音義疏記卷第一觀音義疏記卷第二

　　　　宋四明沙門知禮述


三羅剎難二。初列義門。二隨門釋三。初貼文二。初科經。二人數下隨釋二。初明難五。初舉數二。初釋人數。若百若千或萬或億。以其泛海必乘大舶故。云結伴不可獨往。二賢愚下明入海。二次遭下難由三。初正釋難由二。初證。風非證難。以古師足風為八難故據結文但成鬼難。二難由下推。風是難由。若展轉推之。皆是難由。于諸由中風由最切。是故經文特言風耳。二七寶下追釋寶物二。初分真偽。二示似真。三黑風下更釋風相二。初他解三。初舊師立。二有人下他人彈。三今還下今例難。二請觀下今釋二。初經明風色。二風加下風黑怖甚。三羅剎下遭苦。羅剎鬼者。本毗沙門天王所管。有其二部。一曰夜叉。捷疾鬼也。二曰羅剎。食人鬼也。遍在諸處。然其本居海外有國。或人飄往其國。或鬼來此惱人。皆由惡因相關故也。四一人下明機。五明應。二何意下結名。二約事。三觀釋二。初明風義不局。世界中風果報風也。黑業名風。至失人道善寶。皆惡業風也。失無漏財煩惱風也。以下第五又明鬼難。具明三障惡鬼之義故。今觀行且從難由風義。而示欲于六種。明別圓觀即是一切觀境之式。二從地下釋風通三障三。初果報二。初遭苦二。初上至三禪。二如僧下下遍諸趣。僧護比丘明四阿含為眾知識。五百商人入海采寶。來就世尊。請此比丘船中說法。佛知有益許之。令去船還海岸登陸而行。夜宿樹下。商人早發忘喚比丘。因茲失伴。獨行山林。見僧伽藍比丘住處。若飲食若房舍若溫室。若園林若田地若受用。皆是苦具日夜之間。受種種苦。有百余條。僧護問故。皆答云。當還問佛。自當知之。既至佛所。具陳所見。佛皆答之。悉是比丘破諸禁戒。毀壞常住侵用眾物。于彼海山受地獄苦。學者覽之足以自誡。二當此下明機應。二次明下惡業二。初遭難三涂約果愛見約因。皆由宿業。令起愛見墮于三涂。貪欲之心如羅剎婦。破戒定善如隨食子。失人天報如食其夫。二急須下機應。三次明下煩惱二。初明機二。初聲聞。圣財不出七種。一聞。二信。三戒。四定。五進。六舍。七慚愧。慧行即無常析觀。行行即不凈慈心等。二行約凡位所修。七財約圣位所得。二次明下諸位。八倒風者。支佛六度通別圓入空之觀。以常等為倒。假中變易以無常等為倒。用正觀一心稱觀世音。即出二邊惡鬼境界。即能達到中道寶渚。鬼義合前后章前即此章貼文約事。后即第五鬼難章也。二法界下明應二。初通示二觀慈悲。別雖漸修果能圓應。二菩薩下別明三昧漸頓二。初漸二。初修時逐行起誓。二今入下明證時隨難相關。二若作下頓二。初修持三諦圓融。風字門者。如請觀音疏釋六字章句。以六道等為六字門。良由六道。體是法界能通實相。故名為門今以風字為門。其義亦爾。字者。召法之辭。二若分下用時一念差別。四刀杖難二。初列門。二解釋三。初貼文二。初科經。二釋義三。初遭難。二稱名。三今言下蒙應二。初據文消釋。二問下對前料簡二。初問。二答。二約證。三觀行二。初通示三障。二從地下別釋三相三。初果報二。初明遭難。娑伽龍王本宮安住興云降雨。六天四域修羅龍鬼感見不同。天見華寶。人得清水。修見刀劍。二若能下明機應二。次明下惡業二。初遭難。惡業所感三毒熾然。近障戒定遠妨三觀。言思絕處即微妙心。二起怖下機應。三次明下煩惱二。初機二。初聲聞二。初遭苦二。初釋相。二故大下引證。彼經云。譬如有王以四毒蛇盛之一篋。令人養飴瞻視臥起。若令一蛇生嗔恚者。我當準法戮之都市。其人聞已舍篋逃走。王時復遣五旃陀羅拔刀隨之。密遣一人詐為親友。而語之言汝可來還。其人不信投一聚落。都不見人求物不得。即便坐地聞空中聲。今夜當有六大賊來。其人惶怖復舍之去。乃至路值一河截流而去云云。合云蛇若害人不墮惡道。無三學力。必為五陰旃陀羅害。若不識愛。為詐親誑。觀于六入猶如空聚。群賊住于六塵六入。欲舍復值。煩惱駛流應以道品船筏。運手動足過分段河。十住未免唯佛究竟。經文本喻三乘始終。今喻聲聞觀法。十二因緣關禁如城。黑白不動三種之業。系屬如館。五欲為害如拔刀人。魔境難出如門被守。二爾時下得脫。二次明下諸位。各以本觀一心稱名即時解脫。二復次下應二。初漸二。初明本誓。隨見隨修皆起誓愿。拔于眾生三障刀杖。二今住下明赴機三。初赴機相。三昧神力稱本諸誓一一能拔二刀杖下所住法。以七種難。表內六種對于觀門。此地種門今修成也。三如華下引經證。六種遍收一切觀境。刀杖堅礙屬地字門。故引屋壁地種能現諸佛。及能發明善財定慧一切功德。當知地門能成普應。二復次下頓二。初圓修。地為法界。生佛依正無不趣入地字法門。當知一塵無不具足三諦等者。一塵即空一切皆空。假中亦爾。二圓起下頓應二。初總示。三諦慈悲無不遍攝。故能一時遍拔眾苦。二若欲下分別。圓悲該亙不可別論。若欲易知對機分別。四洲四趣四王忉利。此之十有有事刀杖。能感一十王三昧力。修有漏善遮惡。刀杖感二十四王三昧力。四教三觀一心稱名。感二十五三昧之力。第五鬼難二。初列門。二貼文下隨釋三。初貼文二。初科經。二三千下釋義四。初標處二。初大千假設。二對上料揀。二遭難。三稱名。四鬼所下蒙應。恩威即是折攝二門。以恩攝故害心惡眼二俱休歇。以威折故惡害亦然。二約事標而不釋合注云云。上羅剎難已彰其事。故不重說。三觀解三。初果報二。初明難諸天等者。嗔增諸惡助鬼之威。慈為善本消鬼之勢。行者當知。若多嗔恚。常與惡鬼同其事業。若常慈悲。與佛菩薩。同其出處。二如是下明感。二次明下明惡業二。初明難二。初鬼動三毒。雖是惡鬼使人淫佚。亦是淫業所召。以其多起淫思。致令淫鬼得便。嗔恚邪見亦復如是。又是宿業互相招集。故于今日同造惡因破于善業。二三毒下諸惡名鬼。如前業火業水業風。故今諸惡得名為鬼。皆以三毒而名惡業。與煩惱何異。任運起者名為煩惱。卒起決定能動身口名三毒業。今既能破五戒十善。必非任運貪嗔癡也。人天散善名為動業。四禪四定名不動業。二若能下明感。三次明下煩惱二初機二。初明難二。初所遭難二。初明滿大千。男性剛利如見推劃。女性柔染如愛纏綿。二何以下遍三界。二此鬼下遭難人。小草已上八番行人。俱為煩惱鬼之所害。二若稱下明感。見愛塵勞即染而凈。是故凈名取譬。侍者隨意所轉。二次明下明應二。初漸二。初隨修立愿。如訖拏迦等。即請觀音經緣起也。毗舍離此翻廣嚴。彼國人民遇大惡病。眼赤如血兩耳出膿。乃至六識閉塞猶如醉人。有五夜叉名訖拏迦羅。吸人精氣。二于諸下乘誓普救三。初示相。漸修頓證法身自在。法界眾生三障鬼難關于本誓。一一救之。能令諸鬼皆為佛乘。二如華下引經。斯是菩薩住鬼法門。能以鬼身廣作佛事。三障之鬼或破。或用得自在故。一切鬼難一時普救。三故知下結益。二若圓下頓二。初明圓觀慈悲。識種乃通今約鬼修。別從愛見識種為境。一識一切識一切識一識。非一非一切而一而一切。此是鬼門十界。三諦依此妙境。真正發心乃能遍應。二若分下明隨機分別。事鬼既能惱于帝釋。故地居天四洲四趣。感于十種王三昧力。余義同前。六枷鎖難二。初列門。二隨釋三。初貼文二。初節經。二上臨下釋義四。初標罪。二在手下遭難。三鳥死下稱名。曾子云。鳥之將死其鳴也哀。人之將死其言也善。四蒙應。二約事。三觀釋二。初正明枷鎖三。初果報二。初明難。事系唯在四趣三洲。二若能下明感。二次明下惡業三。初明難。二若欲下明感。三故經下引經。廷尉檢系可有散時。妻子錢財系無脫日。望現在等者。只今妻子及錢財等亦業亦報。何者。若從現說名之為報。從過去說名之為業。應知障善皆是宿惡。此之宿惡或已成報。乃附報為障。即今妻子及自身依報等也。若未成報今在業道。亦自有力令善不成。又今妻等不定為障。若于往世同營善因。今則能為修道助緣。如妙莊嚴王因妻子故。見佛悟道。現見有人妻子勸善畜財能施。今從惡因所感。妻等名鎖名獄。若歸觀音則成報之業。及未成者是惡皆息。三次明下煩惱二。初明機二。初約聲聞二。初約小釋二。初明難。凡夫見思全在。初二三果思惑未盡。皆名有罪。羅漢思盡名為無罪。大品經指學無學。名為大龍。故云摩訶那伽。學人殘思名為有罪。無學斷盡名無罪俱未無余。名同在獄。既有果身寧逃五陰及以三相。乃名檢系。權實等者。此約有罪示也。礙于二智提拔名杻。妨于二行進趣名械。小以斷常為中道枷。能障五分為法身鎖。只是見思對于所障。得杻等名。二稱名下明感。二此復下明通大。若就通惑論杻械等。即藏通人。若就別惑明杻械等。即別圓人。二次明下例諸位。二若論下明應。因中漸頓慈悲。果上圓普與拔。皆如上說。二若三下兼明空識二。初普應指前。二論其下本觀。今說二。初漸二。初本觀慈悲二。初隨觀示。一切煩惱是識所為。識最是難。空雖非難能來難。故空亦名難。空為業者。亦是業由身內有空故。能動作造于業因。外空亦然。空為惑者。于境迷悟成障成理。一切法邪一切法正。而于節節起誓與拔。二故凈下引經證。入不二法門品。明相菩薩曰。四種異空種異為二。四種性即是空種性。如前際后際空故。中際亦空。若能如是知諸種性者。是為入不二法門。既云四種性。即是空種性。就性明空空是中理。此以中理不于事二。彼約五種即性故不二。今明六種豈不即性得經意故加于識種。彌顯不二。若其空識不即中道。將何以為王三昧體。二成王下乘誓應赴二。初示相。二華嚴下引證。見空實相。能于虛空立種種事。利諸眾生。二若作下頓二。初空識圓修。諸門觀法多推心識。從近從要初心易故。人根不等。有宜觀外而得益者。四念處中。下界眾生多著于外。故令攝境觀于內心。上界眾生多著內心。故令觀色奪于內著。今觀空種。亦是色類。唯是一色空外無法故。一切十界悉趣空門。空即三諦故。一切法皆即三諦。三諦慈悲無生不攝。二起無下慈悲普應。第七怨賊難二。初列門。二貼文下隨釋三。初貼文二。初正釋怨賊二。初科經。二難處下釋義四。初標難處二。初明處。二次明下明難二。初釋滿中。二怨者下釋怨賊。二二標下遭難人二。初示四義。二商者下釋四義四。初釋商主。二既有下釋商人。三既涉遠下釋重寶。以人眾路遠顯所赍寶貴。四險路下釋險路。以處以人二事釋險。三機者下明有機二。初示經四義。二所以下通釋四義二。初明前三助進二。初釋二。初明設三所以。一心稱名為計策者。更無過此知德可憑其膽則定。二若不下明無三不進。二故知下結。二三義下明后一能感二。初明因三故唱。二南無下翻梵就華。四明蒙應。二次結下寄結口機二。初舉經。二今言下釋意二。初約威力明。二巍巍下約字義顯。二約事證。三觀釋三。初果報。二修善下惡業。修善治惡。若惡多善少惡即怨賊。若善多惡少惡為仆從。冰炭之勢多能滅少。系念成機惡銷善立。三次明下煩惱二。初略明機二。初通明四行遭賊。以前六遍。備明八番破惑感應。故今怨賊但明四行。遭煩惱賊將歷四教。自攝八番。言四行者。一戒法受持。二聽習教理。三研修正觀。四正助合行。出世行人要先稟戒。隨境護持持心習教。憑教顯理稱理修觀。以正導助。若非此四入圣何期。初商主下戒中三句明受一句明持。五塵能殺持護之心。名戒怨賊。次或法下聽法中。師徒說聽皆欲依教而顯至理。此二俱得名重寶者。以其詮旨得則俱得失則俱失。其猶識指方乃見月。故知解教誠為不易。何況理乎。而其徒主兩喜雜魔。二寶俱失。師為利故說。徒為名故學。斯之兩人皆成魔業。或師嗔弟子。或弟子恨師。亦是二人值于魔事。或心下修觀中。心王若正心數亦正。王數同求正智之寶。三毒覺觀能劫此寶。最為怨賊。或般下正助中。正觀般若導五助行。共顯理寶。般若如知金藏。五度如用功掘出。六蔽之賊害此二因。還今藏隱。是名怨賊。二將此下歷諸教明感。四教行人一一須四。若遇怨賊。一心稱名四行皆就。二例明應。例前六種故略不說。第二意業機二。初列門。二貼文下隨釋二。初貼文二。初科經。二釋義二。初正明意機二。初總示經文。二通稱下通釋經義三。初依經論釋三毒二。初通釋二。初明單復。云貪嗔癡。此三單也。今從復列。故云淫欲嗔恚愚癡。大本疏云。自愛為欲愛他為淫。自忿為恚忿他為嗔。自惑為愚惑他為癡。二有人下明多少二。初他明少。二意謂下今明多二。初立少乖經。二今明下明多能感。毒之多少由習重輕。求之進不由機有無。無機者毒多毒少俱不求離。若其有機毒之多少俱能求離。古人不解執多不求。今明能念任多亦離。二大論下別釋二。初正別釋三。初貪欲四。初大論明宿因。意同此經。謗經之罪歷諸惡道。縱得人身。淫欲熾盛不擇禽獸。若不求離。復淪苦趣無解脫期。二不擇下現事明過患。術婆伽緣略如玄記。褒姒者。褒國之女也。周幽王伐褒。褒人以姒獻之。王甚惑之。初幽王與諸侯約。有寇即擊鼓舉烽。諸侯來赴。及惑褒姒褒姒無笑。王欲其笑。乃擊鼓舉烽。諸侯皆至而無寇。姒乃笑。又好聞裂繒之聲。發繒裂之以適其意。及申侯與犬戎兵至。擊鼓舉烽。諸侯以為如前見欺。無復至者遂敗。三凈住下二經明蟲鬼。各是有情。以共業故資人倒惑。又阿含云。淫亦有鬼。鬼入心則使淫佚無度。四如大下大經明多少。習果若成報果在即。故云熟也。如人災至合當王憲。即有惡人獎助為惡蟲鬼如助者。地獄如王憲。此多欲相也。若反此者名為少相。二嗔恚四。初約喻明嗔相。二故遺下二經明障道。慈是一切善法根本。嗔既乖慈名劫名障。百法明門者。即障別圓地住所證之法也。仁王云。初地得百法明門。二地得千法等。地論云。入百法明門增長智慧。思惟種種法門義。故百法者。應如百法論所明。三大集下二經明魔業。佛以慈定能伏天魔。是知嗔心為魔所降。習近嗔恚是報熟時。四若例下例上有蟲鬼。若蟲鬼潛伏是嗔少相。三愚癡二。初明過患。三句明于邪癡之相。如大經者。合云習近愚癡是報熟時。此乃邪癡習報二果。癡心習成。地獄報熟也。二例前下例蟲鬼。多少隨人。二三毒下總結過。二欲離下約伏斷明得離三。初示念得離。二有人下斥非顯正二。初他解非滅離。以由他師不解常念。致令三毒不得滅離。二今謂下二經明盡凈。經直言離。那專伏釋。若以念故唯能伏者系念六字能凈毒根。至成佛道亦只伏邪。三今作下正明伏斷果報修因。三藏菩薩。此三伏惑。聲聞緣覺通別圓菩薩方便土人實報土人。此七斷惑。三問離下約問答明常念二。初約念非離惑難。二答經下約念即智慧釋二。初略明正念之德二。初即念明慧之功。念想觀智等諸名字。有過有德有偏有圓須約六句定其法體。故圓中念破偏小智。圓中之智破偏小念。偏小之念修圓中智。偏小之智修圓中念。圓中之念即圓中智。圓中之智即圓中念。以此六句評法是非。方解一切經論名相。問家昧此。故使非念而是于智。今此圓文既云常念。顯非二邊有生滅念。雙遮雙照中正之念也。體煩惱性是觀音身。不破煩惱不立觀音。破立既忘能所斯絕是為常念。恭敬觀音。不離三毒而離三毒。若有觀音可生緣念。若見三毒須滅離者。此乃增毒非離毒也。二若如下離念說慧之過。二今此下委明修觀之相二。初忘照各論四句。此之正念染體既絕忘照不妨。即照三諦即忘三觀。雖約四句唯忘三觀。以雙非雙。亦只是中故不以色念忘俗也。以色例于一切諸法。不以非色念忘真也。合云。不以非色非非色念。忘雙遮中也。不以亦色亦非色念。忘雙照中也。約照三諦復成四句。亦以色念照俗也。亦以非色念照真也。亦以非色非非色念。照雙遮中也。亦以亦色亦非色念。照雙照中也。應知善忘假者方善照假。善忘空者方善照空。善忘雙非方照雙非。善忘雙亦方照雙亦。不須以空忘假以假忘空。雙非雙亦皆悉爾也。此就圓論念。即法界無德不備。故作四句說之自在。終日忘四終日照四。如此方是常念觀音。二或次下漸頓有諸四句。次第非念忘四句也。次第論念照四句也。忘照本求離于三毒。故次第離亦有四句。若得別教三觀之意諸句可見。何者。如照空時。必須忘空以遣著。故忘照成者必離見思。故此空觀有忘有照有離。次觀假后觀中。皆須論于忘照離三若不次第忘照及離。斯是圓觀如向四句。二次就下觀釋二。初前七番指上。果報已上至通菩薩。皆不能破無作之集。別人雖破而在后心。今從初心故同前指。二今但下后三番當說二。初三毒逆順委示二。初約界外雙標。二今取下依法相廣釋二。初逆順各示二。初順約煩惱釋。初明毒害二。初二乘三毒二。初明毒相二。初合明三毒。二開三下開成八萬。既有三毒須論等分。四分各具二萬一千。是故成于八萬四千。界內既爾界外亦然。何者。以大乘說諸法不滅。云斷惑者。但轉有漏而成無漏。入假入中。八萬四千隨觀而轉。至果乃名八萬四千波羅蜜也。二凈名下引經證。觀眾生品。天女以天華散諸菩薩大弟子上。華至諸菩薩即皆墮落。至大弟子便著不墮。一切弟子神力去華不能令去。爾時天女問舍利弗。何故去華。答曰。此華不如法是以去之。天曰。勿謂此華為不如法。所以者何。是華無所分別。仁者自生分別想耳。乃至云。結習未盡華著身耳。結習盡者華不著也。彼疏解云。華至菩薩皆墮落。者表菩薩住不思議解脫。生實報土已離別惑。彼妙五欲所不能動。故華不著身皆自墮落。至大弟子便著不墮者。二乘但斷界內五欲故。世間五欲所不能動。別惑未除故。為界外上妙色聲之所染污。故訶言。結習未盡華則著身

下文料簡云。結習未盡華則著身。何關別惑

答。大論云。于聲聞經說為習氣。于摩訶衍說為正使。即是別惑二未斷下菩薩三毒。同有此三毒者。望前二乘名同義異。前但貪空。今貪俗中前嗔生死。今嗔涅槃。前不達真。即是中道為癡。今見中道未得了了為癡。如大樹折枝之譬者。大論三十云。譬如澤有樹。名奢摩黎。枝觚廣。大眾鳥集宿。一鴿后至住一枝上。枝觚即時為之而折。澤神問其故。樹神答云。此鳥從我怨家樹來。食彼尼俱類樹子來棲我上。或當放糞。子墮地者惡樹復生。為害必大。是故懷憂。寧折一枝所全者大。彼喻菩薩畏于二乘壞滅佛乘心也。二欲除下明機應二。初明正念機應。二永離下明上土全分。生身菩薩若未得入別圓地住。生方便土。故于變易論全未離無明之惑。若在生身入地住者。即生實報。故于變易除殘別惑。一變易土分于方便實報。異者只由生身于無明惑。有侵未侵不同故也。二次明下逆約法門釋。以煩惱名立觀法稱。不順常涂故云逆說。然若不知性惡之義。云何三毒而為三觀。于中二。初明毒觀欲成二。初明凡小毒少。法略于癡人略菩薩。癡隨貪恚亦名為少。菩薩偏假三毒非多。二菩薩下示圓人毒多二。初就毒名論大。語稍同前意則永異。前在二諦偏論取舍。是可離法。今就三諦說貪嗔癡。是究竟道。理性之毒莫不遍周。故皆名大。五不受者。謂受亦不受。不受亦不受。亦受亦不受亦不受。非受非不受亦不受。不受亦不受。皆言不受者。即無生觀蕩于取著也。前四即離四句也。后一謂觀亦自亡也故大品第三。身子問須菩提何故不受。答云。般若波羅蜜空故自性不受。無明下明癡毒須論即性異前唯修。又癡下明癡等。若非即性。豈皆如空不可盡邪。二如此下約法門明妙三。初標列三門。理性之法德過一際。或稱毒害。或稱功用。今明三毒是三法門。則佛菩薩無不修證。二大慈下解釋三相圓觀見思三毒之境即三法門攝一切德三。初大貪法門。大慈大悲者。諸佛以無緣慈悲普熏三業。于十方世界普現色身。而作佛事。慈悲之名雖同四無量中而體永異。四攝。一布施攝。二愛語攝。三利行攝。四同事攝。眾生情所愛者即是此之四法以四接引導以正道。而度脫之。十力者。一是處非處力。二業力。三定力。四根力。五欲力。六性力。七至處道力。八宿命力。九天眼力。十漏盡力。無畏者。即四無所畏。一一切智無所畏。二漏盡無所畏。三說障道無所畏。四說盡苦道無所畏。于八眾中廣說自他智斷既決定無失。則無微致恐懼之相。故稱無所畏。三昧即百八三昧解釋并如法界次第也。二大嗔門。般若即三般若。四邊不可取者。觀照般若即寂而照。不可以有取也。方便般若即照而寂。不可以空取也實相般若非寂非照。不可以雙亦取也。而寂而照不可以雙非取也。迦毗羅城如玄記。三大癡法門。前取舍二門雖具中道。而取門終以立法為宗。舍門終以蕩相為主。今兩舍門豈不具于二邊。而終以雙非為體。不三而三三門宛然。三而不三門門絕妙。初約無緣直示。二舉鑒像難思。三引凈名杜口。三引人證結。諸法無行經云。諸天子白佛言。世尊。文殊師利名為無礙尸利。上尸利無上尸利。文殊語諸天子言。止止諸天子。汝等勿取相分別我不見諸法是上中下。如汝所說文殊義者。我是貪欲尸利。嗔恚尸利。愚癡尸利。是故我名文殊師利。乃至云。我是凡夫從貪欲起。從嗔恚起。從愚癡起。我是外道是邪行人。諸天子言。以何事故自言我是凡夫等。文殊言。是貪欲嗔恚愚癡性。十方求不可得。我以不住是性中故。說我是凡夫。文殊。汝云何名外道。文殊言。我終不到外道。諸道性不可得故。我于一切道為外。諸天子言。汝云何是邪見行人。文殊言。我已知一切法皆是邪虛妄不實。是故我是邪行人。說是法時萬天子得無生法忍。二欲滿下常念感應四。初明機成德滿。二一切下明諸圣所依。三故無下引無行經證。四一切下結成佛法。二此三下逆順合談二。初被物雙示。就三煩惱常念求離。名為順說。約三法門常念求滿。名為逆說。滿離俱時。但約悉檀去取說耳。二如華嚴下引經委證三。初證貪欲逆順。說離欲際順也。隨類見女逆也。欲是煩惱是故說離。欲是法門是故說住。即離即住唯離唯住。離深住深。離極住極。今觀世音乃是際極住離貪欲故。一切機求離求住。皆須常念。二又四下證嗔恚逆順。以調一切順也。苦楚治罪逆也。恚害煩惱是故須調。嗔恚法門是故須行。逆順無二調行不偏例前貪欲其義是同。但欲是樂法故作實事接物令離。恚害是苦。故以幻事調他令離。若其機緣宜以實殺。而得益者。即如仙豫殺婆羅門為嗔法門。此乃假實互現例于貪癡。亦可幻設。但得逆順相即之意。不拘假實也。三方便下證愚癡假實。如前火難。具引經文逆順滿離。例前二毒其義不殊。二次此下明二觀慈悲。例前大士。本修三毒滿離之觀。復見眾生為三毒過之所惱害。亦見欲滿三毒法門。故起慈悲。誓令眾生離三毒過滿三毒德。今成補處鄰極三毒。故能任運遍法界應。普令眾生滿離成就。然漸頓觀皆觀三毒。頓則滿離不二而觀。漸則初心但觀于離。后乃滿離相即而照。二結意機。經文可見

觀音義疏記卷第二觀音義疏記卷第三

　　　　宋四明沙門知禮述


第三身業機應二。初列門。二貼文下隨釋三。初貼文二。初分經料簡二。初分經。二文云下料簡二。初獨女求男問。二解者下女無子苦答二。初他謬解。二今解下今正釋。二求男下依經解釋二。初求愿二。初大師銷文二。初釋求男二。初唱經。二釋義二。初分經三義。二愿與下略二解一二。初略愿行。二德業下釋德業。二釋求女二。初唱經。二求女下解釋二。初明存略意。二女人下明相貌意。二有人下章安斥謬二。初斥非顯是二。初敘他謬立。宿植德本眾人愛敬。此之二句據義猶是女之德業。他師謬謂雙釋男女伏疑之文。意恐人疑。男之智慧女之端正。皆由修種忍智之因。非圣能與。不修而得墮無因過。故出彼意云。眾人咸謂。觀音但能交會父母等也。二私難下明今正義二。初難破二。初立義難。福慧受生皆由緣辦。觀音既能與其生緣。何不能與福慧緣邪。二難觀下引文難。兒不修因。圣不能令有福慧者眾不稱名。何故得脫。此以現文破無因執。不用義解同心乞福也。二今明下正立二。初釋。觀音用遍三千法界。于諸眾生得大自在。無生緣者令植生緣。無福慧者亦能令種。此等皆于中陰中作。故中陰經云。妙覺如來以神足力。將于無量四眾八部。入中陰中。化作七寶講堂七寶座等。彼中陰眾生七日至一日。終者盡令住壽。如來與化佛說法教化。令七十八億百千那由他中陰眾生。起無上正真道意。經說甚廣。尚能令彼中陰眾生發菩提心。豈不能令植福慧邪。二今不下結。二結嘆二。初兩句解釋。四句經文雖是結句。亦是釋疑則可兩向。若宿植德本眾人愛敬兩句經文。定屬生女德業句也。二問禮下對前料簡二。初問。二答。二引事。三觀解二。初明果報二。初無子苦。阿鼻地獄無求子念。諸余輕系苦樂相間。六欲諸天皆有親愛。故無子者而生苦惱。二禮拜下明機應。二明修因。有漏無漏一切善法不出定慧。即男女義。皆須修習并名修因。不同諸難。別以有漏之善名為修因二。初列章。二法門下釋義二。初辯法門二。初以事表法二。初正表法二。初表世間法二。初明苦集。無始至今常為癡愛。及根塵識習熏資熏。生于惑業無量男女。此之眷屬一切眾生莫能舍離。二若外下示外書。易云。乾道成。男坤道成女。禮云。天子之與后猶陰之與陽。天子修男教后修女順。二若就下表出世法二。初表能生父母。佛于一切而得自在。名為國王。尊嚴如父。經教含理開發智慧。養育如母。佛法和合生三乘僧。故經云。從佛口生從法化生。得佛法分。又權智歷緣能成果用。實智冥理能生果智。故一切佛皆由此生。初則果能生因。次則因能生果。共成一義也。二又慈下表所生男女。凈名云。慈悲心為女。善心誠實男。先據此文立于悲智。名為男女。冥中道智即是誠實善心故也。乃類此法立諸男女。初以禪慧對于男女。次分三乘以對男女。后約佛性見對不見。而分男女。何者。既以見性為丈夫相。即彰不見為女人相。復約照性自具男女。佛性正觀決破無明。為福德智慧之男。中道慈悲含覆一切。為端正有相之女。二今借下結表意。二問那下釋難明表二。初執無妨有難二。初立無男女理。二大經下引無男女文二。初正引教文二。初引大乘文。大經二十八云。涅槃無相。謂色相。聲相。香味觸相。生住壞相。男相。女相。是名十相。無如是相故名無相。次大論凈名及安樂行皆列男女二名。非之以顯無相。若不二門云。無定慧乃是男女所表之法也。二小乘下引小乘文。理無相故不可言說。無相即非男女相也。空平等故。離男女等一切相也。二男女下結無所表。能表男女既無。所表定慧安在。二答大下即遮而照釋二。初廣釋三。初說默相即二。初據理妙絕。若論絕理尚不可說無男女相。豈可被論有男女邪。二善巧下被機有無。若于眾生有四益者。或說無男女。或說有男女。故引天女。不離文字說解脫相。性空即脫。何妨文字。真無三世俗即有。二諦既即說默無違。二非有下明一二本融三。初法中道雙非則無定慧。當體雙照定慧宛然。言未曾相離者。即定慧不離法性也。二譬如下喻。豈因左右令一身異。豈可一身而廢左右。三合只一覺性有寂照德。名為定慧。豈此二德暫離覺性。三言定下明定慧互具二。初約義明具三。初法。一覺靜明名為定慧。是故此二終不孤立。二譬上以一身左右。譬于二德不離一性。猶恐謂其二德相離。故以二人左右譬之。此如修性不二門云。二與一性如水為波。二亦無二亦如波水。當以彼喻而尋此喻。三定慧下合。二何但下據文證釋二。初慧具定。男本表慧而兼福德。即慧具定也。二文云下定具慧。慈心種相者。經云。清凈慈門剎塵數。共生如來一妙相。即無緣慈定而修其相也。互具可知。二故知下總結二。初以一二相即結。此文男女各具二德。即表定慧二法互具。若非體一何能互具。故以互具。顯乎體一。故二不二舒卷自在。二理實下以說默相即結。理非一二赴緣兩說。如此說者何異不說。經示男女其德互具。表于定慧一二無異說默不殊。能此解者方得經文表法之義。二次明下與愿二。初示義門二。初明十番感應四。初果報。二修因下世善三。初五戒二。初表行法。二若不下求愿滿。行人若為五種惑業。牽破持心。當念未來感報苦樂。歸命觀音。障退戒完二求即滿。二十善。若例五戒妄攝口四。酒即意三。并慧屬男。若自細作。不綺是真實屬男。不兩舌是和愛。不惡口是柔善屬女。不貪癡是無染智慧屬男。不嗔是慈屬女。余同五戒。三修禪下。八定定即四禪四空各有修證。且論初禪五法為修五支為證。修以樂欲精進巧慧。此三方便分別屬男。憶念一心此二方便靜細屬女。若證支林三支慧多屬男。二支定多屬女。若論二禪四支。一內凈。二喜屬男。三樂。四一心屬女。三禪五支。一舍。二念。三慧屬男。四樂五一心屬女。四禪四支。一不苦不樂與第四一心屬女。二舍三念清凈屬男。若論四空。一空處定。二識處定。三無所有處定。四非有想非無想定。此四雖無支林男女。而有微細四陰。通以四處受想為女。行識為男。若論四無量心。慈悲屬女。喜舍屬男。今且粗辯備在禪門。須者應檢。三四教四。初三藏三初聲聞二。初表行法。略舉停心以為所表。念處乃至正道節節應明男女之義。以諸道品不出定慧二法故也。直緣諦理者。即四諦十六行觀也。出觀等者。歷事之時。愍物執常為說四諦。名法緣慈。二若不下求愿滿。出觀男女者。法緣即正智之男。慈悲即柔和之女。既帶空入假則歷事不染故不畏諸有也。二支佛二。初表行法。緣方便等者。即凡地修福種相之時。名起慈觀。慧觀者。即觀十二因緣無常無我發真約頓證之位。出觀能用。生法二緣之慈。譬鹿回顧者。大論譬三獸在獵圍求出不同。聲聞如獐驚怖跳出都不顧群。緣覺如鹿雖顧盻群怖不停待。菩薩如大香象。雖遭刀箭擁群共出。二若不下求愿滿。三次明下菩薩二。初表行法。方便智慧。或第六度分地世智。或辯六度邪正之智。或是事中伏惑之智。此皆方便也。此等猶是能生男女所被之機必修六度。乃以五一而為所生之男女也。二若定下求愿滿。二通教二。初表法。小同三藏唯論菩薩。凡亦同前。唯于真位以智為男。以慈為女。二求愿下愿滿。三別教二。初明男女生相。此教外凡為破見思所修。正助作意趣空。望中猶名有為有漏。五度福嚴故稱為女。而知地上無作智嚴在今心性。乃緣此性通伏無明。名之為男雖緣無作為偏修空。尚違中理。故男女相遙。若入內凡見思破處。心趣假中順于本性。名男女交。至回向位正修中觀。名懷圣胎。證初地時即遮而照。慈智合發名為雙生。得念不退無兩邊過。副本期故地名歡喜。二慈悲下明男女有能所生。初地慈智男女既是真因。任運能生上地男女。上地復生極果男女。是故諸佛皆以初地。為祖父母。仍辯慈智得名。所以慈悲稱大者。以拔苦與樂物荷深恩。故稱為大。十力無畏既唯自證。物莫能知故不稱大。四圓教二。初表法。此教頓修。始心即用性德慈智。以為男女。方稱經文雙具德業。慈無偏緣故名端正。慈即佛相故名有相。女德備矣。智離邊邪故名質直。智含萬善故名福德。男德備矣。似位無明不覆而覆。名曰處胎。初住慈智不顯而顯。名曰雙生。真慈出假愛見莫拘。真智趣果無似愛滯。亦不畏者同體權實。二皆無縛。二方便下愿滿。四變易。言兩番者。方便實報同名變易。乃以二土名為兩番。若實報人斷證雖分四十一品。皆是破于障果無明。唯求究竟慈智男女。故于此土論一番益。其方便人根雖利鈍。法分漸頓而皆大乘。俱求佛智。此土唯望實報為益。唯求分真慈智男女。是故論益亦只一番。二復次下作三差料簡三。初明人天定散二。初明有善禪之德。空居四天因亦修定。以散心強故但名男。例此四空以定強故。合云唯女。四禪諸支既對定慧即名男女。俱時而得故曰一心。二從三下斥無動出之功。三界功德雖名定慧。而皆愛味。或雜邪見都屬有漏。是故男女無動出用。二從二下明藏通智斷二。初明有無漏之德。二從二下明無中道之失。大經既以見佛性者。名為丈夫。故不見性皆名女人。無漏諸定不能發生中道之智。故如石女。二乘偏空名為定多。菩薩偏假名為慧多。此之定慧俱不能見。寂照平等三德之性。迦葉菩薩涅槃之前。豈是外道名。邪見者。蓋未出二邊。望中名邪。三唯有下明別圓地住。修因雖異證道是同。斯乃性德緣了。顯為果中定慧。二故知下斥他局第三勸持二。初科經。二勸持下釋義三。初勸持。二格量二。初科。二格量下釋四。初格量本。經舉六十二億恒河沙不多不少者。佛頂首楞嚴云。此三千大千世界現住世間。諸法王子有六十二億恒河沙數。修法垂范教化眾生。隨順眾生方便智慧各各不同。既是現住娑婆菩薩。是故特舉為格量本。二問。三答。四正格量二。初約教釋二。初約佛眼略示二。初以少格多。二問起答釋二。初以人情問。二答佛下約佛眼答。佛眼所照稱法界量。四多法界不增。四少法界不減。故云功德正齊。二問何下對他解廣釋二。初問。雖示佛眼稱量不謬。其意難明。故須問起。先引古釋方彰今義。二舊解下答二。初敘舊解非五。初引物論等。其福實殊者。謂六十二億之福實勝觀音。但是方便引物論等此解最謬。破意可知。二二云下田有高下。對劣顯勝。不見觀音證理之德。何名為嘆。三心有濃淡。四時解不解。意謂觀音雖少。稱名之時解心現前。六十雖多。供養之時解心不發。是故多少得福乃等。此之二釋皆在持供。心之優劣嘆德遠矣。五有緣無緣。父母有生育之緣。故供之福深毀之罪重。路人無緣故淺。文雖不斥理亦全疏。豈可觀音但與眾生有緣而已。二今明下明今義是二。初明今立義二。初約實際釋。一多人法皆無性相。二空既顯一實斯彰。存則假實暫分。亡則一多齊致。存亡不二方名正等。二一中下以經偈釋。舉華嚴偈釋今經意。良由一與無量俱同實際。故互能圓解也。以實際之多生觀音之一。故非是一。以實際之一生河沙之多。故非是多。既其一多無決定性。故互生非實也。照其事理者事謂一多之相。理謂融即之體。慎勿以多為事以一為理。二法華下引本論證論以持六十二億河沙佛名為校量者。古云。論誤。蓋不解論意也。今具引論文并荊溪解釋。方曉其義。論云。受持觀音名。與六十二億恒沙諸佛名。彼福平等者有二種義。一信力故。二畢竟知故。信力復二一者。求我如觀音。畢竟信故。二生恭敬心如彼功德。我亦得故。二畢竟知者。決定知法界故。法界者名為法性。初地菩薩能證入一切諸佛平等身故。平等身者。謂真如法身。是故受持觀音。與六十二億恒沙諸佛。功德無差。荊溪云。以此驗知。須依圓釋。何者。于二義中。信力約事畢竟約理。事理相資方成所念。如信力二中。既云求我身如觀音。即指化身。又云。觀音功德我亦得之。乃指報身愿齊報應。方乃成念。但念果德者。何必識理。故次義云。知法界等。次引證位。即是初地且引分證。令人識之。故知若念觀音三身。須卻以念佛校之。若以念法身論之。縱引十方諸佛其功亦等。何但六十二邪。所以論文雖似舉經。乃是增句釋義。亦如方便。初加難解難知。欲說大法乃增三句。而為申釋。今六十二億菩薩加以佛釋。二又約下約觀釋。雖三種觀俱受修名。而中是性是故得云二觀發中二觀實不等者。破立不等也。雖乃不等而二皆是中道之德。二與中道畢竟不異。中道既等。二豈不等。是故言空三皆是空。假則皆假。中則皆中。乞人難勝其實不等。亦以此二同一法性是故等也。三結成。此但通云受持名號。以正格中言一時故。復引大品一華供佛。以類一時持觀音名。其善流入法性海。故如海無盡。言至畢苦者。二死盡也。蓋言成佛散華之福猶尚不盡。大章第二問答二。初標章述意二。初標章二前問下述意二。初述前科。稱名常念及以禮拜。三業現前。故曰顯機。菩薩以此為所觀境。法身靈智即始本二覺。分合之真身也。望于眾生即能觀智。乃以此知冥應拔苦。即此境智而為因緣。亦名感應。以此因緣名觀世音。蒙說已領。二今問下示今意乃明觀音意業鑒機身業現相。口業說法。既令眾生知覺見聞。故云顯應。而且不說眾生三業修行之相。此由宿善冥伏在懷乃能致感故曰冥機。通釋十雙即當法慈福應珠顯權跡緣斷十只之義。二分科釋經二。初分科。二一云下釋經二。初問二。初示三業文。方便問意者。非是道前取理方便。正當證后鑒機方便。二此是下明三業德二。初通釋三業二。初標列三義。二三不下解釋三義三初釋三不護二。初法。作意等十字是其護義。實不兩字彰于任運。然須不其三惑之護。即能三業任運度生。二譬如下諭。二三無下釋三無失。不護顯于思義寂絕。無失彰其逗會稱宜。得三悉益即會事也。得第一義即冥理也。三三輪下釋三輪二。初遍示三輪。三業應機旋轉自在。能為眾生摧破三障。故名為輪。二雖音下釋不思議化二。初約義釋相。心體離念。即是法身本性智慧。今雖垂應委悉被機。而能稱本離于思念。故于法身無所損減二凈名下引經證釋。分別諸法證于垂化。于義不動證不思議。即理而事名不動而動。二問意下別明示意二。初問。二答。若隨自意無能測者。若隨他意昆蟲亦知。又無機者不測。有緣者令知。二佛答下答二。初分經二。初別下釋義三。初別答二。初懸示經意三。初明諸身。皆答三業二初釋相二。初以三答三。二又但下約二答三二。初現身具三。二若說下說法具三。不如樹木風吹作聲。口兼身業其義易明。故不言也。二二釋下結示。二從別下以諸身。束對十界二。初約義示。若據身說理合齊等。但約經中結說文少。故云十九。如八部四眾伹結一說耳。二而文下足闕文二。初明菩薩二。初敘他四解。二若三下今取古本。若指上品今品那闕。若云脫落余何不脫。若言觀音即是菩薩不須更現。妙音菩薩何故更現。故云。三解皆有難也。若依古本。即今品文菩薩一界為化義廣。最不可闕。二又無下明地獄二。初敘三釋若指上品亦可為例。其次二釋人之局情耳。二今明下明今有義二。初依總答明有。總文既云現種種形。豈可無于地獄形邪。二又請下據二經明有。請觀音經游戲五道文。先明地獄。方等陀羅尼經說。婆藪大權示為商主。堅執邪見殺羊祀天。生陷地獄于地獄中。說法教化九十億罪人。來至佛會皆令得道。那言代苦不論說法。況復論云多作佛身。豈不說法。三今通下約諸身對機四句二。初釋相二。初通示四句。經云眾生應以佛身得度。即現佛身為獨現佛。為兼余身同度彼生。又為一界獨感于佛。為兼余界同感于佛。諸身乃至執金剛神能應共獨。能感共獨不可偏執。故今通就十法界應。對十界機。一多相對立以四句。方見經文感應之相。二別對三相。不唯感應多少成于四句。人法因果亦有多少故。須更立兩重四句。初機應四句二。初若妙下釋四句四。初一界度一界。三即下三土以現佛身。必遍三處。蓋等覺下至于凡夫皆能感佛。故須三土以明其應。初實報能度所度純一佛界。二方便土就本而說。故曰五人。生彼土已沒其異稱。以皆求佛。是故感應亦純一界。三同居土且明寂場圓機感佛。不論形類及兼別機。是故亦當第一句也。二若寂下一界度多界。更以寂場對于次句。不唯形異亦乃根殊。能感雖多能應唯一

問。何不二酥對于次句。那將初乳配兩句邪

答。本論佛界度于多界。二酥之佛勝劣相合。鈍見劣身尚是偏空。體非佛界。故以寂場一中道佛。度于圓別佛菩薩界及五道形。方名一界度多界句。三若有下多界度一界。諸時諸會三乘八部翼從世尊共化一機。或諸大權共成化事。或佛自遍現而度一機若有一人應以十界身而得度者。觀音即現十身而為說法。四若佛下多界度多界。文中且約作十界身。遍入諸道而為此句。若委論者。或有多機同在一處應以十身而得度者。亦隨彼現也。用此下歷五味。若就根性為能感機。就所證體而為能應。則乳唯得一界度二界。醍醐唯得一界度一界。若就形相為感應者。則味味中各有四句。既云應以何身得度。知正約形為感應也。學者應知約土約味。別對句者欲易解故。若見一多四句相。已一切時處應自在作。二復次下人法四句。上之四句以人對人。今之四句以法對人。此由經云而為說法。故須更論人法四句。初句云。善財從百一十者所歷之城也。知識即五十三人也。雖帶人辯意在所說法異。二三兩句可見。第四句云。一道出生死。而言多法者。蓋于法法開佛知見。以開十界十如。皆是實相即不思議之多法。此四能被多少之法雖引諸經。皆顯觀音能應之德。三復下因果四句。上二四句對機說法。法須修證從因至果。自若不然他何所效。如轉四諦滅我已證。道我已修。故諸身說一一皆有因果始終。方能被物。故四句中戒善粗略。感報亦然。故因果俱少。聲聞因中凡分內外。圣有見修正助行法。遍于三藏。而只證得二種涅槃。故因多果少。獨覺不稟三學行法。但觀雕變頓成果已。能具種種神通化事。故因少果多。菩薩修因時長行廣。及成佛果二智萬德。故因果俱多。此等皆是悉檀示現。修因證果大略如是二觀音下結示二。初結歸圣能。二有人下敘他斥局。雖因果迭論一多互說。不能顯于權實體相。今以十界三重四句。望彼之義塵岳相殊。二舊釋下科釋經文二。初科經二。初舊科二。初分三枝末。二若爾下釋疑問答。二今明下今科。二一明下釋義八。初圣身四。初佛身三。初垂應相狀二。初約身簡定二。初定應化。化則變化。欻然而有欻爾而無。蓋是暫時益物相也。應則應答同物始終。如極樂人民。壽不可數佛同無量。此土壽促佛同八十。有降生日有入滅時。即八相佛也。若尋等者。據列三乘八部四眾。至金剛神。宛是一期化物之相。知非欻爾也。二問何下揀真應二。初問。因向文云。妙覺法身應于三土說法被機。既本是真佛。何用垂應方說法邪二答。雖云多種。豈出四身法報應化。法身則遠而難示。應化則近而易狎。報身則亦遠亦近。智同法身像屬勝應。般若贊云。應化非真等者。此以真法而奪應化。是則無相之相方名真佛。無說之說方名說法。據妙覺法身等者。此據住上品寂光。方是真法上地菩薩亦莫能睹。以等覺還皆住果報并依業識見佛。若望妙覺俱是勝應。故云真法淵遠。如妙音等者

問。妙音東來。先現八萬四千眾寶蓮華。文殊見已而問于佛。據此亦是不識應相。那忽引證不知真身

答。斯乃見跡不識其本。即是不知真身也。故下問云。是菩薩種何善本。修何功德。行何三昧。即真法也。二若從下就土分別三。初實報二。初示應相。圓滿相好者。如華嚴如來相海品。及隨好光明品說十蓮華藏世界。微塵數相一一皆以妙相莊嚴。說一實諦者。若約教道。實報猶有別教根緣。亦說無量四諦。今約實論也。二示機宜。四十一地皆與妙覺分同體用。故不可以九界之身并劣應應之。二復次下有余二。初論有無二。初大小有無。方便實報二土俱受變易生死。偏目此者。上土分破此中全在。從強受稱也小乘不說常住佛性。見思若盡果報永亡。大乘談常。故三界外更立三土。無明全破則居寂光。分破實報全在有余。五種意生身即全在者也。楞伽但明三種意生身。今家約義開為五種。且三種者。一入三昧樂意成身。此擬二乘入空意也。二覺法自性意成身。此擬通教菩薩出假意也。三種類俱生無作意成身。此擬別教菩薩修中意也。若開為五者。于三昧開兩教二乘。于覺法開別教十行。或作七種兩教二乘。各開為二。不云別教十住者。義同二乘入空故也。若論九人生方便土更取別教十住。及取圓教十信。攝入三種意生身中。以未斷無明未生實報。通言意者。以未發真。皆是作意成之。以生并從果說。此依妙玄并輔行撮略而辯。二釋論下經論定判。二此應下明機應二。初明但示兩應。初示勝應者

問。前實報身而云此應非余土堪。至此那云圓滿相海。如前實報

答。彼應真機與應分合。此應似機與應未合。此猶作意彼則任真。能見既殊所見寧一。但為此機無明已伏或少分除。故用報相引令入真。云如前者。稍似實報非謂全同。二示劣應者問此土一佛。示于勝劣兩種相貌。與同居土尊特丈六合身之相。同異如何答方便兩應。但說次第及不次第二種大乘五種意生。其土稟教雖有利鈍。既皆稟大學佛智慧。俱知佛身是大覺性。能修中觀伏無明者。見相則勝。若在二觀未伏無明。見相則劣。相雖勝劣只一尊特故非合身。若同居土說通教時。鈍但見空。故感丈六利見不空。故感尊特。大小二機。于一佛身見解有異。故名丈六尊特合身。此純大見故不名合。二何故下明唯被二機二。初總示。二若圓下別示。言圓人無明未破者。即七信已上。言分破者。仁王般若說十地惑。有三十品。既于一地自有三品。是知圓圣四十二位皆有三品。初住三品即第十信三心用觀而對破之。初心用觀對于上品。破則中心。中心用觀對于中品。破則后心。后心用觀對于下品。此品若破方名初住。生實報土。今云分破猶生方便。即第十信中后心也。如等覺人住于后心。經歷多劫。方破下品證入妙覺。別九向位十向初心。俱名未破。第十回向中后二心。名為分破。此圓別人俱修中觀。伏破無明雖生方便其根既利。感佛勝身說圓頓法。別第七住至十行位。及通菩薩偏觀于假。藏通二乘偏在于空。此等生在方便有余。雖已知常。求佛智慧尚滯二邊。并未觀伏無明之惑。其根既鈍。但感劣身說漸次法。三凡圣同居土。或稱凈穢同居土。謂凈土穢土。各有凡圣而同居之。釋此為二。初釋相二。初通明二土二根二。初明所感二相三。初二土凈穢。論土凈穢有橫有豎。若以分段對于變易。為凈穢者。則約通惑盡不盡說。即豎論也。如釋論云。出三界外有凈國土。聲聞緣覺出生其中。若于分段自說凈穢。則約五濁輕重相對。即橫論也。今以極樂及善凈國。對于堪忍。是橫非豎。故使凈土有見思毒。無惡道名。毒非苦因。則見與煩惱二濁輕也。果報嚴凈劫命輕也。眾生居此有何鄙稱。彌陀愿行攝之。故輕非是斷惑方生其中。以世慈善五逆稱佛亦能生。故娑婆穢相目擊可知。此是橫論凈穢二土。而此二土皆有凡圣。凡如前說。圣有二種。謂應來圣有修得圣。二土皆然。二兩根利鈍。濁重之土論悟道根。自有利鈍濁輕土根亦有利鈍。以土對根故成四句。三五濁輕重。身形至卑小即眾生濁。時節粗險即劫濁。余三名顯。凈土不爾者。如大本疏問云。既言五濁何者是五清。答準例邪正三毒。邪是五濁。正是五清。他方凈土無邪三毒。則五障輕也。二何故下明能感二行。言福德者。即三種福也。如觀無量壽佛經云。一者孝養父母奉事師長慈心不殺。修十善業。二者受持三歸具足眾戒。不犯威儀。三者發菩提深信因果。讀誦大乘勸進行者。此三種業三世諸佛凈土正因。彼疏云。初業共凡夫。第二共二乘。第三是大乘不共之業。彼經云。欲生極樂國者。當修三福。故今云。多修福德不多修福。為二土行。就此福而論也。二若穢下別示穢土二根二。初示乘戒四句二。初立句相戒論十戒。唯取不缺不破不穿不雜。此之四種前三事戒后一事定。皆人天因。不取隨道無著智所贊自在。隨定具足。以此六種雖名為戒。體是三觀自屬于乘。乘論五乘不取人天。以其二種雖名為乘。不動不出體是漏善事戒所攝。唯取三乘以聲聞等該于四教。是入理智雖分深淺。皆能動出煩惱生死。故得名乘。今以四戒而對三乘。論于緩急以成四句。二戒急下判所感。乘戒約過去。機感約現在。二機有下明大小二根二。初通明大小感佛。不問事戒有持有毀。但論習學理乘大小。是故文中置戒明乘。故涅槃云。其戒緩者未名為緩。于乘緩者方名為緩。以戒緩者唯失人天。若其乘緩無解脫路。乘分大小。昔為偏真修觀行者。今作小機。唯感劣應佛之形聲。昔為中道修觀行者。今作大機能感勝應佛之形聲。言降神等者。如來昔于大通佛所。覆講法華與無量眾生作一乘因。中間退大染著五塵。佛恐墮苦。遂以小乘而救拔之。或用衍三而引導之。如是大小種種成熟。堪于今世悟入佛乘。是故如來為此一事出現于世。然其機發復少差別。故于一代而分五時。有機堪能直入于實。有機但能迂入于實。雖此二類熟在一時故。于華嚴頓談圓別。被二種機。此機從始即見勝相。若于中間習小深者。雖于今世入一佛乘。而小先熟。故為此機示現劣身。初說三藏。諸味調熟。來至法華方開佛慧。此機于始唯見劣身。故降母胎即示兩相

問。華嚴頓后方施小化。譬如窮子急追不至。徐語方來。前頓后漸其義善成。今那忽云降神母胎即示兩相

答。諸文所論初頓次漸。蓋是化儀施設之語。今此所說大小雙應終歸一乘。方盡鑒機始末之事。如方便品。思無大機念欲息化。諸佛勸諭方施小乘。次文卻云。無量劫來贊涅槃法。生死永盡我常是說。是故思機然后施小。此等之說皆是儀式。不可據此以難今文。預鑒群機原始要終。度物之意也。二頓機下別示大小得益二。初大機益相。一類眾生大種先熟即感勝應。入胎住胎出胎成佛其相皆勝。轉一實諦即華嚴部。頓說圓教。既兼別教。故云無量。彼經預敘一代始終。故立譬云。猶如日出先照高山。次照幽谷。后照平地。今家義開平地為三。對于涅槃五種牛味。高山大機能感頓教。日光前照。即有次第及不次第見佛性也。若涅槃中譬從牛出乳。次第五味。則對一代五時教味。次第相生。今明頓機。能見佛性。是故兼用食草之譬。乃以雪山譬舍那佛。忍草譬十二部經。牛食譬大機修觀。即得醍醐譬見佛性

觀音義疏記卷第三觀音義疏記卷第四

　　　　宋四明沙門知禮述


二若小下小機益相四。初酪益二。初明小機應。即是小種先熟之者。初感劣應。始從入胎至于成佛。其相皆劣。拘鄰或鄰兒或憍陳如。此五人首也。其四人者即阿鞞。跋提。摩訶男。拘利。太子初于鹿園證四諦理。名得甘露。此乃佛日次照幽谷。二既非下對大甄揀二。初進對法華揀悟。初教得道雖曰甘露。既非第五醍醐之味。豈得度于二種生死。故未名得度。故云等者。引此經也。但用一門解脫虛妄見思之縛。其實未得一切境界解脫塵沙無明惑累。其至靈山方證斯脫。二未堪下退就華嚴辯機二。初于大名乳。此中乃以證小之后。遇大不聞。以驗在凡機。不受大。以聾啞文在經后分。其時仍長。義當方等般若之時。亦可通在鹿苑之前。是故迦葉卻敘小機蒙大擬時。迷悶躄地以后顯前。機未堪大其意宛然。雖有冥益。其如見愛熾然現行。故機在華嚴全生如乳。二聞方下于小名酪。急追付財稱怨大喚。徐語除糞歡喜隨來。乃施方便說三界苦。以畏苦故斷見思集。既革凡成圣。名轉乳為酪。次聞下生酥。四教俱演橫攝眾機。小聞彈訶漸能慕大。密得通益。鈍根菩薩益同二乘。調此等機得生酥味。應知約教明五味者。不取濃淡但語相生。以其頓乳即醍醐故。若約機者有濃淡義。然就三乘極鈍者說。為此一類于彼華嚴全無顯益。如腥血乳說三藏時。此機成酪。次第漸濃至于極味。次聞下熟酥。不談三藏具示衍三。利根之人入圓者眾。聲聞至此被加轉教。既于真空具談萬行。故令鈍根冥得別益。約調漸機名熟酥味。四次聞下醍醐二。初法華二。初明三乘皆得成佛。舍前三教方便四諦。但說一實無上之道。復開三教方便之門。皆是一乘真實之相。乃是此經待絕二妙。談茲妙故。方令二乘焦谷更生。三教菩薩權疑永息。是故無一不成佛者。二故云下證一代俱入醍醐。若大機先熟。華嚴初見即入佛慧。若小機先熟。即須漸引。今聞開廢方得佛慧。初得今得皆是佛慧。俱譬醍醐。但彼兼別至此純圓。二若復下涅槃。開顯之意法華具彰。執權之機大陣已破。更須涅槃收其余黨。故法華后復談般若。調熟其心。令于涅槃得醍醐味。是故彼經就般若部后分結撮五味。次第云。從摩訶般若出大涅槃。說勝三修者。彼經明三種三修。一邪二劣三勝。邪即世間邪師所教常樂我也。劣即依佛半教破于邪執。謂無常無樂無我也。勝即依佛勝教破于劣修。謂常樂我也。法身常恒無有變易。游諸覺華歡娛受樂。具八自在無能遏絕。如是修者入秘密藏。名勝三修。二是為下結例三。初結佛身。二或示下例余身。佛身既能說五時教。若示余身。亦于五時引諸實行。隨味而轉。復須論于示現多身度于一人。或一度多或一度一。或多度多約人既爾。人法因果多少相對。各成四句。故初懸敘立三四句。方盡身說感應之相。三穢國下例凈土。如安樂世界。菩薩無數聲聞亦然。良以法有頓漸。是故人分大小。具如九品。生彼土后入大小位。皆由聞法。驗知應彼凈土度生。須論漸頓二種身說。二此中下本觀慈悲。如上所明。三土垂形五時化物。穢指釋迦凈約彌陀。二佛化事教文備彰。以顯觀音示現佛身與此不異。分真究竟體用同故。果用若此豈無本因。故今卻尋本觀誓愿。是修別圓觀行之時。起慈悲誓。期遍法界現身說法度諸眾生。今住寂光本誓所熏。能遍三土。形聲利益例前赴難。本誓文中已備說也。三問經下簡土名體二。初辯土名二。初問。娑婆之名翻為堪忍。于同居中尚不通凈。那得具約三土釋邪。二答。菩薩舉一以為問端。如來稱法周遍為答。故云。以種種形游諸國土。橫亙十方豎徹三土。故言諸也。皆是觀音應身游處。此約如來答過于問。據文釋也。若更約義其相宛然。何者。經示方便及實報土不離娑婆。故云若聞長壽深心信解。則為見佛常在耆阇崛山。共大菩薩諸聲聞眾圍繞說法。既云常在耆山。則劫火洞然此土安隱。復以菩薩共諸聲聞。而為聽眾。豈非娑婆即方便土。復云。又見娑婆世界。其地琉璃乃至樓觀皆悉寶成。其菩薩眾咸處其中。既云又見。即非前處唯有菩薩。不共聲聞。即純菩薩而為僧也。驗知娑婆即是實報。此文皆是四信妙觀即于堪忍。而見二土。觀音深智游于娑婆。豈容獨應同居穢邪。二問二下明土體二。初問。大論云。出三界外有凈土。聲聞辟支佛出生其中。受法性身非分段生。即方便土也。大品云。法身佛為法性身菩薩說法。其聽法眾非生死人。但云菩薩不共二乘。即實報土也。二土不同皆稱法性。云何分別。二答。小乘灰斷無界外生。論云出界。復云受身。此據大說。大乘法性體本常住。即是一切色心之源。何者。小謂色心因見思有。故因縛斷其果永忘。大說色心因惑生滅。不因惑有體是法性見思。若盡無明全在則當真諦法性色心。方便生滅無明分破。本性分顯。義當中道法性色心。實報生滅。無明究盡。則復本性常住色心離生滅相。常寂光也。今明方便及實報土。法性名同。約斷惑論真中大異。二次明下菩薩二。初明應相二。初輔佛不同。橫論四教豎則三土。同居四教各有教主。各有菩薩輔翊化機。方便二教實報一圓。各須菩薩輔佛逗緣。二赴利下赴緣有異。大略而分。頓部根利漸教根鈍。若委論者。頓中別鈍漸中圓利。所說之法隨機廢興。輔佛菩薩亦隨改轉。不可文備宜準教思。二此中下明本觀。佛章略述。二支佛。若論獨覺。既不值佛稟教。何能說法。欲化眾生但現神變。今云說法。乃論佛世稟因緣教者也。此明權示亦引其類隨味而轉同聲聞也。四次明下聲聞二。初明所現。二內秘下明能現。前列所現全同實行。今明能現知是大權。此中有四。初能現意。外示權跡。意在莊嚴涅槃雙樹。言雙樹者。四方各雙。東方一雙一枯一榮。南西北方亦復如是。東方枯榮表常無常。南樂無樂。西我無我。北凈不凈。如來于中。北首而臥入般涅槃。則表雙非常無常等。經文略舉因中六人。即是身子目連空生那律迦葉阿難及果一人。即如來是。此皆善能莊嚴雙樹。斯蓋如來與身子等久證三德。欲令眾生得入秘藏。雙非常等真四德故。初于三藏主伴相與同諸實行。殷勤修證無常無樂無我無凈。成四枯也。次于二酥褒圓折偏恥小慕大。說菩薩法。引諸眾生破于無常。修學常等成四榮也。至法華會及今涅槃。引諸眾生。皆同證入非枯非榮中道四德大般涅槃。經示主伴一代化功。今已成就乃于雙樹中間涅槃。而表顯之。故云六人及以如來能嚴雙樹。觀音示現聲聞之身。其意如是。二次引下能現人。善財所見諸善知識。如海云比丘善住比丘。現聲聞身說別圓法。二乘機扣即說藏通。既住不思議法門何所不說。此合今文人法四句。三次引大下能現法。上總約法彰能現人。今此的示現小之術。故引大經四種之智觀十二緣得四乘果。觀音若修別觀。則次第用四智觀緣。若修圓觀則一心用四因緣智。而于一一皆起誓愿。度諸眾生。不取四相不舍四法。不取故非有不舍故非空。雙遮二邊即無緣誓。雙照生法。即四慈悲。今行愿成故遍法界。現四形聲普應一切。今于四中的取下智。為能現法。四問下寄料簡二。初問。因前分別以十界身應十界機。一多交互。雖成四句而終有佛度于佛界。故有今問。答中等覺度初地者。約別教義也。以圓六即佛義太寬。別教登地佛界義顯。何者。別教三賢用于三乘所修觀法。入地證中迥超九界。始本分合體用同佛故。然是分證惑必厚薄智論淺深。是故上位現化他佛。度于下位自行之佛。取譬人中師度弟子。須知能度之佛或現八相。或坐華王。所度之佛必作因身。以佛威儀非稟法相故。四教佛皆無師智。又今一往且云等覺度于初地。若本下跡高。可云初地度于等覺。以示佛跡是妙覺身。乃由極果加被故也。二二明下天身六。初梵王二。初釋名相。二觀音下明本觀。此天依正多是白色。觀音因時觀于白色。即空假中住白法界。即是此有真常我性。名王三味。不取不舍者。不取此禪有相。謂見思也。不取此禪空相。塵沙也。不取此禪亦有亦無相非有非無相。無明也。則不隨三惑生于此禪三土也。以不舍故。即能應為凡夫梵王同居也。復能應為方便梵王。即阿含云。已證三果將入方便土也。復能應為實報梵王。即仁王云。證七地故說出欲論。亦三惑欲也。四句現身。即是感應一多相對。以成四句。以權引實。引三土實行人也。具如佛章。下去諸身皆應例此。二帝釋。三自在。四大自在。五天大將軍。闕釋毗沙門以可見故。三小王下人身五。初小王。二長者。十長人之德。如大本疏第五云。世間長者備十種德。一姓貴。二位高。三大富。四威猛。五智深。六年耆。七行凈。八禮備。九上嘆。十下歸。姓則三皇五帝之裔。左貂右插之家。位則輔弼丞相鹽梅阿衡。富則銅陵金谷豐饒侈靡。威則嚴霜隆重不肅而成。智則胸如武庫權奇超拔。年則蒼蒼棱棱物儀所伏。行則白圭無玷所行如言。禮則節度庠序世所式瞻。上則一人所敬。下則四海所歸。內合如來十種功德。及觀心十德。具彰彼疏。三居士。四宰官。五婆羅門。四次列下四眾。比丘者。或言有翻。或言無翻。有翻者。此云除饉。眾生在因無法自資。得報多所饉乏。出家戒行是良福田。能生物善除因果之饉乏也。無翻者名含三義。一破惡。二怖魔。三乞云云。比丘尼者。比丘同前。尼者。此翻女也。優婆塞。此云近事男。優婆夷。此云近事女。以受歸戒堪近事出家二眾。又在家二眾。或翻為清信士清信女。五婦女。六童真。七八部。八初天。二龍。三夜叉。四乾闥婆。五阿修羅。六迦樓羅。七緊那羅。八摩睺羅伽。八金剛二。初釋相。二問答二。初問。二答。第二總答三。初牒章示文意二。初牒章。二示文。二初名下依文明義廣二。初依文釋二。初明垂應遍三土。就同居說十方土異。約上二土則無異域。故同居對方便一異分之。方便對實報融不融別。實報對寂光相無相簡。若同居中眾生種類。塵沙莫喻。觀音悉能示其三業。而度脫之。經文所列三十三身蓋略示也。欲彰周遍。故總示云以種種形游諸國土度脫眾生也。二以種下據總文示三廣。不明三廣。但依別答。則成限局觀音應化矣。二言雖下結義廣。三善財下按義顯他狹二。初明文廣義狹。二斥違義立宗。若尋今意。一菩薩身能現十界。復云以種種形游諸國土度脫眾生。三廣義彰不可思說。經文明示普門示現。佛意令知本性發明。就何文義云夢幻不真。乃是剛然貶挫妙典。故知此師但見文略不究理圓。故作斯判矣。第三勸供養二。初標章立意二。初標章。二佛答下立意二。初明始終相稱二。初示今立章二。初前后皆三。二初敘前三。二佛答后下示今三。二而總下明總別互舉。二有人下斥他傷義。前三后三始終開合。各得相稱。若以總答為嘆德者。則令后三義不相稱。佛以總答廣前別答。若廢總答。則令三廣義意不顯。故云傷義。二問后下問答釋疑二。初番二。初疑前無奉旨。二答默念成機二。初明默念。前勸持名唯令心念。是故受旨但當冥默。后勸供養。必假外物以表內懷。是故解瓔而為法施。二又欲下互成機。前陳三業已是顯機。奉旨默念更成冥感。今但宿善即是冥機。奉旨解瓔即成顯感。前后互現。各有深致。二番二。初問以機難應。二答以機顯應。二初勸下依文釋義二。初分文。二先稱下釋義二。初勸供養二。初稱美。二出供下出意。若佛頂首楞嚴經明十四種無畏功德。即以救七難。赴二求免三毒等。為施無畏。今品既在第二問答之后。明施無畏。似用現身說法為施無畏。若據文云。于怖畏急難之中。能施無畏。亦可總該前番問答。是則真應二身俱為能施。冥顯二益皆得無畏。二奉旨二。初科。二經文下釋六初奉命二。初釋解瓔二。初事釋二。初評眾寶文。二若依下釋百千價二。初問。經以事瓔表于行瓔。諸地功德莊嚴法身。既有階差。故以世寶貴賤為表。今無盡意入位既高瓔珞合用無價之寶。豈可止直十萬兩金。二答。言百千者。略舉多數如云百姓。豈局一百。萬民亦然。約位辯瓔必無價也。二若就下觀解。所言百千。乃以事數表于理觀。豈專約事定其多少。頸是所嚴故表中道。此性德也。全性起修。故能嚴行皆無著也。此行稱性如瓔在頸而言解者。菩薩雖有上求下化一切功德。未始不與常舍相應。欲示眾生常舍行故。乃解瓔珞而為施也。大集蓋明行瓔嚴理。一地成萬者。了達一心。十界百法百界千法千界萬法。此之萬法性本具足。全性起修轉名萬德。即三學六度三昧。總持神通智慧。四等四攝三念八脫。十力無畏十地。悉能分證。萬德即成十萬。故知言數不專事也。二法施下釋法施二。初舊取重法施。因重圣法故行財施。是則財法分為兩派。理豈然乎。二今明如法施。法是三諦圓常理性。今體財即性諸法趣財是趣不過。財尚叵得。云何當有趣與非趣。故財與法無二無別。財外無法。法外無財。豈唯財爾。施及受者皆空假中無非法界。如是乃名以法界心。對法界境起法界施。于財下引凈名經。以一瓔珞分作二分。一分施與最下乞人。一分奉于難勝如來。而作是言。若施主等心施一最下乞人。猶如如來福田之相。無所分別。等于大悲不求果報。是則名曰具足法施。彼疏釋云。此即觀所施田入平等法界。無有二相成無緣悲。具足一切佛法。不求緣修之報。即是具足法施之會。如此明文諸師何得但約說法以明法施。疏文彼經居士觀于悲田。法界等佛。今無盡意對于敬田。既稱法施。豈不等彼一切眾生邪。二不肯下不受二。初事釋。二觀解。不受三昧即畢竟空。一心三觀破無不遍。以即空故不受于有以即假故不受于空。以即中故不受二邊。照空假故不受中道。如是不受在一心中。方離次第及以但空。以五不受義遍衍門。應當料簡。三重白下重奉。三義解愍。前二自行后一利他。此猶事釋。以無等者。復約理觀求觀音受。何者。圓論不受則于諸法無所遺。故畢竟不受即畢竟受。故云。以無所受而受諸受。四佛勸。五受施。觀音本地唯佛能知。今現因身須求極果。故雖受施回奉敬田。以一瓔珞作二分者。表于一行必具二因。理則正因。事則緣了。事理不二名曰妙因。能成二身不思議果。法無增減而能出纏。性即修故報有斷證。然匪功成修即性故。若其然者。方曰事理之因趣于法報之果。不論應身者。因人趣果合表二身。法報若成應用自發。六結德。文后重頌什公不譯。諸師皆謂。梵本中有。荊溪云。此亦未測什公深意續高僧傳云。偈是阇那崛多所譯。智者出時此偈未行。故無所解。荊溪亦于輔行記中。引還著于本人之文。故知具釋理亦無妨。近有天竺寺式法師。分節其文對于長行。二種問答宛如符契。今依彼科略消此偈。偈有二十六行分三。初一行雙頌二問二。初一句嘆德。世尊具相誠由萬德之所莊嚴。是故嘆相。即是美德。次我今下三句雙問二。初一句含上二問。長行先問得名因緣。次問三業游化之相。今既重頌豈闕后問。故知句中問彼兩字兼含次問也。二佛子下兩句別頌初問。文甚顯著。二具足下二十二行雙頌二。答二。初二句經家敘。緝綴之語。合當直說。今為偈者。或集經者乘便頌之。或是崛多以偈翻之。貫散無在。二汝聽下正頌佛答二。初一行半加頌總嘆愿行。汝聽二字敕令審諦。觀音行者。一心三智觀彼類音。令無量苦一時解脫。即是已成利他行也。不動真心垂形三土。方名善應。處處現往故曰諸方。此二句總嘆所克真應二身。次則總論能成行愿。初明始心四弘愿廣。復示行行經劫難量。以誓深故長時不退。以時長故值佛唯多。隨佛作為。方名侍佛修諸佛行也。一一佛所皆發凈愿。后心別愿也。若不爾者。安得真智遍拔眾苦。安能應身普度一切。二我為下別頌二答二。初頌初答觀音得名二。初一行頌總答。舉要言之。故云略說。聞名故稱口業機也。見身故禮身業機也。心念正當意業機也。上明冥應。今云見身二應具也。亦可見于妙智之身。不虧冥應。長行總答機但稱名。而別答中機具三業。至今重頌總中三業。別但心念綺文互現。頌之巧也。二假使下頌別答二。初十二行頌七難。十二初一行頌第一火難。如前疏釋。下去諸難皆可例知

問。上長行中求離三毒。常念觀音。疏云。常念乃是正念。體達煩惱即是實際。無能無所。今偈那云念彼觀音。彼此既分豈忘能所

答。圓妙之教不可情求。文似相違義歸一揆。即于無差而說差故。豈有差別異無差邪。今文言彼。義當兩向。若就佛說觀音為彼。即是師弟而分彼此。若就眾生。念彼觀音此乃感應。而分彼此。師弟感應妙教詮之。皆是法界一一圓融眾生。乃感心中彼佛。諸佛還應心內彼生。此教行人或遭苦難。念彼觀音。豈謂能念異所念邪。以知皆是法界故也。達彼觀音即念而具。既知即念有何能所。故彼此雖分能所俱絕。是故偈文雖云念彼。與上正念全不相違

問。求脫苦難。心念觀音一切機緣俱能感圣。今釋念彼那但約圓。豈果報等機全不能感

答。王三昧力救一一難。皆論十番。始離惡報終入寂光。十界眾機誰不蒙益。疏釋前答。此義備彰。頌開七難而為十二。各合具明十番感應。但以部意正在醍醐。是故長行佛示意機。唯令常念。常念必須絕于破立。今聞重頌念彼觀音。必合疑云前令絕所今教念彼。豈不相違。故須約圓釋此伏難。彼此即念能所豈存。學者應知。觀音應物雖無所遺。今宗示人唯在妙觀。是故前疏釋乎意機。全廢余涂。一向圓解。至今重頌念彼觀音。豈可異前。自從淺解違大師意。勸今學人。若說若行勿離圓觀。一苦一樂常念觀音。既成妙機何爽圓應。一實事益念念常沾。二或漂下一行頌第二水難。三或在下一行加頌墮須彌峰。四或被下一行加頌墮金剛山。五或值下一行超頌怨賊難。六或遭下一行頌刀杖難。七或囚下頌幽執難。八咒詛下加頌咒詛難。還著本人者。凡咒毒藥。乃用鬼法欲害于人。前人邪念方受其害。若能正念還著本人。如譬喻經中。有清信士初持五戒。后時衰老多有廢忘。爾時山中有渴梵志。從其乞飲。田家事忙不暇。看之遂恨而去。梵志能起尸使鬼。召得殺鬼。敕曰。彼辱我往殺之。山中有羅漢。知往詣田家語言。汝今夜早然燈勤三自歸。口誦守口身莫犯偈。慈念眾生可得安隱。主人如教通曉念佛誦戒。鬼至曉求其微尤。無能得害。鬼神之法人令其殺。即便欲殺但彼有不可殺之德。法當卻殺其使鬼者。其鬼乃恚欲害梵志。羅漢蔽之令鬼不見。田家悟道梵志得活。輔行引此云。正是觀音經中還著于本人之文。九或遇下追頌羅剎難。十若惡下加頌惡獸難。十一蚖蛇下加頌蛇蝎難。十二云雷下加雷雨難。足前七難而為十二。皆須具約報業煩惱六道。四教一一釋之。若論所表不出六種。須彌金剛亦是地種。雷雨屬水。獸蛇咒詛同是有情皆表識種。菩薩因中于此大種修別圓觀。今住六種如實之際。故遍法界救諸苦難。皆令得住六種本際。斯是觀音證惡法性于惡自在。方能任運遍赴諸難。以要言之。一切依正皆是觀音妙身妙心。一切眾生于圣色心而自為難。求救三業亦即觀音。是故機成即時而應。當以此義念念觀之。何患不同觀音利物。二眾生下一行總頌三毒二求。一切眾生多于界內貪嗔邪見。及以界外三毒之惑。外則無于報得男女。內則乏于定慧男女。致招二種生死困厄。是故名為無量苦逼。若其能以正助為機。即感真身妙智之力。救于二種世間之苦。疏解長行三毒二求。義該一切。對今重頌更無所遺。二具足下頌次答普門示現二。初正頌示現二。初一行超頌總答。長行先別后總。以總結別。今頌先總后別。開總出別。前后互顯矣。長行總答云。以種種形游諸國土度脫眾生。今頌卻論能應之由。由神通力及智方便也。若匪千如全體之用。不名具足神通力也。通雖性具。復由廣修妙智方便。照性發通故。得普門示現自在。十方無外三土非他。不離一心遍應諸剎。二種種下追頌別答。上長行中別列諸身。身皆三業。今頌別示三業。業皆遍周。重頌之巧也。文三。初一行別頌身業普應。合明十界但示三涂。以下況上也。又種種惡趣通指九界。九界望佛皆名為惡。次別舉三涂極惡故也。九界二死皆有四相。漸令除滅歸于常寂。二真觀下頌意業普觀二。初一行明本觀慈悲有五。觀字皆去聲呼。具明三觀及以慈悲。真觀空也。清凈觀假也。假從空得無見思染。故名清凈。又空唯自凈假令他凈。故名清凈。又不思議假三觀具足離三惑染。故名清凈。廣大智慧觀中也。雙遮雙照無偏無待即平等大慧也。此之三觀或次第修。或不次修。無不皆以慈悲合運。而其慈悲皆稱觀者。其意有二。一者慈悲是觀如四無量心。名四種禪。禪即觀也。觀音乃以無緣慈悲。觀察眾生名慈悲觀。二者慈悲之法必用三觀。良以三觀能成眾行。用三觀拔苦故名悲觀。用三觀與樂故名慈觀。故上文云。即時觀其音聲皆得解脫。豈非悲心用于三觀。雖有二解體是一也。菩薩從初至于鄰極。三觀慈悲未始離念。故令眾生常愿修此常仰茲觀。疏解長行冥顯二應。因中合有本觀慈悲。后譯重頌果有其文。信智者言冥符佛意。二無垢下一行明智光遍照。三觀慈悲因中立誓也。智光遍照果上益物鑒機也。無垢凈光照窮正性察其本末。若其不破三惑諸暗。二死風火何能普益。二世間機火災至初禪。喻同居生死。風災至三禪。喻實報生死。水災至二禪。喻方便生死。舉二不言水者。中可例知。三悲體下一行頌口業普說二。初二句頌二輪化本。說雖在口。必假身意為授法本。初句者為法現形。本期救苦。故說法身名為悲體。此身先用戒德警人。如天震雷物無不肅。次句者菩薩以慈而為心意。無緣而被名之為妙。物無不覆。譬若大云。二輪既施然可授法。二澍甘下二句正頌口輪說法。甘露者。智者云。諸天不死之神藥也。所宣至理解必無生。若匪無生焉能不死。本性常法非說那知。于慈云中澍大法雨。眾生受者三惑焰滅。以茲三普為入道門。故當別頌普門義也。二諍訟下加頌顯機。長行顯應以被冥機。疏以施瓔彰顯機義。今逢重頌有顯機文。益見天臺冥契圣旨。事系訟庭身臨戰陣。心憂刑罰命慮兵殘。今昔冤仇此時合會。一心致感眾難皆祛。亦可例前疏釋七難。通于三障。即諍訟等義。該諸有及以三乘。思之可見。三妙音下三行雙頌二勸二。初頌勸受持二。初一行明智境深妙。以勸常念。初三句中有五音字。皆是眾生稱唱言音。以由菩薩妙智觀。故皆成妙境。三智照故音成三境。雙遮空有即成妙音。雙照空有即成世音。世即二世間也。不別而別。此二音字中智境也。梵是四等慈悲喜舍四觀照之。即成俗諦故名梵音。稱俗照機若熟若脫。時節不差名海潮音。此二音字假智境也。畢竟空智出九界情。照眾生音超二世相。是故名為勝世間音。此一音字空智境也。言雖次第觀在一心。智外無音。音外無智。境智冥一思慮頓忘。是故須常念者。正勤持念也。此之類音雖是眾生口業所發。大圣三智照成三諦。即是三身故。勸行者念此三身。言常念者。如疏解云。即是正念非破非立。無能無所。三諦俱照三觀俱亡。不次不偏名常名正。若其然者名為妙機。二念念下一行明感應難測。以勸勿疑。上先舉境智。次勸常念。今先勸勿疑。次陳感應。左右互顯耳。言念念者。相續系念也。念即觀音深妙智境。雖達常住未免遷流。即于遷流照常境智。是則念念不離觀音。如大師示眾偈云。實心系實境。實緣次第生。實實迭相注自然入實理。言實緣者。剎那念也。次第而起。一一皆是實觀之緣。如是系念唯慎生疑。疑兕若生理境斯障。故明圣德以勸息疑。縱久修不成求之未應。須知凈圣冥資不虛。于二死中。如父如母可依可怙。念念持護感應必彰。然疑有三。所謂疑人疑法疑自。今但舉人其二可息。勸令常念復誡生疑。疑去念成。勸持意足。二具一下一行頌勸供養。先舉功德方勸頂禮。初句總示一切功德。次二句別彰慈眼及以福聚。慈為善本福收萬行。結示普門勸修供養。禮既屬身身必具口。非意不行。頂禮已成三業供養。第三嘆聞品功德。二初持地嘆功德二。初釋聞上二益。經云持地者。寶云經云。菩薩有十法。名持地三昧。如世間地。一者廣大。二眾生依。三無好惡。四受大雨。五生草木。六種子所依。七生眾寶。八生眾藥。九風不動。十師子吼亦不能驚。菩薩亦爾。經一一合。妙樂引彼釋今持地。結云。以八教判方應今經。二此中下釋自在之業。業有多種。大約論三。一有漏業。為見思所潤受分段土生。二無漏業。三非漏非無漏業。同為無明所潤。受變易土生。此約自行受生以說。若利他者。皆以慈悲潤彼彼業。同他受生。三藏菩薩眾生緣慈潤有漏業。同居業生。通教菩薩法緣慈潤有漏業習。于同居土神通受生。法身菩薩無緣慈潤不思議業。三土應生。今觀世音等覺后心無緣慈悲。潤于中道自在之業。故云中諦攝也。應十界感十方。凈穢方便實報同彼機類。現身說法。故云于二諦得自在也。即普門示現神通力矣。聞者能得觀行真似微妙功德。故云不少。二無等下聞品獲利益二。初約四悉釋無等等。疏有四節。結云。四悉以明發心。初釋四。初世界。二乘有上是可等法。佛智無上是無等法。初發大心等于無等。即無等中而論于等。只是等于佛智故也。大小體別名世界也。二又約下為人。乃以人數用表法門。剎那剎那莫不具足八萬四千凈穢之法。此一一法無非實相。若緣諸法作念而修塵劫不等。性中八萬。若即實相無緣發心。剎那能等八萬四千究竟之法。發實相心。是生理善。即為人也。三亦是下對治。八萬四千始終無改。迷即塵勞悟即彼岸。說波羅蜜翻彼塵勞。即對治也。四故經下第一義。前心難者初破無明實為難事。大經所贊。正在分真。是故頂禮初發心。即發心住也。此位能具四十一位真應功德。此心超勝已不可等。此不可等等于妙覺。既是真發即第一義。二此即下結上之四釋。初四等果。二三等理果。理不二豈有階差。然約諸文。三慧四悉多就位辯。故須四釋。不別而別。約位而明。五品聞慧即超二乘。不二觀成凡心等佛。小果有上大果無等。小大差別故當世界。初信至七位當思慧。既粗垢先除發實相似解。照乎性德八萬法門。既生理善故屬為人。八信至十位當修慧。內外塵沙不除自遣。能以性中八萬功德。對破逆修八萬塵勞。自他惡破故屬對治。初發心住三慧功成。性三圓發。四十二位互具雖等。較其難易初入功深。此位始得。真心開發名第一義。二發心下約三即顯真發。名字發者。于能詮名。豁然開發三種菩提愿行之心。對違順境此心彌熾。圓伏三惑名觀行成。若名字即縱能勤修八法成乘。以未開悟不名為發。今發觀行稱名字者。蓋此五品非真非似。但是信解詮妙名字。于妙三諦決無疑滯。能伏無明不為境動。是故稱為名字發也。相似發者。因觀加功。故三菩提倍前開發。似于本性六根互用。稍類分真。如鋀比金猶火先暖。故名相似發菩提心。真心發者。一發一切發發一切方便。發一切觀照發一切真性。此三菩提圓融通達不前不后亦不一時。分證三德分同果佛。故華嚴云。初發心時便成正覺。所有慧身不由他悟。微妙凈法身湛然應一切。始從初住終至等覺。皆有此發位。位轉深前之二發相顯故來。經文結益正在真發

觀音義疏記卷第四

　　釋重頌

　　　　宋天竺寺沙門遵式述


第二重頌。是隋煬大業中智者滅后笈多所譯。方入大部。故疏闕釋。靈感傳天人語南山云。什師八地菩薩。譯法華闕觀音重頌。既涉冥報。信有此文。今扶上二番問答。隨文略釋固難盡理。講者但令不失上文。大途梗概何必騁異。此頌二十六行為二。初一偈雙問二章。次二十五偈雙答二問。初問中一句嘆德。三句正問。一句之內名體合。嘆世尊名也。所以略舉尊號。則知上九并為三世中尊嘆之要也。具相質也。相妙而具妙是嘆辭。具謂三十二滿足。又可妙即是好。以八十種好嚴其相。令妙好也

復次名實俱嘆法身。名是妙名相為妙相。上文云。具相三十二以八十種好用莊嚴法身。即此意也。具此相好者。即具二嚴能答我問。故舉而嘆也。正問中初句兼于二問。文云重問。即重問上二段之事。孰謂不然。次二句別問觀音。欲佛先答。初章就近更征故也。亦可三句并問初章。自招后答。既有真身冥益。豈無應像顯赴耶。故許說中雙許二番。謂聞名及見身是也。第二答中作三意。初二偈總答二章。次十九偈別答二章。三四偈勸持名供養。總答中初一偈正答。次一偈依本觀慈悲汝聽觀音行是總答前章。觀音即境智因緣得名。善應諸方所是總答后段普門示現。并用上總意消之。次一偈卻尋本觀慈誓。顯今智斷十番利益。本依別圓無量無作四諦。起于愿行。由誓境深廣故。弘誓如海。弘即廣也。歷劫顯時。久遠一一劫中。侍多千億。顯值復多。一一佛所復發別愿。如四十八等。一一愿含法界故。復云大也。歷劫約豎侍多約橫。一一豎中有橫。一一橫中有所歷之時。廣說云云。將此總中本誓。歷下別答一一難及。普門后廣作可知。第二別答復二。初一偈是雙許說二章。聞名是許前章。見身是許后章。向誡聽今許說。言略說者。即別答也。總答多含。即文略而意廣。別答陳列。且約人界果報邊。明七難等。普門且約三十三身等。即文廣而意略。今取意略信是許別答也。聞名聞觀世音境智名也。上文約四種聞釋成三慧。義觀兩全可解。見身即普門示現。顯應三業也。心念不空者。明二段應益也。心念屬意。不云身口者此從冥顯二機攝。二章語便。何者。初章顯機。若身若口俱須域意故。意能總攝也。故上釋持名云。口為誦持心為秉持。為理不失。雖非口持覺觀是口行。通屬口業機攝。例如小彌陀執持名號一心不亂。亦不妨口機。下文皆云念彼觀音力。例同此釋。后段冥機約心為便。可解。不空者。縱使稱名都無顯驗。冥益不虛。第二十八偈正答。又二。初十三偈頌初章。次五偈頌后章。初又二。初十二偈明口業機應。次一行略頌身意二種機應。上文七難表六大種。而云假令。多舉諸難亦是表此。今偈加推墮二山惡獸蛇蝎。此四皆識種攝。毒藥從人及蟲鬼識種攝。從塵體地種攝。雨雹水種攝。又合羅剎鬼難。加六成十二難。初一偈火難。上文例作三科釋。貼文事證觀解。于觀中初廣約十番。遭苦稱名成機致感。次約別圓二種本住法門及慈悲誓愿。顯前十界圓益。今但略作貼文一釋。余可準上。不復備敘。講者應具示其意。使義觀不壅有益來者。言大火坑者。上直云大火。此加之以坑。大而更深。意顯圣力火無淺小。皆能成難。況乎大坑。設使劫火從地獄至初禪。如此大坑滿中紅焰。菩薩亦能或以吹滅。或以口噏。或復手遮令其不燒。或作涼池次一偈水難上得淺處。即能免難。若加龍鬼淺亦可畏故。值死緣多重。于上文彌彰圣應爾。次一偈墮須彌難。如日住空顯圣力難思。然但是假設。何人能到復被推等。設有此事圣無不為。頂生人王能上妙高。因貪帝位還降人間。若能稱名必有免理。四一偈墮金山難。五一偈怨賊難。六一偈王難。七一偈枷鎖難。八一偈毒藥難。大慈等愛。理合均除。而還著本人者。被害稱名機成須救。能害無機惡心自克。非圣使然。又毒藥有鬼。須得著人。若不殺他必須自害

問。若惡心自克怨賊。何故但令起慈

答。賊害事顯。但令起慈即彰圣力。毒藥陰謀反害方驗。然賊亦有自害。如東林老僧為賊所斬。賊反以劍自刺心入背出。群黨奔迸。又毒藥未必例皆還著。有作折攝二用釋者。若二俱有機則可然。若能害者無冥顯二機折亦徒施。九一偈羅剎鬼難。然兼毒龍。前有魚龍及鬼。此重言者。龍鬼通水陸。前但在水也。上文四種龍等云云。十一偈惡獸難。十一一偈蛇蝎難。十二一偈雨雹難。欲益觀行者。應巧約惡業煩惱。作蛇虎等法門釋之。使順道理。若準請觀音疏。作三義明消伏力用。謂約事約行約理。對此中果報煩惱及所住法門會之。亦應可解。口業機應竟。第二一偈總頌身意。二種機應。三毒猛盛心不自在。名之困厄。四類同棲各說所苦。鴿說淫為最苦。蛇說嗔為最苦云云。女無子苦如上說。或分二句對意對身。細作可了。若作觀解十番為三毒所困。及約界外作順逆法門應釋。應用上文意消三毒義。身業無子無修因男女。乃至無圓頓男女。尋上文消之。若心念身禮二業成機。斷除三毒根滿足二莊嚴。永拔十界三土世間之苦。故云觀音妙智力能救世間苦。亦應更明別圓本觀慈悲云云。第二五偈別答普門示現。此中文狹。望上別文此仍成總。又為三。初二偈頌普現次二偈頌本觀。三一偈結成圣者。三業初又二。初一偈直頌普現。二一偈別舉所化。三種法界。上文列圣身。至金剛神。闕地獄界。此中舉劣況勝。成互出耳。一一身說約四句如前。又上文約三土為所應。此十方當約三土釋十方云云。次二偈本觀。又二。初偈行愿。次偈觀成普益。初又三。二句辯觀一句慈誓。一句誡歸。向真觀了空成一切智。清凈觀出假處有無染成。道種智廣大智慧。即中道觀遍于諸法名廣。勝出二邊名大。中道體即智慧觀。此體故名智慧觀

問。何以智慧名中體耶

答。順此經意。此經以寂照合法身為體。感應為宗。得作此說。三智實在一心中得。不可一異。悲觀等者。誓愿通稱為觀緣諦發故。如止觀十法通名為觀。次偈辯益。又二。上二句明智光。次二句慈光。破暗照世云云。三一偈結成圣者。三業顯應。戒雷對身業。慈云對意業。澍雨對口業。戒檢七支身業為便。戒凈能拔三惡之苦。故名悲體。身輪現通駭動群情。復如雷震。內心愛念名慈普覆一切如云。無謀而應逗會不差。復名為妙意業也。口輪演實相之法。為甘露雨。三草二木平等蒙潤三惑熱惱為之清涼。廣釋三無緣三不護等如上文。一一應跡一一說法。皆須明別圓菩薩所住法門。方有事用。釋普門一番竟。第三四偈勸持供養。又為二。初二行一句勸持。二一行三句勸供養。初又二。初一行重舉前口業機應。以為勸由。由前口業居初。舉一攝二。所以特舉。官訟軍陣者。水火難稀鬼虎事寡運衰。方值諍訟事眾世之諍本。財色田宅日用有之。勸持則要也。刀杖幽執有過方遭。軍陣王役事非由己。又捔力相持白刃森目。刀杖案籍賒死之難。賊奪有財非如師旅。斯亦勸之要也。次一行一句正勸。又二。初三句約權實格量。次二句結勸。先舉菩薩實證實益為格量本。勝彼九界權乘慈智故。云勝世間音。秖音塵一法以實智佛眼觀之。即實諦妙音。權智法眼觀之。即俗諦世音。此實證也。緣中道修慈名為梵音。此慈能與機會名海潮音。譬不失度此實益也。與夫九界生法二慈作意應物。豈復為類。故云勝彼格量明矣。二句結勸。初勸常念有事理二行云云。若事理行成。自見菩薩色法二身故。一句復止疑勸也。次一行三句勸供養。初一句嘆菩薩清凈三業。從正命生故云凈圣。言共堪受供養也。正命是圣法。人稟此法名人為圣故。云觀音凈圣。次別舉德以為勸由。于苦惱下二句頌上施無畏德。苦惱死厄怖畏處也。作依怙無畏力也。如幼子恃怙父母。更何所畏即指前現權實身說為父母。護三乘子免二死厄。具一切下三句舉福田勸。具一切功德舉菩薩報身敬田。慈眼視眾生舉應身恩田。福聚海無量總嘆二田。高出如山之謂聚。深廣無際之謂海。亦是二田所依嘆法身也。頂禮正勸以三業供養也。身儀事顯故。特舉之必具三業。上文脫瓔珞。望今乃互舉耳。又此勸事普一切。皆得供養。百金之瓔孰人可辯。又能嚴尚貴所嚴。豈復輕耶。觀心者身業勤則增長福德供養。應身口業勤則說般若供養。報身意業勤則會理供養法身云云。釋偈竟

宋慈云尊者疏別行重頌附大部入藏。而南方教苑不傳。幾二百年矣。至元甲午。為教門入京。于燕城弘法寺。待之東歸。猶至寶然不敢自秘。遂鋟諸梓以惠來學。大德壬寅夏五。興元住山苾芻性澄謹題