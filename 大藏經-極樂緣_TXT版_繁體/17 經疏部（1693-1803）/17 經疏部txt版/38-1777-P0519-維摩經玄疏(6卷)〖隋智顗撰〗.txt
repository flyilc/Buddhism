　　No. 1777 [cf. Nos. 475, 1778, 1779]

維摩經玄疏卷第一

　　　　天臺山修禪寺沙門智顗撰


此經理致深遠言旨淵玄。若但依文帖釋恐止事數而已。一教宗極終自難量。猶須略忖幽微顯不思議旨趣。今輒于文前撰五重玄義

　第一釋名　第二出體　第三明宗　第四辨力用　第五判教相

釋此五義即為二。一通釋二別釋。就通釋五重。略為六意。一通標五義名。二辨次第。三引證。四明總別。五約觀心。六對四悉檀

第一通標五義名者。此經以不思議人法為名。不思議真性解脫為體。不思議佛國因果為宗。不思議權實折伏攝受為用。不思議帶偏顯圓為教相。故今明此經始從如是我聞終乎歡喜奉行皆明不思議也

第二辨次第者。雖理絕名言非名言無。以設教故于無名之道假名相說。而名以召法法以應名。是以經之指歸蘊在名內。故先標名。夫尋名得理。理即真性解脫。真性解脫即經之體也。故次出體。體不孤致。求之有方。涉行修因。然后致果。故用佛國因果為入理綱宗。提綱目動故次明宗也。行因趣果。得果即能巧用權實折伏攝受利益眾生。故次明用也。圣人設教隨逗機緣。機緣不一。是以教有異同。故次明教相也

第三引證者。囑累品云。此經名維摩詰所說亦名不可思議解脫法門。此即人法雙題共標名也。觀眾生品云。佛為增上慢人說離淫怒癡名為解脫耳。若無增上慢人佛說淫怒癡性即是解脫。淫怒癡性即不思議真性解脫為體也。又佛國品明。寶積獻蓋請問凈土。佛所演答具說佛國因果。即是明宗也。室外彈訶室內攝受。不思議品云。菩薩住不思議能種種示現神力自在。如龍象蹴蹋非驢所堪。故知此人法權實折伏攝受即經之用也。教相者通明此經與諸經教相有同異。故須判教相也

第四明總別者。就前五條束為三意。初但標人法此即是總。次開體宗用此即是別。后明教相義兼總別。所以然者。初題人名名總三義。故名為總。今欲分別教門。應須分別體宗用之異。故名為別。人是別總。三義是總別。是則總總于別。別別于總也。所以然者。人名凈無垢稱。凈即真性。真性清凈即是體也。無垢即實慧。實慧因果即是經宗。稱即方便巧能即是經用。引而申之故謂之別也。教相者既通明諸經同異。故義兼總別。此義虛玄恐未明了。今借近喻以暢滯情。譬如人身初受胎報。歌羅邏時即有三法。一命二燸三者心識。迄乎皓首猶存三事。總而為論共受人名。分而言之具有三法。雖復世間之境亦與妙理相應。所以然者。三法成身即況初總。心識為主即況前明體。風命相續即況前明宗。舉止運為即況前明用。人道雖同種性殊別。即況前明教相同異也。類此五法上義可知。問曰。立此五義止明此經復通余部。答曰。眾家立義厝意不同。今為五重總貫諸典。問曰。諸經教相互有差別。差別之教豈盡同五。答曰。譬如五陰成人人雖不同共稟五陰。又如經首通序五義五義雖同在事別也

第五約觀心釋五義者。一切萬法本自無名。無名而有名者皆從心起。故心即名也。心為體者。眾生心性即真法性故云體也。心為宗者。此經云。如其心凈即佛土凈。心即宗義也。心為用者。正觀權巧折伏見愛故名用也。心為教者。此經云。弟子眾塵勞隨意之所轉即教相也。問曰。何俟約心釋此五義。答曰。此經問疾品云。諸佛解脫當于眾生心行中求也。故大智論云。佛為學問人從聞求解以樹為喻。為坐禪人從心求道指身為喻。若因樹生解是信行人。從身得悟是法行人。大智度論評云。有慧無多聞是不知實相。譬如大闇中有目無所見。此人專修觀解不尋經論。又云。有多聞無智慧亦不知實相。譬如大明中有燈而無照。此人止尋經論不修觀解。又云。多聞利智慧是所說應受。此人外通經論內觀分明也。又云。無聞無智慧是名人身牛。夫圣人說法深鑒機緣。一音所演隨根曉悟。若無道眼豈可。偏執一端故說法門必須雙舉。庶幾學者了其明闇。問曰。觀心五義與經五義為一為異。答曰。不即不異。問曰。云何名為不即不異。答曰。即理雖同異義有六。一者理即。二名字即。三觀行即。四相似即。五分證真實即。六究竟即也。一理即者此經云。淫怒癡性即是解脫。此是理即義也。二名字即者如大涅槃云。外人舊醫虛妄計涅槃常樂我凈。如蟲食木偶得成字。是蟲不知是字非字。有智之人終不說言是蟲解字。今末世學問坐禪之人聞此大乘方等經說淫怒癡性即是解脫即大涅槃不可復滅。不究深義執此即名謂真解脫。是則同彼舊醫蟲道之過。此是名字即也。三觀行即者。行人精通三觀善識二諦三諦四諦開合不亂。信解分明能知此心即是解脫。愿行善巧入五品弟子伏忍之位。此是觀行即也。四相似即者。如鐵輪十信。雖是肉眼名為佛眼。法華經說六根清凈之相是也。此即柔順忍位名相似即也。五分證真實即者。從初發心得無生忍至金剛頂四十一地皆名分證。所以者何。如華嚴經云。初發心時便成正覺。了達諸法真實之性。所有慧身不由他悟。此是分證真實即也。乃至十地等覺皆是分證。但有深淺之殊故有諸地階級也。六究竟即者。即是妙覺一念相應盡不思議實相之境故。法華經云。唯佛與佛乃能究竟諸法實相。又仁王經云。三賢十圣忍中行唯佛一人能盡源。盡源者是究竟即也。此六即者在理非殊。約其行解天人懸絕。豈得聞即便為一概。世間學門坐禪之人若不善解六即之殊多生叨濫。未解謂解未得謂得。墮增上慢起諸過罪。此豈學佛法得意者乎。今舉一可以例諸。一切大乘深經或云眾生即是佛即是大乘即是菩提即是涅槃。如是等明即是悉須用六即。義約一切皆不叨濫也

第六對四悉檀者復為二意。一以四悉檀對前五義。二略釋四悉檀起觀教之相。一對五義者即為五。一對經名者。名即維摩羅詰。維摩羅詰即是世界悉檀也。二對體者。體即真性解脫。真性解脫即是第一義悉檀也。三對宗者。宗是佛國因果勸修種種凈土之行。即為人悉檀也。四對用者。彈訶折伏此即對治悉檀也。五總對教相者。以四悉檀起諸經教。與此經教有同有異。即是判教相知同異也。二明略用四悉檀起觀教者。夫心源妙絕萬法幽玄。諸佛菩薩若不用悉檀。豈能修三觀而進道。演說教門而度一切。四悉檀起觀教以通此經。略為七意。第一翻釋。第二辨相。第三釋成。第四起三觀。第五起四教。第六起經論。第七起此經教。第一翻釋者。悉檀是外國之語。諸師解釋不同。或言有翻或言無翻。言無翻者。外國有多含之言。此土無有多含之語以翻悉檀。例如修多羅名含五義。此土不的翻也。言有翻者。或翻宗成或翻為墨或翻為印或翻為實或翻為成就究竟。如是異翻非一難可定存。南岳禪師云。此例如大涅槃是胡漢兼攝也。今言悉檀者。悉是隋音。檀是胡語。悉之言遍。檀翻言施。佛以此四法遍施眾生故言悉檀也。第二辨悉檀相者。一世界悉檀。二各各為人悉檀。三對治悉檀。四第一義悉檀。大圣為破外人邪四悉檀故說此四種正四悉檀。說一切大小乘經教也。一世界悉檀者。即是眾生五陰十二入十八界一切諸法名相隔別不同故名世界。外人迷此世界。或計無因緣有世界。或計邪因緣有世界。大圣隨眾生所欲樂聞。為說正因緣世界之法。令眾生得世間正見。即是世間法施故名世界悉檀也。二各各為人悉檀者。大圣觀人心而為說法。人心各各不同故于一事或聽不聽。如經所說雜報業故雜生世間得雜觸雜受。更有破群那經。說無人得觸無人得受。此意正為破執生信增長善根。施諸善法故名各各為人悉檀也。三對治悉檀者。大智論云。有法對治則有。實性則無。對治則有者。即是貪欲多教修不凈觀。嗔恚多教修慈心觀。愚癡多教觀因緣也。佛說對治之法藥遍施眾生。為斷其惡故名對治悉檀也。四第一義悉檀者。大智論明第一義悉檀有二種。一約不可說相明第一義悉檀。二約可說相明第一義悉檀。一約不可說相明第一義悉檀者。即是諸佛辟支佛羅漢所得真實法名第一義悉檀也。故大智論云。言論盡竟心行亦訖。不生不滅法如涅槃。說諸行處名世界。說不行處名第一義。二約可說相辨第一義悉檀相者。如大智論云。一切實一切不實一切亦實亦不實一切非實非不實皆名諸法之實相。佛于如是等處處諸經說第一義悉檀相。此即是一家所明四門入第一義意也。故中論云。若為向道之人聞說四句即入即是諸法實相。若人聞說四句心生取著皆是戲論。問曰。若以生善是為人。斷惡屬對治者。人通善惡。何得定言為人屬生善也。答曰。善隨人來為惑所障。惡是新起不長屬人。是故為人息惡生善。善屬于人。對治斷惡。人則非惡。若人是惡。惡滅人應隨滅。故知惡不屬人。問曰。為人對治俱斷惡生善義既是齊何得分二。答曰。一往雖然。原其正意義則不爾。為人惡新善舊。對治惡舊善新。為人新惡易滅為說便止。宿善深厚自然開發。對治則舊惡難除新善力弱。若不加修對治則惡法不滅也。問曰。此義非次。經說諸惡莫作眾善奉行。答曰。此須得意。為人善厚惡輕。但不作眾惡善自開發。對治惡厚善輕。故須眾善奉行方得離惡也。第三明釋成者。今用四隨釋成四悉檀也。四隨者。一隨樂欲。二隨便宜。三隨對治。四隨第一義。一隨樂欲者即是世界。如智度論云。一切善惡欲為其本。若說四門若事若理但赴欲樂。皆是世界悉檀也。故此經云。先以欲鉤牽后令入佛道。是名世界悉檀也。二隨便宜者即是為人。論云。于一事中或聽不聽。宜即是聽不宜者即不聽也。如金師宜數息觀浣衣宜不凈觀。即是便宜。若說四門若事理。便宜生善。是名為聽。若生不善則是不聽。是名為人悉檀也。三隨對治者即是對治悉檀也。若說四門若事理。的相主對破執著心。是名對治。論云。諸法無常亦是對治。涅槃經明十種對治。謂常無常等皆是對治悉檀也。問曰若說事者可是對治。四門說理云何對治。答曰。雖復說理既不曉悟。為破執著猶屬對治也。四明隨第一義者即是第一義悉檀。若說四門若事若理聞說即悟。皆是第一義悉檀也。故以四隨成四悉檀。問曰。四門說理可是第一義。若說事者云何得是第一義耶。答曰。無問事理聞說即悟。皆是說第一義也。故經云。始從得道到泥洹夜。若說一色一香無非中道。問曰。何故用四隨結成四悉檀通約事理。一事一理云何得通有四義。答曰。如此經偈說。佛以一音演說法。或有恐怖或歡喜。或生厭離或斷疑。斯則神力不共法。生怖畏者即是世界悉檀。知因欲有世界世界如火宅故生怖畏也。或歡喜者即是為人悉檀。發善根得法喜也。或生厭離者即是對治悉檀。厭患煩惱興對治也。或斷疑者即是第一義悉檀也。初入見道第一義諦。正是斷疑之位也。是則隨說一切事理悉成四悉檀也。第四明起三觀者。即是用四悉檀起三觀也。夫至理幽絕。不可以智知。不可以識識。豈修觀行而能契會者哉。自非悉檀之巧妙。豈能用三觀會三諦之理也。今悉檀方便起從因緣假入空觀者世界悉檀。即是知正因緣心所樂法也。若從正因緣以入空。若析若體兩種觀心必須識為人便宜。便宜者若宜修觀即念擇精進喜三覺分起。若宜修止則念除舍定三覺分攝也。是則隨所便宜善心則發也。若心有沉浮之病必須用對治悉檀。若心沈時念擇精進喜三覺為對治。若心浮時念除舍定三覺分為對治也。巧用為人悉檀善根得發。巧用對治悉檀結使則薄。若行人利智善根熟結使煩惱薄。七覺分中隨依一覺恍然如失即住此。研修若觀慧分明即發真見第一義。是名用四悉檀。起從假入空觀成一切智慧眼也。從空入假觀巧用悉檀即得道種智法眼也。中道第一義觀巧用四悉檀即得一切種智佛眼也。第五起四教者。即是于四不可說起四種說法教四種眾生也。此經凈名默然杜口。即是大涅槃經明四不可說意也。四不可說者。一生生不可說。二生不生不可說。三不生生不可說。四不生不生不可說。此即是約心因緣生滅即空即假即中四句不可說也。而得有四說者。皆是悉檀因緣赴四機得有四說也。故大涅槃經云。十因緣法為生作因亦可得說。十因緣法者。無明至有支名十因緣也。若用四悉檀赴此四種。十因緣機于四不可說即有四說之四教也。就此即為四。一明悉檀起三藏教。二明悉檀起通教。三明悉檀起別教。四明悉檀起圓教。一明用四悉檀起三藏教者。佛于生生不可說用四悉檀赴小乘十因緣法所成樂欲小善障重鈍根諸聲聞弟子。說三藏教生滅四諦教諸聲聞及鈍根菩薩也。故法華經云。諸法寂滅相不可以言宣。以方便力故為五比丘說。是名轉法輪也。二明用四悉檀起通教者。佛于生不生不可說用四悉檀赴十因緣法所成三乘根性人。說約幻化無生四諦通教教三乘人也。故大品經云。欲學三乘當學般若。又云。三乘之人同以第一義諦無言說道斷煩惱也。三明用四悉檀起別教者。佛于不生生不可說用四悉檀赴十因緣法成別教根緣。宣說菩薩歷劫修行無量四諦別教教諸菩薩也。四明用四悉檀起圓教者。佛于不生不生不可說用四悉檀赴十因緣法所成圓機。說一實諦無作四諦圓教大乘教大菩薩開佛知見也。第六明起經論者。夫佛法至理不可以言宣。豈存言方語本十二部乎。但十方諸佛為利眾生。皆用悉檀赴緣而起十二部經也。十二部經名義具出悉檀大本。就此即為五意。一明悉檀起十二部經。二明悉檀起八萬四千法藏。三明悉檀起漸頓經教。四明悉檀起大小乘論。五明悉檀起圣說法圣默然。一明四悉檀起十二部經之相者即為四意。一明世界悉檀起十二部經。二明各各為人悉檀起十二部經。三明對治悉檀起十二部經。四明第一義悉檀起十二部經。一明用世界悉檀起十二部經者。若宜聞直說世界。宜直說者。是言教之本用世界悉檀直說世界名相。即是修多羅經。四言五言七言偈重頌說世界。即是祇夜經。記世界眾生未來之事如記鴿雀成佛。即是和伽羅那經。孤起偈說世界不誦長行者。即是伽陀經。無人請問自稱說世界事者。即是優陀那經。為說世界不善因緣而結成戒者。即是尼陀那經。若人不解世界之相如以車乳等為譬喻者。即是阿波陀那經。說本昔世界之事者。即是伊帝越多伽經。說往昔世界受生者。即是阇陀伽經。說世界廣大之事者。即是毗佛略經。說世界未曾有事者。即是阿浮陀達磨經。難問窮核世界令易解者。即是優波提舍經。此即但約世界悉檀具起十二部經。余三悉檀各起十二部經。類世界可知。佛用此十二部為言教之本說一切漸頓諸教也。故智度論云。四悉檀攝得十二部經。意在此也。二明四悉檀起八萬四千法藏者。八萬四千法藏名義具出三觀大本。今用四悉檀起八萬四千法藏者即為四別。一者世界悉檀起八萬四千塵勞門。二明各各為人悉檀起八萬四千三昧八萬四千諸陀羅尼也。三對治悉檀起八萬四千對治門對治八萬四千諸煩惱也。四明第一義悉檀起八萬四千法門。亦名八萬四千諸波羅蜜門。門名能通。通至第一義悉檀諸波羅蜜名究竟。第一義悉檀即是究竟也。今言八萬四千法藏者。法語通漫即得含于八萬四千煩惱三昧陀羅尼諸對治門及波羅蜜等法。故名法藏也。故大智論云。是四悉檀攝八萬四千法藏。其義在焉。三明悉檀起頓漸經教者。悉檀既攝十二部經八萬四千法藏。大圣用悉檀赴緣而說頓漸諸經無不成也。即為二意。一正明悉檀起圓頓教。二明悉檀起次第漸圓之教。一悉檀起圓教者。盧舍那佛說華嚴經。正用兩番四悉檀說無量四圣諦無作四實諦。赴別圓二種根性說華嚴經頓教也。二明起漸圓教者。釋迦開漸教但用一番悉檀赴聲聞小根說生滅四諦。起三藏教也。大乘方等有四種根性。用四番悉檀赴緣說四種四圣諦。起諸方等也。摩訶般若經有三種根性。以三番悉檀赴緣說三種四圣諦。起諸般若教也。法華經有一種根性。以一番四悉檀赴緣說無作四一實諦。起法華教也。涅槃經有四種根性而俱歸一理佛性涅槃。用四番悉檀說四種四諦。赴緣起涅槃教也。問曰。涅槃與方等二教何異。答曰。說方等經時。二乘止得前二圣諦不入無量無作二種圣諦。涅槃不爾。二乘及菩薩非止得前二種圣諦。亦通二乘入于無量無作二種圣諦見佛性也。方等諸經者名大集等經也。以集一切佛法故名大集。是大涅槃名名諸佛法界佛性涅槃。含一切佛法也。問曰。智度論云。余經多說三悉檀。今欲開說第一義悉檀故說是摩訶般若波羅蜜經。若爾者。何得用四悉檀遍起一切漸頓諸經。答曰。三藏教多說三悉檀少說第一義。般若多說第一義少說三悉檀。復次般若雖說三悉檀皆與第一義相應。若說諸大乘方等或合說或別說也。四明悉檀起大小乘論者。地持論云。菩薩入造不顛倒論摩得勒伽。為令正法得久住禪而作論也。菩薩住是禪定。觀佛去世后十因緣法所成眾生根緣大小。用四悉檀赴此根緣作論通經。如天親造十地論。即是用兩番悉檀造十地論通華嚴經也。舍利弗造毗曇。五百羅漢造毗婆沙。用初番悉檀通三藏教生滅四圣諦。見有得道之正意也。如迦旃延造昆勒論。亦是用初番悉檀通三藏教。見空有入道之正意也。如訶黎跋摩亦用初番悉檀造成實論。通三藏教從空入道之正意。故成實論云。故我欲正論三藏中實義。諸成論師言實義所謂空也。龍樹菩薩造正觀論。用四番四悉檀三番正通釋諸摩訶衍三教。一番傍釋三藏生滅因緣教也。彌勒菩薩造地持處論。即是用二番悉檀釋華嚴方等般若諸大乘所明圓別二教也。無著菩薩造攝大乘論亦復如是。龍樹菩薩用三番悉檀造大智度論。釋摩訶般若波羅蜜經。天親菩薩用一番悉檀造法華論。釋法華經。有人言。大涅槃論龍樹天親各造未度此土。懸準可知。如是等一切論無不依四悉檀而造義。問曰。諸論天人所有經書依何而造。答曰。法身菩薩住諸三昧。生人天中為天人師。造論作諸經書。如金光明經云。五神通人作神仙之論。諸梵天王說出欲論。釋提桓因種種善論亦是初番悉檀之方便也。故造立天地經云。寶應聲聞菩薩示號伏犧。以上皇之道來化此國。又清凈法行經說。摩訶迦葉應生振旦示名老子。設無為之教外以治國。修神仙之術內以治身。彼經又云。光凈童子名曰仲尼。為赴機緣亦游此土。文行誠信定禮。刪詩垂裕后昆。種種諸教此即世界悉檀也。官人以德。賞延于世。即為人悉檀也。叛而伐之。刑故無小。即是對治悉檀。政在清靜。道合天心。人王無上。即是世間第一義悉檀。問曰。世間何得有第一義。答曰。此皆約世界悉檀通明四悉檀。非出世第一義也。問曰。若佛菩薩老子周孔皆是圣人。人教有何差別。答曰。本地不可思議。何可分別。但跡教殊別高下深淺不可一槩也。五明悉檀起圣說法圣默然者。如思益經云。佛告諸比丘。汝等當行二事。若圣說法若圣默然。今明以此四不可說有因緣故以四悉檀而為說法。即是圣說。此四種四諦并是三乘圣人證法。非是凡夫之所能知。故不可說也。如為生盲說白色相而彼生盲終不能見。以不見故故不可說。不可說故名圣默然。問曰。圣說法者利益眾生若圣默然有利益不答曰如脅比丘默然而馬鳴論折如是等相即是利益也問曰圣說法用悉檀起圣默然云何。答曰。默然既于物有利。豈離悉檀也。次歷教明圣說圣默之相者。華嚴二番悉檀赴緣而說無量無作二種圣諦名圣說法。不生生不生不生不可說故名圣默然。三藏教一番悉檀赴緣說生滅四圣諦故名圣說法。生生不可說故即是圣默然。方等四番悉檀赴緣說四番圣諦故名圣說法。生生生不生不生生不生不生不可說故名圣默然。摩訶般若三番悉檀赴緣說三番四圣諦故名圣說法。生不生不生生不生不生不可說故名圣默然。法華一番悉檀赴緣說教名圣說法。不生不生不可說故名圣默然。故法華經云。是法不可示。言辭相寂滅。諸余眾生類無有能得解。大般涅槃四番悉檀赴緣說四番四圣諦故名圣說。故大涅槃云。說法者諸佛境界。非諸聲聞緣覺所知。生生生不生不生生不生不生不可說故名圣默然故。佛答文殊。如來畢竟不轉法輪。不轉法輪即圣默然也。此凈名經即是大乘方等之教。用四番悉檀赴緣為說名圣說法。四種四諦皆不可說名圣默然。如三十二菩薩用第四番悉檀說一實諦入不二法門名圣說法。四一實諦皆不可說名圣默然。如凈名杜口畢竟無說即是真默然也。問曰。止取不二法門為圣說者。此經余品應非圣說。答曰。舉一為例。余則可知。此經畢竟皆不說而說法也。問曰。凈名杜口為圣默然者。身子默然是圣默否。答曰。身子默者亦是圣默。問曰。既同默然何故凈名默然而文殊所嘆。身子不說而為天女所訶。答曰。身子是聲聞圣默然。聲聞圣默然者即是思議解脫不可說相。是故身子默然不說也。以思議故是以被訶。若凈名默然即是不思議。不思議解脫故為文殊所嘆。問曰。不二之理名之為默。云何分別有二默然。答曰默者是不可說也。一家明義有種種不可說。雖俱言不可說而義有異。今略分別有六種不可說相。一者世間禪定不可說者。若初禪內有覺觀。猶是可說。二禪已上無覺無觀。是不可說。二者外人見心明不可說相者。如長爪梵志云。一切語可轉。一切論可破。一切執可除。是諸法實相何等是性何等是相。于久思惟不得一法可以入心。是不可說也。若類分別一切外人絕言之理。可約此義辨同異也。三者三藏聲聞經辨不可說相者。如大集經嘆憍陳如諸法第一義寂然無聲說也。故舍利弗不說解脫之相即其義也。四者明通教不可說者。即是般若所明三乘之人同修般若。用無生真諦無言說道斷煩惱也。五者別教不可說。即據佛性大涅槃不可說也。如為盲人說白色相。智人雖引諸相開曉。而彼生盲終不見白相。此譬佛性不可說也。六者明圓教不可說相。如涅槃經明六不可說相也。此乃凈名杜口之意耳。不可說者。一往雖同。解其義趣實不相混。末代坐禪聽講于此不了。聞不可說便生混亂。此即鎮頭迦羅二果難分別也。若別此義。身子凈名尚不為類。外道凡夫豈為等乎。第七悉檀起此經者即為三別。一起室外。二起入室。三起出室。一明室外。用四番悉檀起四種佛國。即是佛國品也。亦得兼起通別二序。用前兩番悉檀起方便品。次三番悉檀起弟子品。次后一番悉檀起菩薩品。二明入室六品。三番悉檀起問疾品。后一番悉檀起不思議解脫品。第二番悉檀起觀眾生品。大意與涅槃明四真諦意同。第三番悉檀起佛道品。第四番悉檀起不二法門及香積品。三明出室正說兩品。用四番悉檀起菩薩行品見阿閦佛品也。流通法供養品屬累品還因四番悉檀通之也。問曰。室內明六品。何故但以三番悉檀起。未入室四品出室四品何故皆以四番悉檀起。答曰。室內但明摩訶衍義。室外兼明三藏義也。問曰。三藏義何故在室外。答曰。以小隔大。猶處門外止宿草庵。問曰。三藏既不入摩訶衍可在室外。余三番何意亦在室外說。答曰。不思議析伏攝受出入無閡也。故法華云。出入息利乃遍他國。問曰。摩訶衍法可得出入自在無閡。聲聞之法以小隔大。何得前后說也。答曰。如法華經云。過此已后心相體信入出無難。立經五義用四悉檀之意是也

維摩經玄疏卷第一維摩經玄疏卷第二

　　　　天臺山修禪寺沙門智顗撰


第一釋名者通標五意。已具前科。就此釋名分為二別。一釋別名。二釋通名。一釋別名者。此經以維摩羅詰所說標名。名異眾經故云別也。二釋通名者。經之一字即是通名也。所以通別二者略為三義。一約教二約行三約理。一約教者。如華嚴大品等。教異故立名亦異。是為別也。皆是佛說同名為經故云通也。二約行者。如泥洹真法寶眾生種種門入。種種門入名為行別。故須別名。同趣涅槃即是一理。故立名通也。三約理者。理是一法名義則多故。大涅槃經云。如天帝釋有種種名。解脫亦爾多諸名字。名字異故故名為別。同是一理故名通也。從教起行。從行入理。俱有通別也。今釋別名分為二意。第一前釋維摩詰。第二明所說法。維摩詰即是標人。所說即不思議解脫。是知非人無以弘法。非法無以顯人。凈名者登補處智鄰極境。所說之教即不思議解脫。此經乃以人法雙標教首。是尊其人重其法也。第一先釋毗摩羅詰者即為四重

　第一翻釋名義　第二三觀解釋　第三四教分別　第四凈名本跡

第一翻名釋義者即為二意。一翻維摩名二解釋。一翻名者。外國人語自有不同。猶如此土楚夏之別。而前后翻譯不無增損。增損立義略有三家。一云毗摩羅詰帝隸。此土翻為凈名無垢稱。稱或云嘆(什師翻也)次家云毗摩羅詰。此土翻為凈名(肇師翻也)后家云毗摩羅詰栗致。此土翻為凈無垢稱(光師所承三藏翻也)二解釋者。初翻似覺為繁難為申釋。次翻為凈名。今用此解以對真應二身。凈者即是真身。真智無惑故云為凈。名者即是應身。垂形濟物名稱普聞也。后家翻為凈無垢稱。今用此翻釋以對三身即為二意。一就事解二約觀心。一就事解三身者。一法身二報身三應身。一凈義者即是法身。自性清凈皎然無點。即是性凈法身也。二無垢者即是報身報智圓明無有垢染。即是圓凈報身也。三稱者即是應身。大慈化世名稱普洽。即是應身也。故智度論云。水銀和真金能度諸色像。功德和法身處處應現往。但三身之義備有眾經。理雖宛然名不的顯。如楞伽經。具有三佛名義。又普賢觀經云。佛三種身從方等生。三身明義不乖二身識其開合。豈定偏用。此類三諦二諦之開合也。以此二翻對義釋名。意在可見。二約觀心明三身者。凡厥有心。心即法性。法性者即是本凈。本凈者即是法身也。觀心相應明時無暗。無暗者即是無垢義。無垢者即是智斷果報身也。隨所利物起一切事。皆如幻化水月鏡像。和光無染即是稱緣應身義也。如是三義不縱不橫為菩提種子。涅槃經云。發心畢竟二不別。如是二心前心難。自未得度先度人。是故敬禮初發心。善識六即則不混濫也。第二用三觀釋維摩詰名者。三觀斷迷二諦三諦之惑。顯二諦三諦之妙理。真理皎然名之為凈。惑障斯盡謂之無垢。觀與理合大用無方故名為稱也。三觀義成凈無垢稱其意存矣。此經明室外彈訶室內攝受。若不解三觀法門入文玄旨。實為難見。今明三觀義略為七重

　第一分別境智　第二釋三觀名　第三辨三觀相　第四對智眼　第五成諸乘義　第六約斷結釋凈名義　第七通此經文

第一前分別境智者。境是所觀智是能觀。所觀之境即是十二因緣三諦之理也。能觀之智即三觀也。所以約十二因緣明所觀之境者。大圣說此正因緣法。為破外人計邪因緣生無因緣之邪僻也。若迷此正因緣則有六道生死。若解此正因緣即有四種圣人也。是則約十二因緣而辨此十法界也。二諦三諦之理即是三觀所照之境也。今一家明四諦既有四種。十二因緣亦有四種。一者生滅十二因緣。二者無生十二因緣。三者無量十二因緣。四者無作十二因緣。生滅無生滅因緣即是所觀之境。無量因緣即是第二觀境。無作因緣即是第三觀境。今約中論偈正明此三觀之境也。偈云。因緣所生法。我說即是空。亦名為假名。亦名中道義問為當境自是境。由智說境。答曰。若言境自是境。即是自性境。若言由智故說境。即是他性境。若言境智故說境。即是自他性境。若離智故說境。即是無因緣而說境。從因緣說境尚不可。何況無因緣而說境也。四句說智其過亦然。今中論所明諸法不自生。豈得說言由境故說境。亦不從他生。豈得言由智故說境。亦不共生。豈得言境智合故說境。亦不無因生。豈得離境智故說境。四句檢智亦復如是。今四句檢境不可得而說為境者。即是假境也。亦是不思議境也。智亦如是。一切有無因緣善惡是非垢凈世間出世間類如此檢。若用此意研核。眾家解釋經論難免性義。問曰。若境是境。境可是自性境。今待智故說境。何得是他性境也。答曰。境若稱自。智豈非他。智若非他。境豈是自。境是自性智即他性。境是自性不得成假。智是他性何得說假。智是他性遂得說假。境是自性亦應說假。境是自性不得說假。智是他性豈得說假。如此檢核由境說智即是自性之過。說智為境即墮他性之失。如是論者由智說境假不成也。若不成假境即非不思議境。若能四句檢境。畢竟不可得而說為境者即是假境也。亦是不思議境也。智亦如是。此不思議境智即是此經所明不思議境智之正義也。故金光明經散脂鬼神品云。我現見不可思議智光不可思議智境也。第二釋三觀名者。三觀之名出瓔珞經。云從假入空名二諦觀。從空入假名平等觀。是二觀為方便道。因是二空觀得入中道第一義諦觀雙照二諦心心寂滅自然流入薩婆若海也。所言從假入空觀者。無而虛設謂之為假。觀假知無如幻如化但有名字即入空也。而說為二諦觀者。或是情智二諦。或約隨智二諦也。次釋從空入假觀者。若不住空還入幻化。假名世諦分別無滯。即是從空入假觀也。而言平等者。若前破俗用真不名平等。此觀破用等故名平等也。次釋中道觀者。中以不二為義。道是能通為名。照一實諦虛通無滯名中道觀也。故經云。前二觀為方便道。因是二空觀得入中道雙照二諦心心寂滅自然流入薩婆若海。此三通名觀者。觀以觀穿為義。亦是觀達為能。觀穿者穿見思恒沙無明之惑故名觀穿也。觀達者達三諦之理也。故大涅槃經云。如人善知伏藏即取利钁掘地直下槃石沙礫直過無難唯至金剛不能穿徹。槃石者見思惑也。砂者塵沙無知惑也。礫者即是無明住地惑也。徹過者即觀穿義也。至金剛者即達一實諦佛性理也。問曰。三觀俱照二諦有何等殊。答曰。前觀雖照二諦。破用不等。次觀亦照二諦破用平等既不見中道。但是異時平等也。第三觀者得見中道雙照二諦。即是一時平等也。第三辨三觀相者即為二意。一明別相三觀。二明一心三觀。第一明別相三觀者。觀因緣所生三諦之理相別不同。取相恒沙無明三種惑障粗細階級有異。觀理破惑用智不同。故名別相三觀也。即是大品經三慧品所明三智相也。今釋此別相三觀即為三別。一從假入空觀。二從空入假觀。三明中道第一義諦觀也。第一正明從假入空觀相者略為三意。一先明所觀之假。二明觀門不同。三辨入空觀智。一明所觀之假者。有二種假攝一切法。一者愛假。二者見假。愛者即是愛論。見者即是見論。此二種皆是戲論破于慧眼障見真實。愛論隨所見境即生愛著。是為魔業。見論隨所見境即生分別。是為外道業。故此經云。天魔者樂生死。外道者樂諸見。所謂因此愛見起九十八使。使三業作善不善。則輪轉六趣受生死苦。故此經云。從癡有愛則我病生。又曰。此病起皆由著我。是故于我不應生著。今明若知愛見由無明生。則一切三界皆從心起。故華嚴經云。三界無別法唯是一心造。而此諸法皆從假者。無明愛見所起之法皆有三假之相。三假者。一因成假。二相續假。三相待假。此三虛設故云假也。問曰。三藏摩訶衍皆明三假。二經之異云何分別。答曰。若隨情明假。則是聲聞經所說。若就理明假皆如夢幻。即是摩訶衍所說。此經訶優波離具明此三假之相也。問曰。三乘從三假入空。若為分別。答曰。有人言。聲聞多用因成假。緣覺多用相續假。菩薩多用相待假。今謂三藏所明三假相別隨便入理。若摩訶衍所明三假皆如幻化。三乘觀此同入空也。二明觀門不同者。即是折體二種觀門也。如聲聞經所明折假入生法二空者。此如空實手之拳指也。摩訶衍體假入生法二空者。如空鏡像之拳指也。折假入空名為拙度。體假入空名為巧度。故大智論設巧拙二醫譬。今釋此諭。如眼病是一治有巧拙。拙則針藥痛楚方差。巧則咒術不痛自損。損差是同見色不異也。故中論云。能說是因緣善滅諸戲論。拙度為不善滅。說巧度為善滅也。問曰。此有何殊。答曰。善滅者不斷斷。不善滅者是定斷也。三明入空觀智者亦為兩意。一者明折假入空。二明摩訶衍道體假入空。一折假入空者即為二意。一折見假入空。二折愛假入空。并是三藏拙度教門也。問曰。上明愛見二假。愛前見后。今明修觀何故見前愛后也。答曰。眾生有二種使。鈍使粗屬愛魔業。利使細屬見外道業。故愛前見后。今佛法正道緣理斷結。于見道中有二種人。鈍人用無常苦行入見道先斷愛。利人用空無我行入見理斷見。見盡在前。修道在后。愛結次除也。一明折見假入空者。即折非見假入空。折假之觀如大智論破?至鄰虛塵。折此生滅細塵色假以入空也。觀內身心亦如是。但成論三大法師各以情見破此細塵。細塵若盡不免斷見。塵若不盡還是常見。不出二見。豈得入空。今詳大智論意。不如諸師所推。論主引佛語云。色若粗若細總而觀之無常無我。不說有極微之色也。今謂若知粗細等色無常無我。即是因成相續相待虛假不實。既不得色有。豈滯色空亦有亦空非有非空也。是則身邊二見皆是四緣三假所成不實皆空。念想觀除言語法滅。一心禪寂心在定。故能知世間生滅法相。若知四見及六十二見。無常空寂豁然發真成須陀洹。是為折見假入空之觀也。問曰。折假入空只應折色。心之有空亦有亦空非有非空云何可折。答曰。隨見所執悉是四緣三假皆生滅相。破粗生滅至細生滅。細生滅盡即入空也。問曰。云何分別四見生法兩空相也。答曰。身邊二見皆是污穢無記五陰觀此五陰即陰離陰并不見我相唯有陰法。如觀五指不見拳相。此從十六知見假以入生空也。毗曇有門用此人空發真無漏見第一義。斷三結盡證須陀洹。成論空門觀此邊見但是行陰。行陰悉是三假假既不實。因此入空。破諸見結成須陀洹。即是折實法假入空正意。是為聲聞經說法空之相也。二明折愛假以入空者。愛即是欲愛色愛無色愛。皆是四緣三假之所成也。若觀四緣三假入空發真。無礙道斷解脫道證。至非想第九解脫。是羅漢果住有余涅槃。折假入空觀其功乃息。亦名一切智亦名慧眼。二摩訶衍體假入空觀者。入空觀門乃有多涂。今約無生觀門明體假入空也。就此觀門亦為兩別。一明體見假以入空。二明體愛假以入空。初明體見假以入空者。體因緣所生身見等法皆如夢幻。因成相續相待但有名字。名字即空。非滅故空。空即是真。真即是涅槃。是為體假入空觀也。此約三假而檢。一就因成檢者。內有意根外有法塵。根塵相對則意觸因緣生愛。愛生者即是身見意識生也。今觀此見識定從何生。為意根生意法塵生。為根塵合生離根塵生。若意根生即自性生。若法塵生即他性生。根塵合生即是共生。若離根塵生即無因緣生。從因緣生尚不可說。何況無因緣生也。故中論偈云。諸法不自生。亦不從他生。不共不無因。是故說無生。當知身見之心本自不生。不生而說生者。但是隨順世間名字故說生。名字之法不在內外亦非兩間。亦不常自有是字。不住亦不不住。是字無所有。言語道斷。是名從因成假以入空也。問曰。空有二種。一者性空。二者相空。此云何分別。答曰。前四句檢。生性不可得即是性空。無生而說生即是假生。假生即是不生。不生即相空也。故世諦破性立假。真諦破假。即是相空也。二檢相續假。此一念心為是生生為是滅生。為生滅生離生離滅而有生。若是生生即自性生。由滅故生即他性生。若生滅生即是共性。若離生離滅生即無因緣生。從因緣生尚不可得。何況無因生也。今觀此心。不自性生故非生生。不他性生故非滅生。不自他性生故非生滅共生。不無因生故非離生離滅生也。如此四句檢。生不得生而說生者。但以隨順世間名字故說生。名字生即是假生。假名之生即是不生。無生名字則言語道斷。是名從相續假以入空也。問曰。若說生生可是自性生。待滅故生滅生非生即是假義。何得言是他性也。答曰。生若稱自。滅豈非他。滅若非他。生豈是自。生是自性。滅即他性。生是自性不得成假。滅是他性何得說假。滅是他性遂得說假。生是自性亦應說假。如此檢核。由生故生即是自性之過。說滅為生即墮他性之失。如是論者由滅說生假不成也。三檢相待假。此身見心生為是生生為不生生為生不生生離生離不生生。若是生生即自性生。若不生生即他性生。若生不生生即是共生。若離生離不生生即是無因生。從因緣生尚不可說。何況無因緣而說生也。今觀此見。心不自性生故非生生。不他性生故非不生生。不自他性生故非生不生共生。不無因生故非離生不生而說生也。如此四句檢生不得即是不生。不生而說生者。但以隨順世間名字故說生。名字之生即是假生。假名之生即是不生。若無生名字則言語道斷。是名從相待假以入空也。問曰。生生可是自性生。待不生而說生。豈是他性生也。答曰。若生稱自不生豈非他也。相續科已并核竟。細類可知。大品經明。舍利弗問須菩提為生生為不生生。須菩提答。非生生非不生生也。是則破生見三假合有十二番觀門。若觀三假生不生而執著無生。還用十二番觀而破之也。破亦生亦無生見亦有十二番觀。破非生非無生見亦有十二番破。合破四見共有四十八番觀。能破如所破。是則破能觀之心亦有四十八番。合能所共有九十六番觀門。善修此觀觀生相。畢竟不可得。乃至復四見具足四見不可說。見皆不可得。豁然開悟。六十二見八十八使皆滅得須陀洹故。大品經云。須陀洹若智若斷是菩薩無生法忍。此即巧度不斷而斷。不同拙度之定斷也。二體愛假入空者。分別愛假。猶如前說。今明修道體三界愛皆如夢幻。三假即空。四句檢生。并不可得是名體三界愛假以入空。空即是真智增長。諸法不生而般若生者斷三界結也。若欲愛六品盡名斯陀含。斯陀含若智若斷是菩薩無生法忍。次斷三品下分結盡名阿那含。阿那含若智若斷是菩薩無生法忍。斷上二界愛五上分結盡是阿羅漢。阿羅漢若智若斷是菩薩無生法忍。乃至辟支佛侵除習氣。若智若斷亦是菩薩無生法忍。此皆巧度不斷而斷。是觀因緣即空。不生生無生四諦入空之觀其功齊此。亦名一切智亦名慧眼也。二明從空入假觀者亦為三意。一明入假之意。二明修入假之觀。三明觀成化物。一明入假之意者。此觀正為觀俗諦破塵沙無知。若二乘不為化物。不須此觀。菩薩弘濟必須此觀。所言從空入假者。若滯于空墮二乘地。如大品經云。我以天眼觀十方世界。恒沙菩薩學菩薩道。少得入菩薩位。多墮二乘地。是故通教菩薩須從空入假用道種智入菩薩位。若不滯空。如空中種樹。分別藥病化眾生也。二明修入假觀者。入假有二種。一者入見假一切法。二者入愛假一切法。一明入見假一切法者。菩薩住深禪定知空非空。具大慈悲觀假見假。假有四種。從此四見出無量見。一自生見。二他生見。三共生見。四無因生見。此四見各有執諍之病也。復次執有二重。一執外人邪因緣無因緣四生之見。所謂從冥初生覺。從微塵生自在天生時生自然生也。二執佛法正因緣生自他共無因四生之見。執自生見者。若計意根生意識。是則心能生心。故正法念經云。心如工畫師作種種五陰。一切世間法無不從心造。亦如唯識論之所明也。他生者。經言。心不孤生。必籍緣而起故。大品經云。有緣思則生。無緣思不生。當知一切法皆從外緣生也。共生者。有言。如經所說。六觸因緣生六受。得一切法也。自然者。如龍王經云。一切皆自然而生。大品經云。十二因緣非佛天人修羅作。性自爾也。佛有四種之說。皆是悉檀方便入假利物。而諸眾生顛倒不了。或執外人邪說四邊。或執佛法經論四邊而生見著。故智度論云。般若譬如大火炎。四邊不可取。邪見火所燒。今明隨所執見即苦集。若能知苦斷集。必須修道證滅。皆是假名如幻化而知。次明入愛假一切法可知也。三明觀成化物者。菩薩從空入假修證。即是觀因緣假。名生不生無量四諦亦名道種智亦名法眼。過二乘地。用道種智入菩薩位入假修證。道種智有三種。一生滅道種。二無生道種。三依藏識道種。菩薩住是位。為降伏天魔及其眷屬即入愛假現諸神通。乃至同事利物說諸愛論。如此土三墳五典安國育民之經書也。為降伏外道及其眷屬即入見假顯示智慧。乃至同事利物說諸見論。如十八種六師。皆稱一切智也。深知愛見苦集之病無量。道滅之藥亦復無量。皆如無量夢幻用四悉檀赴其根緣隨病設藥。復次菩薩為度如是無量眾生故游戲神通。凈佛國土成就眾生入假修無量愿行。是為觀成化物也。三明中道第一義觀者即為三意。一明所觀境。二明修觀心。三明證成。一明所觀境者。前二觀是方便。雖有照二諦之智。未破無明不見中道。真俗別照。即是智障。故攝大乘論云。智障甚盲闇謂真俗分別。智障者依阿黎耶識識即是無明住地。無明住地即是生死根本。故此經云。從無住本立一切法。無住本者即是無始無明更無別惑所依住也。二明修觀心者。若修此觀還用前二觀雙忘雙照之方便也。雙忘方便者。初觀知俗非俗。即是俗空。次觀知真非真。即是真空。忘俗非俗忘真非真。非真非俗即是中道。因是二空觀入中道第一義諦。雖觀中道而不見者。皆是無明之所障也。當觀實相修三三昧。大智度論云。聲聞經中說三三昧緣四諦十六行。摩訶衍明三三昧但緣諸法實相。今初修空三昧。觀此無明不自生不從法性生也。不他生。非離法性外別有依他之無明生。不共生。亦非法性共無明生。非無因緣生。非離法性離無明而有生也。若四句檢。無明本自不生。生源不可得即是無始空。是名空三昧。空無住之本一切法也。若爾豈全同地論師計真如法性生一切法。豈全同攝大乘師計黎耶識生一切法也。問曰。各計何失。答曰。理無二。是二大乘論師俱稟天親。何得諍同水火。次觀無相三昧者。即觀無生實相非有相。不如闇室瓶盆之有相也。非無相。非如乳內無酪性也。非亦有亦無相。不如智者見空及不空。非非有。非非無相。取著即是愚癡論。若不取四邊之定相即是無相三昧入實相也。若爾豈全同地論師用本有佛性如闇室瓶盆。亦不全同三論師破乳中酪性畢竟盡凈無所有性也。問曰。各計何失。答曰。若無失者。二大乘論師何得諍同水火也。次明修無作三昧。觀真如實相。不見緣修作佛。亦不見真修作佛。亦不見真緣二修合故作佛。亦不離真緣二修而作佛也。四句明修即是四種作義。若無四修即無四依。是無作三昧也。若爾豈同相列北道明義緣修作佛南土大小乘師亦多用緣修作佛也。亦不同相州南道明義用真修作佛。問曰偏用何過。答曰。正道無諍。何得諍同水火。今明用三三昧修一實諦。開無明顯法性。忘真緣離諍論。言語法滅無量罪除。清凈心一水若澄清。佛性寶殊自然現也。見佛性故即得住大涅槃。問曰。若爾者今云何說。答曰。大涅槃經云。不生不生名大涅槃。以修道得故故不可說。豈如諸大乘論師偏執定說也。今以因緣故亦可得說者。若解四悉檀意如前異說。皆大利益眾生興顯佛法也。三明證成者。若觀無明因緣入不二法門住不思議解脫也。故此經明入不二法門。即是中道雙照二諦。自然流入薩婆若海。此是觀因緣即一實諦不生不生。證無作四實諦。亦名一切種智亦名佛眼。即是入初地見佛性住大涅槃也。第二辨一心三觀者。正是圓教利根菩薩之所修習。所以者何。不思議心因緣之理甚深微妙。其觀慧門難解難入。今明此一心三觀亦為三意。一明所觀不思議之境。二明能觀三觀。三明證成。一明不思議之觀境者即是一念無明心因緣所生十法界以為境也。問曰。一人具十法界。次第經無量劫。云何止在一念無明心內無妨閡也。答曰。此經明不思議須彌入芥子不相妨閡。無情之物尚得如此。心神微妙一念具一切三世諸心諸法。何足致疑。譬如眠法覆心一念之內夢見一切諸心諸事。若正眠夢之時謂經無量劫。如法華經說。夢見初發心乃至成佛無量諸事。比其覺時反觀只是一念眠心也。心譬自性清凈心。眠法覆心譬于無明。無量夢事譬恒沙無知覆一切恒沙佛法。夢事不實善惡憂喜譬見思惑覆真空也。若不細尋夢譬不思議之疑。終無決理。故諸大乘經多說十喻但諸法師不圓取譬意。止偏得虛偽空邊不見譬無量無明法性邊也。故三諦之境義不成也。二明能觀者。若觀此一念無明之心。非空非假。一切諸法亦非空假。而能知心空假。即照一切法空假。是則一心三觀圓照三諦之理。不斷癡愛起諸明脫。若水澄清珠相自現。此即觀行即也。三明證成者。若證一心三觀。即是一心三智五眼也。若得六根清凈名相似證即十信位也。若發真無漏名分證真實即即是初住也。此經云。一念知一切法。即是坐道場成就一切智故。大品經云。有菩薩從初發心即坐道場。當知是菩薩為如佛也。智度論云。三智其實一心中得。佛欲分別為人說。令易解故故次第說耳。第四對智眼者。智即三智。眼即五眼。三觀能知因緣三諦之理即是三智。能見因緣三諦之理即是五眼。若解三觀。三智五眼兩科大義宛然明了。若分別為論。三觀為因。三智五眼為果。通而為語。三觀即是三智五眼之異名耳。如大智論釋般若云。別則般若為因。至佛心則變名一切種智。若通而為論。俱通因果。如大智論偈云。若如法觀。佛般若與涅槃是三則一相。其實無有異。故知般若之名亦至佛果。文如三德成大涅槃不縱不橫如世伊字。摩訶般若果上之一德也。問曰。三觀對三智其數相應。三觀對五眼數豈相當。答曰。若觀粗細因緣。即是肉眼天眼之境。若見三諦之理。即是慧眼法眼佛眼也。第五成諸乘義者。三觀即是三智。三智有二種。一別相三智。二一心三智。一別相三智即開三乘。二一心三智但是一佛乘也。第一正明別相三觀開三乘者即為二意。一正約三觀開三乘。二明十法成三乘。一正約三觀開三乘者即為三意。一約折法觀開三藏教三乘。二約體法觀開通教三乘。三總約折體別相三觀成別教大乘。一明折法觀開三藏教三乘義者。三藏教明三乘行人同折因緣假以入空。若聲聞總相折法入空發真無漏成一切智名聲聞乘。若辟支佛別相折法入空發真無漏成一切智名辟支佛乘。若菩薩總相別相折法入空而不斷結取證多入俗假。修行六度求一切智佛智自然智無師智。即是三藏教之大乘也。二明體法觀開通教三乘者。三乘之人同體因緣假以入空。若發真無漏斷見思惑。小乘根鈍但除正使成一切智名聲聞乘。緣覺中根侵除習氣成一切智名辟支佛乘。菩薩得一切智入假修道種智。教化眾生求一切種智。即是通教之大乘也。三明總約折體別相三觀成別教大乘者。若是別教菩薩觀因緣修別相三觀。次第成一切智道種智。乃至修中道觀見佛性成一切種智求常住涅槃。即是別教大乘義也。二明具十法成三乘者。三觀乃是乘之正體。若不約十法和合則乘義不成。所以者何。三乘悉能運出三界火宅。必須正助眾善和合。故運用之義成也。就此即為三意。一出十法名。二明次第成乘。三料簡。一出十法名者。一明識正因緣生法。二真正發心。三止觀修習。四破諸法遍。五善知通塞。六道品調適。七對治助開三解脫門。八明識次位。九安忍強軟兩賊。十順道法愛不生。三乘之人修學三觀。若具此十法即成三乘入涅槃也。二明次第成乘者。初所以須知正因緣生諸法者。知無明因緣生一切法。即是正因緣。異外執邪因緣無因緣生一切法也。次明真正發心者。三乘行人明知正因緣所生三界火宅。覺悟生死志求涅槃。但菩薩大悲濟物心異也。次明止觀修習者。發心信解分明必須修行定慧。即是三乘行人之根本也。次明破諸法遍者。若不破見思兩輪所執。妄境不遍則止觀有滯也。次明須知通塞者。隨所破法從淺至深。皆有道滅之通苦集之塞。若迷此理即不知得失是字非字。去取失宜也。次明道品調適者。三十七品是三乘入道之正要。能引進眾行到三脫門入涅槃也。次明對治助開三解脫門者。即是四禪四無量心四無色定九想八念十想八背舍八勝處十一切處九次第定事中六度等諸對治法助開三脫門也。次明識次位者。三乘入道從干慧地乃至佛地。若能分別不謬即不生叨濫破增上慢心也。次明安忍強軟兩賊者。未入外凡之位內外八風壞三乘行人出世善根。若能安忍則不為所壞入干慧地因發暖頂入性地也。次明順道法愛不生者。三乘之人若入性地發善有漏五陰所有善法功德智慧順道。若生法愛即便頂墮不得進入忍法成世第一法發真無滿也。若能不生法愛即不頂墮得入忍法位成世第一法發真無漏。即是三乘之人同見第一義諦。斷界內見思煩惱出三界火宅。是為此乘從三界出到有余涅槃住盡智無生智運入無余涅槃。故以十法成三乘者其義顯也。三明料簡者。問曰。自有眾生值佛隨聞一法即得道。或隨修一法門即入道。法華經三界火宅諸子門外方索車。何畢悉具此法乃成乘也。答曰。皆以往昔已修此十法成根性也。問曰。三車門外今何得十法成乘從界內而出。答曰。法華的據盡無生。三乘有為無漏功德是究竟三乘能運入無余涅槃。乃是真乘既無無余涅槃之可入。又不能運至常住涅槃。則三乘之義不成。故索三車不得也。今通明乘義有六種不同。一理乘。二教乘。三行乘。四相似乘。五分證真實乘。六究竟乘。一理乘者。三乘行人悉有四諦十二因緣六度之理三乘根性不同也。二教乘者。即是佛開三乘之教。三乘諸子以佛教門出三界苦。亦名名字乘也。三觀行乘者。即是三乘之人修五停心觀別相總相念處。干慧地之觀行也。故勝鬘經云。三乘初業不愚于法。意在此也。四相似乘者。即是四善根人所得善有漏五陰。五分證真實乘者。即是學智從發苦忍真明無漏乃至非想第九無閡金剛三昧也。六究竟乘者。即是無學智阿羅漢辟支佛佛所得非想第九解脫道盡智無生智佛如實智能運入無余涅槃也。此即是三藏教折法觀。通教體法觀十法成乘意在此也。但別教三觀十法成乘明六種乘。義意不同。分別事繁。問曰。佛法無量。何故的取此十法成三乘耶。答曰。佛法雖復無量。必須取其正要。如諸小乘經論大乘經論所明乘義。成者教門悉有此十意分明也。但隨緣散說不聚一處。今采經論撰十意以成乘義者。為欲令一家義學禪坐之徒知佛法大小乘經論所明入道正意。異外國外人各說一究竟道。末代時有師子身內蟲法師禪師。云莊老教與佛教一種。若作此解者。可將此十法比并。若彼明空具有此意分明名義成就者。可許是同。若無此十法或名義似同而研核橫豎不通事理滯閡名字有闕作義不成。豈得同也。今毗曇成實雖是佛法小乘之論。明空入道。撿其論文即十意宛然名義無閡申通佛法。小乘入道意轉分明。況復大乘經論者乎。外人經書既無此名義故。不可皆言同佛法也。第二明一心三智但是一佛乘者。若觀因緣三諦。初心即得一心三智。開佛知見名見佛性。即大乘也。此則不復開三乘之別。故此經觀眾生品舍利弗問天女云。汝于三乘為何志求。天女答言。我為化三乘。如人入瞻卜林唯嗅瞻卜不嗅余香。入此室者唯聞大乘功德之香不樂聲聞辟支佛功德香也。當知一心二智即是圓教。般若波羅蜜即是大乘。故大品經會宗品云。般若波羅蜜即是摩訶衍。摩訶衍即是般若波羅蜜。般若波羅蜜摩訶衍無二無別。今明一心三觀會成大乘者。大名不可思議。乘以能運為義。一心三觀境智并是不思議法。能運菩薩至于道場故名大乘。此須約六即明圓教一佛乘。即是六種大乘義也。一明理即大乘者。涅槃經云。一切眾生皆是大乘也。二名字即大乘者。緣理即發大乘心也。三觀行即大乘者。即是修不思議十法通達無閡也。十法名如前說。今略明不思議十法成觀行即者。一知不思議正因緣即是所觀境。如前明一念眠心具一切夢法。譬一念無明具一切法三諦之理不縱不橫。即其義也。此須的取維摩訶彌勒言一切眾生即大涅槃即菩提相。明此不思議因緣也。所以者何。中道第一義諦非因緣。是無作四諦之因緣也。若言涅槃即生死。一實諦即是苦因緣。若言生死即涅槃。一實諦即是滅因緣。若言菩提即煩惱。一實諦即是集因緣。若言煩惱即菩提。一實諦即是道因緣也。是為知不思議世間出世間正因緣也。二次明真正發心者。即是無緣慈悲無作四弘誓愿也。若無緣大慈觀生死即涅槃煩惱即菩提。與眾生此滅道之樂。名無緣大慈也。觀涅槃即生死菩提即煩惱。欲拔眾生此虛妄之苦。名無緣大悲也。無作四弘誓愿者。知涅槃即生死。未度苦諦令度苦諦也。知菩提即煩惱。未解集諦令解集諦也。知煩惱即菩提。未安道諦令安道諦也。知生死即涅槃。未得涅槃令得涅槃也。菩薩如是慈悲誓愿無緣無念而覆一切眾生。猶如大云不加功用如磁石吸鐵。是名真正菩提心也。三明行菩薩道勤修止觀者。若知生死即涅槃即是善修止也。若知煩惱即菩提即是善修觀也。如陰陽調適萬物長成。若巧修止觀即能一心具萬行也。問曰。以何為集。答曰。依此經及涅槃經。無明愛一切煩惱為集諦。業屬于苦。于今對義為便也。四明破諸法遍者。若知生死即涅槃。即破分段變易二種生死皆遍。若知煩惱即菩提。則破一切界內界外煩惱遍也。譬如轉輪圣王能破一切強敵亦不有所破。般若波羅蜜亦復如是。能破一切法亦不有所破。五善知通塞者。知生死即涅槃煩惱即菩提則一切皆通。知涅槃即生死菩提即煩惱則一切皆塞也。六善修道品者。觀十法界五陰生死即是法性五陰。法性五陰即是性凈涅槃。即是四念處破八倒。知涅槃即生死顯四枯也。知生死即涅槃顯四榮也。知一實諦是見虛空佛性住大涅槃也。因此四念處修正勤如意足根力覺道即是道品善知識由是成正覺。亦是莊嚴雙樹。是則煩惱即菩提。七對治助修諸波羅蜜者。知菩提即是重惡煩惱。是以知生死即涅槃。對治諸波羅蜜諸度法等侶助煩惱即菩提開三解脫門。對治若成煩惱即菩提也。八善識位次者。涅般即生死菩提即煩惱此是理即。若知生死即涅槃煩惱即菩提。是為名字即。因此觀行分明成五品弟子。即是觀行即。得六根清凈名相似即成四十一地。即是分證真實即。證妙覺果即是究竟即。若能善解此之次位。即不起大乘增上慢大乘旃陀羅之過罪也。九安忍成就者。若知生死即涅槃。即不為陰界入境病患境業相境魔事境禪門境二乘境菩薩境之所壞也。若知煩惱即菩提。即不為煩惱境諸見境增上慢境之所壞。能忍此無作苦集不為所壞者。此如大智論說能忍成道事不動亦不退是心名薩埵也。十順道法愛不生者。觀生死即涅槃。生一切諸禪定三昧等功德。觀煩惱即菩提。生諸陀羅尼門四無所畏十八不共法四無閡智一切種智。于順道法不愛不著。是為觀行乘。四明相似即大乘者。即是得六根清凈。如法華經說。五分證真實即大乘者。即是初發心住乃至等覺也。六明究竟即大乘者。即是妙覺地。如法華經佛自住大乘如其所得法定慧力莊嚴也。故大品經云。是乘從三界中出到薩婆若中住。是乘不動不出。故理即大乘從發菩提心成名字即觀行即相似即。即是乘從三界出也。法華經云。乘此寶乘游于四方。嬉戲快樂直至道場。若得分證真實即住于十住開佛知見。乘此寶乘游東方。若住十行即是示佛知見。乘此寶乘游于南方。若住十回向即是悟佛知見。乘是寶乘游于西方。若住十地等覺即是入佛知見道。乘是寶乘游于北方。若住妙覺即是乘是寶乘直至道場。名到薩婆若中住。理即大乘性如虛空。故云是乘不動不出也。略明一心三觀成一佛乘竟。第六約斷結釋凈名義者。三觀成凈名義略為三。一明不思議斷結。二成凈名義。三攝法。一明不思議斷結者。若言三觀定斷三諦惑證三諦理。智斷德成就名為凈。無垢稱者此同拙度之相。非此經所明不思議之斷惑也。今明不思議之三觀。見不思議三諦之理。不斷見思塵沙無明之惑。與三諦之理相應。一心三觀之智不閡煩惱。煩惱不障一心三觀之智。智不斷惑與理諦相應。即是不斷煩惱而入涅槃。故此經云。不斷癡愛起于明脫。菩薩住是解脫。能以須彌內于芥子。種種示現也。問曰。何意決須不斷煩惱而入涅槃是不思議解脫之相耶。答曰。須彌入芥子。小不障大大不閡小。故云不思議耳。今有煩惱結惑不障智慧涅槃。智慧涅槃不閡煩惱結惑。乃名不可思議。若其無惑有智而入涅槃稱不思議者。今即反難亦應無小有大論不思議也。二用三觀釋毗摩羅詰栗致為凈無垢稱義者。凈名居士因緣所生之心三諦之理性常皎然。目之為凈。不斷三諦惑障能起一心三觀三智之明脫。明脫雖處三惑之內。不為三惑所染。故稱無垢。一心三智會三諦之理。大用無方稱機而化故名為稱。故云凈無垢稱也。三明三觀攝一切法。三觀既攝一切法。凈無垢稱亦攝一切法也。所言攝一切法者。略明攝七種法也。一攝理。二攝結業。三攝依正報。四攝智。五攝行。六攝位。七攝教。此七法攝一切佛法。罄無不收。是故若能善解三觀通達凈無垢之名。則解一切佛法無滯閡也。第七三觀通此經文者即為三意。一釋室外。二釋室內。三釋出室。一釋室外。三觀成佛國因果之義。已如明宗所說。此是釋佛國品也。次折體二種入空可以釋方便品訶諸國王長者也。體假入空第二觀釋弟子品。訶十弟子之意正在此也。次第三中道第一義觀釋菩薩品。訶四大菩薩也。二明入室六品。若問疾品凈名空室以疾而臥。即表中道第一義諦觀相應修智之果。依常寂國現空室相也。慰喻有疾菩薩自調伏其心者。即是用三觀慰喻有疾菩薩。有疾菩薩亦用三觀已調三諦之惑疾也。不思議解脫品即是等三觀修智之果住于正道。雙照二諦。種種示現。次釋觀眾生品者。即是正用初觀釋也。次釋佛道品者。即是第二觀釋也。次釋入不二法門者。即是用第三觀釋也。次釋香積品者。還用第三觀雙照二諦垢凈俱游釋也。問曰。室內既正明不思議義。何得約別相三觀以通諸品也。答曰。經文一往似約別相三觀而說。細尋意趣。悉通入一心中道也。三出室。菩薩行品見阿閦佛品者即用三觀通釋佛國因果。同前佛國之意也。次釋法供養屬累二品。流通分是流通室內室外三觀折伏抑訶之意耳

維摩經玄疏卷第二維摩經玄疏卷第三

　　　　天臺山修禪寺沙門智顗撰


第三明四教分別者。前明三觀釋凈無垢稱約理智無惑。智能稱理稱緣故受凈無垢稱之號。但以眾生機緣不同。致有頓漸之異不定秘密之殊。是以古今諸師各為理釋。今所立義意異前規。故無言之理悉檀赴緣而巧說略撰四教。以暢其宗用通毗摩羅詰之名。若能達斯旨者。非但此經文義皎然。漸頓不定秘密之蹤皆無滯也。今明此義略開七重

　第一釋四教名　第二辨所詮　第三約位分別　第四明權實　第五對觀心　第六通諸經論　第七銷此經文

第一釋四教名者即為四意。一釋三藏教名。二釋通教名。三釋別教名。四釋圓教名。第一釋三藏教名者。此教明因緣生滅四圣諦理。正教小乘傍化菩薩。所言三藏者。一修多羅藏。二毗尼藏。三阿毗曇藏。一修多羅藏者。修多羅此或言無翻。或言有翻者亦有多家不同。而多用法本為翻。所謂出世言教之本故云法本。即是四阿含經也。二毗尼藏者。此翻言滅。佛說作無作戒滅身口之惡。是故云滅。即是八十誦律也(因從果得名也)。三阿毗曇藏者。阿毗曇此翻言無比法。圣人智慧分別法義戒定無比故云無比法。若佛自分別法相義。若弟子分別法相。皆名阿毗曇也。此之三法通名藏者。藏以含藏為義。但解者不同。有言文能含理故名為藏。有言理能含文故名為藏。今言三法之名各是一句。三名各含文理故名藏也。阿含即是定藏故云次第求也。毗尼即是戒藏故云因緣求也。阿毗曇即是慧藏故云性相求也。此教的屬小乘。故法華云。貪著小乘三藏學者。第二釋通教名。通者同也。三乘同稟故名為通。此教明因緣即空無生四真諦理。是摩訶衍教之初門也。正為菩薩傍兼二乘故。大品經勸學品明欲學三乘悉教當學般若。所言通者乃有多涂略出八義。一教通。二理通。三智通。四斷通。五行通。六位通。七因通。八果通。教通者。三乘同稟幻化即空之教也。理通者。同是遍真之理也。智通者。同得巧度一切智也。斷通者。界內惑斷同也。行通者。見思無漏行同也。位通者。從干慧地乃至辟支佛地位皆同也。因通者。九無閡同也。果通者。九解脫二種涅槃之果同也。通義有八。而但名通教者。若不因通教則不知理通乃至成通果也。故諸大乘方等及諸般若有二乘得道者。皆同稟此教也。第三釋別教名者。別者不共之名也。此教不共二乘人說但教菩薩故名別教。此教正明因緣假名無量四圣諦理。的化菩薩不涉二乘。所言別者義乃多涂略出八意。一教別。二理別。三智別。四斷別。五行別。六位別。七因別。八果別。故名別教。教別者說恒沙佛法但為菩薩也。理別者藏識有恒沙俗諦之理也。智別者道種智也。斷別者恒沙無知界外見思無明斷也。行別者菩薩歷劫修自行化他之行也。位別者三十心伏無明是賢位十地發真斷無明是圣位也。因別者無閡金剛因也。果別者解脫大涅槃四德果也。別義有八而但名別教者。若不因別教則不知別理乃至得別果也。問曰。何故不說為不共教而作別教之名。答曰。大智論明大共般若。即是不共二乘人說。如不思議經。今明別教如說方等大品。二乘共聞說。而別教菩薩兼欲簡非圓教別雖異通猶未圓也。第四釋圓教者。圓以不偏為義。此教明不思議因緣中道實相之理。事理具足不偏不別。但化最上利根大士故名圓教也。所言圓教者義乃多涂略說有八。一教圓。二理圓。三智圓。四斷圓。五行圓。六位圓。七因圓。八果圓。教圓者直說一實諦言教不偏也。理圓者一實即法界海理不偏也。智圓者一切種智也。斷圓者五住圓斷也。行圓者一行一切行也。位圓者從初一地具足諸地功德也。因圓者雙照二諦自然流入也。果圓者妙覺不思議三德之果不縱不橫也。圓義有八而但名圓教者。若不因圓教則不知圓理乃至得成圓果也。問曰。四教出何經論。答曰。四教散在諸經論。無處而不明也。如上引法華經所明貪著小乘三藏學者。成實論云。故我正欲論三藏中實義。豈非三藏教也。大品經勸學品勸三乘同學般若。中論云。得諸法實相有三種人。豈非通教也。無量義經云。摩訶般若華嚴海空宣說菩薩歷劫修行。大智論云。般若有二種。一者共二乘說。二不共二乘說。如此等經論豈非別教也。華嚴經明圓滿修多羅。此經明一念知一切法即是坐道場。大品經具足品云。一心具萬行。法華經云。合掌以敬心欲聞具足道。涅槃經云。是大涅槃名諸佛法界。大智論云。三智其實一心得。如此等諸經論豈非并明圓教也。是義在下。自當分明。問曰。四教之文乃當散在經論。而未見一處經論聚明。答曰。雖復無的四教名目。今映傍大乘經論立四教名義者。如大涅槃經明四不可說。有因緣故亦可得說四種之說以化前緣。即是四教也。大涅槃經明四番轉四諦法輪。即是四教之意也。法華經明三草二木一地所生。即是四教意也。中論破諸異執。既說因緣所生四句通佛四說。即是四教之意也。如此等四種說法隨機利物。即是四教義皆是四教之異名耳。問曰。法華經云。佛平等說如一味雨。何曾定有四說之殊。答曰。上來處處引四不可說有因緣故亦可得說。尚未曾定有一說。何曾定有四教耶。但以眾生有四種根性不同。所謂下中上上上四根不同。致感四說四教之殊。即是法華經明三草二木一地所生之譬譬此四根也。故此經云。佛以一音演說法。眾生隨類各得解者。即是四根異解佛教不同也。但諸經明義不同。自有異說異解一解一說異解一說一解無說無解。故此經云。其說法者無說無示。其聽法者無聞無得。若達此意四教點空立義何所疑哉。問曰。四教義與地論人四宗義同不。答曰。若人問言四諦與四大同不此云何。答今不依四宗立四教者。意乃多涂略出三妨。一四宗名義言方似滯。二細尋研核。立名作義似如不便。三四宗名義雖言富博。一家往望攝佛教門。猶有所闕。一四宗名義言方似滯者。彼不依四不可說。用四悉檀說則成滯也。二細尋研核名義似如不便者。彼之四宗毗曇明見有得通可許。因緣為宗。三假是世諦。見世諦未得道。何得以假名為宗。成論明見空得道。何不以空宗也。且大智論明三藏教有三門得道。空是第二門無假名門也。又大智論彈方廣人取十諭。說一切法不生不滅失般若意。豈得幻化為不真宗也。今咨曰。不真宗即是通教。真宗即是通宗者。宗則通真不真。不真何得沒宗而用教。真宗何意無教而立宗。宗若無教何得知真耶。答曰。楞伽經云。說通教童蒙宗通教菩薩。故以真為通宗也。又咨曰。若爾前因緣假名不真。皆是教童蒙。不應立宗名也。如是覆卻并決意。謂立四宗名似如不便也。今言四教者。佛從初得道至大涅槃。顯示一切法門無非言教也。三四宗明義。若比古今實為富博。一家往望攝佛法意。猶大有所闕。今采諸經論立四教義。一教各有四門。四教合有十六門。即是十六宗明義也。彼因緣假名兩宗似此所明三藏教有空二門相參猶闕昆勒門及非有非空門也。彼不真宗明如幻化。似與此通教有門相參。余三門彼所不明。彼真宗似與此別教有門相參。三門彼所不明。是則四宗明義但得與三教四門相參。圓教四門彼所不明。四教猶有十二門。彼四宗所不明也。又護身法師用五宗明義。四宗如前。長立法界宗。似與此圓教有門相參。四教猶有十一門。彼所不明也。耆阇法師用六宗明義。三宗似與此三門相參。如上分別。彼真宗與此通教空門相參。彼常宗似與此別教有門相參。彼圓宗似與此圓教有門相參。此四教猶有十門。彼六宗所不明也。故知四宗五宗六宗雖言古今已來明義富博。今家往望攝佛教門猶有所闕也。所以前明四悉檀義者。正是述一家通教說法與古今說法運用不同也。前明三觀豎破諸法略為數十番。次此下明四教所詮約諸教立義。其尋覽者則知與諸禪師及三論師破義及立義意不同也。問曰。四教遍通眾經。何得的用通此經也。答曰。今撰四教義遍通諸經別有大本。略撮其要通此經文者。正言此經具明四教入道。故須知大意也。但諸師多采經通論。致令晚生。皆謂論富經貧。今采經論通經意。欲令后生知經富論貧也。敬重大乘真佛所說功德無量是入道正因。輕經重論甚可傷也。第二辨所詮者。夫教是能詮。理是所詮。故因理設教。由教顯理。即理非教。即教非理。離理無教。離教無理。故思益經云。菩提之中無文字。文字之中亦無菩提。離菩提無文字。離文字無菩提。以離菩提無文字故約理而施教。離文字無菩提故施教即能顯理。是則教為能詮理為所詮意在于此。所言理者即是諦也。今約諦明理。由理起教。教能詮理。教是能詮。理是所詮。就所詮義略為四意。一約四諦理明所詮。二約三諦理明所詮。三明二諦理明所詮。四約一諦理明所詮。第一約四諦明所詮者即為三意。一明所詮四諦理。二明能詮教。三明約經論。一明所詮四諦理者有四種四諦。一生滅四諦。二無生四諦。三無量四諦。四無作四諦。大意出大涅槃經。二明能詮教者。即是四教能詮四種四諦理也。即為四。一三藏教詮生滅四諦理。二明通教詮無生四真諦理。三明別教詮無量四諦理。四明圓教詮無作四諦理也。三明對經論者即為二意。一對經二對論。一對經者。若華嚴經多明別圓兩教詮無量無作二種四諦理。聲聞經但明三藏教詮生滅四諦理。大集方等及此經明四教詮四種四諦理。摩訶般若多明三教詮三種四諦理。法華經但說圓經詮無作四諦理。大涅槃明四教詮四種四諦理也。二明對論者。若別通經論類經可知。若通申經論如中論破一切內外顛倒執諍竟。外人問曰。若一切世間皆空無所有者。即應無生無滅。以無生滅故則無四諦四沙門果三寶。若受空法。有如此等過。論主答曰。汝今實不能知空空因緣。諸佛依二諦為眾生說法。若不知二諦則不知真佛法。以有空義故則一切法得成。若無空義者。一切法則不成。一切法成者有四諦四沙門果三寶也。今釋此語論主破執見既盡明有四諦四沙門果三寶者。即是申摩訶衍教三種四諦三種四沙門果三種三寶也。問曰。云何得知。答曰。論主說偈故知有也。偈云。因緣所生法我說即是空。此偈申通教大乘詮無生四諦四沙門果三寶也。偈云亦名為假名。即是申別教大乘詮無量四圣諦四沙門果三寶也。偈云亦名中道義。即是圓教大乘詮無作四實諦四沙門果三寶也。破申之意大乘三教只用一偈。作論之功妙在于此。次后說兩品。初品云。問曰。已知摩訶衍入第一義。今欲聞聲聞經入第一義。論主具明生滅十二因緣。破六十二見入第一義。即是為鈍根聲聞弟子說因緣生滅相。生滅因緣即是生滅四諦四沙門果三寶也。中論前申摩訶衍通別圓三教三種四諦四沙門果三寶。后兩品申三藏生滅四諦四沙門果三寶者。以后世人根轉鈍。應須還用此教。是則中論文略而義富。申佛四教既明詮于四諦之理已顯故言有四諦也。乃是如意殊論非唼水殊論也。若不解此義。單復織假未知。若為通經四假通經意終難見也。第二約三諦明四教所詮之理者即為三意。一明三諦所詮理。二明能詮四教。三約經論。一明三諦所詮理者。三諦名義具出瓔珞仁王兩經。經云。一有諦二無諦三中道第一義諦。有諦者。如世人心所見理名為有諦。亦名俗諦。無諦者。出世人心所見理名為無諦。亦名真諦。中道第一義諦者。諸佛菩薩之所見理名中道第一義諦。亦名一實諦。故大涅槃經云。凡夫者有。二乘者無。諸佛菩薩不有不無。三諦義至釋入不二法門品當略明也。二明能詮四教者即為四。一三藏教但詮二諦理。所以稟教之流不聞佛性常住涅槃。二通教亦但詮二諦理。所以稟教之流亦不聞佛性常住涅槃。三乘猶存灰斷之果也。三別教別詮三諦理。所以稟教之流三十心但成二觀二智方便。登地方乃見佛性入法流也。四圓教圓詮三諦。稟教之流初心即開佛知見。自然流入薩婆若海也。三明對經論者。華嚴但詮假名俗諦中道。又解云。華嚴教詮別三諦一心。三藏漸教詮真俗二諦。方等大乘之教詮三諦。一往同華嚴。摩訶般若亦具詮三諦。一往同華嚴。法華但詮一心三諦。涅槃備詮三諦。一往亦同華嚴也。諸論隨經類之可知。中論偈云。因緣所生法我說即是空。此即詮真諦。亦名為假名即詮俗諦也。亦名中道義即詮中道第一義諦也。此偈即是申摩訶衍詮三諦理。若下兩品明聲聞經入第一義。此即是別申三藏。教詮二諦理也。第三約二諦明所詮者亦為三意。一正明所詮理。二明能詮教。三約經論。一明所詮理者即是二諦理也。二諦有二種。一者理外二諦。二者理內二諦。若真諦非佛性即是理外之二諦。真諦即佛性即是理內之二諦也。一理外二諦有二種。一者不即二諦生滅二諦也。二者相即二諦無生二諦也。故大品經云。即色是空非色滅空。色滅方空是不即二諦。即色是空相即二諦也。二明理內二諦亦有二種。一不即二諦。二相即二諦。不即二諦即是無量二諦。故大涅槃經云。分別世諦有無量相。第一義諦有無量相。非諸聲聞緣覺所知也。二相即二諦無作二諦也。二明能詮四教者。若三藏教詮于理外不即二諦。若通教詮于理外相即二諦。別教詮于理內不即二諦。圓教詮于理內相即二諦也。三對經論者。華嚴經詮理內二種二諦。三藏教詮理外不即之二諦。方等大乘詮理內理外四種二諦。摩訶般若詮理外相即二諦理內二種二諦。法華經但詮理內相即二諦。涅槃經通詮理內理外四種二諦。諸論通經類之可解。中論偈云。因緣所生法我說即是空。此申理外相即之二諦。亦名為假名亦名中道義。此申理內不相即相即之二諦。后兩品明聲聞入第一義。即是申三藏教詮理外不相即二諦也。第四約一諦理明所詮者亦為三意。一者正明所詮理。二明能詮教。三約經論。一明所詮理者即是一諦理也。何等名為一諦。諦名審實。審實之法即是不二。豈是三諦。二諦皆名審實。今明真俗說為諦者。但是方便實非諦也。故涅槃經云。所言二諦其實是一。如來方便為化眾生故說為二。譬如日月不轉醉人見轉。當知唯有不轉之日。不醉之人同見。豈別有回轉之日。若實有轉日者。不醉之人亦應并見也。一諦如真日。二諦如轉日。真日審實可名一諦。轉日不實何有二諦。方便說二。實義不成故非諦也。今以此一實諦為所詮之理也。二明能詮之教者。若藏教通教正是煩惱惡酒未吐。唯詮轉日說有二諦。不能詮一實諦也。若別教詮一實諦。如離轉日有不轉日。圓教詮一實諦。轉日即不轉日也。三對經論者。若華嚴教詮真俗即一實諦。帶不即之方便。若三藏教一向不詮一實諦也。若方等教詮一實諦同華嚴。摩訶般若教詮一實亦同華嚴。故無量義經云。佛成道以來四十余年未顯真實。今謂何有不說實諦。但或時赴緣開二諦三諦不即一諦之方便。所覆法華教詮一實諦。無復不即之方便。但論一切即一實諦也。故法華經說。二萬億日月燈明佛。皆云諸法實相義已為汝等說。今佛放光明助發實相義。諸佛法久后要當說真實。正直舍方便但說無上道。若涅槃經同方等通釋。入佛性為異。諸論隨經類之可解。如中論偈云亦名中道義。此即是申一實諦之教也。故青目釋云。遮二邊故名為中道。即是遮因緣空邊假邊。非此二邊則非真俗二諦名一實諦也。故大涅槃經云。一實諦者則無二也。又云。無二之性即是實性。無二之性即是入不二法門。又一實諦者即是不生不生不生不生不可說故。凈名居士默然杜口。文殊稱嘆意在此也。第三約四教位分別凈無垢稱位者即為五意。一約三藏教明凈無垢稱義。二約通教明凈無垢稱義。三約別教明凈無垢稱義。四約圓教明凈無垢稱義。五約五味譬以結成。第一約三藏教明位釋凈無垢稱義者。尋佛三藏教赴緣多涂。言其正要不出四門入道一有門二空門三有無門四非有非無門。今正用毗曇有門以判位也。三門明菩薩義既不度。豈可繆論。今約有門釋凈無垢稱義即為三意。一明開三乘。二略明三藏教辨菩薩位。三釋凈無垢稱名。第一略明開三乘者。佛于生生不可說非三之理用四悉檀。約苦集道開三乘教門。赴三種行人之根緣。令同得滅諦涅槃也。故法華經云。為求聲聞者說應四諦法。度生老病死究竟涅槃。為求辟支佛者說應十二因緣法。為求菩薩者說應六波羅蜜法。令得三菩提成一切種智。若聲聞小乘教門苦諦為初觀四諦入道。發真無漏斷正使盡。位登羅漢具足三明及八解脫。既無慈悲度物。現身而入涅槃。故大智論說。如獐在獵圍。驚怖跳出都不顧群。今不約此判凈名位也。若緣覺中乘教門集諦為初觀十二因緣。發真無漏斷三界結盡。侵除習氣具足三明及八解脫。雖有少慈悲不能度物。亦于一世即入涅槃。故智度論云。如鹿在獵圍。驚跳自出雖顧[眐-止+山]群怖不停待。今亦不就此判凈名位。若菩薩大乘慈悲弘誓不舍眾生。為物心大教門。以道諦為初修行六度。化一切眾生共出三界。至成佛果利益功圓方入涅槃。故大智論云。如大香象在于獵圍。雖遭刀箭擁群共出。此是大士位懷。故須約此判凈名位也。第二明三藏教菩薩位者略為七。一發菩提心。二行菩薩道。三種三十二相業。四六度成滿。五一生補處。六生兜率陀天。七八相成道。一明發菩提心者。如釋迦牟尼菩薩。于過去世為陶師。值前釋迦牟尼佛。供養彼佛已即發菩提心。愿未來得作佛時還名釋迦。時佛可其愿也。問曰。何名發菩提心。答曰。緣生滅四諦起慈悲四弘誓愿即是發菩提心也。二明行菩薩行者。即是三阿僧祇劫行六度也。從過去釋迦牟尼佛至罽那尸棄佛名一阿僧祇劫。從此常離女人身。爾時不自知我當作佛不作佛。今謂是五停心別相總相四念處觀用此觀心修波羅蜜也。爾時未發暖解而有慈悲誓愿。安撫生死心無怯弱。故能壞女人業常受男子身也。爾時未發暖解位在外凡。故不自知己身當作佛也。次明從罽那尸棄佛至然燈佛為二阿僧祇劫。是時菩薩用七莖蓮華供養然燈佛。敷鹿皮衣布發掩泥。時然燈佛便授其記。汝于來世當得作佛名釋迦牟尼。爾時菩薩雖自知我必作佛。而口不稱我當作佛。今謂得暖法智慧修六波羅蜜也。次明從然燈佛至毗婆尸佛為第三阿僧祇劫滿。是時菩薩內心了了自知作佛。口自發言無所畏難。我于來世當得作佛。今謂此是頂法智慧行六波羅蜜也。三明過三阿僧祇劫種三十二相業者。今謂此是入下忍之位。用此忍智修行六度成百福德。用百福德成一相。如是百劫成三十二相之業因也。四明六波羅蜜滿者。菩薩一切能施乃至不惜身命。如尸毗王以身施鴿心不悔恨。是為檀滿。尸波羅蜜滿者。持戒不惜身命。如須摩提王。精進持戒常依實語。赴鹿足王就死。是為尸羅滿。羼提波羅蜜滿者。菩薩忍辱不惜身命。如羼提比丘。為歌利王割截心生慈忍。發誓身復名羼提滿。毗梨耶波羅蜜滿者。精進不惜身命。如大施太子。為國民入海采寶得如意珠。海神因其寢臥盜珠還海。太子發誓抒海水。為眾生求珠。困苦垂命心無懈退。名精進滿。禪波羅蜜滿者。菩薩具足禪定。于外道禪定出入自在。如尚阇梨仙人。坐禪時無出入息。鳥于髻上生子慈悲不動。乃至鳥子飛出。是名禪滿。般若波羅蜜滿者。菩薩大心分別。如劬頻婆羅門大臣。分閻浮大地為七分。若干大城小城聚落分作七分。般若波羅蜜亦如是。此為菩薩六波羅蜜滿。今謂由是下忍智慧能調伏諸根滿足六度也。五住一生補處者。即是釋迦菩薩生迦葉佛所作補處弟子。凈持禁戒行諸功德。迦葉佛授記。次當作佛。今謂此猶是中忍之位也。六明生兜率陀天者。舍閻浮提報上生此天為諸天師。在于彼天修八勝處。今謂此猶是中忍之位也。問曰。菩薩何意初發心伏結而不斷也。答曰。若斷結即不得受生化物。菩薩觀無常伏結。令諸煩惱脂消。用清凈心修行六度令諸功德肥也。七明下生成道者。即是三藏教明八相成菩提道也。所言八相成道者。一從兜率陀天下。二托胎。三出生。四出家。五降魔。六成道。七轉法輪。八入涅槃也。問曰。所明三藏教阿毗曇有門說菩薩義。為是佛說。為是佛去世后諸聲聞弟子說耶。答曰。亦有是佛說。多有是諸羅漢作毗婆沙說也。問曰。若是佛說。此則可信。若諸羅漢所說。云何可信。答曰。諸羅漢既是圣人。采佛三藏教意明菩薩義。何容頓乖僻也。問曰。若爾智度論何意從始至終一一彈破。答曰。龍樹為欲申摩訶衍明菩薩義。以大破小。皆可破也。問曰。龍樹訶云。是迦旃延弟子于小乘經有失。何況解菩薩義。答曰。舍利弗佛在世時分別法相猶尚有失。何況佛去世后諸羅漢也。雖然影傍猶差今時凡夫也。第三約三藏教位釋凈無垢稱義者。正在中忍補處之位也。六度之道即是凈義。所以者何。三種藥中無三種病。六度是道諦是凈義。故法華經云。又見佛子修種種行求無上慧為說凈道也。維摩大士六度行成。即是凈義無六蔽垢。故言無垢。以相似解內稱生滅四諦之理外稱根緣。助釋迦如來顯三乘之教。故云凈無垢稱也。是以方便品現疾。為國王長者說無常苦空無我不凈之法。訶責諸人勸求佛果。意在此也。問曰。維摩析挫聲聞彈訶菩薩。此是不思議之位行。何得用聲聞經所明菩薩之位挍量。答曰。住不思議解脫菩薩能種種示現。豈不能現聲聞經所明菩薩之像輔釋迦而弘化也。問曰。何故化國王長者而示三藏菩薩之形說法。訶聲聞菩薩即現摩訶衍不思議之言教。答曰。凡俗界內結業未除。故說生滅四諦。此正是對治。羅漢菩薩界內因疾已除。但迷不思議三諦之理。是故說三種四諦以折聲聞。說無作四實諦訶菩薩也。第二約通教辨位釋凈無垢稱位者。此教既詮因緣即空之理。三乘同稟契理證真必有淺深。故須判位也。通教入道亦具四門。今約空門以辨位也。亦為三意。一略明約通教開三乘。二略明通教菩薩位。三釋凈無垢稱義。第一略明約通教開三乘者。三乘之人同稟通教見第一義。第一義者即是無分別之真諦理。而分別說三乘者。聲聞從聞生解。總相體假入空。智慧力弱但斷正使。緣覺福德利根生無佛世。自然體假發真為異。又解。緣覺利根能少別相體假入空。發真無漏斷三界結侵除習氣也。三菩薩乘者。菩薩修總相別相智慧體因緣即空。起大悲誓愿修諸法門。若見第一義斷界內煩惱。用誓愿扶習還生三界。游戲神通成就眾生凈佛國土也。故中論云。諸佛以甘露味教化眾生。諸法實相是真甘露味也。若得諸法實相滅諸煩惱名聲聞乘。若生大悲發無上意名為大乘。若佛滅后時世無佛因遠離生智名辟支佛乘。第二明通教三乘位者即為二意。一明三乘共十地。二簡名別位通。一明三乘共行十地位者即為二意。一標名二略解釋。一標名者。一干慧地。二性地。三八人地。四見地。五薄地。六離欲地。七已辦地。八辟支佛地。九菩薩地。十佛地。故大品云。菩薩從初干慧地至菩薩地。皆行皆學而不取證佛地亦學亦證。故言三乘通位也。二略解釋者。干慧地即是三乘初心通名干慧地也。此是三賢之位。一五停心。二別相念處。三總相念處。此三通名外凡。干慧地也。問曰。若爾與三藏教明三賢有何異。答曰。一往名同。拙巧兩度已如前三觀分別。豈得不異也。問曰。三乘人同觀第一義諦。亦應同破八倒同見佛性。何得言通教入二涅槃耶。答曰。破八倒是一往之言。分別有四種不同。一破八倒不結枯榮。是則通別圓未可定判也。二破八倒結成四枯。多屬通教。三破八倒結四榮。定成別教。四破八倒雙結枯榮。即是圓教。今明破八倒。用凈名訶迦旃延。破三藏五義說摩訶衍五義。即結成四枯。故彼諸比丘心得解脫。一往屬通教意也。二明性地者。若因總相念處初發善有漏五陰名為暖法。增進初中后心入頂法忍法世第一法。皆名為性地內凡。俱伏界內見惑也。三明八人地者。即是三乘信法二種行人巧觀發真在無間三昧。十五心八忍之位也。四明見地者。即是三乘同見第一義無生四諦之理。同斷見惑三結及八十八使盡也。五薄地者。體愛假即真發六品無閡。斷欲界六品證第六解脫。欲界煩惱薄也。六離欲地者。即是三乘之人體愛假即真斷欲界五下分結盡。離欲界煩惱也。七已辨地。即是三乘之人體色無色愛即真發真無漏。斷五上分結七十二品盡也。斷三界惑究竟故言已辨地也。八辟支佛地者。緣覺菩薩發真無漏。功德力大故能侵除習也。九菩薩地者。從空入假觀行純熟道觀雙流深觀二諦。進斷習氣及色心無知。得法眼道種智。游戲神通凈佛國土。學佛十力四無所畏大慈悲等一切佛法。斷習氣將盡也。十佛地者。大功德力資智慧得一念相應慧。照窮真俗一切界內習氣究竟盡也。故智度論云。聲聞智慧力弱如小火燒木。雖然猶有炭在。緣覺智慧力勝如大火燒木。木然炭盡余有灰在。諸佛智慧力大如劫燒火。炭灰俱盡亦如兔馬象三獸渡河之諭也。問曰。菩薩佛地名異二乘。何得言通耶。答曰。名雖有異同是無學應供。得二涅槃共歸灰斷。證果是一名義不殊。是則名義究竟俱同也。二明名別位通者即為二意。一約前三乘共十地菩薩別立忍名。二用別教名名別而義通。一約三乘共行十地為菩薩別立忍名者。大智論云。干慧地于菩薩法名為伏忍。性地于菩薩法名為順忍。八人地于菩薩法名無生法名。見地于菩薩法名無生法忍果。薄地于菩薩法名離欲清凈。離欲地于菩薩法名游戲神通。已辨地于聲聞經說名為佛地。辟支佛地乃至佛地如前分別。問曰。何意于菩薩法中別立伏忍等別名。答曰。觀理雖同。方便修行化他求佛果有異。故于菩薩法別立伏忍等別名也。分別其相具在四教大本。二明用別教名名別而義通者。即是三乘同觀第一義諦之理。菩薩用別教十信三十心十地名辨位也。干慧地伏忍立名。十信別名。性地柔順忍立十住十行十回向名。八人地見地即是得無生忍立歡喜地名。故大品經云。須陀洹智斷是菩薩無生法忍。薄地向果。向即離垢地。果即明地也。故大品經云。斯陀含智斷是菩薩無生法忍。阿那含地向果。向即是炎地果即是難勝地。故大品經云。阿那含智斷是菩薩無生法忍。羅漢地向果。向是現前地果是遠行地。故大品經云。阿羅漢智斷是菩薩無生法忍。辟支佛地即是第八不動地侵除習氣也。故大品經云。辟支佛智斷是菩薩無生法忍。菩薩地即是九善慧地十法云地。當知如佛。佛地如前說。坐道場時一念相應慧斷一切習氣盡者。所謂煩惱障法障之習氣也。化一切有緣眾生竟入無余涅槃。如薪盡火滅。八相成道如前說。是則用別教名辨位。名異而義同。猶屬通教。明菩薩位也。問曰。從初地至七地對四果出何經論。答曰。諸經論非不對當。但高下不同。古今法師對當亦多殊異。所以然者。或云見地止對初地。此如今所用。或取三地并對見地。仁王經明四地并對見地。此則難可定依。但通教見地本是無間之道不出觀證須陀洹。豈得從初地斷見乃至三地或云四地也。若別教明斷別惑不若二乘。如此明義或當有之。又或言。六地斷結羅漢齊。或云七地名阿羅漢。此難定執。前后兩果經論明義既不定。其間二果以意可知。既不可定依。今用義推作此對位。雖一往小便終不可執也。第三約通教明位釋凈無垢稱義者。大士位在補處。真諦之理性自皎然名之為凈。界內二障正惑已盡習氣微薄。故名無垢。智慧內與真諦相應。外能稱三乘根性。神通說法。故云稱也。是則略辨通教大士受凈無垢稱之名。所以須示現此菩薩之像者。用此形聲托疾。為國王長者說如夢幻之法勸求菩提。又破三藏教三乘封守拙度之迷僻也。若尋什師生肇注維摩經同用此意。梁陳諸大法師講此經文判菩薩位。厝意高下雖小不同。今家往望皆并是用通教意釋此經耳。第三約別教明位釋無垢稱義者。此教通詮假名如如來藏佛性之理。菩薩稟此教門修(行得)證。從淺至深故須明位。此別教入道亦有四門。今但約空有門明行位也。如大涅槃經云。第一義空名為佛性。智者見空及與不空。聲聞辟支佛但見于空不見不空。不空者即佛性也。就此即為三意。一明經論辨別教不同。二略明別教位。三約別教釋凈無垢稱義。第一經論辨別教菩薩位不同者。尋別教正明因緣假名恒沙佛法真如佛性之理。菩薩稟此教觀三諦理。歷劫修行斷恒沙無知別見思惑。欲見佛性求常住四德涅槃。今明別位不同略為三意。一者諸經明位數不同。二斷伏高下不同。三對法門不同。一諸經明位數不同者。如華嚴經。三十心十地佛地但有四十一位。瓔珞經明有五十二位。仁王經明五十一位。新翻金光明勝天王般若及大品經但明十地佛地不開三十心。大涅槃經明五行十功德義。推以開三十心十地也。諸論明地位多小不同。悉是約經故爾。二明斷伏高下不同者。二十心斷界內結高下不同。十地斷界外見思對位有異也。具在四教大本。三明法門有異者。如華嚴經十波羅蜜對十行。新翻金光明經用十波羅蜜對十地。如此等諸經約位對諸法門多不同也。問曰。何意別教明位經論辨數對法門不同耶。答曰。別教約界外辨十地位行斷伏對諸法門悉檀方便隨機接引。是以多不定也。第二略明別教菩薩位者。今約瓔珞經明有七種位。一十信。二十住。三十行。四十回向。五十地。六等覺地。七妙覺地。一十信位者。十信名義具在大本。今明別教菩薩信因緣佛性常住三寶。知無量無作四諦。起慈悲四弘誓愿。天魔外道二乘所不能阻。名為信心。若望涅槃經明五行。即是戒圣行定圣行。修生滅四諦慧圣行伏界內見惑。即是十信心位也。問曰。別教菩薩既緣無量無作四諦發菩提心。何故修生滅四諦觀也。答曰。別教菩薩初心雖信無量無作四諦之理。而界內煩惱障重。必須前斷此惑。故先修生滅四諦以調心也。二明十住位者。即是習種性十解位也。入理般若名為住。所言入理者。直入偏真似入圓真理也。若望大涅槃經。正是修無生四真諦觀。今明此十住皆是修體假入空觀發偏真之慧。斷界內見思得一切智慧眼。生相似中道之解。即是別教暖法位也。三明十行位者即是性種性。前明十住既得入理。今從理起行學十波羅蜜故名十行。望大涅槃經。即是修無量四諦觀門。今明十行修從空入假觀。斷恒沙無知得道種智法眼。界內正使已盡。相似中道之解漸更分明。即是別教頂法位也。四明十回向位者即是道種性。解行心合回因向果順入法界故名回向。望大涅槃經。應是修無作四諦觀。今明此菩薩修中道正觀。中道似解轉更增明能伏無明。得相似一切種智佛眼。即是別教忍法位也。問曰。既明別教之位。何用對暖頂忍乎。答曰。別教十地既對四果三十心位。豈不對暖頂忍也。問曰。此既是別教菩薩。何得修無作四諦觀門。答曰。此義交加關涉不易。具在大本。豈可即求決也。五明十地位者即是圣種性位。從入初地即發真。明見佛性平等法界自體。住持出生諸佛功德。堪能荷負一切眾生故名為地。若望大涅槃經。應是分證無作四諦之理得二十五三昧。名諸三昧王。五行具足次第成十功德入十地。多恐意在此也。今明此十地菩薩若登初地即證真中道第一義諦。雙照二諦心心寂滅。自然流入薩婆若海。能斷無明住地分得種智佛眼。得如來真應兩身十方行化也。始從初地乃至十地皆斷無明。但以位約分為三道。初地名見道。二地至六地名修道。從七地已去名無學道。地論師言。二地至七地名修道。八地已去名無學道也。初地菩薩五行具足。恐是初地功德也。余九種功德或可對九地。所言破無明別見惑者。大涅槃經云。自此已前皆名邪見人也。是則三藏通教三乘之人皆未見此理故名邪見人也。以大士訶須菩提。大師是汝之師。天魔外道一手作諸勞侶意在此也。乃至別教十信三十心雖伏此惑既未能斷。猶是成就無明別見。訶諸菩薩意或在此也。二從二地至六地名修道者。斷別惑三界愛。如大智論明。迦葉聞甄迦羅琴聲不能自安。迦葉云。三界五欲我已斷竟。此是菩薩凈妙功德所生五欲。故于是事不能自安。例色無色愛亦復如是。此經大士訶須菩提云。同于煩惱不到彼岸。入于八難不得無難意在此也。故從二地至六地通名修道斷此別惑也。今以義推。二離垢地即侵斷別教欲愛名斯陀含向。三明地即是別教斯陀含果。四炎地即是別教阿那含向。五難勝地即是別教阿那含果。斷別愛欲盡也。六現前地即是別教阿羅漢向。斷別色無色愛也。七遠行地即別教阿羅漢地。斷別色無色愛盡。故從此名無學道也。問曰。此對四果出何經論。答曰。別教明斷伏對四果經論多不同。諸大乘法師所用亦異。地論師通教判位云。初地斷見。二地斷欲愛。三地斷色愛。四地斷無色愛。地論師通宗判位。有用三地斷見名須陀洹。從四地至六地名斯陀含。第二依法師七地至九地名阿那含。第三依法師十地等覺名阿羅漢。是第四依法師有言三地斷見。四地名斯陀含。五地名阿那含。六地名阿羅漢。有用仁王經四地斷見。五地名斯陀含。六地名阿那含。七地名阿羅漢。如是等異說不同難可定依。今以義推作此對四果也。一往似便既無的文。佛意難知。不須茍執也。問曰。何故解釋不定。答曰。已如前釋。八不動地即是別教辟支佛地。地論師云。從此明無學道。未知的出何經論。不但八地得無生忍。寂而常用用而無相。無功用心自然斷法界無明惑色習盡也。九善慧地無明稍薄斷心習盡。慧轉分明善入實相也。十法云地慈悲智慧猶若大云。慈悲普洽一切皆雨法雨。慧云能持十方諸佛所說法雨斷十品無明也。六等覺地者。即是邊際智滿入重玄門。若望法云名之為佛。望妙覺名金剛心菩薩。亦名無垢地菩薩。三魔已盡余有一品死魔在斷無明習也。問曰。前通教何意不辨等覺佛耶。答曰。界內習氣易盡。故不須開法云出等覺。問曰。別教經論何故有處明法云。之后更有金剛等覺。自有經論止明十地行滿便成佛果。南北法師諍此紛紜。答曰。更立等覺未定為礙。所以然者。華嚴經明法云十地功德智慧。用此于佛。如爪上土方于大地。若爾雖說一品無明。而實不可說品。何以得知。后心菩薩無功用道其疾甚風。一日之間能破無量品無明障惑。何況瓔珞經明等覺地于百千萬億劫入重玄門倒修凡夫事。是故開法云地更立金剛心等覺佛。于理無失。若知一品有無量品無明。用法云無礙之智即盡。復何須開出等覺地。妙覺地者。金剛后心朗然大覺妙智窮源無明習盡名解脫。蕭然無累寂而常照名妙覺地。常住佛果具足一切佛法名菩提果。四德涅槃名為果果。問曰。為定用金剛智斷無明。為用妙覺斷無明耶。答曰。涅槃經云。有所斷者名有上士。無所斷者名無上士。問曰。何故勝鬘經云無明住地其力最大佛菩提智之所能斷耶。答曰。若用別接通。十地等覺即是佛菩提智。所以者何。涅槃經云。九住菩薩名為聞見。十住菩薩名為眼見。雖見佛性而不了了。以無礙道與惑共住故不了了。諸佛如來了了見者。即真解脫蕭然累外故了了也。若別教明義。從初歡喜即用佛菩提智斷初品無明。乃至等覺后心方乃斷盡。若圓教明義。即是初發心住得佛菩提智斷初品無明。乃至等覺后心方乃斷盡。第三約別教位釋凈無垢稱名者。維摩既是一生補處大士。即是法身居等覺金剛心。無垢菩薩之位也。佛性理顯故名為凈。別惑正習俱盡。無明余習譬若微煙。雖有如無。故名無垢。邊際智滿內稱深理外用無方。法界平等赴緣行化。故名為稱。故云凈無垢稱也。豈可同彼三藏通教辨凈無垢稱義。所以教跡現同補處位者。為訶三藏通教三乘攝受別教大乘菩薩也

維摩經玄疏卷第三維摩經玄疏卷第四

　　　　天臺山修禪寺沙門智顗撰


第四約圓教明位釋凈無垢稱義者。此教詮因緣即一實諦不思議解脫虛空佛性大般涅槃諸佛法界之理。若菩薩稟此教門。理雖非深非淺而證者不無深淺之位。今明此教入道亦具有四門。而諸大乘經多用非空非有門也。正如此經諸菩薩各說入不二法門。一往雖同細檢不無四門之別。而多用非空非有門入不思議解脫也。此義在下。自當可見。就此略為三意。一簡別圓兩教明位不同。二正明此教辨位。三約圓教位釋凈無垢稱義。第一簡別圓兩教明位不同者。圓教既詮圓理。略明圓義有八。異于八別。已如前說。今但約斷無明判位高下不同也。若別教明。三十心斷界內結即伏界外無明。至回向后心發真智。見佛性中道之理斷一品無明名登初地。乃至斷十品無明名為十地。等覺后心斷無明方盡。妙覺蕭然累外。此如前分別。若圓教所明。從初假名發心即一心三觀修隨喜心入十信位斷界內惑盡即伏界外無明。十住初心發圓真智慧斷無明初品。從此四十心皆斷無明。至等覺后心方盡。妙覺極地蕭然累外。名究竟菩提無上大涅槃也。此則判位高下殊別。故有別圓兩教明位不同也。第二正明圓教位者亦還約七位明五十二位不同。一十信。二十住。三十行。四十回向。五十地。六等覺地。七妙覺地。但解者不同。有師言。圓教頓悟一悟。即是佛無復位別之殊。說十地位者為鈍根人耳。如思益經云。如此學者即不從一地至一地。又有師解言。圓教既是頓悟。初心一悟即究竟圓極。而有四十二位者。但是化物方便立淺深之名耳。故楞伽經云。初地即二地。二地即三地。寂滅真如有何次也。又有師言。圓教頓悟至十住即是十地。而說有十行十回向十地者。此是重說。意謂此諸解釋悉是偏取。但平等法界尚不論悟與不悟。孰論淺之與深。不悟而論悟者不淺不深論淺深也。尋諸大乘經明理究竟。無過華嚴大集大品法華涅槃。明法界平等無說無示。而菩薩位行終自炳然。是以今還約七位以明圓教菩薩之位也。一十信者。若利根頓悟深妙善根。聞說一切眾生即大涅槃不可復滅一切眾生悉菩提相。即發大慈大悲。緣無作四實諦。起四弘誓愿。是名圓教發菩提心。信心者。信一切眾生即是真性解脫具足一體三寶一心三觀。觀二諦三諦理通達無閡。成隨喜心五品弟子因。是若得三昧及陀羅尼六根清凈。即是入十信之位也。若得十信成就。即能見真諦理斷界內見思。亦能見俗諦理分別十法界法。心無謬亂。生相似中道之解伏界外無明。故仁王經云。十善菩薩發大心。長別三界苦輪海。法華經明意根清凈云。雖未得菩薩無漏智慧。而其意根清凈如此。二明十住位者即為二意。一略釋初發心住。二類通九住。一正釋初發心住位者。所言發心住者。三種心發故名發心住。三德涅槃名為住也。云何名為三種心發。一者緣因善心發。二者了因慧心發。三者正因理心發。一緣因善心發者。眾生無量劫來所有低頭合掌彈指散華發菩提心慈悲誓愿布施持戒忍辱精進禪定等一切善根一時開發。一心具足萬行諸波羅密也。二了因慧心發者。眾生無量劫來聞大乘乃至一句偈。受持讀誦解說書寫觀行修習。所有智慧一時開發成真無漏也。三正因理心發者。眾生無始以來佛性真心常為無明之所隱覆。緣了兩因力破無明暗豁然圓顯也。此三種心開發故名發心。住者住三德涅槃也。一法身二般若三解脫。此三不縱不橫如世伊字名秘密藏。真實心發即是法身。了因心發即是般若。緣因心發即是解脫。三心若發同世伊字假名行人以不住法住此三心。即是住于三德涅槃秘密之藏。故言初發心住也。若住三德即是住不思議解脫。即是住于大乘。即是以不住法住般若。即是住首楞嚴三昧修持于心。猶如虛空。即是住法性。即是住實相。即是住如如。即是住如來藏。即是住中道第一義諦。即是住法界。即是住畢竟空。即是住大慈大悲十力四無畏十八不共法。即是住四無閡智神通四攝諸波羅密一切三昧陀羅尼門。舉要言之。即是住真應二身一切佛法也。故華嚴經云。初發心時便成正覺。了達諸法真實之性。所有聞法不由他悟。是菩薩成就十種智力。究竟離虛妄無染如虛空。清凈妙法身湛然應一切。當知此即是發真無漏斷無明初品也。即是此經明一念知一切法即是道場成就一切智故。又即是此經明入不二法門得無生法忍也。二類釋九住者。如此初住三觀現前無功用心念念斷法界無量品無明。不可稱計。一往大分略為十品智斷。即是十住。故仁王經云。入理般若名為住。即是十番進發無漏真明同入中道佛性第一義諦之理。以不住法從淺至深住佛三德涅槃之理。即是十品智慧住一切佛法。故名十住。三明十行者。即此十住真心一心具一切行。念念自然進趣流入平等法界海。破十品無明。證十品智斷一切諸行諸波羅蜜。自然增長出生自行化他功德。與虛空法界等。故名十行也。四明十回向者。一心真明解行念念開發。心心寂滅自然回入平等法界薩婆若海。又進破十品無明證十品智斷。故名十回向也。五明十地者。無漏真明入無功用道。猶如大地。能生一切佛法。荷負法界眾生。普入三世佛地。廣大如法界。究竟如虛空。又進破十品無明進證十品智斷。約此已明十地也。六明等覺地者。窮無明源入重玄門。邊際智滿畢竟清凈登中道山頂。與無明父母別。猶是后心金剛無閡。即是名有所斷者。名有上士也。七明妙覺地者。究竟解脫無上佛智。故言無所斷者。名無上士。此即是究竟后心三德不縱不橫大涅槃也。大涅槃名諸佛法界。豎深橫闊能用二十五三昧普化眾生。隱顯十番利物究竟周普。譬如大樹根若深極枝條亦大。若實相智慧窮源盡性。化用之功則彌滿法界。無方大用究竟圓極也。故大智論云。智度大道佛從來。智度深海佛窮底也。大品經云。過茶無字可說。大涅槃經云。不生不生不可說也。若作此而辨位者。前三十心來諸地皆是寂滅真如平等法界不思議無次位之位也。問曰。如此圓位出何經論。答曰。大涅槃經明月愛三昧。從初一日至十五日。光明漸漸增長。又從十六日至三十日。光明漸漸減盡。月光漸漸增長者。譬智德十五摩訶般若光明也。漸漸減盡者。譬十五斷德無累解脫減盡也。十五種智斷者。三十心為三智斷。十地為十智斷。等覺為一智斷。妙覺為一智斷。合為十五智斷。故從初一日至十五日以月為譬也。月體即譬法身。法身是一。光明漸增譬般若智德不生而生。光明漸減譬解脫斷德不減而減。故涅槃經明。從初安置諸子秘密之藏三德涅槃。然后我亦當于此秘密藏中而般涅槃。此最后究竟涅槃名為不生不生。般若畢竟不生不滅。更無惑可斷也。又法華經明開示悟入。南岳師解云。即是圓教四十心也。又大品經明四十二字門。初阿字門亦具四十二字門。后茶字門亦攝四十二字門。南岳師解。即是圓教四十二地之異名也。仁王經明。三賢十圣忍中行唯佛一人能盡源。即是說圓通之位相也。瓔珞經云。三賢菩薩自然流入薩婆若海。即其義也。華嚴經云。從初一地即具足一切諸地功德。大智度論云。菩薩從初發心觀涅槃行道。乃至坐道場。如此等經論所明豈可備述。引證解釋具在四教大本。第三約圓教位釋凈無垢稱義者。維摩大士若是位在法身補處。即是等覺金剛無垢之位。智慧將圓如十四日月。無明將盡如二十九日月。故智度論云。普賢文殊亦有十力四無所畏。如十四日月。佛亦具足十力四無所畏。如十五日月也。法性理顯故名為凈。無明惑垢將盡故稱無垢。等覺智慧稱理。圓明稱機。而照故言凈無垢稱也。是則位鄰妙覺。若論圓應。乃至十方佛土現十法界身八相成道。此土宜見補處之形。故居無動佛所為補處菩薩。來游忍界訶諸菩薩。皆稱不任問疾者。正以圓破偏也。又說入不二法門而獨默然者。表圓教內證法門不可說示也。第五約五味譬顯四教位者。大涅槃經明五味譬不同。以成四教辨位不同之相也。經云。凡夫如乳。須陀洹如酪。斯陀含如生酥。阿那含如熟酥。阿羅漢辟支佛如醍醐。此譬意恐是顯三藏教明位也。經又云。凡夫如乳。聲聞如酪。辟支佛如生酥。菩薩如熟酥。佛如醍醐。此譬意恐顯通教明位也。經又云。凡夫如雜血乳。羅漢如清凈乳。辟支佛如酪。菩薩如生熟酥。佛如醍醐。此譬意恐顯別教明位也。經又云。雪山有草名曰忍辱。牛若食者即得醍醐。忍辱草者諭八圣道。乳諭十二部經。隨有能修八圣道者。即見佛性住大涅槃。此即譬于圓教菩薩從初發心即開佛知見見佛性住大涅槃也。涅槃經明此之四譬譬四教明位。其義宛然。若不信四教明位不同者。云何消釋此五味四種譬也。今用前四教明位合此四譬。一往似如目睹。只自圣人蜜意難知。何可定執。又涅槃經云。譬如有人置毒于乳。乃至醍醐亦能殺人。此譬應得兩用。若對經教六味明義。處處皆得見佛性入涅槃也。此即是不定教門事在下釋。若是約位明殺人義。四位五味根緣不定隨其大乘機發。即皆以如來滅度而滅度之。故同殺人之義也。第四明權實者。就此即為三意。一略明權實。二格位。三明興廢。第一明權實者。權是暫用之名。實以永施為義。方便波羅蜜隨情近益故名為權。智波羅蜜稱理究竟故名為實也。是則三教暫赴物情故名為權。圓教究竟利物故名為實。分別權實應須四義。一明一切非權非實。二明一切皆權。三明一切皆實。四明一切有權有實。一明一切非權非實者。若論四不可說無說。則無四教可分。無三教即非權。無圓教則非實。是則一切佛法皆非權非實也。二明一切皆權者。若論四不可說有因緣而說。是則四教皆是權巧化物也。故佛言。我坐道場時不得一法實。空拳誑小兒。以度于一切也。三明一切皆實者。無說而說。說必應機。赴緣之益其義皆實。是故四教皆名實也。故智度論云。有世界對治為人故實。有第一義故實。此即皆實不虛之義也。四明一切有權有實。至論佛法非權非實而能權能實四不可說。則無權實而可分。故言非權非實。不說而說。三教即是權也。圓教即是實也。但一家明權實有三種義。一化他權實。二自行化他權實。三自行權實。若是化他權實。前三教非但是權。就此權中亦各說權實也。若明自行化他權實。即是前三教并是權用。圓教所明一向是實。若論自行權實。即就圓教之位辨。照中道為實。雙照二諦為權也。第二明格位者即為三意。一約三藏教位格后三教。二約通教位格后二教。三約別教位格后圓教。一約三藏教位格后三教者即為三意。一明三藏教位格通教。二約三藏教位格別教。三明三藏教位格圓教。一明三藏教位格通教者。若論聲聞緣覺。與通教明二乘不殊。若約大乘明位。此則大為殊別。所以者何。三藏教明三阿僧祇劫修行乃至補處即是凈無垢位。止得齊于通教柔順忍性地忍法中忍。若是三藏之佛但得齊于通教佛地。正習俱盡以相齊也。傍論三藏佛。是析法智為拙。通教佛是體法故為巧。如智度論云。阿羅漢地于聲聞經中名之為佛。俱得二種涅槃。今謂皆除正使已辨地齊。若取二諦滿習氣盡羅漢豈得佛齊也。二明用三藏教位格別教位者。三藏明一生補處凈無垢位。格別教與鐵輪十信第十愿心齊。佛地但與別教初地齊也。此乃正意。傍論類通教可知也。三明三藏教格圓教位者。三藏補處凈無垢稱位但與圓教五品弟子第五品齊。佛地與十住初發心住齊。正義如此。傍論互有優劣。三藏佛正習俱盡。此乃為齊。不明見佛性斷無明。此為劣也。故華嚴經嘆初發心住菩薩云。初發心已過于牟尼也。二明用通教位格后二教位即為二。一格別教二格圓教。一明格別教位者。通教明補處凈無垢位。往格但與別教十行齊。通教佛果但與十地初歡喜地齊。正義如此。傍論有劣者無相似中道智伏無明也。二明通教位格圓教者。若通教明補處凈無垢位。但與圓教鐵輪位十信第十愿心齊。明佛果但與初發心住齊。此是一往格之。正論優劣。初發心住以初發心能顯中道法身斷無明一品為勝也。三明別教格圓教位者。若別教明法身法云一生補處凈無垢稱。但與圓教十住第十灌頂住齊。佛地斷十一品無明。但與十行初歡喜行齊。若依仁王經開十地為三十生。是則無垢與法界無量回向位齊。佛地與十地初歡喜地齊。是則別教明一生補處望圓教位。若依前釋以義往推。猶有三十一品無明。若依后引仁王經。即猶有十一品無明。是則別圓法身補處雖通約位無垢稱義懸殊。豈得一概而釋維摩詰之名也。問曰。尋至道是一。若格前方便三教所明補處佛果遂傳爾懸殊。此意難解。答曰。二義往釋。一有教有人。二有教無人。若是三教方便之說因中稟教之者即并有教有人。佛果補處及上位菩薩能說三教此并有教無人。所以者何。所稟三教行人因教各獲其利。故有教有人也。能說之教主示現為三教之佛。菩薩令物慕果行因。因行既成則無復化主。如斯乃緣感便應。緣謝便息。空拳誑小兒。引將還家。手內實無物也。三教化主亦皆如是。若是圓教有教有人者。因中稟教乃至法云有教有人斷四十一品無明。法身補處此實不虛。妙覺法身無說之說即是果上有教有人也。有教無人目之為權。有教有人名之為實。問曰。若爾四教明果可分權實。四教因地皆有教有人。何得分其權實。答曰。今明三教之人名為權人。稟圓教之人則人教俱實。故四教明因分權實也。問曰。三教之因既立權人。三教之果何意不得辨權人也。答曰。三教行人可成圓人。無有三教之佛修因作于圓佛。故非類也。第三明興廢者即為二意。一權教有興有廢。二實教有興而不廢。一明權教有興廢者即為三意。一三藏教機緣起則興。機謝則廢。所言機者。可發之義名之為機。前緣有小樂欲可起。小善可生。小惡可治。偏真之解可發。故須用四悉檀。于聲聞經中說因緣生滅四諦十二因緣六度之教。開三乘之道。聞則稱機樂欲心起生善斷惡。若是二乘發真無漏證有余涅槃。若是菩薩六度調心得伏忍柔順忍也。故法華經云。小智樂小法。不自信作佛。是故以方便分別說諸果為此機緣。雖無三藏伏結補處菩薩凈無垢稱義三十四心佛果住有余涅槃之佛。為欲四悉檀起此教故。示現此教形聲赴機度物。故法華經明長者即脫瓔珞著弊垢衣執除糞器狀有所畏語諸作人。即是三藏教興之義也。廢者此小欲將歇。小善已成。事惡既除。真解已發。是則四緣俱息。則三藏所說之教能說之人俱癡也。二明通教興癡者。興則機興。廢則機廢。機興而教興。教興者無生四諦樂欲將起。體假入空之善可生。迷理見思可斷。即真之解可發。故須用四悉檀說無生四諦。通教三乘聞則樂欲心起生善斷惡。三乘同發即真無漏之慧見第一義。二乘住有余涅槃。菩薩則不滯空。慈悲入假化物。誓求佛果。赴此之緣。雖無通教斷結侵習上地補處菩薩凈無垢稱位一念相應斷習佛果位有余涅槃。為起教赴此三乘根緣。示現此教形聲。悉檀赴緣逗物。故名為興。廢者四機既息緣謝則廢。所說通教能說之人俱廢也。三明別教興廢者。興則機興教興。無量四諦樂欲將起。從空入假善根可生。無量恒沙煩惱別惑見思可治。中道第一義諦真解可發。故用四悉檀說無量四諦赴別教菩薩。聞則樂欲心起。生界外之善。斷界外之惡。發中道相似無漏及真無漏。求常住佛果大涅槃。為赴此之機緣。雖無別教斷十品無明法身補處菩薩斷十一品無明究竟佛果。而示現此教形聲。用悉檀赴物機緣。說無量四圣諦。故名別教興。廢者四機既息緣謝則廢。所說別教能說別教所明上地補處菩薩佛果俱廢也。二明實教興而不廢者。即是圓教但興而不廢也。若于華嚴方等法華涅槃所說圓教赴圓機。樂欲生善斷惡見中道第一義諦。是則從初發心至無垢地赴四根緣常說此教至等覺佛。故名為興。故三十二菩薩文殊師利等皆說入不二法門。即是教興之意也。若證妙覺無師自悟。無法可欲。無善可生。無惡可斷。更無深理可見。言辭相寂滅本自無興。故無廢也。無廢亦得論廢者。四悉檀機盡則教息。故名廢也。故大品經云。過茶無字可說。涅槃經云。不生不生不可說故。故凈名默然杜口。不復以言言于無言之理。文殊稱嘆表絕言也。是則在因有人有教。至果即教廢人存。三德涅槃湛然清凈。豈同前三教補處菩薩菩提佛果皆有教無人。教廢人亦隨廢。權實之意顯在于在也。第五約觀心明四教者。從三觀起四教已如前辨。今但論即心行用識一切教門。皆從初心觀行而起四教。既攝一切經教。若一念觀心分明能分別。一念無明因緣所生之心四辨歷念。則一切經教大意皆約觀心通達。就此即為四意。一約觀心明三藏教相。二約觀心明通教相。三約觀心明別教相。四約觀心明圓教相。第一約觀心明三藏教相者。即是觀一念因緣所生之心生滅折假入空。約此觀門起一切三藏教也。若觀生滅四諦入道。即是修多羅藏。故增一阿含云。佛告諸比丘謂。一切法者只是一法。何等為一法。心是一法。離心無一切法也。智度論云。從初轉法輪經至大涅槃結修多羅藏。此只是約心生滅說四圣諦。即是法歸法本之義也。觀心出一切毗尼藏者。佛制戒時問諸比丘。汝何心作。若有心作即是犯戒。有犯故有持也。若無心作則不名犯。犯義不成。不說持也。故重心發戒。無心則不發戒。若言從心出阿毗曇藏者。四卷略說名毗曇心。達磨波羅處中而說名為雜心。如此皆是約心而辨毗曇。無比法者。分別諸心心數法。一切法不可比也。第二約觀心明通教者。觀心因緣所生一切法。心空則一切法空。是為體假入空。一切通教所明行位因果皆從此起。第三約觀心明別教者。觀心因緣所生。即假名具足一切恒沙佛法。依無明阿梨耶識分別無量圣諦。一切別教所明行位因果皆從此起也。第四約觀心明圓教者。觀心因緣所生。具足一切十法界法。無所積聚。不縱不橫不思議中道二諦之理。一切圓教所明行位因果皆從此起。如輪王頂上明珠。是則四教皆從一念無明心起。上來數引華嚴經明破微塵出三千大千世界經卷之義意在此也。第六四教通經論者。佛用四教成一切頓漸諸經。諸論釋經豈越于四教也。即為二意。一對經二對論。第一對經者。若華嚴經但具二教所成。一別教二圓教。所以者何。別教則諸菩薩宣說歷劫修行四十二心斷結行位皆差。圓教明一心具足一切諸行。從初一地具足一切諸地功德。次明漸教之初聲聞經但具三藏教。方等大乘及以此經具足四教。摩訶般若具足三教除三藏教。法華經開權顯實正直舍方便但一圓教。涅槃經具足四教成五味義也。問曰。方等大乘亦具四教。何故不成五味義。答曰。不明聲聞作佛。五味之義不成。約不定中得論四教也。釋迦出世所有經教更不過此四教。攝此諸經罄無不盡也。第二對論者。論有二種。一通申經論。二別申經論。一通申經論者即為二意。一通申小乘經。二通申大乘經。一通申小乘經者。如毗曇成實昆勒等論。并是通申小乘經論。故成論云。我主今欲正論三藏中實義。二通申大乘經者。如地持論攝大乘論唯識論中論十二門論等。并是通申諸大乘經所明通別圓及三藏教也。二別申經論者即為二意。一別申小乘經。二別申大乘經。一別申小乘經者。如俱舍論別申修多羅。明了論別申毗尼。毗婆沙諸阿毗曇心明申佛在世說毗曇也。二別申大乘經者。如十地論別申華嚴經別圓兩教。大智度論別申摩訶般若經通別圓三教。應有別申大集方等及此經論。不來此土。金剛般若論別申金剛般若經。法華論別申法華經一圓教。涅槃論別申涅槃經四教五味。論度此不盡。如此等諸論申經。即是申觀心等諸經令分明也。是則精修觀心洞解一切經論。若經論不從心出者。觀行之人既不聽不讀。何得內心通達耶。此乃有所言說置與經論相應意在此也。第七用四教釋此經文者即為三意。一通室外四品。二通室內六品。三通出室四品。第一通室外四品者。四教明因果不同。故釋迦現佛國有異。如身子螺髻梵王所見不同。諸天共寶器食隨其果報飯色有異。正以稟四教不同故見佛國有異也。釋方便品正用三藏通教。所以者何。明折法入空因緣生滅無常。復說如夢如幻體假入空之意。是則因中用拙巧二度破其界內愛見著心。勸修二教之法身也。弟子品通用別教圓教彈訶十大弟子及五百羅漢。用通教彈者。如訶迦旃延。說三藏教拙度五義。用別教斥者。此如訶富樓那穢食置寶器也。用圓教訶者。如彈身子善吉云。不起滅定現諸威儀。不斷癡愛起于明脫。亦不縛不解。是用圓教意彈也。四教釋菩薩品正是用圓教訶四大菩薩。用三藏通教別教自行化他偏僻乖不思議圓頓之道也。第二明室內用四教釋六品經文者。大士無三教之疾。而以方便現同三疾。約此辨問疾品也。不思議品正明住圓教不思議果示現四教之事也。觀眾生品即是辨不思議通圓兩教從假入空不可得空也。佛道品即是辨不思議別圓兩教從空入假行于非道通達佛道也。不二法門品正明圓教不思議中道正觀入不二法門品也。香積品即是不思議圓教所明雙照二諦法界圓融也。第三明用四教通出室四品經文者。菩薩行品令菩薩遍行四教之行。四土化眾生也。四教通見阿閦佛品者。明若依四教修行發菩提心始得生阿閦佛國也。亦因此義無動如來佛國之行得成佛時所有佛國如妙喜世界也。四教通法供養囑累品二品者。付囑天帝彌勒。令于佛去世后流通此經。四教利益未來弟子令不絕也。第四辨本跡義者。既用四教分別凈無垢稱義。義雖不同。而正用圓教解釋。夫圣人垂應不無本跡之殊。或示金粟法身。或現補處之像。經說隨緣高下難測。是以今須辨本跡也。今明此義略有七重

　第一釋名　第二明本跡　第三辨本跡高下　第四約教分別本跡　第五正明維摩本跡　第六約觀心明本跡　第七用本跡通此經文

第一釋本跡名者。通論本跡之名乃遍在四教。今正明不思議本跡者。正就圓教以辨也。所言本跡者。本即所依之理。跡是能依之事。事理合明故稱本跡。譬如人依住處則有行往之蹤跡也。住處是所依。能依之人有行往之跡。由處有跡。尋跡得處。今以處譬所依之理本。人依行往之跡譬能依之事跡。是則由所依之理本有能依之事跡。尋能依之事跡得所依之理本。本跡雖殊不思議一也。第二明不思議本跡義者略為五意。一約理事明本跡。二約理教明本跡。三約理行明本跡。四約體用明本跡。五約權實明本跡。一約理事明本跡者。此經云。從無住本立一切法。今明不思議理事為本跡者。理即不思議真諦之理為本。事即不思議俗諦之事為跡。由不思議真諦之理本故有不思議俗諦之事跡。尋不思議俗諦之事跡得不思議真諦之理本。是則本跡雖殊不思議一也。二約理教明本跡者。此經云。三轉法輪于大千。其輪本來常清凈。今言不思議之理本。即是不思議二諦之理事通名為理。理即本也。不思議之教跡者。即是大圣八音敷演不思議能詮二諦之教跡也。所詮不思議二諦之理即是理本。能詮之教即是事跡。是則由理本故有教跡。尋教跡以得理本。本跡雖殊不思議一也。三約理行明本跡者。如法華經云。諸法從本來常自寂滅相。佛子行道已來世得作佛。今明不思議理本者。即是理教也。故此經云。無離文字說解脫相文字性離即解脫也。不思議行跡者。即是不思議觀行之事跡。由不思議理教之理本得修不思議觀行之事跡。修觀行不思議事跡能契不思議之理本。故曰本跡雖殊不思議一也。四約體用明本跡者。即是法身為體應身為用。故金光明經云。佛真法身由如虛空。應物現形如水中月。正由虛空有實月之本體故有一切水月之影用。今明理行合為不思議法身之理本。由此法身故能垂不思議應用之跡。由此應用能顯法身。故肇師云。非本無以垂跡。非跡無以顯本。本跡雖殊不思議一即其義也。五約權實明本跡者。實則齊位證得真應二身。即是理實之本也。權化方便現真應二身。或高或下。此即是事隨物情故名事跡也。故此經云。雖復示現成道起轉法輪。而不舍菩薩行。今明若不由不思議位證真應二身。理實之本豈能垂高下真應兩跡。若不垂真應之事跡。豈能令物同己入位得真應二身。是則本跡雖殊不思議一也。第三辨本跡高下者。正約圓教以明也。若理事明本跡即是理即。若約理教明本跡即是名字即。若約理行明本跡正是觀行即相似即。今約體用權實明本跡。應須四句分別。一本跡俱下。二本下跡高。三本高跡下。四本跡俱高。今明此義復須四種分別。一明十信。不得約此四句以明高下也。二明十住。初發心住備二句。三從第二治地住至第四十一等覺地皆具四句分別。四妙覺地但用二句分別。一明初十信不得用四句分別者。以十信似解未發真無漏顯真應二身故。不得用四句判其高下也。二明十住初心初發心住但用二句分別者。初住但有本跡俱下本下跡高之二句也。所以者何。初住最初得真應二身。法身之本爾前既未有法身之下。故齊位不得言法身有高也。譬如十五日月初日之月。爾前無月之可勝也。亦如聲聞法中苦忍真明。爾前無真之可勝也。跡下者。現九法界之跡還現初住之應跡始得最下。爾前無應之可高也。所言本下跡高者。能跡現上地之形聲也。而不得言本高跡下者。爾前無本之可高也。亦不得言本跡俱高者。爾前無真應之可高也。三明從第二治地住至第四十一等覺地。此四十一位一一皆得用四句分別義。推可知也。四明妙覺極地但用二句分別者。一本跡俱高。即是真應之極最上無過也。二本高跡下。本高即是真身之極最上無過。跡下應同下四十一地之像。又示現九道之形聲也。而不得言本下跡高者。妙覺法身之本更無勝地法身之可下也。亦不得言本跡俱下者。更無上地真應二身之高也。譬如十五日月光明圓滿。過此更無圓滿之光過十五日月也。問曰。若四十二地本跡階降如此。何得俱稱不思議一也。答曰。皆是非真非應不思議真應之二身也。非階降之不思議階降也。第四通約教分別本跡者即為四意。一約圓教分別本跡。二約別教分別本跡。三約通教分別本跡。四約三藏教分別本跡。一約圓教分別本跡者。如前釋名辨本跡五義明高下四句分別也。二約別教明本跡者。亦得備用四種本跡。類圓教可知。但不得全用。即是地前三十心未得法身故無本跡。但初地明二句辨本跡。類前圓教初住可知。從二地至等覺皆得四句分別義。推可解。后妙覺極地亦但用兩句。類圓教妙覺可知。此皆有教無人悉是圓教之權跡也。三約通教明本跡者。通教得明四種本跡。既不辨中道佛性。真應二身豈有本跡之可分別。但還約通義往釋。見偏真具五分法身為本。神通變現為跡。若入無余涅槃身智俱滅。非但無跡亦復無本。通教菩薩七地具方便道。八地道觀雙流。豈不知中道佛性之理。但約教門抑畢故不明真應耳。恐此多是有教無人悉是圓教之權跡也。若將別接通明佛性常住涅槃。真應二身本跡四句類前分別則可知也。四明三藏教明本跡者。亦得用四種本跡。意亦不得明真應本跡。猶是生死之人若至果地三十四心斷結得成佛時。亦以五分法身為本。神通變化為跡。若入無余涅槃則本跡俱滅。今更就三藏因中明本跡者。若三阿僧祇伏惑純熟住暖頂忍位以為本。得神通變現利益天人六道名為跡。下容有此事。亦恐有教無人悉是圓教之權跡也。問曰。一切圣凡悉得明本跡不。答曰。本跡之義正約真應。有余諸教既不明破無明。尚無此義。何況凡夫。但通而為論。別教三十心及通教菩薩既得論本跡。二乘亦得本跡。三藏菩薩伏惑未斷。尚得論本跡。凡夫亦得論本跡。是故上齊苦忍世第一法已下。下極阿鼻已上。上下兩處但得為二句本跡。闕于二句其間例作四句。論本跡義推可知也。第五正辨凈名本跡者。舊云。本是金粟如來。跡居妙喜為無動補處。或云。本是八地。跡現毗耶位居長者。若執此意定判其本跡者。金粟為是何位之佛。妙喜補處復是何位。補處若實是妙覺之金粟。跡為妙喜之補處。此可是本高跡下。若本是初住之金粟現為十地之補處。此是本下跡高。若是妙覺之金粟法身又應為妙覺之金粟。是為本跡俱高。若是初住之金粟應為三藏之補處。是為本跡俱下。豈可定判其優劣高下之位也。大圣以無方之化。豈是凡夫測量判于深淺。凡夫尚不自識己之業行果報。何況知其本跡類。若無目指月判其方圓。今但抑信。本跡雖殊不思議一也。而文殊既是釋迦左面侍者。此土位行最高。推功稱嘆。教跡不宜在八地也。第六約觀心辨本跡者。如人學中道圓觀觀于心原。觀道純熟跡中亦現無有障閡。圓行圓說事理相應。此是本跡俱高。若內心圓學而跡示偏邪。是為本高跡下。若內心實不學于圓觀而現無閡之相。此是本下跡高。若本心止修入空而跡現破假之相。即是本跡俱下。即用此約佛法學問坐禪一切行人心行高下自行化他得失具作四句分別。一本跡俱高即是實行之人。二本高跡下是蜜行人。三本下跡高即是貢高之人。除為佛法利益眾生。四本跡俱下亦是實行之人也。第七通經者。但凈名本跡既不可思議。故能以圓智之談斥偏空之道。以無方之辨屈有量之心。皆顯本跡之事。今明本跡通此經文者即為三意。一通室外。二通入室。三通出室。一通室外者。室外現長者之形。寄四教以顯本跡。或用三藏通教本跡入空開化國王長者。或用通別圓本跡之教折挫十大弟子五百羅漢。或但用圓教顯本彈訶稟三教菩薩等。二通室內者。室內托疾興教。示于病行同一切眾生之實病。眾生之疾雖有多涂。論其正意不出四種。今以四種之跡病行同四種之實病。即是現病行之跡為問疾品也。次下五品皆從此品出。若通問疾品下五品皆自通也。三通出室者。掌擎大眾來入庵羅。示病愈之相以眾生四種病因滅。凈名權跡之病亦愈。是則此經從始至末用本跡義往通玄義及文意可見也。第二次釋所說者。凈名是能說之人。所說是不思議解脫之法。故言所說。他釋凈名說于佛法不說自法。若說自法則與佛抗行道法。今解。只凈名自說其身所證性凈無垢方便三凈之法。此法雖不可說。以四悉檀赴緣而說。佛亦于不可說用四悉檀赴緣說此三凈之法。凈名隨佛轉法輪亦說三凈之法。凈名說三凈之法。即是說佛三凈之法。故此經云。觀身實相觀佛亦然。復次凈名說自法。非但即是說佛法。亦即是說一切眾生法也。故下文云。眾生賢圣彌勒一切法一如無二如也。華嚴經云。心佛及眾生是三無差別。今但說凈名法。即是說佛法。亦即說眾生法也。如下文三十二菩薩各說其所得法以明入不二法門。例如五百比丘各說身因。華嚴經善財入法界見善知識各說其所得法門。凈名說自法門。即是說于佛法。即是說眾生法。問曰。凈名自說己法。何得稱經。答曰。如大智論云。若佛弟子化人諸天仙人所說為佛所印皆稱為經。此經佛為寶積開宗辨于佛國因果。命諸弟子皆述往日為大士所訶。佛默印之。又入室論道。掌擎大眾還庵羅園被佛印定。故稱為經也

維摩經玄疏卷第四維摩經玄疏卷第五

　　　　天臺山修禪寺沙門智顗撰


第一釋名前已開為二重。一釋此經別名已竟。二次釋通名。第二正釋通名者。即是釋經之一字也。若依天竺語。佛教之首通標修多羅。或云修單羅或云修妒路。例如此土楚夏方言。修多羅者既是外國之語。古今諸師解釋有異。或言無翻或言有翻。今釋此義略為五意。第一明無翻。第二明有翻。第三通和有翻無翻。第四歷法解釋。第五約觀心。第一釋修多羅言無翻者。但外國有多含之語。即是修多羅名含五義。豈可但用經字往翻。故開善法師云。經非正翻。但以經字代修多羅也。至如此方。周孔圣教稱之為經。外國圣教此土宜用經字代也。所言修多羅名含五義者。一法本。二微發。三涌泉。四繩墨。五結鬘。一修多羅名含法本義者。大圣知一切皆不可說。以四悉檀因緣而有言教者。若世界悉檀說即為一切論本。若為人對治兩悉檀說即為行本。若第一義悉檀說即為理本。故修多羅含法本義也。二明修多羅名含微發義者。法王用四悉檀起教。巧妙玄辭從微至著靡所不詮。是則文義漸顯開發初心。初中后善圓滿具足。故修多羅含微發義也。三明修多羅含涌泉義者。此從譬以明義。如泉涌流滔滔無竭。佛用四悉檀說法。文義無盡法流不絕。津潤萌芽三草兩木一地所生皆得增長。故修多羅含涌泉義也。四修多羅含繩墨義者。亦是從譬以顯義。如世繩墨能栽邪就正。佛用四悉檀說法。裁愛論見論邪曲。令發真見無漏正道。故修多羅含繩墨義也。五修多羅含結鬘義者。此亦從譬以顯義。結鬘即是縷穿于華無有零落。大覺世尊以四悉檀說法詮諸法相。赴緣皆無漏失。又結鬘能嚴飾身首。如來言教莊嚴行人。一切敬愛。故修多羅含結鬘義也。此土既無含此五義之言。故用經字代也。問曰。修多羅多含五義。同用悉檀往釋有何五義之別耶。答曰。悉檀大意雖同。五義之別未嘗混濫也。第二明修多羅有翻者。有師言。昔佛法初度。胡漢之語未通。故河西群學謂無翻也。爾來經論度此。翻譯胡漢之語既通修多羅定有翻也。但諸法師各異傳聞。言有翻者又成非一。今略出五翻不同。一有師云法本。二有師云此翻云契。三有師言此翻言綖。四有師翻云善語教。五有師言此翻云經。一有師言修多羅此翻云法本者。法本有三。一為論本。二為行本。三為義本。佛用四悉檀說法得為此三本。具如前釋。二有師言修多羅此翻言契。以契會為義。世尊如法相解。用四悉檀如法相說。世界悉檀說法即是契情。為人對治兩悉檀說法即是契行。第一義悉檀說法即契理也。三有師翻言綖者。此是因譬顯義。即與前結鬘義同也。又言綖以縫成為能。即是悉檀之說能成三乘行人三義也。四有師翻云善語教者。大圣大慈心順理說法故言善語。用悉檀赴機化物。順情成行人入理。故云善語教也。五有師言經字即是正翻。所以者何。彼方極圣說教名修多羅。此土圣人所說名之為經。以此類通即正翻也。所言經者。經由為義。經由圣人心口故稱為經。悉檀致教經由如來心口故名經也。又云。前圣后圣莫不經此悉檀所說之教而得成道。又云。經者訓法訓常。法云可軌。常則難可改變悉檀設教。此教能成三利。必定可軌。故云訓法也。悉檀致教若天若魔若梵若諸沙門及婆羅門乃至余眾無能改易。故云常也。問曰。有翻既五種不同。豈得類用三義解釋。答曰。述彼顯此。彼義既申此意。又顯有何過也。第三和通無翻有翻。有翻者問無者曰。何故言外國有多含之語此土無有多含之語。此是經者法華明六根清凈。何得悉知六塵十法界之理耶。答曰。此是受持法華。六千切德莊嚴行人六根清凈。顯相似藏識之用。則六塵一切法皆是經也。問曰。一切法何得悉能詮理并是經耶。答曰。是事易明。世間現見只是一墨色點作字。詮一切法靡所不周。香味觸等何得不然。故此經云。于食等者諸法亦等。諸法等者于食亦等。故能以一食施一切。大品經云。諸法等故般若波羅密等。又云。一切法趣色乃至意法是趣不過色尚不可得。云何當有趣非趣如是遍歷一切法。類可知也。第五約觀心明經者即為四意。一類無翻約觀心明經。二類有翻約觀心明經。三類和通有翻無翻約觀心明經。四類歷法約觀心明經。一類無翻約觀心明經者。何但修多羅無翻名含五義。眾生心含一切法。亦不可的詺。所以者何。若離一切心數詺何為心耶。今言觀心含五義者。一心含法本義。提謂經云。心是萬行之本眾靈之源。出入無亂往來無間。統御一身以立道根。此是言說之本即教本也。萬行之本即行本也。以立道根即理本也。二約觀心含微發義者。細微之法莫若剎那。因此相續成一切法。若觀此心發諸功德智慧。亦從微至著也。三明約觀心含涌泉義者。因觀心發功德智慧。如涌泉無盡也。故仁王經云。能觀心源得無量報。四約觀心含結鬘義者。心王穿一切心數之法。如縷穿華成鬘無零漏也。觀心穿一切法亦復如是。若發定慧還嚴飾于心也。五明約觀心含繩墨義者。觀心裁愛見邪曲成八直正道也。二類有翻明觀心者。若將法約心則可詺也。還須對前五種翻修多羅。一明觀心即是法本者。已如前引提謂經之所明也。二約觀心即是契者。觀心會理即是契也。三明約觀心即綖義者。觀心能成一切道法。如綖成衣。四明約觀心即是善語。方字訓一字或二訓乃至多訓。此即是多含之義正如經字。欲作含五義解釋。其意泠然。故知無翻之義非也。又無翻者問有翻者曰。若言昔兩國之言未通故云無翻。今兩國之語既。通定有翻者。修多羅但是外國之一言。今何得翻者不同五語各異。若一翻為是。余四則非。孰是孰非。若五翻俱是。彼一此五。一不可為五。五不可為一。此為大妨。若五語俱非。定知無翻。設更出異翻皆不可用。今謂若不得佛法正意。有翻無翻俱是執滯。其得意者無翻有翻皆可從也。所以者何。若知悉檀起教是一。無翻有翻皆具三義。含一切佛法。執諍既息。正義圓通此有何過。故經云。依義不依語也。雖然今解釋直用經字則無所不該。又無翻有翻幸得縱容。所以者何。言無翻者亦用經字標題。言有翻者亦以經字標題。并不見用法本契綖善語教標教首也。若存經字是則有翻無翻兩情皆愜。即是通和二家執諍義也。如舊解涅槃或言有翻無翻。般若或言有翻無翻。若深解此意無所滯也。第四歷諸法明經者。有師言有三種經。一聲經。二色經。三法經。一明聲經者。大覺世尊聲能詮理。聞聲得理。故聲即是經。故大品經云。若從善知識處聞般若也。二明色經者。墨色之字為經也。墨色為字能詮于理。見色得理。色即是經。故大品經云。若從經卷中聞般若也。三法為經者。法是法塵。心與法合內心思惟修習于法。因法見理。法即是經。故經云。修我法者證。乃自知心無實。行何用問。為問曰。六塵何意。三塵是經。香味觸三塵非經耶。答曰。此土三根鈍故不能得香味觸之理。故三塵不名經也。若他方佛土或以香為佛事。或以味為佛事。或觸為佛事。此則三塵皆是經也。如此經文。具出他方國土佛事不同。則一切法皆能詮理悉是經也。問曰。若言此土三根鈍故三塵不得教者。經說覺觀是言語法。觀心既是順理之覺觀。即是善語能轉所觀煩惱即名為教。故此經云。弟子眾塵勞隨意之所轉也。五明觀心即是經者。經由觀心得成圣也。故般舟經云。諸佛從心得解脫。心者無垢名清凈。五道鮮潔不受色。有解此者成大道。三明類和通有翻無翻約觀心者。如此觀心之時。即知此心非可名目非不可名目。亦不可名目亦可名目。類似有翻無翻。若能通達無滯礙者。則于觀心破一切法。無所執著離諸戲論。無礙自在也。四明約觀心歷法悉是經者。一切萬法皆從心起。若心即是經。即諸法皆是經也。故華嚴經云。欲知如來心但觀眾生心。譬如一微塵中有三千大千世界經卷。無人知者。有人破此微塵即見三千世界經卷。若破眾生一念無明心者。則一切諸佛所說之經皆顯現也。若行人能用觀心尋讀心經。即見佛性住大涅槃也。于一切頓漸秘密不定諸經皆得明了。所以者何。觀心生滅。見一切三藏教橫豎分明。觀心不生滅。見一切通教橫豎分明。觀心假名。見一切別教橫豎分明。觀心中道。見一切圓教橫豎分明。四教對諸經如前分別(一名不可思議解脫)。第二次釋名大段。此即是從法受名也。今解略為七意。第一釋不思議解脫名。第二辨不思議解脫相。第三別解不思議解脫。第四類通三法。第五約教簡別。第六約觀心明不思議解脫。第七用人法通經。第一釋不思議解脫名者即為三意。一出古今解釋不同。二詳眾家解釋。三正明今家解釋。一明古今諸師釋不思議解脫不同者。諸法師解釋乃多。今略出七家不同。一者什法師云。不思議解脫者三昧神通之名也。二生法師解云。不思議解脫者莫測之用也。三肇法師解云。不思議解脫者幽微難測出二乘之境名不思議。塵累所不能拘名為解脫也。四關內舊解不思議解脫云。六地斷結與羅漢齊功。七地侵除習氣。八地習氣都盡道觀雙流名不思議。正習俱盡名為解脫也。近代南土諸法師解不思議解脫。終傍前解釋雖復小異大意終自是同。今不具述。五地論諸師解釋不思議解脫者。通教緣修用七識智照佛性真理。斷界內見思界外無明。若發真解斷結。則七識圓智蕭然累外名為解脫。此是不真宗明解脫非不思議解脫也。若真宗八識真修體顯離二障皆融無得無累名不思議解脫也。六真諦三藏法師解不思議解脫云。解脫有二種。一者不相離解脫。二者相離解脫。若不相離解脫即是法如如本有之理未與惑離也。所言相離解脫者。得法如如智斷心障與惑相離解脫。此相離解脫即是不思議解脫也。七三論師云。若他明縛脫。縛是自縛。脫是自脫。即是自性之縛脫。此非假縛脫。不得是非縛非脫之縛脫。此非不思議之解脫也。今明縛非自縛。由脫說縛。脫非自脫。由縛說脫。由脫說縛即是假縛。由縛說脫即是假脫。假縛非縛。假脫非脫。即是非縛非脫。畢竟清凈。而說縛脫者。即是假名不思議之縛脫也。不思議之縛即是不思議之脫。故言不思議解脫也。但彼假名方便之語轉側多方。豈可定述。此略出初章耳。二詳眾家者。若什師三昧神通為不思議解脫者。此只是約通教禪定行行之用也。二生師以不測之用明不思議解脫者。亦是通教行行神用之莫測也。三肇師明幽微難測出二乘之境。只是通教慧行證理斷結位過二乘也。四關內舊解不思議解脫八地習氣都盡道觀雙流名不思議解脫者。亦是通教慧行行行意也。五地論師明八識真修體顯斷二障明不思議解脫者。正是別教明義也。若依地論地相明義。即是別教明不思議解脫。就地實明義即是圓教明不思議解脫也。六真諦三藏意同地論別教。七三論師釋解脫。雖作假名虛玄之語。宗旨莫知所趣。若如下自他研核他性之滯。次不可知中論觀法品所明由是通教意。四諦品明即有通別圓三教意。后兩品是三藏教意。約此明義即得有四教四種解脫義也。而天親多申別圓。龍樹多申通圓。兩家所申解脫同異義推可知。三正明一家釋不思議解脫名者即為三意。一通釋思議不思議解脫名。二正別釋不思議解脫。三料簡。一通釋思議不思議解脫者。對思議解脫明不思議解脫。若解思議之理而脫緣縛者。名思議解脫。若解不思議之理而脫緣縛者。名不思議解脫。思議解脫即是離文字之解脫。故身子答天女云。吾聞解脫無有言說。若不思議解脫即是不離文字之解脫。故天女云。無離文字說解脫相。文字性離即解脫也。二正別釋不思議解脫名者。即是不離文字之解脫也。故天女云。解脫之相不在內外兩間。文字之相亦不在內外兩間。是故文字性離即是解脫。解脫者即諸法也。今明不從自脫起故不約自性以立名。不從他脫起故不約他性以立名。解脫不從自他起故不約共性以立名。解脫不從離自他無因緣起故不約無因緣性以立名。從因緣起立解脫名尚不可得。何況無因緣起以立名。解脫不依四邊起。不依四性義而立解脫名者。即是解脫之相不在內外兩中間。名字之相亦不在內外兩中間。名字相離即是解脫也。解脫者即諸法也。故知縛亦如是。是則名字之縛脫。即是非縛非脫。而有縛脫之名者。即是不思議之縛脫也。不思議縛即是不思議之解脫也。故此經云。淫怒癡性即是解脫。住此不思議解脫能種種示現。若離文字之解脫。即是斷煩惱入涅槃。不離文字之解脫即不斷煩惱而入涅槃。名為不思議解脫也。三料簡者。問曰。若不離文字說解脫者。凈名何故默然。答曰。欲印諸菩薩圣說法即是圣默然義也。問曰。通教亦不依四句立名。即是不思議解脫之名不。答曰。通教但破三藏四句。不破別教四句。故非不思議也。圓教破別教四句。如上說真修緣修墮自他性也。問曰。若爾此經但破身子。應非不思議解脫耶。答曰不然。身子盡神力不能去華。天女訶云。結習未盡華即著身。此即破于別惑明不思議解脫故非通教也。問曰。何意不斷煩惱而入涅槃方是不思議解脫。答曰。須彌入芥。小不障大大不礙小。故云不思議耳。今有煩惱結惑不障智慧涅槃。智慧涅槃不礙煩惱結惑。乃名不思議。其無惑有智而入涅槃稱不思議者今即反難。亦應無芥子之小有須彌之大。論不思議耶。問曰。若不斷而入是不思議者。通教亦說不斷而入涅槃。何故非不思議解脫。答曰。通教不見惑相名為不斷。而實是斷。如明時實自無暗。不同有芥子之小不妨須彌之大也。第二辨不思議解脫相者。還就思議解脫不思議解脫以辨相。若思議解脫即是三藏教通教三乘人所得二種涅槃灰身滅智解脫也。若是不思議解脫即是別圓兩教菩薩諸佛所得大般涅槃常寂即是不思議之解脫也。今分此二種解脫之相不同略為七意。一者約理分別。二者約智分別。三者約斷不斷分別。四者約界內外分別。五者約有體無體分別。六者約有用無用分別。七者約共思議不共思議分別。一明約理分別者。若見思議之理而得解脫。即是思議解脫。若見不思議之理而得解脫者。是不思議解脫也。問曰。理無有二。云何分別思議不思議之異耶。答曰。若是真諦之理即是思議之理。若是中道佛性之理即是不思議之理。故此經云。如我病者非真非假。眾生之病亦不真不假。故知中道之理與真諦有異。真諦名思議理者非如來藏也以中道之理名不思議者即是如來藏也。無所積聚乃名為藏。故名不思議理也。二約智分別者。若是生滅之智所得解脫即是思議解脫。若是無生滅智所得解脫即是不思議解脫也。問曰。生滅無生滅智云何分別。答曰。若觀真諦之理發于真智即生滅之智。故此經凈名訶迦旃云。無以生滅心說實相法。若見中道之理發智即是無生滅智。故大涅槃經云。諸佛所師所謂法也。以法常故諸佛亦常。諸佛亦常者即是無生寂照之常智也。三約斷不斷分別思議不思議解脫智者。若斷煩惱得解脫即是思議之解脫。故此經云。佛為增上慢人斷淫怒癡名為解脫。若不斷煩惱而得解脫即是不思議解脫。故此經云。不斷癡愛起于明脫以五逆相而得解脫亦不縛不脫。問曰。若不斷煩惱結業云何而得解脫。答曰。譬如未得神通之人若在牢獄。必須穿墻破壁方得走脫。若是得神通之人處在牢獄。雖不穿墻破壁而出入無礙也。問曰。若不斷煩惱而得解脫名不思議解脫者。若別教菩薩斷煩惱得解脫亦應是思議之解脫耶。答曰。此是教道非是證道。若別教菩薩證不思議解脫亦不斷也。四約界內界外分別者。若是思議解脫但脫界內之縛。若不思議解脫脫界內之縛亦脫界外之縛也。問曰。云何名為脫界內之縛不脫界外之縛相。答曰。此經云。法名無染。若染于法乃至涅槃非求法也。法華經云。但離虛妄名為解脫。其實未得一切解脫。但離虛妄者界內見思分段生死也。其實未得一切解脫者即是界外見思無明之惑變易生死也。此如前別教分別。五約有體無體分別者。若思議解脫無有色心體。若不思議有色心體。問曰。何故思議解脫無色心不思議有色心。答曰。思議解脫滅色取空。是有余解脫色心因滅。無余解脫色心果滅。既約無色無心以明解脫故無體也。若是不思議解脫觀色心即是法性之色心。法性之色心本無因生故非果滅。見色心不生不滅而得解脫故有真善妙色妙心之體也。故涅槃經云。解脫有二種。亦色非色。非色者聲聞緣覺。色者諸佛如來所得解脫。又云。妙色湛然常安住。不為生老病死之所遷。又云。色解脫涅槃受想行識解脫涅槃即是仁王經明法性色受想行識解脫。若無色者如死人那得論解脫也。六約有用無用分別者。若是思議解脫無有無方大用。若不思議解脫即是有無方大用。問曰。何故如此。答曰。若思議有余解脫證真入滅受想定。似涅槃法著身中證想受滅。猶如死人無所能用。若人無余解脫灰身滅智猶如虛空無所施為。若生法二身住不思議解脫。能種種變現。如此經不思議品具明。故凈名訶身子言。不起滅定而現諸威儀是為宴坐也。七明約共不共不思議分別二種解脫相者。若是共不思議即是思議解脫。若是不共不思議即是不思議解脫。問曰。何等是共不思議。答曰。有諸法師云。八地道觀雙流。二乘及下地菩薩所不能思量。故名不思議。所以者何。若下地不能思八地。八地不能思九地。八地還成是思議。九地乃可名不思議。如是乃至十地不能思佛地。佛地是不思議。十地是思議。佛地能思于佛地還成是思議。若爾者何者不思議解脫耶。復次如經言。佛入三昧身子不能知。身子入定目連不能知。目連入定諸羅漢不能知。羅漢入定學人不能知。學人入定四善根人不能知。四善根人入定一切外道不能思。外道入定神通變現余人不能思。乃至凡人伎術幻化世間皆不能思。如此皆名不思議。若論思議。至佛猶是思議。若論不思議。乃至黃蜂作蜜蜘蟵作網皆不可思議。是名共不可思議。皆有心數法之解脫。悉應是思議解脫也。豈可用此對不思議解脫相耶。問曰。若爾何故是不思議。答曰。不思議法性猶如虛空。無念無思湛然常寂。入一切諸法悉皆通達顯現。即是不共不思議也。不與一切通教三藏教三乘及諸凡夫共也。故涅槃經云。澄渟清凈即真解脫。法華經云。是法非思量分別之所能解般舟三昧經云。有心不知心。心者不見心。心起想即癡。無想即泥洹。大智論云。若分別憶想即是魔羅網。不動不分別是則為法印。此經云。若于佛法有所分別者名不如法。華嚴經云。究竟離虛妄無染如虛空。故知一切思量分別憶想畢竟不起名不思議。故涅槃經云。待水澄清珠相自現者。即不思議佛性理顯。不思議佛性顯即是不思議解脫也。問曰。共不思議者。下地思不能知上地。上地名不思議。上地思能知下地。下地名思議耶。答曰。雖復下地思不知上地上地思能知下地。皆是思量知非不思量知。故皆屬思議也。今不共不思議下地不以思思于上地。上地亦不以思思于下地。下地以不思思于上地而不能知上地。上地不思之智任運能知下地。下地不思故尚不能知上地思議之智。何況能知不思議之智。上地不思之智任運能知下地不思議之智。何況思議智耶。故知下地上地雖有知與不知。而俱是不思議也。問曰。不思云何知有分別。答曰。四十二地寂照雖同。無明品品盡異。故下地未盡一品不能知上地。上地盡一品則能知下地。二乘乃至凡夫皆有此不思議理。而思量分別惑障所覆。未破無明憶想分別。故不能不思而知。諸佛菩薩無明憶想分別破。故不思而知。譬如初月升天不作思念我照世界及照眾生。而眾生世界自然光顯。至十五日月圓滿之時。亦不念言我照彼顯。圓教所明佛菩薩亦爾。豈同瑩光也。問曰。若以不思議佛性顯湛然無思無念為不共不思議者。此與地人明八識湛然真修體顯復有何異。答曰。地人言。六識是分別識。七識是智障波浪識。八識是真常識。智識是緣修。八識若顯七識即滅。八識名真修。任運體融常寂。而攝大乘論云。七識是執見心。八識是無記無沒識。豈得言是真修耶。又今所明六識即是不思議解脫。豈有六識七識滅已八識真修為不思議解脫。所以者何。如鴦掘經云。所謂彼眼根于諸如來常具足無減修。了了分明見。乃至意根亦復如是。法華經明父母所生六根清凈。以自湛然照十方界境。豈有六識滅別有真緣修也。故經云。佛知一切眾生畢竟寂滅。即大涅槃不可復滅。一切眾生不可復滅。即是六識不可滅。又此經云。解脫者即諸法也。豈不即是六識十八界一切法。若爾豈得但約八識明不思議解脫。復次若論四不可說。非但不生不生八識不可說。不生生七識亦不可說。生不生生生六識亦不可說。若論有因緣故亦可得說。四悉檀因緣故亦可復說。而南北二道執真緣成佛不同。豈不墮自他見耶。若知如來常不說法。何有真緣兩修成佛可說之可諍乎。而諸經論有此文者。特是圣人赴機之說。何有法身大士。不以四悉檀赴緣接物。龍樹天親各有所說耶。皆是末代弘法失意執文偏朋耳。若得此意。不應問與他何異也。問曰。若以絕思量之心為不共不思議者。法華經意根清凈何得云思惟無量義說法亦無量終始不妄錯以持法華故。答曰。若不思議解脫離思議終非不思議。如無余涅槃無所思惟。即是不離不思議有不思議也。故此經云。能善分別諸法相。于第一義而不動。以于諸法得自在。是故稽首此法王于諸法得自在者。即是于六識思議分別法中得自在名不思議解脫也。第三釋不思議解脫義者。上已總辨不思議解脫之相。但總義含蘊意趣難知。今明三種解脫。即是別相解釋。就此略為二意。一略分別三種解脫之相。二約十二因緣簡別三種思議不思議解脫。一明分別三種解脫相者。一真性解脫。二實慧解脫。三方便解脫。一明真性解脫者。此經云。淫怒癡性即是解脫。今明淫怒癡性。即是勝鬘經明。自性清凈心不為煩惱所染。若煩惱不能染。是則生死莫之能拘。性自無累名為解脫。故此經云。如優波離以心相得解脫時。寧有垢不。一切眾生心相無垢亦復如是。是名不思議真性解脫也。二明實慧解脫者。此經云。有方便慧解即是實慧解脫也。所以者何。故勝鬘經明。自性清凈心不為煩惱所染。不染而染。難可了知。只猶染故即有五住煩惱界內外二種生死之所拘縛。若能方便巧修實慧。不斷癡愛起諸明脫。明與無明等亦不縛不脫。即是實慧不思議解脫也。三明方便解脫者。此經云。有慧方便解即是方便解脫也。只是實慧分別則行于非道通達佛道。住不思議解脫種種變現。大用無方物所不測。和光利物而不同塵。自既無縛能解他縛故名不思議方便解脫也。二約十二因緣簡別三種思議不思議解脫不同者。約十二因緣三道以簡別也。一過去現在三支是煩惱道。二過去現在二支是業道。三現在未來七支是苦道。今明十二因緣三道辨三種解脫。分別思議不思議不同。若通教雖說苦道即是真性。乃是偏真法性之理說煩惱即空。空非實慧。雖明業道即空。空非方便。故非三種不思議解脫也。若別教說苦道非即是真性大般涅槃。而有真性涅槃之理。若生死苦道滅方顯真性得常住涅槃。明煩惱道不即是實慧。斷煩惱盡實慧方圓。明業道不即是方便。斷業別起方便化物。是則十二因緣三道滅得三種解脫。雖辨真常三種解脫。猶是思議之相也。若圓教所明苦道即是不思議真性解脫。故此經云。一切眾生即大涅槃不可復滅。煩惱即是實慧解脫故。譬如不下巨海不得無價寶珠。如是不入煩惱大海不得一切智寶之心。業道即是方便解脫。故此經云。以五逆相而得解脫亦不縛不脫能起自在之業。普門示現無緣無念。而有十法界三業利物。如磁石吸鐵也。所以此經明行于非道通達佛道。非道者即是十二因緣之三道也。通達佛道者即是不思議三種解脫也。三種非道不礙三種解脫之佛道。三種解脫之佛道不破十二因緣三種之非道。如須彌入芥無相礙也。即是三種不思議解脫之相。此三種解脫不縱不橫如世伊字名秘密藏。亦名不思議大解脫九。第四類通三法者。此三種解脫即是佛法諸三法之異名。佛法三種法門乃有多種。今略類通十種三法。一者三道。二者三識。三者三種佛性。四者三種般若。五者三種菩提。六者三種大乘。七者三種法身。八者三種涅槃。九者一體三寶。十者三德涅槃。一類通三道者。即是十二因緣三道也。真性解脫即苦道。實慧解脫即是煩惱道。方便解脫即是業道。一真性解脫即是苦道。文殊說如來種云。身為種。六入為種。此是正因種。種即是性。性即真性解脫也。二煩惱道即是實慧解脫者。文殊師利言。貪欲為種。嗔癡為種。此即了因種也。又此經云。若知無明性即是明。明即是實慧解脫也。三方便解脫即是業道者。文殊師利云。十不善道為種。此即緣因種。方便解脫之種也。種即是性。故涅槃經云。十二因緣名為佛性。即十二因緣三道。三道三種佛性也。二類通三識者。一波陀那識即六識。二阿陀那識即七識。三阿黎耶識即八識也。真性解脫即阿黎耶識。實慧解脫即七識。方便解脫即六識。問曰。攝大乘論說阿黎耶識是無記生死根本。何關真性解脫耶。答曰。若爾與地人用楞伽經豈不碩相逆。今研兩家所執。互有得失。若言阿黎耶識非本性清凈者。攝大乘論何故云。如地即是金土。黎耶識亦爾。染同于土。凈同于金。故知義通二邊。何兩家偏執。今說黎耶識即是真性解脫者如金。即是生死根本者如土。問曰。攝大乘論師說七識是執見之心。何得言是實慧解脫耶。答曰。轉迷成解。若離迷執何處別有實慧之解。故知七識非迷非解得說迷解。解故即是實慧解脫。問曰。六識是顛倒憶想分別應須斷除。何得即是方便解脫耶。答曰。六識非善非惡。隨緣起善起惡。菩薩若能知六識非善非惡而起善惡。同事化物和光不同塵。即是方便解脫也。三類通三種佛性者。一正因佛性。二了因佛性。三緣因佛性。大涅槃經云。言佛性者亦一亦非一非一非非一。亦一者正因真正解脫也。非一者緣因佛性方便解脫也。非一非非一者了因佛性即是實慧解脫也。四類通三種般若者。一實相般若。二觀照般若。三方便般若。真性解脫即是實相般若。實慧解脫即觀照般若。方便解脫即方便般若。義推可解。五類通三種菩提者。一實相菩提。故此經云。佛知一切眾生即菩提相。二實智菩提。三方便菩提。真性解脫即實相菩提。實慧解脫即實智菩提。方便解脫即方便菩提。義推可解。六類通三種大乘者。一性乘。二得乘。三隨乘。一性乘者。涅槃經云。一切眾生即大乘也。二得乘者。即智慧能得理乘故名得乘。三隨乘者。即是大方便隨順智慧故名隨乘。真性解脫即是理乘。實慧解脫即是得乘。方便解脫即是隨乘也。七類通三種法身者。一法身佛。二報身佛。三應身佛。真性解脫即是法身。毗盧遮那佛性凈法身。實慧解脫即是報身。盧舍那佛凈滿法身也。方便解脫即是應身。釋迦牟尼佛應化法身也。義推可解。八類通三種涅槃者。一性凈涅槃。二圓凈涅槃。三方便凈涅槃。圓凈之名未見經文。有地論師云。方便凈涅槃出經文。義立應化涅槃。以為三涅槃也。若取義便。以圓凈為便。若取方便。方便凈為便。今明真性解脫即性凈涅槃。實慧解脫即圓凈涅槃。方便解脫即方便凈涅槃也。問曰。若明三種解脫類通三種般若。何得復用三種解脫類通三種涅槃。般若是因名。涅槃是果稱。是則因果混亂之過耶。答曰。別義經論有時作此說。圓通了義之教般若涅槃并通因果。故智度論云。若如法觀。佛般若與涅槃是三則一相其實無有異。又涅槃三德不縱不橫。豈得般若不至果耶。九類通一體三寶者。真性解脫即法寶。實慧解脫即佛寶。故涅槃經云。諸佛所師所謂法也。以法常故諸佛亦常。方便解脫即是僧寶。應身內和外同。十法界與一切眾生和合。亦能令一切入大和合海。備三和故是真僧也。十類通三德涅槃者。一法身。二般若。三解脫。真性解脫即法身。實慧解脫即摩訶般若。方便解脫即解脫也。故涅槃經云。諸佛菩薩隨所調伏眾生之處名為解脫。若斷煩惱離生死名為解脫者。與二乘何異。今明大乘解脫而生五道示現其身。自既無縛能解他縛。此三德不縱不橫。如首羅三目。名秘密藏成大涅槃。三種解脫三道三識三佛性三般若三種菩提三大乘三佛三涅槃三寶亦復如是。皆不縱不橫如世伊字名秘密藏名大解脫。即是大涅槃百句解脫。法華明一切解脫也。第五約教簡別思議不思議者。問曰。三藏教之位是不思議不。答曰。三藏教三乘若教若證皆非不思議也。問曰。通教位名不思議不。答曰。若明因通果通。通教三乘若教若證皆非不思議。若以別接通。教是思議證是不思議以圓接通。教證皆是不思議也。問曰。別教約位是不思議不。答曰。別教教是思議。證位有思議有不思議。三十心真證是思議。似證是相似不思議。登地已上證道皆是不思議也。若用圓接別。教證皆是不思議也。問曰。別若稟思議之教。何得證不思議之理。答曰。如三藏拙度。說見有得道發真悟第一義諦。即是通教第一義諦也。問曰。圓教明位悉是不思議不。答曰。圓教若教若證皆是不思議也。所以者何。圓滿修多羅詮不思議之理。即是教不思議。未稟教修習之人即是理即不思議。初聞不思議圓教信心領納。即名字即不思議。隨喜五品弟子即觀行即不思議。得六根清凈是相似即不思議。初住發真乃至等覺是分證真實即不思議解脫也。妙覺極地即是究竟即不思議解脫也。若法華明開權顯實。前三若數若證皆是不思議也。第六約觀心明不思議解脫者。若知淫怒癡性即是解脫。巧用觀心不斷不隨觀心畢竟清凈即是不思議解脫之義也。故此經云。諸佛解脫當于一切眾生心行中求。若能如是而求即有三種解脫氣分。類一切三法在一念觀心也。第七合人法通經者。人是毗摩羅詰即凈無垢稱三義如前分別。法即真性實慧方便之三法也。人若離法則非能弘之人。法若離人則非所弘之法。今人法相成。人是弘法之人。法是所弘之法約人明凈即真性也。約人明無垢即實慧無惑義也。約人明稱即是方便稱根緣也。人與法合即是住不思議解脫種種示現。故能輔佛弘三種解脫之法。方便解脫化諸凡夫。實慧解脫折諸聲聞。真性解脫訶諸菩薩。室內問疾一品明諸佛國土皆空。顯不思議解脫之大果。現于權疾。托疾興教。為生實疾菩薩三觀之善破三種實疾也。不思議解脫品重成于果。觀眾生品佛道品入不二法門品香積品重成三觀之因。辨果明因。因果雖殊。皆是說不思議解脫之教也。一期化緣既訖。故掌擎大眾還歸佛所。表所化之徒緣縛既斷當生凈國成凈佛國土之行。又欲遠益未來故勸供養斯法付屬流通。皆是闡揚不思議三種解脫之大道也

維摩經玄疏卷第五維摩經玄疏卷第六

　　　　天臺山修禪寺沙門智顗撰


前明此經玄義大段開為五重。第一大段釋名略竟。今次第二大段辨此經之正意。如國必有王。教必有主也。就此略用七意解釋

　第一正辨體　第二簡偽顯真　第三入實相門　第四一法異門　第五為眾經體　第六約觀心　第七通釋此經

第一正辨經體者。此經以不思議真性解脫為體也。真性解脫義如前廣辨。就此略為二意。一者正辨此經體。二明須知經體。一正明不思議真性為此經體者。若他明此經多用權實為體。體即是宗。今但以不思議真性解脫為體者。如天無二日國無兩主。若權實為體者。權實既是二法。是則一教便有兩體。今但用不思議真性解脫為體者。真性即是一實之理。若用一實之理為體。即無兩體之過也。所言真性解脫者。此經云淫怒癡性即是解脫。今言淫怒癡性即是真性。真性即是實相一實諦之異名也。大涅槃經明一實諦即是真法。若法非真不名實諦。問曰。上說真諦即是思議解脫之理。今何故說真實之性即是不思議解脫之理。答曰。上是偏真之真。今依大涅槃經以明實諦。實諦者即是不思議圓真。圓真法性即是真性解脫。真性解脫即無八倒。無八倒者即是真性解脫。真性解脫無有虛妄。無虛妄者即是真性解脫。真性解脫即是大乘。大乘即是真性解脫。真性解脫即非八魔。非八魔即是真性解脫。真性解脫即是一道清凈。一道清凈即是真性解脫。真性解脫即是常樂我凈。常樂我凈即是不可思議真性解脫。不可思議真性解脫即是此經之正體也。如此真性豈同偏真哉。二明須知經體者。若尋經失旨事同調達。雖讀六萬法藏不免現身墮大地獄。槃特但誦一偈成羅漢道。如大智論說聲聞經有三法印。無常無我寂滅涅槃印。小乘經有此印。即是小乘了義經。行人稟教能得道也。若無三法印即是不了義經。聞者未必出離生死。一切大乘經但有一法印。所謂諸法實相。若大乘經有實相印。即是大乘了義經。聞者乃可得菩薩道。若無諸法實相印即是不了義經。聞者多墮二邊不能得無生忍也。復次若無實相印。雖說種種愿行猶濫魔之所說。所以者何。魔王亦能說種種愿行。但不能說諸法實相。故大智論云。除諸法實相其余一切皆是魔事。諸法實相即是真性解脫之異名也。問曰。聲聞經何故但用三法印。摩訶衍教何故但用一實相印。答曰。聲聞根鈍著重故。須說三法印令厭生死苦欣涅槃樂。菩薩大悲根利易悟。生死即涅槃相能不舍生死不取涅槃入不二法門。故佛但說諸法實相印也。問曰。若言國無二主。大乘經但用一法體。聲聞經遂以三為體。豈非三主之過。答曰。如君強不須輔相。君弱則輔相共治國。聲聞經法相理弱故須三印治。破愛觀無常。破見觀無我。若入苦忍真明俱得寂滅也。第二明簡偽顯真者即為三意。一者正明簡偽顯真。二約共不共教簡別同異。三約諦明去取。一明簡偽顯真者。實理幽微真偽難別。但凡夫所習若教若行莫不各以為真。故尋學之徒必須自以智力研核真偽。就此即為二意。一簡非實相。二顯正實相。一簡非實相者即為三。一世俗經書所明非實相。二外人經書所明非實相。三聲聞經教所明非實相。一世間經書所明非實相者。世間經書所明但為安國治家賞善罰惡。仁義禮智誠信孝敬養生養性之道。皆是愛論。乃至釋提桓因種種善論。諸梵天王說出欲論。五通之人神仙之論。亦皆是屬愛之戲論。戲論破慧眼不見于真實。是故皆非實相也。二明外人經書所明非實相者。外道多起身邊邪見。或計神及世間常是事實余妄語。乃至或計神及世間非常非無常是事實余妄語。如是墮十四難生六十二見。雖各謂是實非實相也。以其各各因見起諸煩惱作種種行業流轉生死。是故諸有言教皆是屬見戲論。戲論破慧眼不見于真實。故非諸法實相也。三明聲聞經教非實相者。聲聞經多明無常無我破壞諸法說盡苦涅槃。且聲聞人厭畏生死觀無常。斷結即身欲入涅槃。不能深求諸法實相。故不明實相也。二顯真實相者。摩訶衍教所明為利根菩薩如法相說。多明第一義悉檀。菩薩大悲為眾生故求無上道。不計劫數深觀諸法。不滯二邊一心常寂。如水澄清珠相自現。得諸法實相。故摩訶衍經教所明有真諸法實相。真諸法實相者即不思議真性解脫。此經之體也。二約共不共教簡別同異者。就此即為二。一約共二乘說般若。明法性實相有同有異。二約不共二乘說般若。明法性實相但異非同。一約共般若明法性實相為大乘經體有同有異者即為三意。一約通教。二約別教。三約圓教。一約通教明同異者。所言同者。即是同入偏真之法性也。所言異者。三乘雖同入法性。而不無深淺之異。但斷正使侵習習盡。如前通教分別。聲聞入淺但斷正使。緣覺小深侵除習氣。菩薩能窮法性之底習氣都盡也。譬如三獸渡河。水雖是一兔馬象腳有短長。故入水不無淺深之別。水雖是一而深淺有異也。二約共說般若別教明空不空辨法性同異者。涅槃經云。第一義空名為智慧。智者見空及與不空。聲聞辟支佛但見于空不見不空。聲聞菩薩同見于空。是則法性理一名之為同。菩薩能見不空。不空即是智慧之性名見佛性即是異也。譬如三獸渡河。二獸浮渡但知水軟。若象浮渡出沒到底。浮知水軟。到底著地知非軟也。問曰。不空為當有故名見不空。為無空故名不空也。答曰。具有二意。有故是不空者。智慧性故非空也。無故說不空者。真諦法性之理即是空。此空畢竟不可得故故言不空。言不空者即是非真諦法性之空也。故大智論云。空有二種。一者但空二者不可得空。聲聞唯得但空。智慧猶如螢光。菩薩得但空得不可得空。智慧猶如日光。二乘同得但空故名為同。菩薩得不可得空名為異也。譬如掘土。除土至泥。除泥若圓至水也。三約共說般若教明不思議法性實相有同異者。聲聞入法性唯見法性。如虛空無所有。菩薩諸佛入法性實相亦見法性如虛空。能于如虛空法性中開佛知見。圓照法界一切法也。同入如虛空法性無所有故名之為同。諸佛菩薩能于如虛空法性中圓照一切法界。即是不思議法性故名為異也。故身子領解云。同共一法中而不得此事。嗚呼深自責。云何而自欺。是則略明共般若共二乘說。而上中下根利鈍不同。故于一法性通別圓三種之異也。譬如石有金性。有人破石得金。而不能作種種[金*又]珰環釧。有人得金能用作種種[金*又]珰環釧而不能變金為丹。有人能變金成丹。服之得仙五通無閡也。金性是一。而得者三種不同也。二約不共說般若明法性實相為大乘經體一向異者。二乘所見偏真不得言同也。就此為二意。一別教二圓教。一約不共般若別教明法性實相。斷除二障離生死涅槃二邊。別以不空之理自性清凈心如來藏理為法性實相。是則聲聞在座如聾如啞也。譬如破礦得真金異頗梨也。真金不可破壞。隨意作種種器。頗梨易破。不得回轉作種種器也。二約不共般若圓教明法性實相為大乘經體者。一切諸法即是佛性涅槃如來藏也。是則二乘在座如聾如啞。譬若如意寶珠非頗梨珠。豈可言同也。三約諦分別者。明法性實相之理不出諦也。故須約諦分別。但諦有三種。一者三諦。二者二諦。三者一諦。一約三諦分別法性實相為此經體者即為二意。一略明三諦。二明去取。一略明三諦者。一俗諦二真諦三中道第一義諦。三諦義略如前四教所詮分別。二去取者。俗諦但是凡人所見之理故非此經體也。真諦即是二乘所見之理亦非此經體也。中道第一義諦即是法性實相。即此經之正體。二明約二諦分別法性實相為此經之體者亦為二意。一者略明二諦相。二者去取。一略明二諦相者。二諦有二種。一者理外二諦。二者理內二諦。一理外二諦者。不約佛性以明二諦也。即是猶處門外止宿草庵。今明此理外二諦即有三種。一者隨情二諦。二者情智二諦。三者隨智二諦。一明隨情二諦者。如諸論師撰二諦義。集古今乃有數十家明二諦義不同。又尋諸經論明二諦之相。亦有種種不同也。但二諦既是審實之理。何得異說不同。若一家為是。眾家并非。孰能判其是也。今作三種二諦通釋眾家所明二諦。若有文證則皆可用諸經論異說皆無滯也。故云諸佛常依二諦說法。但二諦之理不應有異。而諸師及眾經論異說不同者。皆是隨情之二諦也。隨世界為人對治第一義四悉檀所辨之根情也。眾生根情種種不同。佛教所明二諦何止數十家之異。乃有無量不同。故涅槃經云。分別二諦有無量相。我于彼經竟不說之此何謂也。而末代各明一種二諦不受眾家異說。將非大失乎。二明隨情智二諦者。如上所明種種二諦。隨世界為人對治之情。聞說未悟者。皆束為世諦。若種種異說二諦為向道之人。聞說即悟發真慧眼見第一義。即是隨智之真諦也。是則情智合辨有二諦之殊。故涅槃經云。如世人心所見者名為世諦。出世人心所見名為第一義諦。三隨智二諦者。二乘圣人發真無漏。法眼慧眼所見二諦之理也。若為凡說如示盲者白相。故妙勝定經明。文殊釋迦因地諍二諦義墮三惡道。見迦葉佛說二諦。即是顯隨智二諦不可以情求也。若以情求執諍。則同釋迦文殊因地執隨情二諦之過非也。問曰。二諦為定是理為定是教。答曰。有師言并是理。有師言二諦并是教。有師言俗諦是教真諦是理。故經云。皆以世諦名字故說非第一義。今詳此三家明義互有得失也。應四句分別。若約隨情二諦。二諦并是教。是則二諦皆可說也。故有種種二諦。諸師所用不同。經論所明各別。若就隨情智二諦。即俗諦是教真諦是理。是則俗是可說真不可說也。若就隨智二諦。二諦皆是理。是則二諦皆不可說也。若約隨智世諦。隨情真諦是則俗是不可說也。是以迦葉如來之所證見尚非釋迦文殊因地情之所知。況復末代凡夫之所能解。今略明此三種二諦。言雖不多意則靡所不該。佛法義學坐禪之人若不信此。疑諍豈息也。二次明理內二諦者。約中道佛性以明二諦也。就此得有三種。一者中道合真明二諦。二者真諦合俗明二諦。三不思議二諦。此三種二諦亦各有隨情情智隨智三種也。一中道佛性合真諦為二諦者。猶是通教之二諦也。非只通二乘。亦通別通圓也。所言中道合真為第一義諦者。涅槃經云。言佛性者即是第一義空。第一義空名為智慧。智者見空及與不空。不空即是中道。空即是真諦。故知中道佛性合真諦為第一義諦也。亦有三種二諦。類前可知。二明真諦合俗諦。但取中道為真諦。明此真諦者。即是別教之二諦也。所言真諦合俗諦為世諦者。大涅槃經云。我與彌勒共說俗諦。五百聲聞皆謂說第一義諦。此即別教二諦。亦得有三種二諦。類前可知也。三明理內不思議二諦者。前明理內二種二諦。不二而二是不思議圓教之二諦。亦有三種二諦。類前可知也。二明去取者。若理外二諦但非世諦非此經體真諦亦非也。若理內二諦三種世諦亦皆不得為此經體也。理內三種真諦即是法性實相。此經之正體也。問曰。只應取圓教不思議真諦為體。何得取理內通別真諦為體也。答曰。若是法華經正直舍方便。可得但用圓教一真諦為體。此經猶帶通別二種方便。理內三種真諦皆得為此經體也。但有傍正。不思議真諦為正也。三明約一實諦為此經體者。一實諦義如前分別。但一實諦即是不思議真性解脫實相之理。即是此經之正體。事如初重引涅槃經解釋也。第三明四門入體者。尋真性實相之體。幽微妙絕。一切世間莫之能契。但以大圣明鑒通理之門乃于無言之理赴緣起教。以教為門。是以稟教之徒因門契理。故法華經云。以佛教門出三界苦。又云。其智慧門難解難入。此經明諸菩薩各說入不二法門。即其意也。今略以三意解釋。一略辨四門相。二正明四門入體。三明悉檀起四門教。第一略辨四門相者。門以能通為義。佛教所詮正四句法能通行人至真性實相之體。故名為門。若外人邪因緣無因緣說四句。因此四句各見四種邪法之理。因此生十四難六十二見。起諸結業沈輪生死。此是邪道四門。今所不述。若佛法四門即是正因緣四句法能通行人同入第一義涅槃也。故大智論云。四門入清涼池。又譬般若如大火炎。四邊不可取。又云。般若波羅蜜有四種相即四門義。仰尋佛法既有四教不同。今約教明門各有四別。一三藏四門。二通教四門。三別教四門。四圓教四門。一明三藏教四門即為四。一有門。二空門。三有空門。四非有非空門。一有門者。即三藏教明正因緣生滅之有。若稟此教能破十六知見。見陰界入一切有為諸法皆悉無常苦空無我。得世第一法發真無漏。因有見真有。即第一義諦之門也。故大集經云。甚深之理不可說。第一實義無聲字。陳如比丘于諸法獲得真實之知見。如此即諸阿毗曇論之所申也。二明空門者。即是三藏教明折正因緣假實法生滅入空。若稟此教能破假實之惑。見假實空發真無漏。因空見真空。即第一義之門也。故須菩提在石室觀生滅無常入空。因空得道名見佛法身。恐此是成實論之所申也。三明有空門者。即三藏教明正因緣生滅之有空。若稟此教能破偏執有無之惑。見因緣有空發真無漏。因有空見真有空。即第一義之門也。此是迦旃延因入道故作昆勒論還申此門也。四非有非無門者。即三藏教明正因緣生滅非有非空之理。若稟此教能破有無邊邪執。見因緣非有非無發真無漏。因非有非無見真非有非無。即第一義之門也。惡口車匿因此入道。未見論度。有人言。犢子阿毗曇申此意也。彼論明我在第五不可說藏中我非三世。即是非有非無法即是非空也。此恐未可定用。二明通教四門者。即是智度論明。一切實一切不實。一切亦實亦不實。一切非實非不實。佛于此四句廣說第一義悉檀。中論明此四句皆名諸法之實相。即通教明正因緣法如夢幻響化水月鏡像體法即空之四句也。若三乘共稟此教。而根緣不同。各于一句入第一義。故四句皆名門也。此具如青目注解。又注云。諸法實相有三種。故知此四門即是三乘同入此四門見第一義也。三明別教四門者。若用中論亦名

名而辨四門者。即別教之四門。大智論四句亦得也。此別教四門意正出大涅槃經。但多散說。約乳明四句譬即是別教四門也。若明佛性如乳有酪性石有金性力士額珠即有門。若明石無金性乳無酪性眾生佛性猶如虛空大涅槃空迦毗羅城空即是空門也。涅槃又云。佛性亦有亦無者。云何為有。一切眾生悉皆有故。云何為無。從善方便而得見故。又譬如乳中亦有酪性亦無酪性。即是亦有亦無門。若明佛性即是中道。百非雙遣。故經譬云。乳中非有酪性。非無酪性。即是非空非有門也。別教菩薩別稟此四門之教因見佛性住大涅槃。故此四句之說即是別教之四門也。今一往約涅槃經文分別別教四門之相。但此經文或可圓教四門。至下圓教四門自當料簡同異也。問曰。若別教四門但出涅槃。爾前諸摩訶衍經何意無別教四門也。答曰。大涅槃經是解前經教之經。此前諸摩訶衍豈無別教四門。具出經文事成繁也。四明圓教四門者。四門明入佛性第一義。一往與別教四門入第一義諦見佛性得常住涅槃。名義是同。細尋意趣有異。問曰。以何相知異。答曰。分別有異意乃多涂。今略約圓教七義分別。即知別教四門與圓教四門有殊也。七義者。一若明一切法即真性實相佛性涅槃不可復滅而明四門者。即是圓教四門也。二明初心即開佛知見圓照而辨四門者。即圓教四門也。三若明不思議不斷煩惱而入涅槃辨四門者。即是圓教四門也。四若明圓行而辨四門者。即是圓教四門也。五若明圓位而辨四門者。即是圓教四門也。六若明圓體而辨四門者。即是圓教明四門也。七若明圓用而辨四門者。即是圓教明四門也。第二正明四門入體者。若外人四門心行理外。諸顛倒想與顛倒相應。不得入真性體。所以者何。隨門異故見理亦異。是故各說謂得一究竟道起諍論也。今明佛法四門皆得入一體。但有兩種不同。一者三藏通教兩種四門同入偏真之理。二者別圓兩教四門同入圓真之理。一明三藏四門通教四門同入偏真之理者。各因四門同見第一義得二種涅槃。是同也。理雖是一而門有異者。既有巧拙兩度之殊故有兩種四門能通之別也。真理無二故所通至體是一也。譬如州城開四門使君是一。而從四門入者門雖有殊而所見使君只是一也。三藏教四門如從州城四邊偏門而入。通教四門如從四正門而入。偏正雖殊入見偏真第一義諦得二種涅槃是一也。二明別教四門圓教四門入實相真性體者。各因四門而入見實相佛性得常住涅槃是一也。理雖是同而門有異者。教門既有偏圓之殊故有兩種四門能通之異也。佛性真理不二故。故所通至真性體是一也。譬如臺城有四門門雖不同所見天子是一也。別教四門如從臺城四邊偏門而入。圓教四門如從四正門而入。偏正雖殊入見真性解脫實相之體是一也。第三明用四悉檀起四門之教者。若外道四門皆不見根緣。執心取相定說。如舊醫常用乳藥治一切病。此不依四悉檀而起四門也。今佛法四門皆因四悉檀而起也。一明悉檀起三藏教四門。二明悉檀起通教四門。三明悉檀起別教四門。四明悉檀起圓教四門。一明四悉檀起三藏教四門者。即是生生不可說有四悉檀因緣亦可得說。一明用四悉檀起有門者。若眾生心樂有法即用世界悉檀說毗曇有門。若宜聞生善即用各各為人悉檀說于有門。若執無因緣邪因緣或執空取著起諸結業即用對治悉檀為說有門。若聞即悟見第一義即用第一義悉檀為說有門。如拘鄰五人聞說四諦即見第一義諦得須陀洹果。若不能用四悉檀起緣而說者。即是差機說。法是眾生怨天魔外道一手作諸勞侶。涅槃經云。說法者諸佛境界非諸聲聞緣覺所知也。二明用四悉檀起空門者。類前有門。用四悉檀起空門義即成也。而諸成論師云。毗曇有門但是調心不能得道。成實見空乃得道耳。諸數論師云。我用小乘明義見有得道。汝探用大乘明義故說見空得道。今謂此并不得三藏教意。大集經云。常見之人說異念斷。斷見之人說一念斷。二見雖殊得道無異。大智論云。聲聞經中處處明法空義。豈得言見空得道探明大乘。今約此四悉檀意作成壞義。數人四義成成論四義壞。成論四義成數人四義壞。是則成壞敵等。何者是成論成。何者是數人壞。若解三藏教巧拙兩度。則成論空門義成。數人有門義壞者也。三明用悉檀起有無門。類前有門用四悉檀意。則有空門得起。故為昆勒論所通也。四明用悉檀起非有非無門者。用四悉檀。亦類前有門用四悉檀意。可見也。二明用四悉檀起通教四門。類三藏教可解。三明用四悉檀起別教四門。類三藏教可知。四明用四悉檀起圓教四門。類三藏教可知。具釋并在四教大本。第四一法異名者。諸經異名說真性實相或言一實諦。或言自性清凈心。或言如來藏。或言如如。或言實際。或言實相般若。或言一乘。或言即是首楞嚴。或言法性。或言法身。或言中道。或言畢竟空。或言正因佛性性凈涅槃。如是等種種異名此皆是實相之異稱。故大智論云。般若是一法。佛說種種名。隨諸眾生類為之立異字。大涅槃經云。如天帝釋有千種名。解脫亦爾。多諸名字。又云。言佛性者有五種名。故皆是赴機利物為立異名也。而法體是一未曾有異。如帝釋千名名雖不同終是目于天主。豈有聞異名故而言非實相理。如人供養帝釋毀憍尸迦供養憍尸迦毀于帝釋。如此供養未必得福。末代弘法者亦爾。或信黎耶自性清凈心而毀畢竟空。或言畢竟空無所有毀黎耶識自性清凈心。或言般若明實相法花明一乘皆非佛性。此之求福豈若慮禍。若知名異體一則隨喜之善遍于法界。何所諍乎。第五為眾經體者。諸摩訶衍經皆用實相不思議真性解脫為體也。問曰。諸經或有無實相真性之名。何得備為眾經體乎。答曰。如向所辨。一法異名。諸經雖不作實相名說。若說中道法界如來藏正因佛性本有涅槃。皆是實相異名即為眾經作體也。第六約觀心者。若小乘行人持戒坐禪發背舍勝處一切法門若不得無常無我寂滅之印入此觀中皆成邪倒。不能悟理成無漏也。大乘觀法亦復如是。若不得法性實相印者。多成魔業墮于二邊。豈得入不二法門住不思議解脫也。問曰。凡夫初心豈得即修。答曰。譬如人射的的作著意。此至放箭已有丈尺之疏。發軫奢漫何能得著。學正觀心亦復如是。第七通此經者。此經品品皆異名說真性解脫。其道機純熟之者聞此得道也。大段第三明佛國因果為宗者。宗即是一教之綱維。如有王處必有輔臣共治。經既立體。必須明宗以成教也。今明此義略為五重

　第一分別宗體不同　第二正明因果辨宗義　第三明因果成佛國義　第四約觀心　第五通此經文

第一分別宗體不同者即為二意。一先核宗體不異。二正明宗體不同

一先核宗體不異者。有師云。此經權實為宗。宗即是體。今問。若宗體是一。體是此經主。是則此教唯有二法無不二之理。則無諸法實相印。若無諸法實相印教則無主。何得諸經皆云此經眾經之王也。復次若以權實二法為體者。亦應以二法為印也。是事已如前釋。譬如國但得有一主不應立兩主也。若一經教有二體。亦應國有二君也。二正明宗體異者。尋經論亦不分別宗體之文此出弘法法師之性。但作義巧便欲開發經教令學者見意故須爾也。非因非果真性為體。因果為宗。約因果以顯非因非果。舉因則攝于萬行。舉果則攝于萬德。故以因果為宗。如提綱目動。又如君主是一輔臣有二。二臣共輔一主能治天下。今非因非果是一。因果是多。顯成一教利益有緣。分宗體之別。以佛國因果為宗也。第二正明因果辨此經宗者。以佛國因果當宗。今故以佛國標名。就此即為二意。一正明因果為宗。二料簡。一明因果為宗者。但非因非果既通為眾經之體。而因而果亦通為眾經之宗。宗則不定。或單用因為宗。或單用果為宗。或因果合為宗。如涅槃明涅槃常住四德之果。文內非不明五行十功德之因果。果正因傍。但以果當宗。若是大品明般若智照之因。文中非無種智涅槃之果。因正果傍。但以因為宗。若法華明一乘因果。借蓮華為名。是則因果俱為宗。此經從人法得名。人能行法。即是因地行人。法名不思議解脫。解脫是斷德之果。望果行因故以佛國因果為宗也。二料簡者。問曰。若言非因非果而因而果。今涅槃何故但果而不因。大品但因而不果。此經既是解脫之名何不但果。答曰。若通論亦得此義。而義有傍正。大涅槃果正因傍。大品因正果傍。今經雙舉佛國因果。是故佛國因果以當宗也。所以者何。如長者子獻蓋云。愿聞得佛國土清凈。即問果。唯愿世尊說諸菩薩凈土之行。即是問因。佛答云。直心是菩薩凈土。即是答因。不諂眾生來生其國。即是答果。命宗之始雙問因果。答亦俱答因果。且凈名輔佛弘因果之教也。如室外勸國王長者令厭此身。即是弘因。當樂佛身。即是弘果。乃至彈諸弟子菩薩等。處處有明因果之文。又如室內明十方佛土皆空。即是明果。有疾菩薩用三觀調心。即是明因。不思議品是果。觀眾生品佛道品入不二法門品香積品是因。出室掌擎大眾向庵羅園。即表回因向果。如來述成復宗明義具辨菩薩之行。即是述因。明諸佛土音聲為佛事寂滅為佛事等。即是述果。驗知一教始終皆明因果以成佛國。故并用當宗也。第三正明因果成佛國義者。就此即為三意。一略辨因果相。二簡通別。三正成佛國。一略辨因果相者。因是修行之法。行本約理理即非因非果。行即因果。若離非因非果而辨因果。是邪因果。今約此理而明因果。是正因果。經云。隱名如來藏顯名為法身。菩薩修行顯此藏理功用未圓故名為因。藏理圓顯究竟解脫即是果也。故大涅槃經云。是因非果。如佛性。是果非因。如大涅槃。非因非果名佛性。非因非果名大涅槃也。二明簡通別者。就此即為二意。一別簡不思議因果。二通簡因果。一別簡不思議因果者。問曰。二俱非因非果。何故佛性但因非果。涅槃但果非因。答曰。此明別教別義分別因果也。若圓教通義俱得。佛性是果者。如大涅槃經云。佛性即佛。一切眾生未成佛故。云何眾生而有佛性也。涅槃即是因者。又云。大般涅槃本自有之。非適今也。又云。佛性亦因亦因因亦果亦果果。如無明緣行行緣識十二因緣亦因亦因因亦果亦果果。初住望二住是因。望三住是因因。三住望二住是果。望初住是果果。乃至金剛望大涅槃為因因。大涅槃望金剛為果果。無上菩提但是因。無上涅槃但是果。故今明不思議解脫之因果亦如是。二通簡因果者。以世間因果即是苦集之法出世因果即是道滅。一切因果不出四諦。但大小明義不同。故有二種四諦之別。小乘明有作四圣諦。大乘明無作四圣諦。于是二間更立二種四諦。謂無生四真諦無量四諦合為四種四諦。并是明因果之義。具出涅槃。解釋顯在法華疏也。三明因果成佛國為此經宗者。約此四種因果以明佛國因果辨此經宗也。若是有作集無生集此二集善惡五濁輕重約根利鈍同感凡圣同居凈穢土托生受報為苦諦也。若是生滅無生二種道滅者同感方便有余土托生即彼土之苦諦也。此之道滅即是無作之苦集無量無作之道滅分成。即得生實報無障閡凈土。若無作智滿則無作集盡。則無一生之報智冥心源。此經云。心凈即佛土凈也。仁王經云。唯佛一人居凈土。故知四種四諦因果即是正報。以正報故說于依報國土也。問曰。有作無生集共有凈不凈。無量無作云何。答曰。若無量無作因果亦有凈不凈。三乘人斷三界子果兩縛盡。俱得受法性身生變易土。三藏二乘通別圓菩薩五人功德既有優劣利鈍不同。亦應得橫論凈穢之別。若別教蓮華國諸菩薩非生死人。其土亦得。豎論凈不凈。諸地菩薩未窮性凈之源猶有分惑。故三賢十圣住果報。唯佛一人居凈土。故知因果語通從凡至圣非正意。但論佛國因果為此經正宗。入文更當略分別也。第四約觀心者。下文云。隨其心凈即佛國凈。觀心性本凈猶如虛空。即是性凈之境。境即國也。觀智覺悟此心。名之為佛。初觀名因。觀成名果。若論自行。即是心主無染。若論化他。即是心數解脫智慧數為大臣。能排諸數上惑以還心源清凈土也。故云心凈即佛土凈也。第五通此經文者。如佛為寶積說佛國因果。即是當宗下文雖不自說。而凈名即是法王大將。助佛闡揚因果正教。符成佛說佛國因果斷物緣縛。令生佛國成菩薩凈佛國土之行也。故室外品品皆有因果之說。室內品品亦有因果之說。出室亦有因果之說。皆符成佛國之教。著在此經文也。大段第四權實善巧為用者。不思議體宗既成此教必有功能。功能者。權實有利物之功能也。亦為五意

　第一簡權實用　第二明諸教權實不同　第三釋權實義　第四折伏攝受　第五約觀心

第一簡權實用者。有人偏用權巧莫測為用。此用明偏也。今言權實悉得為用。所以者何。若論無言之道。權實并無可說。有因緣故俱可得說若說權有益。權即是用。說實令物得悟。實即是用。是故俱得為此經用也。問曰。若本是體。從體起用乃可言權是用。那得實亦是用。若皆是用。便無體用之殊。亦無宗體之別。答曰。權實有多種。若就自行化他明權實者。前來權實但是用而非體。今經正就化他明權實。是故權實俱是用也。第二明諸教權實不同者。華嚴具有二教。別教為權圓教為實。三藏一向是權化城引接也。方等備有四教。三權一實。般若廢三藏但有三教。二權一實。法華正直舍方便但有一實。涅槃備釋四教。在因三權一實。辨果唯有一實同也。問曰。此與方等何異。答曰。方等二入實二不入實。涅槃四俱入實。此為大異。今經是方等教攝。因有三權。果則一實。二入二不入實也。分別具在法華玄義。第三釋權實義即有三種。一者化他權實。二者自行化他權實。三者自行權實。一明化他權實者。諸佛菩薩所見三諦不可向凡人說示。隨他意語悉皆是權。今約權而明實也。此則有千萬種二智。四悉檀赴緣不同。眾家不善得此二智意。隨取經論所明二智而用之者執諍云云也。二者自行化他權實者。如諸佛菩薩隨他意說并是權智。隨自意語皆實智也。三自行權實者。諸佛菩薩自行所證二諦三諦之理以辨權實也。還將一家明三種二諦。對之冷然。義推可解。今經所明備有三種二智。為國王長者諸聲聞用化他二智。為諸菩薩用自行化他二智。杜口無言是自行二智也。第四折伏攝受者即為二意。一略明折伏攝受。二正通此經文。一略明折伏攝受者。如勝鬘云。應折伏者而折伏之。應攝受者而攝受之。以折伏攝受故為令正法得久住故。今凈名為令不思議法得久住故。是以以方便折伏實智攝受類。如戒序云。老死至近佛法欲滅者。佛法湛然。何嘗有滅。若魔燒經卷。尚有二十億菩薩受持佛法。故知不滅。今言滅者約人壽盡故言其滅。如凡夫未得無漏慧命。未能秉持禁戒。身若無常戒法即謝。故佛法欲滅。戒定慧解脫解脫知見五分法身本依色身而起。色身既死。五分亦滅。即是身內佛法滅也。若能勤進發真得道共戒。此則一受不退常寂然。即有五分法身具足。假令七反人天雖生惡國。非但不失須陀洹果。此人必得阿羅漢果。是則陰身雖滅佛法不滅。五分法身無朽壞也。即是佛法久住。若大乘為義。雖復證羅漢盡無生智乃至辟支迦十種觀觀十二因緣能侵習氣。亦歸灰滅。如百二十人不堪付囑喪失財寶。若能開佛知見。得二十五三昧無方之用。住持佛法守護重寶。重寶者。即百斤金百句解脫真寶也。如盛壯之年二十五者堪可付囑。此人能折伏攝受令法得久住也。二明正通此經者。今凈名欲令釋迦正法久住。是故室外彈訶室內攝受。通論彈訶攝受處處皆得。如人訶罵是暫時長養是本心。而今或時用權智訶以實智攝。如彈國王長者即是權訶。當樂佛身是實攝也。如訶須菩提云。于食等者于法亦等入八邪而得八正。是用實智訶還用權攝。云如佛說幻人以是事訶寧有懼不。此即權攝。訶阿難亦爾。如訶彌勒等實智訶實智攝受。如訶迦旃延權彈權受。室內別義云云。故知凈名折伏攝受成于此教也。第五約觀心明權實者觀中道時以二觀為方便得入中道。是權折伏實智攝受。若觀中道而發二乘觀。即是實智折伏權智攝受。若觀二諦還發二觀。即是權折伏權攝受。若觀中道還發中道。即是實智折伏實智攝受。復次善將四隨用心。如大止觀三十六轉解說。即是觀心折伏攝受正法得住也。大段第五明教相者。前大段四重釋此經一部正意略顯。但此經與眾經有同有異事須分別。而前明四教處處簡別教相辨眾經同異。大意略應可見。但恐散明教相同異。尋者或未明了。今須更釋此經同異之相。就此即為四意

　第一明教相大意　第二略出諸師判教不同　第三研詳去取　第四正明判經教相

第一明教相大意者。諸經同明體宗用。赴緣利物而有同異者。但以稟教之徒根緣不一。時方有別。是以大圣設教名字不同。言方亦別也。故有頓漸赴機。至如華嚴廣明菩薩行位。三藏偏說小乘。方等破小顯大。大品歷法遣蕩會宗。法花結撮始終開權顯實。涅槃解釋眾經同歸佛性常住。今此經抑揚褒貶赴機說不思議解脫者。猶是方等之教。第二略出諸師判教不同者。若觀岌法師三時明義。一有相法輪。二無相法輪。三常住法輪。此經并屬第二時無相得道。未明佛性常住涅槃。若開善光宅判教有三種。一頓二漸三偏方不定。漸教分為五時。此經是第三時折挫聲聞褒揚菩薩之教。猶未會三歸一辨佛性常住。若是莊嚴四時明義。此經猶屬般若無相得道。亦未明會三歸一佛性常住。若是地論四宗明義。此經即是真宗大乘緣起反出之教。若是流支半滿明義。此經即是滿字之說。不異華嚴涅槃。從來名義古今判教不同。法華玄義別當委出也。第三研詳去取者。若言此經是第二時教或第三時說未明佛性常住者。此經明不思議真性。真性豈非佛性。若言不明常住。此經云。如來之身即是金剛之體。眾惡永盡眾善普會。當何有疾。豈非常住也。次若言此經是真宗之教過法華者。何故諸聲聞人于此經中不見佛性同法華涅槃也。次若言此經即是滿字明佛性常住者。何故涅槃判為生蘇之教。生蘇既不得。即是醍醐。此經何得即與涅槃滿字齊也。引諸經論檢核眾義。備出法華玄義也。第四正明判此經教相者。但如來經教乃遍滿三千。元其正意不出四種。一者頓教二者漸教三者不定教四者秘密教。一頓教者即華嚴經也。譬如日出前照高山。又如涅槃經云。雪山有草名曰忍辱。牛若食者即得醍醐。即其義也。然雖云頓教。為化菩薩不無兼開別教方便。故無量義經云。摩訶般若華嚴海空宣說菩薩歷劫修行。而未曾宣說如是甚深無量義經。未同法華三乘同得開佛知見發本顯跡成道已來甚大久遠。如此即不與諸法師同也。二漸教者。即是五味相生。三藏初門所說事戒定即是從牛出乳。三藏教明生滅四諦即是從乳出酪。方等大乘最初說無生四諦。無量無作對破小乘訶責聲聞樂小法者。即是從酪出生蘇。摩訶般若亦說無生四諦。而具明無量四諦宣說歷劫修行。亦說無作四諦會小乘法皆是摩訶衍。令聲聞轉教。即是從生蘇出熟蘇。如法華說一實無作四諦為諸聲聞開佛知見悉受記莂成大果實如秋收冬藏更無所作。即是從熟蘇出醍醐。又涅槃經為諸比丘說三修佛性一實無作四諦。為諸聲聞開決慧眼見佛性安置諸子秘密之藏。亦是從熟蘇出醍醐。故無量義經明說大品在法華前。大智論云摩訶般若在法華后。如此明五味之義與常涂一往似同。細心比并辨次解義不相關也。三明不定教者。亦不同舊解別有遍方不定之說。今但于五味教內利根之人不同教教悉皆得見佛性。故有滿字之義。故涅槃經云。譬如有人置毒于乳乃至醍醐亦能殺人。所以梁武流支攝山三家此經大品皆是滿字明佛性辨常。意在此也。四秘密教者。大智論云。佛初成道鹿苑轉四諦法輪。顯露教中明五人見諦得須陀洹果八萬人得法眼凈。秘密教無量菩薩聞說大乘得無生忍。復次始從得道至泥洹夜常說般若。或可即其義也。此經云。佛以一音演說法。眾生隨類各得解。此亦是秘密教之相。若時眾皆不得聞見即是秘密教也。問曰。若爾可無遍方不定說耶。答曰。五味次第尚得論不定。遍方設有異說此復何須論也。婆羅門將偈來此出四種論。所謂牛王論蝦蟆跳論師子論鳥眼論。今借便用此四種論通前四種教。牛王論通頓教。蝦蟆跳論通漸教。師子論通不定教。鳥眼論通秘密教。今判此經非是頓教乃至五味漸教生蘇之味。若約不定教即是置毒生蘇而殺人也。利根菩薩于此教入不二法門見佛性住不可思議解脫涅槃。即滿字之教若秘密即不可知也。此經意不主明教相。是故不須委曲也。但教相義多有所關最為難解難明。法華玄辨四教義方可得。略見大意耳

　佛法不思議　　唯教相難解
　二乘及菩薩　　尚所不能測
　何況諸凡夫　　而欲判此事
　譬如生盲人　　分別日輪相
　欲判虛空界　　一切諸色法
　而言了達者　　畢竟無是事
　是故說法者　　各生慚愧心
　自責無明闇　　舍戲論諍競　

維摩經玄疏卷第六