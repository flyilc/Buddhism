　　No. 1788 [cf. No. 665]

金光明最勝王經疏卷第一

　　　　唐三藏法師義凈奉　制譯


　　　　翻經沙門慧沼撰


　諸有三德圓　　群生正調御
　所證演真教　　深妙諸法門
　隨學圣賢僧　　凈信歸依者
　我今贊斯典　　弘法益自他
　回向大菩提　　共生登妙覺
　虔誠三業禮　　唯愿各加護　

將釋此經先以五門分別。一敘經之起因。二彰經之宗體。三明經之時利。四辨經之得名。五依文科釋。第一經之起因復有其二。一通起因。二別起因。通謂通諸經。別謂局此教。初通因者。夫一切如來離諸分別。心證定海。智等如如。物我俱亡形聲雙寂。然因修宿愿任感機緣。若圓鏡之現形。等虛巖之發響。故有應化垂跡振隨類音。教雖萬差起緣唯二。一由如來大悲所流。二由有情性欲所感。然諸教中隨舉不定。如無量義經。但舉由生性欲所感故彼經云。法無量者。以諸眾生性欲無量。教其所說法亦復無量。法華經第一云。我今亦復如是。知諸眾生有種種欲深心所著。隨其本性以種種因緣譬喻言辭。方便力故而為說法。此經夢見懺悔品云。住壽不可思議劫。隨機說法利群生。天親攝論云。且約由悲云大悲所流十二部經。無性攝論即約機性云自善根力識心所起。二十唯識合說。起因頌云。展轉增上力二識成決定。釋云。謂余相續識差別故。令余差別相續識生。此言相續者身。差別者教。此意由佛身識現名句義。令聞者識名句義生。此由生根熟為能感。如來大悲為能應。多據大悲。利他所以又有二緣。一為法久住。二為利有情故。法華經第一云。種種因緣以無量喻照明佛法開悟眾生。照明佛法為令法久住。是大智。開悟眾生為利有情。是大悲。此經亦爾。懺悔品云住壽不可思議劫隨機說法利群生大悲。如付屬品云汝等誰能發心守護廣宣流布。能令正法久住世間大智也。或可。令法久住意利有情為大悲也。或可。利益群生令法久住為大智也。亦令聞者修于二利。令法久住修自利。為益有情修利他故。瑜伽論八十二云。若具如是五分說法如五分樂。能令自他生大喜樂。又能引發自他利益。釋此五分如仁王般若疏中具明。又有三緣。一令生欲樂。二令修行。三令斷障。即明。眾生欲聞之法莫過三種。一愿求勝果并利有情。二所修之行。三所除之障。如般若經善現所問。既云諸有發趣菩薩乘者云何住等。明知發趣所余之乘亦有三種。人天乘中雖不斷種。亦能制伏三惡道障得生人天故各有三。此由機感。又有四緣。一未離苦者欲令離苦。未得樂者欲令得樂。未能發心斷惡修善者欲令斷惡修善。未成佛者愿早成佛。此由悲愿。故法華經第三云。未度者令度。度是離苦義。未解者令解。解者斷惡修善義。未安者令安。安者令得樂義。未涅槃者令得涅槃。即未成佛愿成佛義。即是如次依四弘愿化生次第。法華第三云。眾生常苦惱盲冥無導師。不識苦盡道不知求解脫。乃至云。今佛得最上安穩無漏道。我等及天人為得最大利。此意常苦惱是苦諦。盲冥無導師是集諦。不識苦盡道道諦。不知求解脫滅諦。明先不解。今佛出世示悟使解。令知苦斷集證滅修道。又有五緣。如思益經第二云。若人能于如來所說文字言說章句通達隨順。乃至云。能知如來以何說法。以何隨宜說。以何方便說。以何法門說。以何大悲說。梵天若菩薩能知如來以是五力說。是菩薩能作佛事。以何說法即談法體。以何隨宜即隨機所應。以何方便即示教利喜。于無名言而方便說諸善巧等。以何法門謂于一法諸門辨說。以何大悲謂三十二種大悲。如言諸法無我。而諸眾生不能信解。如來于此而起大悲說令信解。廣如彼說。初四即為大智。第五即為大悲。又初四所起。第五能起。此即眾生為能感如來為能應。由雖迷愚不信不解。然有善根感佛為說。隨此經中所說之法。即為眾生不能信解。佛起大悲而為演說。如不能解如來壽命。如來悲愍而為說之。準知即是若干大悲。上之三門觀文分別屬。恐煩不舉。又有六緣。如無著般若論說。何故上座須菩提問釋有六因。為斷疑故。為起信故。為入深法故。為不退轉故。為生喜故。為正法久住故。故世尊答亦為斯六。彼論釋意。若有疑者得斷疑故。若已斷疑有樂福德而心未成就。諸菩薩等聞多福德。于般若經起信解故。已成就心者入甚深義故。已得不自輕賤者。由貪受持修行有多功德不復退轉故。已得順攝及凈心者于法自入。及見生喜故。能令未來大乘教法久住者故。此意即為于住修伏有疑之者請說除疑。雖得除疑心樂福德而根未熟。謂于此經持讀之者無多功德故。說校量持經福多令生信解。既生信解成就心者。而能入解甚深之義。既入深義知自堪能修行得果不自輕賤。貪多功德受持。修行不復退轉。既久不退。至決擇位漸入見道名得順攝及凈心者。于法自悟。及見他入生歡喜故。由此能令法久住不滅。今者此經亦有六義。如如來壽量品妙幢菩薩云。亦復思惟。釋迦如來無量功德。唯于壽命生疑惑心。云何短促唯八十年。四佛為說。即有疑者令得斷疑。又下文云。于百千大劫修行六度而無方便。不如聞此經所生福。又無染著陀羅尼品云。若阿僧企耶三千大千世界。滿中七寶奉施諸佛。及以上妙衣服飲食種種供養經無數劫。若復有人。于此陀羅尼乃至一句能受持者。所生之福倍多于彼。此意即局心樂福德而根未熟。謂持此經無多功德故。說校量持經福多。令生信解受持讀誦。如空性品云。時諸大眾聞佛說此甚深空性。有無量眾生悉能了達四大五蘊性俱空。六根六境妄生系縛等。即能入解甚深之義。依空滿愿品云。有三千億菩薩于阿耨菩提得不退轉。即是已入深法。知自堪能修行得果不自輕賤。貪多功德受持不退。空性品云。愿舍輪回正修出離。深心慶喜如法奉持。即名已得順攝。在四善根。何以得知。既云愿舍輪回。明未登地。又云正修出離深心慶喜。即求住唯識真勝義性名正修出離。多喜勤故深心慶喜。凈地陀羅尼品云。說是法時三萬億菩薩摩訶薩得無生法忍。依空滿愿品云。無數國王臣人遠塵離垢得法眼凈。此即入凈地。由此自喜見入亦喜。故亦能令正法久住。如下諸品愿流通者。皆此所攝。由此亦成轉法輪義。何者。自既聞法除疑得入。乃至得圣成其初轉。見他得入心生歡喜。復令正法久住流布。即是令他除疑入法乃至得圣。是故得名轉法輪也。又約八義。謂欲說大法等義準引解。略指少文。余者準知。上通起因。別起因者。準智度論釋經起因。隨此經中所說之法即是起因。如說壽量。三身。差別。懺悔。凈地。各各多法皆別起因。然佛說法文義包含。一文義中各現無量。今且略明有其六義。一明菩提涅槃無漏之果。二明除去不善之因。三身令脫不善之報。四者令修菩提涅槃無漏之因。五者令修有漏善因。六者令得人天之樂。世出世中無漏果勝。諸佛出世為斯大事。故先明之。令欣樂故。次欲令求學教懺悔除不善因。不善因亡不善果滅。不爾不能求無上果。既悔除彼不善因果。次應修習無漏果因。然此因中有其緣正。有漏之行無漏助緣。有漏正因故。次第五明有漏因。有漏因得人天樂報故。次第六明有漏果。又復有情種性差別。為有大乘性明前二義。為決定小乘及無種性明后二門。又久修者能得前二。初修之者能得后二。不善因果通為二明。以有無性及近遠修皆能行故。又不善因若不先悔不可發心緣無上覺。此且略依六門陀羅尼經明起因故。壽量三身品明無漏果。懺悔滅障明除不善所有因果。凈地品已下明無漏因。四天王觀察品下。通明有漏無漏因果得無生忍。遠塵離垢得法眼凈等是無漏因果。望前為果。據后是因。持咒求福得財飲食。此等亦是有漏因果。引文可知。二明經之宗體者。初明經宗。后明經體。言經宗者傳真諦釋云。此經示三身本有顯四德無生。開果果忘緣解如如真實。又有。說云。此經菩提涅槃因果為宗。究暢本始二果備顯緣正兩因。二俱有過。初云三身本有。據因可爾。說果即非。何者。豈報化身未修已得。如在因位名如來藏。非名法身故。四德無生據法身說。理即為正。約報化說非定無生。如涅槃經說。如來有八自在我等。據遍計說理亦無違。有說言暢本始二果明緣正兩因。理亦有失。何者。真如雖是本有。在因不得名果。報化必在修成。何名本始二果。又因雖有緣正。舊說多以真如為三身之正因。此不應理。如能顯中邊慧日論中廣辨。今辨經宗略有二解。一云。唯以菩提因果為經正宗。何以故。但說壽量及三身差別。又此經第四卷。但問菩提心因佛答但說十度之行。又付囑品云。汝等當知我于無量無數大劫勤修苦行獲甚深法。菩提正因已為汝說。故知但以菩提因果為經正宗。一云。亦說涅槃因果為宗故。壽量品中以三復次各十義故名為涅槃。又辨如來十種行已云。善男子如是當知。如來應正等覺說有如是無邊正行。汝等當知。是謂涅槃真實之相。又十方菩薩贊嘆品云。常為宣說第一義令證涅槃真寂靜。佛說甘露殊勝法能與甘露微妙義。引入甘露涅槃城令受甘露無為樂。問。若其涅槃亦經宗者。何故壽量品下重明三身。最凈地已下明菩提因。及付囑品世尊自云菩提正因。何不重明涅槃因果。答。二因不別故合說之。但望其果因分生了。因體既同。故不別說。果不重說者。以法身體即是涅槃故。壽量品云。如來法身體是真實名為涅槃。又云。空性即是真法身故名為涅槃。問。若爾法身即涅槃者二義何別。答。言法身者據功德依義邊。言涅槃者取息苦等義。故二有別。又影略故不重說之。任意取舍。然雙取勝。何以故。說壽量三身。即以菩提為宗。既說涅槃。何故不取涅槃為宗。若云經內但說獲甚深法菩提正因不言涅槃正因。故知但取菩提為宗者。若爾涅槃離菩提因別修何法為涅槃因。故菩提因亦涅槃因。又菩提果望于涅槃亦得名因。如瑜伽論九十五說轉法輪相。有五種相。一為得所得所緣相故。二為得所得之方便。方便者即三轉相皆名方便。方便即因。前為后因。既第三轉亦名方便。明知菩提望證涅槃亦得名因。故不別說。次明經體者。初出教體次辨聚集。出教體中總有五門。一攝相歸性體。二攝余從識體。三攝假從實體。四性用別論體。五總攝諸法體。此五門中初辨五體。次明得失。初辨體中。前之四門如本法苑總聊簡義林廣說。五總攝諸法體者。據實亦是性用別論門。今更廣明。以未說故。瑜伽八十一云。云何為體。所謂契經略有二種。一文二義。文是所依。義是能依。如是二種總名一切所知境界。又云。如是建立諸經文義體已故。得名為總攝諸法體。言文義者論云。文有六種。一者名身。二者句身。三者文身。四者語。五者行相。六者機請。此中正文唯文身是。余名文者。名句從所依。語從能依。行相約所顯并能說者。機請據能起。相從名文故。論云。如是六種皆顯于文。由能顯義。是故名文。義有十種。一者地義謂九定地及十地等。二者相義謂諸法體相。三者作意義謂諸作意等。四者依處義謂事依處時依處數取趣依處。五過患義謂可呵法。六勝利義謂可贊法。七所治義謂雜染法。八能治義謂清凈法。九略義。十廣義。此中依所詮及所為并名為義。十俱所詮。依處之中補特伽羅亦是所為。為此有情說諸法故且取所詮。六文十義俱經體者有其三義。一克性體。二所依體。三所為體。文為能詮義是所詮。就能詮中。名句二法體是能詮即克性體。文及語二是所依體。故成唯識云。名詮自性句詮差別。文即是字為二所依。語者是聲。由帶名句名之為語。故成唯識云。語不異能詮故。從能依名能詮體。行相通二。謂克性所依。但約所詮及能說者辨其行相。故行相體即聲名句文。故通二種。機請名文是文所為。或為請起文故說機請名為文者是所為體。所詮體中補特伽羅依處。通是克性及于所為。亦為此補特伽羅說彼伽羅。說彼伽羅即是所詮。依處少分余九并是克性所詮。此言義者非唯道理。但所詮者并得名義。故總攝體有此三義。然三科法相出體性者。并是性用別論門收。此之五門偏據大乘。三科法相通三乘故略不具述。辨得失者如唯識義燈說。次辨聚集者廣如法苑總章義林及唯識義燈辨。三明時利復分為二。初明時后明利。時中復二。初明世尊起說經時。后明弟子翻譯年代。初佛說時復分為二。初辨時不同。二辨教時攝。辨時不同者。如法苑中總章義林及能斷般若疏并慧日論等廣明。上明世尊起說經時。二明教時攝者是第三時。何以知者。下文亦說十二行法輪。又滿愿品云。八千億天子國王臣民遠塵離垢得法眼凈。準瑜伽論得預流果。無間道遠塵解脫道離垢。故通為一切乘。后弟子翻譯年代者。此經述三身之秘賾談四德之玄樞。涉彼岸之龍輿。出炎莊之象駕。所以累祛三障。行備二因。護王國之堅城作降魔之劍甲。由此十方剎土頂戴流行。故斯振旦已經五譯。曇無讖三藏創傳于北涼。耶舍法師后周復翻于歸圣寺內。真諦重翻于建鄴。阇那更譯于隋朝。雖各依梵本并竭專誠。但為貝葉傳文時有脫漏。致令譯者增減不同。三藏義凈法師明悟秀出標奇于救蟻之年。風鑒挺生拔萃于進具之岸。四韋三藏皎越朝曦。五篇七略明逾夕月。志懷舟濟情切紹隆。殉道忘疲何辭折骨。周游西夏二十余年。天藏龍宮備皆探賾。尋諸梵本考較無遺。振錫東歸奉敕翻譯。長安二年次在壬寅。受筆斯經精勤莫輟。至長安三載次在癸卯十月四日。修飾畢周寫成十卷三十一品。文圓理具華質得中。始得髻珠同開寶塔。凡圣欣慶上簡帝心。聲教所覃敕令抄寫。其間闕具義至方明。斯即弟子翻譯時代。二種不同并是辨時。第二辨利者。利謂利益。此經為利何等機性。于中分二。初辨機性不同。后明所利機性。辨不同者。諸教之中說機差別各各有異。如涅槃經但說一機。故彼經云。凡有心者皆當作佛。此經一會多宜聞有。談有藏無言皆作佛。法華亦同。故云若有聞法者無一不成佛等。若善戒經地持論等說有二機。一謂有性。二謂無性。故彼經云。性種性者從無始來展轉相續。法爾所得六處殊勝此有性也。又云。無種性人無種性故。雖復發心行菩薩道。終不能得無上菩提。此無性也。顯了說也。若法華經說有三機。序品云。為求聲聞者說應四諦法。為求辟支佛者說應十二法。為諸菩薩說應六波羅蜜。亦隱無性。由于此會多對不定聲聞而說云皆作佛。更有多類。如慈恩樞要法華經疏。及慧日論能斷般若疏述。明所利機性者。初明所利之機。后明得利多少。明所利機略有二解。一云。唯備大乘根性。通定不定性有聲聞故。何故不備定性聲聞等耶。答。準法華經及大寶積經論云。所以聲聞問者。為聲聞人所作事故此經初問。既是妙幢菩薩。又但問如來壽量廣說三身故知。但為菩薩根性。而下得利云遠塵離垢等者。準大莊嚴論得入初地亦云得法眼凈。不唯聲聞故。一云。既第三時教通備五乘。會列聲聞復有遠塵離垢。準瑜伽論得預流果文無定說故可通備。然正宗內但為菩薩。四天王品已下可通備余。以皆令得人天果故。二解后勝。許是第三時法輪所攝故。后明得利多少者復分為二。初明得現利。次明得后利。現利即坐得益。后利即佛說之后得。現利有二。一得果利二得因利。果有兩種。一出世果二世間果。出世果者總有七類。五是大乘二是小乘。依空滿愿品有一云。爾時會中有五十億苾芻。行菩薩行欲退菩提心。聞如意寶光耀菩薩說是法時。皆得堅固不可思議滿足上愿。更復發起菩提之心。即為授記。汝諸苾芻過三十阿僧祇劫當得作佛。劫名難勝光王。國名無垢光。同時作佛皆同一號名愿莊嚴間飾王如來。授記品有四。初授妙幢菩薩記云。汝于金光明世界當成阿耨多羅三藐三菩提。號金寶山王如來。二云。時此如來法皆滅盡時彼長子名曰銀幢。即于此界當得作佛。名曰金幢光如來。三云。時此如來所有教法悉皆滅盡。次子銀光當得作佛。號曰金光明如來。四云。是時十千天子聞三大士得授記已。復聞如是最勝王經。心喜清凈無垢如空。爾時如來知是十千天子善根成熟即與授記。汝等當來于最勝因陀羅高幢世界得成阿耨多羅三藐三菩提。同一種性又同一名號。曰面目清凈優缽羅香山十號具足。如是次第十千諸佛出現于世。六凈地陀羅尼品云。無量無邊苾芻苾芻尼得法眼凈此得初果。若據大乘得法眼凈是初地位。即因利攝。且依瑜伽說是小果。七依空滿愿品云。說是品時有八千億天子無數國王臣人。遠塵離垢得法眼凈。二世間果者。略舉十七類。如來壽量品中云。三千大千世界所有眾生。以佛威力受勝妙樂無有乏少。若身不具悉蒙具足。盲者能視。聾者得聞。啞者能言。愚者得智。若心亂者得本心。若無衣者得衣服。被惡賤者人所敬。有垢穢者身清潔。于此世間所有利益未曾有事悉皆顯現。此有九益。一得樂具。二具諸根。三得舌用。四得智慧。五不失心。六得衣服。七得敬仰。八身清凈。九得雜益。四天王護國品末云。說是法時無量眾生皆得大智。聰睿辨才攝受無量功德之聚。離諸憂苦發喜樂心善明眾論。此中八益。如文可知。已上世界登出離道不復退轉速證菩提。此出世因利。二得因利中復二。初得出世因后得世間因。出世因利有十五類。一壽量品有二云。爾時會中三萬二千天子皆發阿耨菩提之心。二又云。說是如來壽量品時。無量無數無邊眾生皆發阿耨菩提之心。三懺悔品云。若有善男子善女人。聞是寶王大光照如來名號者。于菩薩地得不退轉。至大涅槃時會既聞明得此益。四品末云。時諸大眾聞佛說已皆蒙勝益歡喜奉行。五凈地陀羅尼品云。說是法時三萬億菩薩摩訶薩得無生法忍。六又云。無量諸菩薩不退菩提心。七又云。無量無邊苾芻苾芻尼得法眼凈。八又云。無量眾生發菩薩心。九蓮華喻贊品云。大眾聞是說皆發菩提心。愿現在未來常依此懺悔。十重顯空性品云。時諸大眾聞佛說此甚深空性。有無量眾生悉能了達四大五蘊體性俱空六根六境妄生系縛。愿舍輪回正修出離。十一依空滿愿品云。說是法時有三千億菩薩。于阿耨菩提得不退轉。十二又云。會中有五十億苾芻。行菩薩行欲退菩提。聞如意寶光耀菩薩說是法時。皆得堅固不可思議滿足上愿。更復發菩提之心。十三四天王護國品云。無量無邊眾生登出離道不復退轉速證菩提。具如前引。十四流水品云。汝等皆應勤求出離勿為放逸。大眾聞已悉皆悟解。由大慈悲救護一切。勤修苦行方能證獲無上菩提。咸發深心信受歡喜。十五舍身品云。說是往昔因緣之時。無量阿僧企耶人天大眾皆大歡喜。嘆未曾有悉發阿耨菩提之心。后明得現世因利者懺悔品云。若有女人聞是佛名者。臨命終時得見彼佛來至其所。既見佛已究竟不復更受女身。既為眾說時諸女人聞此佛名亦現得因。于當來世不受女報。次明得后世利者。即鷲峰會說此經已。后依修學所得利者并是后利。略舉少分。一明聞經益。四天王護國品云。若有眾生聞是金光明經者。即于阿耨菩提不復退轉。二明讀誦益。大辯才天女品云。辯才天女白佛言。世尊若有法師說是金光明最勝王經者。我當益其智慧具足莊嚴言說之辯。若彼法師于此經中文字句義。所有忘失皆令憶持。能善聞悟復與陀羅尼總持無礙。三明受持益。無染著陀羅尼品云。若有十阿僧祇三千大千世界滿中七寶奉施諸佛。及以上妙衣服飲食種種供養經無量劫。若復有人。于此陀羅尼乃至一句能受持者所生之福倍多于彼。何以故。此無染著陀羅尼甚深法門是諸佛母故。此意由經能生諸佛故名佛母。四明流通益。三身品云。若所在處講說是經。于其國土有四種益。一者國王軍眾強盛無諸怨敵。離于疾疫壽命延長。吉祥安樂正法興顯。二者中宮后妃王子諸臣和悅無諍。離于諂佞王所愛重。三者沙門婆羅門及諸國人。修行正法無病安樂無枉死者。于諸福田悉皆修立。四者于三時中四大調適。常為諸天增加守護。慈悲平等無傷害心。令諸眾生歸敬三寶修習阿耨菩提之行。又三身品明聞經益云。若有善男子善女人。于此金光明經聽聞信解。不墮地獄餓鬼傍生阿蘇羅道。常處人天不生下賤。恒得親近諸佛如來聽受正法。常生諸佛清凈國土。所以者何。由得聞此甚深法故。是善男女則為如來已知已記。當得不退阿耨菩提。于此甚深微妙之法一經耳者。當知是人不謗如來不毀正法不輕圣眾。一切眾生未種善根令得種故。已種善根令增長成就故。一切世界所有眾生皆勤修行六波羅蜜多。又懺悔品明流通益云。若有四眾。隨在何處為人講說是金光明微妙經典。于其國土皆獲四種福利善根。一者國王無病離諸災厄。二者壽命延長無有障礙。三者無諸怨敵兵眾勇健。四者安穩豐樂正法流通。又云。于其國中大臣輔相有四種益。一者更相親穆尊重愛念。二者常為人王心所愛重。亦為沙門婆羅門大國小國之所遵敬。三者輕財重法不求世利。嘉名普暨眾所欽仰。四者壽命延長安穩快樂。沙門婆羅門亦得四勝利。一四事無乏。二安心思惟。三依山林得安樂住。四隨愿得滿。人民皆得豐樂無諸疾疫。商估往還多獲寶貨具足勝福。已外諸品說得利益雖無量種類不過此。利益既多。諸有聞者應如法學。四明經之得名者。復分為二。初泛論釋名。次釋此經目。初中有二。初泛論釋名。次辨釋意。此廣具如法華義決及唯識義燈。次釋經目者。初釋經都名。次別釋品目。釋經都名。初依古次述今。依古釋者。傳真諦云。外國言修跋拏此曰金。婆頗婆此曰光。郁多摩此言明。因陀羅此曰帝。邏閱那此曰王。故西土出本云佛陀經金光明經帝王經也。此意佛陀經從所詮為名。金光明法喻合名。亦從功用號帝王經。但從喻稱言金光明者。此三字表經三種三為體。一三身。二三德。謂般若解脫法身。三三位。即道前道中道后。道前即住自性佛性。道中即引出佛性。道后即至得果佛性。準舊解亦即應得因加行因因滿因。如次配前三種佛性。初三身者。一金體本有真實以譬法身。二光明能照以譬應身。三明能遍益以喻化身。二譬三德者。一金譬法身有四義。一色無變如常。二體無染如凈。三轉作萬物無礙如我。四令人富貴如樂。次光有二義。一能照了二能除闇。如般若。次明有兩義。一無闇二廣遠。如解脫。總無眾患。三譬三位者。金是本有如道前正因。此意用如以為三佛。光是始有如道中了因。此意對緣起修功能始起。非體本有。故望果德名為了因。明是無闇如道后之果。三身中法身宜取真實義。二身不實也。以是功能始起名假。三德中法身宜取無染等四義。具四方是法身也。三位中法身宜明本有義。對緣與果是始有也。此意道后約修行明談如。本性不有三別故。克取體取本有義。即道前如。此三次第前后者。有因緣修故得果。得果故有三德。三德圓故以三身化物。此意由有三位之中道前如故為正因。道中修滿至道后位具足三德。三德圓故方可三身化物。逆為次第。此三種之三三位為正體。故壽量一品明果在道后。三身一品明因在道前。懺悔已下明在道內也。此意經中正明三位為經正宗也。三帝王者有三義。一明法身攝華嚴。華嚴以法身為體。二明智慧貫波若。波若智慧為體。三明四德收涅槃。涅槃常等為正體也。此意由貫斯三故曰帝王經。有三種正。一正說十二部文。二正行文下所學之行。三正果四德之法也。正說出正行。正行出正果。一能顯二能行三能到故同曰經。今此言經正是初一。次述今者梵音舊訛。今者正云蘇跋那婆婆娑郁多摩啰阇蘇怛纜。蘇跋那(此云金)婆婆娑(此云光)言光明者遂言便也。郁多摩(此云最勝)啰阇(此云王)蘇怛纜(此義云綎索經)應言金光最勝王經。金王二字一向是喻。光明最勝并通法喻。今于此目略為五釋。一依教理行果四法解釋。二依三寶。三依菩提涅槃。四依法喻。五依人法。一依教等者。此能詮教如似光明。故無垢稱序品云。演法寶光。瑜伽四十四云。欲聽法時作五種想。第一作寶想。極難得故。二作眼想。得俱生慧目故。三作明想。已得廣慧于一切種等照義故。四作大果勝功德想。能得涅槃及三菩提。無上妙跡因性義故。五作無罪大適悅想。于現法中未得涅槃及三菩提。于法如實簡擇止觀。無罪大樂因性義故。取第三義以能顯理如似光明。雙舉光明者意顯二空。或復福智。或菩提涅槃各有因果。不爾光明隨舉于一。何假二耶。教中最勝如似于王。故付囑品云。我親從佛聞無量眾經典。未曾聞如是深妙法中王。何等是勝。如經中說諸勝妙事。恐煩不引。披者應敘。故但取金及王為喻。且取金喻略舉四義。一性本有。二極難得。三為金輪。四寶中勝。一性本有者。喻此教法真如所流。攝相歸性故皆本有。又諸佛說無初際故。二極難得者。序品云。我當說是經甚深佛行處。諸佛秘密教千萬劫難逢。付囑品云。汝等當知。我于無量無數大劫勤修苦行。獲甚深法菩提正因。已為汝說。又如貧者終不能得。要有福因故。大辯天女品云。此金光明最勝王經。為彼有情已于百千佛所種諸善根當受持者。于贍部洲廣行流布乃至而演說之。三為金輪者。如輪王出用金為輪。能降未伏能鎮已伏。此經亦爾。懺悔滅障及凈地品說斷諸障如降未伏。諸品中說聞已證得不過轉者如鎮已伏。其理極成。煩不引文。四寶中勝者。如七寶中金第一故。故但取金喻于此經法寶中勝亦復如是。取王喻者亦略舉四義。一能摧怨敵義。二能集諸寶義。三能遍化生義。四令位不絕義。且如輪王有此四義。一有千子及主兵臣故能降敵。喻于此經有懺悔法。及行十度滅除十障二十二無明等。二能集諸寶義故。諸論說集福德王定。此經滿愿品云。若王在世七寶不滅。王若過去世一切七寶自然而盡。是金光明微妙經典。若現在世大正法寶皆悉不滅。又如輪王既出于世七寶應現。此之經王既演說已。七圣財寶悉皆顯現。三能遍化生義者。如金輪王遍化四洲。此之經王遍化四生。壽量品云。三千大千界所有眾生。以佛威力受勝妙樂無有乏少等故。四令位不絕義。如金輪王必定傳位使不斷絕。此經亦爾。能令佛種相續不絕故。授記品與妙幢菩薩及以二子而授記別。十千天人因聞此三得授記別。起殷凈心亦得授記故喻于王。二依理者。三身品云。由三凈故名極清凈。一煩惱凈。二苦凈。三相凈。譬如真金镕銷冶煉。既燒打已無復塵垢。為顯金性本清凈故。金體清凈非謂無金。乃至云。為顯佛性本清凈故。非謂無體此喻理也。真如本有自性清凈障隱不現。離障時顯。非始有凈。以真如理勝故。如王為依持故有余功德。三依行者。三身品云。如諸善男子白佛言。世尊何者為善。何者不善。何者正修得清凈行。諸佛如來及弟子眾。即便為說令其聞悟。彼既聞已正念憶持。發心修行即斷十一障。得入十一地。乃至舉喻。譬如真金镕銷冶煉。此喻修行。既燒打已無復塵垢。此喻得果。即所修行亦得喻金。亦如光明。故四天王護國品云。我等四王藥叉眷屬擁護是經及說法師。以智光明而為助衛等。此即修行。能修行者亦得名為最王。如王王子位等。又人天八部所有諸王能行此經。亦王中勝名最勝王。故觀察品云。當令彼王于諸王中最為第一等。斯即依行。四依果者如前舊釋。依于三身三德者。是此意欲顯教理行果四種皆勝俱得名經。由依勝教能顯勝理。依于勝理能起勝行。由勝行故能得勝果。故通依四以立經名。二依三寶釋經名者。此經或依佛寶立名。以明三身及壽量故。或依法寶立名。以通教理行果故。或依僧寶立名明十地行。能行假者是僧寶故。或通依三寶以立經名故。八卷經夢懺愿云。我當安止住于十地。十種珍寶以為腳足。成佛無上功德光明。能安住者僧。所住十地是法。所成者佛功德光明通于三種。三寶光明如何名勝。且佛光明如滅業障品云。依妙靜慮從身毛孔放大光明。無量百千種種諸色諸佛剎土悉現光中。十方恒河沙校量辟喻所不能及。五濁惡世為光所照。是諸眾生作十惡業五無間罪。誹謗三寶不孝尊親。輕慢師長婆羅門眾應墮地獄餓鬼傍生。彼各蒙光至所住處。乃至云。因光力故皆得安樂。端正殊妙色相具足。福智莊嚴得見諸佛。此中有十二種勝余光明。一因勝。從妙靜慮。二能起發勝。佛身故。三自性勝。百千色。四能現勝。諸佛土。五校量勝。喻不及。六慈悲勝。照五濁。七滅惡勝。作十惡業至婆羅門眾。八拔苦勝。應墮地獄。乃至云。至所住處。九與樂勝。因光力故皆得安樂。十莊嚴勝。端正殊妙色相具足。十一菩提資糧勝。福智莊嚴。十二親近勝。得見諸佛。法僧光勝引文可知。三依菩提涅槃釋經名者。壽量三身是菩提。有多復次說大涅槃是涅槃義。以金光明配菩提。三身配涅槃義。三事義同于古。引文可知。四依法喻釋經名者或是喻名。以金有光明寶中最勝。如人天王人天中最勝。最勝通二處。此經如彼故從喻名。或法喻名。金光明是喻。最勝王是法。故付屬品云。我親從佛聞無量眾經典。未曾聞如是深妙法中王。或復光明通于法喻。以法光明光明中勝故。蓮華喻贊嘆品云。愿我身光等諸佛。福德智慧亦復然。一切世界獨稱尊。威力自在無倫匹。五依人法釋經名者。或金光明是人。故授記品云。其子銀光還于金光明世界當得作佛。號金光明。又釋。金光明是法名。以其國界名金光明故。又夢懺悔品云。夢見金鼓放大光明。于此光中得見十方無量諸佛。又第三云。放金色光遍十方界。是經威力。或通人法。由前二文影略說故。雖理事殊俱得名法。理亦得通人法喻名。正意法喻以為經名。依六釋者。此最勝王經或法光明即如金光明。或法最勝即如王名金光明最勝王。并持業釋。不欲別解金光明及最勝王。故非相違。不欲詮金光明。故非有財釋。金光明最勝王是所詮理。經者是能詮教。即是依主。若俱是教金光明即經是持業釋。俱理亦然。中間差別更有多門。恐煩不述。次別釋品名復分為四。一列品名。二明別得名。三明有無開合。四明次第。初列品名者。謂序品．壽量品．三身品．夢見懺悔品．滅業障品．凈地陀羅尼品．蓮華喻贊品．金勝陀羅尼品．重顯空性品．依空滿愿品．四天王觀察人天品．四天王護國品．無染著陀羅尼品．如意寶珠品．大辯才天女品．大吉祥天女品．大吉祥天女增長財物品．堅牢地神品．僧慎爾耶藥叉大將品．王法正論品．善生王品．諸天藥叉護持品．授記品．除病品．長者子流水品．舍身品．十方菩薩贊嘆品．妙幢菩薩贊嘆品．菩提樹神贊嘆品．大辯才天女贊嘆品．付囑品。二明別得名者三十一品分為二類。一法為名有二十。二法為名有十一。初中復四。從事為名有三。謂序品．舍身品．付囑品。從法為名有十。謂壽量品．三身品．夢見懺悔品．滅業障品．凈地陀羅尼品．重顯空性品．依空滿愿品．無染著陀羅尼品．授記品．除病品。從喻為名有一。如意寶珠品。從人為名有六。大辯才天女品．大吉祥天女品．堅牢地神品．僧慎爾耶藥叉大將品．善生王品．長者子流水品。二法名中復分為二。法喻為名有二。蓮華喻贊品．金勝陀羅尼品。人法為名有九。四天王觀察人天品．四天王護國品．大吉祥天女增長財物品．王法正論品．諸天藥叉護持品．十方菩薩贊嘆品．妙幢菩薩贊嘆品．菩提樹神贊嘆品．大辯才天女贊嘆品。三有無開合者。初明有無不同。西涼曇無讖所譯有十八品。闕十三品。五品開出猶闕八品。梁真諦譯者有二十二品。加三身品．凈障品．最凈地品．依空滿愿品。除開出者猶少四品。隋阇那崛多出二十四品。加銀主陀羅尼品。即今無染陀羅尼品。及囑累品。除開出者仍少兩品。大唐中興三藏法師。勘諸梵本譯其脫略具獲諸品及其品名。更加金勝陀羅尼品．如意寶珠品。舊本所無。二開合有異者。舊本觀察人天品．護國品合名四天王品。大吉祥天女品．大吉祥天女增長財物品合為功德天女品。十方菩薩贊嘆品．妙幢菩薩贊嘆品．菩薩樹神贊嘆品．大辯才天女贊嘆品合名贊佛品。今各開之。據其人殊或事別故成三十一品。四明次第者。如來說法必有所由。若眾集緣和。機器符會。虔誠渴仰愿樂欲聞。有此因由方可陳說。故有初序品。眾既集而渴仰。須應物以宣揚。眾意希樂無上果因。故假妙幢等而為開請。因斯為說菩提涅槃。故有壽量品起。雖總開說未差別知。故別說涅槃菩提。據總別異應別說涅槃三身。以涅槃文少雖更別說通入壽量。三身文廣因虛空藏請方為別說。有三身品起既知勝果不可虛成。必待修因方能克會。將修勝行先須改責前非宿善能悔往愆。是故佛加妙幢令得夢悔其前非。故有夢見懺悔品。雖有夢中除過未為明了。故心滅障惡在勝因。是故因如來放光驚覺帝釋。因茲啟請愿說懺洗之方。佛為廣陳。故次懺悔品起。既悔先非已應修正行。故師子相發扣幽機。如來大悲次第陳說。發心修行斷障證真神咒護持。故有凈陀羅尼品。此等勝業肇因妙幢。眾欲愿知何能如是。故佛為說往昔因緣曰。其過去名金龍主。以蓮華喻贊嘆諸佛。藉斯勝業故能發揚壽量創啟懺方。故有蓮華喻贊品。既由供贊諸佛為因故教持咒令恒見佛。故有金勝陀羅尼品。雖復廣明因果令愿修行。未顯二空蕩其情執。又前諸品多據俗諦勸物起修。明其二空依勝義諦令除封著。前隨諸義雖略明之。今更廣陳令得開悟。故有重顯空性品。已前多明有行。恐滯住有而不證真。今者廣顯二空。復恐滯空而不修行。欲令依方便而起行。即諸行而觀空。依勝空而證真。即觀空而習有。雙泯空有都無所著。方成勝行能證菩提。故有依空滿愿品。上明為于即席廣明菩提涅槃因果。果求因習真俗雙觀。能事既周現座得益。欲使法流后代有識修行。末代多有障緣恐難修習。若不加其衛護助以眾緣。即生有障而不能修。法無人修何由布世。故假四王之福力八部之加威。人天敬重始得流布。故有四天王觀察人天品。又經行之處利益良多。所至處方咸應敬養。敬養令法增長廣。天神喜而加護。故有四天王護國品。然恐學者染著諸境退大菩提。故說神咒。能誦之者令無染著。生死輪回求無上果而心不退。故無染著陀羅尼品起。雖令無退猶有難緣。恐怖諸橫來侵妨其修習。故說神咒除怖抂死無怖修行。故有如意寶珠品。既不退離怖能自修行。菩薩為懷必須弘法濟物。弘法濟物必假身安具足四辨。故辯才天女說咒護助。兼教洗浴得辯身安。故有大辯才天女品。雖得身安具辯必藉四事。資緣若闕緣求事妨弘濟。次教小用功力多具資緣。故有大吉祥天女品。持經之者雖自豐四事不假外求。聞者亦須供養。行學貧乏心求不遂。勝福無因得生。故教福足之方令依得流圣教。故有大吉祥天女增長財物品。雖復財豐五谷恐非香美。欲令流經之處地味精芳故。有堅牢地神品。又復通經利物要假智慧。了俗達真常生善道。為教得此二因故有僧慎爾耶藥叉大將品。又復國王勢力能為損益。若不正理災變多生。眾長邪心難聞此教。須教王正理弘揚此經。故有王法正論品。雖說多行恐不依行。舉昔自因勸勉時會。故有善生王品。雖舉昔事以勸時會。恐不專心勤勵行學。復說修學之軌。舉前諸事更廣功能。重曉大會堅崇其意。故有諸天藥叉護持品。為顯經利廣大獲益殊多。聞者得證菩提記。益明其授記。若不授記眾疑不能決定行學。故說當記令仰修行。故有授記品。十千天子暫得聞經佛與授記。眾生疑惑。植何善本得菩提記。如何世尊令為說法。故說往因。有除病品及流水品。眾聞世尊過去療病濟魚施水。謂修少行即得菩提。佛為廣明。非但爾許更多無量。略舉一代苦行[飢-幾+又]虎。故有舍身品。大眾聞深妙法復聞苦行等因。大會靡不歡喜。故先他土菩薩贊揚故有十方菩薩贊嘆品。他土贊訖此方菩薩及天地神等亦復同贊。故有妙幢菩薩等三贊嘆品。說贊事訖委記令行。大眾奉持故有付囑品。此依九品為經正宗。略舉大意。明其次第。中間差別非無異義。依二十八品為經正宗。次第準悉。五依文科釋者經有三十一品。依真諦判分為三分。初之一品是序分十九品為正說。后兩品屬流通。嘆佛品中明他方大士還他土而嘆彼佛。次文方明此土大士嘆此方佛。說法既了他土菩薩還他方方說此品。故非正說。故此品是大眾領解嘆能說人耳。非經正意。后之一品如來付囑所弘之法。正是流通。問他方歸贊合在囑累后明。何故囑累居嘆佛品后。解云應爾。但出結集者。合此兩品共一處故。囑累奉行在最后也。今準新翻。初他方菩薩贊此如來。非是往彼而贊彼佛。今為二解。一云。初之一品同于今古。從壽量品盡依空滿愿品。此之九品明經正宗。余二十一品并是流通。何以故。妙幢等情欲聞菩提涅槃果及于因。世尊為說壽量無盡。是明菩提。陳如疑情壽命無窮如何復說入般涅槃。請說涅槃真實之義。不爾四佛已為妙幢說示涅槃之所以訖。何故陳如復請舍利。故是為明涅槃之義發斯請問。故舊本云。如如來說如是之義我已聞知。為請如來廣開分別真實之義故。求舍利開方便門。今本下文廣說涅槃真實之義。舊本闕無。既聞佛說壽量無邊。佛有三身未知差別。復欲修學請佛。為陳若不明其差別不知證之果因故。佛先陳三身差別。次教修學。修學正則斷惡修善。斷惡即懺悔滅障。修善即依五位三祇修十勝行。行依境起。須知俗真后更重明二空之性。空有雙習依空滿愿。所以行備果圓。故經正宗意在于此。四天王觀察人天品等下。即但觀彼持讀流通。所有處方加其守護。增財益辯助智除災說自勸他。意令行學菩薩聞贊如來付之故并流通。雖下方有授妙幢等菩提之記。意明經益。得記當成勸發時眾依言修學。不爾應前說壽量品乃至蓮華喻贊品訖即與授記。何故待說諸天藥叉護持品后。由此故知屬流通分。然傳真諦法師云。若四天王已下判是流通者此過謬也。何也壽量明釋迦果。何故但是正說。授記明弟子果。何故屬流通。善集舍身明釋迦了因。何忽但是流通。懺悔空等明弟子了因。何故是正說。又三身品通明兩家正因。何故但在正說。故從壽量乃至舍身總是正宗。今者釋云。壽量雖明釋迦之果正是所求。授記雖明弟子之果意為傳經。說益勸眾。故在流通。懺悔等品雖正是因為弟子說。說果正擬令使行因。凈地等品通諸佛因。不唯今日弟子。故懺悔等得在正說。舍身等品說過去事。舉自勸他非是今會始自行學。故囑流通。不爾蓮華喻贊。贊佛功德即是正宗。菩薩贊佛何故即屬流通。又若四天王等品。世尊命護彼等。依命護持即是正宗。付囑亦是令行。何乃屬流通。由此授記雖明來果。舍身明其往因。為勸而來故流通攝

　　序品第一

就序品中有七圓滿。一序圓滿。二三昧圓滿。三聽眾圓滿。四說因圓滿。五說時圓滿。六審機圓滿。七標說圓滿。序圓滿中有二種勝。謂城勝余城山勝余山。顯此法門及功德勝。如法華經論釋。三昧圓滿者。如經于最清凈甚深法界等故。佛地論第二云。得佛無二住勝彼岸者。乃至釋云。佛無二住即是法身真如為體。無差別相于中一切二相分別。皆不現行。緣彼勝定當住其中。故名為住。即無二住名勝彼岸。佛已窮到故名為得。此意即顯法身真如更無別體。但性相異。由能窮證名得法身。真理是究竟故名勝彼岸。以大智定常緣證之。故名為住。對機示相下云。晡時從定而起。若此非定從何定起。愿樂欲聞說因圓滿如經。與大苾芻等聽眾圓滿。于日晡時從定而起說時圓滿。如經。觀察大眾審機圓滿佛若說法必等心慈觀。視彼機性樂欲愿聞。令其各謂獨為己說。說頌曰下標說。圓滿此七圓滿分為二序。初及第三名通序。亦名證信。余別序。亦名發起。問。住定別序應在后明。何故眾前明之不次。答。以身心住俱名住故。又二義故合一處明。通序有五。如佛地論判

經。如是我聞一時薄伽梵在王舍城鷲峰山頂

贊曰。此即通序初之四文。第四說處復有二種。一色身住處。二法身住處。此王舍城等是色身住處。又共不共。王舍城等凡圣三乘之所共居。下明諸佛不共所居。共居已前廣如慈恩法華疏辨。問。何須說處。答。功德施菩薩般若論中云。令知世尊所行之處令生敬重成勝福故。智論云。說時方人令生信故。應合二義亦應為好

經。于最清凈甚深法界諸佛之境如來所居

贊曰。明佛法身住依止成就分。即三昧成就分。何故須現三昧分耶。答。如法華經論及無著菩薩般若論辨。離二障故名最清凈。不共二乘名甚深。諸法自性名法界。即此法界是諸佛境智所緣故。功德性邊即為佛土。法身所依名如來所居。故解深密經第五云。如來所行謂一切種如來共有。不可思議無量功德眾所莊嚴清凈佛土。即功德義相邊名自性法身。以功德相即依真如。不離性故名之為住。或智內證云如來居。又佛地論云。佛無二住即是法身真如為體無差別相。又解。離障真如名最清凈等。即能證智常證如故名之為住。故佛地第二云。于中一切二相分別皆不現行。緣彼勝定常住其中故名為住。住即居義。何故須明二種住處。答。欲顯三身非即離故。問。準下文說如來壽量在妙幢室。何故通序但云鷲山。答。準文妙幢至釋迦所對佛重說。如來印可阿難得聞亦名佛說。故結集說但住王城。又彼凈土非三乘人皆悉同見。據共見者且說王城。又舊人解云。四時三處。四時者。一謂四如來在妙幢室時。二世尊在鷲峰時。三妙幢亦至佛所時。四他方還土時。山峰妙幢室及他方故四時三處。今者解云。但是一時一處。以妙幢聞四佛所說。共諸大眾往至佛所重更說之。十方菩薩俱贊此佛。非往他土贊彼如來。故一時處。若不如是在室夢見金鼓寤往佛說。即應五時四處。夢見鼓時不言室凈。說壽量時變室凈故。故為二處。夢時說時晨夕別故。彼既不別為時。明知在室四如來說。不得別為時處。或可。二時二處。妙幢室夢未對佛前。未得云說。故非時處。以四如來在妙幢室說佛壽量故為時處。然前釋勝。以其阿難稱我聞故四佛說壽。阿難時在釋迦佛所。不得云我聞故。若爾如金剛華經言。阿難比丘得法性覺性自在王三昧。以三昧力知所說經皆能憶持。又觀佛三昧經云。阿難因聞佛說念佛。阿難見佛即憶過去九十億佛所說經藏。憶持不忘今亦何妨。佛力加被見佛聞經。并能記憶得云我聞。答曰。不例。彼等經說皆昔曾聞蒙余力加。即便能憶持之不忘。非未聞者。今妙幢室四如來說。阿難未聞故不能憶念。緣曾受境方言憶故

經。與大苾芻眾九萬八千人

贊曰。教所被機眾成就分五門分別。一來意。二權實。三多少。四有無。五解文。來意有五。如本法華經疏。又準大寶積經論。三因緣故列聲聞眾。一于大乘中有疑令除。二有不定助成正信。三除所作已辦之心。令除智障得上果報。五因緣故列菩薩眾。一為除疑。二為益此界諸有情故。三令知他方有無量佛。令生渴仰起親近心。四是釋迦本所化故。五顯示為法從余方遠來。此諸菩薩已得佛位尚為法來。況于余有。言權實者準佛地經論云。釋迦牟尼說此經。時。地前大眾見變化身居此穢土為其說法。地上大眾見受用身居佛凈土為其說法。所聞雖同所見各別。準此經文既在穢土為地前眾。即聲聞是實。諸大菩薩應在凈土。既亦列在穢土之中。即是變化。不爾此等諸大菩薩八地已上受變易身。如何此界有情得見。又釋。說此經佛實通變化及他受用。由是菩薩若其實身恒居凈土佛所聞經。結集之者不可雙舉。但說三乘通所見土。或最清凈如來所居。即彰菩薩同能智證亦在彼土。即凈土攝。然諸聲聞準入大乘論。千二百人皆是變化。據攝大乘舍利弗等有其三種。一不定性。二者定性。三者變化。論云。無量舍利弗與彼名同。故知有多類。又菩提資糧論云。法華經所記舍利弗是佛菩薩之化作。皆是化也。法華第二云。我昔曾于二萬億佛所亦教化汝。汝今悉忘即不定性。法華經論云。為二聲聞。除決定性及增上慢。以根未熟故。今此經會或可通三。所余諸眾權實難悉。三多少者。初眾成就總有十八。一聲聞眾。二菩薩眾。三離車毗眾。四諸天眾。五龍王眾。六藥叉四王眾。七揭路荼眾。八香象王眾。九犍闥婆眾。十阿蘇羅眾。十一緊那羅眾。十二莫呼洛伽眾。十三諸神眾。十四諸仙眾。十五人王眾。十六后妃眾。十七近事男眾。十八近事女眾。此初時眾。復有四眾。一下云。妙幢菩薩與無量百千菩薩及無量億那庾多百千眾生。俱共往詣鷲峰山中。此聞壽量眾。滅業障品云。時帝釋一切天眾及恒河女神。并諸大眾蒙希有光皆至佛所。此欲聞懺悔眾。授記品云。欲與妙幢菩薩等記時有十千天子。從天下來欲得授記眾。十方菩薩贊嘆品云。說是經時于十方界有無量百千萬億菩薩眾。各從本土詣鷲峰山聞經贊嘆眾。四有無者。一三乘眾中無獨覺眾。二四部眾中無苾芻尼眾。三二王之中無輪王眾。四六趣之中無地獄眾。五三界之中無上二界眾。然準下文。欲色界天人妙幢菩薩室復俱來會有色界眾。又第十末有苾芻尼眾。問。說仁王般若經有獨覺眾并無色天。說法華經有二種王。謂金輪粟散。說陀羅尼經有地獄趣。此會何無。答。或略不論。據實應得有。如苾芻尼序品不列。舊金光明總不列眾。豈可無耶。二云。尼及色界初雖不列下文說有。獨覺輪王地獄無色上下文無。或時未熟或不能行故無余也。依文釋者。初列十八眾后明威儀。初中復二。初別列六眾次總列余。十二眾或可分二。初列圣眾后列凡眾。列圣眾中。初聲聞眾文分為四。一標類舉數。二嘆其德。三列其名。四明詣佛。初標類舉數如本法華疏述

經。皆是阿羅漢能善調伏如大象王諸漏已除無復煩惱

贊曰。嘆德準法華經論有十六句。嘆羅漢德。今此經文次第雖別大意共同。準彼論釋為十六句。彼論牒經云。皆是阿羅漢諸漏已盡無復煩惱。得真自在即此經云得大自在。善得心解脫善得慧解脫。即此經云心善解脫慧善解脫。心善調伏即此經云能善調伏。亦如大龍王即此經云如大象王。已作所作即此經云住清凈戒。已辦所辦即此經云所作已畢棄諸重擔逮得己利盡諸有結。善得正智心解脫。即此經云證八解脫。至心自在即此經云善巧方便智慧莊嚴。善巧方便亦智慧攝故第一究竟。已到彼岸即此經云已到彼岸。論三番釋。第一上上起門。二總別相門。三攝取事門。上上起門者。今且依論指配其文。具釋如本法華疏解。或由上句故下句得起。或由下句上句得起。非唯一故名上上起。準論今當以第四句釋第一句。以第六第七句釋第二句如大象王。以第九第十句釋第三句。以第十二句釋第四句。以第四句釋第五句

經。心善解脫慧善解脫所作已畢舍諸重擔逮得己利

贊曰。準論心慧二種解脫文中。不以上下句義來解。所作已畢準論當句自釋。舍諸重擔準論今當通上下釋。以其第八第十三句釋。逮得己利準論今當以第九句釋第十句

經。盡諸有結得大自在住清凈戒善巧方便智慧莊嚴證八解脫已到彼岸

贊曰。盡諸有結準論今當以第十句釋。此第十一得大自在準論次第應第四句。今在第十二以第四五六七四句釋。第十二住清凈戒者準論應當已作所作。戒學圓滿道諦所收。即此凈戒是所應作。準論當句自釋。善巧方便智慧莊嚴合為一句。同因智故準論應當至心自在。論云善過見道修道智故。當句自釋。證八解脫者準論今當以第四句釋。第十五句已到彼岸者準論今當第十五句釋。第十六準即有四句。為下向上釋。謂第一句以第四句釋。第二句為第六七釋。第三句為第九十釋。第四句為第十二句釋。有六句經為上向下釋。謂第五句為第四句釋。第十句為第九釋。第十一句為第十句釋。第十二句為第四五六七句釋。第十五句為第四句釋。第十六句為第十五句釋。三句當自解釋。謂所作已畢住清凈戒善巧方便智慧莊嚴二句不釋。謂心善解脫慧善解脫。一句通為上下句釋。謂舍諸重擔。頌曰下釋上有四。上釋下有六。三單二不釋。一通于上下。總別相門者。初阿羅漢是總應義。下十五句是別應義。由無學者成下十五差別應義名阿羅漢。然準論文次第不同。取彼論意依此次第釋十五應。一應不疾不遲。說法如法相應不疲倦故如經能善調伏。二應凈坐空閑處。飲食衣服一切資生不積不聚少欲知足故如經如大象王。即余經說如大龍王。如善住龍王作象形故云如大象王。三應受飲食臥具供養恭敬等故如經諸漏已除。四應將大眾教化一切故如經無復煩惱。五應降伏諸外道等故如經心善解脫。六應以智慧速觀察法故如經慧善解脫。七應行空圣行故如經所作已畢。八應行無相圣行如經舍諸重擔。九應行無愿圣行如經逮得己利。十應降伏世間禪凈心故如經盡諸有結。十一應入聚落城邑等故如經得大自在。即是舊經第四得真自在。十二應一向行善行不著諸禪故如經住清凈戒。十三應證第一義功德故如經善巧方便智慧莊嚴。十四應起諸通勝功德故如經證八解脫。十五應如實知同生眾。得諸功德為利益一切諸眾生故如經已到彼岸。頌曰。中．靜．受．將．伏．以．空．相．愿．降．入．向．證．起通．如實應．十五。攝取事門者。準法華論攝取十種功德。今為十一。以第二攝取諸功德中攝于三句。分之為二。一降伏世間。二降出世間。今既與彼次第不同故。開第二為兩功德成十一種。一攝取不違功德隨順如來教行故。如經能善調伏。二攝取勝功德。如經如大象王。三攝取功德如經諸漏已除無復煩惱。四攝取降伏出世間學人功德。如經心善解脫慧善解脫。五攝取滿足功德滿足學地故。如經所作已畢。六攝取過一切功德。一者過愛故。二者過求命供養恭敬故。三過上下界已過學地故如經舍諸重擔逮得己利盡諸有結。七攝取降伏世間功德。如經得大自在。八攝取所應作勝功德。所應作者依法供養恭敬尊重如來故。如經住清凈戒。九攝取應作利益眾生功德。如經善巧方便智慧莊嚴。十攝取上上功德。如經證八解脫。十一攝取上首功德。如經已到彼岸。此但略配經文。解文如本法華疏辨。頌曰。不違．勝．功德．降．滿．三種過．伏世．所應作．利益．上上首

經。其名曰具壽阿若憍陳如具壽阿說侍多具壽婆涅波具壽摩訶那具壽婆帝利迦

贊曰。后列名也。有二。初列無學。次簡別有學。列無學中有十一人。諸經列名前后不定。今此多依出家前后。如報恩經說。此即最初五苾芻也。先度因緣及釋陳如名如本法華疏。言具壽者具福慧二命。然舊翻者多云慧命。今顯雙成故云具壽。阿說侍多者阿說云馬侍多云勝。亦云阿說婆侍多。即舊所說馬勝苾芻。婆涅波者此云氣息。摩訶那摩此云大名。甘露飯王之第二子。王有二子。一云阿泥律陀。二名摩訶那摩。婆帝梨迦此云善賢。是白飯王第二子也。王有二子。一名難提迦。二名婆帝利迦

經。大迦葉波優樓頻螺迦葉伽耶迦葉那提迦葉舍利子大目干連

贊曰。此之六人如本法華疏辨

經。唯阿難陀住于學地

贊曰。簡別有學

經。如是等諸大聲聞

贊曰。結嘆也。以具前十六句功德故云大聲聞

經。各于晡時從定而起往詣佛所頂禮佛足右繞三匝退坐一面

贊曰。第四詣佛。文分為四。一來時。二出定。三詣佛。四到儀。余皆準此

經。復有菩薩摩訶薩百千萬億人俱

贊曰。明菩薩眾。文亦分四。此即標類舉數。亦如本法華疏大般若四百八十六廣說名摩訶薩。諸經論說數大小別。此應云百分千萬億菩薩。○第二嘆德有二十五句經文。分為二十二種德。一具大神通德。二名高他委德。三修因圓滿德。四現相利生德。五具辯說法德。六離諸障染德。七紹佛不斷德。八降伏魔怨德。九摧諸外道德。十繼佛宣揚德。十一嚴凈佛土德。十二他利不虛德。十三自利具忍德。十四常攝有情德。十五侍佛不滅德。十六弘誓無窮德。十七深殖善因德。十八了法無生德。十九緣境不共德。二十善巧化生德。二十一闡揚圣教德。二十二證法無疑德

經。有大威德如大龍王

贊曰。第一德具大神通名大威德。能除不信能生善根猶如大龍。能降雹除不信。能注雨生善芽。又有威力。準瑜伽三十七廣釋威力。或此威力即諸句之總。威力多種故

經。名稱普聞眾所知識

贊曰。第二德名稱普聞無量世界。咸為一切眾生所識

經。施戒清凈常樂奉持

贊曰。第三德總攝六度。修因始圓。七最勝中無染最勝名為清凈。或三輪凈如解深密等。六度各有十種清凈。廣如彼明。修恒不舍名樂奉持。即長時意樂。七最勝六意樂。各舉于一以顯其余

經。忍行精勤經無量劫

贊曰。七大性中精進大性。亦影攝余

經。超諸靜慮系念現前開闡慧門善修方便

贊曰。此諸菩薩八地已上念念倍前。及過二乘名超。恒在定故名系念現前。敷揚法教名開闡慧門。故法華論云。其智慧門名阿含甚深。決擇會通名善修方便。又復善修方便愿力等。或復具修十二善巧。此經文意。清凈奉持經無量劫并通諸度。六度略章如本無垢稱疏

經。自在游戲微妙神通

贊曰。第四德準華嚴經。佛子有十種游戲神通。謂一現舍天壽。二現受生。三現為童子。四現出家。五樂苦行。六向菩提樹。七現降魔。八現樂寂靜成無上覺。九轉法輪。十入涅槃。意示諸相為利眾生。廣如大般若最勝天王會釋

經。逮得總持辯才無盡

贊曰。第五德。逮謂及至。得四總持及四辯才皆悉無盡。不唯七中不斷盡一勝故無盡故。由利他不息故皆無盡

經。斷諸煩惱累染皆亡

贊曰。第六德。惑業苦三如次煩惱累染。或復惱累是種現。染即習氣并所知障。以煩惱俱同一名說。已正將斷故得云皆

經。不久當成一切種智

贊曰。第七紹佛不斷德。此諸菩薩越前二劫。或處法云皆補一生稱為不久。菩提在未。故曰當成。得薩般若云一切種智。種謂種類。若空若有若理若事名一切種。于此咸達名一切種智。依主釋也。一切種者于是境聲

經。降魔軍眾而擊法鼓

贊曰。第八降伏魔怨德。魔即四魔。軍即十軍。廣如法苑破魔章辨。魔軍從化勝敵先鳴。顯實開權為擊法鼓

經。制諸外道令起凈心

贊曰。第九摧諸外道德。具四無畏摧諸外道。令生正信云起凈心

經。轉妙法輪度人天眾

贊曰。第十繼佛宣揚德。于資糧等五位轉其四位二不退法輪。如本法華疏辨

經。十方佛土悉已莊嚴

贊曰。第十一嚴凈佛土德。關閉一切諸惡趣門凈土之義。如本無垢稱疏

經。六趣有情無不蒙益

贊曰。十二利他不虛德。梵云底利瞿尼多。此義譯為傍生。梵云那麗多。義譯云餓鬼。亦云閉戾多。梵云末奴沙。義譯云人。天趣．修羅。那落迦三趣之名及六趣義。如本法華疏。善知根性而于五道以現其身。善巧方便力現形說法。其見聞者無不蒙益。由能成就四種法故。能化眾生皆蒙利益故。思益第一云。一常求利安眾生。二自舍己樂。三心和忍。四除憍慢

經。成就大智具足不忍

贊曰。第十三自利具忍德。成智自利。大忍具三。即由與彼七大相應故皆名大。或復大智即智大性。具解二空故。然瑜伽攝異門分云。大智者經無量劫修名為大智。即七大性中時大性也。故知忍名為大亦同于智。又釋。如智度論第六言。大忍成就者。以等忍法忍此二增故名為大忍。具足即成就義。有多復次。或可。成就是得。謂得勝品名之為大忍。故彼論釋云。此二忍增長名為大忍。又解。今言具足即具三忍。謂耐怨害忍．安受苦忍．諦察法忍。然準無盡意經。即由具足大忍能成就大智。彼經云。修四忍具足智慧。一于求法時忍他惡罵。二不避寒熱風雨等。三隨和上阿阇梨行。四于求法時忍空無相。準此即應以下釋上大智所以

經。住大慈悲心有大堅固力

贊曰。常攝有情德。故法華經論云。攝取眾生方便者如經以慈修身。既慈能無樂與樂。悲有苦能拔其苦。故能攝取眾生。俱言大者。異二乘故非佛不共德中大悲。彼唯佛成名不共。故有大堅固力者。常行不舍名為堅固故。思益經第一云。菩薩有四法。堅固其心而不疲倦。一于眾生起大悲。二精進不懈。三信解生死如夢。四正思惟佛之智慧。此意由愍眾生精進不懈。見生死苦如夢不實。思求佛智故行慈悲其心堅固

經。歷事諸佛不般涅槃

贊曰。侍佛不滅德。于一切佛常修正行云歷事諸佛。為度眾生無息時故。不求般涅槃故。辨中邊論云。由利他不息

經。發弘誓心盡未來際

贊曰。弘誓無窮德。發四弘愿能盡未來

經。廣于佛所深種凈因

贊曰。深殖善因德。即法華經等云。于諸佛所殖眾德本。即于佛所修十供養名為凈因。所求菩提所修十供養二種俱因。或凈之因。或因即凈

經。于三世法悟無生忍

贊曰。了法無生德。悟三無生忍。依空脫門觀遍計性。悟本性無生忍。依無愿脫門觀依他起。悟自然無生忍。依無相脫門觀圓成實。悟惑苦無生忍。問。遍計體無。圓成常住。今此經文云三世法。如何得云觀于三性得三種忍。答。于依他上觀二我無。即依他中亦有圓成。非即離故。故辨中邊頌曰。虛妄分別有。于此二都無。此中唯有空。此意有虛妄分別。于此之上二我皆無。此依他中唯有真空。故三世者但舉依他顯余二性

經。逾于二乘所行境界

贊曰。緣境不共德。二乘緣境行相可得。菩薩不爾。故無性攝論第八云。無分別智于真如境相似而行。此意真如無一切相。智稱于如亦無行相。又了二空。彼唯了一故逾二乘

經。以大善巧化世間

贊曰。善巧化生德。依六神通及十二種方便善巧。外六種中而化世間。或依大乘說蘊界等。諸善巧法以化世間。簡小乘故名大善巧

經。于大師教能敷演

贊曰。闡揚圣教德。以能依彼瑜伽八十一攝釋分中解釋之法。故云于大師教能敷演。已得總持殊勝四辨故能敷演。住善慧地故

經。秘密之法甚深空性皆已了知無復疑惑

贊曰。了法無疑德。秘密即四秘密。即三空性名為甚深。如法華論釋。諸佛智慧有五甚深。智慧之性亦名智慧故。一義甚深。二體。三內證。四依止。五無上。非二乘境故名甚深。后智能了根本智知。事理疑盡故無復惑

經。其名曰無障礙轉法輪菩薩常發心轉法輪菩薩常精進菩薩不休息菩薩

贊曰。第三列名有五十三。德廣名高見聞獲益。不可具列。略舉爾許。于中立名或從本愿或從德行。自他勝利以立其名。初二說法后二精勤說法修勤對。皆以能降二四種魔。故轉法輪無有障礙。得說不退轉故轉不退輪。故無障礙。弘法無息悲念有情故。常發心為物轉法。得樂說不退轉故。以得樂說無斷辨故。常發心轉自利恒勤故名常精進。利他常策故名不休息。或他利自利對

經。慈氏菩薩妙吉祥菩薩觀自在菩薩

贊曰。慈氏梵音梅呾麗曳。此云慈氏。或云那。即慈姓中生。或本性行慈。或云曳尼即女聲中。以母懷慈。曼殊室利此云妙吉祥。阿縛慮枳帝濕伐邏耶此云觀自在。此三初即與樂拔苦。吉祥與樂。觀音拔苦。與樂拔苦對

經。總持自在王菩薩大辯莊嚴王菩薩

贊曰。于第九地能離二愚具足四辯。故總持自在。具足七辯常為大乘名大辯莊嚴。持法說法對

經。妙高山王菩薩大海深王菩薩

贊曰。智慧難仰如妙高山王。其定叵測猶如大海。智定自在俱譬如王。智高定邃對

經。寶幢菩薩大寶幢菩薩地藏菩薩虛空藏菩薩

贊曰。了有高勝如寶幢。了空高勝名大寶幢。了有了空對。大悲荷負遍地為藏。能以虛空而為寶藏。大悲大智對

經。寶手自在菩薩金剛手菩薩歡喜力菩薩大法力菩薩

贊曰。此有二對。手出珍寶能破貧窮。智手能壞自他二障名金剛手。濟貧破障對。歡喜意樂常行難屈云歡喜力。大乘法施能摧伏他無明等障。或自依法除諸障故名大法力。難屈降他對

經。大莊嚴光菩薩大金光莊嚴菩薩

贊曰。以大智定光。而自莊嚴名大莊嚴光。以金光明最勝王經。而利于物名大金光莊嚴。簡自利他故名為大。自嚴嚴他對

經。凈戒菩薩常定菩薩極清凈慧菩薩

贊曰。此三三學因各得圓備。據實齊修從本愿說。大福大智對。戒福慧智。定通二種。或從于智。能發智故

經。堅固精進菩薩心如虛空菩薩不斷大愿菩薩

贊曰。以三練磨策勤無退名堅固精進。其心無礙如虛空。四弘不舍名不斷大愿。不退常修對。如空通二

經。施藥菩薩療諸煩惱病菩薩醫王菩薩

贊曰。施藥療身病。療煩惱者除心疾。醫王具除。療身療心對

經。歡喜高王菩薩得上授記菩薩

贊曰。若見眾生含笑。先言令生歡喜。而得自在名高王。處灌頂位得上授記。他進自進對

經。大云凈光菩薩大云持法菩薩大云名稱喜樂菩薩大云現無邊稱菩薩

贊曰。大法智云含眾德雨名大云。余皆準此。智能除垢闇名凈光。貪諸功德名持法。除闇持法對。美名遐布聞者皆喜樂。樂音五孝反名。遍十方云現無邊稱。他樂遠聞對

經。大云師子吼菩薩大云牛王吼菩薩大云吉祥菩薩大云寶德菩薩

贊曰。所作決定名大師子吼。能摧怨敵名大云牛王吼。上二能作能降對。能生大福利名吉祥。善法自嚴名寶德。他自獲益對

經。大云日藏菩薩大云月藏菩薩大云星光菩薩大云火光菩薩

贊曰。破不善闇如日。能令安樂如月。破惡證真對。種種明照如星。隨情成就如火光。能照能成對

經。大云電光菩薩大云雷音菩薩

贊曰。于生死夜能作照明。示于正道名電光。說法驚利如雷音。示道驚悟對

經。大云慧雨充遍菩薩大云清凈雨王菩薩

贊曰。法能生智名慧雨。法能除障名清凈雨。有威力故如雨。無不利故充遍。生善滅惡對

經。大云華樹王菩薩大云青蓮華香菩薩大云寶旃檀香清涼身菩薩

贊曰。因行已圓將得覺果。名華樹王。能敷妙理開眾生眼功德遠聞名青蓮華香。得清凈法身具五分香名寶栴檀香。清涼身在法云地得諸功德充滿法身。成因現果對。初二是因。以華得果故。后一為果。云涼身故

經。大云除闇菩薩大云破翳菩薩

贊曰。能破癡闇名除闇。能破二執名破翳。破闇除執對

經。如是等無量大菩薩眾

贊曰。總結

經。各于晡時從定而起往詣佛所。頂禮佛足右繞三匝退坐一面

贊曰。詣佛文段有四。如前分別

經。復有梨車毗童子五億八千

贊曰。第三文段分為四。此標類舉數。舊云。離車或云離咕毗。今云利車毗。有云王種。有云婆羅門姓。準維摩經無垢稱云五百長者子。不言王種或是王種亦名長者。如只域長者

經。其名曰師子光童子師子慧童子法授童子

贊曰。第二列名有二。初列后結。有決定智光有決定慧。能以正法授諸有情。如次配三

經。因陀羅授童子大光童子大猛童子佛護童子法護童子僧護童子

贊曰。從天帝乞。帝所授與名因陀羅授。能以智火破自他闇名火光。勇決修道名大猛。佛法僧念名佛護等

經。金剛護童子虛空護童子虛空吼童子寶藏童子吉祥妙藏童子

贊曰。如名準釋

經。如是等人而為上首

贊曰。結

經。悉皆安住無上菩提于大乘中深信歡喜

贊曰。嘆德。至不退位云安住菩提。又能為護法城住持正法云安住菩提。證不壞信深生歡喜

經。各于晡時往詣佛所頂禮佛足右繞三匝退坐一面

贊曰。詣佛

經。復有四萬二千天子。其名曰喜見天子．喜悅天子．日光天子．月髻天子．明慧天子．虛空凈慧天子．除煩惱天子．吉祥天子。如是等天子而為上首。皆發弘愿護持大乘。紹隆正法能使不絕。各于晡時往詣佛所。頂禮佛足右繞三匝退坐一面

贊曰。次列諸天文亦有四。如前。多是三十三天及四王天。以近先列。世俗立名不可具釋。嘆德中有二。一發四弘愿。二守護大乘。守護大乘即攝受正法。攝受正法堪能荷負四種重任。如勝鬘經說。故能紹隆正法。正法有三。謂正證正行正教。自能令他依正教起正行證正果。故使不絕。彌勒問論有五法。攝取妙法。一為報佛恩故。二為自身令妙法久住。三供養諸佛。四為欲利益眾生。五難得妙法故。準寶雨經第十成就十法能攝正法。一于末法無有能持。有能受大素呾纜者恭敬供養。二為他說法。三見能修學深生歡喜。四聽聞正法無有希望。五于法師起導師想。六能于正法起甘露想。七能于正法仙起藥想。八能于正法起良藥想。九能專求正法不顧身命。十希求正法起修行想

經。復有二萬八千龍王蓮華龍王[醫-酉+言]羅葉能王大力龍王大吼龍王小波龍王持駛水龍王金面龍王如意龍王如是等龍王而為上首于大乘法常樂受持發深信心稱揚擁護各于晡時往詣佛所頂禮佛足右繞三匝退坐一面

贊曰。文亦有四。如前。蓮華此依華池住。翳羅此云樹。缽拏此云葉。依此樹葉住。或食此葉即善住龍王。乃至如意依珠說名。嘆德有三。一受持正法。二起深信心。三贊說守護

經。復有三萬六千諸藥叉眾毗沙門天王而為上首其名曰庵婆藥叉持庵婆藥叉蓮華光藏藥叉蓮華面藥叉顰眉藥叉現大怖藥叉動地藥叉吞食藥叉是等藥叉悉皆愛樂如來正法深心護持不生疲懈各于晡時往詣佛所頂禮佛足右繞三匝退坐一面

贊曰。列藥叉眾。文亦分四。藥叉此云勇健。亦云捷疾。亦攝地行諸邏剎婆。邏剎婆此云暴惡。嘆德有三。一愛正法。二能護持。三不疲倦

經。復有四萬九千揭路荼王香象勢力王而為上首

贊曰。鳥王眾此云妙翅。下隨舊譯亦云金翅。力勢如香象。或有勢力能怖香象。或可。鳥象類別。即香象王

經。及余健闥婆阿蘇羅緊那羅莫呼洛伽等山林河海一切神仙并諸大國所有王眾中宮后妃凈信男女人天大眾悉皆云集

贊曰。總舉余眾

經。咸愿擁護無上大乘讀誦受持書寫流布

贊曰。嘆德有四。一愿擁護。二自誦持。三書寫。四流布

經。各于晡時往詣佛所頂禮佛足右繞三匝退坐一面

贊曰。詣佛

經。如是等聲聞菩薩人天大眾龍神八部既云集已各各至心合掌恭敬瞻仰尊容目未曾舍

贊曰。總結有二。初結次儀軌。求法專誠故至心。表冥所說故合掌。崇仰曰恭恭深曰敬。睹相嚴形希成佛果。故瞻仰尊容。更無異盻云不暫舍

經。愿樂欲聞殊勝妙法

贊曰。說因成就。因眾欲聞佛方可說

經。爾時薄伽梵于日晡時從定而起觀察大眾

贊曰。發起序有二。此初時成就及說法所依威儀成就。即審機宜也。或名說儀圓滿。具包義故

經。而說頌曰金光明妙法最勝諸經王甚深難得聞諸佛之境界我當為大眾宣說如是經

贊曰。此標說成就。有二十四頌大分為三。初一行半總標深妙。許為眾宣。次二十行半別標所說。嘆勝令習。后有二行總結勝益。贊人勸學此即初也。頌者舊曰偈梵云伽他。訛故云偈。頌歌美之義。即此諷誦。前未長行即作誦故。問。諷誦應頌二頌何別。答。應頌之頌是教。諷誦之誦是言。問云。何諷誦是言應頌是教。答。瑜伽八十一云。應頌者謂長行后宣伽陀。此意此伽陀直詮諸義。諷誦者論云。謂以句說。此意以句說彼所說。一行半中初二句標能詮教。次二句標所詮義。后二句許當為說。以能詮彼菩提涅槃深因妙果故為最勝。是諸經王。標所詮中準大乘莊嚴經論云。求法有四因緣。一為色。二為非色。三為神通。四為正法。為色者相好因故。為非色者滅煩惱病因故。為神通者自在因故。為正法者無盡因故。如梵天王問經說。菩薩求法具足四想。一者如妙寶。想難得義故。二如良藥。想除病義故。三如財物。想不散義故。四者如涅槃。想苦滅義故。由法是相好莊嚴因故如妙寶想。由法是滅煩惱病因故。如良藥想。由法是神通自在因故。如財物想。由法是正法無盡因故如涅槃想。今此經中甚深難得聞。標初三因。俱難得故。諸佛之境界標第四因。以大涅槃唯佛與佛乃能究盡。是佛所得云是佛境界。此標下所說。世出世間因果皆盡如是者總指此經

經。并四方四佛威神共加護東方阿閦尊南方寶相佛西方無量壽北方天鼓音

贊曰。下二十行半別標也。于中分四。初三行半標壽命下盡滿愿品經之正宗。正所明法謂二因二果。二眾生身不具下有六行頌。標正宗之中舉能勸學。三護世四王眾下有五行頌。標觀察品已下乃至付囑流通分中正所修行。四若有聞是經下六頌。標諸品中贊勸持讀。初三行半中復分為七。一一行半標壽量品。二我復演妙法一句標三身品。三吉祥懺中勝等二句標懺悔品。四凈除諸惡業等二句標滅業障品。五常與無量樂標凈地品．蓮華喻贊品．金勝陀羅尼品．六一切智根本標重顯空性品。七諸功德莊嚴標依空滿愿品。此即初也。釋迦四佛同說此經故云并四方四佛。四佛因緣如觀佛三昧海經第七說。阿閦佛等四佛言。我念曾昔空王佛所出家學道。時四比丘共為同學。佛涅槃后入塔觀像。見眉間相如佛無異愿除我罪。如大山崩五體投地懺悔諸罪。依此因緣后八十億阿僧祇劫不墮惡道。常見諸佛于諸佛所受持甚深念佛三昧。得三昧已諸佛現前授我記別。東方有國名妙喜。彼佛名阿閦。即第一比丘是。南方有國名歡喜。佛名寶相。即第二比丘是。西方有國名極樂。佛名無量壽。即第三比丘是。北方有國名蓮華莊嚴。佛名微妙音。即第四比丘是。問。何故四佛同說此經。答。為彰四德并釋迦。即顯佛果所有五法。謂四智真如。攝得菩提涅槃皆盡

經。我復演妙法吉祥懺中勝能滅一切罪。凈除諸惡業

贊曰。第二三四。復演妙法標三身無上菩提。故云妙法。吉祥懺中勝。依愿三身而行懺悔。懺悔中勝。能滅一切罪者。三世三業三界苦果及三煩惱。其能折伏除滅故。下經云。金光明鼓出妙聲。遍至三千大千界能滅三途極重罪及以人天諸苦厄。言凈除諸惡業標下滅業障品。業及業因俱名惡業。故唯識論云。業之眷屬亦立業名。或惡因所發業感惡果業亦名惡業。以可惡故三界俱是。或無種性者但除三途八難之業

經。及消眾苦患常與無量樂一切智根本諸功德莊嚴

贊曰。初句屬標滅業障品。前句諸惡業是因。此所感惡果通三界果。若約無性但三涂八難及八苦少分。不離生老死并五盛蘊苦。常與無量樂。標下凈地蓮華贊金勝三品。修六度行得十王果并佛位故。無性與人天樂。有性與佛位等。一切智根本標重顯空性品。以真如理是真空性名如來藏。與諸功德為依為持故。寶性論釋。無始時界。界是法因。即以真如為諸法因。因稱為本故為智本。以一切智證真如故偏言一切智本。據實了俗由證于真。亦為一切種智本。據證智說略其種智。或一切智非是二中一切智也。此是總言一切諸智。即十智四智等名一切智。如皆是本故云一切智根本。諸功德莊嚴標依空滿愿品。由依真理而以起修既證德本。故能圓滿一切功德真實莊嚴。如般若經。嚴土嚴身皆令觀理方始得圓。此經亦爾

經。眾生身不具壽命將損減諸惡相現前天神皆舍離

贊曰。下標正宗之中舉能勸學。于中分二。初三行半舉諸苦難。令生厭離。后兩行半顯經能除令忻修學。初復分二。初二行明惡果。后一行半明苦因。初中又二。初一行內身苦。后一行外緣苦。此即內身。身不具闕諸根。即生苦收。或病苦攝。壽命將滅業盡緣終。或枉橫舍壽。即死苦也。諸惡相現者鳥鳴百怪。頭上華委四大乖違色相衰變。即病老苦。如次生死老病苦。壽命未盡由修福業百神扶衛諸業盡。若現前不能修善善神舍離

經。親友懷嗔恨眷屬悉分離彼此共乖違珍財皆散失

贊曰。外緣苦。親友懷嗔恨怨憎會苦。眷屬悉分離愛別離苦。彼此共乖違下二句求不得苦

經。惡星為變怪或被邪蠱侵若復多憂愁眾苦之所逼

贊曰。明苦因初一行外苦因。后半行內苦因

經。睡眠見惡夢因此生煩惱

贊曰。內苦因

經。是人當澡浴應著鮮潔衣于此妙經王甚深佛所贊專注心無亂讀誦聽受持

贊曰。下明經力能除。令忻修學有三。初半修行儀。次一行正修行。后一行結經功力。正修行中初二句明所學法。后二句明正修行。于讀及誦若聽并受持。皆須專注心無散亂。即讀誦等生聞慧。受持生修慧。影顯思慧。或專注心不亂生思。余是聞修。三慧具足。又澡浴著凈衣是戒學。專注是定學。讀誦等是慧學。令依此經修其三學

經。由此經威力能離諸災橫及余眾苦難無不皆除滅

贊曰。結功德力

經。護世四王眾及大臣眷屬無量諸藥叉一心皆擁衛

贊曰。下標流通分有五行。標正所修行。此標觀察人天品．四天王護國品．無染著品．如意品

經。大辯財天女尼連河水神訶利底母神堅牢地神眾

贊曰。此一行標大辯財天女品．吉祥天女及增長財物品．堅牢地神品。訶利底此云青色。是羅叉鬼母。有五百子。極護三寶并小男女

經。梵王帝釋主龍王緊那羅及金翅鳥王阿穌羅天眾如是天神等并將其眷屬皆來護是人晝夜常不離

贊曰。標僧慎爾耶藥叉大將品．王法正論品．善生王品．及諸天藥叉守護品。又解。正了知即訶利底母神中標。若王法正論善生王品皆在我當說是經頌中標。以同佛說故一處標

經。我當說是經甚深佛行處諸佛秘密教千萬劫難逢

贊曰。標授記品已下。甚深佛行處標授記品．療病品．長者子流水品．舍身品。無上菩提唯佛能了名佛所行處。療病等品是佛因行。諸佛秘密教等二句標已下諸品。諸佛所護要大乘根熟而方與之名秘。深妙難解名密。由此千萬劫難得聽聞。故今得聞讀嘆并付囑

經。若有聞是經能為他演說若心生隨喜或設于供養

贊曰。下六行第四段標流通分諸品之中勸贊持讀。于中分三。初一行標勸持讀。次三行明得益。后二行教持軌。此即初也。辨中邊論有十法行頌。謂供養．書寫．施他．聽．披讀．受持．并開演．諷誦．及思．修。一謂供養。二書寫。三施他。四聽聞。五披讀。六受持。七開演。八諷誦。九思惟。十修習。初八聞慧。思惟思慧。修習修慧。此中聞是經是聽聞。演說即開演。供養即初行。略舉三行。聽聞供養自利。演說利他。故且舉三。實有十種。隨喜者于十法行各有四種。一自作十法行。二教他。三慶慰。四隨喜。此且舉易影彰于余

經。如是諸人等當于無量劫常為諸天人龍神所恭敬

贊曰。第二明得益有三。初得衛護此初也

經。此福聚無量數過于恒沙讀誦是經者當獲斯功德

贊曰。第二成勝因

經。亦為十方尊深行諸菩薩擁護持經者令離諸苦難

贊曰。三圣所護

經。供養是經者如前澡浴身飲食及香華恒起慈悲意若欲聽是經令心凈無垢常生歡喜念能長諸功德

贊曰。教持經軌分二。初一行令利他。后一自利

經。若以尊重心聽聞是經者若生于人趣遠離諸苦難彼人善根熟諸佛之所贊方得聞是經及以懺悔法

贊曰。總結勸有二。初一行結得勝果勸。后一行結成勝因勸。得果有二。初生人趣有漏果。遠離諸苦難非但離諸難亦得涅槃果。或創標宗未說深果。但云人趣得離八難。若說勝果恐初機人未能信故

金光明最勝王經疏卷第一金光明最勝王經疏卷第二(本)

　　　　翻經沙門慧沼撰


　　如來壽量品第二

如來壽量品略以三門分別。一來意。二釋名。三解難。言來意者略且有五。一令生正解。二令得菩提。三令得涅槃。四令起妙行。五為機感。言生正解者。從此品已下至依空滿愿品來九品明經正宗。初二品明果。次五品明行。后二品明境。又解。初二品總別明果令其欣樂。次夢懺悔品已下欲令修行。修行之本無過斷惡修善。懺悔滅障二品斷惡。已下修善。修善之中初凈修諸地。次蓮華喻贊除疑說因。金勝陀羅尼令見諸佛使行不退。重顯空性欲令行契于真。依空滿愿證理行圓。今此一品即是總明菩提涅槃并別明涅槃。眾若不聞如來為說菩提涅槃則不能正解。既不正知何能求習菩提涅槃無上勝果。故此先果令生解悟。故下文云。為欲利益此諸異生及眾外道。如是等類令生正解。二令得菩提者。諸佛出世本欲令生獲菩提果。果不虛得必藉行因。因托境生行方得立。若不先明其果不能令起忻心。忻心既生即愿修行。既令修行次明其境。前既陳其由致眾各希渴聞經。世尊正為陳宗先說如來壽量。欲令聞者證得菩提。故次下云。為欲利益此諸異生及眾外道如是等類。令生正解速得成就無上菩提。故序品后有此品生。三為得涅槃者。下云。然彼如來欲令眾生見涅槃已生難遭想等。又攝大乘論云。佛為見如來常不樂涅槃者故。現涅槃令樂圓寂。故序品后明如來壽量。四令起妙行者下文云。于佛世尊所說經教。速當受持讀誦通利。為人解說不生謗毀。是故如來現斯短壽即令起行。故此品生。五為機感者。三萬二千天子聞說壽量皆發菩提心。為機感應聞聞即獲益。余益準知。言釋名者。三身諸佛俱號如來。壽即是命。量謂限量。或謂量度。即量度貶量佛壽之限齊。即如來之壽量。或如來壽之量。皆依主釋。即任法性而凝然。隨愿緣而相續。應物機而無斷。壽德難測。即依法性持功德相。決定凝湛是法身命根。如佛及土性相有異此亦應爾。或即功德相自凝然能持自體名為壽量。依鏡智種由大愿種力令四智品決定相續盡眾生界。是報身壽。由大悲種力隨生感緣。現色蘊身決定分限。是他受變化二身壽。體許假立故思亦愿收。不違唯識。由業所引。三解妨難者。問。佛有三身今明何身壽命。答。具明三身。故陳如領解云。法身性常住。修行無差別諸佛體皆同。所說法亦爾法身也。諸佛無作者亦復本無生解云。諸無作者非業煩惱作。亦復本無生不有煩惱生故。天親般若論明受樂報佛云。遠離于諸漏及有為法故。遠離諸漏即此本無生。及有為法故即此無作者。或可。非有漏業作非煩惱生。又云諸佛金剛體權現于化身即化身也。故通三佛。問。應化行法由二因感。見可生疑。自性非因生。自受用身非余見境。不于彼疑何須說壽。答。自性雖非因生然由因證。自受雖非余見說二欲令欣求。妙幢假化生疑。佛因具說三壽。問。何故釋迦現居此界不自說壽令他說耶。答。生宜聞故。彰四德故。除疑勝故。若唯自說他非決故。問。四佛說壽妙幢解生。何假釋迦重復陳說。答。菩提涅槃無上妙果。若不三說余不能解。故四佛創談釋迦重說。陳如覆問喜見更彰。四佛即顯四德。三說即為三身。由此多因不唯一說。問。準文驗理但說菩提。如何今言亦明圓寂。答。準此經文下。聞壽量時眾得益。又妙幢云。親于佛前及四如來并二大士諸天子所。聞說釋迦牟尼如來壽量事已復從坐起白言。世尊若實如是不般涅槃無舍利者。云何經中說有涅槃及佛舍利。此既時眾得益。復云說已。即明佛前聞壽已了。今更請問說有涅槃。佛復答云。如是應知有其十法。能解如來應正等覺真實理趣說有究竟大般涅槃。又準天親菩薩法華經論釋。壽量品文初說壽量明菩提無上。說醫師喻明涅槃無上。今此經中初說壽長明菩提也。后說父母多財等喻明涅槃也。問。若爾何故二喻不同。答。彼據除惡故喻醫王。此喻生善故喻父母。又復醫王父母二雖不同。不滅示現令生慕仰義意相似。問。四佛如來妙幢室說。爾時慶喜在鷲峰山。如何結集云我聞等。答。準下文云。妙幢菩薩與無量大眾詣鷲峰山頂禮佛足。以如上事具白世尊。是故得云我聞如是。問。文中既有總別不同。涅槃何故不如三身別品。答。以文少故。事相同故合為一品

經。爾時王舍‘大城有一菩薩摩訶薩’名曰妙幢

贊曰。就此品中大文分二。初總說菩提涅槃。二爾時妙幢菩薩親于佛前已下別明涅槃。初文有五。一妙幢疑佛壽促。二他佛說命無窮。三釋迦自陳常安。四喜見重成不滅。五時眾領解獲益結成。初文有三。一舉念請人。二明所疑境。三述疑所因。初文又三。一明住處。二列其名。三略嘆德。此初二文。勝智迥秀獨超群表。假喻立稱名曰妙幢。梵云鴝嚧只啰。此云妙雞頭云幢彗星名幢舊云信相。相者梵云耶瑟致。今既云鴝嚧只啰。雞頭故名妙幢。信性是凈。妙義相似幢。者高顯。故謬云相

經。已于過去‘無量俱胝那庾多百千佛所承事供養植諸’善根

贊曰。嘆德。俱胝者準俱舍論十億為一俱胝。準華嚴經心王菩薩問僧祇品。萬萬為億。億億為一呴梨呴梨者是俱胝。音少訛耳。無量者是數名。以無量數數俱胝那庾多。準十千為一萬。百千當十萬。即無量個俱胝那庾多十萬諸佛。當俱舍論十萬為一億。大智度論以千萬為億。華嚴經以萬萬為億。此數有三。謂小中大。俱舍．智論．華嚴如次依小中大數。今此不定。承事即親近。供養修十供養。善根即福智。殖謂種也

經。是時妙‘幢菩薩獨于靜處作是思惟以何因緣釋迦牟尼如來壽命短促唯’八十年

贊曰。所疑境

經。復作‘是念如佛所說有二因緣得壽’命長

贊曰。述疑所因有三。初牒所疑因。二假為征釋。三成前疑意。此即初

經。云何‘為二一者不害生命二者施他’飲食

贊曰。假為征釋

經。然釋迦牟‘尼如來曾于無量百千萬億無數大劫不害生命行十善道常以飲食惠施一切餓餓眾生乃至己身血肉骨髓亦持施與令得飽滿’況余飲食

贊曰。此成前疑意。準此經文及涅槃第三。長壽因緣萬行皆是。得三身故。但舉施食及不殺生此通。有情壽命因緣故偏舉問。恐生見佛壽八十年便疑。不殺及布施食非感長壽。欲令依身長道接物便宜故也

經。時彼菩薩‘于世尊所’作是念時

贊曰。第二他佛說壽無窮有六。一他佛現身。二妙幢喜問。三彼佛為答。四妙幢重問。五佛更為陳。六說已不現。此即第一他佛現身。文分為八。一應時節現。二變土凈方。三寶座莊嚴。四佛身垂降。五放光照境。六光現嘉祥。七光利群生。八略指總結。此即初也。以佛說法無罪故。所以應于菩薩念時現故

經。以佛威力‘其室忽然廣博嚴凈帝青琉璃種種眾寶雜彩閑飾如佛凈土有妙香氣過諸天香芬馥’充滿

贊曰。變土凈方有四。一舉能變人。二明變土量。三所變土相。四明香薰。問。此何佛變。答。一解是釋迦變。如法華經。化佛欲集釋迦變故。一解是四佛變。亦如妙音將至此土預現華座等。二解此正。何以故。下放光現瑞令生愛樂皆四如來。故知凈土亦四佛變。言帝青琉璃者是天帝釋青琉璃寶。寶中勝故故偏舉之。有漏情局無漏心通。故廣博凈。由無分別智故有帝青。雖妙幢舍凈如佛土。具五分香釋文可知

經。于其‘四面各有上妙師子之座四寶所成以天寶衣而敷其上復于此座有妙蓮華種種珍寶以為嚴飾量等如來自然’顯現

贊曰。三變寶座有四。一座體座四者表四生類皆得成佛故以四寶成。如師子王之所處故。言四寶者。一金。二銀。三吠琉璃。四頗胝迦。表四無畏故。以天寶衣等者二明敷設。表其凈命。復于此座等三莊嚴。表出生死得七覺華。珍寶為飾亦七圣財之所嚴故。四坐量寶座稱身故量等如來。不由妙幢之力故云自然顯現

經。于蓮華上‘有四如來東方不動南方寶相西無量壽北天鼓音是四如來各于其座加趺’而坐

贊曰。四如來垂降華坐喻法身。四佛表四德。何故四方各現一佛表四德耶。答如經中說。四方喻于生住異滅。此有為相。四德翻彼不生住異滅故四方現。問。四威儀中皆得說法。何故要現結加趺坐。答。隨彼機宜所樂現故。準瑜伽論第三十說五因緣故。一由身攝斂速發輕安。二由宴坐能經久住。三由此宴坐是不共法。四由此宴坐形相端嚴。五由此宴坐佛及弟子共所許故。準智度論為降魔故。彼論云。見畫結跏坐魔王自驚怖。何況入道人。端坐不傾動。無著般若論云。唯寂靜坐者能覺說諸法故。此住定儀坐相順故。為示能覺諸法能說諸法。要由得定得定由坐

經。放大光明‘周遍照曜王舍大城及此三千大千世界乃至十方恒河沙等’諸佛國土

贊曰。五放光照境。準伽耶山頂經論。放光有七義。一令生凈信。知是勝人。二者破闇愚癡屏蕩。具如本法華疏述。光有三節。一王舍。二大千。三十方欲顯三身故現三等。又明得見三身前后。故初見化次見應后睹法。舉恒河沙有其五意。亦如法華疏。大千界境數量不定。檢瑜伽鈔

經。雨諸天華奏諸天樂

贊曰。六光現嘉祥。雨華五義如法華疏。奏樂表得聞法嘉樂

經。爾時于此‘瞻部洲中及三千大千世界所有眾生以佛威力受勝妙樂無’有乏少

贊曰。七光利群生有二。初得樂后離苦。此初也。問。光耀此界此界睹光得益亦至十方。十方何不蒙益。答。準應俱益。但略不論

經。若身不具‘皆蒙具足盲者能視聾者得聞啞者能言愚者得智若心亂者得本心若無衣者得衣服被惡賤者人所敬有垢穢者’身清潔

贊曰。離苦。雖離苦時翻彼得樂且說離苦。此離九苦。準文可知。準瑜伽論諸佛如來俱生威力能令有情見得是益。若身不具謂闕手足。黃門二形等。此等惡果報因可知。然智度論第八及業報差別等。皆悉廣說

經。于此‘世間所有利益未曾有事悉皆’顯現

贊曰。略指總結

經。爾時‘妙幢菩薩見四如來及希有事歡喜踴躍合掌一心瞻仰諸佛殊勝’之相

贊曰。第二妙幢喜問。于中有二。初睹佛情欣。二請除疑惑。此初也。現凈坐華放光益物并希有事。觀四如來大人之相云殊勝相

經。亦復‘思惟釋迦牟尼如來無量功德唯于壽命生疑惑心云何如來功德無量壽命短促’唯八十年

贊曰。請除疑惑有二。初心疑后言請。相好等同諸佛。情不生疑。壽命異彌陀等。故言唯于壽命生疑

經。爾時四佛‘告妙幢菩薩言善男子汝今不應思忖如來壽命長短何以故善男子我等不見諸天世間梵魔沙門婆羅門等人及非人有能算知佛之壽量知其’齊限

贊曰。第三彼佛為答有三。初略舉難思。次集眾為釋。后結成因果勸勿生疑頌后三頌。是此初也。有二。初余不能測。后唯佛能知。初中有三。一止非。二卻結。三為釋

經。唯除無上正遍知者

贊曰。唯佛能知

經。時四‘如來欲說釋迦牟尼佛所有壽量以佛威力欲色界天諸龍鬼神健闥婆阿蘇羅揭路茶緊那羅莫呼洛伽及無量百千億那庾多菩薩摩訶薩悉來集會入妙幢菩薩凈’妙室中

贊曰。集眾為釋。初集眾后為辨。此集眾。前雖列有八部之眾然有來不來。今因佛放光威力加召始能俱集。問。余經放光。眾睹即集。何故此眾蒙光不來。答熟。有先后雖蒙光明初未能來。因佛更加方始能赴。或佛威力即是光召

經。爾時四佛‘于大眾中欲顯釋迦牟尼如來所有壽量’而說頌曰

贊曰。為釋有二。初結集敘。后佛為說。此初也

經。一切‘諸海水可知其滴數無有能數知釋迦之壽量析諸妙高山如芥可知數無有能數知釋迦之壽量一切大地土可知其塵數無有能算知釋迦之壽量假使量虛空可得盡邊際無有能數知釋’迦之壽量

贊曰。為說也。分二。初四行過喻分。第五一行過算分。喻四行中相傳兩釋。一云。四行如次顯凈我樂常四德。如次能除不信．著我．畏苦．舍心四障。一云。約佛四身以顯壽量。謂化．應亦應亦化．非應非化。如次為喻化身此沒彼現故以水喻。化依應現如水出山。故以山為喻。俱句自受用如地為山水二依。第四喻法。以無形相故

經。若人‘住億劫盡力常算數亦復不能知世尊’之壽量

贊曰。過算分故

經。不害‘眾生命及施于飲食由斯二種因得壽命長遠是故大覺尊壽命難知數如劫無邊際壽量’亦如是

贊曰。結成因果勸勿生疑。此二頌結成二因感長壽果

經。妙幢‘汝當知不應起疑惑最勝壽無量莫能’知數者

贊曰。勸勿生疑

經。爾時妙幢‘菩薩聞四如來說釋迦牟尼佛壽量無限白言世尊云何如來示現如是’短促壽量

贊曰。第四妙幢重請。佛實壽長我已略解。有何所以現斯短促。前但答長未釋促壽所以。故今重問。準瑜伽八十一云。釋難者。若自若他難皆應釋。當知此難略由五相。一者為未了義得顯了故。如言此文有何義耶。二者語相違故。言何故先所說異。三者道理相違故。如有顯示與四道理相違之義。四者不決定顯示故。如言何故于一種義種種異門差別顯示。五者究竟非理現見故。如言內我有何體性。有何色相而言常恒等。于此五難隨次應釋。謂于不了義難方便顯了。于語相違難顯示意趣隨順會通。如是于不決定顯示難。于究竟非現見難。當知亦爾。于道理相違難。或以黑教而決判。此意不了依小乘說名為黑教。或依道理。或為增果。或為增因。此意或隨轉或方便。為斷惡修善。所有因果說有乖返理實不違。然難雖有五。準瑜伽釋于一一難各有五意。一者為不解。二為疑惑。三為試驗。四為輕觸。五為利樂。今五難中是語相違難。釋迦說短四佛說長。有此相違故舉為難。五意之中是為利益意故問

經。時四世尊‘告妙幢菩薩言善男子彼釋迦牟尼佛于五濁世’出現之時

贊曰。第五彼佛廣陳。文分為三。一標。二釋。三成。善男子是諸如來下是就初標中有三。一標現短壽時。二標現促所以。三結標短壽。此標時也。五濁之義如法華疏辨。亦即總標五濁

經。人壽百年‘稟性下劣善根微薄’復無信解

贊曰。標現促所以。所以有二。一為滅惡即舍生死。二為生善即令得菩提。此為滅惡。亦別釋五濁。濁有五種。此中舉四。一命濁。謂人壽百年。二有情濁。有情濁中有三。一喜意不弘。謂稟性下劣。二宿無福慧。謂善根微薄。三多有迷愚。謂無信解

經。此諸‘眾生多有我見人見眾生壽者養育邪見我我所見’斷常見等

贊曰。此見濁也。諸經論中所說我見有多不同。如成唯識義燈廣說。今但依文略解。言我見者瑜伽八十三總有八種。此但舉五。一我見論云。依五取蘊我我所見現前行故。今者此文既別說我我所見。即總別異。瑜伽據總。此通總別。此言我見即無我我所。人見即有情見。謂諸賢圣如實了知唯有此法更無余故。又復有愛著故。眾生見即數取趣見。謂能數數往取諸趣無厭足故。此三依羅什譯云我人眾生壽者見。即瑜伽云命者。謂即壽和合現存活故名為命者。依天親菩薩般若論。云我眾生命者。解云。見五蘊差別一一陰是我。如是妄取是名我見。此意總計三世五蘊差別為我見。身相續不斷是名眾生。此計五蘊從前際來相續不斷故名眾生。一報命根不斷住故。是命者。此計現在現有命故。命根斷已后生六道。是名壽者。此見未來生壽更起故。此依五蘊總別異故。養育者即養育現在。能作士夫用故。又能增長后有業故。邪見者即五見中邪見。我我所見謂依五蘊起十五見等。斷常見者即是邊見。斷謂七斷滅。常謂四遍常等。復言等者等取見惑取見及隨煩惱。略無劫濁。以其外境非所化故。非惡體故略不舉之

經。為欲利‘益此諸異生及諸外道如是等類令生正解速得成就無’上菩提

贊曰。欲令生善得菩提故。異生外道即所為人。簡諸入地大菩薩眾。初地已上更見長故。非不現滅

經。是故釋‘迦牟尼如來示現如是短促’壽命

贊曰。結標短壽

經。善男‘子然彼如來欲命眾生見涅槃已生難遭想’憂苦等想

贊曰。下第二為釋。文分為三。一法說。二喻合。三結說。初法說中復分為五。一解釋。二假征。三為通。四卻詰。五解難。此釋有三。一令于佛起希慕心。二令于法生修習意。三者曲結。此即初。故法華經云。若我久住眾生不能生難遭想起渴仰心等。意與此同。然現涅槃準大般若最勝天王會有一因。為諸有情樂聞圓寂故現涅槃。法華論云。為對除于大乘不集善根起增上慢。為對治此說醫師喻。示現如來般涅槃量。無性攝論有六因故。如來化身不究竟住。具如彼辨。依華嚴經云。究竟佛事已有十種義。示現大涅槃。一明一切行悉無常故。二明一切有為非安穩故。三明涅槃趣最安穩故。四明涅槃遠離一切諸怖畏故。五以諸人天樂著色身。明色身無常是磨滅法。令彼求凈法身故。此當攝論第二義也。六明無常力強不可轉故。七明有為法不自在故。八明三界法悉如壞器無堅牢故。九明般涅槃最為真實不可壞故。十明般涅槃遠離生死非起滅故。以此十義示現涅槃。今此經文總有六義。一令生正解故。二速得成就無上菩提故。三令見滅已于諸佛所起難遭想故。四令于佛教速修行故。即前標文及此釋文具有此四。亦是為令種諸善根起修信解斷除邪見。五者為留骨身舍利令生供養獲諸福故。即下陳如請佛舍利。乃至經末佛答妙幢云。或時見有般涅槃者。是權方便。及留舍利令諸有情恭敬供養。若供養者于未來世遠離八難。逢事諸佛遇善知識。不失善心福報無邊。六為令有情得證圓寂。即末下云。速當出離不為生死之所纏縛。此準攝大乘。亦為樂常不希圓寂者示涅槃故

經。于佛世尊‘所說經教速當受持讀誦通利為人解說’不生謗毀

贊曰。二令于法起修習意有十法行。此略舉四。一受持。二披讀。三諷誦。四解說。初三自利行。后一利他行。影顯余行。于十法行各各有四。謂自作等。今言不謗毀者即生隨喜。于佛所說生隨喜心。顯于持人亦生隨喜而不謗毀。且舉易行

經。是故如來現斯短壽

贊曰。曲結

經。何以故

贊曰。假征也。何以故見佛涅槃。生難遭想起持法等心

經。彼諸‘眾生若見如來不般涅槃不生恭敬難遭’之想

贊曰。三為通。此生難遭想

經。如來所說‘甚深經典亦不受持讀誦通利為人’宣說

贊曰。此通起持法心

經。所以者何

贊曰。四卻詰。若見如來不般涅槃。不起難遭及持法之意。所以者何謂也

經。以常見佛不尊重故

贊曰。釋難。若見佛滅恐更不逢生難遭想。既見久住便謂常在。不生希有難見之想欲供養心故不尊重于佛。既不尊重于所說法亦不謂為希得聞。故不修行

經。善男子‘譬如有人見其父母多有財產珍寶豐盈便于財物不生希有’難遭之想

贊曰。二喻合有二。初久住不欣喻。后見滅受敬喻。初中有二。初喻后合。初喻中有三。初喻。次征。后釋解。有人喻異生外道。父母喻佛。以能生長福智身故多有財產等者。喻佛久住法財豐盈故。不能生難遭之想。準文但于法不能生難遭之想。實影顯佛。故下合中即偏合佛。釋中通二

經。所以者何

贊曰。征

經。于父財物生常想故

贊曰。釋也。應云于父生常想故。于父財物生常想故。二義合明。或由前喻但喻于財不生難遭想故。今亦但征釋于財

經。善男子‘彼諸眾生亦復如是若見如來不入涅槃不生希有難遭之想所以者何由’常見故

贊曰。合也。文亦有三。初合。次征。后釋。三文別故

經。善男子‘譬如有人父母貧窮資財’乏少

贊曰。見滅愛敬喻文二。如前。喻文有五。初佛為示滅喻。二敬佛難遭喻。三愛法求學喻。四征。五釋。此初也

經。然彼‘貧人或詣王家或大臣舍見其倉庫種種珍財悉皆盈滿生希有心難遭’之想

贊曰。無是救護故起愛求。此即敬佛難逢喻。言然彼貧人者喻異生外道。其心下劣善根薄少。或詣王家者。喻其覺悟方于世尊起難逢見想故如國王。或大臣者如大菩薩。壽命亦長為生現促因亦覺悟

經。時彼‘貧人為欲求財廣設方便策勤’無怠

贊曰。愛法求學喻

經。所以‘者何為舍貧窮受’安樂故

贊曰。征釋可知

經。善男子‘彼諸眾生亦復如是若見如來入于涅槃生難遭想乃至憂’苦等想

贊曰。合也。此合佛為示滅喻

經。復作是‘念于無量劫諸佛如來出現于世如烏曇跋華時乃一現彼諸眾生發希有心起難遭想若遇如來心生’敬信

贊曰。合敬佛難逢喻。文有其三。謂法喻合

經。聞說正法‘生實語想所有經典悉皆受持不生’毀謗

贊曰。合愛法求學喻

經。善男子‘以是因緣彼佛世尊不久住世速’入涅槃

贊曰。結喻也

經。善男子‘是諸如來以如是等善巧方便’成就眾生

贊曰。總成也

經。爾時‘四佛說是語已忽然’不現

贊曰。第六說已不現。已上總是他佛說命無窮

經。爾時‘妙幢菩薩摩訶薩與無量百千菩薩及無量億那庾多百千眾生俱共往詣鷲峰山中釋迦牟尼如來正遍知所頂禮佛足在’一面立

贊曰。釋迦自陳常安。文段有四。一妙幢來至。二啟白所聞。三四佛請陳。四釋迦為說。此初也

經。時妙幢‘菩薩以如上事’具白世尊

贊曰。啟白所聞

經。時四如來‘亦詣鷲峰至釋迦牟尼佛所各隨本方就座’而坐

贊曰。四佛請陳。文分為三。初四佛俱來。次遣使陳請。后使者傳命。此即初也。問。四佛將往妙幢其室忽然變座。詣山不言變座。四佛如何以安。答。此中應是釋迦變座。文略不言。問。何故至妙幢室四佛自變。來詣靈山即釋迦變。答。下人不測上來。所以四佛自變。釋迦能知佛至故變座安

經。告侍者‘菩薩言善男子汝今可詣釋迦牟尼佛所為我致問少病少惱起居輕利安樂’行不

贊曰。二遣使陳請有三。初通問。次陳請。后隨喜。初也

經。復作是言‘善哉善哉釋迦牟尼如來今可演說金光明經甚深法要為欲饒益一切眾生除去饑饉令得安樂’我當隨喜

贊曰。陳請隨喜也

經。時彼‘侍者各詣釋迦牟尼佛所頂禮雙足卻住一面俱白佛言彼天人師致問無量少病少惱起居輕利安樂行不復作是言善哉善哉釋迦牟尼如來今可演說金光明經甚深法要為欲利益一切眾生除去饑饉’令得安樂

贊曰。使者傳命

經。爾時‘釋迦牟尼如來應正等覺告彼侍者諸菩薩言善哉善哉彼四如來乃能為諸眾生饒益安樂勸請于我’宣揚正法

贊曰。釋迦為說。文分為二。初贊。后陳。此贊也

經。爾時‘世尊而說頌曰我常在鷲山宣說此經寶成就眾生故示現般’涅槃

贊曰。后陳也。分文為三。上二句顯法報常。以報顯法。靈山報法土中無約處而顯。下二句顯化滅

經。凡夫‘起邪見不信我所說為成就彼故示現’般涅槃

贊曰。后一行重成化滅。所為眾生簡大菩薩

經。時大會中‘有婆羅門姓憍陳如名曰法師授記與無量百千婆羅門眾’供養佛已

贊曰。第四喜見重成不滅。文分為八。一陳如寄跡求愿。二如來方便默然。三佛加喜見令征。四陳如答請舍利。五喜見別示修福。六陳如更復固求。七喜見答不可得。八陳如領知常住。此中問答人及所說法。與大方等無相大云經第四說同。彼能請人名善德。能答之者名一切眾生樂見。并說宿緣來生見會今古名字。故彼經云。爾時善德請愿。世尊不答。時眾中有梨車子。名曰一切眾生樂見。語善德云。如來默然已不相許。我今當答隨疑致問。問言。若能供養如來舍利如芥子許福報應得忉利天主。梨車為說如來曾偈有十二行。少此瞻部樹能生多羅果及法合兩行余言。毛作僧伽梨。冬日能消冰鼠緣兔角梯在上而食月。假使蠅能飲鐘石淳好酒迷荒而耽醉。假使棘刺葉周遍覆三千。假使小舟船能載須彌山渡于大海水。爾時眾中有天女。名曰凈光。問世尊云。如是二賢從何處來。唯愿演說。佛言。過去無量阿僧祇劫。爾時有佛號同性燈。其地廣博縱廣六萬八千由旬。有七萬八千大城。爾時大城名曰寶聚。即是今之王舍城也。時同性燈佛說大云經。時彼城中有王名大精進龍王。王有夫人名曰護法。有一大臣名法林樹大臣。白佛。如來舍利為可得不。世尊不答。爾時大王為正法故與共大臣論講舍利。佛有弟子名摩訶男。心生歡喜。世尊贊嘆。王聞贊已歡喜發愿。愿于當來釋迦正法滅時。于中出家為正法故不惜身命。大臣亦愿。釋迦法中作大國王持如來法。夫人亦愿。釋迦法中能伏邪見。時摩訶男愿。如為彼佛作大弟子。佛告天女。如是四人今于我世為法重任。不但今日方于未來復當護持我之正法。天女爾時大臣今善德婆羅門是。是婆羅門我滅度后百二十年。王閻浮提字阿叔迦住婆梨弗羅城中。姓無耶氏。得轉輪王所有福德二分之一。時王夫人即汝天女是。汝得暫聞今得值我。舍是天形即以女身當王國土。得轉輪王所王領處四分之一。教化所屬受持五戒。護正法摧外道。爾時王者今一切眾生喜見梨車子是。深達正法能開妙義護法無損。時摩訶男即今大云密藏菩薩是。得我真身二分之一。知恩報恩護持正法深義無滯。初文分三。一陳如詣佛供養。二聞佛入滅悲哀。三者舉佛功德為求愿之所以。此初文有四。一標時處。二明姓名。三明同類。四陳供養。言法師授記者法師是佛。與其授記彰德位勝。故立此名。在第十回向于此位中得法師授記。故此住靈山既是化佛。對機能請故在地前。又解。是入十地故真諦本云。佛身如是如如來說如是之義。我已聞知為請如來廣開分別真實之義。故求舍利開方便門。既云我已聞知。明是已悟。但為利樂故居斯請供養者。大莊嚴論發十大愿一切供養一切諸佛。供養有三。一一切佛無余。二供養無余。三恭敬無余。供養有三。一利供養謂衣服等。二敬供養謂香華。三修行供養謂修信戒等。又瑜伽菩薩地有十供養。此三攝盡。敬供養無余亦三。一給侍恭敬。二迎送恭敬。三修行恭敬。此言供養即具前三義。一佛即一切佛故

經。聞世尊‘說入般涅槃涕淚’交流

贊曰。聞佛入滅悲哀。此即聞前示現般涅槃亦示相。謂佛欲般涅槃故現流淚。如涅槃經第一卷說悲苦等相。鼻所流為涕。目所出為淚。兩相雜落為交流

經。前禮‘佛足白言世尊若實如來于諸眾生有大慈悲憐愍利益令得安樂猶如父母’余無等者

贊曰。三舉佛功德為求愿所以。于中分三。初歸誠敬禮。次陳佛有能為請愿由。后正求心愿。前禮佛足即歸誠敬禮。若實如來下陳佛有能為請法由。中有二。一明世尊慈憐利益。二明世尊三德俱備所以陳請。初文有二。一法二喻。由大慈故憐之與樂。由大悲故愍拔其苦。準瑜伽四十七。哀愍依處明有五種。一有苦有情。二惡行有情。三放逸有情。四邪行有情。五煩惱隨眠有情。八難等有苦。不律儀為惡行。耽染境界為放逸。依諸妄見惡說法中出家等為邪行。煩惱可知。言大慈悲者無性攝論第九云。此言大者福智資糧圓滿證故令脫三苦。為行相故。二界有情為所緣故。于諸有情心平等故。決定無有勝此者故。由此令得利益安樂。利益安樂即世出世果。福之與智隨其所應配之無爽。或利即十利。樂謂五樂。又憐愍有七種。一無畏。二如理。三無倦。四無求。五無染。六廣大。七平等。不為畏彼而憐愍。依正法教為如理。恒起饒益為無倦。不待彼求而為憐愍名無求。無愛染心亦不希報為無染。為利有情寧棄身命。不以惡加名廣大。于有情界無有分限名平等憐愍。猶如父母者喻。莊嚴論第十二。菩薩有七似饒益。一似母。二似父。三似善友。四似同侶。五似健奴。六似阇梨。七似和上。譬如慈母于子作五饒益業。一懷胎。二出生。三長養。四防害。五教語。菩薩饒益眾生五業亦爾。一等心向眾生。二生之于圣地。三長養諸善根。四防護諸惡作。五教習以多聞。譬如慈父于子作五饒益。一下種子。二教工巧。三為娉室。四付善友。五為絕債不令后償。菩薩五業亦爾。一令起信以為圣體種子。二令學增上戒定以為工巧。三令得解脫喜樂以為娉室。法喜為妻也。四勸請諸佛以為善友。五為遮諸障以為絕債。由此等義故余無有能與等者

經。能與世間‘作歸依處’如凈滿月

贊曰。此明三德備。此即斷德。如涅槃經月愛三昧能作清涼。又復尸羅此云清涼。清涼即涅槃。由戒能為清涼涅槃因故名為清涼。故以月喻涅槃斷德。故經頌云。法歸分別圣歸涅槃。十地論云。如眾蜂依蜜。故與世間作歸依處。即是涅槃。涅槃即斷德

經。以大‘智慧能為照明’如日初出

贊曰。顯智德。智能破闇如初日出

經。普觀‘眾生愛無偏黨如羅’怙羅

贊曰。顯恩德也

經。惟愿世尊施我一愿

贊曰。求佛心愿。佛有慈悲。復具三德能滿我愿。故今求愿

經。爾時‘世尊默然’而止

贊曰。方便默然。默然有五意。一為除譏恐得稱贊即與他愿。二為宜聞。三避相違。前言入涅槃。今復云常不入涅槃。與前相違。四顯佛德高。弟子尚能答問。況如來也。五他除疑。勝他說為證故

經。佛威力‘故于此眾中有梨車毗童子名一切眾生’喜見

贊曰。三佛加喜見征問。文中分五。初舉處。二明族類。三列其名。四喜見問知愿。五喜見等能。此初三也

經。語婆羅‘門憍陳如言大婆羅門汝今從佛欲乞何愿我’能與汝

贊曰。后二也

經。婆羅門‘言童子我欲供養無上世尊今從如來求請舍利’如芥子許

贊曰。四陳如答求舍利。冀欲顯常希求舍利。初文分為三。初陳如答愿。次假設外征。后答愿所以。初也

經。何以故‘我曾聞說若善男子善女人得佛舍利如芥子許恭敬供養是人當生三十三天而為’帝釋

贊曰。后二文也。假近粗事欲望喜見。為顯常因當得常果。如菩薩處胎經無上依密跡力士西域傳等。皆說舍利多少供養及功德等

經。是時‘童子語婆羅門曰若欲愿生三十三天受勝報者應當至心聽是金光明’最勝王經

贊曰。喜見別示福門。即為顯常因。長行答詮。頌中答理。長行有其三。一令聽此經。二明其所以。三者結略。此即初也

經。于諸經‘中最為殊勝難解難入聲聞獨覺’所不能知

贊曰。明其所以有二。初示二乘不知。二能為勝因。此不能知以聽此經能為報法生了二因。如天親菩薩等般若論說。于法為了因。亦為余生因。報是法余。有為始起故為生因。此能詮顯理行果故。依詮起行能證法身。故為二因

經。此經‘能生無量無邊福德果報乃至成辦’無上菩提

贊曰。能為勝因能生果報者為十王因。成辦菩提為三身因。真勝果報意令彼求

經。我今為汝略說其事

贊曰。結略

經。婆羅門言‘善哉童子此金光明甚深最上難解難入聲聞獨覺’尚不能知

贊曰。陳如方便更復固求。分文為三。初嘆經深妙勝者不知。次我等智微不能依習。后殷求舍利此初也。明菩提涅槃二空理故甚深。除二障盡故無上。凡夫比智難解現智難入。二乘定姓不能趣悟。故不能知

經。何況‘我等邊鄙之人智慧微淺而能’解了

贊曰。我等智微不能依習

經。是故‘我今求佛舍利如芥子許持還本處置寶函中恭敬供養命終之后得為帝釋常’受安樂

贊曰。后殷求舍利分二。初述意所求。后征。云何不為我乞。此述意所求望。答常住真無舍利

經。云何‘汝今不能為我從明行足求斯一愿作是’語已

贊曰。此征云何不為我乞佛身舍利。令我供養得常樂果

經。爾時‘童子即為婆羅門而說頌曰恒河駛流水’可生白蓮華

贊曰。喜見答不可得。此文大意。或約因緣唯識無相真如四種觀門云無舍利。或約三無性觀云無舍利。或依三性云無舍利。或總約三身明無。或但約法應知無。意為除八倒及以四障。明菩提涅槃具有四德。故三身壽皆無分限。以陳如假以執佛從于有漏因生。猶如世報死留身骨應是無常。今答云無。據前道理令余悟解。知佛常住是真安樂。稱理而修是此中本意。有十四頌分之為四。初三行明離有漏之三相故無舍利。次三行明具涅槃之三德故無舍利。次四行明四人有障。不得真實故無舍利。后四行明真實身具足四德故無舍利。此初也。半行明法身無生相。恒河喻真理故。涅槃經及寶性論皆以河水喻于真如。駛流者喻如。自性無有垢染。自性解脫自性智慧非同有為。能生諸法故無舍利。猶如駛流不生蓮華。或自受用身大悲般若信定所成。猶如駛流盡未來際剎那相續故無舍利。不同有漏惑業所成生滅彼生可留身骨。此約依他無自然生要假眾緣。此無漏身非有漏因故不得有血肉等身。白蓮華者梵云奔荼利迦。故新舊經皆云優缽羅華．呴物頭華．婆頭摩華．奔陀利華。如次四色青黃赤白。然舊本云呴物此云白蓮華。以駛水中俱不生故。隨舉于一取文言便。見水應生物駛流尚不得生。無為非生無漏非染。與染法違故無舍利

經。黃鳥‘作白形黑烏變’為赤

贊曰。明無變異相故無舍利。黃鳥者舊本云呴枳羅此云黃鳥。應是此間黃戾婁鳥。又解。無正相翻。西方有此鳥形如鴝鴿。黃鳥形小。喻色蘊老不遍三界。分段老不遍無漏地。烏形稍大喻四蘊老遍三界故。喻變易老遍無漏地故。今此法報二老俱無。故無舍利

經。假使‘贍部樹可生多羅果朅樹羅枝中能出庵’羅葉

贊曰。明法身等無滅相故無舍利。贍部樹者此洲北臨大海多有此樹。樹子極大。亦復堪食。樹下海內多有好金。舊云閻浮檀金者訛。瑜伽論云。無熱池側有大贍部樹。此洲因樹而以立名。多羅樹者傳云。形大葉狹長。即貝多羅葉。西國書此樹葉。朅樹羅者此亦無翻。舊云佉受羅樹子。如漢苽。內有小子。子大如蒜。食之甘美。傳西國說。摩揭提國著子。余處不多著子。庵羅(傳云此云甘子子小)如是異類雖有生滅。尚無此類果等滅已而生彼等。云何無為法得有前滅而留舍利。若據自性法身。般若論云。三相異體故離彼是如來

經。斯等希‘有物或容可轉變世尊之舍利畢竟’不可得

贊曰。法合。彼等有為設可轉變故云或容容彼不定。如來法身必無生滅留骨舍利。若報化身義準可知

經。假使用龜毛‘織成上妙服寒時可披著’方求佛舍利

贊曰。此下三行明具三德故無舍利。初一行明般若真實離虛妄故。龜毛本無喻實性。般若無有骨分。織成妙服喻因舍利而修勝行。寒時可披著喻望當得常果。若妄計心謂佛真身實有骨等。有漏身分如毛。執我能依修得實果如衣。是遍計妄。妄等即無。故自性般若據實無舍利。或可。計用血肉筋骨集成法身。如以龜毛集成衣服用以御寒。此事既無。故無舍利。離前生相

經。假使蚊‘蚋足可使成樓觀堅固不搖動方求’佛舍利

贊曰。喻法身真實微細之法。不可轉異成有為粗血肉舍利。離前異相

經。假使水‘蛭蟲口中生白齒長大利如鋒方求佛’舍利

贊曰。喻解脫自性不可得有有漏血肉系縛之法。如蛭生齒而為縛礙。既不有生故定無滅。離前滅相。或復初喻地前真如。非客塵染故不生故經云不生不滅。十地真如雖分澄凈。非轉染成故不異故經云不增不減。非隨功德生增。非隨煩惱滅減。后喻道后解脫之身。已離縛故故無舍利。又解。前三行喻生無自性性。次三行喻相無自性性。后八行喻勝義無自性性。如次即于依他遍計圓成三性令修觀行

經。假使持‘兔角用成于梯磴可升上天宮方求佛’舍利

贊曰。下四行明四人有障不得四德。此意即明法身是常樂等。今此中以兔喻法身。常作無常想如依兔求角。為梯天宮者喻涅槃常德。以無常想梯悕得入涅槃宮。無有是處。由此故知無有舍利。準此即明。欲求法身舍利畢竟不得。此初即除緣覺舍心。由此世尊作無常想故。欲舍心入大涅槃必定不得。故知法身必無無常。為無常觀如依于兔求角作梯望升天宮。必定不得。故二乘云得者是方便說。如勝鬘經云。去涅槃界近言得涅槃。實不得也。今使觀常修大悲故。除舍心障能為常因證佛常德。又依法身觀有無常骨肉舍利。望求供養為法身因。亦必不得。如依于兔求角成梯磴以升天。故不可得。上約倒觀障自不得法身常德。此約邪觀求佛舍利不得。既無舍利。依何修行能為常因

經。鼠緣‘此梯上除去阿蘇羅能障空中月方求佛’舍利

贊曰。除聲聞畏苦障。聲聞之人觀佛法身有漏苦想。如似于鼠。依法身樂德上無如兔角為梯。計此苦想能除諸障。能降諸魔得大涅槃。如鼠緣兔角上天。除怨必定不得。或鼠喻聲聞。兔角梯喻于樂德作真苦想。實無苦故計為有苦。有苦故即有無常。謂有骨肉舍利故今求之。即用此因希得樂德。如緣兔角梯除阿修羅不令障月。月喻涅槃既不稱實。明定不得。令修大定為能證得大樂德因

經。若蠅‘飲酒醉周行村邑中廣造于舍宅方求佛’舍利

贊曰。除外道著我障。由除世尊于余有漏觀有我樂以顛倒故。如蠅飲醉當處便臥。不能飛歷村邑造于窟宅。因中十地法如城擇滅如村邑。涅槃樂德如舍宅故智度論引。有一外道為舍利子說一頌云。我飲粳米酒竊持一瓶來。山地諸草木視之如金色。此喻外道于有漏法作不空有相有愿。今據無為。不得云造作舍宅。但云造詣。或依了因假喻造舍者。今除妄執倒故修于般若智慧明覺。能得如來涅槃大我。或如外道。雖計我常然有舍身受身之義。故謂世尊常我之身有其舍利。既是顛倒。故無舍利

經。若使驢‘唇色赤如頻婆果善作于歌舞方求佛’舍利

贊曰。除闡提不信障。由癡不信法身四德。以愚闇故喻驢唇黑。以不信故不得如來涅槃大凈。如驢黑唇不可令赤如頻波果。闡提不信不可得于法身之上謂有舍利故。令修信能為凈德因證得大凈。此之四德各據增障增因而說。準修行位此逆次第。據四德次故先說舍心等。善作于歌舞者歌喻說法。即利他。行舞喻自利行。準此經文似總喻第四。據真諦本即善作下通結前四。故彼經云。凡夫及二無能說及能行自他無是處故總不能說如來四德及修四因。然此文意或暫不能說及修行。或據定性二乘及無性闡提外道。然可得云為不定姓及有種姓以令除障。修四德因證四德故。或可。定姓不愚法者亦得。為說令知故少化他故。或可。此文但喻結第四影前三人

經。烏與‘鵂鹠鳥同共一處游彼此相順從方求佛’舍利

贊曰。明真實法身具足四德故無舍利。亦分為四。此初明常實德不與無常虛妄同處故無舍利。又無常觀不得常德。設若得者可求舍利。既不可得故不可求

經。假使‘波羅葉可成于傘蓋能遮于大雨方求佛’舍利

贊曰。明大樂德。若謂為苦如波羅葉。波羅葉傳云各分三道。不可為蓋而遮大雨。大雨喻變易苦。聲聞謂苦故不能破變易四魔大雨之苦。二乘作無常及苦觀不能得常樂

經。假使‘大船舶盛滿諸財寶能令陸地行方求佛’舍利

贊曰。明大我德。以法身我如大船舶。具恒沙德如滿財寶。令陸地行喻外道我見。外道我見心不能見真我。真我如舟。不于外道我見陸地心行

經。假使‘鷦鷯鳥以嘴銜香山隨處任游行方求佛’舍利

贊曰。明大凈德。外道不信涅槃凈德。妄計余凈能得涅槃之真凈德。如鷦鷯鳥不能銜香山游。香山喻大涅槃凈德。鳥喻外道。不信佛說依自見行謂得真凈。決定不得。既真法身不無常苦無我不凈。明知舍利決不可得故。求舍利依供養故。為安樂因。成本愿者必不可得故。應觀佛離三相成三德。除四障修四因。定得愿滿

經。爾時‘法師授記婆羅門聞此頌已亦以伽他答一切眾生喜見’童子曰

贊曰。第八陳如領解常住。文有二別。初經家標。后正領解。初也

經。善哉‘大童子此眾中吉祥善巧方便心得佛’無上記

贊曰。正陳領解。七頌分三。初二行嘆德將陳。次四行正明所解。后一行結佛身常。初文分三。初一行嘆喜見德。次半行標佛所成。次半行告聽將說。此即嘆喜見。初通贊次別贊。通贊贊前說法及贊內德。以前所說依無染智說佛四德。今生除障修因當證故贊善哉。贊內德者即下所嘆諸功德是。有六勝德。一相應勝德。二生位勝德。三發愿勝。四善巧勝。五方便勝。六攝受勝。言大童子由與七大性相應故。如無著菩薩般若論云。此菩薩與七大性相應故名為大。此義同彼。言童子顯生位勝。以登初地生如來家名為童子。即真佛子義。此復有四。一種子勝。信大法為種子。二生母勝。以般若為生母。三胎藏勝。以禪定為胎藏。四乳母勝。以大悲長養為乳母。眾中吉祥即大愿勝。謂發十大愿或四弘愿。言善巧者即善巧勝。得進上地方便故。言方便心者即方便勝。依二利生。一知自近菩提。二知利他方便故言得佛記者攝受勝。蒙諸如來攝受記分故

經。如來‘大威德能救護世間仁可至心聽我今’次第說

贊曰。上二句嘆佛智悲。大威德是智德。具諸神通等。能救護是悲德。利益世間故。我今次第說者陳當所說。當所說者即佛三身。無性攝論彼果智分云。應知法身略有五相。一轉依相。二白法所成相。三無二為相。四常住相。五不可思議為相。此之五義我當次說

經。諸佛‘境難思世間無與等法身性常住修行’無差別

贊曰。下四行正明所解。初二行解常住。后二行解無舍利。初解常住即是彼果智分。彼果智分略有五相。諸佛境難思是不可思議相。世間無與等是轉依相。法身性常住是常住相。修行無差別是白法所成相。諸佛體皆同一行是無二為相。此意以如是諸法本為迷悟依故先明不思議相。既知本已。次辨轉依相。既轉依已即得法身。次辨法身常住相身由因證。次辨白法所成相。既白法所成不知同異。次辨無二為相。彼論以能依所依為次。故次第別言。諸佛境界難思議即彼第五相。彼論云。謂真如清凈自內證故。非諸尋思所行境故。諸尋思者唯應信解。不應思議云難思議。世間無與等者即彼第一轉依為相。謂轉滅一切障雜染分依他起性故。轉得解脫一切障于法自在轉現前清凈分依他起性故。此意轉依既滿世間無等。法身性常住者即彼第四常住為相。彼論云。謂真如清凈相故。本愿所引故。所應作事無竟期故。無性釋云。此顯真如性常無變。顯成佛果說為法身。性若變易即非真如。是故常住本愿引故。作事無竟期故顯余應化佛。修行無差別者即彼第二白法所成為相。謂六波羅蜜多圓滿得十自在故。此十自在義至下當釋

經。諸佛體皆同‘所說法亦爾諸佛無作者’亦復本無生

贊曰。即彼第三無二為相。有三無二。一有無無二。二為無為無二。三一切佛無二。此言同者即無二義。諸佛體皆同即是總句。亦是有無無二。諸佛無二之別句謂有無無二為相。由一切法無所有故釋意于法身上遍計無故非有相。以空所顯自性故非無相。諸佛無作者下顯為無為無二。亦復本無生者顯應化身。有為無為無二相故。論云。由業煩惱非所為故名無作者。既非煩惱作亦非惑業生。故云無生。亦顯自性法身體自本有非新生作。所說法亦爾者因釋說法亦復無差。諸佛如來同事業故。又解。此文釋前能救護世間。若非說法何能救護。故此經下。多云此經流布于世間中有多利益

經。世尊‘金剛體權現于化身是故佛舍利無如芥子許佛非血肉身’云何有舍利

贊曰。下二行解無舍利。初一行半領解。后半行解示有。此初也。有三義故無有舍利。一堅固難壞。以金剛體難破壞故二是權化身。諸化生者尚無余骸。佛權現身。故無舍利如芥子許。三非血肉身何得有舍利。問。若言權現云何調達出身血耶。答。準大方等無相大云經第四。善德為問世尊答云。如來身血實無有出。提婆達多亦不能出。若言樹影有出血者無有是處。如來之身亦復如是。若言出血。當知即是善權方便不可思議

經。方便‘留身骨為益諸’眾生

贊曰。解示。以神通智力善巧方便。現留舍利利益眾生

經。法身‘是正覺法界即如來此是佛真身亦說’如是法

贊曰。第三結佛身常。功德所依及以積聚名為法身。通三身故覺性覺相俱名正覺。是諸法因是諸法依故名法界。此是真身者有二義。一對舍利三身俱真。二望所變應化非真。身既如是。佛說亦然。以顯證說二皆同故

經。爾時‘會中三萬二千天子聞說如來壽命長遠皆發阿耨多羅三藐三菩提心歡喜踴躍’得未曾有

贊曰。時眾領解獲益。分文為二。初長行聞法獲益。次偈頌陳其領解。初文有四。一舉獲益數。三萬二千天子。二陳所聞。聞說如來壽量。三得勝益。謂發菩提心。四心歡喜發菩提心。經論所說廣略不同。今略七門分別。一發心因緣。二發心分位。三發心儀軌。四發心勝劣。五發心差別。六發心勝利。七發心譬喻。言因緣者復有三種。一由四因。二由四緣。三由四力。具如瑜伽三十五說。發心分位者。大莊嚴論第二及顯揚第二俱云。一世俗發心。二勝義發心。依瑜伽七十二有十發心。謂世俗受發心。得法性發心。不決定發心。決定發心。不清凈發心。清凈發心。羸劣發心。強盛發心。未成果發心。已成果發心。此中五對。一地前地上對。二退與不退對。三有染無染對。四被蔽不蔽對。五因果位別對。退與不退約四位明。謂信不退等。染不染對約住不退前。住不退前有為隨他。或被他逼或怖或誑或求世利。而以發心名染。與此相違名不染。暖頂位前貪等蔽伏名劣。在忍第一位不為彼蔽名勝。十地名未成果。佛地名已成果。言儀軌者瑜伽但云。發如是心說如是言。愿我決定當證無上正等菩提。不說儀軌但辨行相故。依顯揚論第二云。謂如是一隨智者前。恭敬而住。起增上意發誓愿言。長老憶念。或言圣者憶念。或云鄔波柁耶。我如是名從今日始發阿耨菩提心。為欲饒益諸有情故。從今日以往愿我所修六波羅蜜一切萬行。皆為證得無上菩提故。我今與諸菩薩摩訶薩和合出家。愿世尊證知。我是菩薩。第二第三亦復如是。此說世俗發心儀軌。不見出世發心儀軌。四發心勝劣者莊嚴論云。第一義發心有三種勝。一教授勝。親近正遍知故。二隨修勝。善集福智故。三得果勝。生無分別智故。復有六勝。一生位。二愿。三勇猛。四凈依。五余巧。六余出。生勝有四。一種子勝。信大法為種子故。二生母勝。般若為生母故。三胎藏勝。大禪定樂為胎藏故。四乳母勝。大悲長養為乳母故。愿即十大愿等。皆廣如彼明。五發心差別者。準金剛般若經說有三種。謂云何住(即欲愿)云何修行(即為愿故修行)云何降伏其心(即為修行故斷障)故彼經云。應當發起如是之心。瑜伽三十五說有五種。一自性。二行相。三所緣。四功德。五最勝。即以正愿為自性。于菩提涅槃定自希求。及求能作有情義利故。希求為行相以大菩提及諸有情為所緣境。最初發心能攝一切菩提分法殊勝善根。為上首等功德相應最初正愿。于余希求世出世間妙善正愿最為第一。大莊嚴論第二云。菩薩發心以何為根本乃至以何為究竟。總有十一。以大悲為根本。以利物為依止。以大乘法為所信。以種智為所緣。為求彼故以勝欲為所乘。欲無上乘故以大護為所住。住菩薩戒故以受為障難。起異乘心故以增善為功德。以福智為自性。以習度為出離。以地滿為究竟。由地地勤方便與彼彼相應故。準文殊問菩提心經有十種發。一身發。二口發。三意發。令三業清凈故。四內發。以不虛分別一切眾生故。五外發。于一切生平等行故。六智發。以具足佛智清凈故。七清凈國土發。以示一切諸佛國土莊嚴故。八教化眾生發。以知一切煩惱病藥故。此識對除法。九者實發。以成就定聚故。此隨根說法。十無為智滿足心發。以不著三界故。依發菩提心論有四發心。一思惟諸佛發菩提心。二觀身過患。三慈愍眾生。四求最勝果。四各有五。皆廣如彼二論所明。勝利譬喻此之二門。廣如大莊嚴經論及發菩提心經論所明。今此發心四緣之中是第一緣。見聞佛菩薩神通功德故。四因之中是初二因。具種性故。佛菩薩善友攝故。四力之中可具四力。由自種子功能勢力故。宿習大乘故。由聞他說力故。親近善友故。歡喜踴躍者準文殊所問經論云。三種義故歡喜奉行。一說者清凈。以于諸法得自在故。二所說清凈。以如實知清凈法體故。又與初中后等十種凈勝相應故。三依所說法得果清凈。以得妙境界故。此意依教證理得果故

經。異口‘同音而說頌曰佛不般涅槃正法亦不滅為利眾生故示現有滅盡世尊不思議妙體無異相為利眾生故’現種種莊嚴

贊曰。申陳解。一行領常住。一行領現諸相

經。爾時妙幢‘菩薩親于佛前及四如來并二大士諸天子所聞說釋迦牟尼如來壽量’事已

贊曰。自下大段第二別明涅槃。文分為三。一陳疑啟請。二佛為解釋。三領悟得益。初文有二。初結前所聞。后正疑請。此初也

經。復從‘座起合掌恭敬白佛言世尊若實如是諸佛如來不般涅槃無’舍利者

贊曰。正請有五。一請法儀。二牒所聞。三舉違難。四結疑意。五請為決。此初二

經。云何‘經中說有涅槃及佛舍利令諸人天恭敬供養過去諸佛現有身骨流布于世人天供養得福’無邊

贊曰。舉違難有三意。一云何名涅槃。二云何不入。三既不入云何復言留身舍利。此舉二違。一違教。二違世間。世間即過去諸佛現有舍利是

經。今復‘言無致生疑惑惟愿世尊哀愍我等廣為’分別

贊曰。結疑請決二段文也

經。爾時‘佛告妙幢菩薩及諸大眾汝等當知云般涅槃有舍利者是密意說如是之義當’一心聽

贊曰。佛為解釋。文分為三。初牒疑情敕聽。二正為解釋。三如是妙行汝等勤修下結勸令學。此初也。言有舍利是密意說者。雜集論第十二說。秘密有四。一令入。二相。三對治。四轉變。對治有八。一輕佛障。二輕法障。三懈怠障。四于少善根生喜足障。五貪行障。六慢行障。七惡行障。八不定性障。今此為除輕佛懈怠二種障故說般涅槃。留身舍利名為密意。一心聽者敕聽。耹音囑耳。掃滌攝持生三慧故

經。善男子‘菩薩摩訶薩如是應知有其十法能解如來應正等覺真實理趣說有究竟大般’涅槃

贊曰。正為解釋有三。初解涅槃體。次明其相。即顯不入。后釋言入涅槃及留舍利所以。此初也。問。何故前明涅槃體。后明涅槃相。答。明體即顯依三事等說有涅槃不同。二乘身智滅處名為涅槃。明相即彰有大悲智不同。二乘入于永滅故行希有。明體三番釋。初一約三事四涅槃當體等釋。次依展轉證得釋。后約因圓能證釋。涅槃之義略以五門分別。一列釋名。二者出體。三辨得人。四辨得時。五問答。初列釋名者初列次釋。列中初總后別。總者泥洹經等名為泥洹。有稱泥曰。皆梵語訛。正云波利抳縛南。唐言圓寂亦云波利涅婆南。又亦云滅度亦云清凈亦云彼岸。涅槃經中亦云無生無出無作無為歸依窟宅解脫轉依等多名。列別名者。有唯依不共。攝論斷果分中但說無住。涅槃經及此中說大涅槃。有依小大能證人別者。涅槃經中說有二種。一小二大。二乘所得名小涅槃。大乘所得名大涅槃。有依總別相對。十地論中說有二種。一名同相二名別相。別相即余三涅槃。有約三乘同斷煩惱因果說二。勝鬘經中但說二種。謂有余依及無余依。復有依由證不證別但說二種。即梁攝論云。一自性凈。四中初一。二方便凈。四中后三。有依共不共說有三。即此經三種。謂有無余及無住處。有依證不證三乘通別盡理說四。即梁攝論．成唯識論等。一自性清凈。二有余依。三無余依。四無住處。釋名者正云波利抳縛南。或涅波南。正翻云圓寂。圓謂圓滿。諸功德滿所證理圓能所證圓。寂謂寂靜。自體澄湛離染囂動。亦通能所證。然從增勝功德稱圓。果位滿故理體稱寂。本凝然故。由圓眾德方證理寂故名圓寂。若俱圓寂即亦圓亦寂名為圓寂。是持業釋。若由圓能證圓之寂名圓寂即依主釋。又若功德能圓能寂。若所依如所圓所寂。俱并釋持業。若依唯識。唯真如理為涅槃體。或圓之寂或所圓所寂。若依涅槃經。三事說名大涅槃。即智如解脫俱圓寂并得持業。以彼經中說如伊字不一不異故。通假實性相之法俱名圓寂并持業名。解脫是假義般若是相。法身是性。若依義三名為三事。即般若依主余皆持業。然名涅槃是持業釋。言滅度者度即是到。二義解之。一謂真如本來清凈。性是彼岸名為到也。故維摩經云。一切眾生即涅槃相。不復更滅。二謂滅是所到度是能到。即度之滅依主釋也。又能滅能度所滅所度。度者到也。故通能所。能滅能度即涅槃相。所滅所度即涅槃性。同大涅槃三事而成。涅槃經云。無因緣故名無生。以無為故名無出。無造業故名無作。余名準知。釋別名者。不由慧擇。本體無染名自性清凈涅槃。同前自性清凈即涅槃持業釋也。余謂苦諦是集之余。有謂不無。依謂所依。有二所依。一現身猶是余行苦依。二名有余依明涅槃猶有余苦之所依故。即有余苦之所依。涅槃俱依主釋。苦集俱盡名為無余。無余苦依。無者非也。非有苦依。四智亦是名無余依。即無余苦之所依。涅槃亦俱依主釋。因詮顯故。又解。有余無余能證故舉彼顯此。正取所依名為涅槃。謂有余苦所依即涅槃。無余苦所依即涅槃。并持業釋。依二乘者無余依不能詮。若大乘四智是無苦依。亦能證也。可得依主此釋為正。由悲不住涅槃。由智不住生死。以其能證如所通達俱不住故謂無住。所依即涅槃。或從真如處生死而無滯。在涅槃而無著。涅槃是相真如是性。猶如自性法身與其真如相性別故。即相屬性。無住之涅槃依主釋。又即此相亦俱無住亦得云無住即涅槃。然唯識論說四涅槃并如為體。即攝義歸性并持業釋。第二出體者。先敘古次陳今。敘古者蜀地基法師云。曇無讖法師及河西道朗法師等。蓋涅槃者常樂我凈為宗義之林。開究竟玄致為涅槃之本。此釋得義非正明體。真諦三藏云。涅槃有四。三是道果一非道果。為成菩薩般若大悲涅槃而為道果故。從初地已上無分別智為涅槃體。亦有云。悲智為體此但是相。此為能證非正。涅槃經云。涅槃了因之所得非生因得故。若智為涅槃即應生因得故。鄴城河朔諸師。或說涅槃具四種體。一者理滅謂真如法界。二者事滅謂離三障數滅之滅。三者德滅謂功德寂滅。四者應滅謂在雙林示同眾生無常之滅。初三可爾。成唯識云皆如為體。即是理滅。又云中二擇滅攝即數滅之滅。然古人意。擇滅是事識之所變即非涅槃。大般涅槃古人多以如是般若性說如為般若。與理無別不勞別說。若約三事名大涅槃。般若即德滅。然不說所以違了因得。說非究竟。今正出體有其四門。一性相別論體。二性相合論體。三攝假從實體。四假實合論體。性相別論體者。成唯識論云四涅槃皆以真如為體。有為德非。又體義分。自性無住即真如體。中二皆擇滅。又斷智障許得擇滅。即無住處亦擇滅收。雖是其假對依他相俱得名性。俱了因得體義俱常。故三事大般皆取義三。并如為體。二性相合論體即般若解脫及以真如并涅槃體。即涅槃經三事名大般。言如伊字亦如三目。若唯說如唯一非異故。雜集論云。滅諦相者謂真如圣道煩惱不生。若滅依若能滅若滅性是滅諦相。相謂體相能滅所滅滅依俱名滅諦。能滅即般若滅性即解脫擇滅滅依即真如。然彼論復云。謂真如境上有漏不生名為滅諦者即克性說。前據相從相性合說。三攝假從實體者即唯識論云。此依真如離障施設故。體即是清凈法界故。四涅槃皆如為體。四假實合論體者即唯識論說。四涅槃中初后即真如。據實體中二擇滅攝。擇滅是假或無住處說是擇滅。即三假一實并涅槃體。又準成唯識第二卷說無為有二。一依識變。二依真如。四種涅槃亦既許后三是無為攝。亦通識變。又六無為俱許識變。自性清凈體即真如。應同擇等亦許識變。又解。深密經云。諸識所緣唯識所現故可通許識變。涅槃以非真故非了因得。故諸

經。論不說涅槃亦是滅變。然有無余雖俱擇滅望義有別。分為二種。而有五對。一煩惱因果對。煩惱因盡名有余。煩惱果盡名無余。二小大對。小乘所得名有余。大乘所得名無余。勝鬘經阿羅漢人斷有余集證有余滅。三二死對。分段滅名有余。變易滅名無余。即前小大對。四滿不滿對。菩薩所得名有余。如來所得名無余。勝鬘經云。后身菩薩無明所覆。斷有余集證有余滅名小分涅槃。小分即有余也。五三身相對。此經所言應化二身名有余。法身名無余。諸經論中多說初對為二涅槃。所余門義如本法華及唯識疏辨。今此文中多約無住名大涅槃。攝論辨彼果斷亦爾。準法集經第一。無所發菩薩答奮迅慧菩薩有十法。知如來常十法知如來實。十法知如來涅槃。有三復次。正與此同但少廣。亦有二復次。十法知如來行。初番文略。第二番文大同此經。但文稍廣。三復次明涅槃中。第一復次文稍廣。唯第四行彼云不息此云休息。三藏覆撿亦云是不知。余者皆同。又有十法知空十法知譬喻相等。然四復次文各有四。一標二征三釋四結。標中初對機次開后簡。言菩薩者對機。為二乘者說假涅槃。為大乘者說大涅槃故。十法即開章說有究竟大般涅槃。簡異小乘所得涅槃稱為大般。文言十法者應云十義名涅槃。能如是知即能解如來所記涅槃。此中大意涅槃性相俱名涅槃。如似菩提菩提斷俱名菩提。涅槃經中三事俱涅槃。若成唯識等。四涅槃俱真如理。四智心品名菩提者是性相別論門。十法即為十段。諸復次皆準知

經。云何為十

贊曰。征也

經。一者‘諸佛如來究竟斷盡諸煩惱障所知障故名為涅槃二者諸佛如來善能解了有情無性及法無性故名為涅槃三者能轉身依及法依故名為涅槃四者于諸有情任運休息化因緣故名為涅槃五者證得真實無差別相平等法身故名為涅槃六者了知生死及以涅槃無二性故名為涅槃七者于一切法了其根本證清凈故名為涅槃八者于一切法無生無滅善修行故名為涅槃九者真如法界實際平等得正智故名為涅槃十者于諸法性及涅槃性得無差別故名為涅槃’是謂十法說有涅槃

贊曰。初三約三事解。究竟斷盡煩惱所知即解脫。解了有情及法無性即般若。能轉身依及法依故是法身。三事非一異名大般涅槃。身即第八流轉還滅依。法即真如即迷悟依。由此藏識持諸障種。彰法身勝故轉第八與如合明。次三約四涅槃。第四示現無余化事休息。即八相身示入無余。準法集經云化生無休息。即有余涅槃。第五即無余。云證得故。或第四亦同法集經說。第五或是辨中邊云。二實相真實自性清凈涅槃無差別相。相即唯識論云。相真如理。在凡夫等不能證得。諸佛證故。第六無住涅槃。了知生死反以涅槃無二性。性即真如性無別故二亦不別。由此不住生死涅槃。第七已下四義依于三性總別而明。云于一切法了其根本證清凈故是總故。辨中邊云。此中云何根本真實。謂三自性后得能證遍計依他清凈。本智能證圓成清凈。第八依遍計顯云一切法無生無滅。解深密經云。于一切法無生無滅等。以顯了相轉正法輪。依遍計說了達彼無能正修行。第九取能證如等無漏正智。依依他起性凈分說涅槃相。故名為涅槃。染非能證故非涅槃。第十于其二性得無差別者意取所得。得是證得無差別理證圓成實性。是謂等者結有涅槃

經。復次‘善男子菩薩摩訶薩如是應知復有十法能解如來應正等覺真實理趣說有究竟’大般涅槃

贊曰。第二復次依展轉釋。文段如前

經。云何為十

贊曰。征也

經。一者‘一切煩惱以樂欲為本從樂欲生諸佛世尊斷樂欲故名為涅槃二者以諸如來斷諸樂欲不取一法以不取故無去無來無所取故名為涅槃三者以無去來及無所取是則法身不生不滅無生滅故名為涅槃四者此無生滅非言所宣言語斷故名為涅槃五者無有我人唯法生滅得轉依故名為涅槃六者煩惱隨惑皆是客塵法性是主無來無去佛了知故名為涅槃七者真如是實余皆虛妄實性體者即是真如真如性者即是如來名為涅槃八者實際之性無有戲論唯獨如來證實際法戲論永斷名為涅槃九者無生是實生是虛妄愚癡之人漂溺生死如來體實無有虛妄名為涅槃十者不實之法是從緣生真實之法不從緣起如來法身體是真實名為涅槃善男子是謂十法說有’涅槃

贊曰。釋。一切煩惱樂欲為本者如涅槃經。染凈等法皆欲為本。如入善法欲為根本。起諸染法亦同凈說。應撿彼文。以佛能斷證所顯理名為涅槃。言不取法者即由無欲于一切境不生愛著。既不愛著故更不生故。不往彼趣生去。不還此趣生來。所取即五蘊。前約因亡此約果滅。所顯之理名為涅槃。三依有漏滅盡所顯真如是功德依名為法身。故勝鬘經云。在纏名如來藏出纏名法身。無去來約無有為相說。無所取據色蘊等體說。此無所顯正是涅槃。四約涅槃體離言詮性名為涅槃。五離言詮者即是轉依二無我理。無我人者無有生執。唯法生滅者即悟法無我。所以者何。無著般若論釋云。若法執隨即有我執。故由悟此理論得轉依名為涅槃。此粗重轉依。六由二執惑塵是客。有生滅去來故。真如是主。以體常住無生滅去來故。今佛了知證得轉依此心轉依。七者惑顛倒生稱虛妄。如非倒生故稱實。實常不倒稱真如。真如體性即是法身如來。亦心轉依。但轉釋異耳。八真如法身即是實際。離倒妄顯故無戲論。佛證實際故戲論斷名為涅槃。即道轉依。九由佛永斷妄戲論故得此無生。無生是實。愚夫未斷生虛妄故漂溺生死。如來無此名為涅槃。即廣大轉。十者有為不實是從緣生。法身實體不從緣生。故名涅槃。歸圓成實是一切法所歸趣故

經。復次‘善男子菩薩摩訶薩如是應知復有十法能解如來應正等覺真實理趣說有究竟大般涅槃云何為十一者如來善知施及施果無我我所此施及果不正分別永除滅故名為涅槃二者如來善知戒及戒果無我我所此戒及果不正分別永除滅故名為涅槃三者如來善知忍及忍果無我我所此忍及果不正分別永除滅故名為涅槃四者如來善知勤及勤果無我我所此勤及果不正分別永除滅故名為涅槃五者如來善知定及定果無我我所此定及果不正分別永除滅故名為涅槃六者如來善知慧及慧果無我我所此慧及果不正分別永除滅故名為涅槃七者諸佛如來善能了知一切有情非有情一切諸法皆無性不正分別永除滅故名為涅槃八者若自愛者便起追求由追求故受眾苦惱諸佛如來除自愛故永絕追求無追求故名為涅槃九者有為之法皆有數量無為法者數量皆除佛離有為證無為法無數量故名為涅槃十者如來了知有情及法體性皆空離空非有空性即是真法身故名為涅槃善男子是謂十法說有’涅槃

贊曰。第三復次文四如前。依因圓能證釋。即修十度因滿能證大般涅槃。初六即前六度。修行施等為七最勝所攝成度。今此經中且舉巧便一個最勝。三輪清凈趣涅槃勝以顯于余。若修不圓不證涅槃。故施即見有能施施物所施果。即見有果謂希報恩及等流異熟士用離系之果。此我法執名不正分別。見能所施謂我執。見有施物即我所。此等永除所顯之理。或即六度涅槃之相并名涅槃。余準此釋。第七由拔濟方便知諸有情及一切法皆無實故三輪清凈。故無分別無染拔濟。八若見自身為求菩提。是愛未亡起追求者即是染愿。不亡相故受諸苦惱。既三輪空無自身愛。無染追求即正愿滿。九由思擇力知有為法有其數量。以有生滅形段數量故。無為不爾。即稱于如無能所思擇。故云證無為法無數量故。十由能了知有情空成熟有情智了知法空成熟佛法智。俱亡相故皆空離空非有空性。此所證理即是法身名為涅槃

經。復次‘善男子豈唯如來不般涅槃是為希有復有十種希有之法是如來行云何’為十

贊曰。明涅槃相答不涅槃。文亦分四。一標二征三釋四結。初標不入涅槃。次復有十種下標不入所以。征文可知

經。一者‘生死過失涅槃寂靜由于生死及以涅槃證平等故不處流轉不住涅槃于諸有情不生厭背’是如來行

贊曰。下釋。第一不住二邊行有三。初明證生死涅槃平等。次不處流轉下明不住二邊。后于諸有情下明不舍有情。若二乘人見生死過失見涅槃寂靜。便有厭舍入于涅槃

經。二者‘佛于眾生不作是念此諸愚夫行顛倒見為諸煩惱之所纏迫我今開悟令得’解脫

贊曰。恒度有情行。初觀空后觀有。即空方便發起有行。此初也。同般若經而無有情得滅度者

經。然由‘往昔慈善根力于彼有情隨其根性意樂勝解不起分別任運濟度示教利喜盡未來際無有窮盡是’如來行

贊曰。觀有。由昔利他愿力滿故。如變化人現種種事業。如如意珠出種種物。隨根勝劣智力。性種種界智力。意樂遍趣行智力。或意樂勝解總是勝解智力。而無分別。示教利喜者如顯揚論十二瑜伽八十一說。有五。一令離欲即是呵欲一切過失。二示即示現四種道理。三教謂教誡令學。四利即見退勸勵利益。五喜即見進而生慶喜。盡未來等是常度也

經。三者‘佛無是念我今演說十二分教利益’有情

贊曰。不見所說行。初勸空也

經。然由‘往昔慈善根力于彼有情廣說乃至盡未來際無有窮盡是’如來行

贊曰。觀有。猶如天鼓出種種聲。云廣說乃至者應云于彼有情隨其根性意樂勝解不起分別任運濟拔示教利喜盡未來際

經。四者‘佛無是念我今往彼城邑聚落王及大臣婆羅門剎帝利薜舍戍達羅等舍從其乞’食

贊曰。不念乞食行。初觀空行

經。然由‘往昔身語意行慣習力故任運詣彼為利益事而行乞食是’如來行

贊曰。觀有。瑜伽八十六由十因緣如來乞食。一者為顯杜多功德故。二者為顯引彼一分令入乞食故。三者為欲以因事行攝彼一分故。四者為與未來眾生作大明等故。五為欲引彼粗弊勝解諸外道故。六者為彼承聲教起謗故。現妙色寂靜威儀。令其驚嘆心生回向故。七者為彼處中眾生。以其少功而樹多福故。八者為令壞信放逸深生恥愧。雖用小功獲大福等故。九為彼盲聾等眾生種種災患皆令靜息故。即是入城見者獲益。如瑜伽威力品明。十為令無量無邊廣大威德諸天龍等。隨從如來至所入家。深生羨仰勤加儐衛不為惱故

經。五者‘如來之身無有饑渴亦無便利羸憊之相雖行乞取而無所食亦’無分別

贊曰。不念資身行。文二如前。此空行也憊(敗音虛)

經。然為‘任運利益有情示有食相是’如來行

贊曰。觀有也。攝大乘論食有四種。此示現依止住食

經。六者‘佛無是念此諸眾生有上中下隨彼機性而為’說法

贊曰。不念說法行。前不見所說。此不念所度。文二如前。此觀空也

經。然佛‘世尊無有分別隨其器量善應機緣為彼說法是’如來行

贊曰。觀有

經。七者‘佛無是念此類有情不恭敬我常于我所出訶罵言不能與彼共為言論彼類有情恭敬于我常于我所共相贊嘆我當與彼共為’言說

贊曰。不念善惡行。文二如前。此觀空也

經。然‘而如來起慈悲心平等無二是’如來行

贊曰。觀有。此三念處

經。八者諸佛如來無有愛憎憍慢貪惜及諸煩惱然而如來常樂寂靜贊嘆少欲離諸諠鬧是如來行

八無染杜多行

經。九者如來無有一法不知不善通達于一切處境智現前無有分別然而如來見彼有情所作事業隨彼意轉方便誘引令得出離是如來行

九任運利益行。無一法不知智所緣。無一法不通達智所了境。任運頓能知達然隨意轉。根性意樂熟有前后。方便引誘令出生死

經。十者如來若見一分有情得富盛時不生歡喜見其衰損不起憂戚然而如來見彼有情修習正行無礙大慈自然救攝若見有情修習邪行無礙大悲自然救攝是如來行

十與樂拔苦行。引文皆有二。準前可知

經。善男子‘如是當知如來應正等覺說有如是無邊正行汝等當知是謂涅槃真實’之相

贊曰。結也

經。或時見‘有般涅槃者是權方便及’留舍利

贊曰。此釋示滅留舍利疑。初牒示滅及留舍利。后釋所以。初也。不言或時佛現涅槃及留舍利而言見者。欲顯佛常實無舍利。但眾生心自所感現。如起遠質以臨臺睇影顏而俯己。乘駛舟而東還矚凝沼已西流

經。令諸‘有情恭敬供養皆是如來慈善’根力

贊曰。釋所以。初所為后得益也

經。若供‘養者于未來世遠離八難逢值諸佛遇善知識不失善心福報無邊速當出離不為生死之所’纏縛

贊曰。得益。得益有七。一離八難。二逢事佛。三遇善友。四不失善心。五獲世福報。六證涅槃。七得解脫

經。如是‘妙行汝等勤修勿為’放逸

贊曰。結勸修學

經。爾時‘妙幢菩薩聞佛親說不般涅槃及甚深行合掌恭敬白言我今始知如來大師不般涅槃及留舍利普益眾生身心踴悅嘆’未曾有

贊曰。第三段領悟得益。初領悟也

經。說是‘如來壽量品時無量無數無邊眾生皆發無等等阿耨多羅三藐三’菩提心

贊曰。得益也

經。時四‘如來忽然不現妙幢菩薩禮佛足已從座而起還其’本處

贊曰。品第四大段聞已散席。但言四佛不現妙幢還室。不論余眾者有二解。一舉其上首影顯于余故。二舊本云是本會中唯釋迦在。一唯四如來及妙幢還余者猶在。何以故。說未周故下說三身不更集眾。如何得云虛空藏在大眾中從座而起。問。云何妙幢菩薩獨還。說未了故。答。為欲發起懺悔行故。若不歸家寢睡如何夢見金鼓。問。何不直請要待夢耶。蓋行之難故夢為先兆。又機緣爾故

金光明最勝王經疏卷第二(本)金光明最勝王經疏卷第二(［末］)

　　　　唐三藏法師義凈奉　制譯


　　分別三身品第三

三身品三門分別。一辨來意。二釋品名。三彰妨難。來意有三。一前壽量品總說菩提涅槃二果未能別知。壽量品內已為別說涅槃斷果。未為分別菩提智果。今為分別三身不同令差別解障治有別修因而證故。虛空藏白世尊言。云何菩薩于諸如來甚深秘密如法修行。甚深秘密即三身果。如法修行即障治因故此品來。第二來意前品明其圓寂必因斷障而證。斷所斷已必智慧圓故。無性攝論彼果智分云由斷所斷獲得無垢無掛礙智故斷殊勝無間次說果智殊勝。故前品后有此品生。第三來意為機宜聞慈悲為說令獲利樂。此品末云。諸佛如來四威儀中無非智攝。一切諸法無有不為慈悲所攝。無有不為利益安樂諸眾生者。即是為除八難等苦。故下文云。聽聞信解不墮地獄．餓鬼．傍生．阿修羅道。此離四惡道難。常處天人離邊地難。不生下賤離生盲聾難。恒得親近諸佛如來(離佛前佛后難)聽受正法(離世智辨聰難)常生諸佛清凈國土(離長壽諸天難)乃至國土四種利益等皆為利安。故此品來。二釋名者。分謂分段。別謂殊別。即為分段殊別三身。或分謂分析。別謂記別。三者是數身謂依義體及積聚。如成唯識論第十解。又真實義。梁攝論云。身者名實。不破壞名實。或相續名身。梁論云。三世諸佛相續不異。隨其所應自性法身通體依實三義名身。應化通五。異遍計故亦得名實。又非肉血之所成故亦名為實。若望自性法身而說不得名實。若但言三身即帶數釋。既言分別三身。即分別是能分別。三身是所分別。應云三身之分別名三身分別品。是依主釋。今順此方云分別三身品。此品廣明諸佛三身故名分別三身品。三彰妨難者。一問。此之三身為俱本有為俱新起。答。據因俱本有。談果并新成。以自性身非生滅故總云新成。自性法身體即真如。在纏名藏未名法身。恒沙萬德相未現故非功德法之所依。出纏之位即名法身。恒沙萬德相已現顯。說功德依名為法身。故勝鬘經云。在纏名如來藏出纏名法身。成唯識論云。在大牟尼名法身故。既云在大牟尼名為法身。明非本稱。故是新得。應化二身因雖本有果即新生。其理極成。不煩引證。二問。此之三身為同一體義用分三為因體別。答。因體各別。自性法身即應得因得。應得因體即真如是。應化二身即加行因圓滿因得。發心名加行。修足名圓滿。即六度是。三問。若三因別體亦有別。云何下文云雖有三數而無三體。答。約性相說。真如是性余者是相。非有一法出真如界別有體性云無三體。非不離如體性不別。又約攝相歸性如體即一。若相用別論三體不同。如成唯識．大莊嚴論．攝大乘等皆具明之。問曰。若三體別。下說金礦譬喻不成。答不相違。以真如理與本無漏種合喻金礦。得凈金者合喻果德。隨意回轉作諸嚴具。喻性相功德皆依如理。根力覺支依四智起故。下別更金水空三喻于法身體是先有。夢渡水喻方始別喻四智心品。故下經云。非謂無心忘想既滅是覺清凈。非謂無覺。金水及空本有無變故喻自性。夢非真覺。夢覺知虛真覺方起。故知體別。古今諸德說三身體。差別不同義至下當辨

經。爾時‘虛空藏菩薩摩訶薩在大眾中從座而起偏袒右肩右膝著地合掌恭敬頂禮’佛足

贊曰。就此品中大分為四。一菩薩啟請。二如來為答。三善男子如是知見下結勸修行。四爾時虛空藏已下領解持學。初中復二。初供養后申請。供養有二。一內供養即請法之儀。二外供養即表成當果。即初文也。此內供養為請法儀。大莊嚴論第一明。第一義發心有六勝中。第二愿勝即十大愿。第一愿供養恭敬一切諸佛。于中有三。一一切佛無余。二供養無余。供養無余有三。一利供養謂衣服等。二敬供養謂香華等。三行供養謂修信戒等。三恭敬無余亦有三。一給侍恭敬。二迎送恭敬。三修行恭敬。今此即是修行恭敬。于中復二。初明請人次明供養。問。何故此菩薩得名虛空藏。答。準諸菩薩功能福智地地相似皆應同。然隨愿增立名各別。今此菩薩立名有二。一從事二從理。從事立者如大集經第十五。亦說。虛空藏菩薩得如來神通力故。于虛空中隨眾生所須。若法若財盡能施與皆令歡喜。以此方便智故名虛空藏。又虛空藏品說。過去有輪王名師子迅。出家未久得五神通。承佛所教為回父王邪心欲使入正見入定現通。如是等相使三千世界六變振動。于虛空中雨種種妙物。皆從虛空繽紛而下滿三千界。爾時地神乃至迦尼吒天。歡喜踴躍唱如是言。此大菩薩名虛空藏。時佛印可名虛空藏。從理立名者虛空藏菩薩經云。虛空藏語阿難言。我身即是虛空。以虛空證知一切。為虛空印所印。此從理名。即是理身。十地所證十種法身如勝天王般若說。又法苑中三身義林具引。亦如華嚴經。普賢身相猶如虛空。依于如如不依佛土。問。此菩薩位在何地。答。準大集經說是第十地。從坐起等各有所表。思準可知

經。以上‘微妙金寶之華寶幢旛蓋而為’供養

贊曰。外供養即三供養中是敬供養。以上微妙金寶表修行久。如下練金喻是。云寶之華者表猶在因當可得果。寶幢者表菩提智高出二乘等故。寶蓋者表四無量覆蔭群生。亦表聞此經能為勝因得勝果故

經。白佛‘言世尊云何菩薩摩訶薩于諸如來甚深秘密如法’修行

贊曰。申請也。甚深秘密是問果。如法修行者是問因。難可窮證名為甚深。或二乘不知名甚深也。地前菩薩不能解了名秘密。準法華經論甚深有五。一義二體三內證四依止五無上。又秘密者即四秘密中相及令入。三性是相三身令入

經。佛言‘善男子諦聽諦聽善思念之吾當為汝分別’解說

贊曰。第二大段如來為答。文分為四。初敕聽許說。次答其果。次復次善男子若善男子下答修行問。后復次善男子是法身下。總結前因果告人令知。此初也。言諦聽諦聽善思念之者。功德施菩薩金剛般若論解云。諦聽者心專一境。善者于如理義生信無疑。思念者敬持不忘。真諦釋云。諦聽者即生聞慧。聞慧離散亂過。如作器。善思者生思慧。思慧尊重。離放逸故。如完器。念之者生修慧。修慧能攝念離顛倒故。如凈器

經。善男子‘一切如來’有三種身

贊曰。下答所問果。分文為四。一標其數。二隨數征。三依征列。四隨列解。此即標也

經。云何為三

贊曰。征也

經。一者‘化身二者應身’三者法身

贊曰。依征列也。初列三身名。后顯攝勸知。此列三名

經。如是‘三身具足攝受阿耨多羅三藐三菩提若正了知速’出生死

贊曰。顯攝勸知。如是者指上所列三身。具足攝受者顯攝佛身。為無為德。自他利等無不皆盡。攝謂總包。受謂容納。謂此三身總包容納佛身功德無不皆盡。何者此之三身即是阿耨菩提故。言阿者稱無。耨多羅者云上。三者是正。藐者是等。三復云正。菩提是覺。準此應言無上正等正覺。此攝五法真如四智。如即斷德涅槃。四智即是智德。依此化生。即是恩德。攝菩提盡故。無著菩薩般若論云。阿耨多羅顯示菩提菩提斷。解脫相故。三藐三菩提別顯示菩提道。以人平等故。以菩提分法故。此意解脫相即離垢真如。菩提道者四智心品。以人平等故以人無我其理平等。由有菩提分法故名為佛。于無上覺中能正覺異凡夫。能等覺異二乘。復云。正覺異菩薩。以一覺字貫通四處。初無上覺即真如理。覺性名覺。故經說云。菩提菩提斷俱名為菩提。初名無上者般若經云。無有少法可得故名阿耨等。論釋云。無微塵許法可得。此意二乘但除煩惱不斷所知。菩薩雙斷二障。種智無有少染故云無上三菩提等。言無上者即由勝彼凡夫二乘及菩薩故覺稱無上。般若經云。是法平等無有高下故名阿耨菩提。此意由佛佛高齊證無我等故云無上。若有勝劣不云無上。若辨中邊論無上乘品云。總由三無上說為無上乘。謂正行。所緣。及修證。無上。此意即諸行遍修。諸境遍達。諸果遍證。故名無上。廣如彼論。般若經云。修一切善法即得菩提行無上。于一切法應如是知即境無上。修證無上即菩提涅槃等。彼論云。九佛地修證無二障故十示現菩提。修證無休息故。今此亦爾云。若正了知速出生死者勸眾令解。此三身義略以五門分別。一釋名。二出體。三開合廢立。四因起果相。五諸門分別。第一釋名有二。初列名后釋名。列名者經論不同三各多名。且化身佛略有五名。一名化身。梁攝論云。由佛本愿自在力故。似彼眾生變異顯現名變化身。二目父母生身。智度論云。佛有二身。一法性生身。二父母生身。三名隨世間身。明佛悲愿示同世間入住出胎名隨世間。故智度論云。佛有二身。一隨世間身。二法性生身。四但名生身亦望父母所生。涅槃經云。佛有二種。一者法身二者生身。五名假名身。梁攝論云。假名身者即是化身。示現此身分別。所作非真實名假名身。此等諸名隨義應知。第二應身略有六名。一目應身。恒沙德成與理相應名曰應身。梁攝論云。若離法身應身不成。或起菩薩機如應說法。故名應身。或應昔因故。二名受用身。受用凈土大乘法樂。唯識論分自他受用。自受用者恒自受用廣大法樂。他受用者令彼受用大乘法樂。三名報身。以果酬因名為報身。十地論中名報身佛。般若論中云受樂報佛。四名智慧佛。楞伽經說。五名功德佛。亦楞伽說。六名法性生身。智度論云。佛有二種。一法性生身。二父母生身。既云法性生。明非自性法身。以恒沙功德與法性相應。依法性起名法性生。第三法身略有五名。一名法身。無垢真如功德所依名為法身。故攝大乘云。此身與功德法相應故名法身。成唯識論云。即此自性亦名法身。大功德法所依止故。此經亦爾。二名自性身。梁攝大乘云。若佛出世若不出世皆自然。得名自性身。成唯識云。謂諸如來真凈法界受用變化平等所依名自性身。三名真實身。梁攝大乘云。身有二種。一真實身。二假名身。寶性論中名實佛。此經亦言法身是實。四名如如佛。楞伽經云如如佛也。五但名法佛。真如自體名之為佛。如為佛體故名法佛。上已列名。釋名者總名如前品之中解。別釋名者且依此經言化身者現種種身。是名化身。以能導引無而忽有。目之為化。化即是身。持業釋也。或別簡總是化之身。即依主釋。以身通故或名變化身。變謂轉換本形。化即無而忽有。亦變亦化。變與化異。是相違釋。變化即身是持業釋。今略變字。或化用勝故名化身。準此應為應凡夫二乘應名應身。為簡報身但云化身。不同報身為應菩薩得名為應。準十地論及般若經論。報身名報佛。化法應俱名佛。以諸經多先標云佛若干身故。列名中多無佛字。不爾若但云三身者名通余人。亦名身故又準十號。三身皆得彼名。多名佛者且舉一故。故此亦云一切如來皆有三身。言應身者。準此經文二義名應。一契應真理能起此身故。經云。如實相應如如如如智本愿力故。是身得現。既言如實相應如如等智本愿力故是身得現故。由契應真理方起名為應身。梁論云。若離法身應身不成。應知此二由能依所依故得相應。又為應赴菩薩根性。而現此身名為應身。故此經云。為諸菩薩得通達故說于真諦。乃至云是名應身。赴機名應。但他受用非自受用。前義通二。言法身者依成唯識論云。大功德法所依止故。佛地論云。力無畏等諸功德法所依止故。功德能依身是所依。即真如體為功德法之所依故名為法身。依主釋也。無性攝大乘論亦同此釋。又真如是功德法體。體即是身。故法即是身。無性釋云。法性即身。故名法身是持業釋。今此經文具通二義。此經下云。云何菩薩了知法身。為除諸煩惱等障。為具諸功德法故唯有如如如如智。是名法身。為除諸煩惱等障名法身。即所顯報。是持業釋。具諸功德法名法即就能依。是依主釋。余如法苑三身義林辨。又依此經三門分別。初列名顯勝。二出三身體。三諸門分別。初門竟

經。云何菩薩了知化身

贊曰。出三身體。即分三段。此化身體。初假為問。二佛為答。三者雙結。此即初也。言菩薩者對所備機。定性二乘不能忻求故問菩薩。雖三乘俱得名菩薩然非皆問意。問大乘菩薩云何了知。欲令忻樂修行求故。即是二問。一云何菩薩。二云何了知

經。善男子‘如來昔在修行地中為一切眾生’修種種法

贊曰。此佛為答又二。一因二果。此因也。文分為五。一呼請問人。二自標德號。三明行位。四明修意。五正修習。昔在修行地中者明行位。即七地中除種性地。未修行故所以言中亦簡持義。為一切眾生者四明修意。即同般若經。云何住心。以所有眾生咸欲滅度。是廣大第一。常其心不顛倒四種益心修種種法。即所修行及所斷障之因。文殊所問經論云。菩薩初觀何法故行菩薩行。即所為。依何法故行菩薩行。即修斷。文殊答言。諸菩薩行大悲為本為諸眾生。即此初也。雖亦自利菩薩大悲利他為先。理實亦有自利。或即以利他還為己利。故彼經論云。又問。大悲以何為本。答。以直心為本。此意令離怖為他。又問。直心以何為本。答。以于一切眾生平等心為本。此意怨親有情之所等心悲愍故。又問。一切于平等心以何為本。答。以無異離(異行)為本。此意令離能所度心。又問。無異離異以何為本。答。以深凈心為本。此意雖攝他同己。令離染愛及全空心。又問。深凈心以何為本。答。以阿耨菩提心為本。此意自利。自疾不救不可利他故也。或為求菩提故即三種心名菩提心。又問。菩提心以何為本。答。以六波羅密為本。此意即由具六種性以為根本。或由修行六度為本。彼經問答同此經意。為一切眾生即慈愍眾生。發菩提心經慈愍眾生復有五事。一見諸眾生為無明所縛。二者見諸眾生不信因果造作惡業。三見諸眾生舍離正理。四見諸眾生造極重惡。五者見諸眾生不修正法。五各有四。廣如彼明。修種種法即后十度及所斷障

經。如是修習至修行滿

贊曰。得果也。初牒所修因滿。次舉所得果圓。后總結身名。此初也

經。修行力故得大自在

贊曰。明所得果圓有二。初明得果圓。后明能利物。得果分二。初得果后了境。此得果也。十大自在者。一列名二出體三辨因四廢立。列名者無性攝論第九云。一壽命自在。二心自在。三眾具自在。四業自在。五生自在。六勝解自在。七愿自在。八力自在。九智自在。十法自在。出體者命即命根。如前壽量品明。十地經云。不可說不可說劫命住持故。然薩遮尼干子經第七及法集經第三云。得上甘露名命自在者。甘露即涅槃。涅槃即法身壽也。或由識此無住甘露故。應化身所現之命隨心延促命亦無盡。心自在者準十地經。心即智定能所引故。同雜集論出諸法體通智定故。彼經云。得心自在無量僧祇三昧入智故。或說此定能引智故。非必取智心自在。準法集經云。一切諸法皆心現起名心自在。即通八識故。彼能知一切是一心名心自在。攝所歸王故。又攝論云。于中自在運轉其心名自在。此所運轉即通八識。能運是定或亦通智。或心自在運轉即通王所。眾具即四塵為體。衣食資什名眾具。論云。于飲食等諸資生具。隨意所樂能積集故。業即是思。唯造善業故。生自在者生通五蘊。隨所生處如其所欲能受生故。勝解自在薩遮尼干子經名如意自在。即勝解數為體。無性云。謂于地等發起勝解令成金等故。愿即解欲信為體。薩遮尼干子經云。信自在故或后得智為愿自在體。神力自在即六神通是。薩遮尼干子經名愿自在。即現神通變現諸物令隨愿成故。故彼經云。即生心時現前成一切諸事名愿自在故。無性云。謂隨意樂引發種種最勝神通。智自在者緣音聲智。詞無礙解為體故。無性云。謂隨所有種種言音智境現故。法自在者法無礙解為體故。無性云。謂隨意樂宣說契經應頌等故。或十自在皆智為體。俱智用故。由于六度成此勝智故。三辨因者。準無性論。由法施．無畏施財施．圓滿。如其所應得此果故。準即如次能與壽心眾具自在為其因也。若薩遮尼經云。遠離殺生無嗔害心。是命自在因。攝論據法身命。薩遮據應化命。又離殺等亦法施故。慈悲是心自在因。此意云。由慈悲故能無畏施。戒為業生自在因。薩遮經云。以菩提心攝諸善根。是生自在因。忍為勝解自在因。薩遮經以供養布施是勝解因。此意安受苦忍能解脫施故。攝論意謂昔因時樂修忍故。隨諸有情心所樂轉故。今獲得于地金等隨勝解轉。精進即是愿自在因。此意由勤成滿所愿。薩遮經云。常說三寶教化眾生。是信自在因。既云常說。亦勤也。令他生信無有謗法。無畏靜慮即力自在因。薩遮經云。稱生所求應時施與。是愿自在因。般若是智法二自在因。無性云。由昔因時樂修慧故。隨其類音為說法故。令證得殊勝般若。妙達言音巧說正法。若薩遮經常行法施不為利養名聞恭敬。是智自在因。常為眾生說諸如來及諸眾生真如平等。法身自體非飲食身。是法自在因。意同攝論。廢立者法集經第三。薩遮經第六皆云。對除十怖畏故。準此即是為得對治十怖畏故求十自在。薩遮尼經云。大王當知得命自在故對治一切生死怖畏。得心自在故對治一切煩惱怖畏。得物自在故對治一切貧窮怖畏。得業自在故對治一切惡道怖畏。法集經中除惡行畏。彼據除因。此約除果。法集經中除惡道畏。彼據果說。此對縛說。不得生自在。為生所縛故。得生自在故對治一切縛怖畏。得如意自在故對治一切追求怖畏。得信自在故對治一切謗法怖畏。得愿自在故對治一切心念縛怖畏。得智自在故對治一切疑刺怖畏。得法自在故對治一切大眾怖畏。又解。言法自在者是說法自在。既云隨眾生意乃至云說法相應現種種身。故知現身為生說法令得利故。即法華經云唯為一大事故。說法自在有十四種。一說法自在。二清凈。三樂說。四智。五生。六三昧。七住持。八眷屬。九見。十聞。十一鼻。十二舌。十三身。十四心。法集經第七云。云何說法自在。于一切言語不著故。此不葉所說法。云何清凈自在。于一切處不染故。非但所說法于一切皆不著故。云何樂說自在。謂依一法字句不休息。于百千萬劫說不可盡故。無斷盡辨。云何智自在。于一一法字句能說。為百千萬法門故豐義味辨。云何生自在。隨所隨所利益眾生之處。于彼彼處生故隨處現身故。重言隨所者明非一故。余準此應知。云何三昧自在。于念念中若欲入三昧即能入三昧故。云何住自在。隨所隨所住持加故。所謂若獐鹿若鳥獸若草木若石壁。能說諸佛妙法故。即住持于彼令能說法故。云何眷屬自在。謂無量眷屬不可壞眷屬故。云何見自在。謂見妙色故。云何聞自在。謂聞妙聲故。云何鼻自在。聞一切香唯是妙法香故。云何舌自在。謂食法味不食食味故。云何身自在。謂成就法身。非食食身故。云何心自在。乃至蚊虻蟻子知行知心故。見下六根有勝用故。此中初二于所說不染。次二能說。次一現身。次一八定。次一加備于余。次一隨受化者。次六顯根。前生是總相假身。此六是別相實身。此經下隨眾生意隨眾生行即心自在隨眾生界以小分界通二義。令取境故云小分。即隨所利益眾生之處現種種身。即隨彼處而為現身。并處相應不待時相應三昧自在攝。行相應即心自在攝。攝大乘第九云。復次法身由幾自在而得自在。略由五種。一由佛土自身相好無邊音聲無見頂相自在。由轉色蘊依故。二由無掛無量廣大樂住自在。由轉受蘊依故。三由辨說一切名身句身文身自在。由轉想蘊依故。四由現化變易引攝大眾引攝自法自在。由轉行蘊依故。五由圓鏡平等觀察成所作智自在。由轉識蘊依故。廣釋如彼

經。自在力故隨眾生意‘隨眾生行隨眾生界’悉皆了別

贊曰。了境知意知心體。或勝解。知眾生行知差別行。或業或眾生遍趣。行眾生界即種種性。皆能了知

經。不待時‘不過時處相應時相應行相應說法相應’現種種身

贊曰。化物也。不待時者。眾生根熟謂即應時現身說法不擇時節。不過時者謂不過此應化時也。處相應等者如來說法離四非故。處相應者離非處。時相應者離非時。行相應者離非機。說法相應者離非法。謂應于此處此時此等機性。應以此法必相應故。現種種身者即八相等。若佛現在并涅槃后所現之身。非云以弟子種種意故現種種相。此四句中應云現在并涅槃后。以愿自在隨緣利益。是名化故總名種種身

經。是名化身(是名化身者雙結)

經。善男子‘云何菩薩’了知應身

贊曰。明應佛中大文亦三。此問起

經。謂諸如來‘為諸菩薩得通達故’說于真諦

贊曰。下答。答中應有修因。以化身中明修因故此略不論。是影顯故。是通句故應別取彼文。今但明果。果中分二。初說法后現身。此說法也。說法中有二。一利生二利法。初中有三。一說真諦境。二明涅槃果。三明所行因。以先說境令其通達通真達俗。次示其果令彼欣求。后令除障修因克證。此即說境。境謂諸如來明能說人。諸菩薩明所備。得通達故明說意。說于真諦明所詮。為令菩薩起根本智通起后得智。達言真諦者據最勝說。理實亦為說于俗諦。真俗相依而建立故。或復此約人法二。別對菩薩智名真。對我法等名真

經。為令解了‘生死涅槃’是一味故

贊曰。明果也。果分二種。有為與無為。無為是本故偏說之。無為果四。即四涅槃。自性清凈不由斷證故不說之。或即是真諦所攝。有余無余通三乘故。非最勝故亦略不說。唯無住處獨大乘得。益物勝故果中偏說。義如前辨

經。為除身見‘眾生怖畏’歡喜故

贊曰。明除障修因。以為無始我見縛故不能解了。設得解了于生死生怖。于涅槃生喜不能廣利。又由我執是諸障本故。然此我見雖通六七二識意除第七。以障無住勝故。又染本故。故成唯識論解平等智云。妙觀察智不共所依無住涅槃之所建立。一味相續窮未來際

經。為無邊‘佛法而作’本故

贊曰。此利法也。利生意者使法久住故云作本

經。如實相應‘如如如如智本愿力故’是身得現

贊曰。下現身有二。初現身后明莊嚴。此現身也。言如實者即真如也。相應者能證所證俱無二取名為相應。相應相似義。此是總句。如如如如智是別句。二空真性重名如如。達二空智名如如智。本愿力故者明現身所由。智境兩如都無分別。因何現身。由本愿力故。成唯識云。由昔所修利他。無漏純凈佛土因緣成就等。土既由昔。現身品然。問。此應身二受用身是何身攝。答。他受用。何以得知。答。略四證明。一此文云。如如如如智本愿力故。是身得現三十二相八十種好故。若自受用功德相好皆悉無邊故。二下云。二身假名不實念念生滅。不定住故數數出現。自受用身非數數出現故。三下云。第二佛身弟子一意故現一相。自受用身非對弟子故。四下云應身非化身者是地前身故。問。若他受用云何下云應身者。從無始來相續不斷。一切諸佛不共之法能攝持故。眾生無盡用亦無盡。他受用身既現滅度。如何得言無始相續不共之法能攝持故。答。言相續者約多分說。不同化身多百千劫始一現故。又化身文中亦云恒轉法輪。豈常不滅。問。若爾自受用豈不三攝耶。答。非三不攝。是法身故。問。何以得知。答。至法身中當廣引說

經。具三十二‘相八十種好項背’圓光

贊曰。明莊嚴也。問。若他受用相好應多。云何但說三十二等。答。他受用身有其二種。一四善根位所見之身。二地上菩薩所見之身。今此但說四善根位所見之身。問。余處多說為地前現名為化身。何名受用。答云。為地前現名化身者。說三乘人同見之身。非四善根菩薩所見。若非地前何故下云應身非化身者是地前身。問。何以得知四善根位所見佛身非三乘同見。答。準梵網菩薩戒經云。我今盧舍那方坐蓮華臺。周匝千華上復現千釋迦。一華百億國。一國一釋迦。各坐菩提樹。一時成佛道。既云千華上復現千釋迦。一華百億國一國一釋迦。若非四善根位菩薩所見。更有何身云千釋迦。問。此盧舍那是何地見。答。有說。初地菩薩所見之身。今釋。此是二地菩薩所見之身。一說戒波羅蜜故。二云千百億國。若初地菩薩見百億非見千故。問。準十地瑜伽云。若作意時見無邊國。何不得言千百億國。若爾何故云初地菩薩得十百門。若云據作意應無量國。何但千百億。況復二地菩薩得千百門。今言千百億。正與相當。何煩異解

經。是名應身

贊曰。結也

經。善男子‘云何菩薩摩訶薩’了知法身

贊曰。明法身也。文三如前。此初問也

經。為除諸‘煩惱等障為具諸’善法故

贊曰。正釋有二。初明所為。后明得身。初也。應說修因。文略不說。如前已解。此法身有二。一自性法身。二功德法身。今包合二。為除煩惱等障明為得自性法身。為具善法故明為得功德法身。即凈法界四智心品總名法身。能證所證合名法身。假佛實佛二類有異分出應化。不爾就總應化亦名法身。故成唯識云。如是法身有三相別

經。唯有如如如如智是名法身

贊曰。明得法身。如如即自性法身。如如智即四智品。雖事智品不緣真如。離能所取故。由如如智起故總名如如智。故次云是故法如如如如智攝一切佛法。若唯是如非攝一切故。又解。化身如前。應身者通攝自他二受用身。法身唯是自性真如。言如如智者如實相般若。又大莊嚴論及真諦三藏說有四覺。一應覺即真如。二正覺即智慧。三覺分即菩提因。四令覺即能詮教。諸法體邊名如如。智性邊名如如智故。故下文云。應身從無始來相續不斷。一切諸佛不共之法體攝持故。眾生無盡用亦無盡。是故說常等。明亦通是自受用身。下云法身者非是行法。無有異相。是根本故。猶如虛空。是故說常。既云非行法。明非四智。四智生滅是行法故。又解。二義俱通。準攝大乘別解三身及常無常門。即如彼解。準上下文及攝大乘等。約通而說即如前解。今此經中通二義解。若四句等中即自他受用別門而明不今四句。應非化身是地前身。化身亦應謂住有余涅槃之身。若自受用非名化故。故自受用同名法身。故此下云。是故法身慧清凈故滅清凈故是二清凈。是故法身具足清凈。若智理二合名法身。即性相合論門。若唯取如名法身者即性相別論門。若自受用是應身攝即是假實自他受用二合論門。若應唯是他受用身即假實別論門。故知諸說義不相違

經。前二種‘身是假名有此第三身是真實有為前二身’而作根本

贊曰。已下諸門分別有九門。第一假實分別門。第二二利分別門。三有余無余等分別門。四治障廢立門。五三體同別門。六一多分別門。七能所相依門。八常無常門。九四句分別門。就此假實文分為五。一標二釋三征四解五結。此初二文。為前二身而作根本。依前解三身法身并攝智。即辨變化身及他受用。是假名佛是變化起。以如為本。從智變起故與前二而作根本。若依法身唯攝如如如如。是本不從他起故得名實。應依法起。化依應起。故前二身俱是假有

經。何以故

贊曰。征也。何所以故法是二依

經。離法如如‘離無分別智一切諸佛’無有別法

贊曰。解也。初返解后順成。初也

經。一切諸佛‘智慧具足一切煩惱究竟滅盡得’清凈佛地

贊曰。順成也。勝鬘經在纏名如來藏。出纏名法身故。今此云智慧具足。即如如智一切盡滅即法如如。故具二種

經。是故‘法如如如如智攝一切’佛法

贊曰。結成。可知如來凈妙法身又即真如。是悟迷依。故為二本

經。復次‘善男子一切諸佛利益自他’至于究竟

贊曰。第二二利分別門。于中有二。初辨二利。后善男子云何法如如下釋情疑。初中復二。初法后喻。法中有三。初標次釋后結。此標也。言利益自他至究竟者自利至佛云究竟。有三乘性令得果地究竟。無性之人同無窮盡。不入涅槃而為利益亦云究竟

經。自利益者‘是法如如利益他者’是如如智

贊曰。釋也。初釋二利。后釋所以。此初也。如如凝寂多自利。如智起用多利他。梁攝論云。若以法身為應身佛。無利益眾生義。若以應身為法佛。無現世安樂義。問。諸說二利有三不同。一雜集論云。自他二利所依止。唯識亦然。自性法身正唯自利亦兼利他。通于二利。自受用變化是所依止故。自受用身是自利。他受用變化是利他。為他現故。二無上依及寶性論。法身是自利應化是利他。三者此經何故如是。答。雜集唯識。自性法身通二利據盡理論。無上依等據自性法身正用。而說云是自利。應化利他據他受用名為應佛故俱利他。此經如如同無上依。如如智利他據平等性及成事智起他受用變他二佛身故云是利他。雜集應身是自利者。據自受用名應身說。成唯識論據彼應身通二受用故成二利。各據一義。俱不相違。利益他者是如如智何不言應化耶。答。有二解。一云。舉能變體是二智故。利他體故。所起之身唯是色故。利他用故所以不論。唯識論等說他用變化名利他。據用而說所變。大品般若云。化佛無心云何分別破壞諸法破壞開演之義。或此二身是彼智果說彼智名。實是應化。不爾下喻小不相似。二云。此據四智亦是法身。真如內寂說是自利。智有外用說是利他。不說應化義同前說

經。能于自他利益之事而得自在成就種種無邊用故

贊曰。釋所以也。由此三身于自他利各得自在。俱成種種無邊用故。故成唯識云。如是三身雖皆具足無邊功德而各有異。言而得自在自在有三。如雜集第十二云。依止自在修亦有三種。一身自在即自性身及受用身。二行自在即變化身。三說自在謂能說六度等。既緣此求此依此而求此。故知佛身有三自在。成就無邊二利用故

經。是故‘分別一切佛法有無量無邊’種種差別

贊曰。結也。一切佛法即三佛是。大品經云。出三界故無量。越十方故無邊。義用眾多云種種差別

經。善男子‘譬如依止妄想思惟說種種煩惱說種種業用’種種果報

贊曰。下依喻顯有二。初二喻喻二利。后一顯莊嚴。初復分二。初一喻合顯利他用。后一喻合顯自利用。此初喻也。妄想思惟喻如如智任運能起利他之思。如法華經等云。于三七日中思惟如是事。言妄想者喻實不思假起思故。說種種煩惱喻化身為二乘說種種煩惱。種種業者喻起應身為菩薩說種種業。種種果報者喻令他人既聞法已得世出世果。或此喻說斷三障故成就三身。說種種煩惱令得應身。說種種業令得化身。說種種報令得法身。故下文云。惑障清凈能現應身。業障清凈能現化身。智障清凈能現法身。果報即是智障所攝。雖佛地論二障各有所發之業并所得果合說果報。是習氣依。要果報無習氣方盡。又解。準下合文。說種種煩惱喻說大乘。大乘為本有余業故。如似有惑有業果故。業果如次喻獨覺聲聞。上能化下。如緣覺乘化聲聞故。果報喻說聲聞乘也。然獨覺乘將得果時不假言教。發心之初解修行位中必假言教。所以法華經中俱云從佛聞法故。初解喻現身。次解喻令得身。后解喻為化說法。既判為喻利他。此解盡理。泛明利用即通三釋。又解。喻二利用是總。并喻利他即別故通三解。然合文中但合利他說法。余者略而不合

經。如是‘依法如如依如如智說種種佛法說種種獨覺法說種種’聲聞法

贊曰。法合也。三乘之人根性欲樂等各各不同。方便位中種性行解趣入各異。所以云種種佛法

經。依法如如‘依如如智一切佛法自在成就是為第一’不可思議

贊曰。下喻合。顯自利之用分三。初法次喻后合。此初也。問。喻利他中何不先舉法次喻后合耶。答。承前法說近故。又復略故。今此遠故廣故。所以先法次喻后合。問。前自利中但云自利者是法如如。何故此喻自利之用并如如智。答。前據凝寂。法如如自利增但說如如。今明兼利。如如智亦是。又復前據如如智為他現說法用故利他。此據斷障內證如如。即是自利。故不相違。有解結前。義亦無違

經。譬如‘畫空作莊嚴具’是難思議

贊曰。下喻莊嚴舉喻。畫空作莊嚴具如空無相。嚴具亦無相故是難思。如喻空如如智喻畫。或如如上諸功德義如嚴空俱是無相。是難思議

經。如是依法如如‘依如如智成就佛法’亦難思議

贊曰。舉法合也。如是依如如及依如如智成就法身佛法。或如如是性如如智是功德義。功德義正是法身。依如方有故二合明。若真諦三藏解。前畫空喻并前舉法并是外疑。疑云。如如及智俱無分別。云何得應化說利。如畫虛空成莊嚴具。極為難解難信。義亦無違

經。善男子‘云何法如如如如智二無分別而得自在事業’成就

贊曰。下釋情疑有二。初牒疑后喻釋。此牒疑也。疑有二人。一出世人疑。二世間人疑。又是學人及不學人二人俱疑

經。善男子‘譬如如來入于涅槃愿自在故種種事業’皆得成就

贊曰。下喻釋有四喻。初二喻為出世人。后二為世間人。為出世人初舉佛滅喻。無有分別而能利他。后舉劣況勝喻。初文有二。初喻后合。此舉喻也。舉二乘人意解涅槃。謂佛入滅身智無故同如如無相。信有滅后化事得成。如涅槃后重起金棺為現雙足。舍利變化種種事業而皆得現故舉為喻

經。法如如‘如如智自在事成’亦復如是

贊曰。法合可知

經。復次‘菩薩摩訶薩入無心定依前愿力從禪定起’作眾事業

贊曰。第二舉劣況勝喻。文亦有二。所謂喻合。初也。菩薩滅定既六識不行而無分別。亦有種種變化事業。問。何故不舉二乘劣喻。答。二乘入滅定不能起事業故。無垢稱第二。無垢呵舍利弗云。夫宴坐者不起滅定而現諸威儀。是為宴坐等。滅盡定義廣如余辨。滅定喻如如。前愿喻本愿。作事業喻應化業用

經。如是二法‘無有分別自在’事成

贊曰。合也。滅定及所起事二俱無分別。化他事業得自在成。又解。如入滅定雖無分別。應化二事而得成。又解。合前法。如如智無有分別。自在事成。準前難意此釋為勝。以前疑云云何法如如如如智二無分別事業成就故。今合之

經。善男子‘譬如日月無有分別亦如水鏡無有分別光明亦無分別三種和合’得有影生

贊曰。下除世間不學人疑。亦有二喻。初舉有體喻。雖無分別而有影生。后舉無體喻。雖無分別亦有影生。前二亦然。入涅槃已舉無體。入滅定起舉有體。今有體中初喻后合。此喻也。真諦三藏云。日月喻如如。水鏡喻本愿慈悲。光明喻如如智。影喻應化身。今又釋云。準下合文。既云以愿自在眾生有感現應化身。以水現影喻法如如等相應定愿力。以鏡影生喻眾生機。日月喻法如如。光明喻如如智。準攝大乘。水喻眾生有三摩地潤滑性故現月等影。即水鏡二俱喻生機。即日月喻法如如如如智。光喻本愿。雖無分別然由本愿及眾生感力故有應化。然準經云亦如水鏡無有分別。即前釋勝。準下合文云以愿自在力眾生有感。即后釋勝。任意取舍

經。如是法如如‘如如智亦無分別以愿自在故眾生有感現應化身如日月影和合’出現

贊曰。合也

經。復次‘善男子譬如無量無邊水鏡依于光故空影得現’種種異相

贊曰。舉空無體喻。初舉喻明。后逐難釋。水鏡喻有情機。依于光者喻本愿力。空者喻法如如如如智。影現者應化身由本愿力光合于空法如如等。應化得現所為利他種種事業。或云。空影現者如無云翳空。依水鏡處得現其影。言空影者是世俗所見空青天。青天現影在水鏡中也。空無有青。所見青者如法如如及如如智上現于應化。或但喻機緣感便現。非如如理現應化身。此約唯識及安慧師無見相解

經。空者即是無相

贊曰。逐難釋也。以空無形色故喻法身

經。善男子‘如是受化諸弟子等’是法身影

贊曰。合也。初明所見身。后明有身所以。合成無異。若準真諦所翻之經應云如是受化之眾是能感機。諸弟子等即是菩薩亦能現于應化二身。現于應化二身是法身影。如前初舉佛般涅槃喻。后舉菩薩滅定喻。又解。此文如是。受化諸弟子等是能感機。是法身影者此文言略。應云諸弟子等所見應化是法身影。本疑如來法身無分別云何能起應化二身。不疑弟子能起。然法如如等雖無分別。以愿力故令弟子心上見有。即應化事業而生

經。以愿力故‘于二種身現種種相于法身地’無有異相

贊曰。明應化身有之所以合成無異。無異即合法身無分別相。言于二種身者是應化二身。或佛所現菩薩所現名二種身。雖現異相于法身地無有差別分別異相

經。善男子‘依此二身一切諸佛說’有余涅槃

贊曰。第三有余無余分別門明三涅槃。即為三段。此初明有余涅槃。四涅槃中除自性清凈涅槃。不由斷證一切同有故不約此明。有余涅槃應云有余依所顯之涅槃無余依所顯之涅槃。今略依字。準瑜伽五十。有余依地有三施設。一地施設。二寂靜施設。三依施設。地即約十七地。寂靜有四。依施設有八種依。一施設依。二攝受依。三住持依。四流轉依。即四識住。五障礙依謂天魔。六苦惱依。一切欲界。七適悅依謂依靜慮。八后邊依。依謂所依。初施設依我法是施設世間。圣教假所施設。此依取蘊即取蘊為所依。余義準知。問。言有余依涅槃有幾余依。答。準瑜伽五十云。當言與一種依一向相應。謂后邊依。論意有余即后邊依。后邊依者謂阿羅漢相續諸蘊。云此后邊依與六攝受事不共相應。與流轉依與障礙依一向全不相應。所余非相應非不相應。以攝受依中有七攝受。一謂自己父母。二妻子。三奴婢。四作使。五僮仆。六朋友。七眷屬。謂阿羅漢果于父母所猶攝受故。如如來身手扶父棺。升忉利天報母恩等。以依佛身有能攝受故余不攝受。以得還滅除流轉故。能降魔故無此二依。施設依住持依等非一向依于取蘊。圣教亦施設預流等。我名相應。無執心取我有情等名不相應。余準此知。有后邊等依名有余依。余依所得涅槃名有余依涅槃。云涅槃者是圓寂義。以寂有多皆能具故名為圓寂。寂靜有四。一苦寂靜。二煩惱寂靜。三不損惱有情寂靜。不造作諸惡行修習諸善。四舍寂靜。謂住六恒舍。具此四寂名為圓寂。然應化身約示現說后邊依等。非佛實有后邊之蘊。若佛應身亦現生滅。由此即證。所說應身非自受用。自受用身無后邊故。又若四智亦應身收。依何法身得無余依令應化不同二乘。但是現有似苦依身。或無漏依在名為有余。如成唯識說。雖無實依而現似有。或苦依盡說無余依。非苦依在說有余依故。依二身所得涅槃名有余依

經。依此法身‘說無余涅槃何以故一切余法’究竟盡故

贊曰。下明無余依有三。初標次征后釋。云依此法身說無余者有二解。一云。依如如法身無一切依名無余依涅槃。若爾涅槃法身何別。答。功德所依義邊名法身。諸依寂靜義邊名涅槃。又解。四智心品是如如智。即自受用亦名法身。依此自受不現托生。雙林唱滅無一切依名無余依。依此所顯名無余依涅槃。問。無余涅槃由幾寂滅名為涅槃。答。由二寂滅。瑜伽五十云。一由寂滅寂滅故。二由無損惱寂滅故。寂靜寂滅者。謂先于有余依地獲得觸證四種寂靜。今無余依涅槃界中亦有寂勝四種寂靜。此意以重得寂靜故。言由寂靜寂滅故。一數教寂靜。二一切依寂靜。三依依苦寂靜。四依依生疑慮寂靜。言數教寂靜者數謂智慧。因數起教教生于數名為數教。無余依中名言絕故名數教寂靜。一切依寂靜者如前八依無余。并寂名一切依寂靜。依依苦寂靜者。由前八依所生眾苦亦得永滅名依依苦寂靜。如依彼依生此苦依名為依依。四依依生疑慮寂靜者。謂依八苦生疑慮無余皆寂名依依生疑慮寂靜。問。有余依涅槃有幾有余今言無余依。答有七。一因果余。惑因已盡苦果未亡有余苦依。成唯識云。無余依涅槃謂即真如。出生死苦煩惱既盡余依亦滅。二不善業余。無學之人不善業盡余善無記業在。三苦諦余。四集諦余。五滅諦余。六道諦余。故勝鬘經云。有余生不盡當有生有。余梵行不成故事不純。事不究竟故當有所作。不度彼故當有所斷。如次苦滅道集即無作四諦。望不定姓有余不了當可修斷等。非望定姓。七假實余。應化假故

經。依此三身‘一切諸佛說’無住處涅槃

贊曰。下明無住處涅槃。文分為五。一標二釋三問四解五結。此標也

經。為二身故‘不住涅槃離于法身’無有別佛

贊曰。釋也。何故三身名無住處。以為二身故不住以大悲故為物現身不住涅槃。亦應云不住生死。前明無余。已說不住生死。又以佛離漏余謂涅槃。故今偏明不住涅槃。不謂住生死。所以亦言離于法身無有別佛者。以其法身從應化說。性相合云無別佛。彼二不住故法身亦名不住。是故三身總名無住。又解。法身涅槃同體義別。若離法身有別體佛來住涅槃可言住涅槃。既離法身無別佛。即同體故。自不住自故不住涅槃。前釋為勝。云離法身無別佛故。不云離涅槃無別佛故

經。何故二身不住涅槃

贊曰。問也。二身無漏即離生死。何故不住涅槃

經。二身假名‘不實念念生滅不定住故數數出現’以不定故

贊曰。解應化身不住所以。初順解次返成。一假名非實。二念念生滅。三數數出現。出現者為眾生故或時現入滅。或時受生故數數出現。以不定故者明不住涅槃

經。法身不爾‘是故二身’不住涅槃

贊曰。返成也

經。法身不二是故不住涅槃

贊曰。明法身不住涅槃所以。法身與應現不二故亦不住

經。故依三身說無住涅槃

贊曰。結也

經。善男子‘一切凡夫為三相故有縛有障遠離三身’不至三身

贊曰。第四治障廢立門有二。初約境。次約心。此約境也。文分為二。初明有障不得三身。后明斷得。初文分四。一標二征三列四釋。此標也。三相即三性是所應知境相故。攝大乘論說。此三性名所應知勝相。有縛據現有障約種。又有縛即相縛或相應所緣。此約于三性。不了故有縛有障。障即三障等。由此遠離不至三身

經。何者為三

贊曰。征也

經。一者遍計所執相‘二者依他起相三者’成就相

贊曰。列三相。三相即三性。如余廣辨。今略釋名辨體。言遍計所執相者。遍謂周遍計謂計度。于一切境遍計度故名為遍計。遍計即能遍計所遍計俱名遍計。所執者遍計所執性。或相即是性。亦即境相。依他眾緣而得起故名依他起。相義如前。圓滿成就名成就相。所執我法是遍計性。心心所色不相應是依他起。真如為成就體。若漏無漏門無漏五蘊亦圓成實。有漏性者亦依他

經。如是諸相‘不能解故不能滅故’不能凈故

贊曰。釋也。遍計無相不可說斷。但云不能解故。染依他有云不滅故。如稱不凈。能凈即智。所凈即如。經意如體不垢不凈。今者未能解遍計滅染依他凈圓成實

經。是故諸佛具足三身

經是故下結。有縛有障。不得至三身

經。如是三相‘能解能滅能凈故是故諸佛’具足三身

贊曰。后明斷得分三。初牒能障。次辨能斷。后結。如是三相牒也。能解滅凈辨能斷。由悟遍計性言能解。修無分別智故能滅。染依他智能斷障故能凈。由悟遍計所執相得化身。由有所執我相當情不達境空故。不能得現變化身。修凈依他起智斷染故得應身。由智生時能斷障漏故。能凈證圓成實性顯得法身。故至三身

經。善男子‘諸凡夫人未能除遣此三心故遠離三身’不能得至

贊曰。明障治中此約心明。文分為二。初辨障。依諸伏道下辨斷。初文分三。一標二征三列。此標也。凡言心者有四義。一真實名心如般若多心。即真如理亦名為心故。勝鬘經云自性清凈心。彼名干栗心。二緣慮心即通八識。彼名質多。三積集義名心。亦通八識。通能所積集故。四積聚最勝義名心。即唯第八。今者此問即緣慮積集二義名心。三心為能障。若能除斷得至三身。若未除斷遠離三身不能得至。不能得應化身。不能至法身

經。何者為三

贊曰。隨標征也

經。一者‘起事心二者依根本心三者’根本心

贊曰。隨征列釋。此即列也。言三心者依真諦三藏釋云。一起事心是六識皮。二依根本心是第七肉。三根本心是阿梨耶識骨。慈恩唯識法師云。起事心者謂見修煩惱相應之心。由此煩惱起造諸業。感異熟果事名起事心。生死本故障隨類身。起事所依之心依主釋。或由心與煩惱相應同一事業亦名起事。即持業釋。或起事相應之心。然正起事是煩惱。從相應心王立名。是鄰近釋。然初解勝。善不善業相應之心名依根本心。業是起生所依本故依根本相應之心。亦準前釋根本心者。三有苦果相應之心名根本心。生死根本自體性故。此總別異熟果通七識。唯除第七。若是有果起酬因名為苦果。通等流異熟即通八識。若真異熟名為苦果。是生死本。即唯第八。此中意識諸有漏果故涅槃經云。舍無常色獲得常色。受想行識亦復如是。又解。煩惱障并所發業名起事心。所知障并所發業名依根本。是煩惱所依本故。根本心即二障所得果。勝唯第八。諸業所依有能持種故名根本。劣通七識。若約等流果通八識

經。依諸伏道‘起事心盡依法斷道依根本心盡依最勝道’根本心盡

贊曰。下辨斷有三。初明斷障。次明得身。后結。初也。依諸伏道起事心盡者。謂在地前三十心位。仁王般若名伏忍故在四善根。分別二障能伏不行名依伏道。起事亡盡故入見道不造新業。感生死果顯得隨類化身。又解。通于十地金剛喻定已前雖伏煩惱。未斷種故名諸伏道。究竟伏位在金剛喻定無間位中。方永令彼現行不起故。解深密經云。八地已去唯有所依所知障在。至佛果位得隨類身。此解為勝。依法斷道根本心盡者。謂修圣道次便斷諸業。所以初地離惡趣雜染愚。二地之中離誤犯三業愚。或通在十地斷所知障名法斷道。始從初地至金剛定已前名法斷道。依法空觀方能斷故。所知斷故能得應身。依最勝道根本心滅者。正舍名斷在解脫道。若將舍名斷在金剛定。此中二說如成唯識第十卷明。由斷苦果一切習氣皆永舍故能顯法身

經。起事心滅故‘得現化身依根本心滅故得顯應身根本心滅故’得至法身

贊曰。明得身也。前之二身是始起故名之為得。法身本有云得至法身。準前可知。問。此之三身各何時得。答。準大莊嚴論．成唯識等并在金剛已后。佛地方起故。彼論云。三變化身謂諸如來由成事智變現無量隨類化身。佛地論云成所作智起三業化依不正義。初地已上即得此智。正義唯在佛地得起。以在十地依有漏根發無漏識。明昧異故故不得起應身。既由平等鏡智所起之身合名應身。故佛地起。非于十地有鏡智。法身亦爾。以出纏位名法身故。成唯識云。在大牟尼名法身故。此約圓滿得。若據分得及相似得。位有前后。在十信位分得化身。許彼菩薩八相成故初地已去得應法身。勝天王般若說有十法身。十地之中各得一故。上位菩薩化下位故分得二身

經。是故一切如來具足三身

贊曰。結也

金光明最勝王經疏卷第二末(終)金光明最勝王經疏卷第三(本)(三身品末)

　　　　翻經沙門慧沼撰


經。善男子一切諸佛于第一身與諸佛同事于第二身與諸佛同意于第三身與諸佛同體

贊曰。第五同異分別門。分文為三。三佛別故化身化二乘及地前凡夫。多起六通成其化事。故諸論等云。轉五識得成事智。多以八相現諸事業故名同事。應身為化地上菩薩令受法樂。意樂同故故云同意。又同有化菩薩之意。法身如如所依之體諸佛無異故云同體。故無性攝論第九云。諸佛法身當言有異當言無異。依止意樂作業無別故當言無異。無量依身現等覺故當言有異。如說法身受用身亦爾。意樂及業無差別故當言無異。不由依止無差別故。無量依止差別轉故。應知化身如受用說。即法身由三無別。受用變化但意樂作業。此門意令知心化同異。逆配此三。彼文雖通今此經中各據增勝別配三身。理亦無失。以其五識于因位時事業各別。第七意識恒執有我令自他差。今在果位證平等理。故五識所起化身同事。第七所起他受用同意

經。善男子是初佛身隨眾生意有多種故現種種相是故說多

贊曰。第六一多分別門。文亦分三。前門談體。此門說用。以諸異生異趣異見云意有多。隨意有多故現化身有種種相。或說八相。或隨諸類而以現形。設若二乘已得圣者亦是一分異生。所知障在故云隨所化眾生意

經。第二佛身弟子一意故現一相是故說一

贊曰。應身所化地上菩薩得弟子名。證平等理故名一意。現一相者但現佛相。無六趣別。所現佛身非無大小勝劣差別。十地位別見有勝劣故

經。第三佛身過一切種相非執相境界是故說名不一不二

贊曰。以真如妙體超過一切種相。謂非去來非青黃赤白等一切種相。非執相境界故者非彼執心所緣之境故。唯識云。圓成實于彼常遠離前性。是故說名不一不二。一二相形。真中絕待故故非一二。故此意令知現身同異

經。善男子是第一身依于應身得顯現故是第二身依于法身得顯現故是法身者是真實有無依處故

贊曰。第七有依非依門。文亦分三。此意令知本末差別。謂變化身從應身起。應依如起。復他受用從他起化。華嚴經說。是摩菟摩化。謂從他起化。法身本有。不依他起故是真實。若自受用亦名法身。非從他變故無依處。又遍法界。亦無別方所依之處。或可。此門約性相別。自受用身亦應身攝。如為依持始從彼起。緣生非實故大莊嚴論第三云。平等謂自性身一切諸佛等無別故。受用身謂食身。此身與平等食由依起故。應知受用身復是化身因。又云。食身以自利為相。化身以利他為相。故通二說。論云。言食身者于大眾中作法食故

經。善男子如是三身以有義故而說于常以有義故說于無常

贊曰。第八常無常門。文分為二。初總標次別解。此總標也。以有義故而說于常通于三身。說無常者不遍法身。下云。非行法故。是根本故但說為常。或可。如如智合名法身。四智無常故總標云或說無常。下約如如但云是常非是行法。或約非煩惱為之行法云非行法

經。化身者恒轉法輪處處隨緣方便相續不斷絕故是故說常

贊曰。下別釋也。三身為三。初明化中初辨常后無常。此辨常也。化身八相但舉一相。謂轉法輪。或此望生。令得利益為轉法輪。所現諸相皆名轉法輪。咸令所化有情益故。隨生住處及隨應化處各各有多名為處處隨緣。隨所化緣方便。隨能化方便。十二種方便等相續不斷。是故說常即相續常。如常受樂常施食等

經。非是本故具足大用不顯現故說為無常

贊曰。明無常也。非諸法本如自性身。具足大用不顯現者所成功德非頓現起。隨利生緣方始起故。如薩婆多云。世尊有受用法。逮初成佛時一時起得。用不頓起此亦如是。或約現涅槃云用不顯現。是應身用故

經。應身者從無始來相續不斷

贊曰。下明應身。初明常后明無常。此初常也。初牒身名。次顯應體。應身依法起。法是應本性故從本性稱無始。故攝大乘云。所依常故應化亦常。故今所依無始應身亦無始。若爾化身亦應無始。答。應說不說互相影顯故。若自受用剎那相續。若他受用此處滅余處復續

經。一切諸佛不共之法能攝持故

贊曰。明法身用力無畏等不共之法。應身能攝為依持故

經。眾生無盡用亦無盡是故說常

贊曰。明常也。眾生界無盡故現命無盡。由此說常。此約緣常有隨緣應說常。無性攝論云。佛受用身及變化身既是無常。云何經說如來身常。此問。此二所依法身常故。又于等流身及變化身以恒受用。無休廢故不永絕故。無性釋云。謂此二身雖是無常然依法身常。法身常故亦說為常。言身常者或體是常。或依常身故名身常。是異門常。非自性常。乃至云猶如世間言常受樂。雖非受樂常無間斷。而得說言此常受樂。佛受用身當知亦爾。準大莊嚴論第三云。一切諸佛悉同常住。由自性常故一切諸佛自性身常住。由無間常故一切諸佛食身常住。由相續常故一切諸佛化身常住。此中食身攝自他受用說。為自利即自受。為他說法名為食身。即他受用。而攝論等同

經。非是本故以具足用不顯現故說為無常

贊曰。辨無常也。不顯現言具如前解

經。法身者非是行法無有異相

贊曰。辨法身常。初辨常后釋難。初中初標無異相。次正釋常。初也。唯就如如名為法身。云非行法無生滅異相。又釋如。下云法身者二無所顯。二無者非有非無四種二相。又非行法者非煩惱有為有漏行法能證。無分別智亦法身故

經。是根本故猶如虛空是故說常

贊曰。正辨常住。如如是諸法之真性云是根本。無形相故如虛空所以名常。是故說常總結

經。善男子離無分別智更無勝智離法如如無勝境界

贊曰。釋伏難。分文為三。初釋難。次展轉解。后總結成。此初也。外伏難有二。初何故不以余智余法名為法身。以無分別智及法如如合名法身。答。意離無分別智更無勝智過此。離法如如亦更無勝境過此。是故合二名為法身。又云。若爾能所緣者別。如何合名法身。次展轉釋

經。是法如如是慧如如是二種如如如如不一不異

贊曰。展轉釋也。智如二種不一不異。何以故。如是智境智是有為故不一。然智托境生。如是智性。故不異如。若異智不是彼性。如破勝論。地性應非他性。以異地故。如水火等故此亦然。故成唯識第八云。故此與依他非異非不異。如無常等性

經。是故法身慧清凈故滅清凈故是二清凈

贊曰。結成。初成后結。成云。由有能證凈故得慧清凈。由有所證凈故得滅清凈。是故法身是二清凈。此中先取二清凈。卻取是故法身是二清凈。合名法身

經。是故法身具足清凈

贊曰。結也。言具足者是圓滿義。以智境勝更無凈勝過此。是故法身具足清凈

經。復次善男子分別三身有四種異

贊曰。第九四句分別門有二。一標總數。二別解釋。此初也

經。有化身非應身有應身非化身有化身亦應身有非化身亦非應身

贊曰。開四句

經。何者化身非應身

贊曰。別解釋四句即為四段。初句有三。一征二釋三結。此征也

經。謂諸如來般涅槃后以愿自在故隨緣利益

贊曰。解四句。解初句也。謂諸如來通一切佛。般涅槃后謂八相中現涅槃相后。以愿自在。宿大悲愿自在之力。隨機感緣或留影像。或余類身不作佛形。現形不定而為利益。是化非應。據實證得涅槃之后。所起成道八相化身亦是此句。然為簡他受用平等智起。唯色相佛住有余依亦應化身。故說現種種相。入滅已后所留影等。及遺形骨為化非應。故舊經云。以愿自在故遺身。不爾中二句應說言般涅槃后。但是證得無上果后之所起故

經。是名化身

贊曰。結

經。何者應身非化身是地前身

贊曰。此下略解第二句也。此是地前所見之身。謂作佛形逗于地前。四善根位菩薩所見名應。不作余形故非化。即梵網經周匝千華臺一國一釋迦。一臺有千葉。千百億釋迦即是千個三千大千世界。一大千界有一大化身。由此經言。三千大千一佛化境。若二乘等所見一佛但化一四天下。非大千故。據地上見他受用身亦名應身非化。今略不論

經。何者化身亦應身謂住有余涅槃之身

贊曰。釋第三句。謂為二乘所現之身作人天類故是化。現成正覺故名應。于王宮身現成佛故名住有余涅槃之身。初地至七地受分段身。菩薩所見他受用身亦此句攝。義亦無違。準此即攝佛欲盡。除八地已上所見他受用。彼不名化故

經。何者非化身非應身謂是法身

贊曰。釋第四句。初直解。后釋難。此初也。即自受用及自性法身合名法身。然佛三身諸說不定。如佛地論及成唯識說佛四身區分無雜。余即通說。如攝大乘論。自受自性合名自性法身。他受用身名為應身。說有人天菩薩聲聞間雜見故。若自受用等覺菩薩尚不能知。況有余眾生。設他受用為地上現亦無聲聞等。說有之者如佛地論。有其三釋。第三釋正。謂二乘人回心向大以彼名說。楞伽亦爾。又攝大乘四善根位所見佛身亦他受用攝。問。何以得知自受用身亦自性法身攝。答。彼論第九云。應知法身幾德相應。謂最清凈四無量解脫勝處等。彼論第十又云。諸佛法界即是法身。應知恒時能作五業等。又彼論若受用身菩薩聲聞及諸天等。種種眾會間雜可見故。明非自受。問。若爾彼論復云。受用非自性身。以色身可見故。豈自受用無色身耶。答。他受用身但唯有色名為有色。不爾應云以五蘊故非自性身。何但言色。唯彼三身義同此經。又解。彼論自他受用合名受用。自性法身唯真如理云諸佛法界即是法身。說具功德者彼自釋云。謂佛法身成實勝義真如所顯。此即意說法身自性功德相應。說身差別相應無失。準此意同勝鬘所說出纏名法身。與恒沙性功德相應。非相功德。六因明受用非自性身。且約他受用。非謂自受非受用攝。準此即與大莊嚴論．法華經論．般若經論說三身同。與此經別。故各相從。且法華經論說。化身者即此亦應亦化。同應身。亦可。自他受用俱名應身。說壽量無邊是應身故。法身唯如。彼經云非實非虛等。然上諸文并約多分。于中或有于他受用身處說自受用。自受用處說他受用。或法身處說應化身。或于應化身處說法身。由是性相同處而說。文有相雜。準此應知

經。善男子是法身者二無所有所顯現故

贊曰。假釋難也。難意既云非應非化是法身者。如何前云于第一身與諸佛同事。于第二身與諸佛同意。于第三身與諸佛同體。又云。是第一身依于應身得顯現故。是第二身依于法身得顯現故。法身既非應化二身。此如何成。如世間人身身各別。事業意體各各不等故。又如前說。日月水鏡因光現影。亦不得成。今為釋之。文分為四。初標次征三釋后成。此即標也。標意法身即是遠離無二。復由如智如如而證方能顯得。故能為依起諸事業。前言別者相用別論門。言如日月因光水鏡現影等者相性合論門。若說自性法顯應者即攝相歸性門。故無性攝論云。諸佛法界即法身。應知恒時能作五業。一救濟災橫業。令見佛者盲者得眼。聾者得耳。狂者得念。如是等。論自問云。如說法身非六根境。云何今說盲得眼等能見法身為法身業。答。見法身者。由昔大愿引發勢力。成滿法身次第發起變化身用。由此能令盲得眼等。由昔資糧引發勢力。證得法身任運起用。如機關輪。以末歸本。言見法身實唯見化。故下結成云。是故當知境界清凈智慧清凈不可分別無有中間。為滅道本故于此法身能顯如來種種事業。言二無所有者真諦三藏云。如下五種二無所有。所顯現故者出過五種二境之外曰顯現。于五種二是無所有也。標中通二。一境二無所有。二智二無所有。由如境勝超此五二無。由無分別智順證此五二無境故法身顯現。略不明其余方便行大悲愿等。然此二無即生法空。境即法空智即生空。因二空顯之

經。何者名為二無所有

贊曰。征也

經。于此法身相及相處二皆是無

贊曰。釋也。分二。初境無二。后明智無二。此境無二。初總后別。此總也。相即人我相處即法我。由彼人我依法我起故名相處。故成唯識論云。如要迷杌等方謂人等。故人我體無。但妄想見。如目有醫見毛輪相。故諸經論名相無性。由法如如遠離二無云二皆無。故成唯識論云。圓成實于彼常遠離前性

經。非有非無非一非異非數非非數非明非暗

贊曰。別顯二無。非有非無者離有無四句。一有。二無。三亦有亦無。四非有非無。但舉第四顯離前三。非一非異者復離此一異四。初一。二異。三亦一亦異。四非一非異。亦舉第四顯離前三。非數非非數者超分別情數名非數。是無分別境云非非數。又超過數量故非數。是法攝故非非數。云非明非闇者即諸經不垢不凈。始離染時非今始凈云非明。設在染時非染云非闇。由此勝妙心言略絕。準攝大乘無三種二。初無有無二相。非有相者以一切法遍計所執皆無有故亦非無相。以空所顯自性有故。有為無為無二相者。以業煩惱非所為故非有為相。于能示現似有為法得自在故非無為相。異性一性無二相者。以佛身體是其一故非異相。無量依止各差別證得故非一相。俱一無故名無二相

經。如是如如智不見相及相處不見非有非無不見非一非異不見非數非非數不見非明非暗

贊曰。明如如智。即無分別智如境而證故不見此總別五無。圓修道滿

經。是故當知境界清凈智慧清凈不可分別無有中間

贊曰。下結成也。此成境智二種平等故合為法身。境智二種非一非異不可分別。無有中間彼此差別故合名法身

經。為滅道本故于此法身能顯如來種種事業

贊曰。此結成法身為應化依能起種種利益事業。境清凈故為滅諦本。智清凈故為道諦本。故者所以。由法如如如如智為滅道本故。應化依此起種種事業。如攝大乘略明五業。故云種種。言五業者。一救濟災患為業。能令盲者得眼等故。二救濟惡趣為業。拔不善處置善處故。三救濟非方便為業。令諸外道舍非方便求解脫行置于如來圣教中故。四救濟薩迦耶為業。授彼能超三界道故。無性釋云。謂于其中偽身見轉。即是三界有漏諸法。于彼說授出離法故。五救濟二乘為業。拯拔欲趣余乘菩薩及不定種姓諸聲聞等。安處令修大乘行故。問。令得二乘豈非業耶。答。此即是前第三四業

經。善男子是身因緣境界處所果依于本難思議故

贊曰。第三大段答因。即顯依因得果。答修行問。此中且辨得果次第。未說修行次第。此意令修因者須知次第。因次第者由依果次第故。辨中邊論第三云。器說為異熟。力是彼增上。愛樂增長凈如次即五果。論釋云。器謂隨順善法。異熟謂得勝身以為道器。力謂由彼器增上力令諸善法成上品性。此意由依勝身與昔善力合今善法成增上品。愛樂謂先世數修善力。今世于善法深生愛樂。增長謂現世數修善力。令所修善根速得圓滿。凈謂斷障得永離系。此五如次即是五果。一異熟(即前器)二增上果。即善法成上品由善異熟增上力故善法成上品。是增上果。三等流果。即由先世數修善力。令今世于善法深生愛樂。是前等流果。四士用果。由現數修能令善根速得圓滿。是士用果。此依法士用說。五離系果。由前斷障得永離系。是離系果。今者此段意明此義。彼論次文辨果差別。有其十種。一后后果。謂因種姓得發心果。如是等果展轉。應知此意說前前為因。后后為果。以后后位因前得故。故后后位即是前果。此總說也。二最初果。謂最初證出世間法即初地。三數習果。謂從此后諸有學位(即十地位)四究竟果。謂無學法(即佛地)五隨順果。謂因漸次應知即是后后果攝。六障滅果。謂能斷道。即最初果能滅障故說為障滅(此意舉初以顯后智亦爾)七離系果。謂即數習及究竟果。學無學位如次遠離煩惱系故。八殊勝果。謂神通等殊勝功德。九有上果。謂菩薩地超出余乘未成佛故。十無上果。謂如來地。此上更無余勝法故。此中后六是前四果差別義說。大文分三。初總標二別釋三勸修。此初標也。有五義。一身者即器異熟果。二因緣即依其器先所修善。是其因緣即增上果。由善身器為增上力令善增故。三境界即舉等流果所緣之境。即彼諸善菩提涅槃并是其境。緣此勝法起愛樂故。四處所者即士用果。由數修善菩提速圓是所求處。大乘意樂大菩提故。五果依于本是離系果。果依本者此離系果不離法如如。難思議故者總嘆難思。非二乘等境

經。若了此義是身即是大乘是如來性是如來藏

贊曰。下釋也。初釋器異熟果。二依于此身下釋因緣。即增上果。三不退地心已下明士用果。四善男子如是法身已下明離系果。其境界者總此諸法差別十者。是此五果差別之義。此即初也。若了此義者初總勸信也。是身即是大乘。為增上力得大乘果故名大乘。是如來性者。即依此身所修諸善漸漸增長為如來性。又未現起諸無漏種及真如體為如來性。事性理性俱名佛性。是如來藏即異熟果識。楞伽經中說。阿梨耶識者名空如來藏。具足熏習無漏法故名不空如來藏。有漏第八虛妄故名空。識中無漏諸種子體云不空如來藏。離虛妄故。言具足者即具足有有漏無漏二種子故

經。依于此身得發初心修行地心而得顯現

贊曰。下釋因緣。即增上果。由異熟果身增上力故。便得發初心修行地心

經。不退地心亦皆得現一生補處心金剛之心

贊曰。明士用果。士用果中有差別。果中八果。一后后果。二最初果。三數習果。四究竟果。五障滅果。六有上果。七無上果。八殊勝果。此不退地是最初果。得于初地證不退故總為數習果及有上果。后后果通佛地

經。如來之心而悉顯現無量無邊如來妙法皆悉顯現

贊曰。四究竟果及第七無上果。于中初總后別。此總也

經。依此法身不可思議摩訶三昧而得顯現依此法身得現一切大智

贊曰。明別究竟果及無上果。于中復三。一得定智。二現應化。三顯四德。此得定智也。亦是得障滅果。得定智故

經。是故二身依于三昧依于智慧而得顯現

贊曰。現應化

經。如此法身依于自體說常說我依大三昧故說于樂依于大智故說清凈

贊曰。三顯四德。初別明。后總結。此別明也。自體如如故說為常。常故說我。由三昧故得大樂。簡因及二乘名大三昧。由智斷障故得凈德。問。寶性論及攝大乘等說信為凈德因。此何說智。答。彼除不信之渾濁故。及別因故信為凈德因。此約斷染。及通故智為凈德因。又常我約體。樂凈者以因及體互相影說

經。是故如來常住自在安樂清凈

贊曰。總結。自在則我德

經。依大三昧一切禪定首楞嚴等一切念處大法念等大慈大悲

贊曰。下明殊勝果。分文為三。初法次喻后合。法中有二。初明定品殊勝功德。后明智品殊勝功德。依定發慧。故先明定品。定品分三。初標次列后結。或初辨所依。次辨能依。后結。大三昧者性得三昧也。唯雖多有八。一禪。二定。三念處。四大慈悲。五陀羅尼。六六神通。七八自在。八一切法平等攝受。此初四也。禪即四靜慮。定謂四無色定。故薩遮尼經云。何如來禪定。答。有次第定。及首楞嚴等。或即大乘光定集福德王定賢守定健行定。傳言。首楞嚴者即健行定。正音蘇楞伽摩。此云健行舉其上首。定實無邊。所以言等。總別略標。禪定是總。首楞嚴是別。一切念處謂三念處四念處及六念等。言大法念者即六念中念法也。以法是佛師故先說法念。或此即壞緣法念住。薩遮尼第七云。法念處者謂觀內法外法內外法作二種想。謂常無常。常以佛眼見一切至坐道場未曾中失。此據果說。乃至云。不以肉眼．天眼．慧眼觀。何以故。三眼無相貌故以法眼觀。此通因說。舉一等余。大慈大悲者即四無量。以與樂拔苦勝故舉明。薩遮尼經第六有三十二種大悲觀。思益經第二有三十六種大悲。皆廣如彼說

經。一切陀羅尼一切神通一切自在一切法平等攝受

贊曰。第五總持德。一切神通者六通德。如薩遮尼第七云。天眼通者功德智慧所成。悉見十方所有形色。乃至亦見菩薩聲聞五道眾生所修行業悉無余等。乃至余五悉廣如彼。一切自在者即十自在等。已如上說。又薩遮尼第七云。得四如意成四自在。一者命自在。二者身自在。三法自在。四神力自在。命如前釋。身自在者隨心作身隨心作色亦現威儀。為眾生故。若欲與諸一切眾生同其身相。悉皆能作是名身自在。法即知出世世法得無礙辯。隨眾生意說令住正信。是名法自在。神力自在者廣現神通等是。一切法平等攝受者得法平等眾生平等故。能攝受一切有情。瑜伽四十六由五種相普于有情其心平等。一者菩薩最初發心愿大菩提。如是亦為利益一切諸有情故起平等心。二于諸有情住哀愍俱平等之心。三于諸有情深心發起一子愛俱平等之心。四知一有情所有法性即是一切有情法性。以法性平等俱行之心。于諸有情住平等心。五如于一有情行利益行。于一切有情行利益行亦復如是。以利心俱于諸有情住平等心。大莊嚴第七五平等。法華論及攝大乘各三平等。或可。一切法平等者。但諸定品一切功德法平等攝受。或此攝受屬下結文云。攝受如是佛法悉皆出現。由此平等故能平等攝受

經。如是佛法悉皆出現

贊曰。結也

經。依此大智十力四無所畏四無礙辯

贊曰。下明智品殊勝功德。文三如定。此即總標及別明也。大智即一切智為其根本。十力等即一切種智。或大智即真如智性故。十力等三廣如余辨

經。一百八十不共之法一切希有不可思議法悉皆顯現

贊曰。一百八十不共之法者依無上依經云。佛告阿難。有百八十不共之法。此是如來殊勝功德。一三十二相。二八十種好。此二廣如余經論辨。今但略明三十二相。大般若經三百八十一說。一世尊足下具有安平相。二世尊足下有千輻輪文相。三手足柔軟相。四手定指間有鞔網相。五手足諸指圓滿纖長。六足跟廣長與趺相稱。七足趺充滿與跟相稱(伽無此相)八世尊雙[跳-兆+專]如瑿泥耶仙鹿王[跳-兆+專]。九雙臂修直平立摩膝。十陰相峰密。十一毛孔各一毛生。十二發毛端皆上靡。十三身皮細滑。十四身皮金色。十五七處充滿。十六肩項圓滿。十七髆腋充實。十八世尊容儀洪滿端直。十九世尊身相修廣端嚴。二十世尊體相縱廣量等。二十一世尊頷臆并身上半如獅子王。二十二常光一尋。二十三齒相四十齊白深密。二十四四牙鮮白。二十五常得五味。二十六舌相薄長覆面輪際。二十七梵音和雅隨眾樂聞。二十八目睫紺青齊整不亂。二十九眼睛紺青鮮白紅環間飾皎潔。三十面如滿月眉如帝弓。三十一眉間毫相光逾于珂雪。三十二烏瑟膩沙猶如天蓋。然與瑜伽開合有異。瑜伽開第十八洪滿端直為身不僂曲。復開二十三為齒無隙齒鮮白。開二十一頷臆為二。合第七足趺與跟相稱。合四牙入齒。合十九修廣端嚴入縱廣量等。無面如滿月。此隨世俗說相不同。故說有別。依前列相頌曰。等現柔網纖跟趺[跳-兆+專]臂密。毛生靡潤滑。皮金七眉滿。體儀修廣高。師子光具齒。牙味舌音睫。晴輪毫相蓋。四十九云。所化有情于其種種惡業現行深生喜樂。如是種種現行惡業是所對治。感相隨好種種善業是能對治。又云。如是一切三十二種大丈夫相無有差別。當知皆用凈戒為因而能感得。何以故。若諸菩薩毀犯凈戒。尚不能得下賤人身。何況能感大丈夫相。大般若又云。如是善現菩薩摩訶薩行深般若。能以財法二種布施攝諸有情。是為甚奇希有之法。又由行五修。一發心。二長時。三無間。四殷重。五無余之所感得。依寶女經第四。修因并相少有差別。無上依經第二明所修因。與瑜伽四十九同。說相少別。由翻者耳。又說修行四正業得三十二相。一者決定無雜瑜伽論名決定修作。二者諦觀微密伽名委悉修作。三者常修無間伽名恒常修作。四者不顛倒心伽名無罪修作。第一業得足下平相。第二業得九。一足下輪文。二足踝滿。三手足十指網密。四皮細軟。五七處滿。六兩肩平兩腋滿。七臂傭圓。八舌廣長。九師子臆。第三業得五。一指纖長。二腳跟長。三身端不曲。四橫豎等量。五顏貌圓凈。第四業得余相。與瑜伽同。十住毗婆沙第六亦明三十二相等因。薩遮尼干子經第六亦明三十二相八十種好。廣如彼釋。相好總用眼舌身男四根依處及舌根為體。若諸菩薩種姓地中唯有種子。依身而住。勝解行地始能修彼能得方便。凈勝意樂地乃名為得。若在余上地如是相好轉勝清凈。若在如來當知相好善凈無上。問。何故但立此三十二為大丈夫相。答。四十九云。如是諸相是有色故劣中勝品。諸有情類易了知故。雖有一切不共佛法皆得名為大丈夫相。唯立此為大丈夫相。大般若經三百八十一云。云何如來八十隨好。善現一指爪狹長。二手足指圓纖傭柔軟。三手足各等相間充密。四手足圓滿如意軟凈。五筋脈盤結深隱不現。六兩踝俱隱。七行步直進如龍象王。八行步威容如師子王。九行步安平猶如牛王。十行步進止猶如鵝王。十一回領右旋如龍象王。十二支節漸次圓傭好妙。十三骨節交結猶若龍盤。十四膝輪妙善堅固圓滿。十五隱處姣好圓滿清凈。十六身皮潤滑塵垢不著。十七身容敦肅常不怯弱。十八身支堅固稠密相著。十九身支安定敦重不掉。二十身相猶如仙王嚴凈。二十一身光周匝恒自照耀。二十二腹形方正無欠柔軟。二十三臍深右旋圓凈光澤。二十四臍厚不窊不凸妙好。二十五皮膚遠離疥癬點贅。二十六手掌充滿足下安平。二十七手文深長直潤不斷。二十八唇色光潤如頻婆果。二十九面門不長不短大小如量。三十舌相軟薄廣長赤色。三十一發聲威振明朗清徹。三十二音韻美妙如深谷響。三十三鼻高修直其孔不現。三十四世尊諸齒方整鮮白。三十五諸牙圓白光潔峰利。三十六世尊眼凈青白分明。三十七眼相修廣如青蓮華。三十八眼睫齊整稠密不白。三十九眉長不白致而細軟。四十雙眉綺靡修次紺色。四十一雙眉高顯潤如初月。四十二耳厚廣大輪埵成就。四十三兩耳綺麗齊平離過。四十四容儀見者無生染愛。四十五額廣圓滿形相殊妙。四十六身分上半如師子王。四十七首發修長紺青稠密。四十八首發香潔潤澤旋轉。四十九首發齊整不亂不雜。五十首發堅固不斷不落。五十一首發光滑塵垢不著。五十二身分堅固逾那邏延。五十三世尊身體長大端直。五十四世尊諸竅清凈圓好。五十五身支勢力殊勝無等。五十六世尊身相樂睹無厭。五十七面圓修廣如秋滿月。五十八顏貌舒泰含笑先言。五十九面貌光澤遠離頻蹙。六十身支清凈無垢無臭。六十一諸毛孔中常出妙香。六十二面門常出勝妙之香。六十三首相圓妙猶如天蓋。六十四身色紺青如孔雀項。六十五法音隨眾應理無差。六十六世尊頂相無能見者。六十七手足指約分明嚴好。六十八行足去地四指文現。六十九自持非他身無傾動。七十威德遠振見喜怖安。七十一聲不高下出和悅言。七十二隨類言音隨意樂說。七十三一音演說隨類得解。七十四說咸依次必有因緣。七十五平觀有情贊毀等現。七十六所為先觀威儀善凈。七十七世尊相好無能觀盡。七十八世尊頂骨堅實圓滿。七十九顏容常少好巡舊處。八十手足胸臆喜旋德相。瑜伽四十九云。謂兩手足具二十指。及以節爪皆悉殊好即為二十。兩手兩足表里八處并皆殊勝即為八種。兩踝膝股六處殊好即為六種。兩臂肘腕即為六種。腰縫各一兩核為二。陰藏為一。兩臀為二。臗臚臍三即為三好。兩脅腋乳為六隨好。腹胸項脊各一隨好。除[至*頁]已下六十隨好。上下齒鬘為二隨好。[齒*虛]齶為一。兩唇為二。頤善圓滿為一隨好。兩頰為二。兩目為二。兩眉為二。鼻二孔為二。額妙為一。角鬢兩耳為四隨好。頭發為一。頭有二十合前八十略為頌曰。手足二十八。踝膝股臂肘。并腕成十二。腰縫核陰臀。臗臚臍有十。脅腋乳為六。腹胸項脊四。[至*頁]已下六十。鬘齶唇頤六。頰目眉鼻八。額鬢角耳五。頭發殊妙一。無上依經又有六十八法。足成一百八十。言六十八者即如大乘所說。佛十八不共法。一無有誤失。二無卒暴音。三無妄失念。四無不定心。五無種種相。六無不擇舍。七者欲無退。八精進無退。九念無退。十定無退。十一智慧無退。十二勝解無退。十三一切身業智為前導隨智而轉。十四語業智為前導隨智而轉。十五一切意業智為前導隨智而轉。十六知過去世無著無礙。十七知未來世無著無礙。十八知現在世無著無礙。如本師無垢稱經疏辨。并如俱舍說。十力四無畏大悲三念處復為十八。又有經云獨得法者如彼經說。如來獨得如意自在捷疾神通。一也。如來獨得無有邊際變化神通。二也。如來獨得無量無盡神通處。三也。如來獨得心自在法。四也。自在無邊知化他心通。五也。自在無礙天耳神通。六也。知無色界眾生種子。七也。通達圣眾般涅槃后。八也。智慧明了無有不定答。九也。大波羅蜜善能答問。十也。分別說法無有過失。十一也。開化眾生無有空過。十二也。如來獨得第一導首。十三也。如來獨得不可害滅。十四也。如來獨得金剛三昧。十五也。一切諸法非色非心心不相應如來了知。十六也。無礙解脫。十七也。三不染法。十八也。斷滅習氣。十九也。一切種智。二十也。如來獨得金剛聚身。二十一也。未曾作意一切事成。二十二也。一切諸相與處相應明凈具足。二十三也。所授記別無有不定。二十四也。于勝負心佛不聽許不得見佛。二十五也。轉一切種勝妙法輪。二十六也。荷負眾生能舍重擔。二十七也。入般涅槃后更起心。二十八也。如來獨得修因圓滿無余。二十九也。如來獨得至果圓滿無余。三十也。如來獨得利益他事圓滿無余。三十一也。如來獨得辨才無盡。三十二也。如來獨得說一切法悉能如理。三十三也。解云。此中雖有三十三數。般若唯取果有三十二。以修因滿非果德故。是故唯有百八十法。一切希有不可思議法悉皆顯現者第三結也。謂諸功德勝過一切名希有。超諸情計名不思議。然準瑜伽三十六。無上菩提有五希奇。一于諸有情非有因緣而生親愛。二唯為饒益諸有情故。常處生死忍無量苦。三于多煩惱難伏有情。善能解了調伏方便。四于極難解真實義理能隨悟入。五具不思議大威神力。此等希有不可思議皆依大智而得顯現

經。譬如依如意寶珠無量無邊種種珍寶悉皆得現

贊曰。舉喻。準觀佛三昧海經。如意寶珠是金翅鳥王心。輪王出世以為珠寶。若無輪王入海。海龍王為鎮海珠。大智度論云。是佛舍利劫末之時。變成如意寶珠利益眾生。依珠能出一切所須。此大智定亦復如是

經。如是依大三昧寶依大智慧寶能出種種無量無邊諸佛妙法

贊曰。法合可知

經。善男子如是法身三昧智慧

贊曰。下明離系果。初標次釋后成。此標也。法身三昧智慧由定智為能證法身所證故得解脫。即三事涅槃或體或義。而下言雖有三數而無三體。或據義說。或法身定慧及與解脫非定一異。故無三體。非謂唯法身

經。過一切相不著于相不可分別非常非斷是名中道

贊曰。下釋。過一切相自體勝故離十相。謂六塵男女生滅。不著于相離諸執故。不可分別非心言故。非常非斷離二邊故。此中有四。一離諸相。二不執著。三非心言境。四離二邊。由斯四義故名中道境契于正智。正智名中道。中道之境亦名中道

經。雖有分別體無分別雖有三數而無三體不增不減

贊曰。重釋成。雖有分別體無分別釋前無分別。雖有法身三昧智慧三數差別而非分別心緣。非語境故云體無分別。雖有三數而無三體釋過一切相。雖有法身三昧智慧三數而無條然別體。不增不減釋非常非斷。不增故非常。不減故非斷

經。猶如夢幻亦無所執亦無能執

贊曰。釋前不著相。三昧智慧無能執。法身無所執。猶如夢幻者喻非夢不分別。意取夢所見境

經。法體如如是解脫處過死生境越生死暗

贊曰。成前中道。法體如如法身。是解脫生死之處即是解脫。過死生境出有漏果離苦諦。越生死闇離苦諦因。斷集諦故是中道

經。一切眾生不能修行所不能至一切諸佛菩薩之所住處

贊曰。此即勸修也。明不修不得。返顯修者即得。初法后喻。此法也。明眾生不修不得此大涅槃諸佛菩薩常所住處。問。此明得果次第。未辨修行次第。何故勸修。答。果起依修欲生下修行次第。所以明也。故下喻意合明因果也

經。善男子譬如有人愿欲得金處處求覓遂得金礦

贊曰。下喻明。前明五果。喻亦有五。譬如有人即譬前依于此身異熟果。愿欲得金喻得發初心增上果。處處求覓遂得金礦喻等流果。喻前修行地心中資糧位。依憑教力起信心知自身中有佛性。法身理事兩性俱得如金礦。為障所覆如得金礦

經。既得礦已即便碎之擇取精者

贊曰。喻修行地心中加行位心漸次學除所取能取。住唯識觀等如擇精者

經。爐中銷煉得清凈金

贊曰。為燒練喻不退地心一生補處心金剛心。得凈金喻如來地心士用果

經。隨意回轉作諸镮釧種種嚴具雖有諸用金性不改

贊曰。望得涅槃為離系果。得常樂我凈如作镮釧等。然不失真如性。若望菩提總士用果。諸镮釧等即定智生一切功德。能不失定慧性并如金不改。上來大段科解相貌看行相漸深求遠意。亦應允當。若依古釋即譬喻下屬下修行。初喻次法。準舊可知。修行文下自有譬喻。故不依古

經。復次善男子若善男子善女人求勝解脫修行世善

贊曰。第三大段答因中有二。初辨果。次此下修證次第。準諸文例應先修因后方得果。今此乘前明三身。后即先明得果次第。雖知得果次第然若不修行如何得果。故今次明修證次第。又如瑜伽三十八云。已說菩薩所應學處。如是應學我今當說。此意前菩提品明二斷二智。菩提最勝是所應學。意令生忻如是應學。即令忻求起修妙行故。今此下明修行次第。將欲趣果由四種力。一因力。二善友力。三作意力。四資糧力。此四是因資糧已滿便成正覺。此一是果。今此文中分之為二。初法說后喻說。法說之中如前分五。此即第一先明因力。求勝解脫是所學處無上菩提大般涅槃超過二乘名勝解脫。修世善者謂善法欲。遠加行因。隱彼種姓寄現行緣以為因力。準瑜伽三十八。于其八種勝解依處。具足成就凈信為先決定喜樂。一者于三寶功德勝解依處。二者于佛菩薩威力。三者于真實義。四者于因。五者于果。六者于應得義。七者于應得方便。八者于善言善語善說求勝解脫。即決定喜樂故。唯識論第六云。于實德能深忍樂欲。心凈為性。忍即信因。樂欲謂果。心凈信體。此云求者即忍樂欲為善本故。欲為勤依因修世善

經。得見如來及弟子眾得親近已

贊曰。善友力文分為四。初得親近。二請求勝法。三彼聞思惟。四正為解說。此初也。此中應說善友之相善友作業親近善友。初二如瑜伽四十四廣辨。親近善友者彼云。由四種相方得圓滿親近善友。一于善友有病無病。隨時供侍恒常發起愛敬凈信。二于善友隨時敬問禮拜奉迎合掌。殷勤修和敬業而為供養。三于善友如法衣服．飲食．臥具．病緣醫藥．資身什物隨時供養。四于善友若正依止。于正法義若合若離隨自在轉。無有傾動。如實顯發作奉敬心。隨時往詣恭敬承事請問聽受

經。白佛言世尊何者為善何者不善何者正修得清凈行

贊曰。請求勝法。瑜伽三十八云。彼諸菩薩求正法時當何所求。云何而求。何義故求。初問求何法。次問求軌儀。后問求法所為。何所求者當于五明處求。求法軌儀者。謂諸菩薩于善說法當應安住猛利愛重求聞正法。為欲聽聞一善說法。假使路由猛焰熾然火熱鐵地。無余方便可得聽聞是善說法。即便發起猛利愛重歡喜而入。何況欲聞多善言義。過于自身及諸資具所有愛重百千萬分。于善說法常樂聽聞無有勞倦亦無厭足。凈信深厚其性柔和。心直見直愛敬德故愛敬法故。往法師所無詰難心。有敬重心無高慢心專為求善。非顯己德為欲安立自他善根。不為利養恭敬因緣。無雜染心遠離貢高。遠離輕慢遠離怯弱應時而聽。殷重而聽恭敬而聽。不為損害不為隨順不求過失。求悟解心專一趣心聆音屬耳掃滌攝持。聽聞正法于所聞法作四種相。一妙寶想以難得故。二良藥想除病義故。三如財物想不散義故。四如涅槃想滅苦義故。由法是相好莊嚴因故作妙寶想。由法是滅煩惱因故作良藥想。由法是神通因故作如財物想。由法是正無盡因故作涅槃想。次明求聞法意。求內明時為正修行法隨法行。為廣開示利悟于他。求因明時為欲如實了知外道所造因論是惡言說。為欲降伏他諸異論于真實教未凈信者令其凈信。已凈信者倍令增廣。求聲明時為令信樂典語眾生于菩薩身深生敬信。為欲悟入詁訓言音。求醫明時為息眾生種種疾病。為欲饒益一切大眾。求工巧明時為少功力多集珍財。為欲利益諸眾生故。為發眾生甚希奇想。為以巧智平等分布饒益攝受無量眾生。云何而說為何義說。正所應求即是所說。為此義求為此義說。此意為自他利求還令眾生行自他利故說。今言何者善不善者問所求法。何者正修即問聽法等儀則。又問何者得清凈行即所為求

經。諸佛如來及弟子眾見彼問時如是思惟

贊曰。善友為思

經。是善男子善女人欲求清凈欲聽正法即便為說令其開悟

贊曰。正為解說。即善友作業。未解令悟。已解令廣知為開

經。彼既聞已正念憶持

贊曰。第三作意力起如理作意為正念持不舍

經。發心修行得精進力除懶惰障滅一切罪

贊曰。第四資糧力。即三大劫所修萬行為菩提資糧。五位之初名資糧者別得總名。如色處等。以創發心求菩提故與資糧名。余得別名。有勝別行故。此資糧力中分二。初地前后地上。此初也。地前有四。一發心修行。二得增上力。三者除障。四者滅罪。發心修行十住位。所以十住之初名發心住。創發無上菩提心故。已前雖發未入僧祇。此入僧祇初故得發名。發心多種。善法欲位種姓發心十住位中。勝解行發心入初地已名證得發心。今此勝解發心得精進力。忍第一位以得五力信為勤依。非正伏惑。勤能伏惑故此說之。除懶惰障者舉精進行正相違障。據實分別一切二障此位俱伏。此除苦因。滅一切罪者苦果。至增上忍及世第一位。一切惡趣八難苦果皆得不生。多說見道離此二者據斷種說。此據伏位及決定得故。成唯識論云。雖見道生亦斷惡趣諸業果等。而今且說能起煩惱。是根本故。又云。二惡趣雜染愚即是惡趣諸業果等

經。于諸學處離不尊重息掉悔心入于初地

贊曰。明入地上。十地為十文各有二。初除障后得地。由于初地得四證凈故。于學處離不尊重。學處即戒。或一切應修名為學處。體不離三寶及以凈戒得證凈故。離不尊重心。永斷分別故。息掉悔心即異生性障雖異生性障具攝一切分別二障。然由掉悔障定增故此令修定。因定發智。合此定智故成于法身。故偏說除。理實通余體。又將斷正斷俱得斷名。將斷位長在前。正斷位促正入地心。此多依初而說斷障。故先言息掉悔心后說入初地。余皆準知

經。依初地心除利有情障得入二地

贊曰。由第二地持戒波羅蜜。持戒波羅蜜中有三差別。饒益有情菩薩行勝。初地滿心將入二地修戒力增。將欲能斷正現行故能饒益生。說除利生障。即邪行障。伏此障已得入二地

經。于此地中除不逼惱障入于三地

贊曰。即闇鈍障。唯識等中約障總持聞思勝慧名闇鈍。此約障忍名逼惱。或彼約障本是愚癡故名闇鈍障。此據其末即嗔恚等名逼惱障。或由三忍。以貪樂等具不能忍苦。即貪逼惱。見他怨害而不能忍。即嗔逼惱。聞于二諦不能印忍。即愚癡逼惱。入三地時得此三忍。故除逼惱障

經。于此地中除心軟凈障入于四地

贊曰。心凈謂菩提分法。軟謂微細煩惱現行障。即軟煩惱是此凈障。或此煩惱依心王故從主為名。名心軟凈障

經。于此地中除善方便障入于五地

贊曰。此地所修無差別道。即無分別智能證無差別如故得真俗無別。生死涅槃無別故后得智修大悲。般若不住生死涅槃名為方便。涅槃方便體根本即無分別智。起用即悲智。能障此者即下乘般涅槃障。涅槃非障。厭于生死樂彼涅槃心者是障。障此方便。今除此障得入五地

經。于此地中除見真俗障入于六地

贊曰。所言真俗如常辨。各有四種。諸論之中約通相故。且說五地作四諦觀。然能真俗二合而觀除真俗相違障。不爾不能真俗合觀。由作四諦觀故。然未能除染凈二相。以染凈相依真俗生。今從根本名真俗障。據實即是粗相現行障。此染凈相望生滅相染凈為粗。由所知障現行執此粗相而起名粗相現行障。五地將除入六正斷。或據方便由入五地除真俗相違障。能合觀二故。入六地前后互影故此別說

經。于此地中除見行相障入于七地

贊曰。見行相障者即細相現行障。執生滅相。由六地中作緣生觀。雖除染凈相見有生滅相。障無相道不見生滅。妙無相道即不見生滅。今此見行相正即是障。入七地除。或六地中作緣生觀。見生死流轉不見有無為。今七地中除斯二相長時能作無相觀故。故唯識論云。執有生者猶取流轉細生相故。執有滅者尚取還滅細滅相故。般若心經等亦云。無無明亦無無明盡。盡者即滅。滅即無為。不見滅相即妙無相道。舉不見滅影不見生。名細相現行障。形前粗相說此名細見行相障。即據所執而說。行相即是生滅行相。見行相之障

經。于此地中除不見滅相障入于八地

贊曰。滅相即無相。由七地中多取滅相。純于無相作意勤求未能任運空中起有勝行。障無功用無相妙觀。不見滅相者是無相觀。入八地非但不見滅相。亦不見相土二相。故于此二亦得自在。故八地中斷二種愚。一于無相作功用愚。二于相自在愚。今且舉初影除于后

經。于此地中除不見生相障入于九地

贊曰。不見生相者對前滅相。應是諸法生相。由入八地樂觀寂滅故不見有緣生之相。約總相說。然第八地于利他中猶不欲行。即不別見有眾生。舍益眾生行故。第八地論云。諸佛七勸方出無相觀故。第八地能伏此不見眾生障得入九地。又釋。由不見眾生異于身有彼生即我故。不見身外有別眾生。以此故能常益。今八地初見身外有別眾生故。障此不見眾生相故名為障。即不見眾生之障名不見眾生障。故辨中邊論云。為常益有情故觀畢竟空。成唯識亦云。九于利他中不欲行障故。入九地能畢竟斷

經。于此地中除六通障入于十地

贊曰。即于諸法未自在障。于法自在即六神通及大法智。由有此障障彼自在。且舉六神通影大法智云。又釋。于諸學處離不尊重。息掉悔心是牒前修因。入于初地明所得果。即后后果由善根位離不尊重三寶正法故。除懶墮障滅一切罪。又復能離自在障故息掉悔心。即天親般若論云。于內心修行執我為菩薩。此即障于心違于不住道。不住道者即是初地執我能修違初地道。無著菩薩般若論云。除喜動障。由謂我能修斯勝行多生喜動。喜動即掉舉。以此為障障入初地。由除此障得入初地即離不尊重等。皆是地前非入初地。已下十障皆應準知。于初地中行三施故能利有情。故除相違障得入二地。二地持戒除逼惱有情障已得入三地。三地修定除心軟凈障。心即心學。除諸定障離硬強心名為心軟凈得入四地。入四地中修菩提分觀名善方便故。除此障已得入五地。入五地中能令真俗互相隨順而不相違。故除見真俗障得入六地。入六地中作緣生觀。除見四諦染凈行相障得入七地。入七地時多作無相觀。除見緣生生滅相障得入八地。入八地中任運能觀無相之理除增減相。凈法生時真如不增。煩惱滅時真如不減。生者增也。舉其不增影彰不減。得入九地。入九地中應說不欲行利有情障。就滿位說能伏除彼六神通障。應說入第十地能除六通障。以第十一障是第十地滿位能除故。說十地除所知障。隱第九障所以不論。此解順文。前解順理。兼準舊經后解為勝。何以故。舊經地地皆言斷已能入。明非是伏。或可。伏盡名為斷已。由此二釋任情取舍

經。于此地中除所知障除根本心入如來地

贊曰。下明果位。初明除障得滿佛地。后顯佛地具三清凈。此即初也。除所知障無間道斷二障微細種及習氣。就勝障菩提云除所知障除根本心。即種習所依。除染第七種。恒染俱故。無間道斷余七有漏善及無記及相應心所名根本心。第八通二依。六識唯習依。此斷有二說。如唯識第十明

經。如來地者由三凈故名極清凈云何為三一者煩惱凈二者苦凈三者相凈

贊曰。顯三清凈。文段分三。謂標征列。煩惱凈二障及業。苦凈即二死。相凈即習氣。由斯三凈更無過上名極清凈

經。譬如真金镕銷治煉既燒打已無復塵垢

贊曰。喻顯。喻顯有四喻。初三喻法如如法身本凈。后一喻如如智現行始凈。法身本凈有其三種。即前三凈。三喻如次。然初二喻共一法合。以惑業二因果相從故一法合。又三凈者即法身般若解脫三義。法身本常如金。般若鑒照如水。解脫無礙如空。皆據性得一如義說。初喻分二。初喻今凈。后成本有。此初也。譬如真金喻道前如。镕銷練治喻道中。既燒已喻道后

經。為顯金性本清凈故金體清凈非謂無金

贊曰。喻成本有。猶此等文舊人或云。三身現常或復當常。镕銷練治為顯金性本凈故。六度行于法為了因。除垢染故得金體凈。非謂無金

經。譬如濁水澄渟清凈無復滓穢

贊曰。分段如前。義可準知

經。為顯水性本清凈故非謂無水

贊曰。喻成本有

經。如是法身與煩惱雜苦集除已無復余習為顯佛性本清凈故非謂無體

贊曰。合準喻知

經。譬如虛空煙云塵霧之所障蔽若除屏已是空界凈非謂無空

贊曰。空相似染道前。若屏除道中。除已是空界凈道后。與勝鬘經說喻相似

經。如是法身一切眾苦悉皆盡故說為清凈非謂無體

贊曰。法合文相可知

經。譬如有人于睡夢中見大河水漂泛其身

贊曰。上喻法如如。在纏名如來藏。出纏名法身。亦即顯涅槃性皆本凈。至果顯凈名所顯得。顯由智證次辨智性。亦無始有。在因位時名不空如來藏。至染盡位者大菩提四智心品。是所生得。所生據現非種。始生種本有故故下文云。是覺清凈非謂無覺。即善戒經云。姓種姓者從無始來法爾所得六處殊勝。此六處言意說六處中意處含持種子。此性種姓無始法爾。是性所得故依修行得至大果。文分為三。初喻次合后結。喻中有五。一能修行者喻。二現處無明喻。三厭怖生死喻。四修行望出喻。五得果知妄喻。此中有三。譬如有人能修行者喻。于睡夢中現處無明喻。在無明闇如夜睡夢。此生死因故。唯識論引經云。故契經說。諸異生類恒處長夜無明所盲。惛醉纏心曾無醒覺。見大河水漂泛其身厭怖生死喻。見其苦果如河漂泛。或喻四流漂生五趣。見謂知覺心生厭怖

經。運手動足截流而渡得至彼岸

贊曰。修行悕出喻。運手喻修妙行。動足喻舍三障。生死不續喻截流。金剛位滿言而渡。在無間道菩提在未來。因圓能至云得至彼岸

經。由彼身心不懈退故從夢覺已不見有水彼此岸別

贊曰。得果知妄喻。由謂因由。由三大劫三業重修。舉身心二影顯語業。勤行不懈遂致作佛。故者決定。所以決定由精進不懈退故。從夢覺已在解脫道不見生死水之此岸。不見涅槃果之彼岸。以如如如如智俱無二相俱平等故。彼岸五種。一境。二教。三理。四行。五果。此五窮達名到彼岸

經。非謂無心生死妄想既滅盡已是覺清凈非謂無覺

贊曰。法合。但合大意。非必段別合也。非謂本來無無漏心。但由妄想無明重障障不令生故。成唯識第五引經云。真義心當生。常能為障礙。等勤修三學妄想滅已至妙覺位是覺清凈。非謂本來無覺自性。前云非謂無心。心積集義。通因果名。后云非謂無覺。覺覺了義。唯據果稱。各據一義

經。如是法界一切妄想不復生故說為清凈非是諸佛無其實體

贊曰。結也。如是法界。法界通理事故寶性論解阿毗達磨經無始時來界。即依如理解。攝大乘成唯識。即說本識名無始界。寶性論中據迷悟依說。攝大乘等據流轉依說。各依一義。故法界言通于二種。今此說界既結第四。即唯有為無漏第八。若通結四即通理事。一切有漏妄想不生。四智俱起說為清凈。非是諸佛本無此實。無漏之體望有漏俱名實

經。復次善男子是法身者惑障清凈能現應身業障清凈能現化身智障清凈能現法身

贊曰。第四大段結前因果告示令知。復分三。初牒前因果勸令信解。次善男子以是義故下重更廣明。后是故諸佛下結成勝妙。此初也。于中復二。初牒因果。后勸令信解。初中復三。初牒出體門。即離障得身。次牒身相依起門。后牒依因得果。得果中初得果次不異。此牒出體門。初總標告。諸功德法所成之身總名法身。次下別明斷障得身。斷煩惱等障具足法身。令心不決名之為惑。惑體即障。根本煩惱及隨煩惱二所得果為煩惱障體。業謂造作。謂有漏三業。業體即障。智謂無漏本后二智。智體非障猶所知障礙智不生名為智障。智之障名智障。此從所障智以為名。若名所知障。所知非障。覆所知境礙智不生。所知之障名所知障。由惑障凈智慧得生為應身。由業障凈神通自在得化身。由所知障凈所覆理顯得現法身

經。譬如依空出電依電出光如是依法身故能現應身依應身故能現化身

贊曰。此牒依起身門。初喻后法。空體遍常又性本凈故喻法身。應化無常故喻電光。依起可知

經。由性凈故能現法身智慧清凈能現應身三昧清凈能現化身

贊曰。牒依因得果門。此得果

經。此三清凈是法如如不異如如一味如如解脫如如究竟如如

贊曰。牒得果門中雖有三數而無三體。初攝用歸性。次結不異。此初也。此三清凈不離如如。故是法如如。如體不別不異如如。一無漏故一味如如。離縛故解脫如如。證實際滿故究竟如如

經。是故諸佛體無有異

贊曰。結不異也。由前五如如故諸佛體不異。意顯如同。修之皆得故云諸佛體無有異

經。善男子若有善男子善女人說于如來是我大師若作如是決定信者此人即應深心解了如來之身無有別異

贊曰。勸令信解。令信解意為修之方便。言善男子呼虛空藏菩薩。若有已下一切男女但能說佛是我師者。決定信者。此人即應能深解了如來無別。或云。如來是我大師。能決定信應如所說深心解了。或勸地前。應決定信如來無異。地上菩薩深心解了如來無別

經。善男子以是義故于諸境界不正思惟悉皆除斷即知彼法無有二相亦無分別圣所修行

贊曰。下重更廣明有二。初廣前因果無異。第二如是見者下廣前信解。就初分五。初于境起勝行。次如如于彼不能斷障。三如如一切下得因圓。四如如法界下得果滿。五一切諸障下結不異。此即初也。以是義故標舉之詞。于諸境界所知境。由于此境不正思惟故見異相不能修行。能正思惟即知無二境。無邪分別。智無二相便能起修。是圣所修行

經。如如于彼無有二相正修行故如是如是一切諸障悉皆除滅

贊曰。能斷障能于彼彼見無二相。故云如如于彼。所斷障多復云如是如是。連環而起故卻牒前

經。如如一切障滅如是如是法如如如如智得最清凈

贊曰。得因圓在金剛定無間道位。牒十障滅云如如一切障滅。所證如如及所得智十地位別。復云如是如是

經。如如法界正智清凈如是如是一切自在具足攝受皆得成就

贊曰。得果滿在解脫道。一切自在即三身。一切功德不離三身故。云具足攝受皆得成就

經。一切諸障悉皆除滅一切諸障得清凈故是名真如正智真實之相

贊曰。結無異也。以一切障滅得一切障凈故證清凈如如。即此清凈是名真如正智真實之相。真實之相即不二相

經。如是見者是名圣見是則名為真實見佛何以故如實得見法真如故

贊曰。廣前信解。分文為三。初令如證知。二是故諸佛下明同諸佛。三然諸如來下結成見實。此初也。初令如證知。次征所以。后正解釋。圣者正也。見者解也。能如所證而知之者即是正解。或以凡夫能如證信解同圣者之證見。故真見佛。征釋可知

經。是故諸佛悉能普見一切如來

贊曰。明同諸佛。文分為三。初佛能普知。次二乘不了。三凡夫不測。此即初也。以見如如理圓不二故見一切諸佛如來

經。何以故聲聞獨覺已出三界求真實境不能知見

贊曰。二乘不了。初征后釋。何以故。唯佛普知。定性二乘圣者雖出三界無種智故。設求真實境不能以本智知。不能以后得見。或不能現量知。不能比量見

經。如是圣人所不知見一切凡夫皆生疑惑顛倒分別不能得度

贊曰。凡夫不測。初法次喻后合。此法也。無姓愚夫不能得測。或復疑無。或顛倒執。此計為我故

經。如兔浮海必不能過所以者何力微劣故

贊曰。喻。初標次征后釋。以無大姓唯有有漏。智力微劣故。所不能度故。解深密經云。我于凡愚不開演。恐彼分別執為我。護法菩薩等釋。凡謂無性愚謂趣寂。又此或據凡夫二乘根未熟位不能解了。根熟能知。或如法華經中所說。三乘不知據未圓滿知。唯佛圓滿知。言彼不知。將成汝能依言而解甚為希有

經。凡夫之人亦復如是不能通達法如如故

贊曰。法合也。無本智故不能通。無后得智故不能達

經。然諸如來無分別心于一切法得大自在具足清凈深智慧故是自境界不共他故

贊曰。結成見實。由佛無分別不見二相證法如如故。達諸法實空相故于一切法得大自在。得智如如故具足深智慧。由此唯是佛境界。不共余人同。金剛般若經。如來說般若波羅蜜多即非般若波羅蜜多。是名波羅蜜多。天親菩薩釋云。說波羅蜜唯獨佛彼岸。非波羅蜜非彼余人之彼岸故。名波羅蜜者結是佛彼岸。此亦如是

經。是故諸佛如來于無量無邊阿僧祇劫不惜身命難行苦行方得此身最上無比不可思議過言說境是妙寂靜離諸怖畏

贊曰。結成勝妙。于無量至苦行是行因。不惜身命。由四因緣。一為求法。如雪山童子。二為報恩。如法護王子等。三為救貧。如金色師子等。四為救命。如薩埵王子等。方得此身顯得果。最上無比等是嘆勝果。究竟故無上。無倫匹故無比。超情計故不思議。越語詮故過言說境。大涅槃故是妙寂靜。生死息故離五怖畏。謂不活畏．死畏．惡道畏．惡名畏．大眾畏

經。善男子如是知見法真如者無生老死壽命無限無有睡眠亦無饑渴心常在定無有散動

贊曰。下品第三大段結勸修行。文分為三一結前信解令依行。二然諸如來下結前得果令求證。三若善男子下成前二義。初中有三。初舉信解益。次不信有損。三說利勸行。此初也。但能一念如是。知見法真如當得菩提永無生老死等。為遠因故必當得故。故法華經藥王品云。聞此經者不老不死。不久取草坐于道場。若如來德前。已說竟后文復說。故此說者是信解者當所得果。或再三重舉如來之德令生信解。得金剛身故無生老死。離五蓋故無睡眠。破魔軍故無饑渴。余文可知。雖然前解結好

經。若于如來起諍論心是則不能見于如來

贊曰。不信有損。起諍論心不能信解是即當來不能見證三身如來。亦不能依教比見如來

經。諸佛所說皆能利益

贊曰。說利勸行。初標后釋。此標也

經。有聽聞者無不解脫諸惡禽獸惡人惡鬼不相逢值由聞法故果報無盡

贊曰。釋得益。初得涅槃。次離損害。后報無盡。般若論云。于法為了因亦為余生因。聽經故得解脫者是了因。果報無盡者謂得菩提是生因。辨中邊論行此法行者獲福聚無量。勝故無盡故由利他不息。聽聞大乘果報勝故超二乘。大悲利他以不息故無盡。由此諸惡皆不相逢

經。然諸如來無無記事一切境界無欲知心

贊曰。結前得果令求證。于中分二。初結所得意令生欣。后明聞得益勸人修學。結所得果中有無量種。但結前所得中十八不共法及大慈悲自利利他功德影顯余故。初結十八不共后結慈悲。初中有五。一無無記事者無不明記無妄失念。下有四威儀中無非智攝。即智為前故。二一切境界無欲知心。即欲無減。或一切境皆任運知。不假尋求方能解了

經。生死涅槃無有異想如來所記無不決定

贊曰。三即無種種想。四及復三世智無滯礙故。所說法無不決定。并一切種妙智能知蘊等諸法門故所說決定。或四無畏或復語業智為前導故說決定

經。諸佛如來四威儀中無非智攝

贊曰。五身業智為前導故無非智攝

經。一切諸法無有不為慈悲所攝無有不為利益安樂諸眾生者

贊曰。結前所得大慈大悲利他功德。利益拔苦。安樂與樂。大悲故拔苦利益。大慈故與樂安樂。又佛本愿只欲利他修大慈悲。求無上果故所施為無非是為。慈悲攝者又舉不共者自利勝。舉慈悲者利他勝。故略結兩門

經。善男子若有善男子善女人于此金光明經聽聞信解

贊曰。此明聞得益勸人修學。文分為四。一明聞得益。二征三釋四成。初中初聞經信解。后明得益。聽聞聞慧。信即思慧。解即修慧。或舉最劣。但因聞慧能信能解。或但信解非是證解尚獲斯福。何況勝行

經。不墮地獄餓鬼傍生阿蘇羅道常處人天不生下賤恒得親近諸佛如來聽受正法常生諸佛清凈國土

贊曰。得益離于八難。初離三惡道即為三。阿蘇羅若依小乘鬼畜趣攝。若依大乘是天趣攝。即邊地攝。生人天者翻前惡趣及邊地。不生下賤即除諸根不具生盲生聾。恒得近佛者離佛前后難。聽聞正法者離世智辨聰難。常生佛國離長壽諸天難。依成實論四輪摧八難。一住善處謂中國。除五難謂三惡趣長壽天邊地難。二依善人謂遇佛除生佛前后。三發正愿謂正見。除邪見世智辨聰。四宿植善根除諸根不具。今聞此經但能信解具推八難。故威力勝。能除障。故非但除障亦疾得菩提。下釋成中辨

經。所以者何

贊曰。征也。聞經能信解能除八難之所以者何謂也

經。由得聞此甚深法故

贊曰。釋也。由受持大乘集十功德。一成就一切善根種子。二臨命終得一切喜樂。三于一切處得隨意生。四于一切生處得自性念生智。五所生之處常得值佛。六恒在佛邊聞大乘法。七成就增上信根。八成就增上慧根。九得遠離惑智二障。十速得成就無上菩提。由此所以故遠離八難

經。是善男子善女人則為如來已知已記當得不退阿耨多羅三藐三菩提

贊曰。成前所以。能聞此經生信解者。則為如來已知名身已見色身。明此人功德唯佛知見。余不能知見。言知即得何假言見。言見亦得何須云知。答。準天親般若經論云。佛非見果知以愿智現見。但言知者謂佛見果比知其因故今言見。見者愿智。舉心能了。若爾但見何須言知。謂但見色今亦能知四蘊身故。非作但佛知見。即為佛記憶。又復當得不退菩提。雖未即得當能證得。隨其何位當證四不退。謂信住證行四種不退。信不退十信第六心。住不退十住第七心。證不退初地。行不退入八地

經。若善男子善女人于此甚深微妙之法一經耳者當知是人不謗如來不毀正法不輕圣眾

贊曰。重更廣成前二勝益。欲令聽受修行此經。有三勝益。一不謗三寶。二增長善根。三令行六度故。此初一也。由知佛常住不謗如來言究竟滅。知說決定故不謗法。知能得成故不謗僧。又由聞信能為不壞信因故。不謗毀輕賤三寶

經。一切眾生未種善根令得種故已種善根令增長成熟故

贊曰。增長善根。此未發心求菩提者令發心求即令種善根。已發心求令增勝解行位初僧祇。令長第二僧祇。令成就第三僧祇。然上二類但言聞經者得六波羅蜜令他人行。此互影顯。自他俱然

經。一切世界所有眾生皆勸修行六波羅蜜多

贊曰。后能令行六度。此意明自聞信能成此三。既聽聞已后化他作斯之三事。又能信解破四種障。初不謗佛等除闡提不信障。令種善根除外道著我障。皆行六度除聲聞畏苦緣覺舍心。既有多益故應修行行自他利

經。爾時虛空藏菩薩梵釋四王諸天眾等即從座起偏袒右肩合掌恭敬頂禮佛足

贊曰。品第四大段領解持學。文分為四。一虔恭領解。二世尊我等下發愿持學。三世尊贊印。四勸廣流通。初中初虔恭后領解。此虔恭也。既聞勝法表進菩提。故從座起顯當作佛。現吉祥兆偏袒右肩。心符教理故合掌。心尊重故恭敬。敬逾深故頂禮佛足

經。白佛言世尊若所在處講說如是金光明王微妙經典于其國土有四種利益

贊曰。領解也。有四。一標二征三釋四結。此標也。啟悟所知白佛。呼尊號故云世尊。指所悟解故云若說如是金光經典。標利益數故云有四種益

經。何者為四

贊曰。征也

經。一者國王軍眾強盛無諸怨敵離于疾病壽命延長吉祥安樂正法興顯

贊曰。釋也。隨所標四即為四段。此初也。國王大臣利益有四。準懺悔品文。于其國土獲四種善利。一者王無病患離諸災厄。即此離于疾病。二者壽命長遠無有障礙。即此壽命延長。三無諸怨敵兵眾勇健。即此軍眾強盛無諸怨敵。四者安穩豐樂正法流通。即此吉祥安樂正法興顯。依懺悔品文開之成八。此文有六如文可知

經。二者中宮妃后王子諸臣和悅無諍離于諂佞王所愛重

贊曰。第二臣作利益有三。一和悅無諍。下云更相親穆尊重愛念。一更相言貫尊重及愛念。二離于諂佞由輕財重法不求世利故無諂佞。由此嘉名普暨眾所欽仰。三王所愛重。準下亦為沙門婆羅門大國小國之所尊敬。今舉勝者略不言余。既王愛重一切尊敬。故亦得壽命延長安穩快樂

經。三者沙門婆羅門及諸國人修行正法無病安樂無枉死者于諸福田悉皆修立

贊曰。國人利益有四。一修行正法。謂能孝養父母奉事師長修行十善尊敬三寶。二無病不逢七難。七難者藥師經說。他國侵逼難。自界叛逆難。非時風雨難。遇時不雨難。人眾疾疫難。星宿變怪難。日月薄蝕難。由王軍眾強盛無外逼難。臣佐和悅復無諂佞無自叛難。吉祥安樂興顯正法無非時風雨等難。三無枉死者不逢九橫。九橫者如藥師經。一橫遭病患致亡。二橫被王法誅戮。三橫為非人所損。四橫為火所焚燒。五橫為水之所溺。六橫為惡獸所啖。七橫墜山崖。八橫為毒藥等殺。九橫為饑渴所困。今此金光明經行于國內。人無九橫故無枉死。云橫者非無宿因而受惡果。約今生論。雖不造惡而逢此緣。名之為橫。聞經悉除。國王流通正法臣佐輕財重法。妃后和悅無復諂佞。人人修行正行故致斯福。四修植福田

經。四者于三時中四大調適常為諸天增加守護慈悲平等無傷害心令諸眾生歸敬三寶皆愿修習菩提之行

贊曰。總為諸天之所加護。不但加護國王臣人。亦加護持經之者。不爾下文不應云我等亦常為弘經故隨敬如是持經之人。所在住處為作利益。準文應云四者常為諸天增加守護。于三時中四大調適。慈悲平等無傷害心等。以文言便后說守護。或由經力四大調適。故天增護但屬于后。諸天復令諸眾生等歸敬三寶修菩提行。準舊經文。令諸眾生誠心歸仰歸仰三尊。其文少闕。文但言天。天謂諸菩薩一切如來尊重名天。故為欲色諸天及諸賢圣常所守護

經。是為四種利益之事

贊曰。結也

經。世尊我等亦常為弘經故隨逐如是持經之人所在住處為作利益

贊曰。第二發愿持學。隨逐是人有二意。一為聞經。二為守護

經。佛言善哉善哉善男子如是如是

贊曰。第三世尊贊印能行利益。故贊善哉。述其經利。順正理故即云如是

經。汝等應當勤心流布此妙經王則令正法久住于世

贊曰。第四勸廣流通

金光明最勝王經疏卷第三(本)金光明最勝王經疏卷第三(末)(盡滅業障品)

　　夢見懺悔品第四

夢見懺悔品三門分別。一來意。二釋名。三釋難。來意有四。一上之二品明所得果。次下五品明所修行。分之為四。初二品明地前行。次一品明十地行。次一品因為釋疑令起愿行。次明護法行。以陀羅尼護其行法。令不退故地前行中。初一方便行后一正起行。將希勝果必先修行。修行有二。一者斷惡二者修善。惡若未除難修妙行。故六門陀羅尼經云。我之所有眾魔之業。若未先悔終不發心緣無上覺。故所有罪先須悔滅。又如四正勤。初二斷惡后二修善。是故將修妙行先教懺悔。然懺悔心難以頓發故。托夢金鼓說法警之。故下文云。此之勝業汝過去供佛及由諸佛威力加護。為欲滅業障之先非故此品生。雖此品中及滅障品亦有生善謂發愿等。以從正所明名為離惡行。又各從初名為懺悔滅業障品。非無修善。二者所修勝行莫過三學。謂戒定慧。由戒能為離惡道因。由定能為出欲界因。由慧能為離三界因。又復由戒能為定足。定為慧足由戒為本方得定慧故。遺教經云。當知此戒諸善功德安穩住處。能生諸定禪及滅苦智慧。此懺悔者是戒學攝修學之始。是故先明有此品生。三者佛有三身謂法應化。如次即斷智慧德。謂由戒滅惡為斷德因。定能起化為恩德因。慧能決斷為智德因。法身斷德為根本故先明其因。故此品生。四為機宜。一為妙幢宿善根力詣佛陳彰。二為時會宜先聞說夢懺悔法方能覺悟故此品來。依真諦釋有八因緣。二釋名者。梵云颯拏達利舍拏阿缽底提舍那。颯拏此云夢。達利舍拏此云見。阿缽底此云罪。提舍那此云說。人有所犯須向他說。罪即得除故云說罪。而言懺悔者順古人翻。非為正說。若云懺悔梵音云懺摩。義當此云容恕或愧謝。或云懺摩。略此云知厭離。亦義云改悔。言懺悔者音訛略也。正應云夢見說罪品。夢之見罪之說。夢者是總見者是別。以別屬總云夢之見云夢見說罪品。釋難者。問。妙幢聞說未了。何故中間還家因夢聞說懺除始復詣佛陳耶。答。鼓元因夢見睹。善緣逼使還家。若當身在眾中不睡。夢如何起。問。妙幢身當在座何不直示悔方。要待歸寢夢中方現金鼓教懺。答。時眾宜聞說夢方始發其懺端。復為妙幢宿緣聞已殷心懺悔。問。宿緣并佛威力現鼓出懺悔音。何不現鼓眾中妙幢夜獨夢見。答。眾會機別。宜展轉聞。復為妙幢愿緣說已余方領解。問。妙幢夢中聞說懺悔即成自懺罪不。答。此由宿愿因夢驚覺寤方能懺。非夢聞說即是懺悔。故下蓮華喻贊品云。愿我當于未來世生。在無量無邊劫夢中常見大金鼓得聞顯說懺悔音。乃至云。夜夢常聞金鼓音。晝則隨應而懺悔。既云愿聞悔音晝則隨懺。明為先聞非即正懺。不爾夢成懺悔事者。何須更說滅業障品。若云令余發心懺悔。豈可夢懺罪并除耶。此品之中大文分四。一妙幢夢聞懺悔得益。二詣佛陳說覺悟于余。三世尊贊印示其所以。四大眾聞說皆愿奉行

經。爾時妙幢菩薩親于佛前聞妙法已歡喜踴躍一心思惟還至本處

贊曰。第一妙幢夢聞懺悔得益分二。初聞法心歡思惟而去。次夜夢金鼓說懺悔音。初即經家敘。后彼得夢。初也。聞壽無量疑斷心歡一心思惟。大悲世尊權巧方便。我等亦當如是期愿行自他利

經。于夜夢中見大金鼓光明晃曜猶如日輪

贊曰。夢鼓說懺于中有四。一夢見金鼓。二因睹三寶。三聞鼓說法。四聞已念持。此初也

經。于此光中得見十方無量諸佛于寶樹下坐琉璃座無量百千大眾圍繞而為說法

贊曰。因睹三寶

經。見一婆羅門桴擊金鼓出大音聲聲中演說微妙伽他明懺悔法

贊曰。聞鼓說法

經。妙幢聞已皆悉憶持系念而住

贊曰。聞已念持

經。至天曉已與無量百千大眾圍繞持諸供具出王舍城詣鷲峰山

贊曰。詣佛陳說。初詣佛后陳說。此詣佛也。初詣時。二徒眾。三持供具。四至處。五睹佛。六見儀。七供養。八右繞九退住。此初四

經。至世尊所禮佛足已布設香華右繞三匝退坐一面

贊曰。后五段也

經。合掌恭敬瞻仰尊顏

贊曰。此正陳說。初請陳后正說。初中復二。初請儀后請說。此初也

經。白佛言世尊我于夢中見婆羅門以手執桴擊妙金鼓出大音聲聲中演說微妙伽他明懺悔法我皆憶持

贊曰。請說有二。初陳夢所見聞。后請許宣說。此初也

經。唯愿世尊降大慈悲聽我所說

贊曰。請許宣說

經。即于佛前而說頌曰我于昨夜中夢見大金鼓其形極姝妙周遍有金光猶如盛日輪光明皆普曜充滿十方界咸見于諸佛在于寶樹下各處琉璃座無量百千眾恭敬而圍繞

贊曰。正說。初經家序。后正陳說。總有一百五十六行。于中初四行五字成句。四句為一頌即成四頌。次有二十二行。七字成句合十一頌。次有三十八頌。五字成句。次九十二行。七字為句合有四十六頌。若準西方為頌之法皆四句成一頌。論句則有五種。一者處中句。二初句。三后句。四短句。五長句。若八字成梵云案多制多此名處中句。不長不短。如是四句成于一頌名室盧迦頌。有三十二字。若六字以上成名為初句。若二十字以上成名為后句。若減六字成名短句。過二十六字以上成名長句頌。準可知。今此經中依勘梵本。或有十七字為一句。或有十五字乃至呼三字為一句。今若長句處勒為七言頌。若短句處勒為五言。故總有九十九頌。分之為二。初四頌略標聞見。后九十五頌廣陳所聞。初中分三。初一句夢時。次二行三句標所見。后一頌標所聞。所見中六句見鼓。三句見佛。二句睹僧。六句見鼓。中初半行見鼓形。一行見鼓光。夢見金鼓者表將聞佛說懺悔音。以可寶重故。見形妙者表是大士梵音聲故。周遍有光者。表能詮教性能顯理周故。猶如盛日輪者。表能詮教用能除一切不善闇故。光明皆普耀等者。表一味音怨親等濟故。余見佛及大眾者即佛僧寶。聞鼓說法即是法寶。表因聞教得睹三寶。當亦自成

經。有一婆羅門以杖擊金鼓于其鼓聲內說此妙伽他

贊曰。標聞法也。有二。初半見能擊鼓人。次半頌聞鼓說法。有一婆羅門表能感教機。以杖擊者表聞教者。以善根杖感擊世尊能詮教鼓。或婆羅門表當見佛。故俱舍論云。所說沙門性亦名婆羅門亦名為梵輪。真梵所轉故。準知世尊亦名真婆羅門。真凈行故。以大悲杖擊后得智鼓流教法聲。聲上假立伽陀等故。此即諷誦伽陀頌也

經。金光明鼓出妙聲遍至三千大千界

贊曰。下廣陳所聞有九十五頌。大分為二。初十一頌總標勝利。次八十四頌。別明勝利。初總標中復分為三。初半頌標鼓勝音。次七頌半標別勝利。后三頌標下勝因。此初也

經。能滅三涂極重罪及以人中諸苦厄由此金鼓聲威力永滅一切煩惱障斷除怖畏令安隱譬如自在牟尼尊

贊曰。初標別勝利中下。有三復次說懺愿等。然初二復次影略互明。第三復次懺等俱廣。今此標中初四頌半。合標初二略明懺等勝利。次三頌標下第三廣明懺等勝利。初段分二。初兩頌半標離苦。次兩頌標得樂。初離苦中一頌半離苦一頌贊佛。此離苦。中初半頌離苦果。次一頌離苦因。上中惡業招三涂報云極重罪。下品惡業招人中苦。即愛別離老病死等。離苦因中三句離因一句舉喻。喻有兩義。一喻眾生得滅苦因如牟尼尊。二喻金鼓亦如牟尼能說圣法滅眾生苦

經。佛于生死大海中積行修成一切智能令眾生覺品具究竟咸歸功德海

贊曰。贊佛有二。初半頌贊自利德。后半頌贊利他德。覺品具者能令眾生修大菩提。相應眷屬一切功德皆悉滿足。即大菩提。究竟咸歸功德海即大涅槃也。或覺品具是能令修因滿。歸功德海是能令得果滿

經。由此金鼓出妙聲普令聞者獲梵響證得無上菩提果常轉清凈妙法輪

贊曰。明得樂也。初一頌得自利樂。后一頌得利他樂。此得自利樂有三。一令得梵音。二證菩提。三得涅槃。準瑜伽論九十五。以轉法輪有自他轉。自轉之中有五種相。第一為得所得之境。第二為得之方便。第三為得所得。第四對他相續。令他于自所證深生信解。第五令他于他所證深生信解。此常轉妙法輪即第三為得所得。大涅槃果。前有菩提后有隨機說法故。此轉法輪即涅槃也。其法輪義如本法華經疏明

經。住壽不可思議劫隨機說法利群生能斷煩惱眾苦流貪嗔癡等皆除滅

贊曰。得利他樂。一為眾生住壽。二為說法。三斷煩惱。眾苦流即惑業苦三。此斷所緣縛。所緣縛盡能緣貪等皆亦隨滅。即斷能緣縛。既離諸縛。故得安樂

經。若有眾生處惡趣大火猛焰周遍身若得聞是妙鼓音即能離苦歸依佛

贊曰。下三行頌標下廣懺悔等有二。初一頌標有罪聞法解懺離苦。后兩頌因聞鼓聲得于安樂。此初也。問。此是妙幢自夢金鼓余人不聞。如何得言有處惡趣大火遍身聞妙鼓音離苦歸佛。答。此前后說他得益等皆是妙幢菩薩夢見。實非余人得聞鼓音。此意即表若眾生類得聞佛說得如是益

經。皆得成就宿命智能憶過去百千生悉皆正念牟尼尊得聞如來甚深教由聞金鼓勝妙音常得親近于諸佛悉能舍離諸惡業純修清凈諸善品

贊曰。標得樂分六。初半頌得宿命智。次一句得正念。次一句聞法。次兩句近佛。次一句離惡。次一句修善

經。一切天人有情類殷重至誠祈愿者得聞金鼓妙音聲能令所求皆滿足

贊曰。下三頌標下令余種勝因有三。初一頌標愿遂心。次一頌標得離苦。次一頌標得安樂。此初也

經。眾生墮在無間獄猛火炎熾苦焚身無有救護處輪回聞者能令苦除滅

贊曰。標得離苦。且據重說離無間苦。或可。初半頌離無間苦。后半頌通離諸處及諸趣之苦

經。人天餓鬼傍生中所有現受諸苦難得聞金鼓發妙響皆蒙離苦得解脫

贊曰。標得樂也。初半頌牒所離苦。后半頌辨所得樂

經。現在十方界常住兩足尊愿以大悲心哀愍憶念我眾生無歸依亦無有救護為如是等類能作大歸依

贊曰。下八十四頌別明勝利。分之為四。初二十五頌第一復次明懺愿等。次唯愿十方佛下十三頌第二復次明懺愿等。次七言下四十三頌第三復次明懺愿等。次若有男子及女人下四頌說勝勸修。然三復次懺愿等中。初復次中多懺煩惱障。第二復次多懺業障。第三復次多懺報障。其中略廣有此不同。懺悔正云說罪。應以善悔及所起善語業為性。若兼能起亦有意業。若申禮敬亦有身業。具足應以善悔及所起三業為性。初復次中有三。初二頌請求加護述正歸依。次十四頌明懺悔。后九頌明發愿。初中分四。初二句舉所歸投。次二句請垂悲念。次二句申無救護。次二句請作歸依。有情之中有無足多足四足二足。人天二足于余為勝。佛于二足更復為尊。哀其有苦愍彼無樂。體即慈悲。愿記不舍名為憶念。投起名歸恃怙名依。拔苦為救與樂為護

經。我先所作罪極重諸惡業今對十力前至心皆懺悔

贊曰。下十四頌明懺悔分三。初一頌標。次十二頌辨。后一頌結。此初標也。罪者毀責過失之名。極重惡業亦毀責過失語。設輕小罪亦名極重作罪惡業。通論三業悉懺云皆

經。我不信諸佛亦不敬尊親不務修眾善常造諸惡業

贊曰。下別辨為十二。初一頌明懺不信無慚等所造惡業。不敬即不崇賢不務修善。即不重善。由此造惡

經。或自恃尊高種姓及財位盛年行放逸常造諸惡業

贊曰。第二頌懺由憍慢等造惡罪業。一恃德尊高。二恃種姓貴勝。三恃多財。四恃官位。五恃盛年及長壽無病。自舉陵他即因慢起惡恃此醉傲。即由憍造惡復行放逸不能防修。故造惡業

經。心恒起邪念口陳于惡言不見于過罪常造諸惡業

贊曰。第三頌懺心口二業所造惡業

經。恒作愚夫行無明暗覆心隨順不善友常造諸惡業

贊曰。第四頌懺由癡造惡業

經。或因諸戲樂或復懷憂惱為貪嗔所纏故我造諸惡

贊曰。第五頌懺因貪嗔故造惡業。戲樂即貪憂惱即嗔。貪嗔即種子。纏即現行。或八纏等舉二攝余

經。親近不善人及由慳嫉意貧窮行諂誑故我造諸惡

贊曰。第六懺由近惡友及小隨惑畜積不舍鄙吝稱慳不耐他榮妒忌稱嫉為罔罥他曲順彼意稱諂心懷異謀矯現有德稱誑

經。雖不樂眾過由有怖畏故及不得自在故我造諸惡

贊曰。第七懺由怖畏故造惡業。意雖不樂造過。或怖命財難等故造惡業。或處卑賤被他驅逼不得自在故造惡業

經。或為躁動心或因嗔恚恨及以饑渴惱故我造諸惡

贊曰。第八懺由大隨惑等故造惡業。為饑渴欲所逼惱故造諸惡業

經。由飲食衣服及貪愛女人煩惱火所燒故我造諸惡

贊曰。第九懺由貪故造諸惡業

經。于佛法僧眾不生恭敬心作如是眾罪我今悉懺悔于獨覺菩薩亦無恭敬心作如是眾罪我今悉懺悔

贊曰。第十懺由不敬三寶故造諸惡

經。無知謗正法不孝于父母作如是眾罪我今悉懺悔

贊曰。第十一懺由五逆所造惡業。依大乘經所說五逆。非三乘通說。言五逆者。準薩遮尼干子經。一不得破塔壞寺焚燒經像及用盜三寶財物。二謗三乘法言非圣教。障礙留難隱弊覆藏。三于一切出家人所若有戒無戒持戒破戒打罵訶嘖。說過禁閉還俗驅使責調斷命。四不得殺父害母出佛身血破和合僧殺阿羅漢。五不得謗無因果長夜常行十不善業。今此謗法即第二逆。不孝父母即第四逆

經。由愚癡憍慢及以貪嗔力作如是眾罪我今悉懺悔

贊曰。第十二懺由三不善根故造惡業。言憍慢者。由癡不善根起故兼舉之。又依初科。此之一頌結前所造皆悉懺悔

經。我于十方界供養無數佛當愿拔眾生令離諸苦難愿一切有情皆令住十地福智圓滿已成佛導群迷

贊曰。下九頌發愿。愿以后智或欲勝解為愿自性。既禮敬陳彰亦及所起三業為體。然后智欲愿愿自性。身語愿所起。意業愿相應及所起故俱名愿。不爾何收。于中分四。此初二頌利生。一頌愿令離苦。一頌愿令得樂

經。我為諸眾生苦行百千劫以大智慧力皆令出苦海我為諸含識演說甚深經最勝金光明能除諸惡業

贊曰。次二頌愿起行。一頌愿為生修福智。一頌愿為生說正法

經。若人百千劫造諸極重罪暫時能發露眾惡盡消除依此金光明作如是懺悔由斯能速盡一切諸苦業勝定百千種不思議總持根力覺道支修習常無倦

贊曰。次三頌愿他修行。初二頌愿勸他滅惡。后一頌愿勸他修善

經。我當至十地具足珍寶處圓滿佛功德濟度生死流。我于諸佛海甚深功德藏妙智難思議皆令得具足

贊曰。次二頌愿自果滿。初頌愿因滿利生。后頌愿果圓自具。令言雖通自他今意取令自具。前已愿生令住十地。福智圓滿已成佛導群迷竟

經。唯愿十方佛觀察護念我皆以大悲心哀受我懺悔

贊曰。下有十三頌。第二復次多懺業障。文分為四。初十頌明懺悔。次一頌明隨喜。次一頌明發愿。后一頌回向懺悔。中分三。此初一頌請護述依

經。我于多劫中所造諸惡業由斯生苦惱哀愍愿消除

贊曰。次八頌正明懺悔。復分為四。此初一頌總標懺愿

經。我造諸惡業常生憂怖心于四威儀中曾無歡樂想

贊曰。次一頌述己憂深

經。諸佛具大悲能除眾生怖愿受我懺悔令得離憂苦

贊曰。乞愿許悔

經。我有煩惱障及以諸報業愿以大悲水洗濯令清凈

贊曰。次下五頌愿懺令除。復分為四。此初一頌愿懺滅三障。佛以大悲滅三障火。復除罪垢故喻如水

經。我先作諸罪及現造惡業至心皆發露咸愿得蠲除。未來諸惡業防護令不起設令有違者終不敢覆藏

贊曰。次二頌愿懺三世罪。蠲亦除也。過現已造。懺之愿除。未來未造。愿懺防令不起

經。身三語四種意業復有三系縛諸有情無始恒相續由斯三種行造作十惡業如是眾多罪我今皆懺悔

贊曰。次二頌愿懺三業罪。即同十住毗婆沙第四所明懺悔。云三三合九種從三煩惱起。合九種者即前三業及三世并三報業。謂順生現后受業。合之為九。今者加三障除三報業。此經據總。彼論約受有別。故俱成九各不相違。此九皆從貪嗔癡起云從三煩惱起。又彼論問三順受中有定不定云何懺悔除耶。彼論答云。亦非皆滅。若定報者愿得今身償故。此亦據報定時不定說。若時報俱定彼即不論。彼約中容懺悔者說。若能增上懺罪皆除故。涅槃經云。若入我法即不決定。又瑜伽論云。依未解脫者建立定報。此意約未種解脫分者。依之立定報業。若種解脫分者則總不定。不爾有情如何三生修即入圣。非皆唯有三生定報故。十業道義如別章

經。我造諸惡業苦報當自受今于諸佛前至誠皆懺悔

贊曰。次一頌屬自結懺

經。于此贍部洲及他方世界所有諸善業今我皆隨喜

贊曰。第二復次中第二隨喜。隨者順也。喜者慶悅故。隨即以信欲勝解三法為體。故成唯識云。若印順者體即勝解。若樂順者體即是欲。忍既信因欲即信果。故信及因果為其隨體。喜即喜受。或此喜者非必喜受。但心心所總聚假立。慶悅名喜。或即不嫉故喜無量。以不嫉為體。此釋為正。因隨生喜即隨之喜。或亦隨亦喜名為隨喜

經。愿離十惡業修行十善道安住十地中常見十方佛

贊曰。第三發愿

經。我以身語意所修福智業愿以此善根速成無上慧

贊曰。回向。以后智為體。又解。二頌俱是發愿。初因后果

我今親對十力前發露眾多苦難事

贊曰。下四十二頌是第三復次。廣明懺愿。多懺報障。文分為五。初四頌悔過。次十一頌嘆佛功德。次二十五頌發愿。次一頌隨喜。次一頌回向。初懺悔中文復分三。此初半頌歸誠總標

經。凡愚迷惑三有難恒造極重惡業難我所積集欲邪難常起貪愛流轉難于此世間耽著難一切愚夫煩惱難狂心散動顛倒難及以親近惡友難于生死中貪染難嗔癡暗鈍造罪難生八無暇惡處難未曾積集功德難

贊曰。此次三頌別悔諸難。三頌十二句一句為一難。一凡夫不了苦果難。二長時恒造惡業難。三由計我所積集難。四由貪流轉三界難。五于世樂果耽著難。六由依凡身起惑難。七邪心散動起倒難。八由惡友所攝難。九不了生死染著難。十由因三毒造罪難。十一生于無暇惡報難。十二無始未殖善因難。此意由惡業故生無暇。由不修善故起過。故今悉懺

經。我今皆于最勝前懺悔無邊罪惡業

贊曰。此后半頌結悔悔諸過

經。我今歸依諸善逝我禮德海無上尊如大金山照十方唯愿慈悲哀攝受

贊曰。下十一頌嘆佛功德。文分為三。初一頌總標歸禮贊。次五頌隨分見德贊。后五頌顯德無窮贊。此初也

經。身色金光凈無垢目如清凈紺琉璃吉祥威德名稱尊大悲慧日除眾闇

贊曰。隨分見德贊。贊十三種德。此中有四。初一句贊體金光德。次一句贊目紺凈德。次一句贊威勢名聞德。次一句贊悲智破闇德

經。佛日光明常普遍善凈無垢離諸塵牟尼月照極清涼能除眾生煩惱熱

贊曰。此有二德。初半頌贊遍智離染德。次半頌贊令證涅槃德。牟尼能以涅槃清涼除眾生煩惱之熱故

經。三十二相遍莊嚴八十隨好皆圓滿福德難思無與等如日流光照世間

贊曰。此有三德。初一句贊三十二相德。次一句贊八十隨好德。次半頌贊成就有情德。如大莊嚴論云。譬如盛日。四攝相應發心亦如是。如日熟谷成就眾生故。若增一阿含經云。日出有四事。一者日出時眾瞑悉除。二農夫作務。三百鳥悉鳴。四嬰兒啼哭。佛告諸比丘。若日出時眾瞑除者。喻佛出世除去癡闇靡不明照人民之類。普共田作者。譬檀越施主隨時供給衣服．飲食．床席．臥具．病緣醫藥。百鳥鳴者。譬如高德諸法師等能為四眾說微妙法。嬰兒啼者。此喻弊魔見佛出世心大愁惱

經。色如琉璃凈無垢猶如滿月處虛空妙玻璃網映金軀種種光明以嚴飾

贊曰。此有二德。初半頌贊隨感應現德。如涅槃經月喻品說見半滿等。次半頌贊焰網莊嚴德。妙頗璃白紅色。如法華經云。如凈琉璃中內現真金像等

經。于生死苦暴流內老病憂愁水所漂如是苦海難堪忍佛日舒光令永竭

贊曰。此一頌贊斷他生死德。言暴流者即四暴流。一欲暴流。即欲界修惑。二有。即上二界修惑。三見。即三界見道煩惱。四無明暴流即三界見修無明。準此前三皆除無明。然諸論中說惑為暴流據因。此說生死苦為暴流即談果也。或可。因果合名生死。老病憂愁漂溺有情如暴流。深廣難度如苦海。瑜伽論第七十云。五法相似生死大海得大海名。一處所無邊相似故。二甚深相似故。三難度相似故。四不可食相似故。此意大海俱苦皆不可食。生死亦爾。皆不可樂。五大寶所依相似故(此意一切眾寶皆依于海于生死中方得三乘功德故也)五義之中今取前四云難堪忍。佛慧日光爍令涸竭

經。我今稽首一切智三千世界希有尊光明晃耀紫金身種種妙好皆嚴飾

贊曰。下五頌顯德無窮贊。分二。此初一頌歸禮總贊

經。如大海水量難知大地微塵不可數如妙高山叵稱量亦如虛空無有際諸佛功德亦如是一切有情不能知于無量劫諦思惟無有能知德海岸盡此大地諸山岳析如微塵能算知毛端渧海尚可量佛之功德無能數一切有情皆共贊世尊名稱諸功德清凈相好妙莊嚴不可稱量知分齊

贊曰。下四頌陳德別贊。四頌為四。此初一頌贊德過喻分。次一頌贊過情計分。次一頌贊德過算分。次一頌贊德過說分。大同金剛般若經論過于四分。又初一頌或即如次贊佛常樂我凈四德。或通贊德。有其四種。一德深如海。二德眾如塵。三德高如山。四德廣如空。若寶云經第四云。菩薩復有十法。譬如大海。何等為十。一是大寶藏。二深廣難度。三廣大無邊。四次第漸深。五不與煩惱同處而宿。六寂滅一相。七眾流競注皆悉容受。八潮不失時。九能為他人作歸依處。十而無竭盡云何是大寶藏。亦如大海。眾寶出中人取不減。菩薩亦爾。無邊眾生信心修行。功德寶藏亦復不減。譬如大海深廣難度。菩薩亦爾。智度大海天魔外道無能度者如海無邊。菩薩亦爾。功德智慧廣大無邊如海漸深。菩薩亦爾。成一切種智以漸轉深。譬如大海不宿死尸。菩薩法海一切結漏煩惱死尸及惡知識亦不同宿。譬如大海眾流注中皆同一味。菩薩亦爾。一切功德至種智海亦同一味。譬如大海能容眾流然不增減。菩薩亦爾。聽受一切佛法亦為眾說而無增減。譬如大海潮不失時。菩薩亦爾。于所成就眾生亦潮不過限。譬如大海一切大身依止窟宅。菩薩亦爾。為一切大心眾生作依止窟宅。譬如大海無有窮盡。菩薩亦爾。為一切眾生隨應說法無有窮盡。準此文意即是說佛。云何知然。言種智一味結漏死尸皆不容宿故。菩薩留惑至惑盡故。未成一切種智故。云菩薩者就因為名。或通因果有此十義。故贊如海。今此經中且約第三一義如海。余略不言。若準大莊嚴論云。譬如大海。忍波羅蜜相應發心亦復如是。諸來違逆心不動故。譬如大地。最初發心亦復如是。一切佛法能生持故。譬如山王。禪波羅蜜相應發心亦復如是。物無能動。以不亂故。彼有喻六度四攝四無量等。此略喻第三第四。如空即十地經無盡句中第三虛空界盡。以影余故

經。我之所有眾善業愿得速成無上尊

贊曰。下二十五頌發愿。分二。初五頌自他利愿。后二十頌唯利他愿。初中復二。初三頌求果愿。后二頌求因愿。初果愿中有二。此半頌求果自利愿

經。廣說正法利群生悉令解脫于眾苦降伏大力魔軍眾當轉無上正法輪久住劫數難思議充足眾生甘露味猶如過去諸最勝六波羅蜜皆圓滿滅諸貪欲及嗔癡降伏煩惱除眾苦

贊曰。此二頌半求果利他愿。于中初半頌愿令得擇滅。次半頌愿令降天魔。次半頌愿令得涅槃。次半頌愿令修六度。次半頌愿令除六障。如文句知

經。愿我常得宿命智能憶過去百千生亦常憶念牟尼尊得聞諸佛甚深法愿我以斯諸善業奉事無邊最勝尊遠離一切不善因恒得修行真妙法

贊曰。下二頌求因愿略有四愿。初半頌求宿命智愿。次半頌求六念愿。六念者。念佛．念法．念僧．念戒．念施．念天。此且舉二。次半頌求善友愿。次半頌求離惡修善愿

經。一切世界諸眾生悉皆離苦得安樂所有諸根不具足令彼身相皆圓滿

贊曰。下二十頌明唯利他有二。初十六頌愿他得世果。次四頌愿他得出世果。初中有二。初十四頌愿得現在果。后二頌令得未來果。現果分二。初七頌愿令離苦。后七頌愿令得樂。初中有三。此初一頌總標拔苦

經。若有眾生遭病苦身形羸瘦無所依咸令病苦得消除諸根色力皆充滿

贊曰。次下五頌半別明離苦有五。此即第一一頌拔諸疾病苦

經。若犯王法當刑戮眾苦逼迫生憂惱彼受如斯極苦時無有歸依能救護

贊曰。下三頌第二拔刑罰苦有二。初一頌標有苦無救

經。若受鞭杖枷鎖系種種苦具切其身無量百千憂惱時逼迫身心無暫樂皆令得免于系縛及以鞭杖苦楚事將臨刑者得命全眾苦皆令永除盡

贊曰。下二頌愿為斷除。于中初一頌半令離枷鎖鞭杖苦。次半頌令離殘害斷命苦

經。若有眾生饑渴逼令得種種殊勝味盲者得視聾者聞跛者能行啞能語

贊曰。此中有二。第三令離饑渴苦。第四令離不具諸根苦

經。貧窮眾生獲寶藏倉庫盈溢無所乏皆令得受上妙樂無一眾生受苦惱

贊曰。下初半頌第五令離貧窮苦。后半頌第三結令離苦

經。一切人天皆樂見容儀溫雅甚端嚴悉皆現受無量樂受用豐饒福德具

贊曰。下七頌愿令他得樂。有十二。此中有二。初半頌令得人天敬愛樂。次半頌令得豐諸珍玩樂

經。隨彼眾生念妓樂承妙音聲皆現前念水即現清涼池金色蓮華泛其上

贊曰。此有二樂。初半頌令得伎樂隨念樂。次半頌令得池沼隨心樂

經。隨彼眾生心所念飲食衣服及床敷金銀珍寶妙琉璃瓔珞莊嚴皆具足

贊曰。此有二樂。初半頌令得四事隨念樂。次半頌令得七寶珠瓔嚴具樂

經。勿令眾生聞惡響亦復不見有相違所受容貌悉端嚴各各慈心相愛樂

贊曰。此有二樂。初半頌令得美名和穆樂。次半頌令得端嚴慈愛樂

經。世間資生諸樂具隨心念時皆滿足所得珍財無吝惜分布施與諸眾生

贊曰。此有二樂。初半頌令得資什隨心樂。次半頌令得無貪樂施樂

經。燒香末香及涂香眾妙雜華非一色每日三時從樹墮隨心受用生歡喜普愿眾生咸供養十方一切最勝尊三乘清凈妙法門菩薩獨覺聲聞眾

贊曰。此有二樂。初一頌令得香華隨意樂。次一頌令得供養三寶樂

經。常愿勿處于卑賤不墮無暇八難中生在有暇人中尊恒得親承十方佛愿得常生富貴家財寶倉庫皆盈滿顏貌名稱無與等壽命延長

經。劫數

贊曰。下二頌愿他得未來果有五。初半頌令得不生八難樂。次半頌令得常遇世尊樂。次半頌令得常生富貴樂。次一句令得形妙名聞樂。次一句令得壽命延長樂

經。悉愿女人變為男勇健聰明多智慧一切常行菩薩道勤修六度到彼岸

贊曰。下四頌令得他出世果有六。此中有二。初半頌令得男身聰慧樂。次半頌令得常行覺品樂

經。常見十方無量佛寶王樹下而安處處妙琉璃師子座恒得親承轉法輪

贊曰。此有二樂。初半頌令得見佛出現樂。次半頌令得親承演說法樂

經。若于過去及現在輪回三有造諸業能招可厭不善趣愿得消滅永無余一切眾生于有海生死罥網堅牢縛愿以智劍為斷除離苦速證菩提處

贊曰。此有二樂。初一頌令他得除自苦樂。次一頌令他得除生死樂

經。眾生于此贍部內或于他方世界中所作種種勝福因我今皆悉生隨喜

贊曰。此一頌是第三廣懺愿中第四隨喜

以此隨喜福德事及身語意造眾善愿此勝業常增長速證無上大菩提

贊曰。此一頌第五四回向即十度中第七方便。方便有二。一回向方便。二拔濟方便。此回向也。后智為體。上句雖有愿言下句意明方便。不爾與前發愿何別。前已發愿言我之所有眾善業。愿得速成無上尊等竟。故此回向

經。所有禮贊佛功德深心清凈無瑕穢回向發愿福無邊當超惡趣六十劫

贊曰。下四頌大段第二別明勝中。第四明勝勸修有五。此初一頌明修前業能越惡趣

經。若有男子及女人婆羅門等諸勝族合掌一心贊嘆佛生生常憶宿世事

贊曰。此一頌明修前業能得宿命

經。諸根清凈身圓滿殊勝功德皆成就愿于未來所生處常得人天共瞻仰

贊曰。此初半頌明修前業得勝身福滿。次半頌得天人敬仰

經。非于一佛十佛所修諸善根今得聞百千佛所種善根方得聞斯懺悔法

贊曰。明得聞此法即供養多佛。此意明。但得聽聞尚曾供養多佛。況能聞已而修行。此同般若及法華經。勸進修習故

經。爾時世尊聞此說已贊妙幢菩薩言善哉善哉

贊曰。下品第三大段世尊贊印。即文分為三。此初贊也

經。善男子如汝所夢金鼓出聲贊嘆如來真實功德并懺悔法若有聞者獲福甚多廣利有情滅除罪障

贊曰。次印也。前之頌中妙幢說聞此法滅罪得福。恐人不信。故佛為印

經。汝今應知此之勝業皆是過去贊嘆發愿宿習因緣及由諸佛威力加護此之因緣當為汝說

贊曰。后許說夢因。即下蓮華喻贊品是

經。時諸大眾聞是法已咸皆歡喜信受奉行

贊曰。第四大段大眾喜行

金光明最勝王經卷第三

　　　　唐三藏法師義凈奉　制譯

　　滅業障品第五

滅業障品三門分別。一來意。二釋名。三解難。言來意者有三。一明滅惡之中前品夢聞悔過以為警覺。今者正示悔法滅除。故前品后有此品生。第二來意者。妙幢久種善根因夢自能悔過。余眾不能自悟。佛教方解懺除。故更放光召其有緣。因請佛為廣辨。故前品后有此品生。三者欲求勝果必殖妙因。障難既存何能起行。欲起妙行先令滅障。妙幢但陳其夢。未自懺除欲自發露。故請佛說悔滅之法。故前品后有此品生。釋品名者真諦云。業障滅品此西國音。此經云滅業障依此方語。梵云羯磨(此云業)阿跋啰拏(此云障)毗那奢(此云滅)業謂造作障謂障礙。由作不善能礙圣道。業即是障持業釋也。滅通能所。若能滅名滅即懺悔等。曰由此懺等能滅業障。即業障之滅依主釋。或所滅名滅。滅者除也。由懺等四令業障滅。業障即滅持業釋也。或滅業障總屬于能。即于能滅說所滅法。由懺悔等四能滅業障名滅業障品。如理門論云于其能破立所破聲。解難者。問。障有多種且惑業苦總名為障。今何但言滅業障耶。答。有二解。一云惑業苦三總得名業。如言煩惱障即大隨惑。二所發業并及于果總名煩惱障。準彼相從業因業果總名為業。問。若爾何故不云滅惑苦障。答。隨舉于一皆有難故。或可。業礙圣道勝惑名故。所以業有定業。惑中不說有定惑故。苦由業生。故但從勝名滅業障。一云雖惑業苦俱得障名。業障增強但偏懺業。以業招生親于惑故。下請云曾所造作業障罪者云何懺悔。不問惑苦故。又若有極重不善之業必招難身。無暇入圣故。經但云滅業障品。前釋為究。下文具懺惑業苦故。問。惑業苦三攝盡二障。未知所知障今亦懺不。答。既趣佛果二障俱懺。故說云修菩提行所有業障悉皆懺悔。問。三性之業為總懺不。答。三性俱懺。由于二障發三性業。故招人天業亦皆懺故。問。今此與前兩品何別。答。傳云真諦有八解不同。一初夜中妙幢夢見。后大眾晝日修行。二云初是略釋。后是廣釋。三初是懺悔。后一罪滅。四云初是暫伏。后是永除。五初明經能滅罪。后明弘經者罪滅。六初明法身示現。后明化身為說。七初妙幢獨聞。后大眾共感。八初品由妙幢愿。后品由大眾機。此八釋中第二七八三釋為正。余者不正。今釋不同。如來意辨

經。爾時世尊住正分別入于甚深微妙靜慮

贊曰。此品之內大文分四。一放光集眾。二天帝啟請。三如來為說。四得益喜行。下云時諸大眾聞佛說已咸蒙勝益歡喜奉持。是初。文分三。初入定放光。次光明利益。后尋光詣佛。初又分三。一入定。二放光。三照境。此初也。諸后得智緣俗名為分別。得稱境而知故名住正。或正謂根本。分別即后得。了俗由證真故名為后得。住謂依止即后得智依本智起。靜謂寂靜。慮謂審慮。靜簡散心慮簡無心。上界定皆具足諸支。雖通名靜慮世尊所起多第四定。以最勝故。入者證也。后智了機及能被法二乘不知名為甚深。超三界故名為微妙。審了機法應物示證。所以云入。又解。住正分別示起加行。為利生故名正分別。入即能入。靜慮所入。超過二乘名甚深。勝于菩薩名微妙。據實放光是神境通。通依靜慮。故先言入

經。從身毛孔放大光明無量百千種種諸色

贊曰。二放光也有三。初出處從身毛孔。次所出放大光明。后光體無量諸色

經。諸佛剎土悉現光中十方恒河沙校量譬喻所不能及

贊曰。三照境也有二。初照境分齊諸佛剎土悉現光中。二殊勝校喻不及

經。五濁惡世為光所照

贊曰。第二明光利益有四。一總明時處。時即五濁時處即穢國

經。是諸眾生作十惡業五無間罪誹謗三寶不孝尊親輕慢師長婆羅門眾應墮地獄餓鬼傍生

贊曰。二明所照境即光所照。正佛意為斷業惑苦。各據重明云照五濁十惡五逆及三惡趣。十惡五濁及五逆業。廣如余辨。言無間者俱舍十七云。約異熟果決定。更無余業余生能為間隔故。此唯因無間隔義。乃至云。彼有無間得無間名。與無間法合故名無間

經。彼各蒙光至所住處

贊曰。三明光能照

經。是諸有情見斯光已因光力故皆得安樂端正姝妙色相具足福智莊嚴得見諸佛

贊曰。四正明光益。于中復四。一得安樂。二得端嚴。三得福智。四得見佛。問。睹光安樂已離前障。何更為說懺悔益。宜睹光而罪滅。即得見光。宜聞法而罪除即為說法。或睹暫滅懺令永除。又光為現世。法通未來

經。是時帝釋一切天眾及恒河女神并諸大眾蒙光希有皆至佛所右繞三匝退坐一面

贊曰。尋光詣佛

經。爾時天帝釋承佛威力即從座起偏袒右肩右膝著地合掌向佛而白佛言世尊

贊曰。帝釋啟請有四。一請法儀。二所請主。三所為機。四所請法。此初二。初中三。一能請人。二所承力。三正軌則

經。云何善男子善女人愿求阿耨多羅三藐三菩提修行大乘攝受一切邪倒有情曾所造作業障罪者云何懺悔當得除滅

贊曰。此后二也。所為機中有二。初能行法人。次所利攝者。此中修行亦自所習。但菩薩為懷利他為先故但舉為他。理實亦自行。請法可知

經。佛告天帝釋善哉善哉善男子汝今修行欲為無量無邊眾生令得清凈解脫安樂哀愍世間福利一切

贊曰。第三如來為說有六。一答所請法。二若有凈信下贊勝勸行。三爾時天帝下依勸修學。四我念往昔已下引己為證。五若有苾芻下明行法利益。六爾時釋梵下釋梵述成。答所請中初贊后答。贊中初總贊后別贊。別贊中初贊自利。謂汝今修行是。二贊利他。欲為無量等是。贊利他中初贊利他后釋所以。云為無量眾生者瑜伽四十六有五無量。一有情界無量。二世界無量。三法界無量。四調伏界。五調伏方便界。有情界即所利生。世界即所可化處。法界即三性法等。謂由此法成染凈故所調伏界即種姓差別。由此種姓有堪能故。調伏方便界即能成就有情之法。無量即眾生界。無邊即世界。或俱通二。令得安樂等是所調伏界。并所除障即法界無量。汝今修行即調伏方便界。故無垢稱經云。應以是法而化有情即修是法。安樂道菩提涅槃。故唯識第十云。此二自性皆無逼惱。及能安樂故二轉依俱名安樂。具離二障名清凈解脫。哀愍即大悲拔苦。福利即大慈與樂

經。若有眾生由業障故造諸罪者

贊曰。正答有二。初略明。但令滅惡。后善男子有四業障下。廣明亦令生善。初中復二。初正明懺悔法。后若人成就四法下明能行之人。或初明暫除。后明永滅。就懺悔中復分為五。一明應懺之人。二應當策勵下明懺悔方軌。三我從無始下正明懺悔。四以是因緣下結勸修行。五何以故一切諸法從因緣生下釋其所以。此即初也。由業障故者宿業種。造諸罪者更起現。此由宿因作業決定。不爾菩薩及諸如來一切時觀見應起業制令不作。何故得造。由決定故。不爾佛等何故待作后方教懺。若爾一切業皆定作。應無不定。答。雖定造業感果不定。所以經論又約感果分定不定者即假者造業之人。又解。由業障故即善惡業。造諸罪者即感果。業是能造果是所造。又解。通前二義故

經。應當策勵晝夜六時偏袒右肩右膝著地合掌恭敬一心專念口自說言

贊曰。正明方軌有四。一令作意。即是加行并審決思。即應當策勵是。二明時節。晝夜六時。明動發思正起三業。此身意語。偏袒等是身業。一心專念是意業。口自陳說是語業

經。歸命頂禮現在十方一切諸佛已得阿耨多羅三藐三菩提者

贊曰。所對懺者。于中分二。初虔恭禮贊。次彼諸世尊已下投誠請證。此初也。文分為二。初現世后如是等下過未。初中復二。初禮次贊。此禮也。盡壽投誠故云歸命。表敬之極故云頂禮。贊中初贊自利得菩提。后贊利他轉法輪等。此即初也

經。轉妙法輪持照法輪雨大法雨擊大法鼓吹大法螺建大法幢秉大法炬

贊曰。此贊利他。初明說法。次明利他。說中八句。初三句標。次五句釋。此中二釋初轉法輪在見道。照法輪在修。持在無學。義通三乘。見諦道中俱觀四諦上下轉等獨得轉名。修道離障重觀妙理獨得照名。無學能攝有無為德獨得持名。雨大法雨勝解行位。擊大法鼓在見修位。吹法螺下在無學位。又釋。初三準解深密經是三時教。此中持應在后。以文言便持在照前。下五句中第一即轉法輪。準法華經論云。已斷疑者令成就智身故即是令得二乘果。擊大法鼓者即照法輪。法華經論云。已成就智身者示二種密境界故。說二乘者是趣大方便。彼不能知云密境界。三無性等亦密意故。今此但有示二乘密境界。無不絕大法鼓故。次吹大法螺等三是持法輪。初是說法。次得智。后觀理。即是令得菩提涅槃。法華經中據圓滿能故。于法幢后方說吹螺。此約能為他說教令得二果故。于法幢前說吹螺。如妙光菩薩持妙法華經化八王子皆成佛道。信解品中迦葉等云我等今者真是聲聞。以佛道聲令一切聞

經。為欲利益安樂諸眾生故常行法施誘進群迷令得大果證常樂故

贊曰。利他。令他得世果名利益。得出世果名安樂。以教授機名為法施。未發心令發心名誘。已發心令成就名進。已成就者令得解脫名令得大果。證常樂故。涅槃自性常。菩提三種常。四智所依常。故俱名常。樂如前釋

經。如是等諸佛世尊以身語意稽首歸誠至心禮敬

贊曰。過未諸佛

經。彼諸世尊以真實慧以真實眼真實證明真實平等悉知悉見一切眾生善惡之業

贊曰。投誠請證。以佛一具二智云真實慧。二圓五眼故云真實眼。三能真實證具前二義故。四平等心證平等理故。依三念住故。五能知見此意。由佛具二智故悉知眾生。圓五眼故悉見眾生。故今投誠請佛為證。即無著般若經論云見智凈具足住。見即五眼智即二智。由肉天眼見一切眾生色蘊色身。由法眼故見一切眾生四蘊名身。即見身語業是肉天眼。見意業是法眼。總見佛眼。瑜伽八十二云。成就明眼具三眼故。三即肉天慧。慧中本后分為法慧。體是一故。在果名佛眼。體即三眼。故不云五。由佛具智故。知者知寂靜不寂靜。即知住念住非念住壞緣法念。通根本智。及具五眼能悉知見身語心行善不善業。依三念住怨親等視故請為證。又真實證明有其二義。一述佛明證。二請為證明。若但為證應在后明。由通二義故中間說。亦同十住毗婆沙。云十方一切佛所知無不盡。我今悉于前發露諸黑惡等

經。我從無始生死以來隨惡流轉共諸眾生造業障罪

贊曰。正明懺悔文復分三。初總標次別懺后順同。此初也。隨惡者隨惡友隨惑業。流轉者受生死果。種子為流現果為轉。惑隨惡惑業集諦。流隨惡果苦諦。轉依于苦諦復共眾生起于集諦造于諸業

經。為貪嗔癡之所纏縛未識佛時未識法時未識僧時未識善惡

贊曰。次別懺也。又分為三。初舉造業因。次所造業后所成果亦即如次懺惑業苦。此即懺惑起業因也。由斯三毒之所纏縛不自在故。起諸惡本名不善根。同十住毗婆沙三三合九種從三煩惱起。合九種者即身等三業有現生后及三界業故云三三。皆貪等起云從三起。無明勝本偏云未識三寶善惡

經。由身語意造無間罪

贊曰。懺業障于中分三。初舉業障。次證佛證。后正懺悔。初中有三。謂總別結。如次三文。別中初五逆業。見有勝已已下余業。此初文也。依薩遮尼干子經等有大乘五逆

經。惡心出佛身血誹謗正法破和合僧殺阿羅漢殺害父母

贊曰。此之五逆三乘通說。總大乘不共逆中當第四逆。誹謗正法亦是破僧。謗佛八正為非正道。說五法為正道。故云誹謗正法。言五法者大乘未見其文。準一切有部。大毗婆沙一百一十六云。何五法。一盡壽著糞掃衣。二盡壽乞食。三盡壽唯一座食。四盡壽常居迥處。五盡壽不食一切魚肉味鹽蘇乳等。正理律攝說五有別。具如彼明。或誹謗正法是大乘第二逆。在此破僧前明者。以謗佛正法同故在此而說。非屬破僧

經。身三語四意三種行造十惡業自作教他見作隨喜于諸善人橫生毀謗斗秤欺誑以偽為真不凈飲食施與一切于六道中所有父母更相惱害

贊曰。第五逆也。謂長夜常行十不善業。初總舉明。后略別明。于諸善人下略別明。生毀謗者語不善業。斗稱欺誑以偽為真是盜業。不凈飲食施諸眾生是貪不善業。惜好施惡故更相惱害嗔不善業

經。或盜窣堵波物四方僧物現前僧物自在而有

贊曰。是第一逆。用盜三寶財物

經。世尊法律不樂奉行師長教示不相隨順見行聲聞獨覺大乘行者喜生罵辱令諸行人心生悔惱

贊曰。是第二逆。初違教。即隱蔽覆藏。見行聲聞等下毀人。并含第三逆

經。見有勝已便懷嫉妒法施財施常生慳惜無明所覆邪見惑心

贊曰。明懺余業。初舉起業因。愱慳即隨惑十纏。無明邪見即本惑。各據勝說

經。不修善因令惡增長于諸佛所而起誹謗法說非法非法說法如是眾罪

贊曰。即所起業新薰不善令增。本有不善業等令長。次于佛法起不善業

經。佛以真實慧真實眼真實證明真實平等悉知悉見

贊曰。二請佛證知

經。我今歸命對諸佛前皆悉發露不敢覆藏未作之罪更不復作已作之罪今皆懺悔

贊曰。三正陳懺悔

經。所作業障應墮惡道地獄傍生餓鬼之中阿蘇羅眾及八難處愿我此生所有業障皆得消滅所有惡報未來不受

贊曰。懺報障

經。亦如過去諸大菩薩修菩提行所有業障悉已懺悔我之業障今亦懺悔皆悉發露不敢覆藏已作之罪愿得除滅未來之惡更不敢造

贊曰。懺中后順同也。三世為三此同過去。初舉他。我之業障下自作

經。亦如未來諸大菩薩修菩提行所有業障悉皆懺悔我之業障今亦懺悔咸悉發露不敢覆藏所作之罪愿得除滅未來之惡更不敢造亦如現在十方世界諸大菩薩修菩提行所有業障悉亦懺悔我之業障今亦懺悔皆悉發露不敢覆藏已作之罪愿得除滅未來之惡更不敢造

贊曰。余二準同

經。善男子以是因緣若有造罪一剎那中不得覆藏何況一日一夜乃至多時

贊曰。第四結勸修行。于中分二。初舉罪勸悔。二若有愿生下舉益勸修。初中復二。以是因緣結前。因緣者是所以。由惡業感惡果。既有此損所以又如菩薩。欲修菩提必須懺悔。故是因緣。若有造罪下正勸。勸文有三謂法喻合。法中有三。初令不暫停。次令還出凈懷于愧信。后勸應如前悔。剎那多種。經一生滅之剎那時尚不應停。而況多時。如毒箭中不可暫忍

經。若有犯罪欲求清凈心懷愧恥信于未來必有惡報生大恐怖應如是懺

贊曰。后二文由愧拒惡。由信因果有善惡報。故生大怖

經。如人被火燒頭燒衣救令速滅火若未滅心不得安若人犯罪亦復如是即應懺悔令速除滅

贊曰。喻合可知

經。若有愿生富樂之家多饒財寶復欲發意修習大乘亦應懺悔滅除業障

贊曰。下舉益勸修有三。初舉有漏益勸修。后舉無漏益勸修。有漏之中初舉欲界后舉色界。欲界中初人次天。人中四姓初舉吠舍戍陀二勸。次舉凈行剎帝利勸。此初二

經。欲生豪貴婆羅門種剎帝利家及轉輪王七寶具足亦應懺悔滅除業障

贊曰。后二也

經。善男子若有欲生四天王眾三十三天夜摩天睹史多天樂變化天他化自在天亦應懺悔滅除業障

贊曰。舉欲天勸

經。若欲生梵眾梵輔大梵天少光無量光極光凈天少凈無量凈遍凈天無云福生廣果無煩無熱善現天善見色究竟天亦應懺悔滅除業障

贊曰。舉色天勸。如瑜伽．雜集．智度．長阿含．起世．正法念．正理．婆沙．樓炭經等。廣說如彼。且正理云。大梵所有所化所領故名梵眾。于大梵前行列侍衛。故名梵輔。廣善所生。故名為梵。此梵即大故名大梵。由彼獲得中間靜慮故。最初生故。最后沒故。威德等勝故名為大。于自地內光明最小故名小光。光明轉勝量難測故名無量光。凈光遍照自地處。故名極光凈。意地樂受說名為凈。于自地中唯此凈最小。故名小凈。此凈轉增量難測故名無量凈。此凈周普。故名遍凈。離云居故名無云。福轉勝故名福生。有色異生其福最勝。故言廣果。離欲諸圣以圣道水灌煩惱垢。故名為凈。凈身所止故名凈居。又此天中純圣所止故名凈居。煩謂繁雜或謂繁廣。無繁雜中此最初故令下生煩惱名熱。此初遠離得無熱名。彼天形色端正妙好過下二天。故名善現。形色轉勝眾所樂觀。故名善見。彼天形色最為勝妙。余不及故名色空竟。或此已到眾苦所依身最后邊名色究竟

若欲求預流果一來果不還果阿羅漢果亦應懺悔滅除業障若欲愿求三明六通聲聞獨覺自在菩提至究竟地

贊曰。舉無漏果勸有三。初通說聲聞。次明俱脫到于彼岸。小中二果然獨覺中部行獨一雖兩種別并得俱脫。三明六通如余處辨

經。求一切智智凈智不思議智不動智三藐三菩提正遍智者亦應懺悔滅除業障

贊曰。舉大果勸。初四智。智性名智。三藐已下智相名智。一切智根本智能證也。重言智者智性所證也。意明智性是根本故。即此智性離二障故名凈智。非余所知名不思議。離生滅名不動。即當阿耨多羅也。三藐等如常所釋。如無著菩薩般若經論釋。具智斷德是無上菩提。或復總別配四智品。一切智智總。準大莊嚴論第三說。智凈是觀察轉五識得。能于大眾說法斷疑。雨大法雨能令他凈故名凈智。又總一切諸陀羅尼門諸三昧門。于所識境恒無障礙。此自無染故亦名凈。不思議者是成事智轉第六得。于一切世界作種種變化事無量無邊不可思議。不動智者是圓鏡智轉第八得。故彼論云。四智鏡不動三智之所依。釋云。彼鏡智以不動為相。恒為余三智之所依。不動者是相續一類唯舍受義。三藐等者是平等智轉第七得。故彼論云。眾生平等智修凈證菩提。釋云。若修習此智最極清凈即得無上菩提。以無究竟故。由眾生無盡故無究竟。無究竟故不住涅槃。此意由眾生故究竟不得入于涅槃。復言正遍智者唐梵俱說

經。何以故

贊曰。下釋懺悔滅障所以。即是釋難。文復分二。初釋難。后若有善男子下結成懺悔能滅諸惡。初中有三。一依因緣門釋。第二何以故下依無相門釋。三善男子一切諸法下依真如門釋。此依因緣門。初征后釋。此征也。征意云。善惡各別前后生滅。何所以故懺悔能滅。又征意云。惡現在時懺心未起。起懺心時已生者謝無。未生者住未來復無。現在時復不俱。明闇不并。又現在者才生即滅。從何所以而說懺滅

經。善男子一切諸法從因緣生

贊曰。初釋難后引證。此釋難。雖前后生滅一切諸法。而由因緣力故生。亦由因緣力故滅。此但舉因緣生。必定有因緣滅故影略言不說滅也。雖滅不待因據見生說。若未來應生。落謝應能感果。由懺因緣令彼不起亦名為滅。即待因滅也

經。如來所說異相生異相滅因緣異故

贊曰。此引證。一切如來皆同此說。故云如來所說。相謂體相。異法體出生異法體滅壞。猶如明生而闇法滅。有能生因緣有能滅因緣。因緣是所以義所以有異。故懺法生不善法滅

經。如是過去諸法皆已滅盡所有業障無復遺余

贊曰。釋第二征有三。初牒前所征過去已滅。次辨今懺善心得生。后辨懺心所滅之障。此初也。如是過去諸法皆已滅盡者牒前已滅。現行之法云所有業障。彼所薰種可有當生。無復遺余。令彼當生無復遺余。不約現行已滅說斷

經。是諸行法未得現生而今得生

贊曰。次辨今懺善心得生。此因緣法昔不緣合未得現生。而今現緣合懺善心得生

經。未來業障更不復起

令未來應生業障更不復起。復者重也。未來未生應生之現更不生。現已薰業種應招未來果之業障。更不復能招后果起。有一業感多生。已感者已滅未滅應感更不復起。曾未招者彼所招果是余已生果。惡之類是余能招惡業之類云更不復起。即有漏心懺伏斷。無漏心懺除斷。三門說懺。皆通漏無漏故

經。何以故

贊曰。第二依無相門釋。初假征后正釋。此假征也。征意云。俱生滅法。何以故異法因緣有生法生。異法因緣有滅法滅

經。善男子一切法空

贊曰。正釋。初釋后引證。此釋。一切所有生滅法相。皆悉空故即相無自性

經。如來所說無有我人眾生壽者亦無生滅亦無行法

贊曰。此引證也。一切如來說我壽者悉皆是無故。彼所起善惡之業亦無生滅。或我壽等即解深密等說。一切法皆無自性。無生無滅本來寂滅自性涅槃等。是所滅之障既無生滅能滅之行法亦無生滅。是一切法故。又普賢觀經云。以此五蘊空無自性。乃至云。如此相心從妄想起。如空中風無依止處。如是法相不生不沒。何者是罪無住無壞無觀心無法不住法中。如是相者名大懺悔等

經。善男子一切諸法皆依于本亦不可說

贊曰。第三依真如門說懺除所以。初釋次征后通。此釋也。一切法本體即真如。勝鬘經云。為依為持為建立故。維摩經云。從無住本立一切法故。以本真如無生無滅不可言說故一切法皆歸于本。無生無滅亦不可說。亦彼生滅皆同無故。前無相門說無生滅。影知真如門亦無生無滅。故略不說。于真如門明不可說。影無相門亦不可說。此為除彼能所詮相遍計性故攝妄皆盡

經。何以故

贊曰。征也。何所以故如無生滅亦不可說

經。過一切相故

贊曰。通也。由真如理出過生滅相。過者離也。出離生滅相出離言說境。故無量義經云。無相不相故名無相。攝論亦云。無二相等故。普賢觀經云。以此身心如空中風住無相理歸命如如一切三寶。行此懺悔者身心清凈不住法中。猶如流水。念念之中見十方佛等

經。若有善男子善女人如是入于微妙真理生信敬心是名無眾生而有于本

贊曰。結成懺悔。初結懺悔后結成真說。此初也。結真懺悔有二。一結無漏。即如是入于微妙真理是。入者證也。以無分別入真如理。破二障斷二結有漏即生信敬心。雖未能證而但信解無相真如。依勝解力亦能除惡。我我所無依圓性有故云名無眾生而有于本。真妄對明不言依他有。據實不無。此初門依欲。第三依真。無相通二。不說依于初世俗觀者。以虛妄執不能除障故

經。以是義故說于懺悔滅除業障

贊曰。結成真說。教與機行理相應故。義謂義利。由三相應有義利故說于懺悔

經。善男子若人成就四法能除業障永得清凈

贊曰。上明懺悔法下明能行之人。于中有三。初標次釋后攝。此標也

經。云何為四一者不起邪心正念成就二者于甚深理不生誹謗三者于初行菩薩起一切智心四者于諸眾生起慈無量是謂為四

贊曰。次釋有三。謂征釋結。文段可知。此意應同妙法華經普賢所問。云何能得是法華經。佛答成就四法。此中第一即彼入正定聚深信三乘名正念成就。不歸外道名不起邪心。第二即佛所護念。能于深理不生誹謗。是根熟故佛所護念。第三殖眾德本能于初行菩薩起一切智心即種殖善本。第四即彼發救一切眾生之心。起慈無量能與他樂。亦起于悲能拔他苦。且據初說云慈無量。據具因說成就四法能除業障。若分成就亦分能懺

經。爾時世尊而說頌曰專心護三業不誹謗深法作一切智想慈心凈業障

贊曰。頌攝。能于三業正念成就隨根成就名護三業。問。何頌攝。答。行法持法有差別故。長行令行頌攝令持

經。善男子有四業障難可滅除

贊曰。上略陳懺悔滅惡。已下廣明四行辨生善。于中分二。初明所除障后明能除行。物中復三。初總標次別征后別解。此初也

經。云何為四一者于菩薩律儀犯極重惡二者于大乘經心生誹謗三者于自善根不能增長四者貪著三有無出離心

贊曰。后二文也。征者可知。同瑜伽論第七十九說。彼云復次菩薩略有四種增上品障。若不凈除終不堪能入菩薩地及地漸次。何等為四。一者于諸菩薩毗奈耶中起染污犯。二者毀謗大乘相應妙法。三者不積集善根。四者有染愛心。言起染污犯者。起上品纏染污心犯四他勝處云上品故。非諸染心犯皆此攝故。此經云。于菩薩律儀犯極重惡。若通染心犯皆此攝何名極重。二者謗法據謗三乘皆是重障。亦是大乘五逆攝故。今言大乘約自所學。若生誹謗不依行故。三自不久集福慧資糧。設先小修不能數起云于自善根不能增長。瑜伽但約先不曾修云未集善根。此經約曾不能數起。或據上品云未曾修。非下劣善亦不修習。四貪著三界無求出離涅槃之心。涅槃名出離三界故。瑜伽云有者即三有

經。復有四種對治業障云何為四一者于十方世界一切如來至心親近說一切罪二者為一切眾生勸請諸佛說深妙法三者隨喜一切眾生所有功德四者所有一切功德善根悉皆回向阿耨多羅三藐三菩提

贊曰。下明能除行。文段分二。初佛總標。后天帝別請。初中復三。謂標征釋。文顯可知。此之四行于一切位皆悉通行。亦如瑜伽七十九明

經。爾時天帝釋白佛言世尊世間所有男子女人于大乘行有能行者有不行者云何能得隨喜一切眾生功德善根

贊曰。天帝別請有二。初天帝請后佛為說。此請也。第一說一切罪即懺悔。是前已偏明故今不問。余三未說故今請之。初問有三意。一問一切眾生有不修善。云何隨喜一切眾生。二問隨喜之法。三問得幾所福。佛標說中先明勸請次辨隨喜。云何天帝先問隨喜后請勸請。答。機樂欲故勸請難故。逐易先問。佛據福勝所以先標

經。佛言善男子若有眾生雖于大乘未能修習然于晝夜六時偏袒右肩右膝著地合掌恭敬一心專念作隨喜時得福無量

贊曰。下佛答有四。一答初問并教儀則。二正教隨喜。三明隨喜得福多少。四即勸修。此即初也。儀則可知。設有未修當可能修故能隨喜。又得福多

經。應作是言十方世界一切眾生現在修行施戒心慧我今皆悉深生隨喜由作如是隨喜福故必當獲得尊重殊勝無上無等最妙之果如是過去未來一切眾生所有善根皆悉隨喜

贊曰。答第二問意隨喜之法文段分四。一隨喜凡夫福。二隨喜菩薩福。三隨喜如來福。四隨喜三乘福。此初也。初隨喜現在后隨喜過未。謂世間修三福業事。戒施修俱福云三福業。過未可知。或戒定慧學。施者無貪即戒學跡。貪障出家故偏明之。略不說無嗔

經。又于現在初行菩薩發菩提心所有功德過百大劫行菩薩行有大功德獲無生忍至不退轉一生補處如是一切功德之蘊皆悉至心隨喜贊嘆過去未來一切菩薩所有功德隨喜贊嘆亦復如是

贊曰。隨喜菩薩。初隨喜現在后隨喜過未。初中七位。一初發心位。二勝解行位即過大劫等。三增上意樂位即獲無生忍。四行正行地。五決定地。六決定行位即至不退轉。二地至九地。七至究竟位即第十地因究竟也。略無種姓及如來地。種姓即前隨行。如來地在后明故。然于善中各有四種。自作教他慶慰隨喜。此中舉二影顯余二。贊嘆即慶慰。或可。于懺悔等各別有四。于隨喜中自作教他亦二攝故更不別說。過未可知

經。復于現在十方世界一切諸佛應正遍知證妙菩提為度無邊諸眾生故轉無上法輪行無礙法施擊法鼓吹法螺建法幢雨法雨哀愍勸化一切眾生咸令信受皆蒙法施悉得充足無盡安樂

贊曰。隨喜如來。隨喜如來中初隨喜自利。即證菩提。二隨喜利他。即為度已下是利他中初說法。次未信令信已信令入即皆蒙法施。已入令熟即悉得充足。已熟解脫即無盡安樂。應有隨喜過未諸佛。在后總于三乘中說故此不明

經。又復所有菩薩聲聞獨覺功德積集善根若有眾生未具如是諸功德者悉令具足我皆隨喜

贊曰。隨喜三乘有二。初隨喜向后隨喜果。此隨喜向也

經。如是過去未來諸佛菩薩聲聞獨覺所有功德亦皆至心隨喜贊嘆

下隨喜果。同十住毗婆沙云。所有布施福持戒修禪行。行即是慧。習行三乘人向。具足三乘者果。一切凡夫福或無性乘或見道前。然是無性乘好。以有習行三乘者故。諸見道前是習行攝故

經。善男子如是隨喜當得無量功德之聚如恒河沙三千大千世界所有眾生皆斷煩惱成阿羅漢若有善男子善女人盡其形壽常以上妙衣服飲食臥具醫藥而為供養如是功德不及如前隨喜功德千分之一何以故供養功德有數有量不攝一切諸功德故隨喜功德無量無數能攝三世一切功德

贊曰。答第三問福多少。文中有四。一舉福無邊。二校量勝劣。三征所以四為釋成。文顯可知

經。是故若人欲求增長勝善根者應修如是隨喜功德若有女人愿轉女身為男子者亦應修集隨喜功德必得隨心現成男子

贊曰。第四勸修。文亦可知

經。爾時天帝釋白佛言世尊已知隨喜功德勸請功德唯愿為說欲令未來一切菩薩當轉法輪現在菩薩正修行故

贊曰。第二問勸請有五。一天帝為問。二如來為答。三明福多少。四引已為證。五勸修行。此初問也。有二。初結前次請后。請中初申請后請意

經。佛告帝釋若有善男子善女人愿求阿耨多羅三藐三菩提者應當修行聲聞獨覺大乘之道

下如來為答分三。初令修行。次教儀軌。后正教勸請。令修行中。初舉所求果。后令起行。修二乘道者令生遍智。有法不知智非無上故。又為成就彼二乘故。亦應說學人天之法。即是三乘方便所修故不別說

經。是人當于晝夜六時如前威儀

下次教儀軌

經。一心專念作如是言我今歸依十方一切諸佛世尊已得阿耨多羅三藐三菩提未轉無上法輪欲舍報身入涅槃者我皆至誠頂禮勸請轉大法輪雨大法雨然大法燈照明理趣施無礙法莫般涅槃久住于世

下正教勸請有二。初教勸請次教回向。問。下自別說回向之法。何故請中先明回向。答。下是總明。此是別說。影于懺悔隨喜之善。皆應回向。初中有二。初請后請意。請中有二。初歸誠請時。次正申請。請中二。初請說法后請久住。三業俱請。若初成道未轉法輪請轉法輪。若欲舍報身請久住也

經。度脫安樂一切眾生如前所說乃至無盡安樂

下請意。此指例前。云咸令信受皆蒙法施悉得充足無盡安樂。故云乃至無盡安樂

經。我今以此勸請功德回向阿耨多羅三藐三菩提如過去未來現在諸大菩薩勸請功德回向菩提我亦如是勸請功德回向無上正等菩提

下回向

經。善男子假使有人以三千大千世界滿中七寶供養如來若復有人勸請如來轉大法輪所得功德其福勝彼何以故彼是財施此是法施

下明福多少。校量顯之有二。初舉小校量。后舉多顯勝。初中有四。一舉施福。二正校量。三征所以。四且略釋。文段可知。如般若經論判校量所以

經。善男子且置三千大千世界七寶布施若人以滿恒河沙數大千世界七寶供養一切諸佛勸請功德亦勝于彼由其法施有五勝利云何為五一者法施兼利自他財施不爾二者法施能令眾生出于三界財施之福不出欲界三者法施能凈法身財施但唯增長于色四者法施無窮財施有盡五者法施能斷無明財施唯伏貪愛是故善男子勸請功德無量無邊難可譬喻

下廣校量有三。初舉施。次校量。后釋所以。釋所以中有四。一標二征三釋四結。文顯可知。釋法施勝財施為劣。大同瑜伽論第七十。彼云。由五因緣于諸財施法施為勝。一者財施于他身中發起惡行。法施決定起諸善行即此第一。二者財施于他身中發起煩惱。法施能令對治煩惱即此第二。三者財施于他身中無間引發有罪安樂。法施能令無間引發無罪安樂即此第三。四者財施若佛現在若不現在易可獲得。法施若無諸佛現在難可獲得。此經所無。五者財施施而有盡。法施施而無盡。即此第四。此經第五彼論所無

經。如我昔行菩薩道時勸請諸佛轉大法輪由彼善根是故今日一切帝釋諸梵王等勸請于我轉大法輪善男子請轉法輪為欲度脫安樂諸眾生故我于往昔為菩提行勸請如來久住于世莫般涅槃依此善根我得十力四無所畏四無礙辨大慈大悲證得無數不共之法我當入于無余涅槃我之正法久住于世

下引證有三。一初別明請說請住果。二我法身者下合明二請果。三此等皆由下結。初別明果中。初請說法。果我于往昔下后說請住果。請住果中有四。初智德次恩德次不共德。佛所成德非二乘有。菩薩不圓皆云不共。后法不滅。文顯可知

經。我法身者清凈無比種種妙相無量智慧無量自在無量功德難可思議一切眾生皆蒙利益百千萬劫說不能盡法身攝藏一切諸法一切諸法不攝法身法身常住不墮常見雖復斷滅亦非斷見能破眾生種種異見能生眾生種種真見能解一切眾生之縛無縛可解能植眾生諸善根本未成熟者令成熟已成熟者令解脫無作無動遠離憒鬧寂靜無為自在安樂過于三世能現三世出于聲聞獨覺之境諸大菩薩之所修行一切如來體無有異

下合明二因果分二。初明佛自成就德。能破眾生下明令他成就德。自成就德中有二。一總說三身。二別說三身。初一句總。謂我法身者清凈無比。諸功德法依聚體義合名法身。離二障故名為清凈。已下別說三身。種種妙相等。報身智德超情計境故。一切眾生下應化恩德超言說境故。法身攝藏下法身斷德。以真如理體遍常故攝諸法。余法翻此故不攝。如雖常非常見。雖斷非斷見者境真實故。能緣非邊。或滅性名滅。證此滅性常非常見。能令染斷非斷見。諸邊見者非常見常非斷見斷。所以名邊。不稱中道無漏智故。能破眾生下令他成就德中。一令他舍邪歸正德。二令他離縛斷障德。三能殖下令他成就應身德。四令他圓證法身德。令解脫已下是以解脫為后邊故。就法身德中為五。一具四德。二超三世。三越二乘。四菩薩境。五佛同證。非惑業作云無作。非今始生云無動。此常德煩惱皆盡云遠離阓鬧。寂靜無為顯法身自體凈德。具大我德云自在。非逼惱故云安樂。是大樂德。即令他修大悲大信大智大定如次能證。余句可知

經。此等皆由勸請功德善根力故

下結

經。如是法身我今已得是故若有欲得阿耨多羅三藐三菩提者于諸經中一句一頌為人解說功德善根尚無限量何況勸請如來轉大法輪久住于世莫般涅槃

下第五勸修行有二。初指前我所得。是故下次正勸行。勸行中有三。初舉應行之人。次舉小福。何況下后況勝福。而不行耶。文段可知

經。時天帝釋復白佛言世尊若善男子善女人為求阿耨多羅三藐三菩提故修三乘道所有善根云何回向一切智智

下第三明回向。文分為二。初天帝請后如來答。此初也

經。佛告天帝善男子若有眾生欲求菩提修三乘道所有善根愿回向者當于晝夜六時殷重至心作如是說我從無始生死以來于三寶所修行成就所有善根乃至施與傍生一摶之食或以善言和解諍訟或受三歸及諸學處或復懺悔勸請隨喜所有善根我今作意悉皆攝取回施一切眾生無悔吝心是解脫分善根所攝

贊曰。如來答中有三。一舉修行人。二當于晝夜下儀軌。三作如是說下正教回向。于中復三。初令運心持所修善。次我令作意下令其回向。于中復二。初回施眾生。次回向菩提

經。如佛世尊之所知見不可稱量無礙清凈如是所有功德善根悉以回施一切眾生不住相心不舍相心我亦如是功德善根悉以回施一切眾生

下后正教回向中。第三教作心想成前回向。于中復二。初如佛修。次又如過去下如菩薩修。如佛修中有三。初回施次愿。皆獲得下發愿。后共諸眾生下回向。初回施中初舉佛所行。次我亦如是下同佛作想不住相心。如天親般若經論云。自身及報恩果報斯不著。防求于異事護存已不施。若著自身及財。護惜財物為存活故不能行施。若求果報及報恩便舍菩提別求異事。是故不住相。不舍相心者不住空見而不修斷。都無所住應修其心

經。愿皆獲得如意之手撝空出寶滿眾生愿富樂無盡智慧無窮妙法辨才悉皆無滯

贊曰。次發愿。愿中初愿成福。后智慧無盡下愿得智

經。共諸眾生同證阿耨多羅三藐三菩提得一切智因此善根更復出生無量善法亦皆回向無上菩提

下如佛修中第三回向有二。初回過去已修善趣菩提。次因此善根下回現及未來生趣向菩提

經。又如過去諸大菩薩修行之時功德善根悉皆回向一切種智現在未來亦復如是然我所有功德善根亦皆回向阿耨多羅三藐三菩提

贊曰。教作心想。成前回向中第二如菩薩修。亦分為三。初指三世菩薩所修。次然我所有下同修。同修中有二。此初同回向

經。是諸善根愿共一切眾生俱成正覺如余諸佛坐于道場菩提樹下不可思議無礙清凈住于無盡法藏陀羅尼首楞嚴定破魔波旬無量兵眾應見覺知應可通達如是一切一剎那中悉皆照了于后夜中獲甘露法證甘露義

贊曰。后同發愿。于中后四。初總愿成正覺。二如余諸佛下別愿所成德。三我及眾生下愿同佛證。四猶如無量壽下指同諸佛。愿所成中初別指后愿證得。別愿所成中略舉八德。一現坐道樹下。此通說應化。二不可思議無礙清凈此總句。通于上下。坐道場及菩提樹俱不可思無礙清凈。所住總持等亦不可思議。離障故無礙除習故清凈。三住于無盡法藏陀羅尼。謂一切功德藏陀羅尼。即四總持。一法二義三能得菩薩無生忍。四明咒。四首楞嚴定是梵語。此云健行定。大般若四百一十四約自性云。能攝一切等持境能辨無邊行。為一切等持導首等。成唯識論約能行之人云。大健有情之所行故名健行定。五破四魔十軍。軍者雜藏經云。欲。憂愁。饑渴。愛。睡眠。怖畏。疑毒。及名利。自高輕蔑彼。汝等軍如是。一切無能破。我智箭定力摧壞瓶投水。六能了法。應見謂見色法。應知謂知非色法。應覺通了于二。上是俗諦。應可通達通達真諦。一剎那中悉皆照了者。真俗雙行故。又解。具五眼故應見。具本智故覺。具后智故知。具六通故通達。七獲甘露法菩提。八證甘露義涅槃

經。我及眾生愿皆同證如是妙覺

下愿同佛證

經。猶如無量壽佛勝光佛妙光佛阿閦佛功德善光佛師子光明佛日光明佛網光明佛寶相佛寶焰佛焰明佛焰盛光明佛吉祥上王佛微妙聲佛妙莊嚴佛法幢佛上勝身佛可愛色身佛光明遍照佛梵凈王佛上性佛

下指同諸佛。于中復二。初例四方后總例。此初。西方舉三佛。東方舉五佛。南方亦舉五佛。北方舉八佛

經。如是等如來應正遍知過去未來及以現在示現應化得阿耨多羅三藐三菩提轉無上法輪為度眾生我亦如是廣說如上

下結例

經。善男子若有凈信男子女人于此金光明最勝王經滅業障品受持讀誦憶念不忘為他廣說得無量無邊大功德聚

下品中第三大段如來為答有六。此即第二贊勝勸行。初舉持經福廣校量。意遣修行。文段分四。一明持經福多。二譬如三千已下舉喻校量顯勝。三是故善男子下廣成福勝。四是故當知下總結令知。此初也

經。譬如三千大千世界所有眾生一時皆得成就人身得人身已成獨覺道若有男子女人盡其形壽恭敬尊重四事供養一一獨覺各施七寶如須彌山此諸獨覺入涅槃后皆以珍寶起塔供養其塔高廣十二踰繕那以諸華香寶幢旛蓋常為供養善男子于意云何是人所獲功德寧為多不天帝釋言甚多世尊善男子若復有人于此金光明微妙經典眾經之王滅業障品受持讀誦憶念不忘為他廣說所獲功德于前所說供養功德百分不及一百千萬億分乃至校量譬喻所不能及何以故是善男子善女人住正行中勸請十方一切諸佛轉無上法輪皆為諸佛歡喜贊嘆善男子如我所說一切施中法施為勝

下第二舉喻校量有五。一舉福田。二若有善男子下修供養。三善男子下問多少。四天帝下彼答得福多。五善男子下校量顯勝。顯勝中有三。一明福勝。二假征。三為釋。釋中有二。初修正行。佛贊故勝。二善男子下由法施過財故勝

經。是故善男子于三寶所設諸供養不可為比勸受三歸持一切戒無有毀犯三業不空不可為比一切世界一切眾生隨力隨能隨所愿樂于三乘中勸發菩提心不可為比于三世中一切世界所有眾生皆得無礙速令成就無量功德不可為比三世剎土一切眾生令無障礙得三菩提不可為比三世剎土一切眾生勸令速出四惡道苦不可為比三世剎土一切眾生勸令除滅極重惡業不可為比一切苦惱勸令解脫不可為比一切怖畏苦惱逼切皆令得解不可為比三世佛前一切眾生所有功德勸令隨喜發菩提愿不可為比勸除惡行罵辱之業一切功德皆愿成就所在生中勸請供養尊重贊嘆一切三寶勸請眾生凈修福行成滿菩提不可為比是故當知勸請一切世界三世三寶勸請滿足六波羅蜜勸請轉于無上法輪勸請住世經無量劫演說無量甚深妙法功德甚深無能比者

下廣成福勝有十一不可比。是故下總結并可知。言不可比者。由此經能令行此等勝行故不可比。非此等行不可為比亦能令得無上菩提。豈不可比

經。爾時天帝釋及恒河女神無量梵王四大天眾從座而起偏袒右肩右膝著地合掌頂禮白佛言世尊我等皆得聞是金光明最勝王經今悉受持讀誦通利為他廣說依此法住何以故世尊我等欲求阿耨多羅三藐三菩提隨順此義種種勝相如法行故爾時梵王及天帝釋等于說法處皆以種種曼陀羅華而散佛上

下第三大段依勸修行有五。一愿修行。二爾時梵王已下諸天供養。三三千大千下現諸瑞應。四時天帝釋下諸天解悟。五佛言如是下佛為印可。初中初舉行法之者。二從坐而起下請行儀則。三白佛言下正愿修行。愿修行中有三。初愿修次征后釋。諸天供養文相可知

經。三千大千世界地皆大動一切天鼓及諸音樂不鼓自鳴放金色光遍滿世界出妙音聲

下明現諸瑞應。準文釋意。其義可知

經。時天帝釋白佛言世尊此等皆是金光明經威神之力慈悲普救種種利益種種增長菩薩善根滅諸業障佛言如是如是如汝所說

下諸天解悟。佛印可知

經。何以故善男子我念往昔過無量百千阿僧祇劫有佛名寶王大光照如來應正遍知出現于世住世六百八十億劫爾時寶王大光照如來為欲度脫人天釋梵沙門婆羅門一切眾生令安樂故當出現時初會說法度百千億億萬眾皆得阿羅漢果諸漏已盡三明六通自在無礙于第二會復度九十千億億萬眾皆得阿羅漢果諸漏已盡三明六通自在無礙于第三會復度九十八千億億萬眾皆得阿羅漢果圓滿如上

贊曰。下第四大段引己為證。明聞經福多。初征次引。引中有六。初明所逢佛。二陳己得益三彼佛現證。四佛指處方。五說聞名得益六結成福勝。明所逢佛中有四。一時節。二有佛名下名號。三住世六百下住。四爾時寶王下說法利即三會益。文相可知

經。善男子我于爾時作女人身名福寶光明于第三會親近世尊受持讀誦是金光明經為他廣說求阿耨多羅三藐三菩提故時彼世尊為我授記此福寶光明女于未來世當得作佛號釋迦牟尼如來應正遍知明行足善逝世間解無上士調御丈夫天人師佛世尊舍女身后從是以來越四惡道生人天中受上妙樂八十四百千生作轉輪王至于今日得成正覺名稱普聞遍滿世界

下陳己得益有五。一說自身名。二于第三下聞經修學。三時彼佛下得授佛記。四舍女身后下獲勝福報。五至于今日下得成菩提

經。時會大眾忽然皆見寶王大光照如來轉無上法輪說微妙法

下彼佛現證

經。善男子去此索訶世界東方過百千恒河沙數佛土有世界名寶莊嚴其寶王大光照如來今現在彼未般涅槃說微妙法廣化群生汝等見者即是彼佛

下佛指處方。問。往受女身即猶地前。何得三祇彼佛不滅。答。化應現相出沒隨機。報法常存。故言現在

經。善男子若有善男子善女人聞是寶王大光照如來名號者于菩薩地得不退轉至大涅槃若有女人聞是佛名者臨命終時得見彼佛來至其所既見佛已究竟不復更受女身善男子是金光明微妙經典種種利益種種增長菩薩善根滅諸業障

下第五聞名得益有二。一得至涅槃。二不受女報。六善男子下結勝可知

經。善男子若有苾芻苾芻尼鄔波索迦鄔波斯迦隨在何處為人講說是金光明微妙經典于其國土皆獲四種福利善根云何為四一者國王無病離諸災厄二者壽命長遠無有障礙三者無諸怨敵兵眾勇健四者安隱豐樂正法流通何以故如是人王常為釋梵四王藥叉之眾共守護故

下大段第五明行經利益有四。一國王益。二臣佐益。三沙門婆羅門益。四人庶益。國王益中有三。一明人王得益。二問梵釋護不。三世尊重勸。初中有二。初標后釋。標中有二。一所行法人。后明國王益。王益有五。一標得益。二征問。三釋。四又征。五如是人王下明護

經。爾時世尊告天眾曰善男子是事實不

下第二問梵釋護不有三。一佛問令護。二諸天答護。三佛贊印。初也

經。是時無量釋梵四王及藥叉眾俱時同聲答世尊言如是如是若有國土講宣讀誦此妙經王是諸國王我等四王常來擁護行住共俱其王若有一切災障及諸怨敵我等四王皆使消殄憂愁疾疫亦令除差增益壽命感應禎祥所愿遂心恒生歡喜我等亦能令其國中所有軍兵悉皆勇健

下諸天答護中有四。初標答護。二若有國土下明得護所以。三是諸國王下明所護之王。四我等四王下明能護者有三。一為侍衛。二其王下為除惡。三增益壽下加善。加善有四。一增壽。二現瑞。三令勸。四兵勇

經。佛言善哉善哉善男子如汝所說汝當修行

下佛贊印

經。何以故是諸國王如法行時一切人民隨王修習如法行者汝等皆蒙色力勝利宮殿光明眷屬強盛時。釋梵等白佛言如是世尊

贊曰。世尊重勸。初假征令護所由。次佛為說應護所以。起世經．長阿含經等皆云。人若修善增天勢力。又如下王法正論廣明。后梵釋領解文段可知

經。佛言若有講誦此妙經典流通之處于其國中大臣輔相有四種益云何為四一者更相親穆尊重愛念二者常為人王心所愛重亦為沙門婆羅門大國小國之所遵敬三者輕財重法不求世利嘉名普暨眾所欽仰四者壽命延長安隱快樂是名四益

下明臣佐益有四。一標二征三釋四結。臣佐敬順方得是益。文顯可知

經。若有國土宣說是經沙門婆羅門得四種勝利云何為四一者衣服飲食臥具醫藥無所乏少二者皆得安心思惟讀誦三者依于山林得安樂住四者隨心所愿皆得滿足是名四種勝利

下明沙門等益。國安人富臣人信敬。故得如是。文亦四段。如前可知

經。若有國土宣說是經一切人民皆得豐樂無諸疾疫商估往還多獲寶貨具足勝福是名種種功德利益

下明人庶得益。初標所由。次明得益。后是名下結

經。爾時梵釋四天王及諸大眾白佛言世尊如是經典甚深之義若現在者當知如來三十七種助菩提法住世未滅若是經典滅盡之時正法亦滅

下第六梵釋述成有二。初梵釋陳彰。后如來印勸。初陳彰有二。初明此經在世行證二種正法不滅。二若是經典下。此經若無行證二種正法亦滅。意欲令人久流勝教

經。佛言如是如是善男子是故汝等于此金光明經一句一頌一品一部皆當一心正讀誦正聞持正思惟正修習為諸眾生廣宣流布長夜安樂福利無邊

下如來印勸。初印。善男子下勸。勸中有二。初明所流經。次皆當下令起法行。復二。初自利行。后為諸眾生下令利他行

經。時諸大眾聞佛說已咸蒙勝益歡喜受持

下品中第四大段時會得益

金光明最勝王經疏卷第三(末)金光明最勝王經疏卷第四(本)(釋依空滿愿品竟)

　　　　唐三藏法師義凈奉　制譯


　　　　翻經沙門慧沼撰


　　凈地陀羅尼品第六

最凈地陀羅尼品三門分別。一來意。二釋名。三解妨。言來意者。將求菩提必須修行。修行有二。即斷惡修善。前懺悔等已明斷惡。次明修善。修善之中發心修行。發心即發菩提心。謂要依止大菩提心行諸善行方能得果。所修行者即是十度。由斯十度能得諸地能破慳等十度障等。得五分法身成二勝果。故須明此發心修行。故前品后有此品生。釋名者成唯識論云。總攝有為無為功德以為自性。與所修行為勝依持。令得生長故名為地。地持．攝論．瑜伽．莊嚴釋皆大同。凈謂清凈離二障故。然大乘同性及證契大乘經說。其三乘各有十地。菩薩十地能除二障。極凈名最即最凈之地。依主釋也。凈攝能依。地是所依。總為別所依。或十地體即為無為功德為體。即此功德體離二障名為最凈。最凈即地名最凈地。持業釋也。陀羅尼名如前已釋。由此凈地得此陀羅尼。在此陀羅尼能凈此地。俱依主釋。不通相違。以陀羅尼令離五障得名凈地故。若取十度等但名最凈地。若取陀羅尼名最凈地陀羅尼。解妨者。問。辨中邊論及攝論等皆說。依十地行十行斷十障證十如。此中何故不辨十如。答。略廣異故。問。諸余經論說其十度。初六各三后四各二。何故此經十波羅蜜皆有五種。答。一一行中各有多門。諸圣教中影略而說。故不一準

經。爾時師子相無礙光焰菩薩與無量億眾

贊曰。此品之內大文分四。一無礙光請二如來為答。三大梵贊揚。四時眾獲益。初請分三。初能請人。次請法軌。后正陳請。此初人也。能得菩薩四無畏故名師子相。離障名無礙。得智自在能照真俗名為光焰。此從喻及法為名

經。從座而起偏袒右肩右膝著地合掌恭敬頂禮佛足以種種華香寶幢旛蓋而供養已

贊曰。請軌初由虔敬后陳供養。供養有多。如前已說。此起敬供養表問菩提心因如華。表成五分法身如香。表出二乘大智如幢。表四陀羅尼如幡。表此覆生如蓋。故以華等供養

經。白佛言世尊以幾因緣得菩提心

贊曰。正陳請。初問菩提心因。次問菩提心體。初也

經。何者是菩提心

贊曰。問體。初標問。次別問。后結。此標問也。應云何者是菩提何名菩提心。初菩提是真理心是二智六度

經。世尊即于菩提現在心不可得未來心不可得過去心不可得

下別問。初依法空問。次依生空問。初中有三。初即菩提問。次離菩提問。后結所以。若即菩提菩提離三世故三世心皆不可得

經。離于菩提菩提心亦不可得

下問離菩提之心。無有一法能離真如故。離如心亦不可得

經。菩提者不可言說心亦無色無相無有事業非可造作

下結所以。真理語言道斷心行處滅。故不可說。心無色相猶如于幻。無實事業不可造作。此意同于文殊所問發菩提心經論。菩提不可身得。不可心得。身假心幻故廣如彼釋。此但問心

經。眾生亦不可得亦不可知

下約生空問。眾生謂我。我體是無。但假和合猶如幻事。無實可得可知

經。世尊云何諸法甚深之義而可得知

下第三結問云。何諸菩提及心法俱不可取說。而有菩提發心能得。此甚深義何可得知

經。佛言善男子如是如是菩提微妙事業造作皆不可得若離菩提菩提心亦不可得菩提者不可說心亦不可說無色相無事業一切眾生亦不可得

贊曰。下答有二。初答第二問。后善男子譬如寶須彌下答第一問。答后問中初印答后釋答。印答中初印次征后釋。此初也

經。何以故菩提及心同真如故能證所證皆平等故

下征及釋也。征者可知。釋中初釋不可得不可說之所以。以菩提義及菩提心同依真如無能說得。離計執故

經。非無諸法而可了知

后釋發心得于菩提甚深之義。但除其病。不無法故

善男子菩薩摩訶薩如是知者乃得名為通達諸法善說菩提及菩提心

贊曰。下釋答有二。初標次釋。此標也。初菩提釋菩提體。所證。菩提心能證

經。菩提心者非過去非未來非現在心亦如是眾生亦如是于中二相實不可得

下釋。初不可取說。后以不可得故下釋甚深義何可得知。初中有三。初釋次征后通。此釋。初三世明真如菩提體。次心亦如是能證。前言心是第一義心。后言心是緣心。眾生亦如是明人空。于中二相實不可得。合說二我俱不可得。同文殊問菩提心經依遍計故

經。何以故

次征也

經。以一切法皆無生故

下第三通也。初總次別此總。以一切法皆無生故空。掌珍論云。無為無有實。不起似空華。無為無有實是宗。不起故因。起者生。似空華者喻。以本不生故體非有。解深密經依三無性說一切法無生無滅本來寂靜

經。菩提不可得菩提名亦不可得

下別通有三。初約菩提。文殊問發菩提心經云。菩提者但有名字。世俗故說。論釋云。示現可證法。但有名用虛妄分別。其體無實故。此意所證但名字假設故云世俗。若如名取即虛妄分別。其體無實。能詮名假所詮亦爾。上約法明

經。眾生眾生名不可得聲聞聲聞名不可得獨覺獨覺名不可得菩薩菩薩名不可得佛佛名不可得

雙約二執明。眾生不可得生執無。眾生名不可得法執無。天親般若論云。假名及陰事如來離彼相。諸佛無彼二。以見實法故。此意假名名無實。法空假。陰事生空假。通二處

經。行非行不可得行非行名不可得

又約法辨有是能證。行謂所修行善法。非行謂所斷不應修法。能所詮空故此中正明菩提心行法能斷之行。非行者是此所斷故。所以對明

經。以不可得故于一切寂靜法中而得安住此依一切功德善根而得生起

贊曰。釋甚深義令正修行菩提之心。以不可得故者。令知所證菩提及能證并能證者皆名言施設皆是假立無實可得。能如是知名于一切寂靜法中住。依此假緣世俗道理一切功德善根而得菩提生起。即稱正理名為菩提故。文殊問發菩提心經云。彼處無人證無所用證亦無法可證。如是通達是即名為得阿耨菩提。此意無人證則無修行者。無所用證則能證行。無法可證即所證菩提。廣如彼論。若準舊經錯云。依一切功德善根而得發出。是名初發菩提心。結屬后文。余因皆不云依余名發心。故應除是名二字。文勢即別。此新翻正

善男子譬如寶須彌山王饒益一切此菩提心利眾生故是名第一布施波羅蜜因

贊曰。答第一問。分文為四。一發心。二修行。三證地。四得護即得陀羅尼而為衛護。此初發心。發十度心。文即為十。發心自相難可了知故以喻明。最初發心行于施度。喻如寶山往者皆益。故文中有三。初喻次法合后結。余皆準此。或有無法合者。由此發心超出生死求大菩提。復出二乘行利他心。遇者皆益而無有極。故以妙高山王為喻。此山出于大海高于余山。珍寶無盡山能饒益。此菩提心利眾生故合彼饒益。然大莊嚴論舉喻有別。彼第二論云。譬如大藏。檀波羅蜜相應發心亦如是。以財周給亦無盡故。彼取苞含用無盡義。此中應辨發菩提心。略如前說。又莊嚴論云。此菩提心以何為根何所依止等有十一問。以大悲為根。以利物為依止。以大乘法為所信。以種智為所緣。為求彼故。以勝欲為所乘。愿無上乘故。以大護為所住。住菩薩戒故。以受障為礙難。起異乘心故。以增益為功德。以福智為自性。以習諸度為出離。以地滿為究竟。由地地勤方便與彼彼相應故。準此答文知十一問。此利眾生即第二義。依此得修故以利物為依

經。善男子譬如大地持眾物故是名第二持戒波羅蜜因

譬如大地能持眾物。故以戒為本。能生功德故喻于地。故遺教經云。當知此戒諸善功德安隱住處。能生諸禪定及滅苦智慧。故喻于地。大莊嚴論喻如寶篋。此意由戒能出功德如篋出物。如彼論云。功德法寶從彼生故。又寶篋與寶為依。依篋藏護不令失故。如依于戒余功德在。若破戒已如斷人頭。諸根等舍。既破戒已功德滅故。持眾物故法合。或但是喻。是名下結。略無法合

經。譬如師子有大威力獨步無畏離驚恐故是名第三忍辱波羅蜜因

譬如師子喻。師子有其三德。一有大威力。二獨步無畏。三離驚恐。如次喻。譬如師子獨步無畏。發心修三種忍故。莊嚴論中。喻如大海諸來違逆心不動故。遺教經云。能行忍者乃可名為有力大人故得無畏。是名下結。略無法合

經。譬如風輪那羅延力勇壯速疾心不退故是名第四勤策波羅蜜因

譬如風輪等有二譬。一風輪喻被甲精進。喻如風輪攝持世界。那羅延者此云力勝。喻利樂攝善二種精進。喻攝善精進中復有無下無退無足。由勇壯故不自卑屈無下。作事速疾無足。由力多故作事無退。如次喻無下無足無退三種精進故。喻攝善精進故。唯識論云。即經所說有勢有勤有勇。堅猛不舍善軛。初一是被甲。余四是攝善。或可。速疾喻利精進。以大悲為本。修勤利生速疾而化。或可總相。不必別配。莊嚴論中喻如金剛勇猛堅牢不可壞故。準此有二。一勇猛喻神。二金剛喻杵。所行精進如彼金剛杵堅牢不壞。能行之人如執金剛神勇猛不退。或但喻神。金剛之身不可壞故

經。譬如七寶樓觀有四階道清涼之風來吹四門受安穩樂靜慮法藏求滿足故是名第五靜慮波羅蜜因

下譬定。初喻次法合后結。喻有四。一樓觀喻。四禪八定具七最勝如七寶嚴。又諸禪定七圣財助伴七支戒為因故喻七寶樓觀。樓則是觀。又陜而修曲曰樓。觀謂之闕。闕宮門雙闕。二四道喻發心。修定等諸行有四種大。如莊嚴論。菩薩發心有四種大。一勇猛大。謂弘誓精進甚深難作長時隨順故。二方便大。謂被弘誓鉀以恒時方便勤精進故。三利益大。謂一切時作自他利故。四出離大。謂為求無上菩提故。故依此四可往菩提。譬如四道。或無作四諦大般若經名為衢路故。三清涼之風喻能除煩惱炎熱故。四來吹四門。四門喻常樂我凈四觀。準余處明定為樂德因。此約通說。佛具起修四因。當能證得云受安穩樂。靜慮法藏求滿足故者但總法合。是名下結。故喻吹門。莊嚴論中喻如山王不動不亂總喻自性。此通喻差別

經。譬于日輪光耀熾盛

下喻發心修般若度因。文亦有三。喻合結。喻有二種。一日輪喻智自性。二光耀熾盛喻作用有二。一能照明。二能破闇。即證真斷惑。理通利物。有勝勢力故。此自得已亦令他得。通自他能

經。此心速能破滅生死無明闇故是名第六智慧波羅蜜因

法合。此心此求般若心名為因故或是所求。因是所以。由彼般若等有此能故。故發心求所以名因。智與心俱。或緣慮故通說名心。能破生死除苦諦。能滅無明闇滅集諦。能滅是道諦所證是滅諦。大莊嚴論。智喻如藥。惑智二障病此智能破故。覆理不明二障喻闇。故智喻日體破闇故。能令衰損不起二智。二障喻病故智喻藥。是名下結

經。譬如商主能令一切心愿滿足此心能度生死險道獲功德寶故是名第七方便勝智波羅蜜因

下喻發修方便善巧心因。文亦有三。一猶如商主多巧方便。有二功能。一能知道路。二引至寶所令求愿滿。二此心能度下法合。由回向方便拔濟方便度生死道獲大菩提功德珍寶。不同二乘趣于寂滅。釋通自他及因等言皆準前知。結文可知

經。譬如凈月圓滿無翳此心能于一切境界清凈具足故是名第八愿波羅蜜因

下喻發修愿心。文亦分三。由求菩提愿利樂他愿。具此大愿如月圓滿。除自他障故云無翳。此心能于下合愿求。二利要于真俗境離障俱了方得滿足。故云一切境界清凈具足。結文可知

經。譬如轉輪圣王主兵寶臣隨意自在此心善能莊嚴凈佛國土無量功德廣利群生故是名第九力波羅蜜因

喻發修力心。文三如前。喻中一輪王喻。二主兵臣寶喻。王總喻發大菩提心。臣別喻于發行力心。有二種力。一思擇力。二修習力。如主兵臣所須四兵。隨自意自在如思擇力。亦隨王意自在如修習力。四兵二用。一廓境土。二安眾生。此心下法合。由力波羅蜜一能嚴土。二廣利生。無量功德通此二處。無量功德莊嚴土。無量功德以廣利生。結文可知

經。譬如虛空及轉輪圣王此心能于一切境界無有障礙于一切處皆得自在至灌頂位故是名第十智波羅蜜因善男子是名菩薩摩訶薩十種菩提心因

下喻發修智心。文三如前。喻有二種。一虛空喻。二輪王喻。智有二種。一成就有情智如虛空容受平等無擇。二成就佛法智如轉輪王受灌頂位。又此二智俱通二種。一凈如虛空含容一切所有功德。二如轉輪王能紹佛位廣利有情。此心下法合。一切境無礙合虛空。皆得自在至灌頂位合轉輪王。結文可知

經。如是十因汝當修學

下總結勸修。問。此發心因位在何處。答。發心有多位。準大莊嚴論有二。一世俗二勝義。世俗在地前勝義在地上。又云。菩薩發心依諸地有四種差別。一信行發心謂信行地。二凈依發心謂前七地。三報得發心謂后三地。四無障發心謂如來地。此約三祇及究竟位各增處說。據實四十二位各各發心。文殊所問菩提心經又說四種。彼云。有四種心能成就因能成就果。何等為四。一者初發心。二者行發心。三者不退發心。四者一生補處發心。論釋云。初二發心并在地前。初過聲聞次過辟支佛。第三發心過不定地。已入初地得證智故。第四發心以善□法王子地故即第十地。瑜伽七十二又有十種發心。一世俗發心在地前。二得法性發心。謂入地菩薩及得二乘果回心之者。三不決定發心謂非菩薩種性。設菩薩性有退還法。四決定發心與彼相違。五不清凈發心謂被他逼求活命等而發心者。六清凈發心者與上相違。七羸劣發心者謂發心已被貪等纏所蔽伏舍正行邪。八強盛發心與上相違。九未成就果發心謂因位。十已成就果發心者謂在佛位。此中所說十發心中不決定不清凈及羸劣各少分三中容有能為因故。由此但可總相而釋通前所說三類發心。或且據一相別配無妨。然不如通。真諦三藏十發心因喻法各五義釋。以下十度各有五行相故雖有此理然無正文人。釋為五義。□難準下十度中各各五行。真諦以彼瑜伽論中六度□九門中五門配之。一自性。二一切。三難行。四善士。五清凈。隨應配五。道理亦難。諸經論說各各差別。雜集唯識等初六各三。后四各二。大莊嚴論六各六門。寶云經中十各十門。何故但配瑜伽九門中五門耶。故知十度行相差別有無量門。諸經論中隨影互明。各不相違。然隨行相依釋亦得。以九門義攝一切故。廣且依唯識攝大乘等差別而明

經。善男子依五種法菩薩摩訶薩成就布施波羅蜜云何為五一者信根二者慈悲三者無求欲心四者攝受一切眾生五者愿求一切智智善男子是名菩薩摩訶薩成就布施波羅蜜

今此下明是佛答中。第二修行既發心已次應隨修。于中分二。初修行二釋名。修行十度即為十段。段段之中各分為四。一標二征三釋四結。文段易知下更不科。但牒文釋。一者信根者菩提既以信為根本。又發菩提心經論施有五種。一信心施是故最初□信為根而行布施。二慈悲者既為菩薩意在利生。次信慈悲。與樂拔苦而行布施。三無求欲者既求菩提行于布施不希三有及報恩等。故無求欲心。四攝受一切生者為利生故平等攝受一切眾生。五者愿求一切智智者回愿自他求佛菩提。又信根即菩提心體。七最勝中依止最勝即攝慈悲。無求欲心清凈勝。攝受一切意樂勝。愿求種智回向勝。以施在初略最勝攝。影顯余九亦最勝攝方名度故

經。善男子復依五法菩薩摩訶薩成就持戒波羅蜜云何為五一者三業清凈二者不為一切眾生作煩惱因緣三者閉諸惡道開善趣門四者過于聲聞獨覺之地五者一切功德皆悉滿足善男子是名菩薩摩訶薩成就持戒波羅蜜

戒中有三。謂律儀戒．攝善法戒．饒益有情戒。一者三業清凈此即三聚戒之自性。二者不為一切作煩惱因。隨護他支。然十地論菩薩受戒意為斷除眾生四流。即斷惑因。三者閉惡道趣。開善趣者十地論云。菩薩受戒為除眾生諸惡道苦。四者過聲聞等最為甚深。不共二乘故。求大菩提。不約小果故。五者功德滿者由戒為依生定慧故。故遺教經云。依因此戒能生諸禪定及滅苦智慧。又第一攝律儀戒。第二第三饒益有情戒。第四第五攝善法戒

經。善男子復依五法菩薩摩訶薩成就忍辱波羅蜜云何為五一者能伏貪嗔煩惱二者不惜身命不求安樂止息之想三者思惟往業遭苦能忍四者發慈悲心成就眾生諸善根故五者為得甚深無生法忍善男子是名菩薩摩訶薩成就忍辱波羅蜜

忍即有三。一耐怨害忍。二安受苦忍。三諦察法忍。言能伏貪嗔煩惱是耐怨害忍。由不惜身命等是安受苦忍。以精進為體。能行苦行不求安息。三思往昔被他害等。思自往業忍彼不嗔。復由慈悲而為攝受故忍不嗔。此二即是耐怨害忍因。因有五種。一唯法想。二有苦想。三無常想。四親屬想。五攝受想。此且舉二五。為甚深法者諦察法忍。以慧為性

經。善男子復依五法菩薩摩訶薩成就勤策波羅蜜。云何為五。一者與諸煩惱不樂共住二者福德未具不受安樂三者于諸難行苦行之事不生厭心四者以大慈悲攝受利益方便成熟一切眾生五者愿求不退轉地善男子是名菩薩摩訶薩成就勤策波羅蜜

精進中。一與諸煩惱不樂共住者精進有三。一被鉀二攝善三利樂有情。此即第一被鉀精進。最初發心起猛利樂欲翻諸煩惱如被鉀。二福德未具不受安樂者。攝善之中有其四種。加行無下無退無足。此無退精進。于未得中能進求故不息受樂。三于諸難行不生厭心。無足精進。四者與慈悲俱攝受利益眾生方便成就一切故是利樂有情精進。五愿求不退地者是攝善中無下精進。不自輕蔑能求上位故

經。善男子復依五法菩薩摩訶薩成就靜慮波羅蜜云何為五一者于諸善法攝令不散故二者常愿解脫不著二邊故三者愿得神通成就眾生諸善根故四者為凈法界蠲除心垢故五者為斷眾生煩惱根本故善男子是名菩薩摩訶薩成就靜慮波羅蜜

靜慮之中亦有三。一安住靜慮。二引發靜慮。三辦事靜慮。此中第一是安住于諸善品。攝令不散。住定輕安等故名安住。引發神通諸功德等名引發。能辦自他利益之事名辦事故第二常愿解脫。解脫即八解脫。于空有邊能不住者引解脫故。第三愿得神通即六神通。由現神通令諸眾生舍邪歸正集諸善根。此二即引發靜慮。四為凈法界除心垢者心通二種。能緣慮心并第一義心。為凈法界即第一義心。依定能除二心垢故此為自利。五為斷眾生煩惱根本此即利他。此后二種是辦事靜慮。能辦自他利益事故。非唯緣事名辦事。事謂事業業用。然諸處說變大地為金等。為辦事者且約外利事說

經。善男子復依五法菩薩摩訶薩成就智慧波羅蜜云何為五一者常于一切諸佛菩薩及明智者供養親近不生厭背二者諸佛如來說甚深法心常樂聞無有厭足三者真俗勝智樂善分別四者見修煩惱咸速斷除五者世間技術五明之法皆悉通達善男子是名菩薩摩訶薩成就智慧波羅蜜

智亦有三。謂加行智根本智后得智。五中初二加行智。于善友所修十供養。及愿常隨名為親近一切諸佛菩薩善友。皆愿求養親近無向背心。如前供養說。二常樂聞法心無厭足。應說諸佛本求法緣。上二俱是加行智攝。第三第五是后得智。真俗二境樂能了知。第四為斷見修煩惱。是根本智。世間伎術即六十四能。五明之法謂內明．因明．聲明．醫方明．工巧明。廣如瑜伽三十八說。問。內明處者為唯佛教名內明處耶。答。外道亦有。但明內身因果名內明處

經。善男子復依五法菩薩摩訶薩成就方便波羅蜜云何為五一者于一切眾生意樂煩惱心行差別悉皆通達二者無量諸法對治之門心皆曉了三者大慈悲定出入自在四者于諸波羅蜜多皆愿修行成熟滿足五者一切佛法皆愿了達攝受無遺善男子是名菩薩摩訶薩成就方便勝智波羅蜜善男子復依五法菩薩摩訶薩成就愿波羅蜜云何為五一者于一切法從本以來不生不滅非有非無心得安住二者觀一切法最妙理趣離垢清凈心得安住三者過一切相心本真如無作無行不異不動心得安住四者為欲利益諸眾生事于俗諦中心得安住五者于奢摩他毗缽舍那同時運行心得安住善男子是名菩薩摩訶薩成就愿波羅蜜善男子復依五法菩薩摩訶薩成就力波羅蜜云何為五一者以正智力能了一切眾生心行善惡二者能令一切眾生入于甚深微妙之法三者一切眾生輪回生死隨其緣業如實了知四者于諸眾生三種根性以正智力能分別知五者于諸眾生如理為說令種善根成熟度脫皆是智力故善男子是名菩薩摩訶薩成就力波羅蜜善男子復依五法菩薩摩訶薩成就智波羅蜜云何為五一者能于諸法分別善惡二者于黑白法遠離攝受三者能于生死涅槃不厭不喜四者具福智行至究竟處五者受勝灌頂能得諸佛不共法等及一切智智善男子是名菩薩摩訶薩成就智波羅蜜

方便度等四瑜伽四十九說。如前所說。十二行相方便善巧當知說名方便善巧。如前所說。五種大愿名愿。所有十力加行名力。于一切法如實安立清凈妙智名智。問。此第十與六何殊。答。即彼中云。能取勝義無分別轉清凈妙慧名慧。能取世俗有分別轉清凈妙智名智。名二差別。十二方便善巧者四十五說。方便善巧當知略說有十二種。依內修證一切佛法有六。依外成就一切有情亦有六種。依內六者一于有情悲心顧戀。二于諸行如實遍知。三于菩提深心欣樂。四顧戀有情不舍生死。五遍知諸行輪回不染。六欣樂佛智熾然精進名依內修六種善巧。此意自利依外有情修六善巧者。一令修少善感無量乃至微善令修回向。二令小功力獲大菩提能令舍邪修隨喜等。三憎背圣教令除恚惱。四處中住者令其趣入。五趣入者令其成就。六已成就者令得解脫。已成后六善巧之中后之四種。復修六種方便善巧。一隨順會通。即為會釋諸教相違。二共立要契。令先斷惡修善方便利益等。三異分意樂。見不善等現違背意乖先許等。非染心爾令改修故。四逼迫所生居尊勝位逼令修善。五施恩報恩謂于有恩他欲來報。但令修善為惠報恩。六究竟清凈。謂現八相究竟利生等。廣如彼釋。愿行不同有說一愿。即初發心愿度有情共求佛果。發菩提心論云。以此愿引生十大愿。如唯識論等說有二愿。一求菩提愿。二利樂他愿。諸處通說有四弘愿。即未度令度等。瑜伽四十五說有五大愿。一發心愿。二受生。三所行。四正愿。五大愿。于無上覺初發心求名發心愿。次為利生愿生善趣名受生愿。愿修善法名所行愿。愿當攝受一切功德名為正愿。說此正愿生于大愿。大愿即是十種大愿。一愿樂以一切上妙供具供養諸佛。二愿攝護諸佛正法。三愿從知足至入涅槃常隨侍從。四愿行一切菩薩正行。五愿普成就一切有情。六愿往一切諸佛世界。七愿能普凈一切佛土。八愿同菩薩意樂加行趣入大乘。九愿一切無倒利生皆不唐捐。十愿速成無上菩提。發菩提心經論．大莊嚴論各說十。大同少別。寶云經十多分有別。力智亦爾。諸說多少各有不同。煩不具引。且依攝論及唯識論總相而釋。第三依征列中五。即五段顯不指科。方便五中初三拔濟方便。后二回向方便。意樂煩惱心行差別者為拔濟生須識意樂及煩惱心貪嗔癡行八萬四千諸塵勞門所有差別。此所對治諸對治門心皆曉了者。次為對除須識除法。八萬四千諸功德門即是能治。大慈悲定出入自在者既識除法。應往諸趣而行化利。依大慈悲出入諸定皆使自在現大神通故。諸波羅蜜皆愿修行者回向菩提故。方便修諸波羅蜜一切佛法愿了攝受者菩提涅槃智斷恩等愿皆證得了達攝受。是能證義。列愿五中初三求菩提愿。后二利樂他愿。初三即觀三身。愿住第一觀一切法。雖是總觀亦觀一切八相之法不生滅等。離執安住者雖名觀住即是欲愿。如般若問應云何住。觀一切法等通能所觀。報佛之智觀一切法。俗諦最妙理趣真諦離垢清凈。即離二障能觀之智于二諦中心得安住。得者證也。即報身四智。今云。菩薩于佛能觀垢凈智亦愿樂住。過一切相等者欲得法身。云心得安住體即欲樂。觀于法身過一切相是心之本。心本即真如。無作者非煩惱作。無行者如離三世故。不異者無有前后別異之相。不動者不遷滅。觀彼法身離此四相故。愿樂住云心得安住。為欲利益等者言于俗中者。即是機性能詮教等。為利他事故須了教詮及生機性。此即俗諦。于中愿樂心得安住。于奢摩他等欲為利生要依止觀了知如幻離諸過等。故須俱行。奢摩他此云止。毗缽舍那此云觀。起于愿樂云心得安住。力五種者瑜伽云。力即十力此中第一則業異熟智力及遍趣行智力。善惡即善不善業故心行即遍趣。正智者離增上慢行故。智能遍實了一切業及彼意趣趣向故。能令入于深妙法者是漏盡智力。知漏盡不盡證得無為故。能令入深妙之法。眾生輪回是生死生智力。若知過去輪回亦通宿住智力。隨善惡如實了知輪回生死。三種根性正分別知者。根即根勝劣智力。性則種種性智力。五如理為說成就度脫者通處非處智力靜慮等智力勝解智力。能修此等即修習力。能了此等思擇力。五智中初三成熟有情。后一成就佛法。一能為眾生分別善惡。二能令眾生遠離黑法攝受白法。三為利有情于生死不厭于涅槃不喜。四其福智行至大涅槃究竟處故。五于第十地受勝灌頂得佛菩提。諸不共法本后二智。此中十度地前地上各隨分修。十地各一約增勝說。十波羅蜜多以五門分別。一釋名。二出體。三廢立。四釋相。五諸門。第一釋名者初釋總名后釋別名。梵云始迦波羅蜜多。始迦十。波羅彼岸也。蜜多離也到也。總云十離到彼岸。十者數也。彼岸有五。一所知二教三理四行五果。由此十行能知一切空有境盡。能解一切五明教盡。能達一切真俗理盡。能修一切福慧行盡。能證菩提果盡名到彼岸。菩提斷俱名菩提。菩提涅槃并名菩提故。于五中有小不盡不名到彼岸。離者遠離。由此十行能離生死五蘊之法。能到所知五種彼岸名十波羅蜜多。依大般若作如此釋帶數釋也。若無性釋論于諸世間聲聞獨覺施等善根最為殊勝能到彼岸。是故通稱波羅蜜多。若據自能所到釋。攝論簡他。以二乘等非于此五皆修證故大莊嚴論四義釋。解深密經伽七十八以五義釋。雜集論第十一以十二義釋。此經有十七義。如次文說。釋別名者攝論云。又能破裂慳吝貧窮及能引得廣大財位福德資糧。故名為施。又能息滅惡戒惡趣及能取得善趣等持故名為戒。大莊嚴論能令清涼故名為戒。攝論約所治。莊嚴據得果。亦不相違。余釋不同皆準此知。又能滅盡忿怒怨仇。及能善住自他安穩。故名為忍。又能遠離所有懈怠惡不善法。及能出生無量善法令其增長。故名精進。又能消除所有散動及能引得內心安住。故名靜慮。又能除遣一切見趣諸邪惡慧及能真實品別知法。故名為慧。釋云。謂于因時能破慳吝亦能引廣福德資糧。及于果時能裂貧窮得大財位。故名為施。余釋別名其文易了。然但釋六不釋后四。準文殊問經論下為治十障立十波羅。后四云。七者治煩惱心生助道法故。八對治顛倒道集實諦助道。生不顛倒道故。九者對治不自在心法。時非時得自在故。十者對治有我相。觀諸法無我故。此意因時對治煩惱心故生助道心。果時得助道法。即諸道品四智相應諸助道法。余亦準知。出體如余。辨廢立者前六廣如攝大乘第七莊嚴論第七成唯識論第九。后四解深密經第四云。與前六種為助伴故。于前三種所攝有情安置善品故說方便與三為伴。于現法中煩惱多故。于內心住無堪能等。復彼攝受乃至云。由此愿故煩惱微薄能修精進。故我說愿為進助伴。由此力故于內心住有所堪能故。說力為靜慮助伴。由此智能引出世慧故我說智與慧為伴。此意為助成滿前六故修后四。若準文殊問經發菩提心經。為治十障立于十度。前六即慳等。后四障者七煩惱心障。八顛倒道障。九不自在心法障。十有我相障。治此后四障立后四種度。若無性攝論后四一一皆通前六。彼云。一方便善巧。謂以前六所集善根共諸有情回求無上正等菩提故。二愿波羅蜜多。謂發種種微妙大愿引攝當來波羅蜜多殊勝緣故。三力波羅。謂由思擇修習二力令前六種無間現行故。四智波羅。謂由前六成立妙智受用法樂成就有情故。諸波羅蜜各有多義。隨各舉一皆不相違

經。善男子何者是波羅蜜義

下辨修行中第二釋名。于中分二。初征問后解釋。此征也

經。所謂修習勝利是波羅蜜義滿足無量大甚深智是波羅蜜義行非行法心不執著是波羅蜜義生死過失涅槃功德正覺正觀是波羅蜜義愚人智人皆悉攝受是波羅蜜義能現種種珍妙法寶是波羅蜜義無礙解脫智慧滿足是波羅蜜義法界眾生界正分別知是波羅蜜義施等及智能令至不退轉是波羅蜜義無生法忍能令滿足是波羅蜜義一切眾生功德善根能令成熟是波羅蜜義能于菩提成佛十力四所畏不共法等皆悉成就是波羅蜜義生死涅槃了無二相是波羅蜜義濟度一切是波羅蜜義一切外道來相詰難善能解釋令其降伏是波羅蜜義能轉十二妙行法輪是波羅蜜義無所著無所見無患累是波羅蜜義

解釋有十七義即為十七段。文段易知不別牒科。但依次釋。言勝利者瑜伽三十五總說發心有二勝利。初發心已即是眾生尊重福田。一切眾生皆應供養。亦作一切眾生父母。二發心已即能攝受無惱害福。由此菩薩成就如是無惱害福得倍輪王所守護。寢寤得安非人不嬈。轉受余生無病長壽常益有情無勞損等。若攝大乘別說勝利。論云。如是六種所得勝利云何可見。謂諸菩薩流轉生死。富貴攝故。大生攝故。大朋大屬之所攝故。廣大事業加行成就之所攝故無諸惱害。性薄塵垢之所攝故。善知一切工巧明處之所攝故。勝生無罪乃至安坐妙菩提座。常能現作一切有情一切義利是名勝利。釋云。富貴攝故是施勝利善趣攝故名大生。戒勝利。朋謂親族屬謂奴婢等。是忍勝利。廣大事業加行成就是進勝利。廣大事業謂輪王等。于中策勵名為加行。所作皆辦故名成就。無所掛礙無諸惱害。性薄塵垢之所攝故是靜慮勝利。善知一切工巧明處是慧勝利。此上是六別別勝利。無罪乃至坐菩提座常能現作一切有情一切義利是六通利。不同世間勝生有罪。又無邊無間乃至菩提非如世間唯自利益。常能現作有情義利故如勝生能。余五亦爾。佛智無量能了二空名大。余不能測名為甚深。此十能滿名到彼岸。是波羅蜜義。善法名行不善名非行。此即是因。俱不執著即不執著是波羅蜜義。生死有漏果涅槃無漏果。生死過失涅槃功德。于生死過失正覺。于涅槃功德正觀。或是正覺觀俱通二處。是彼岸義。愚人樂生死智人樂涅槃。平等利益悲心不損名攝受。能得說示七圣財寶為智人。能得說示施戒忍勤定智方便為世間。法為智人財為愚人。現者說示或通為二說令學故。此是所示。或可。珍寶即依勝定現七寶等施諸眾生。無礙四無礙。解脫八解脫。由八解脫能引神通等得四無礙等。智慧滿足此能為說。是波羅蜜義。法界眾生界即五無量之二種也。影顯于余能正了知。施等即前五度及智即后五度。皆能修習至不退轉即第十地至行彼岸。無生法忍三無生忍。如前已釋。初地創得。八地相續得。能令滿足者得至佛地。上二自利滿。一切眾生功德善根能令成就者是利他彼岸。十力降天魔無畏降外道不共法降二乘。此三勝故例余功德亦皆成滿。是菩提波羅蜜智德也。生死涅槃了無二相如所通達真如無別。彼岸斷德也。不如二乘以法執心見有二相。濟度一切是恩德。由具無畏外道諸難釋令降伏。能破邪彼岸。能轉十二妙行法輪是顯正彼岸。十二妙行者四諦三轉。且依苦諦見道示相修道勸修無學作證。生無漏慧名為法眼。各于去來今斷彼愚故一剎那智義分斷三。即如次名智明覺也。計余三諦各有十二。應成四十八種行相。以相似故總名十二妙行法輪。廣此法輪如法華疏。能于一切無著無染著。無所見無滯礙。無患累舍無常色獲得常色。受想行識亦復如是。即是永舍二種生死之患累也

經。善男子初地菩薩是相先現三千大千世界無量無邊種種寶藏無不盈滿菩薩悉見善男子二地菩薩是相先現三千大千世界地平如掌無量無邊種種妙色清凈珍寶莊嚴之具菩薩悉見善男子三地菩薩是相先現自身勇健甲仗莊嚴一切怨賊皆能摧伏菩薩悉見善男子四地菩薩是相先現四方風輪種種妙華悉皆散灑充布地上菩薩悉見善男子五地菩薩是相先現有妙寶女眾寶瓔珞周遍嚴身首冠名華以為其飾菩薩悉見善男子六地菩薩是相先現七寶華池有四階道金砂遍布清凈無穢八功德水皆悉盈滿嗢缽羅華拘物頭華芬陀利華隨處莊嚴于華池所游戲快樂清涼無比菩薩悉見善男子七地菩薩是相先現于菩薩前有諸眾生應墮地獄以菩薩力便得不墮無有損傷亦無恐怖菩薩悉見善男子八地菩薩是相先現于身兩邊有師子王以為衛護一切眾獸悉皆怖畏菩薩悉見善男子九地菩薩是相先現轉輪圣王無量億眾圍繞供養頂上白蓋無量眾寶之所莊嚴菩薩悉見善男子十地菩薩是相先現如來之身金色晃耀無量凈光悉皆圓滿有無量億梵王圍繞恭敬供養轉于無上微妙法輪菩薩悉見

已下答中第三大段證地。由前發心久修勝行得至證地故。于中分五。一得地相。二釋地名。三明地障礙。四地所修行。五明地修習。此得地相。謂初證時所得之相。若無性攝論第七于十地中通得四相。論云。得此諸地云何可見。此問由四種相。一得勝解謂得諸地深信解故。二得正行謂得諸地相應十種正法行故。三得通達謂于初地達法界時遍能通達一切地故。四得成滿謂修諸地到究竟故。釋云。深信解者于地教決定印可真實如是。十種正行者即十法行。謂供養。書寫。施他。聽。披讀。受。持及開演。諷誦。及思修。得通達者謂于初地達法界時。遍能通達一切地者若于初地正通達時速能通達后一切地。此種類故如有頌言。如竹破初節余節速能破。得初地。真智諸地疾當成。到究竟者謂地地中果分成滿或最后滿。果分成滿望前為果在因名分。或最后滿者即成佛果。果究竟故。或第十地因究竟故稱最后滿。若準大莊嚴論第十三云。入地菩薩地地皆有十相。何者為十。一明信。二無劣。三無怯。四無待。五通達。六平等。七離偏。八離著。九知方便。十圣眾生。明信者于自地得明。于諸法中除無知故于他地得信。于后諸地愿樂故。無劣者聞深妙法不驚怖故。無怯者難行行極勇猛故。無待者起自地行不待教故。通達者他地方便皆能起故。平等者普于眾生同自心故。離偏者耳聞毀譽無高下故。離著者得輪王等位無愛染故。知方便者知諸法不可得為佛上方便故。圣眾生者諸佛徒眾恒在生故。此等十相地地皆具。亦有得度相。廣如彼明。彼二文約內證相。諸地之通相。此經約外得。諸地之別相。由行十度外得此相。十地現相即為十段。分別可知。問。此等相在何處。答。各各將入自地時得。云先現故。又解。各各初入地時得。而云先現者更有多相。此等先現故不可在地前。云初地等菩薩是相先現故。表于初地能行一切施度。外遍大千現種種寶藏。能遂所求故無不盈滿。菩薩皆見者自上菩薩得見此相。非下得見。余皆準知。于第二地表證平等理具持凈戒凈十業道故現妙色凈寶嚴具。于第三地表行三忍有勇健相。被甲降怨。于第四地表行四正勤七凈九凈妙華散地。七凈者戒凈．心凈．見凈．度疑凈．道非道智見凈．行智見凈．行斷智見凈也。九凈者加無緣寂滅凈凈國土凈。于第五地表行禪定離諸硬強有寶女現。禪定能生解脫遍處等瓔珞嚴身。行七覺分故首冠名華。于第六地文義有八。一表行智度。智有七種。法智．類智．世俗智．神通智．相智．十力前行智．四道理中正道理智。故現七寶華從起故寶華依池。二即法類智依觀四諦悟緣起理。有四階道。或依智分加行無間解脫勝進為四階道。三證如理起金砂遍布。四離粗相障清凈無穢。五得八解脫或八道支或八種智現八功德水。一凈。二輕。三冷。四耎。五甘。六不臭。七飲不損喉。八飲不傷腸六四智因現四色華。青黃赤白。七游法苑樂。八證無為涼。于第七地表行善巧拔濟眾生。于菩薩前應墮惡趣。能令當不墮現不受惡報。故無有損傷。離現當怖。如首楞嚴經。菩薩性是首楞嚴三昧。能息諸苦拔三毒箭等。于第八地表行二愿或無相智任運現前得相土二自在故。于身兩邊師子衛護。能令一切煩惱不現行故一切獸怖。于第九地表行力度如彼輪王有大勢力。四辨利生故無量億眾圍繞供養。以四無量蔭生如蓋。離染故自行七圣財或眾生緣慈等眾寶莊嚴。于第十地表灌頂位將成正覺。于菩薩身有如來相現。一現身。二現光。三現眾梵。四現轉法輪。此于自身不由作意有佛身相等。若準菩薩求夢經。于其地地各夢諸相。八地已上菩薩無睡如何有夢。此約所見觀如夢幻。今此亦爾。雖不作意如夢自身現佛事等。非約外見。初地已上剎那恒得見諸佛故。或此外睹如來相現。剎那所見彼佛為現。此約自見

經。善男子云何初地名為歡喜

贊曰。第二釋地名。成唯識第九。攝論第九。大莊嚴十三。解深密經。瑜伽。決擇等皆廣釋名。大意皆同。復少差別。廣略互顯。繁不具引。十地不同分為十段。初地分三謂征釋結。余九各二但有釋結。準此初征應言云何初地等名為歡喜等。略其等字

經。謂初證得出世之心昔所未得而今始得于大事用如其所愿悉皆成就生極喜樂是故最初名為歡喜諸微細垢犯戒過失皆得清凈是故二地名為無垢無量智慧三昧光明不可傾動無能摧伏聞持陀羅尼以為根本是故三地名為明地以智慧火燒諸煩惱增長光明修行覺品是故四地名為焰地修行方便勝智自在極難得故見修煩惱難伏能伏是故五地名為難勝行法相續了了顯現無相思惟皆悉現前是故六地名為現前無漏無間無相思惟解脫三昧遠修行故是地清凈無有障礙是故七地名為遠行無相思惟修得自在諸煩惱行不能令動是故八地名為不動說一切法種種差別皆得自在無患無累增長智慧自在無礙是故九地名為善慧法身如虛空智慧如大云皆能遍滿覆一切故是故第十名為法云

贊曰。釋有二義。一自利。二利他。得出世心即二空智與心相應名出世心。是鄰近釋。昔未得今始得釋初得言。此自利。于大事用如愿成就者謂利他用。故大莊嚴論云。一見真如謂見自利。昔曾未見今時始見。去菩提近故。二見利物謂見利他。一一剎那能成就百眾生故此能成就百類有情。準知菩薩以利眾生為大事用。如十地經論．瑜伽四十七．唯識等皆說。初地得十百門。一凈信出家。一剎那頃證百三摩地。二以凈天眼于諸佛國見百如來。三于彼變化住持皆能解了。以神通力動百世界。四身亦能往放光令見。五化為百類。六成就百類所化有情。七若欲留命能住百劫。八于前后際能知百劫。九于蘊界等百法明門能正思擇。十化百身。身皆能現百菩薩眷屬。或總十百為大事用。生極喜樂釋歡喜言。通前二處。結文可知。余九文顯。亦不牒科。皆準初知。于二地中離于二垢。一諸微結垢起異乘心。二諸犯戒垢誤犯三業故大莊嚴論云。于二地中出二種垢。一出犯戒垢。即此犯戒過失。二出起異乘心垢。即諸微細垢。離二垢故名離垢。此云皆得清凈。即離垢義。言無量智慧謂聞思修三慧無量。從定所發自明明他。大莊嚴論云。由能以法自明明他故名明他名三昧光明。不為外道邪魔摧伏名不傾動。又除障故名不傾動。即彼三慧以定總持之所發故。即定總持名為根本故。唯識論第九云。成就勝定本法總持能發無邊妙慧光故。前已說慧是三昧光明。故下但云總持為本。結文可知。第四地中修菩提分。智慧之火焰能燒微細煩惱現行等障薪故。莊嚴論云。于四地中以菩提分慧為焰自性。以惑智二障為薪自性。更增勝智光明覺品。即是菩提分法轉更增勝。第五地中真俗二智行相互違合令相應。俱時而起名修行方便勝智自在。復能除彼害伴隨眠遠隨現行名為難伏。雖分別見等見道已除俱生身見四地已斷。至此地中復除害伴。此不與我見俱。別起貪嗔等亦通見修斷。就總盡說云見修煩惱難伏能伏。非分別惑此地方伏。此道智障以煩惱名說。據害伴俱所知障品伏不起說。非諸俱生此皆能伏。羸劣睡眠六七地伏。又依六說。非第七俱。第七俱者八地已去猶現行故。故解深密云。八地已上唯有所依所知障在。第六一向恒在觀中不可起惑。又斷所知能依惑障。亦畢竟伏。唯識論等據二身見說見修惑四地除。此經據貪等故說五地伏見修惑。各依一義互不相違。問。準諸處說初地已上一切煩惱能伏頓盡由故意生。云何我見等四地能伏害伴隨眠五地能伏。答。若據能伏初地即能猶故意起。今依永伏故意不能令起。此由斷彼所依所知故與差別。此中二難。一能合二智難。二能伏煩惱難。此地俱得故名難勝。又大莊嚴論有二難退。一勤化眾生心無惱難。二生不從化心無惱難。此意二難退者退謂舍。極難舍退。此地菩薩能退二難。于難得勝故名難勝。此意即能退難退義。同難伏能伏。彼論約利他難得勝。此經據自利難得勝。各據一義各不相違。或可。此中修行方便極難得故。即彼二難勝智自在極難得故。即余所合真俗二智。一極難得故通于二處即皆攝盡。第六地中恒觀十二因緣道理相續不斷名行法相續。智常正觀名為了了。此為加行復能引起無分別智名無相思惟。思惟即正智皆悉現前故。成唯識論云。住緣起智引無分別最勝般若恒觀在前。依大莊嚴云。于六地中依波若力能不住生死涅槃。二法恒現前。亦此無相思惟中攝無生死涅槃二種相故。問。準余處文于五地中已無涅槃生死二相證得無住。何故大莊嚴論說在六地。答。余約暫能說在五地。此約多續說在六地。唯識論等云。于六地中無相觀多有相觀少。第七地中于無相理長時相續。能以真智觀無細生滅二。無相思惟即無分別智。此中應云于無相理無漏無間思惟。簡第六地有相間故。以經多時方至此地故。解深密經云。能遠證入無間無缺無相作意。解脫謂八解脫。三昧謂三三昧即無相思惟無相解脫三昧。俱遠修行至功用后邊故。唯識論云。至無相住功用后邊出過世間二乘道故。初三地修相同世間行施戒修。四五六地修于道品。四諦緣起相同二乘。以出離彼故名遠修行。離細相現行障故名清凈無障。第八地中于無相觀任運起故名無相思惟。修得自在純無漏觀無煩惱動云諸煩惱行不能令動。即二不動。一相用不動相即有無相。用即功用。二煩惱不動故。唯識云。無分別智任運現前。相用煩惱不能動故。大莊嚴論但不為相及功用動無不為煩惱動。彼略說故第九地中任運能得。四無礙智說一切法。總通四辨俱得名說。以種種名言差別說。以種種義差別說。以種種音聲差別說。以種種辨才差別說。由任運故皆得自在。離二愚障故云無患累。復能令自他一智慧二自在三四辯皆得增長。故名善慧。又四辯才能說除疑名為善慧。于第十地所得法身如大虛空。以大智慧如云遍空即智充滿法身。又猶如云。法即如云。能覆一切故。復說妙法如云下雨。即法之云。法通法身及所說法。依大莊嚴論云。由三昧門及陀羅尼門攝一切聞熏因遍阿梨耶識中。譬如浮云遍滿虛空。能以此聞熏習云于一一剎那于一一相一一好一一毛孔雨無量無邊法雨。充足一切可化眾生。由能如云雨法雨故名法云地。此即阿賴耶識如空。無漏聞熏習如云。此意阿梨耶能廣含藏如空。種能生現如云下雨。以定總持所有熏習攝余熏習。起現行時復能說法。唯前言由三昧門及陀羅尼門攝一切聞熏習因故。以定及總持攝聞熏習。準下云以此聞熏習云即說彼二所有熏習。不爾如何前云遍阿梨耶識中。若瑜伽論．解深密等亦以。粗重如空遍于一切。此智如云遍能隱覆如空粗重故。成唯識論云。大法智云含諸德水蔽如空粗重充滿法身故。空有三義。一法身如空以遍凈故。二阿梨如空以遍含一切種故。三粗重如空遍一切故。云有三。一聞熏習如云。二智慧如云。三慈悲如云。即十地經云。自從愿力起大慈悲云。據自利及決擇增說智慧云。據利他覆蔭即說慈悲。此二據現行說。若據當能雨功德法二種子如云。同無著般若論。未來如云故皆不相違。問。此之十地即十三住中十住。住地二名有何差別。答。準大莊嚴論一釋無別故。彼論云。十一住者即十一地。住者名地。既住者名地。明知無差。一解。地住名別。彼論自問云。何名地。偈言為集諸善根樂住故說住。數數數無畏復以地為名。準釋初二句釋住名。后二句釋地名。云諸菩薩為成就種種善根。于一切時樂住一切地。是故諸地說名為住。步彌耶名為地。步者數數義。彌者實數義。耶者無畏義。欲進上地數數斷障礙數數得功德。是數數義。地以十數為量。一一地中知斷爾所障礙知得爾所功德。知此不虛是實數義。上地是無畏處。諸菩薩畏于自地中退失自他利功德進求上地。是名無畏義。以三義故名地

經。善男子執著有相我法無明怖畏生死惡趣無明此二無明障于初地

贊曰。此第三明地障。因明十一地障。前問菩提。通佛果故。今亦明佛地之障。此十一障即十一段此初。即異生性障。文分為三。一牒請機。二出障體。三辨所障。余十障文各有二。除所告機。有相我法即二執之境。相謂相狀。能執之心當情相狀即同唯識論。云起自心相。或即體相。執著即能執之心。此執著我法皆悉有體。設執法無還執有無相。是故經云不應住法亦不住非法。非法者是無法也。若執我無亦是法執。二執是慧俱無明。強名為無明。是鄰近釋。怖畏生死惡趣無明者此惡趣言非唯三惡道通八難故。但分別所起不善業及所感果并所知障所發業果亦是此攝。毀責之名總云惡趣。由是此經云生死惡趣非唯三途。言怖畏者即此惡趣是所怖畏名為怖畏。此無明發無明品故名為無明。又唯識論云。或說彼利鈍障品俱起二愚。二執無明意說利品。惡趣無明意說鈍品。俱起無明名惡趣者亦毀責名。或見等迷理不發惡業。鈍品迷事故發惡業。從果為名名惡趣雜染愚。愚是本故并依主釋。問。唯識論云。一執著我法愚。即是此中異生性障。且異生性障不相應假。依種分位非即種體。云何二執即異生性。答言。異生性雖實通依。與現本識同地能生分別二障種子上立。從能依法以立障名。或即異生性從所依執種名執著我法愚。體不即愚。愚品名愚。如前所引。問。初地能斷分別二執。彼唯識論等何不即以二執自體立于障名。或從能所依以立障名耶。答。異生性滅即二執斷。又異生名簡異于圣。得圣斷彼顯故立名。問。入于初地既斷二障。云何攝論云十無明是不染污分別我執是染污故。答。世親攝論彼中解云。雖斷二障二乘亦能斷煩惱障。是共德故意約不共所知障說名不染污。又解。彼說不染約修道斷離十障外說十無明顯立十地。成唯識論天親攝論俱有二解。二十二愚所明體性與瑜伽七十八等同。又準余文皆于初地說斷二愚及彼粗重。此略不言粗重。成唯識論有其二釋。論云。彼粗重言顯彼二種或二所起無堪任性。無堪任性者瑜伽五十八云。謂第八識中不安穩性等。唯識論云。如入二定說斷苦根。所斷善根雖非現種而名粗重。此亦應爾。愚及粗重余之十種皆準此知。解異生性及其粗重廣如成唯識義燈所說

經。微細學處護犯無明發起種種業行無明此二無明障于二地

即邪行障是所知障。俱生一分能令菩薩誤犯三業。初地已上性戒成就必不故犯性。誤有所犯初地未斷。入二地斷。發起種種業行無明是彼誤犯所起三業。唯識論云。所知障中俱生一分及彼所起誤犯三業。彼障二地極凈尸羅。入二地時便能永斷。由斯二地說斷二愚及彼粗重。一微細誤犯愚。即此中俱生一分。二種種業趣愚。即彼所起誤犯三業。能起三業不但無明。所起三業亦非是愚。愚相應愚所起愚品類總名愚。成唯識又云。或唯起業不了業愚。此意但取能起能迷迷三業之愚。亦并依主釋。問。成唯識論第八云。所知障不能發業云何復云能發三業。答。約不能發招趣生異熟果業云不發業。若不能招所有三業此所知障非不能發故。佛地論出二體俱云謂所發業并所得果。果是等流增上二果故不相違

經。未得令得愛著無明能障殊勝總持無明此二無明障于三地

即闇鈍障。未得今得即是無漏勝定。通色無色及勝修慧。二地中無。入三地時能斷彼障。體即欲界貪俱所知障云未得今得。能障殊勝總持。總持有四。謂法義．咒．得菩薩忍。入三地時能斷彼障。總持念慧為性。今說。初二由入三地能斷定障。得勝定發勝修慧。斷總持障得勝總持。發得聞思二種勝慧故。成唯識云。由斯三地說斷二愚及彼粗重。一欲貪愚。即障勝定及修慧者。二圓滿聞持陀羅尼愚。即障總持聞思慧者。此由欲貪性為散亂。此所知障與欲貪俱名為欲貪故障勝定及于修慧。若障總持及聞思慧是別所知。非即所障。義分為二。又聞思與聞持相近故偏說之。非不障修慧各從增說

經。味著等至喜悅無明微妙凈法愛樂無明此二無明障于四地

即微細煩惱現行障。等至即勝定。味著是愛喜悅是受。即領受下劣定障修勝定故為勝障。余多說貪。此經兼受即正障體。貪緣此受所領受定故俱名障。或此喜悅即是定愛。微妙凈法是菩提。法愛即樂也。體即是貪。此二無明是彼二貪相應無明故。成唯識論云。一等至愛愚。即是此中定愛俱者。二法愛愚。即是此中法愛俱者。亦依主釋。此之二障四地能斷。由于四地作菩提分法觀故。故唯識論云。菩提分法特違彼故。此中言定亦兼于慧。言菩提分法亦有教法及余勝法并勝智慧。于第三地雖證勝定及勝教等。猶生愛著未能得作菩提分觀。故入四地中作菩提分觀。特違于彼故入四地能斷彼二。廣如成唯識論。問。如何特違。答。由四地中修菩提分法。初作四念住觀一切法皆無我故。故特違彼我執故除微細煩惱現行障。此障即是俱生身見。定法愛等諸相應惑及隨煩惱復作壞緣法念處觀故。特違彼定法愛等。又前三地創得勝定及勝教法故有愛著。此四地中更得勝法故能除彼。又能證得無攝受如能特違彼。問。余處初無明等皆即障名。何故等至愛不即障名耶。答。應知此中十障無明更互影顯。如初障等但說我法等。據實通余惑。然四地等障顯不但一法。即總云微細煩惱等。據別勝障即應云我見及二愛。約通故總說。二十二無明多約別說故。此定愛等不即十障名。影余應爾

經。欲背生死無明希趣涅槃無明此二無明障于五地

即欲背生死愚。希趣涅槃者即欣涅槃愚。不能了生死涅槃真體無別故故有欣厭。此即于下乘般涅槃障又作勝菩提分觀。未能證得無差別如為五地障。前后說障皆準此知。由于五地作四諦觀真俗二智合令雙行。由能證得無差別如能證之智名無差別道。故成唯識論云。彼障五地。無差別道入五地時便能永斷故能除彼

經。觀行流轉無明粗相現前無明此二無明障于六地

觀行流轉即緣苦集無明粗相現前。即觀滅道凈相。此即粗相現行障。以五地中觀四諦故。雖亦作無相多時作有相觀障于六地多無相觀。故入六地能斷此障

經。微細諸相現行無明作意欣樂無相無明此二無明障于七地

即細相現行障。微細諸相即細生相。作意欣樂無相即觀細滅相。由于六地作緣起觀見有生滅。彼障七地妙無相道。未能即空起有勝行。故入七地除

經。于無相觀功用無明執相自在無明此二無明障于八地

即無相中作加行障。于第七地雖能長時作無相觀。能加功用方得。長時有加行愚。由愚未斷故起加行。無相觀中不得自在。執相者即于七地雖現相土有執相種。于現相土亦不自在。不自在言通于無相。又有四自在謂相土智業。于八地中得相土二。九地得智十地得業。相即隨欲現金銀等類。類寬也。土即隨欲現。或大小土狹于相故。今言相即得攝土。故入八地能斷彼障。問。入八地已無相自在。何故耽寂不欲利生。答。言自在者約無功用任運能起自利而說。不約利他故不相違

經。于所說義及名句文此二無量未得善巧無明于詞辯才不隨意無明此二無明障于九地

即利他中不欲行障。所說義義無礙解。及名句文法無礙解。于此二中未得自在云未得善巧。于詞者諸方音聲。故成唯識論云。法緣名等詞緣于聲。故詞是聲。辯才者即七辯才。于現音聲及七辯才不自在故名不隨意。由第八地于利他中不欲行故。未能除此四無礙愚。故入九地即能永斷

經。于大神通未得自在變現無明微細秘密未能悟解事業無明此二無明障于十地

則于諸法中不得自在障。五種神通過于二乘及前菩薩。又能廣利得自在故名大神通。變謂轉換現謂化現。無而忽有。微細秘密有大法智云及所含藏。細者妙也。即是微妙。由離障故極難得故。難解稱秘密。未能悟解則無明。事業者利生事業于第九地無明障此。故入第十即能永斷

經。于一切境微細所知障礙無明極細煩惱粗重無明此二無明障于佛地

即第十一障空有理事名一切境。妙觀察智觀如羅谷。此即由有細所知障通現及種。通七識俱所熏成種。亦由第七現行法執不得分明。極細煩惱粗重者則細煩惱種子。亦通第七識。煩惱現行入八地。時畢已不起。若其種子第十地未斷故障佛地。在金剛定無間道除。非同于余入地方斷。此經約二十二無明辨障差別。亦即攝十一障總即名障別即名愚。此攝十一障二十二愚。諸教不同煩不具述

經。善男子菩薩摩訶薩于初地中行施波羅蜜于第二地行戒波羅蜜于第三地行忍波羅蜜于第四地行勤波羅蜜于第五地行定波羅蜜于第六地行慧波羅蜜于第七地行方便勝智波羅蜜于第八地行愿波羅蜜于第九地行力波羅蜜于第十地行智波羅蜜

贊曰。第四地所修法。文段可知。問。菩薩地前尚行六度。及十地論等云。第二劫一行中行一切行。于第三劫一切行中行一切行。即皆具修。何故此文地各行一。答。據實如是。言于十地各行一者約增而說。無性攝論云。一一地中具修十種。不應定說此地修此。由增勝言無此過失

善男子菩薩摩訶薩最初發心攝受能生妙寶三摩地第二發心攝受能生可愛樂三摩地第三發心攝受能生難動三摩地第四發心攝受能生不退轉三摩地第五發心攝受能生寶華三摩地第六發心攝受能生日圓光焰三摩地第七發心攝受能生一切愿如意成就三摩地第八發心攝受能生現前證住三摩地第九發心攝受能生智藏三摩地第十發心攝受能生勇進三摩地

贊曰。第五明修行。此意十地各行一度如何修習。謂要定慧兩法雙修故。無性攝論云。于地地中修奢摩他毗缽舍那。由五相修。如彼廣辨。然諸處說修多少差別。各各不同不能具引。何故但說止觀二門而為修耶。答。無性釋云。謂能對治諸散動故得能對治諸顛倒慧。于地地中修行此二。然今此經但說止品。以定能引無相正智是智足故。然約十地別別修定。與彼諸文互相影顯。文段分三。初舉能修之人。次明所修定。后即總結。由定起施名妙寶等持。三者是等。摩地云持。平等持心令住于境。舊音訛故名為三昧。定能起戒名可愛樂等持。由持戒者眾所樂見。或從無漏道共戒說定能起忍者難動等持。定發精進名不退等持。由定能為功德勝因名寶華等持。定能發智名曰圓光焰等持。定能發生方便善巧名一切愿如意成就。定能發智任運能證無相妙理名現前證。定發四辨名為智藏。定發神通廣大事業名為勇進

經。善男子是名菩薩摩訶薩十種發心

贊曰。總結

經。善男子菩薩摩訶薩于此初地得陀羅尼名依功德力爾時世尊即說咒曰

怛侄他　晡哷儞曼奴喇剃　獨虎獨虎獨虎　耶跋蘇利瑜　阿婆婆薩底(丁里)耶跋旃達啰　調怛底　多跋達洛叉漫　憚荼缽唎訶嚂　矩嚕莎(引)訶(引)

善男子此陀羅尼是過一恒河沙數諸佛所說為護初地菩薩故若有誦持此陀羅尼咒者得脫一切怖畏所謂虎狼師子惡獸之類一切惡鬼人非人等怨賊災橫及諸苦惱解脫五障不忘念初地善男子菩薩摩訶薩于第二地得陀羅尼名善安樂住

怛侄他　嗢篅(入聲下同)里質里質里　嗢篅羅篅羅(引)　喃繕睹繕睹　嗢篅里虎嚕虎嚕　莎訶

善男子此陀羅尼是過二恒河沙數諸佛所說為護二地菩薩故若有誦持此陀羅尼咒者脫諸怖畏惡獸惡鬼人非人等怨賊災橫及諸苦惱解脫五障不忘念二地善男子菩薩摩訶薩于第三地得陀羅尼名難勝力

怛侄他　憚宅枳般宅枳　羯喇[打-丁+致]　高喇[打-丁+致]　雞由哩憚[打-丁+致]里　莎訶

善男子此陀羅尼是過三恒河沙數諸佛所說為護三地菩薩故若有誦持此陀羅尼咒者脫諸怖畏惡獸惡鬼人非人等怨賊災橫及諸苦惱解脫五障不忘念三地善男子菩薩摩訶薩于第四地得陀羅尼名大利益

怛侄他　室唎室唎　陀弭儞陀弭儞　陀哩陀哩儞　室利室唎儞　毗舍羅波始波始娜　[口*半]陀弭帝莎訶

善男子此陀羅尼是過四恒河沙數諸佛所說為護四地菩薩故若有誦持此陀羅尼咒者脫諸怖畏惡獸惡鬼人非人等怨賊災橫及諸苦惱解脫五障不忘念四地善男子菩薩摩訶薩于第五地得陀羅尼名種種功德莊嚴

怛侄他　訶哩訶哩儞　遮哩遮哩儞羯喇摩(引)

儞僧羯喇摩(引)　儞三婆山儞瞻跋儞悉耽婆儞謨漢儞　碎閻步陛莎訶

善男子此陀羅尼是過五恒沙數諸佛所說為護五地菩薩摩訶薩故若有誦持此陀羅尼咒者脫諸怖畏惡獸惡鬼人非人等怨賊災橫及諸苦惱解脫五障不忘念五地善男子菩薩摩訶薩于第六地得陀羅尼名圓滿智

怛侄他　毗徙哩毗徙哩　摩哩儞迦里迦里　毗度漢底　嚕嚕嚕嚕　主嚕主嚕　杜嚕婆杜嚕婆　舍舍設者婆哩灑　莎(入)悉底薩婆薩埵喃　悉甸睹　曼怛啰缽陀儞莎訶

善男子此陀羅尼是過六恒河沙數諸佛所說為護六地菩薩摩訶薩故若有誦持此陀羅尼咒者脫諸怖畏惡獸惡鬼人非人等怨賊災橫及諸苦惱解脫五障不忘念六地善男子菩薩摩訶薩于第七地得陀羅尼名法勝行

怛侄他　勺訶(上)　勺訶(引)嚕　勺訶勺訶勺訶嚕　鞞陸枳鞞陸枳　阿蜜栗多唬漢儞　勃里山儞　鞞嚕敕枳婆嚕伐底　鞞提呬枳　頻陀鞞哩儞　阿蜜哩底枳　薄虎主愈　薄虎主愈莎訶

善男子此陀羅尼是過七恒河沙數諸佛所說為護七地菩薩故若有誦持此陀羅尼咒者脫諸怖畏惡獸惡鬼人非人等怨賊災橫及諸苦惱解脫五障不忘念七地善男子菩薩摩訶薩于第八地得陀羅尼名無盡藏

怛侄他　室唎室唎室唎儞　蜜底蜜底　羯哩羯哩　醯嚕醯嚕　主嚕主嚕　畔陀弭莎訶

善男子此陀羅尼是過八恒河沙數諸佛所說為護八地菩薩故若有誦持此陀羅尼咒者脫諸怖畏惡獸惡鬼人非人等怨賊災橫及諸苦惱解脫五障不忘念八地善男子菩薩摩訶薩于第九地得陀羅尼名無量門

怛侄他　訶哩旃茶哩枳　俱藍婆喇體　睹剌死　拔吒拔吒死　室唎室唎　迦室哩迦　必室唎莎悉底　薩婆薩埵喃莎訶

善男子此陀羅尼是過九恒河沙數諸佛所說為護九地菩薩故若有誦持此陀羅尼咒者脫諸怖畏惡獸惡鬼人非人等怨賊災橫及諸苦惱解脫五障不忘念九地善男子菩薩摩訶薩于第十地得陀羅尼名破金剛山

怛侄他　悉提(去)　蘇悉提(去)謨折儞木察儞　毗木底庵末麗　毗末麗涅末麗　忙揭麗　呬[口*闌]若　揭鞞　曷喇怛娜揭鞞　三曼多跋侄囇　薩婆頞他娑憚儞　摩[打-丁+柰]斯莫訶摩[打-丁+柰]斯　頞步底　頞窒步底　阿喇誓毗喇誓　頞主底庵蜜栗底　阿喇誓　毗喇誓　跋嚂謎　跋啰甜　么莎　囇晡喇儞晡喇娜　曼奴喇剃莎訶

善男子此陀羅尼灌頂吉祥句是過十恒河沙數諸佛所說為護十地菩薩故若有誦持此陀羅尼咒者脫諸怖畏惡獸惡鬼人非人等怨賊災橫一切毒害皆悉除滅解脫五障不忘念十地

贊曰。答第一問中有四。此即第四得護有二。初得護后領贊。此初也。十地不同即為十段。一一段中各分為四。一標能護名。二正說神咒。三嘆法勝。多佛說故。四明護益。四總持中是咒總持。由行施得名為功德。余名準行例此可知。嘆勝中有二。初嘆次所護地。護益有二。一無難。二不退。若有誦持此下是無五難。初標次列后結。五難者一惡獸。二惡鬼。三怨賊。四水火等災橫。五三七苦等。及結文段可知。不忘者第二能令不退。余九準知。第二總持名善安樂住。由持戒故得名善安樂住。由行忍故得名難勝力。由行精進善成辦故得名大利益。由修定力引諸功德得名種種功德莊嚴。由行智故得名圓滿智。由行方便善巧故得名法勝行。由行十無盡愿故得名無盡藏。由得四辯廣利生故得名無量門。由智能破如金剛障故得總持名破金剛山。余九如次。配釋所得總持之名。余文同故更不科釋

經。爾時師子相無礙光焰菩薩聞佛說此不可思議陀羅尼已即從座起偏袒右肩右膝著地合掌恭敬頂禮佛足

贊曰。得護中第二領贊。文分為三。初領所說法。次頂禮虔恭即歡贊儀。后申言贊嘆。此初二文。表能修行故。從坐起作吉祥兆故袒右肩。表能證位故膝著地。智冥所說故合掌。既聞妙法知說者勝故加恭敬。表敬之極以頂禮足

經。以頌贊佛敬禮無譬喻甚深無相法

贊曰。后申言贊嘆。總有十頌分之為二。初半頌贊所聞法。余九頌半贊佛。此初也。法為佛師故先贊法。佛能起說是教之主故。次贊佛。起殷凈心策殊勝業。虔誠頂拜名為敬禮。梵男聲呼云伴談。女聲呼云伴底。此云敬禮訛云和南。法體殊勝非喻所喻云無譬喻。唯佛究了稱甚深。如法華經論。甚深有五。一義甚深真如義用。二體甚深即如自性。三內證甚深唯無分別智方能契證。四依止甚深與恒沙德為所依故。五無上甚深即無余無住。無相者無空有相等二相。或無生滅等十相

經。眾生失正知唯佛能濟度

贊曰。下贊佛。初半頌總后九頌別。此總。佛三德中恩利生勝故偏標舉。以影智斷。正知謂正智。凡無正智廣造邪業沈輪生死。佛具二智唯獨能濟。雖菩薩等亦能度生。由依佛故推功歸佛

經。如來明慧眼不見一法相復以正法眼普照不思議不生于一法亦不滅一法

贊曰。下別贊佛。初二頌贊報身智德。次二頌贊法身斷德。余五頌贊化身恩德。初中初贊因德。次贊果德。贊因中初半頌贊慧眼。次一頌嘆法眼。慧眼照空第一義諦。掌珍論引經云。曼殊室利慧眼無所觀不觀有為無為。所以者何。非慧眼境故。法眼照有遍于真俗。非不見真如而能了諸法無著。般若論釋意亦爾。故先贊慧眼。無分別故不見一法相。非無諸法。緣于教法及眾根性名為法眼。無不解了名為普照。非余所測名不思議。稱境而知不妄見增生一法。亦不妄見減滅一法。處中而知依他生滅。遍計真如并無生滅。今不見彼后二生滅。非無生滅之依他性

經。由斯平等見得至無上處

贊曰。明果也。由謂因由。因修二眼得圓滿故能平等見。得者無間道。至者解脫道。或翻于上。得者證義。斷惑證滅心故。無上處者即大菩提。不說肉天眼。無記法故。但是業果及定果故所以不說。在佛身中名為佛眼。今此贊因故略佛眼

經。不壞于生死亦不住涅槃不著于二邊是故證圓寂

贊曰。下二行贊斷德。初一行無住涅槃。后一行贊無余。亦大涅槃正是法身。壞者斷也。不同二乘永斷生死滅邊亦不樂住涅槃為有邊。即空有俱不著。離于此二邊。是故能證無住涅槃。涅槃梵語不正。正應云波利眤縛喃。此云圓寂。名如前釋。此通因位未名最清凈

經。于凈不凈品世尊知一味由不分別故獲得最清凈

贊曰。無余大涅槃。即正明法身。凈不凈性體即真如名為一味。由無分別智證斯一味。正涅槃因故能獲得極清凈最無上法身。無余圓寂名最清凈。出過因位唯佛得故。無住通因。雖是清凈障未盡故未最清凈

經。世尊無邊身不說于一字令諸弟子眾法雨皆充滿

贊曰。下恩德分四。一行現身說法德。一行觀生常利德。二行應機差別德。后一行總結無差別。初也。他受變化隨機感現。其形無量云無邊。或現大身。量難測故名無邊身。離遍計故真理無故不獨說一字。故云不說于一字。然由因緣識變之力令眾聞法皆得充滿。如末尼珠隨求雨寶。亦如天鼓應念出聲故

經。佛觀眾生相一切種皆無然于苦惱者常興于救護

贊曰。觀生常利德。平等觀生怨親利鈍好丑自他。依法界等此一切種相皆無故。大悲不舍即空觀有。故于苦等常與救護

經。苦樂常無常有我無我等不一亦不異不生亦不滅如是眾多義隨說有差別

贊曰。應機差別德。初一頌半應機別。次一句喻顯。后一句佛知。初也。苦樂常無常我無我一異生滅舉此五對。于是眾多真理雖無隨機說別

經。譬如空谷響唯佛能了知

贊曰。舉喻。及佛能了。譬如虛谷本無音聲隨響緣別出種種聲。余不能了唯佛能知

經。法界無分別是故無異乘為度眾生故分別說有三

贊曰。總結無差。雖初差別終至一乘于真法界亦無三乘之差別相。文顯可知

經。爾時大自在梵天王亦從座起偏袒右肩右膝著地合掌恭敬頂禮佛足

贊曰。品中第三大段大梵贊揚。于中有二。初梵王贊勸。后如來印誠。初贊嘆也。于中文三。初贊儀次正贊后勸持。此初也。大自在梵王者第四靜慮王。即第十地菩薩。十地經云。現報利益受佛位故。后報利益摩醯首羅智處生故

經。而白佛言世尊此金光明最勝王經希有難量初中后善文義究竟皆能成就一切佛法

贊曰。正贊瑜伽八十三說有十句。此初別說五句。后皆能成下總說余五句。或皆能成就下但第十句。梵行之相影攝中間。八十三云。言初善者謂于聞持生歡喜故。中善者謂修行時無有艱苦。遠離二邊依中道行故。后善者謂極究竟離諸垢故。及一切究竟離欲為后邊故。此意謂。修行時是有學位。后善中謂極究竟等是最后無間道位。及一切究竟等是最后解脫道。離垢因果究竟故。言文義究竟故。文究竟謂其文巧。即善縎綴名身等故。其義究竟者即其釋妙也。謂能引發利益安樂故。六無雜七圓滿八清凈九鮮白十梵行之相。總是一切皆成中攝

經。若受持者是人則為報諸佛恩

贊曰。勸持也。如法華經第二敘佛恩深無能得報。囑累品云唯受持經即為報恩。此亦如是

經。佛言善男子如是如是如汝所說

贊曰。第二如來印誠有二。初印后誠。初也

經。善男子若得聽聞是經典者皆不退于阿耨多羅三藐三菩提

贊曰。誠也。有二。初能聽聞者不退菩提。后聽受者滅障勝進。初中有五。一標。二征。三順釋。四重征。五反顯。此即標也

經。何以故

征也可知

經。善男子是能成熟不退地菩薩殊勝善根是第一法印是眾經王故應聽聞受持讀誦

贊曰。順釋有二。初釋后勸。有三所以。能聽聞者不退菩提。一是能就不退善根。即是未熟能熟。二是第一法印即是先熟印令不退。三是諸經王故。應下勸

經。何以故

重征也

經。善男子若一切眾生未種善根未成熟善根未親近諸佛者不能聽聞是微妙法

贊曰。反顯也。三義反顯。一未種善根。二種而未熟。三未親近諸佛。此之三人不能聽聞。故知能聽聞者具前三緣。所以聞經得至不退

經。若善男子善女人能聽受者一切罪障皆悉除滅得最清凈

贊曰。滅障勝進有三。一滅三障。二近善友。三得勝法。此初也。一滅罪。二得凈。得凈即是罪滅福生。或先破戒還令清凈

經。常得見佛不離諸佛及善知識勝行之人

贊曰。近善友。勝行之人即諸菩薩

經。恒聞妙法住不退地

贊曰。得勝法有四。初得聞勝法。二得至勝位。三得勝總持。四得法勝用。此初二也

經。獲得如是勝陀羅尼門

贊曰。得勝總持法。初總標后別示。初也。四陀羅尼中。是能得不退陀羅尼證法性故無盡。得不退故無減

經。所謂無盡無減海印出妙功德陀羅尼無盡無減通達眾生意行言語陀羅尼無盡無減

贊曰。別示此十總持。或通十地一一皆得。或隨十地如次得一。如前三摩地。初地行施能得。應時如大海潮終不失時。證平等如而為印故。依陀羅尼出生布施勝妙功德。復能發生后后勝德無盡無減。或證理所得。或十無盡句所攝故無盡無減。下皆準釋。于第二地除不了業愚得此總持故能通達自他三業。意行言三如次即意身語三業。或意行即八萬四千心行。此識機言語。即約解一切眾生語言

經。日圓無垢相光陀羅尼無盡無減滿月相光陀羅尼無盡無減

由第三地由離闇鈍愚獲此總持。能發殊勝妙定三明故。如日圓。自離障云無垢。破他闇云相光。四地能離微細障。故精進殊勝由如月輪初微至圓滿。能除已生未生之我見執能生未生。能長已生一切善法故。如月光能作清涼能開長蓮華

經。能伏諸惑演功德流陀羅尼無盡無減破金剛山陀羅尼無盡無減

由于五地得諦相應增上慧故。能伏害伴貪等煩惱總名降伏諸惑。修定勝故得勝靜慮演功德流。流謂八解脫。故華嚴經云。八解脫法流凈妙水。或得勝定能演說定一切功德。由第六地習于般若。能破愚癡障日之金剛大山

經。說不可說義因緣藏陀羅尼無盡無減通達實語法則音聲陀羅尼無盡無減

由七地中多住無相。以方便善巧說不可說無相之義亦不壞假名因緣法藏。由第八地得無相功用智。以大愿力能通達實語為生法則。音聲即語

經。虛空無垢心行印陀羅尼無盡無減無邊佛身皆能顯現陀羅尼無盡無減

由第九地得四辨自在如空除利他障故無垢。所說法義能為眾生心行勝印。勝印印已決得勝益。由第十地得大智云充滿法界。盡無邊界生所愿身皆能顯現。皆因總持得。皆從所得立總持名。即從果為名。依主釋也

經。善男子如是等無盡無減諸陀羅尼門得成就故

贊曰。得勝用。前得法體。此依起用。初標后顯。此標也

經。是菩薩摩訶薩能于十方一切佛土化作佛身演說無上種種正法于法真如不動不住不來不去

贊曰。此顯勝用有三。一現身說法。二能益有情。三攝法歸真令修正觀。此初也。雖現身說諸法不壞真諦故。于法真如不動故。無垢稱經云。能善分別諸法相于第一義諦而不動。即不住著。雖復現身離喧亂流轉之苦故于法真如不動。亦不住著涅槃寂滅。如凡夫二乘雖現成佛去示歸涅槃來。用常寂故不來不去。又眾生善根熟故見佛來。生厭離故見佛去。談佛常住不來不去。亦如澄空璧月洞映無涯。任水澄波輝華有極。此即水澄而月影現。水波濁而月沈。談其月也何有來去。或自性身無行住坐臥。不動即不坐臥。來去是行攝。應化有之。故般若論云。諸佛無來去。應化有來去。準攝境中即約應化為征。答即從如為答。故通好。或現身說法俱無三世定相。不動是總。不住是現生。即滅故。不去即滅不至過去故。不來未來無故。準說法中亦云不動等。此釋為好

經。善能成熟一切眾生善根亦不見一眾生可成熟者

贊曰。二能益有情。據俗諦善巧成就眾生。就勝義諦亦不見生可成就者。又攝他同己。觀外眾生為空為常益故。故金剛般若經云。雖度如是無量眾生而無眾得滅度者

經。雖說種種諸法于言詞中不動不住不去不來能于生滅證無生滅

贊曰。三攝法歸真令修正觀。于中分三。初標次征后釋。此標也。初雖說種種等者前現身說法。后能于生滅證無生滅者標由證真

經。以何因緣說諸行法無有去來

征因緣所以。有何所以能如是耶

經。由一切法體無異故

贊曰。釋也。以一切法皆歸于如真如為體。體無異故不見能依身語說實生滅等相

經。說是法時三萬億菩薩摩訶薩得無生法忍無量諸菩薩不退菩提心無量無邊苾芻苾芻尼得法眼凈無量眾生發菩薩心

贊曰。品中第四大段聞法獲益。于中有四。一時會得益。二世尊贊誨。三大眾奉行。四如來更敕。此初也。文有四益。一得無生忍。創得在初地。長時得在八地。圓滿得在佛地。二得不退即十住第七不退大菩提心。三定性二乘證預流果。無漏慧生緣四諦法得法眼凈。四有大乘種性凡夫通三乘不定性發菩提心

經。爾時世尊而說頌曰勝法能逆生死流甚深微妙難得見

贊曰。贊誨。初兩句贊。次兩句誨。贊中初句贊法上勝能破生死。次句贊法微妙難可得見

經。有情盲冥貪欲覆由不見故受眾苦

贊曰。誨也。無明障上句造惡中心。下句受苦果無明障圣眼翳瞙智心盲。冥者闇也。不見真理故云冥。又為貪欲之所覆心不知出離但造惡業。所以造惡由不見真理故惡業既作。故受眾苦

經。爾時大眾俱從座起頂禮佛足

贊曰。大眾奉行。初儀軌

經。而白佛言世尊若所在處講宣讀誦此金光明最勝王經我等大眾皆悉往彼為作聽眾

贊曰。第二明奉行。奉行中有五。一為作聽眾。二利益法師。三利益聽眾。四利益國土。五尊重說處。初也

經。是說法師令得利益安樂無障身意泰然我等皆當盡心供養

贊曰。利益法師。一令安樂。二四事供養

經。亦令聽眾安穩快樂所住國土無諸怨賊恐怖厄難饑饉之苦人民熾盛

贊曰。利益聽眾及國土

經。此說法處道場之地一切諸天人非人等一切眾生不應履踐及以污穢何以故說法之處即是制底當以香華繒彩旛蓋而為供養我等常為守護令離衰損

贊曰。尊重說處有三。初標次征后釋。釋中有二。初釋不應踐污所以。次應修供養。修供養中初勸他供養。后自作守護

經。佛告大眾善男子汝等應當精勤修習此妙經典是則正法久住于世

贊曰。如來更敕。前之四眾愿聽護持愿自身受持演說。今敕亦令自勤修習使法久住

金光明最勝王經卷第五

　　　　唐三藏法師義凈奉　制譯

　　蓮華喻贊品第七

蓮華喻贊品三門分別。一來意。二釋名。三解妨。言來意者妙幢默念。世尊導師久植勝因。何壽命短促。四方四佛忽現室內陳壽無邊。豈凡心測。因聞壽長遠愿得菩提。說果令求。求須起行。所以夜夢金鼓示懺悔方。今即勝行感夢起階非無因緣。眾疑未知所以佛為說。于過去有王名金龍主。以蓮華喻贊十方佛。由此勝因感斯嘉夢。欲令時會得除疑惑同殖妙因。故前品后有斯品起。釋名者蓮華是喻。贊嘆是法。蓮華者通名芙蕖亦名芙蓉。華名菡萏。其實名蓮。蓮謂房也應即蓮臺。蓮中子曰菂。菂中曰薏。此意華即喻因蓮即喻果。喻在因中。前后相望雙含因果。又蓮華出于泥水不為泥水所污。喻修行雖在染位必能出離惑泥。敷榮起乎水中亦不為泥水所污。喻勝因果俱能離染。此蓮華喻通能所贊。贊嘆喻似蓮華。非染污心贊故。贊體是智贊用是言。以凈心起言亦似蓮華。然今意取贊佛妙德如似蓮華。故此品云。常以蓮華喻贊稱嘆十方佛。又頌云。贊佛功德喻蓮華。以由用也。常用蓮華喻而贊嘆佛。或此贊詞名蓮華喻。用此蓮華喻贊嘆贊嘆諸佛。故言常以蓮華喻贊。此品明彼故以為名。解妨者何不于前夢懺品后即說此品今方說耶。答。時會機宜欲樂爾故。又夢懺悔為滅罪之先征。悟即應求罪滅進修勝行。現因正學故即先陳。往事證誠故在后說

經。爾時佛告菩提樹神善女天汝今應知妙幢夜夢見妙金鼓出大音聲贊佛功德并懺悔法此之因緣我為汝等廣說其事應當諦聽善思念之

贊曰。品文分四。一舉事欲陳誡眾令聽。二正為廣說令知宿緣。三妙幢汝當知下結會今古許為授記。四眾聞發心愿當修學。末一頌是樹神名堅牢亦名地神。樹名畢缽羅。佛于彼成道名菩提樹。此即初也

經。過去有王名金龍主常以蓮華喻贊稱嘆十方三世諸佛

贊曰。廣說有二。初標后說。此標也

經。即為大眾說其贊曰過去未來現在佛安住十方世界中我今至誠稽首禮一心贊嘆諸最勝

贊曰。說也。有三十五頌。大分為三。初二十頌贊嘆。次一頌回向。后十四頌發愿。贊嘆有二。初十五頌贊佛色身。后所有過去下五頌贊佛名身。贊色身中初一頌虔誠標贊。次十三頌隨德別贊。后有一頌結無邊贊。此初也。初一句陳所應贊。一句所贊住處一句三業申禮。至者[學*殳]也專也。誠者實也。稽者至也。首者頭也。以首至地故云稽首。禮者敬也。今通三業。不唯首禮舉顯身業以彰心語。專注于境名為一心。非一剎那等。一句標贊。是談美名贊。觸事諭揚名嘆

經。無上清凈牟尼尊身光照耀如金色

贊曰。下隨德別贊。贊中相好雜贊。以好隨相故雜贊嘆。贊有十六。十一贊相五贊好。此初。半頌贊相中十四身皮金色。大般若三百八十一云。佛為善現說三十二相八十隨好。下皆準知。云十四世尊身皮皆真金色。光潔晃耀如妙金臺。眾寶莊嚴眾所樂。或是贊身之常光明

經。一切聲中最為上如大梵響震雷音

贊曰。第二贊二十七梵音聲相。如經世尊梵音詞韻和雅。隨眾多少無不等聞。其聲供震猶如天鼓。發言婉約如頻迦音

經。發彩喻若黑蜂王宛轉旋文紺青色

贊曰。第三贊發好也。如經世尊首發修長紺青稠密不白

經。齒白齊密如珂雪平正顯現有光明

贊曰。第四贊齒相也。如經二十三世尊齒相四十。齊平凈密根深。白逾珂雪

經。目凈無垢妙端嚴猶如廣大青蓮葉舌相廣長極柔軟譬如紅蓮出水中

贊曰。第五贊目相如經。二十九世尊眼睛紺青鮮白紅環間飾皎潔分明。第六舌相如經。二十六世尊舌相□凈廣長能覆面輪至發耳際

經。眉間常有白毫光右旋宛轉玻璃色眉細纖長類初月其色光耀比蜂王

贊曰。第七贊第三十一眉相。第八贊三十九眉好

經。鼻高修直如金鋌凈妙光潤相無虧一切世間殊妙香聞時悉知其所在

贊曰。第九贊鼻隨好。此初半贊色好。次半贊根用好

經。世尊最勝身金色一一毛端相不殊紺青柔軟右旋文微妙光彩難為喻

贊曰。第十合贊第十一世尊毛孔各一毛生相。第十二世尊毛發端皆上靡相

經。初誕身有妙光明普照一切十方界能滅三有眾生苦令彼悉蒙安穩樂地獄傍生鬼道中阿蘇羅天及人趣令彼除滅于眾苦常受自然安穩樂身色光明常普照譬如镕金妙無比

贊曰。下二頌半第十一重贊身光相。前略后廣。于中分三。初半頌身光照境。次一頌半贊身光益。光益中初半總次一頌別。后半頌顯光無比

經。面貌圓明如滿月唇色赤好喻頻婆行步威儀類師子身光朗耀同初日

贊曰。十二一句贊三十世尊面輪相。其猶滿月眉相潔皎如天帝弓。眉面分二。亦含面之三好。十三一句贊佛唇色好。十四半頌贊佛第七好行步直進如象王。第八行步威肅如師子。第九行步安平如牛王。第十行步儀雅如鵝王。總行步攝

經。臂肘纖長立過膝狀等垂下娑羅枝

贊曰。十五贊佛第九臂相

經。圓光一尋照無邊赫奕猶如百千日悉能遍至諸佛剎隨緣所在覺群迷

贊曰。下三頌十六贊佛二十二世尊常光面各一尋相。于中分三。初一頌光照隨緣。次一頌滅諸生苦。后一頌能與其樂。初也。大般若云。如來身光任運能照三千世界。作意能照無邊世界。為愍有情攝光常照面各一尋。即卷舒隨緣皆為利物

經。凈光明網無倫比流輝遍滿百千界普照十方無障礙一切冥暗悉皆除

贊曰。除生苦也。如帝釋網之化眾生。世尊身光亦復如是

經。善逝慈光能與樂妙色映徹等金山流光悉至百千土眾生遇者皆出離

贊曰。與樂。佛慈悲起稱善逝慈光。與樂又二。初世間樂。皆出離者出世樂。出離即涅槃故

經。佛身成就無量福一切功德共莊嚴超過三界獨稱尊世間殊勝無與等

贊曰。下一頌結無邊贊。相好是福分故云無量福。是無漏故超三界。極圓滿故無與等

經。所有過去一切佛數同大地諸微塵未來現在十方尊亦如大地微塵眾

贊曰。下五頌贊名身。上色身亦得云化身。此名身亦得云應身。于中分三。初一頌陳佛無邊。次一頌歸依供養。后三頌發音贊嘆。初也

經。我以至誠身語意稽首歸依三世佛贊嘆無邊功德海種種香華皆供養

贊曰。歸依供養也

經。設我口中有千舌經無量劫贊如來世尊功德不思議最勝甚深難可說假令我舌有百千贊嘆一佛一功德于中少分尚難知況諸佛德無邊際假使大地及諸天乃至有頂為海水可以毛端滴知數佛一功德甚難量

贊曰。發言贊嘆。初一頌總贊如來出心言路。次設贊一佛一德無窮。后一頌贊德甚深超過數量

經。我以至誠身語意禮贊諸佛德無邊所有勝福果難思回施眾生速成佛

贊曰。第二回向

經。彼王贊嘆如來已倍復深心發弘愿

贊曰。下發愿有十四頌分二。初半頌總標。后十三頌半別題。初也

經。愿我當于未來世生在無量無數劫夢中常見大金鼓得聞顯說懺悔音贊佛功德喻蓮華愿證無生成正覺諸佛出世時一現于百千劫甚難逢夜夢常聞妙鼓音晝則隨應而懺悔我當圓滿修六度拔濟眾生出苦海然后得成無上覺佛土清凈不思議以妙金鼓奉如來并贊諸佛實功德因斯當見釋迦佛記我當紹人中尊金龍金光是我子過去曾為善知識世世愿生于我家共受無上菩提記若有眾生無救護長夜輪回受眾苦我于來世作歸依令彼當得安穩樂三有眾苦愿除滅悉得隨心安樂處于未來世修菩提皆如過去成佛者愿此金光懺悔福永竭苦海罪消除業障煩惱悉皆亡令我速招清凈果福智大海量無邊清凈離垢深無底愿我獲斯功德海速成無上大菩提以此金光懺悔力當獲福德凈光明既得清凈妙光明常以智光照一切愿我身光等諸佛福德智慧亦復然一切世界獨稱尊威力自在無倫匹有漏苦海愿超越無為樂海愿常游現在福海愿恒盈當來智海愿圓滿愿我剎土超三界殊勝功德量無邊諸有緣者悉同生皆得速成清凈智

贊曰。金鼓說懺悔音。計此應合在后。以奉金鼓方發愿故由文便故在前明之。別顯有八。一頌第一愿夢。二次一頌愿贊佛德。喻如鄔曇缽蓮華。三次半頌愿行懺悔。四次一頌愿修諸善有四。一行六度。二濟眾生。三愿成佛。四愿凈土。五一頌愿當得記。六次一頌愿子亦同。七次二頌愿當利他。利他中初一頌半令得世間樂。后半頌令得出世樂。據勝令得大果。或可。三有眾生下半令得三乘。云隨心故后令回心向大。八次六頌愿自得益。自得益中有六。初一頌愿懺悔滅障得涅槃。中苦海即報障。業業障煩惱即惑障。次一頌愿得法身智成大覺得報身。次一頌愿得身智光照他起化身。次一頌愿身智光等諸佛。次一頌愿超苦海樂圓滿。于中有二。半頌離苦得樂。半頌福圓智滿。福圓即因行智滿即果。如無著般若論云。欲福相法身智相法身因果位別。次一頌愿得凈土俱成佛。文顯可知

經。妙幢汝當知國王金龍主曾發如是愿彼即是汝身往時有二子金龍及金光即銀相銀光當受我所記

贊曰。第三大段結會今古。許當與記。一頌結會一頌許記

經。大眾聞是說皆發菩提心愿現在未來常依此懺悔

下第四大段眾聞發心愿依修學

金光明最勝王經疏卷第四(本)金光明最勝王經疏卷第四(末)

　　金勝陀羅尼品第八

金勝陀羅尼品三門分別。一來意。二釋名。三解妨。言來意者上明夢聞金鼓說懺悔音滅除業障修凈地行。皆□親近供養諸佛發勝祈愿。善根所成此等既由佛得。□□教常見佛。廣行難學略行易遵。故授總持令依修□常得見佛修行供養。故前品后有此品生。二釋名者梵云呬啰(此云金)跋底(此云勝)陀羅尼(此云總持)金者是喻。陀羅尼是法。勝通法喻。金中之勝如贍部金。此總持勝亦復如是。取金為喻。義同于前三身品說。解妨者問經云。持此總持者具大福德。已多佛所殖善持戒決定能入甚深法門。既云已多佛所殖善持戒。此即自能恒睹諸佛。何假佛教總持之法。答。更令增進故教神咒

經。爾時世尊復于眾中告善住菩薩摩訶薩善男子有陀羅尼名曰金勝

贊曰。品文分五。初標咒勸持。贊人令學。二教持神咒前之方便。三正說神咒。四廣贊功能。五教行方軌。初段有三。一對機標咒之名。二勸人持學所以。三是故下美人令具修學。此初也

經。若有善男子善女人欲求親見過去未來現在諸佛恭敬供養者應當受持此陀羅尼

贊曰。勸人持學所以有三。初述愿持。次征所以。后為解釋。此初也

經。何以故此陀羅尼乃是過現未來諸佛之母

贊曰。后二文也。能生諸佛名為佛母

經。是故當知持此陀羅尼者具大福德已于過去無量佛所植諸善本今得受持于戒清凈不毀不缺無有障礙決定能入甚深法門

贊曰。美人令其修學有八。初標持人。二有大福。三逢諸佛。四殖善根。五具尸羅。六無障礙。七入正定聚。八入甚深法則決定能入住正定位。長取決定能入甚深法門即為第八。或但為七。合第七八為能證不退

經。世尊即為說持咒法先稱諸佛及菩薩名至心禮敬然后誦咒

贊曰。教持神咒前之方便。初標后教。初也

經。南謨十方一切諸佛南謨諸大菩薩摩訶薩南謨聲聞緣覺一切賢圣南謨釋迦牟尼佛南謨東方不動佛南謨南方寶幢佛南謨西方阿彌陀佛南謨北方天鼓音王佛南謨上方廣眾德佛南謨下方明德佛南謨寶藏佛南謨普光佛南謨普明佛南謨香積王佛南謨蓮華勝佛南謨平等見佛南謨寶髻佛南謨寶上佛南謨寶光佛南謨無垢光明佛南謨辨才莊嚴思惟佛南謨凈月光稱相王佛南謨華嚴光佛南謨光明王佛南謨善光無垢稱王佛南謨觀察無畏自在佛南謨無畏名稱佛南謨最勝王佛南謨寶相佛南謨觀自在菩薩摩訶薩南謨地藏菩薩摩訶薩南謨虛空藏菩薩摩訶薩南謨妙吉祥菩薩摩訶薩南謨金剛手菩薩摩訶薩南謨普賢菩薩摩訶薩南謨無盡意菩薩摩訶薩南謨大勢至菩薩摩訶薩南謨慈氏菩薩摩訶薩南謨善思菩薩摩訶薩

贊曰。教也。初教總體后教別禮。初也。別禮可知

經。陀羅尼曰

南謨曷喇怛娜怛喇夜也　怛侄他　君睇君睇　矩折囇矩折囇　壹窒哩蜜窒哩　莎訶

贊曰。正說神咒

經。佛告善住菩薩此陀羅尼是三世佛母

贊曰。下廣贊功能有二。初明咒是佛母。后明持者獲益。初也

經。若有善男子善女人持此咒者能生無量無邊福德之聚

贊曰。獲益中初總標后別示。此總也

經。即是供養恭敬尊重贊嘆無數諸佛如是諸佛皆與此人授阿耨多羅三藐三菩提記

贊曰。別示獲益有六。一即供養佛是法供養故。二得佛授記。三得世福果。四所愿遂心。五常近善友。六佛菩薩等守護。文段可知。故不別指

經。善住若有人能持此咒者隨其所欲衣食財寶多聞聰慧無病長壽獲福甚多隨所愿求無不遂意善住持是咒者乃至未證無上菩提常與金城山菩薩慈氏菩薩大海菩薩觀自在菩薩妙吉祥菩薩大冰伽羅菩薩等而共居止為諸菩薩之所攝護善住當知持此咒時作如是法

贊曰。五教行方軌。文分為三。一總標。二別示。三結勸勿忘。初也

經。先應誦持滿一萬八遍為前方便次于暗室莊嚴道場黑月一日清凈洗浴著鮮潔衣燒香散華種種供養并諸飲食入道場中先當稱禮如前所說諸佛菩薩至心殷重悔先罪已右膝著地可誦前咒滿一千八遍端坐思惟念其所愿日未出時于道場中食凈黑食日唯一食至十五日方出道場能令此人福德威力不可思議隨所愿求無不圓滿若不遂意重入道場

贊曰。別示于中有八。一持咒方便。二處所。三莊嚴。四時節。五結凈。六供養。七入道場下正行。正行中有九。一歸禮。二懺悔。三虔恭。四誦數。五起愿。六食處時節。七所應食染令黑亦得。八知量。九期限。八能令下愿遂有二。初福多之者二七愿遂。二若不遂意下惡業重者更重邀期還如前作。此分二品。準余修行多分三品。或約根性利鈍。或障有三品。或三品修。如求普賢或一七二三七日。或復經生業輕重別。此亦如是文段準科

經。既稱心已常持莫忘

結勸勿忘

　　經重顯空性品第九

重顯空性品三門分別。一來意。二釋名。三解妨。言來意前壽量等明大乘果。夢懺等下明大乘行。大乘行托境生。前諸品中雖略明空未廣正辨。今為明境故此品來。又前諸品雖略明空多說有行。恐其滯有二執難除。三輪不圓六度難滿。故今廣明我法二空。重令除其二執三輪既得清凈六度能到彼岸。故此品生。釋名者空性有三。一者空即是性即遍計所執我法二種。二者空之性即真如。是空之真性因空所顯故云空性。非體性空。三者依他亦名空性。名無生性故。又云。虛妄分別有。于此二都無。此即依他。但空二執不空依圓故。今乘此品明我法空為其方便正意令觀真如空性。非不了真如而能了諸行故。若云舜若空即是性。云舜若多即空之性。故解深密等云相無自性性生無自性性勝義無自性性。故三無性俱得云性。空者無也。顯者明也。重者復也。前雖略明猶未能解。余經雖廣亦未能知。今復顯之故云重顯空性品。解妨者。問既云明空性品。何故復云求證菩提真實處常以甘露施群生等。菩提有情俱不空故。答。我法實皆空無法。有情覺依他圓成實有故說得菩提。若不先觀空無由能證實。為對遣妄執故云空性品

經。爾時世尊說此咒已為欲利益菩薩摩訶薩人天大眾令得悟解甚深真實第一義故重明空性

贊曰。品文分三。一初結集敘說所因。二佛為重陳空義。三時眾獲益慶躍奉行。此初也。初結前文即說咒已。二所利器即利菩薩。三標所悟即第一義。云真實者簡諸小乘所說第一義諦。彼非實故。四顯慈悲即重明空性

經。而說頌曰我已于余甚深經廣說真空微妙法今復于此經王內略說空法不思議

贊曰。佛為重陳空義有三十三頌分二。初三頌總標說意。次三十頌別為說空。初中復三。初一頌指廣顯略。次一頌明其所為。后一頌明起說因。此初也。于余甚深。深密楞伽般若等經廣說。此經王內略說空法者總略即為人法別。總即十八空。十八空中但明八種。謂內空．外空．內外空．畢竟空．無際空．無散空．自性空．一切法空。影顯余故

經。于諸廣大甚深法有情無智不能解故我于斯重敷演令于空法得開悟

贊曰。明所為。令于空得開悟者。于諸深法即所迷境二空真理或菩提涅槃。有情無智即能迷人。所為之生有四種人。無智不解。一執我法人。二怖空之人。三懈怠不修。四疑惑不學故十八空論云。明此十八空理能除四種過失。一除戲論。二除怖畏。三除懈怠。四除疑惑。一除戲論者有二。一除世間外道我執。二除出世行者法執。此二者有不能悟解二空之理。二除怖畏者眾生聞人法空怖不修道。此即著空。佛為說有事有用。若人能修則能得道及得道果乃至三身一切功德。三除懈怠者。若定言凈不勞修道。若定不凈則永無除滅。今明。如如非凈不凈。但有惑時名為不凈。除惑已去名得清凈。故應修道方可解脫。四除疑惑者。既聞如如非有非無則心猶豫。為其分判。人法二我決定非有。人法二無理決定非無。故除疑惑令得開悟

經。大悲哀愍有情故以善方便勝因緣我今于此大眾中演說令彼明空義

贊曰。明起說因。以善方便為作勝因緣。明者解也。令彼解空義

經。當知此身如空聚六賊依止不相知六塵諸賊別依根各不相知亦如是

贊曰。下三十頌別明空。分之為六。初十二頌明初三空為除有情我法二執。第二有半頌明畢竟空。三一切諸法下有四頌半明無際空。四我斷一切下一頌明無散空。五我開甘露下一頌明自性空。六自余文明一切法空。問。準十八空論等空有十八。何故但明八耶。答。準彼十八空論。初六明空自體。次十明空之用。第十七空屬體第十八空屬用。體中內空為破能受我。外空為破所受法。內外空通破二故別明之。大空是器世間非有情故。空空即能觀如。無漏智與如合名空空。真實空即真如理能所證法凡夫未得。又此大空．真實空．法空攝空空。即人空攝。故不別說。十用之中有為無為明其因果。但在自利故不明之。若畢竟空為常益有情。無際空成前常益。無散空為常益故不住涅槃。自性空開悟有情令得涅槃。相空為成諸相好。劣故不明。一切法空令成力無畏等。有法空．無法空通出十四空體除增減執。此畢竟等五于利他勝。余非勝要故略不說。廣此諸空如法苑中空義林說。又解。初三頌科解如前。次十七頌正為說空。后我斷一切煩惱下明說空所因。且依第一且依第一別解中初文分二。初一頌總標初三空。后十一頌別明三空。此初。此身如空聚標內外空。即造根四大及細意識為六識依。及為五色根依名內空。亦為外境故名外空。即扶根塵名之為外。非離身外。六賊依止不相知標內空。六塵諸賊等標外空。下各廣釋。此所依身猶聚沫等云如空聚。又有漏虛偽無功德故名為空聚。然六根境皆能為緣損壞善品故并名賊。故云六塵諸賊別依根

經。眼根常觀于色處耳根聽聲不斷絕鼻根恒嗅于香境舌根鎮嘗于美味身根受于輕軟觸意根了法不知厭此等六根隨事起各于自境生分別

贊曰。下別明空。初三頌半明內空。次一頌半就能所緣以明外空。后六頌明內外空。就內空中初兩頌就所依根以明內空。次識如幻下一頌半就能依識以明內空。此即初也。此六根體及所緣境釋其根名廣如法苑補闕蘊處界義林廣明。十八空論云。凡夫二乘諸內六入能受六塵果報故名受者。為破此執唯有六根。無能受法名受者空。此意根境識三和合能受。非根獨能。破外道執受者我故。破二乘執能受法我。又破離識但說為空。隨事起者隨能造大并能依識等事起照自境生妄識分別

經。識如幻化非真實依止根處妄貪求如人奔走空聚中六識依根亦如是心遍馳求隨處轉托根緣境了諸事

贊曰。就能依識以明內空。論云。以無境故識不得生是名內空。識如幻事從顛倒生。妄想取境如走空聚。諸境皆貪名遍馳求。托根緣境。根境既空故識非有

經。常愛色聲香味觸于法尋思無暫停隨緣遍行于六根如鳥飛空無障礙藉此諸根作依處方能了別于外境

贊曰。明外空也。舉能緣識明境是空。遍行六根者或一意識義。又約一意處現起之識云遍行六根。識遍緣境如鳥無礙。既藉根處方變緣境。根識是空外境非有。對小乘人亦破離識令除法執。對外道人破其我所亦破我執。故說為空。故彼論云。若諸眾生有所受用。但是六塵內無人故無能受者。外無法故無所受者。人法俱空唯識無境是名外空。問。何故根境識三相對而明。答。以識依受者受者無故識亦無。根藉識取境。識無根不有。境因心變。境離心無。皆約執明故根境識相對而明。故論云。六入無識即無有人。識無根塵則無有法。兩義相須。故知皆空

經。此身無知無作者體不堅固托緣成皆從虛妄分別生譬如機關由業轉

贊曰。下明第三內外空。即造根及扶塵之四大是根境依。復總合觀故云內外空。故彼論云。內外空者謂身四大為內外法之所依止。內依者謂內六根。外依者謂外六塵根。及非根亦皆是空名內外空。辨中邊同。于中分三。初一頌總明無我。次三頌別明四大互乖無常有苦。后二頌明身無凈樂等故空。初也。無知者無作者。下一者字貫通無知。身如聚沫故不堅固。四大合成故托眾緣。皆從顛倒虛妄所生總無我故。如機關木人。但由業風所轉

經。地水火風共成身隨彼因緣招異果同在一處相違害如四毒蛇居一篋此四大蛇性各異雖居一處有升沉或上或下遍于身斯等終歸于滅法

贊曰。別明四大互乖無常有苦。初兩頌總明相乖故無常。后一頌顯性各別故有苦。初復有二。初一頌總明相違。次一頌明相違所以

經。于此四種毒蛇中地水二蛇多沉下風火二蛇性輕舉由此乖違眾病生

贊曰。顯性各別故有苦

經。心識依止于此身造作種種善惡業當往人天三惡趣隨其業力受身形遭諸疾病身死后大小便利悉盈流膿爛蟲蛆不可樂棄在尸林如朽木

贊曰。明無凈樂等故空分二。初一頌不凈業故招五趣果。不同無漏白凈之業招清凈果。后一頌明不凈相無凈樂故空。如解脫道論于不凈有十想。一膖脹想。二青瘀。三爛壞。四棄擲。五鳥獸食啖。六身肉分張。七斬斫離散。八赤血涂染。九蟲臭。十骨想。此經不具。頌中略示

經。汝等當觀法如是云何執有我眾生

贊曰。上來明觀空體即人法空。此下明觀空作用有五空。此即畢竟空。文勢亦得結前無我。據別即令觀畢竟空。菩薩發心為常益物。故次令觀畢竟空也。故彼論云。菩薩修空為欲畢竟利益眾生。盡生死際誓不斷絕等。然彼論文以所觀生無令觀能愿之心畢竟空。不爾執著不成大悲。眾生攬法以成。法既體空。眾生寧有。故觀生空

經。一切諸法盡無常悉從無明緣力起彼諸大種咸虛妄本非實有體無生故說大種性皆空知此浮虛非實有

贊曰。明無際空。為成畢竟利有情故觀無際空。故辨中邊云。生死長遠無初后際。觀此空故名無際空。不觀為空便速厭舍。為不厭舍此生死故觀此無際。十八空論云。妄想無法故曰無前。分別無相故稱無后。無前無后是故名空。此意無明妄想生故云無前。生老死等相未來無故稱無后。又除遍計無常無作。二緣生故所以名空。文段分三。初一頌半總明體空。次兩頌別明緣生。后一頌明輪回不息即是無終。初也。諸法無常觀無常緣生。無明力起觀無作緣生即是無常。無明為緣余支得起。彼羯剌藍等諸位大種顛倒緣生名為虛妄。不同勝數諸外道等說體皆實。云本非實有體皆從緣起。無自然生故云無生。故說大種性皆空者結前大種虛妄。由此虛妄觀若浮漚。非實故空

經。無明自性本是無藉眾緣力和合有于一切時失正慧故我說彼為無明

贊曰。別明十二。此初無明也。非神我等起。非自性等因生云本無。但眾緣有明緣生義。無正慧明妄失正慧說為無明

經。行識為緣有名色六處及觸受隨生愛取有緣生老死憂悲苦惱恒隨逐

贊曰。明所余支。文相可知

經。眾苦惡業常纏迫生死輪回無息時本來非有體是空由不如理生分別

贊曰。明輪回不息。顯無終也。眾苦者明。從生老后起惑業。惑纏苦迫因業更復。生死輪回虛妄緣生。無有實體皆心所變。識外體空。由不如理虛妄生思惟倒分別。非他所造

經。我斷一切諸煩惱常以正智現前行了五蘊宅悉皆空求證菩提真實處

贊曰。明無散空。辨中邊云。為所修善至無余依般涅槃位亦無散舍。而觀空故名無散空。此意不同二乘無大悲。故所修諸善至無余位即皆散舍。身灰致滅故。十八空論云。是故如來雖入涅槃不舍本愿。隨物機緣恒現應化。導利含生常隨不舍。如月影像不離水鏡。不同二乘入滅永斷慈悲薄少不能化他等。如月影不離水。如物像不離鏡。但有水鏡緣別像必隨現。我斷煩惱明得涅槃。常正智現前即所起應化是智影故名為正智。又即四智獲常五蘊能了皆為空。故不舍生死。求真實處故不舍涅槃。菩提菩提斷俱名為菩提。非虛妄故名真實處。亦即三身不即離。義思準可解

經。我開甘露大城門示現甘露微妙器既得甘露真實味常以甘露施群生

贊曰。明本性空。辨中邊云。諸圣種姓自體本有。非習所成說名本性。菩薩為此速得清凈。而觀空故名本性空。此說行性名圣種性。即本性住種姓。十八空論云。佛性者一切諸法自性法體。性有二義。一者無始。二者無因。下成生死法爾本有。譬如無始生死相續。有心無心自體無因。此意情非情皆法爾有。若心有因為當本有。此問。心因為無始有為新始生。若本有因即是自然(此意若云心因是本有者即法爾有)即是自然亦應許心是自然法(此成現心但是法爾同因無始)昔未有因(此意難云若言先未有因牒識云)應無眾生后時有因方有眾生(此難意則無因時未有眾生后時有因方有眾生若許爾者)如土石等。若有因時應成眾生(此意石土等先無眾生因后不可有因令成眾生故知自然一作有心一作無心)佛性亦爾自然無因(此意明行性法爾先有不是明行后時有因方有)虛妄尚有自然之義何況真實而不法爾。故由無始佛性為因。所以六入欲求解脫。若無佛性解脫之果不得成就。此意同彼善戒經．地持論等六處殊勝等。我開大城即涅槃門。即能詮之教。微妙器者即行佛性能得受證涅槃甘露。既得甘露等明他聞得。得即證也。常以施生明他能施。或此釋前我開城之所以。我既自證故施群生故說境行性。分別無相依他無生名本性空。問。觀此空有何利益。答。十八空論云。令諸眾生離五過失生五功德。離五失者一除下劣心。若人不信實有佛性是應可得。是故不能發菩提心常守下劣。由信有性令其發心能除下劣。二除高慢心。若不能解佛性平等。謂我有性故能發心。他無佛法不能發心。故生高慢。若體此理無有彼此。高心即滅。此悟行性之理無有彼此。三除妄想執。若識生死妄想非真。即不見能罵所罵等。由不見能所能除妄想。唯見眾生皆有佛性功德圓滿。以是義故即生慈悲成大菩薩。四除我見一切諸法本自性空。若有若無二皆平等。由作此解舍我見執。五除怖畏心。能令眾生信受甚深有相無相。何以故。若解佛性則能信受相無相法。是故不謗空不空義。生五功德至下當知

經。我擊最勝大法鼓我吹最勝大法螺我然最勝大明燈我降最勝大法雨降伏煩惱諸怨結建立無上大法幢

贊曰。下三頌明一切法空。辨中邊云。為令力無畏等一切佛法皆得清凈而觀此空。故名一切法空。十八空論意同。文廣。顯得三身離不離義。化得應身決定不離法身。若法身望應身有離。法身是本應身為末。末不離本本可離末故。彼論問。何以法身不離應身有何過失。答曰。若爾一人得佛余應同得。以一切人不同得故知法身不即應身。于中分二。初明所得功德。后由是我于下明為求此功德修行方成。初中復二。一頌半明得一切功德體。后一頌半明一切功德利用。此初也。擊大法鼓開權。吹大法螺說教。然大法燈照涅槃理。降大法雨成就智身。降諸怨結者破惡。即余經云。欲說大法建大法幢得菩提智

經。于生死海濟群迷我當關閉三惡趣煩惱熾火燒眾生無有救護無依止清涼甘露充足彼身心熱惱普皆除

贊曰。下明功德利用。由諸眾生不識苦諦不斷集諦不證滅諦不修道諦故受諸苦。今此初句是總關閉惡趣令舍苦諦。煩惱燒生至無依止令斷集諦。甘露充足彼令證滅諦。身心熱并皆除此能除者令修道諦。令諸眾生知苦斷集證滅修道。即四弘愿功德。有二。謂自他利。此中多說利他功德。益物勝故

經。由是我于無量劫恭敬供養諸如來

贊曰。下明我為求此一切功德修行方成。即顯觀空勝獲五利勸人修學。五勝利者十八空論云。一除下劣心生正勤事。二除高慢心生恭教心。三除虛妄想生慈悲行。四除我見心生般若觀。五除怖畏心樂受正法。下八頌中分之為四。初由是我于無量劫即明初生正勤經無量劫行正勤事并第五樂受正法經無量劫。次恭敬供養諸如來一句明除高慢生恭敬心。生恭敬心故復能修行十供養

經。堅持禁戒趣菩提求證法身安樂處施他眼耳及手足妻子僮仆心無吝財寶七珍莊嚴具隨來求者咸供給忍等諸度皆遍修十地圓滿成正覺

贊曰。此兩頌明除妄想行慈悲行。除他破戒垢故持戒。戒為諸善之根本故所以先明。為除他貪故行布施。為除他嗔及懈怠故行忍等諸度。此諸度各多差別。一一遍修得圓滿已方成正覺

經。故我得稱一切智無有眾生度量者

贊曰。下五頌半明第四除我見生般若觀分二。初半頌明般若余不能量。后五頌校量難知。初也。故者所以。我觀空修諸行滿。故得稱一切智。故者亦由。由我觀空余如前解

經。假使三千大千界盡此土地生長物所有叢林諸樹木稻麻竹葦及枝條此等諸物皆伐取并悉細末作微塵隨處積集量難知乃至充滿虛空界

贊曰。校量難知。初二頌舉一三千塵數。次一頌舉十方塵數。后兩頌正校量不知。初也

經。一切十方諸剎土所有三千大千界地土皆悉末為塵此微塵量不可數

贊曰。舉十方也。此微塵量不可數。即通結前一三千界

經。假使一切眾生智以此智慧與一人如是智者量無邊容可知彼微塵數

贊曰。正校量也。初知塵數

經。牟尼世尊一念智令彼智人共度量于多俱胝劫數中不能算知其少分

贊曰。不能知佛智也。一念之智多劫不知。況長時也

經。時諸大眾聞佛說此甚深空性有無量眾生悉能了達四大五蘊體性俱空六根六境妄生系縛愿舍輪回正修出離深心慶喜如說奉持

贊曰。品第三段時眾獲益慶躍奉行。分五。初指所聞法。二顯得悟數。三悉能了下明所得悟。四愿舍下明愿修行愿舍生死。出離者涅槃。五深心下明慶益奉持流通不絕

　　依空滿愿品第十

依空滿愿品三門分別。一來意。二釋名。三解妨。言來意者前品明空。是所觀境。未說修行今正明依二空起行。行無所著方契正修。修稱于真方能得果。故前品后有此品生。釋名者。依者能依即所修行亦通所依。所依即于聲境第七攝。空者是境即行所觀。滿愿者果隨愿得滿。即所修行稱空境修。離有無執當得果滿名依空滿愿。此品廣明。故以為名。三解妨者。問。若前品明境為令生解未說修行。如何聞說解空發愿。答。前正明境。隨聞分修。故有得益。此正明修故天女請云。唯愿為說于甚深理修行之法。又前聞空生無分別智行利。后令起修二智二利。又前利根聞說得益此為鈍根。問。前之三品不請而說。何故此品待請方說。答。令法久住顯佛大悲不請而說。令生渴仰機宜所欲因請方說。故不一準。又前為現會修此為后時學。又前品久修者隨聞能修。此品通為近遠二修

經。爾時如意寶光耀天女于大眾中聞說深法歡喜踴躍

贊曰。大文分六。一天女請問。二佛告善女天下世尊為答習學之方。三爾時世尊作是語已下。天女領悟奉持修學。四說是品時下明時眾聞經得益多少。五梵王是金光明下。校量顯勝令其受行。六爾時大梵天王下諸天聞敕愿護流通。初中分三。初天女陳請。次世尊垂許。后正申請。初中有五。一出請人。二明請處。三述請因。四陳請相。五申啟請。此有三也。觀空稱念名如意。因發妙慧云寶光。破二障闇稱為耀。離染自在號為天。生長地善故曰女。上解請主名。亦表觀空能生勝慧破自他障生長地善故。此天請菩薩悲愿具大神通。應物現形皆令獲益。是故菩薩化為女形。問。此菩薩位居何地。答。準真諦三藏云八地已上。又令證無生忍故此或六地。準前得地相第六地相能令界凈。現七寶蓮華池遍世界故下發愿已界凈生華。應第六地。于大眾中請處。聞說深法等請因。身悅曰歡心悅名喜。踴躍者跣足[跳-兆+非]也

經。從座而起偏袒右肩膝著地合掌恭敬白佛言世尊唯愿為說于甚深理修行之法

贊曰。初陳請相。白佛言下申啟請。啟請有二。初長行后頌請

經。而說頌言我問照世界兩足最勝尊菩薩正行法唯愿慈聽許

贊曰。頌請。世間有二。有情及器。身光智光俱照二世間。如瑜伽八十三云。能知有情八萬百千心行差別。能知東方無邊世界若干成壞等。此智光照。法華經云。放眉間光照諸世界見六道等。又云。我以相嚴身光明照世間。此身光照。于諸有足兩足為勝。人天二趣是二足。人天二足梵釋人王各為調御。佛能調彼名最勝。沙門婆羅門人中調御。佛亦調彼名最尊。故云最勝尊。故瑜伽八十二云。兩足中尊諸調御中最勝最上沙門眾中最為殊妙。菩薩正行法是所請法。簡二乘等云菩薩。簡邪行故名正行。邪行無量。略總而言諸帶二執行名為邪。今問離執稱正理行

經。佛言善女天若有疑惑者隨汝意所問吾當分別說

贊曰。次世尊垂許

經。是時天女請世尊曰云何諸菩薩行菩提正行離生死涅槃饒益自他故

贊曰。后正申請。請有二。一問菩提之正行。二問無住涅槃之正行。此覺寂因俱能饒益于自他故。又復菩薩意求菩提利樂有情窮未來際。于涅槃中求無住處異于凡夫及二乘。故一正行言通上菩提及下涅槃。或無住涅槃亦名菩提。菩提斷亦名菩提故偏問之。故下答云。依于法界行菩提法答菩提正行。修平等行答無住涅槃因。生死涅槃俱平等無欣厭故。若不行此二行即不證二果。故下云。若如是者凡夫之人應見真諦得于無上安樂涅槃。乃至云。即執著未得解脫煩惱系縛即不證阿耨菩提。此俱返顯。又解。行菩提正行所謂悲智。由智故得如此如是智性智相。合斷智德名為法身離生死。由悲故得應化身。即是恩德為生說法離涅槃。修智故益自。修悲故益他。此釋順前三身品無住涅槃。又行有四。謂信般若。大定。大悲。四行能除不信著我畏苦舍心四種重障。即能為佛凈我樂常四德之因。初二煩惱障后二所知障。由信及智離生死。由悲離涅槃。定為二因。彰二俱勝故偏問之。菩提涅槃各有四德。四障能礙故

經。佛告善女天依于法界行菩提法修平等行

贊曰。世尊為說習學之方。于中分三。初標宗略釋。次善女天云何五蘊下法喻廣明。后善女天若善男子下結勸修學。初中復五。一標。二征。三釋。四結。五通。此初標也。依于法界舉前空性所觀之境。辨中邊云。即此中說所知空性。由無變義說為真如。真性常如無轉變故。乃至云。由圣法因義說為法界。以一切圣法緣此生故。此中界言即是因義。問。準攝大乘及成唯識論即以第八為一切法因。阿毗達磨經云。無始時來界一切法等依。由此有諸趣及涅槃證得。何故中邊說真如理為諸法因。答。約流轉還滅依即說第八識是一切法因。持彼種故。若約迷悟依即說真如性故。勝鬘經云。如來藏為依為持為建立。寶性論中即依此義說真如理。為無始時來界等。問。既迷悟依通生染凈。云何中邊論云圣法因義說為法界。答。不說唯言故無有失。又復染法不由證如始得生。若諸圣法因根本智之所引生。無分別智必證如起。是故偏說為圣法因。此增上緣因。非親因緣。今此云依是所緣因。于是境聲。緣勝義諦行菩提法。以法界性非生死涅槃。離二相故。故亦非非生死涅槃。不離二故。如是見于諸佛菩提亦非生死涅槃。菩提即三身。三身非生死涅槃。作如是觀修菩提法即是修平等行。故十八空論云。化身非生死涅槃。何以故。生死皆是妄想顛倒不過苦集故。化身不爾。依法應生(法者法身應者應身)體非顛倒。復能除眾生顛倒故非生死。非涅槃者有始終故非生死故非顛倒。非涅槃故非真實。又云。法身與彼應身亦不即不離故。十八空論問云。若法身不離應身有何過失。答曰。若爾一人得佛余應同得。以一切人不同得故知法身有不即應身義。此意法身一切眾生平等共有。體是其一。與應身一故一得應身應一切得。體無別故。既不如是明知法身有不即應身義。論云。又亦不離應身。何以故。法身無異常不離三世諸佛功德故。若能如此體解法應離不離義。即除決定離不離執。依不離道理而修諸行故。能證得應身之果。化身亦爾。此意法身與應化身不即不離。應化與法身亦不即不離。亦如真如。作如是觀而修菩提名平等行。知果既然修行亦爾。不即生死涅槃成無住道。即七大性中方便大性

經。云何依于法界行菩提法修平等行

贊曰。征也。真如是常。菩提行等無常。常無常生死涅槃有體無體體相各異。云何依法界行菩提法修平等。此意約彼執情執一向異而假征之

經。謂于五蘊能現法界法界即是五蘊五蘊不可說非五蘊亦不可說

贊曰。第三釋。此約不離不即答。初云。謂于五蘊能現法界。法界即是五蘊。此不離義。謂于者指斥標舉發端之義。即于五蘊能現法界。法界即現五蘊。此有二。一云。依遍計所執相無自性及所顯空性故說五蘊能現法界。法界即是五蘊故。般若心經云。色即是空空即是色。受想行識亦復如是。空性即如故。解深密經及瑜伽論云。于第二時唯為發趣修大乘者。于一切法無生無滅本來寂靜自性涅槃。以隱密相轉正法輪。十八空論亦云。故知分別無相依他無生名真實性。真實體無。無體故無相。無相故無生。無生故無滅。無滅故寂靜。寂靜故名自性涅槃。辨中邊論亦云。無二謂無所取能取。有無謂有二取之無性。此意所能取無。即所取五蘊及能取心俱遍計故體無。無之性體即是如故。云五蘊能現法界。法界是五蘊性亦名五蘊。故云法界即五蘊真如。由此道理遍計所執五蘊體無亦不可說。二無之性體非積聚名非五蘊。性離言故亦不可說。此除遍計。以證真而修行說二云依他中唯有圓成圓成中唯有依他。云五蘊能現法界法界即是五蘊。約不離義云是五蘊。故中邊論云。即虛妄分別中有空性故。及空性中有虛妄分別故是即契中道。空性即法界。雖云不離不可言一異。若此法界與五蘊一亦不可說。若此法性非五蘊者此意說異。亦不可說。俱是遍計無自性故不可說故。中邊云。若異應成法性異法。便違圣說。如苦等性。若一應非凈智境。亦非共相。此即顯空如與虛妄分別。依此離一異相。云不可說。或復二性俱非言境名不可說。故成唯識論云。真謂自性假智及詮俱非境故。既非言說又非決定一向一異。故非生死涅槃別。所以云平等。雖別言五蘊意約三身令求修行。即五修中依止自在修也。然約不一異釋順中邊十八空論。依此經文即通二解。然依重詰為通釋文即不一異為勝。前征后詰。依影顯說。即通說勝

經。何以故

贊曰。詰也。何所以故法界亦五蘊不可說。非五蘊亦不可說

經。若法界是五蘊即是斷見若離五蘊即是常見

贊曰。通也。有三。初釋不得言一異。次出不得所由。后結。此初。若法界即五蘊約遍計說。彼是無故即是斷見。若離五蘊別見法性即是常見。又法界即五蘊約依他說。二乘得無余時法界同斷。即是斷見。或隨有為真如有滅故說為斷。若離五蘊別見法性即是常見。以法性體與彼遍計依他二性非定一異。言定一異俱是遍計。不離斷常。問。真如非常見為常者名為常見。真如是常見之為常。稱境而知何名常見。答。言常無常此隨言詮。是分別見。談其法體非常無常。如言執常。故是常見。又復正違無分別智。此意欲令離分別執亡相方修。若執為常違此正智。以其法性離有無一異常斷相故。不障后得智離執觀如以為常也。此中即離應可立量云。法界應有斷。斷者滅義。因云。即五蘊故猶如五蘊。又若離五蘊即是常見者。即難依他應是常名為常見。以蘊非蘊中隨一攝故。猶如法界。然此不為破他故不立量。復違教過。以教不許五蘊常故。但可顯云應是常見。然觀經文但明法界與五蘊體非定一異。若定一異法界體應是斷是常

經。離于二相不著二邊不可見過所見無名無相

贊曰。出不得言一異之所以。離于二相離常無常有無生滅此等二相故。不著二邊遠離增減。我法二不有離增。空性如不無離減。不可見非五識境。過所見超于意識虛計度境。無名離能詮。無相離所詮

經。是則名為說于法界

贊曰。結也。由離二相等故不可說與蘊一異。是則名為說法界體法界體既離此等相修行時如法界相

經。善女天云何五蘊能現法界如是五蘊不從因緣生

贊曰。次下法喻廣明。意就法界離于八不。故依五蘊能現法界。初且舉不生明。次例不滅等。文分為四。初法。次善女天譬如鼓聲下喻說。三若不可生下例余七不。四故知五蘊非有非無下總結成。初法說中分三。初假征起前。二標宗。三釋所以。此初二也。標宗意說五蘊不生破遍計執。依遍計無即能現法界。故五蘊與法界不一異等

經。何以故

贊曰。下釋所以。初假設外征。何所以故不從因生。此假作執因中有果論及去來實有論征。執有果論者意說。因中已有果竟。但從緣生或從緣顯。若如谷種。因中先無其果而后生谷亦應生豆等。彼此本無從因生故。若爾即應從于一因生一切果。是故因中定已有果。但緣生顯。何所以故不從因緣生。若去來實有論征意。三世法有。然未來世有生能生應生之法。若無生生不至現在。何所以故云不從因緣生

經。若從因緣生者為已生故生為未生故生

贊曰。正釋。初總牒。二為已生故生下開征。三若已生生者下別非。四無名無相已下結成五蘊能現法界。此初二也。此開征意云。為諸法生已更待生等因為能生。為諸法未生待生等因為能生

經。若已生生者何用因緣

贊曰。別非。此非初已生。若法未生可待因生果既生已。何用生等為因緣生。故十二門論頌云。此生若未生云何能自生。若生已自生已生何用生。初二句破未生生。后兩句破已生生。此破去來實有。論釋云。若謂生已而生。生已即是生。何須更生。生已更無生。作已更無作。此意生已更無生者直責。作已更無作舉喻例破。如所作事了而更不作。既體生已何更生生。此難破大生及小生。例所生法爾。又解。亦破所生法。又頌云。先有即不生。先無亦不生。有無亦不生誰當有生者。此破因中有果論。初句破先有果但用因生。第二三句設破先無及俱有無用因生。第四句結不用因生。故所生亦無。此意本無今有。有即名生。果既因中先有即應名生。此既已生何用因生。故釋云。若果因中先有而生是則無窮

經。若未生生者不可得生

贊曰。此非未生生。初立宗。何故下舉因。十二門論云。若未生而生未生名未有。云何能自生。此意因緣未生即體是無。無自不能生何能生他。此破去來實有論。彼論復云。復次若因中無果而果生諸因相即不成。何以故。諸因若無法何能作何能成。若無作無成云何名為因。此意言因必須對果。果既無體對誰名能作能成。既無能作能成何得名因

經。何以故

贊曰。將欲舉因。先假征之

經。未生諸法即是非有

贊曰。舉因也

經。無名無相非校量譬喻之所能及

贊曰。結成五蘊能現法界。以非有即法空。非校量譬喻之所能及者。無比量能立令生

經。非是因緣之所生故

贊曰。結也。雙結前二。若已生法亦非是因緣生。若未生生者亦非是因緣之所生。故既非因緣生。即無名無相譬所不及。此即法界故。法界與遍計及依他性俱不一異言無名無相。亦應云不生不滅。乃至自性涅槃但顯略爾。此中比量若已生法應不待因生。體已生故。如過去等。若未生法應立宗云。諸未生法應不可得生宗。以非有故因。無名無相故亦得是因。諸非有者皆不可得生。如兔角等。諸無名相者皆不可得生。如真如等。又十二門論云。若不生法生一切不生法皆應生。一切凡夫未生阿耨菩提皆應生。又不壞法阿羅漢煩惱不生而生。此說不退法羅漢應起煩惱。又云。兔馬等角不生而生。是事不然。是故不應說不生而生。顯揚論第九．瑜伽論第六。及廣百論第四等皆悉有破。恐煩不引。此上破妄。即依遍計五蘊即現法界。未說依他下喻及合方顯依他能現法界

經。善女天譬如鼓聲依木依皮及桴手等故得出聲

贊曰。第二喻說。文中有二。初喻依他假有。次顯遍計是無。此初也。有二。初明依他有。次顯能現法界。此依他假有也。因緣如幻。但假合生

經。如是鼓聲過去亦空未來亦空現在亦空

贊曰。顯五蘊能現法性。既是緣生非定實有。過去已滅未來未生現在不住。故皆是空。空即法界。故無著菩薩般若論中。說夢電云喻三世法。名修出離。出離即涅槃。以無生滅故。瑜伽第六三世各有十二相故不可說有。廣如彼說

經。何以故是鼓音聲不從木生不從皮生乃桴手生不于三世生是則不生

贊曰。次顯遍計是無。初征次辨后結。中論云。諸法不自生。自無作用故。亦不從他生他無作用故。亦不從共生共無作用故。非不從二生。雖無作用緣而有功德緣可得。此破執有實作用。今此亦爾。聲不從木生等無作用故。不從皮桴手生亦爾。不于三世生者。過去生已滅未來無不生。現世自已生故非三世生。是則不生此結也。此意既不生即顯法界。文如前引

經。若不可生則不可滅若不可滅無所從來若無所從來亦無所去若無所去則非常非斷若非常非斷則不一不異

贊曰。三例余不滅等七不明。顯法界有二。初例后釋難。遍計所執體性是無。如石女兒。先自現不生如何有過滅。亦不從未來因來。既是無來何有謝過去。既不從未來來亦無謝過去。說誰為常斷。既無常斷說誰與諸法為一異。故不一異等約遍計無。與法界不一異。不異故遍計即能現法界。不一故法界即離斷常等。或不一故遍計所執即離斷常等。約依他聲與木皮等亦復如是。聲與皮等一應當聞四聲。應聞木皮桴手。以體一故。如聲若與皮等異應不從起。但假和合不可言一異。余亦準知。聲依木等起不得說一異。蘊依法界生。與彼不一異。既是不異故依五蘊即現法界。以不一故法界無生滅等

經。何以故

贊曰。下第二釋難。但釋不一異有二。一釋不一難。二釋不異難。初釋不一難中有四。初段征。二卻詰。三出過。四結成不一。此初也

經。此若是一則不異法界

贊曰。卻詰是一

經。若如是者凡夫之人應見真諦得于無上安樂涅槃

贊曰。出過。若法界與五蘊一。如是者即凡夫見五蘊時應見真諦。以五蘊即是真如故。若許爾者凡夫應得無上安樂。無上安樂即大涅槃。此亦同阿毗達磨經。境離識有凡夫自應成無倒智。以見實故。既不成智。明離識無

經。既不如是故知不一

贊曰。結成不一。既不如是成圣得安樂涅槃。故知法界與五蘊不一。同十八空論難應與如一

經。若言異者

贊曰。下釋不異難。亦有四。初牒征。二詰責。三出過。四結成。此初也。此難不一異。同解深密第一．瑜伽論七十五。恐煩不引

經。一切諸佛菩薩行相即是執著未得解脫煩惱系縛

贊曰。二詰責有三。一應是執著。二應未證涅槃。三應未離縛。以如前說不離斷常見故。是執著等

經。即不證阿耨多羅三藐三菩提

贊曰。出過。以有前三過諸佛現應不證。菩薩當應不證。以有執有煩惱故

經。何以故一切圣人于行非行同真實性是故不異

贊曰。下結成不異。初假征。何所以故不得法界與五蘊異。成云。一切圣人于行即五蘊。非行即法界見。同真實性離一異相。是故不異者結

經。故知五蘊非有非無不從因緣生非無因緣生

贊曰。下例結成有二。初結成非生。次是圣所知下結成前無名無相等。此結非生以例余不滅等。成無名相即總成前八不俱無名相等。又結非生中亦結成前。初略標宗中遠離二相云非有非無。或此結前已生未生云非有非無。或此非有無通結八不。以非有無故。所以非生滅等。五蘊真性不從因緣生。或遍計所執自性五蘊不從因緣生。依他五蘊非無因緣生。故知八不或約真如或就遍計。非依他起。設依依他說其八不。亦約遍計說

經。是圣所知非余境故亦非言說之所能及無名無相無因無緣亦無譬喻始終寂靜本來自空

贊曰。結成前無名相等。是圣所知非余境成前非校量之所能及。亦非言說等成前無名無相。無因無緣成前非是因緣之所生故。亦非譬喻成前非譬喻之所能及。始終寂靜等結成五蘊能現法界。準此文言。始終寂靜等前亦合有。以顯略故。或始終寂靜本來自空成前喻中如是鼓聲三世俱空。前釋為勝。喻及結成顯法說故。即解深密經云。說一切法本來寂靜自性涅槃之義

經。是故五蘊能現法界

下結

經。善女天若善男子善女人欲求阿耨多羅三藐三菩提異真異俗難可思量于凡圣境體非一異不舍于俗不離于真依于法界行菩提行

贊曰。佛教習學之方中第三結勸修學。非住涅槃故異真。非住生死故異俗。或四智菩提及菩提斷。非即真如故異真。非即生死故異俗。前依無住修后依稱理修。此深行相難以分別尋伺之可思量。凡夫所見五蘊不離真如。圣者所見真如不離五蘊云不異。蘊如性別云不一。或圣見五蘊如幻。凡見為實云不一。同緣五蘊云不異。或凡見蘊如為一為異。圣見蘊如非一非異。俱因緣見解別云非一異。此中云凡。二乘亦是猶有一分異生性故。由二乘人見五蘊與法界異故。一向厭生死而求涅槃。凡夫見異故一向怖涅槃而住生死。菩薩見于五蘊法界體非一異。故不舍俗不離于真。由得此平等法界理不怖生死不樂涅槃。為此能修大悲大智二利妙行問行菩提行也。準無著菩薩般若經論解攝取無住涅槃。云如所通達故。此意說如是所通達。如現在生死非生死迫。如在涅槃非涅槃拘。如是諸法之真體性故能依修行。亦復如是住生死非苦迫。住涅槃非樂拘。故不住生死涅槃。不同二乘及以凡夫不證如故各住一邊。準此由如非住于二。如如而證名無住涅槃。何故此間即說五蘊與如體非一異依此而修名不住行耶。答。彼此不違。此中明如與蘊不一即不住生死。非苦拘義。若如與蘊一即住生死而為苦拘。由如不異即不住涅槃。非涅槃拘義。故亦相似

經。爾時世尊作是語已時善女天踴躍歡喜即從座起偏袒右肩右膝著地合掌恭敬一心頂禮而白佛言世尊如上所說菩提正行我今當學

贊曰。第三天女領悟奉依修學。文分為六。一天女喜悟修行。二梵王請問修相。三梵王贊悟深法。四世尊印述勝益。五梵王領悟慶喜。六世尊與天授記成梵慶喜。初也。有五。一結所說。二明喜悟。三致虔敬。四領所聞。五依修學。文段可知

經。是時索訶世界主大梵天王于大眾中問如意寶光耀善女天曰此菩提行難可修行汝今云何于菩提行而得自在

贊曰。梵王請問修相有四。一問如何觀解自在。二問如何修菩提行。二問依何而起修說。四問得益多少。初中一問二答。此初問也。文有二。一能請人。索訶此云堪忍界。即生死于中多怨難。菩薩能忍。梵王者或云初靜慮王。或是第四靜慮王。大千主故。二所請主。正申問。此菩提行離四句絕八非。非語詮斷思慮。非真非俗。二乘不知凡夫不測難可解知。汝今云何于菩提行智觀自在

經。爾時善女天答梵王曰大梵王如佛所說實是甚深一切異生不解其義是圣境界微妙難知

贊曰。下答有四。初印難知。二請明證。三得祥瑞。四轉女身。此初也

經。若使我今依于此法得安樂住是實語者

贊曰。請明證。初明如實解。次立誓愿。此明實解。于此深理得自在智。非諸煩惱相用所動名為安樂。依此正觀名住

經。愿令一切五濁惡世無量無數無邊眾生皆得金色三十二相非男非女坐寶蓮華受無量樂雨天妙華諸天音樂不鼓自鳴一切供養皆悉具足

贊曰。立誓愿。表解凡圣不一異故愿成金色等。或表同順真當得成佛請現金色等。表解無男女相故請現非男女。或表雖當成佛非男女現男女身故愿現非男非女。表出生死淤泥表解非染凈愿現坐蓮華。表因此解必當證得菩提涅槃二安樂愿受無量樂。表能行因亦能教他行因故愿雨華。表能任運為他說法愿不鼓自鳴。表智證境為法行供故愿一切供養皆悉具足

經。時善女天說是語已一切五濁惡世所有眾生皆悉金色具大人相非男非女坐寶蓮華受無量樂猶如他化自在天宮無諸惡道寶樹行列七寶蓮華遍滿世界又雨七寶上妙天華作天妓樂

贊曰。得祥瑞。以解稱真所愿當遂。故愿所現皆得隨心具七支戒。愿得寶樹行列修七圣財。能出生死得七寶蓮華。雖出生死而不舍利生故遍法界。或稱真理無限而修。故華遍法界

經。如意寶光耀善女天即轉女身作梵天身

贊曰。轉女身。此自證成無定異相。故女成男

經。時大梵王問如意寶光耀菩薩言仁者如何行菩提行

贊曰。問如何證菩提行。此問行行之時作何行解。初問后答。此問也

經。答言梵王若水中月行菩提行我亦行菩提行若夢中行菩提行我亦行菩提行若陽焰行菩提行我亦行菩提行若谷響行菩提行我亦行菩提行

贊曰。答也。行相難知舉喻以顯。此有四喻。一水月喻。喻無外境而定心所行境得成。如水為緣雖水中無月有月影起。我今亦爾。從定愿心現諸境界。雖無實身等為利眾生而似身境生。月影既不行我身亦不行。此除遍計性。謂定所取境離心實有故舉水月喻。雖無月境而似月生。二夢境喻。喻無心外愛憎之境而有愛憎境增生。如雖受彼三界六道愛非愛身行菩提行如夢所見。愛非愛身行菩提行不取為真。三陽焰喻。能取心心所迷亂故緣所取境。雖非是實而有似境生。非真實有。菩薩以無分別智于三輪境應如是知。無有真實。四谷響喻。所起語業化眾生時如谷響聲。谷實無聲但自出聲似彼谷響。故知菩薩為他說法觀如谷聲。由他緣現但似谷聲。說法利生實非出聲為他說法。如是行菩提行如無性攝大乘第四說。如經所說。于依他起自性說幻等喻。于依他起自性為除他虛妄疑故。云何無義而有實取諸三摩地所行境轉。為除此疑說水月喻。云何無義有愛非愛受用差別性。為除此疑說所夢喻。云何無義心心法轉。為除此疑說陽炎喻。云何無義種種戲論言說而轉。為除此疑說谷響喻。如次配四。彼論更有四喻。此經文無。不須具引。大莊嚴論第四八喻大意相似。何故無余。略故無也。又釋。此中除有無相執。似幻不無故。辨中邊論頌云。于不動無倒謂知義非有非無如幻等。有無不動故。釋云。前說諸義離有離無。此如幻等非有無故。謂如幻作諸象馬等。彼非實有象馬等性。亦非全無。亂識似彼諸象馬等而顯現故。如是諸義無如現似所取能取定實有性。亦非全無。亂識似彼所取能取而顯現故。此中意說。如水中月非實月性故。非有而有似現故不無。我行菩提行亦如是。因緣和合假故非有。然有假和合相故不無。五蘊不有故能現法界。不無故。法界即五蘊。即前所說得安樂住者不動不為有無動故。但總相喻離有無相不別配蘊。又依見覺知聞如次喻四所取境界性離有無。準下問答約見聞辨故

經。時大梵王聞此說已白菩薩言仁依何義而說此語

贊曰。第三問依何道理如是而說。前問問修此問問說。或前問答自行修說但且說修。此后問答為他說修起說但且問說。前后互影二利各具。于中有四。一問二答三難四通。此問依何道理能離有無而起修說。或問。既如水月等非實有者依何修說

經。答言梵王無有一法是實相者但由因緣而得成故

贊曰。答也。依因緣道理。由假因緣故離有無。如因凈水有月影生故不無。非如所現真實之月故不有。余準此知。如水月等無有一法是實有相者。但依假因緣故得修說

經。梵王言若如是者諸凡夫人皆悉應得阿耨多羅三藐三菩提

贊曰。三設難也。若由因緣假合之法能修說者。諸凡夫人皆因假成。悉應得菩提。此意若有實能修之者可有得不得既皆假有。凡亦應得。如維摩詰以真如門令一切皆得記。此以因緣門難應皆作佛

經。答言仁以何意而作是說

贊曰。為通有三。初總非。次通釋。后梵王是諸圣人下結成。或分為二。初總非。次通釋。釋中有四。法喻合結。今且依初科。此初也

經。愚癡人異智慧人異菩提異非菩提異解脫異非解脫異

贊曰。為通有三。初法。次喻。后梵王愚癡異生下合法中有二。初凡夫執有無異。故不成佛。次圣者知不異故得菩提。此初。即執愚智等或定一異。此雖言異亦應有一。有無生滅等不了實無因緣心有。不稱境知不得作佛。菩薩翻此。故作佛。或依俗諦即有愚智能行異。菩提非菩提即善不善因異。解脫非解脫果異

經。梵王如是諸法平等無異于此法異真如不異無有中間而可執著無增無減

贊曰。圣者了知有無愚智等皆非定異。以于此中法界真如等法平等故皆不定異。無有中間者。諸法非定異非定一非亦一亦異。不言非一影第二句說。第三句名無中間不說第四句。但是遮三更無別法。此一異等皆不可執。如水月無實離增執。如似有月離減執。由稱境知故得作佛。此或第一義即不異。然準下喻據愚智解別

經。梵王譬如幻師及幻弟子善解幻術于四衢道取諸沙土草木葉等聚在一處作諸幻術使人睹見象眾馬眾車兵等眾七寶之聚種種倉庫

贊曰。舉喻也。有三。初緣生幻境喻。次愚人執實喻。后智者知幻喻。此初也。于中有六。一幻主。二幻資。三幻處。四幻緣。五起幻。六幻相。譬如幻師喻八識心王幻主。及弟子者喻心所幻資。善解幻術能了別境總別等相能變起用。于四衢道喻四諦幻處。取諸草等即是名色幻緣。聚在一處或隨起依苦集等處。作諸幻術者此起幻因緣業力起種種事業不同。使人睹象馬等者幻相。初喻四生內處。七寶之聚喻外境。又釋。幻師喻第八識。幻弟子喻余七轉識。依第八起故。故經論云識如幻事。衢道喻四識住。故八十六云。有取之識依四識住發起種種自體隨轉。相似法故沙土草木喻種子識。隨在一處者喻隨于一識住及四識住。作諸幻術者喻四緣力能起五蘊。又釋。幻師是佛弟子菩薩僧等。四衢道者在四生處。解幻術巧方便智。取諸沙土等隨彼機緣所樂之法。隨在一處隨所受根熟生處見象等為現身。七寶等為說法。準下合意此釋為好。余同前解

經。若有眾生愚癡無智不能思惟不知幻本

贊曰。下愚人執實喻有三。初不知幻本喻。次初見執實喻。后終亦不思喻。初也。言幻本者幻人幻緣皆名為本。喻無智故不知五蘊從緣假生

經。若見若聞作是思惟我所見聞象馬等眾此是實有余皆虛妄

贊曰。次初見執實喻。不知假。隨所見聞分別妄執將為實有。言空無我等皆虛妄無。不離有無增減之執

經。于后更不審察思惟

贊曰。后終亦不思喻。亦不審觀思量惟忖名義皆假虛妄緣生

經。有智之人則不如是了于幻本

贊曰。后智者了達喻。文有其二。初自能了知喻。后隨為他說喻。初文亦有二。初了知幻本喻。了從緣生非定有空

經。若見若聞作如是念如我所見象馬等眾非是真實

贊曰。次初不執實喻。喻見諦理無漏智人初知實無離于有執。后審思所以假有實無。初也。知無象馬等實用除增益執

經。唯有幻事惑人眼目妄謂象等及諸倉庫有名無實如我見聞不執為實

贊曰。審思所以假有實無。幻象馬等但惑愚人眼耳。聞象等名見象等形執妄謂實。實但假名。無如自性如我我所。隨所見聞不執為實。離有無執

經。后時思惟知其虛妄

贊曰。后思不實喻。思實無離增執。了為無為非如名言有實自體

經。是故智者了一切法皆無實體但隨世俗如見如聞表宣其事思惟諦理則不如是復由假說顯實義故

贊曰。隨為他說喻。又但隨世俗所見所聞假說名言表宣其事。表宣是能詮。其事是所詮。世俗有二。一執情世俗。二諸圣智者假設世俗。此喻圣智者隨俗言說。有二。一隨世俗言說明俗。二隨世俗言說明真。且隨世俗云如見聞表宣其事思惟諦理即不如是。諦謂實也。思惟實理無如所說。復但隨俗方便假起言說。為彰第一真實義。故無分別智證入諦理即不如是。心言絕故。此了俗有真諦中無

經。梵王愚癡異生未得出世圣慧之眼未知一切諸法真如不可說故

贊曰。下合喻。初合愚人不了喻有二。初合不了幻本喻。后合初見執實喻。言愚癡異生者為簡大乘見道已前。雖是異生能分作唯識觀等了知幻等。亦是未得出世本后二空慧眼。故今簡卻二乘。雖得生空慧眼了人我無。然未能得出世法空慧眼故不了法我無。不知一切法之真如性離諸相不可說。故不了幻本。據全無者說愚癡異生。或可。有分異生性故即此愚癡異生所攝故。成唯識論云。凡謂無性愚謂趣寂

經。是諸凡愚若見若聞行非行法如是思惟便生執著謂以為實

贊曰。合初見執實喻。初合執有。后合不了無。初也。若見若聞行謂有為。非行謂無為。便生執實合初遇境時。如是思惟便生執實合后不能審察

經。于第一義不能了知諸法真如是不可說

贊曰。合不了無。由其無智不了第一義。不證如故不知諸法性不可說。如言執實不知實無

經。是諸圣人若見若聞行非行法隨其力能不生執著以為實有

贊曰。合智者了達喻。初合自了達喻。后合為他假說喻。初中亦三。初合不執實有喻。次合了知幻本喻。后合后思假有喻。初也。若見若聞說為無為隨勝解力能。初地已上隨位證智力能不生執實

經。了知一切無實行法無實非行法但妄思量

贊曰。合了知幻本喻。知從幻者業煩惱緣或二乘者法執之情。妄思度起無如名言有實有為行法。無如名言有實無為非行法

經。行非行相唯有名字無有實體

贊曰。合后思假有喻。唯有世俗名言說之為有。無有如彼所說實體真實是有

經。是諸圣人隨世俗說為欲令他知真實義

贊曰。合為他假說喻。隨世俗名言說為無為。為欲令他知為無為真實之義。或欲令證真第一義。非不見如。能了行故

經。如是梵王是諸圣人以圣智見了法真如不可說故行非行法亦復如是

贊曰。第三段結成有二。初結知真實無。后結隨俗說有。初也。圣人以無分別智了一切法本真如性皆離言故不可言說。知彼所說為無為法亦但名言無有實體。非無離言行非行法。但除其病不除法故

經。令他證知故說種種世俗名言

贊曰。結隨俗說有。亦是寄詮以顯諸法。意令他證為無為法舍凡成圣。隨于世俗說蘊處界等種種世俗名言。此意結成喻言無有一法是實相者但由因緣而得成立。上來多隨自識起幻凡夫解別。若依第三解譬喻者準義可知。準此結文第三解勝。又本問。如何修行依何而說。因此設難。法喻合結應只為彼。故第三解勝

經。時大梵王問如意寶光耀菩薩言有幾眾生能解如是甚深正法

贊曰。第四問得益多少。于中有四。一問。二答。三難。四通。初問也。此意梵王雖解眾樂能知。依眾執情實生為問。寄除執實令生知幻。而能起修

經。答言梵王有眾幻人心心數法能解如是甚深正法

贊曰。二答也。有者簡持義。一切眾生有能知依他起性心心數法如幻人等。則能解此甚深之法。若無大性不能如是。此意能知遍計是無。如幻非實人若似人相似心心數依他幻有。即悟唯識證圓成性。此依漸入三性道理。初了遍計次悟依他后證圓實。如有頌言。于繩起蛇覺見繩了義無。證見彼分時知如蛇智亂。或可。寄執實眾生問。此答。實生如眾幻人無有實人說此解者。欲顯能聞法人尚自非有如何得解法。如無垢稱經舍利子問天女云。汝于此沒當生何處。答云。如來所化當所生處。我當生彼。舍利子言。如來所化無沒無生。云何答得言當所生處。天女云。諸法有情應知亦爾。無沒無生云何問我當生何所

經。梵王曰此幻化人體是非有此之心數從何而生

贊曰。三難也。依俗執情幻定非有。能證心心法從何事生。非石女兒有心能證。此依執無難。寄除無見

經。答曰若知法界不有不無如是眾生能解深義

贊曰。為通。若定執有無則不能悟知真如法界。雙離有無行平等行。此等能悟從緣生。故如幻有無實性故說是無。不如言說定實有無。如是眾生能解深義。此即令除有無一異常斷等執行菩提行

經。爾時梵王白佛言世尊是如意寶光耀菩薩不可思議通達如是甚深之義

贊曰。第三梵王贊悟深法

經。佛言如是如是梵王如汝所言此如意寶光耀已教汝等發心修學無生忍法

贊曰。第四世尊印述勝益。言如是者印梵王言。已教汝等者述得勝益。即慶贊也

經。是時大梵天王與諸梵眾從座而起偏袒右肩合掌恭敬頂禮如意寶光耀菩薩足

贊曰。第五梵王領悟歡喜有二。初知是勝人改容虔敬。后慶自所聞。初也

經。作如是言希有希有我等今日幸遇大士得聞正法

贊曰。慶自所聞。一贊成勝德。二贊能利他。故重言希有。又得遇故聞法故重言希有

經。爾時世尊告梵王言是如意寶光耀于未來世當得作佛號寶焰吉祥藏如來應正遍知明行圓滿善逝世間解無上士調御丈夫天人師佛世尊

贊曰。第六世尊與天授記成梵慶喜。號寶焰者以聞金光明經故。又悟諸法陽炎故。吉祥者于一切時能與眾生作吉祥者。藏者包含義。吉祥無量具足功德。無有盡時云吉祥藏。文相可知

經。說是品時有三千億菩薩于阿耨多羅三藐三菩提得不退轉

贊曰。第四大段明時眾聞經得益多少有三。初明十地得不退益。次明十回得見道益。后明十住得不退益。初也。不退有四。此行不退。入第八地相用煩惱不能動故

經。八千億天子無量無數國王臣民遠塵離垢得法眼凈

贊曰。得見道益。天通欲色。顯揚論云極戚非惡趣。極忻非上二者。據彼頓悟者說。不障色界回心入見。又約二乘說。非據大乘。瑜伽八十三釋遠塵離垢云。又復塵者所謂我慢及所斷一切煩惱。垢謂上品所有粗重。法者謂于自相共相所住法中。法眼者謂如實現證。唯有法慧。言得法者謂隨證得沙門果故。此隨得言顯得不定。一超次不定。二通三乘。有不得果。故說隨言。遠塵是真見無間道說斷見所斷煩惱故。離垢相見解脫道說離粗重。若以種子名粗重者即俱在無間。現種別說。若據習氣亦通相見。說得果故。大莊嚴論第七文雖少別意同瑜伽。若雜集論言。諸法忍能遠塵諸法智能離垢者據隨轉門。真見道中不別觀諦故。或通三乘隨。放法說。亦不相違

經。爾時會中有五十億苾芻行菩薩行欲退菩提心

贊曰。后明十住得不退益有二。初得因益不退進修。后得果益因滿授記。前文有四。一先欲退心。二由聞住意。三復得勝進。四回向菩提。初也。有五。一所益處。二所益數。三所益人。四所修行。五先欲退。欲退有二種。一已得退。二未得退。初在地前后在前七地。已得有二。一得勝解。二得證法。得勝解有二。一信二行。初信退在十信之中第五心前后。行退在第六住已前。信不退不退起邪見。行不退不退向二乘。然仁王般若云。十千劫中行菩薩道。隨風東西或進或退者。據信及行通相而說。劫有大小不同。凈行優婆塞戒經經六十劫行。舍利退大者據大劫說

經。聞如意寶光耀菩薩說是法時皆得堅固不可思議滿足上愿

贊曰。由聞住意大菩提果名不可思議。由住不退必定得故。滿足上愿。上愿即求大菩提愿。通自他利

經。更復發起菩提之心各自脫衣供養菩薩重發無上勝進之心作如是愿愿令我等功德善根悉皆不退

贊曰。后得勝進有四。一重愿求菩提。二修供養。三復愿修勝行。四如是愿下愿得不復退

經。回向阿耨多羅三藐三菩提

贊曰。四回向也。上得因益

經。梵王是諸苾芻依此功德如說修行過九十大劫當得解悟出離生死

贊曰。后得果益有二。初得至初地。后爾時世尊下得極當記。初也。依聞此經及重發心修行功德。更復如說修行過九十大劫。當得無漏二空解悟出分段生死名離生死。依此功德更如說行至回向位。故言過九十大劫。以十回向中修行之時各經十劫。如凈行優婆塞戒經說

經。爾時世尊即為授記汝諸苾芻過三十阿僧祇劫當得作佛劫名難勝光王國名無垢光

贊曰。授當果記有六。一時節過三十僧祇者。依梁攝論。十地各三祇過十地數三十只。二劫名三國名

經。同時皆得阿耨多羅三藐三菩提皆同一號名愿莊嚴間飾王十號具足

贊曰。四成佛時。云同時。五所得果謂無上菩提。六佛名號。問。無處無容同時同處有二如來如何。五十億同時得作佛。答。約化佛土說二不俱。亦約現相不得同時。據他用土及應合作則說同時。又或國劫名字雖同。據方器界各別得同時作佛

經。梵王是金光明微妙經典若正聞持有大威力

贊曰。第五大段校量。明勝勸令受行。文分為三。初標勝。次校量。后勸學。初也

經。假使有人于百千大劫行六波羅蜜無有方便

贊曰。次校量。初校量勝。次勸持學。就初又三。一舉劣度。二明持經。三正校量。初也。雖行六度無二方便。謂拔濟回向。此經令修發愿回向。又此經明無住方便故。問。若不回向何得名度。非七最勝所攝受故各據余攝受說。或相似六度

經。若有善男子善女人書寫如是金光明經半月半月專心讀誦是功德聚于前功德百分不及一乃至算數譬喻所不能及

贊曰。余二文。法行有十。且舉書寫讀誦三行據處中說。供養施他劣。思惟修習等勝。故略不舉

經。梵王是故我今令汝修學憶念受持為他廣說

贊曰。第二勸學有三。初勸

經。何以故

贊曰。征

經。我于往昔行菩薩道時猶如勇士入于戰陣不惜身命流通如是微妙經王受持讀誦為他解說

贊曰。釋也。有三。初法次喻后合。初法也。行三精進。加行攝善利樂。依四法行流通此經。猶如勇士故。遺教經云。譬如著鎧入陣則無所畏

經。梵王譬如轉輪圣王若王在世七寶不滅王若命終所有七寶自然滅盡

贊曰。喻七寶喻七圣財或喻七覺分。如大莊嚴論第十云。念似輪寶降未伏國。未伏境界念能伏故。擇似象寶。諸國勍敵象能降故。分別勝怨擇能破故。進似馬寶。大地闊邊馬速窮故。真如極際進速覺故。喜似珠寶。珠光燭幽。王歡極故。法明破闇。心喜滿故。倚似女寶。王受快樂。女摩觸故。智脫障慳。倚息惡故。定似藏臣。王有所須從臣出故。智有所用從定生故。舍似兵臣。棄弱取強隨王無倦。菩薩修行棄惡取善。隨無分別智無功用故。此經如王。功德如寶

經。梵王是金光明微妙經王若現在世無上法寶悉皆不滅若無是經隨處隱沒

贊曰。合也。無上法寶即七寶財。或七覺分或一切功德即是經義。如綖貫華如經持緯。能詮勝教顯生功德故。經無亦無法

經。是故應當于此經王專心聽聞受持讀誦為他解說勸令書寫行精進波羅蜜不惜身命不憚疲勞功德中勝我諸弟子應當如是精勤修學

下勸學有三。初于經起法行。二明得勝功德。三我諸弟子下結勸令行。行精進波羅蜜者。即令行法行起精進也

經。爾時大梵天王與無量梵眾帝釋四王及諸藥叉俱從座起偏袒右肩右膝著地合掌恭敬

贊曰。第六大段天等聞敕愿護流通。分之為四。初請護法儀。二次正愿守護。三佛贊記。四天等喜受。此初也

經。而白佛言世尊我等皆愿守護流通是金光明微妙經典

贊曰。愿守護又有其四。一護正法。二護法師。三護國土。四護供養者

經。及說法師若有諸難我當除遣令具眾善色力充足辨才無礙身意泰然

贊曰。護法師。護法師有五。一除惡。二得善。三身安。四具辨。五心泰

經。時會聽者皆受安樂

贊曰。護聽眾

經。所在國土若有饑饉怨賊非人為惱害者我等天眾皆為擁護使其人民安隱豐樂無諸枉橫皆是我等天眾之力

贊曰。護國土有四。一除饑饉。二除怨賊。三除非人。四結守護。我等天眾下是

經。若有供養是經典者我等亦當恭敬供養如佛不異

贊曰。護供養者

經。爾時佛告大梵天王及諸梵眾乃至四王諸藥叉等善哉善哉汝等得聞甚深妙法

贊曰。下佛贊記。一贊聞法。二贊護法。三贊獲福。四與授記。初也

經。復能于此微妙經王發心擁護及持經者當獲無邊殊勝之福速成無上正等菩提

贊曰。贊護法等三

經。時梵王等聞佛語已歡喜頂受

下第四天等喜受

金光明最勝王經疏卷第四(末)金光明最勝王經疏卷第五(本)(王法正論品竟)

　　　　翻經沙門慧沼撰


　　四天王觀察人天品第十一

四天王觀察人天品三門分別。一來意。二釋名。三解妨。言來意者。上來九品明經正宗利益時會。自下二十一品并是流通利益末葉。正宗之內有果行境三。今流通中亦有三種。初十六品學行流通。十女菩薩等四贊嘆品贊嘆流通。付屬一品付授流通。初學行中分五。初觀察品勸修行。二四天王無染著如意三品明守護。三大辯才吉祥女增長財堅牢地神正了知五品增福智。四王法正論善生王諸天藥叉護持品正明持學。五授記等四品成前勸意。諸佛說法令生得樂。三身壽量是樂果。懺悔滅障等是樂因。二是所行法學行意者明能學人。既由勝法成其勝人。又由人故能弘正法故。次贊嘆人及于法。說贊既周付授傳習。然正宗已明樂果及樂因竟。今此一品觀察人天令除障惱常得安樂故。勸應可弘于此經。故此品起。釋名者。觀謂慧照察謂察視。人天是所觀。四天王是能觀。此則人法帶數為名。此品廣明彼事。故云四天王觀察人天品。解妨者。問。經云觀察擁護此贍部洲我等諸王名護世者。能行之者通于三洲及欲色天。何故但唯觀勸此洲。答。就佛所住且言觀此。實通于余。又余三洲及欲色天苦事既微厭慧不猛。惡趣雖苦無勝慧心。創能發心必須厭深慧猛。是故偏說觀贍部洲。問。四天護境各有封疆。何故四王俱言護此。答。據世俗境各護一洲。敬法尊人同護于此。又所住境雖各一方。攝諸龍鬼通為護四。據護勝法偏言觀此。問。此與后品俱四天王二品何別。答。此品四王贊勸行經發愿護持。后品世尊贊美令廣愿護。故二品別

經。爾時多聞天王持國天王增長天王廣目天王俱從座起偏袒右肩右膝著地合掌向佛禮佛足已

贊曰。此品之文大分為四。一四王贊經尊勝。二世尊我等四王下四王述自修行。三又復于此下四王勸人弘經。四大眾聞已下時會依教修學。初文有四。一四王虔敬。二贊法為尊。三彰經力能。四請佛恒說。此初也。初列四名。持國．增長．廣目．多聞如次東南西北典領。大都妙高第四層級。時復亦住持雙山頂。今此先列多聞王者。以其深信有勝名故。持國王領健達縛畢舍遮。增長王領鳩畔荼薜荔多。廣目王領一切諸龍及布呾那。多聞王領一切藥叉及羅剎婆。后虔敬

經。白言世尊是金光明最勝王經一切諸佛常念觀察一切菩薩之所恭敬一切天龍常所供養及諸天眾常生歡喜一切護世稱揚贊嘆聲聞獨覺皆共受持

贊曰。贊法為尊。一切佛所護念即是佛所護念。一切大乘根品熟者為說此經。一切菩薩下顯圣敬重

經。悉能明照諸天宮殿能與一切眾生殊勝安樂止息地獄餓鬼傍生諸趣苦惱一切怖畏悉能除殄所有怨敵尋即退散饑饉惡時皆令豐稔疾疫病苦皆令蠲愈一切災變百千苦惱咸悉消滅

下彰經力能。初與人天樂。止息下息除六苦。一止息四惡趣苦。二止息五怖畏苦。三止息刀兵苦。四止息饑饉苦。五止息疫病苦。六止息災變苦

經。世尊是金光明最勝王經能為如是安穩利樂饒益我等

下請佛恒說。初牒前勝能。為請說由。安穩是總。利樂是與樂。饒益是息苦

經。惟愿世尊于大眾中廣為宣說我等四王并諸眷屬聞此甘露無上法味氣力充實增益威光精進勇猛神通倍勝

下正請恒宣說。初請說。我等四王下明利益

經。世尊我等四王修行正法常說正法以法化世我等令彼天龍藥叉健闥婆阿蘇羅揭路荼俱槃荼緊那羅莫呼羅伽及諸人王常以王法而化于世遮去諸惡所有鬼神吸人精氣無慈悲者悉令遠去世尊我等四王與二十八部藥叉大將并與無量百千藥叉以凈天眼過于世人觀察擁護此贍部洲世尊以此因緣我等諸王名護世者

下述自修行有四。一王自正化能自弘經。二我等令彼下諸臣佐隨同修正行。三遮去下法王能除惡。四世尊下明王得名。意明由弘正法以化眾生名行不虛故名護世。二十八部者如孔雀王經說。四方各四四維各一上下各四成二十八部。以凈天眼者非是修生。此是報得。能過于人故

經。又復于此洲中若有國王被他怨賊常來侵擾及多饑饉疾疫流行無量百千災厄之事

贊曰。第三勸人弘經有三。初睹世間難生。二勸人弘經對遣。三令人王保國敬重修行。初睹難生也

經。世尊我等四王于此金光明最勝王經恭敬供養若有苾芻法師受持讀誦我等四王共往覺悟勸請其人時彼法師由我神通覺悟力故往彼國界廣宣流布是金光明微妙經典由經力故令彼無量百千衰惱災厄之事悉皆除遣

下弘經對遣有四。一指能除法。二若有下勸人流行。三時彼法師下正弘此經。四由經力故下除難安樂

經。世尊若諸人王于其國內有持是經苾芻法師至彼國時當知此經亦至其國

下令人王保國敬重修行有二。一德人至國。二令王敬重。人能弘道。人至法隨。非道弘人。人無法滅。法既弘益。故應敬重持人。初也

經。世尊時彼國王應往法師處聽其所說聞已歡喜于彼法師恭敬供養深心擁護令無憂惱演說此經利益一切世尊以是緣故我等四王皆共一心護是人王及國人民令離災患常得安穩

下令王敬重有三。初勸往聽除災。次勸供給得樂。后勸敬重他附。初文有五。一令尊法往聽。二令聞已慶喜。三于彼法師下令敬養衛護。四演說此經下令演法利人。五以是緣故下四王為除災難

經。世尊若有苾芻苾芻尼鄔波索迦鄔波斯迦持是經者時彼人王隨其所須供給供養令無乏少我等四王令彼國王及以國人悉皆安穩遠離災患

下勸供給得樂有三。初明行法人。次時彼人王下令供給。后我等四王下明王臣得樂

經。世尊若有受持讀誦是經典者人王于此供養恭敬尊重贊嘆我等當令彼王于諸王中恭敬尊重最為第一諸余國王共所稱嘆

下勸敬重他附有四。初舉所敬者。二人王于此下勸應敬贊。三我等當令彼下明其敬贊。四我當令彼下明敬者得尊他附

經。大眾聞已嘆喜受持

下第四時會依學

金光明最勝王經卷第六

　　　　唐三藏法師義凈奉　制譯

　　四天王護國品第十二

四天王護國品三門分別。一來意。二釋名。三解妨。言來意者。前品贊經勝妙勸他弘持。此下三品明經可尊行者得護。初一天護后二咒護。又前品四王勸他。此品愿自守護。前品令他行二利。此品明自行二利。前品自意勸持。此品佛勸廣護。故前品后有此品生。釋名者。自在光潔神用名天。眾天所歸為君統攝稱為王也。天之王故依士釋。方城不同統領分四。復帶數名。護謂防御攝養防御為彼除災攝養增其福慧。四天為能護。國者是所護。能所合稱。此廣明彼名四天王護國品。解妨者。問。此品守護亦通人王并余神眾。何故但云四王護國。答。人王行法護國因彼四王。余神是四王臣故但說四王護國。問。行法四王守護則是護人。何名護國。答。人為國本。如說有情名為佛土。故雖護人則名護國。問。三乘圣眾釋梵諸天見行法人咸應衛護。何故但說四王護國。答。理應皆有。且說宜聞人。復四王標名。護世為顯名行相符。故標四王不說余護。問。天人敬重四眾弘經亦護正法。何故唯言四王護國。答。護法意為益物。法住能令國安。為彰利他大悲偏言護國。非法

經。爾時世尊聞四天王恭敬供養金光明經及能擁護諸持經者贊言善哉善哉

贊曰。就此品中大分為六。初世尊贊嘆令修。二四王奉教愿護。三時四天王下四王荷恩嘆佛。四佛更勸護結成。五聞是頌下四王慶喜護持。六大眾聞經得益。初段分二。初贊成后勸護。贊中初總贊后別贊。此總也。一贊護法。二贊護人。又一贊勸他。二贊自護。又一贊宿世善因。二贊今護人法。故重言善哉

經。汝等四王已于過去無量百千萬億佛所恭敬供養尊重贊嘆植諸善根修行正法常說正法以法化世

贊曰。別贊。初贊福業。次修行正法等贊智業。后汝等長夜下贊悲業。此初二也。于諸佛所修于三業。供養恭敬身業。尊重意業。贊嘆語業。依仁王般若經。以一僧祇供養諸佛得至初地為四天王

經。汝等長夜于諸眾生常思利益起大慈心愿與安樂以是因緣能令汝等現受勝報

贊曰。行悲業。初贊。以是因緣下結

經。若有人王恭敬供養此金光明最勝經典汝等應當勤加守護令得安穩汝諸四王及余眷屬無量無數百千藥叉護是經者即是護持去來現在諸佛正法汝等四王及余天眾并諸藥叉與阿蘇羅共斗戰時常得勝利汝等若能護持是經由經力故能除眾苦怨賊饑饉及諸疾疫是故汝等若見四眾受持讀誦此經王者亦應勤心共加守護為除衰惱施與安樂

贊曰。勸護有三。初勸護人王。汝諸四王下勸護正法。是故汝等下勸護四眾持經之人。勸護法中初護法汝等四王及余天眾下明護法益。護法益中初降自勝怨。汝等若能下除他三難。一怨賊。二饑饉。三疫病。護四眾文可知

經。爾時四天王即從座起偏袒右肩右膝著地合掌恭敬白佛言世尊此金光明最勝經王于未來世若有國土城邑聚落山林曠野隨所至處流布之時

贊曰。第二四王奉教愿護有二。初愿以身護法。后爾時世尊復若四天王下愿以咒護。愿身護中有二。初愿身護人。后爾時四天王下愿身護法。法藉人以弘宣。故先護人。人由法以成德。次須護法。護人之中雖亦護法。意明護人故贊護法。或可。初愿雙護人法。后重校量重勸護法。法是佛師故更重勸。且依初釋。護人分四。一四王愿護。二爾時佛告下世尊贊成。三爾時四天王下教人王弘法之儀。四爾時四天王下明人王依法修行得護。初愿護有二。初標愿守護。后世尊若彼國王下正愿守護。標中一愿護之儀。二明所護法。三明所護法時。四明護法處。五明所護人。六明擁護相。此初四也

經。若彼國王于此經典至心聽受稱嘆供養并復供給受持是經四部之眾深心擁護令離衰惱

下明所護人。初明所護人。于此經典下明護所以

經。以是因緣我護彼王及諸人眾皆令安穩遠離憂苦增益壽命威德具足

下明擁護相

經。世尊若彼國王見于四眾受持經者恭敬守護猶如父母一切所須悉皆供給

贊曰。正愿守護有三。一所護之人。二見于四眾下明得護所以。三我等四王下廣明護相。得護因中有二。初明王得遇勝緣。二恭敬下明正修勝行

經。我等四王常為守護令諸有情無不尊敬是故我等并與無量藥叉諸神隨此經王所流布處潛身擁護令無留難

贊曰。廣明護相。初護法后護人。此護法。令他敬法必須自尊。自若不行何以勸物。是故我等潛護斯經

經。亦當護念聽是經人諸國王等除其衰患悉令安穩他方怨賊皆使退散

贊曰。后護人有二。初標守護。若有人王下重成護人。初也

經。若有人王聽是經時鄰國怨敵興如是念當具四兵壞彼國土

贊曰。重成護人有四。一鄰敵心念興兵。二經威彼自潰。三此王命師討罰。四神助令彼歸降。初也

經。世尊以是經王威神力故是時鄰敵更有異怨而來侵擾于其境界多諸災變疫病流行

下是第二彼潰有二緣。一他寇來侵。有鐘鼓日侵。二自境災疫

經。時王見已即嚴四兵發向彼國欲為討伐

下第三命師討罰。討者除也誅也。伐者征也敗也。欲敗去之。今經作罰。說文罪之小者曰罰。廣雅罰折伏也。今既興兵應為伐字。或彼但興念未集兵戈。此王興師欲折伏之。故為罰也

經。我等爾時當與眷屬無量無邊藥叉諸神各自隱形為作護助令彼怨敵自然降伏尚不敢來至其國界豈復得有兵戈相伐

下第四神助令彼歸降有二。初興念則降。二尚不敢來下永無相討

經。爾時佛告四天王善哉善哉汝等四王乃能擁護如是經典

贊曰。就護人中第二世尊贊成有三。初贊天護法。二贊法難聞。三明弘

經。利益

初也

經。我于過去百千俱胝那庾多劫修諸苦行得阿耨多羅三藐三菩提證一切智今說是法

下贊法難聞。多劫修行方得成佛。成佛已久今說是經。故難聞也

經。若有人王受持是經恭敬供養者為消衰患令其安穩亦復擁護城邑聚落乃至怨賊悉令退散亦令一切贍部洲內所有諸王永無衰惱斗諍之事

贊曰。弘經利益有二。初明現弘經益。二大王若求來下明未來弘益。初中但說人王自聽。后文并勸供養持者。現在佛自弘經不假他力。未來余人持讀須王加護。師資別故此明現益。初王得益。后人得益。王得益中初明王行行。后為消衰患下明得益。得益中初總后別。總中有二。初舉一。后亦令下例余。初中有四。一除衰。二得益。三得護。四無怨

經。四王當知此贍部洲八萬四千城邑聚落八萬四千諸人王等各于其國受諸快樂皆得自在所有財寶豐足受用不相侵奪隨彼宿因而受其報不起惡念貪求他國咸生少欲利樂之心無有斗戰擊縛等苦

下別得益有十。一得益境。二得益果。三受安樂。四豐珍財。五無相奪。六任宿業。七無現貪。八皆少欲。九無怨敵。十無諸苦。約得益中初總后別。此總也

經。其土人民自然受樂上下和穆猶如水乳情相愛重歡喜游戲慈悲謙讓增長善根

下國人益。初行行

經。以是因緣此贍部洲安穩豐樂人民熾盛大地沃壤寒暑調和時不乖序日月星宿常度無虧風雨隨時離諸災橫資產財寶皆悉豐盈心無慳鄙常行惠施具十善業若人命終多生天上增益天眾

下明益。初現得益有十一。一無兵戈故安穩。二足五谷故豐樂。三人物殷繁。四土地爽愷。五四時順序。六七耀依度。七風雨隨時。八無諸災橫。九資琉侓盈。十無貪樂施。十一常行十善。若人命終下死后益

經。大王若未來世有諸人王聽受是經恭敬供養并受持經四部之眾尊重稱贊復欲安樂饒益汝等及諸眷屬無量百千諸藥叉眾是故彼王常當聽受是妙經王由得聞此正法之水甘露上味增益汝等身心勢力精進勇猛福德威光悉令充滿是諸人王若能至心聽受是經則為廣大希有供養供養于我釋迦牟尼應正等覺若供養我則是供養過去未來現在百千俱胝那庾多佛若能供養三世諸佛則得無量不可思議功德之聚

贊曰。明未來益有二。初行勝行。后由得聞此下成勝因。勝因有二。初益天勢力。后為供養佛。供養佛中初明正行供養。能供養下明得大福聚勸成弘經

經。以是因緣汝等應當擁護彼王后妃眷屬令無衰惱及宮宅神常受安樂功德難思是諸國土所有人民亦受種種五欲之樂一切惡事皆令消殄

下明弘經得益有二。初四王衛護眷屬。二是諸國土下國福人安

經。爾時四天王白佛言世尊于未來世若有人王樂聽如是金光明經為欲擁護自身后妃王子乃至內宮諸婇女等城邑宮殿皆得第一不可思議最上歡喜寂靜安樂于現世中王位尊高自在昌盛常得增長復欲攝受無量無邊難思福聚于自國土令無怨敵及諸憂惱災厄事者

贊曰。教人王弘法之儀有四。一標王愿心。二世尊如是下教其軌則。三世尊時彼香煙下依行感瑞。四時彼諸佛聞此妙香下明諸佛贊揚。此標王愿心

經。世尊如是人王不應放逸令心散亂當生恭敬至誠殷重聽受如是最勝經王

下教其軌則有三。初天教聽軌。次佛教令迎。后天教為我。初天教聽軌中。初總教后別示。此總也

經。欲聽之時先當莊嚴最上宮室王所愛重顯敞之處香水灑地散眾名華安置師子殊勝法座以諸珍寶而為校飾張施種種寶蓋幢旛燒無價香奏諸音樂其王爾時當凈澡浴以香涂身著新凈衣及諸瓔珞坐小卑座不生高舉舍自在位離諸憍慢端心正念聽是經王于法師所起大師想復于宮內后妃王子婇女眷屬生慈愍心喜悅相視和顏軟語于自身心大喜充遍

下別示。別示中一示所嚴處。二香水下示嚴處軌。三其王爾時下示嚴王身。四不生高舉下示嚴王心。五作如是念下示王安穩想。示嚴心中一令除掉舉。二令舍憍慢。三端心聽法。四恭敬法師。五等起慈心。六喜悅相視。七和顏軟語。八身心遍喜

經。作如是念我今獲得難思殊勝廣大利益于此經王盛興供養既敷設已見法師至當起虔敬渴仰之心

下示王安想。初于法起想。既敷設已下于法師起想。此聽法軌則如瑜伽論三十八說。菩薩如是于善說法深生敬重。常樂聽聞諸善說法無有勞倦。亦無厭足。凈信深厚其性柔和。心直見直愛敬德故愛敬法故。往法師所無詰難心有敬重心。無高慢心。專為求善非顯己德。為欲安立自他善根。不為利養恭敬因緣。菩薩具足如是功德往法師所。無雜染心無散亂心聽聞正法。云何無染心。謂聽法時其心遠離貢高輕慢怯弱雜染。由六相故離貢高染。謂聽法時應時而聽。殷重而聽。恭敬而聽不為損害。不為隨順不求過失。由其四相離輕慢染。于聽法時恭敬正法。恭敬說法補特伽羅。不輕正法不輕說者。于聽法時不自輕蔑。由此一相離怯弱染。云何無散亂心。謂由五相。一者求悟解心。二專一趣心。三聽者屬耳。四掃滌其心。五攝一切心聽聞正法。說法軌則略如法華經第四法師品。有三種。一入如來室。二著如來衣。三坐如來座。如來室者一切眾生中大慈悲心是。如來衣者柔和忍辱心是。如來座者一切法空是。說法之心欲與生樂拔眾生苦故起慈悲。慈悲說法他害不嗔。遭苦能受深理能印方能相續。睹三事空無染無著方能實益

經。爾時佛告四天王不應如是不迎法師時彼人王應著純凈鮮潔之衣種種瓔珞以為嚴飾自持白蓋及以香華備整軍儀盛陳音樂步出城闕迎彼法師運想虔恭為吉祥事

贊曰。下佛教令迎有二。初誡不應不迎。時彼人王下示正軌。正軌中有五。初明迎軌則。二四王以何因緣下釋迎所以。三于說法師下明迎心想。四后宮眷屬下明得利益。五四王當知下結成勸意。此初也

經。四王以何因緣令彼人王親作如是恭敬供養

下第二釋迎所以有三。初征。次由彼人王下釋。后四王當知下結迎遠近。此初也

經。由彼人王舉足下足步步即是恭敬供養承事尊重百千萬億那庾多諸佛世尊復得超越如是劫數生死之苦復于來世如是劫數當受輪王殊勝尊位

贊曰。釋迎所以有二。此總釋有三。一成勝因。二越諸苦。三得勝報

經。隨其步步亦于現世福德增長自在為王感應難思眾所欽重當于無量百千億劫人天受用七寶宮殿所在生處常得為王增益壽命言詞辯了人天信受無所畏懼有大名稱咸共瞻仰天上人中受勝妙樂獲大力勢有大威德身相奇妙端嚴無比值天人師遇善知識成就具足無量福聚

贊曰。別釋初現益。次當于無量下后益。后益有十三。一得勝處。二受勝報。三得辨才。四他信受。五離怖畏。六得名聞。七得敬奉。八受勝樂。九成大力。十有威嚴。十一得相好。十二遇善友。十三具福德

經。四王當知彼諸人王見如是等種種無量功德利益故應自往奉迎法師若一踰繕那乃至百千踰繕那

下結迎遠近

經。于說法師應生佛想

贊曰。第三明迎心想。初得見益

經。還至城已作如是念今日釋迦牟尼如來應正等覺入我宮中受我供養為我說法我聞法已即于阿耨多羅三藐三菩提不復退轉即是值遇百千萬億那庾多諸佛世尊我于今日即是種種廣大殊勝上妙樂具供養過去未來現在諸佛我于今日即是永拔琰摩王界地獄餓鬼傍生之苦便為已種無量百千萬億轉輪圣王釋梵天主善根種子當令無量百千萬億眾生出生死苦得涅槃樂積集無量無邊不可思議福德之聚

還宮生想有七。一得見本師想。二我聞法已下得大菩提想。三即是值遇下得見諸佛想。四我于今日下供養諸佛想。五我于今日下永離惡趣想。得越惡趣琰魔王界。即三惡分判彼趣正鬼趣攝。瑜伽論云。生那落迦作靜息王者化王界生。不爾何故生最下化獄。又違二十唯識。不許同彼受苦故。長阿含十九約他相故說王受苦想。六便為已種下得諸王位想。七當令無量下令他得利想

經。后宮眷屬及諸人民皆蒙安穩國土清泰無諸災厄毒害惡人他方怨敵不來侵擾遠離憂患

下第四明得利益

經。四王當知時彼人王應作如是尊重正法亦于受持是妙經典苾芻苾芻尼鄔波索迦鄔波斯迦供養恭敬尊重贊嘆所獲善根先以勝福施與汝等及諸眷屬

下結成誡勸　初結誡勸。后結得益。結勸中初結敬法師。次結敬四眾。后令回施

經。彼之人王有大福德善業因緣于現世中得大自在增益威光吉祥妙相皆悉莊嚴一切怨敵能以正法而摧伏之

下結得益。可知

經。爾時四天王白佛言世尊若有人王能作如是恭敬正法聽此經王并于四眾持經之人恭敬供養尊重贊嘆時彼人王欲為我等生歡喜故當在一邊近于法座香水灑地散眾名華安置處所設四王座我與彼王共聽正法其王所有自利善根亦以福分施及我等世尊時彼人王請說法者升座之時便為我等燒眾名香供養是經

下后天教為我有二。初牒彼所行。時彼人王下次教為我軌則。軌則中有六。一示嚴處所。二令凈莊嚴。三令敷四座。四我與同聽。五令彼福施。六令供養

經。世尊時彼香煙于一念頃上升虛空即至我等諸天宮殿于虛空中變成香蓋

下明依行感瑞有二。初四天述感應。后佛告四天王下佛述感應。天述中初總后別。總中有二。初香煙至處。二香煙祥瑞

經。我等天眾聞彼妙香香有金光照曜我等所居宮殿乃至梵宮及以帝釋大辯才天大吉祥天堅牢地神正了知大將二十八部諸藥叉神大自在天金剛密主寶賢大將訶利底母五百眷屬無熱惱池龍王大海龍王所居之處世尊如是等眾于自宮殿見彼香煙一剎那頃變成香蓋聞香芬馥睹色光明遍至一切諸天神宮

下別明。約香所依煙說有金色光。不爾香塵鼻根所得。如何言見

經。佛告四天王是香光明非但至此宮殿變成香蓋放大光明由彼人王手執香爐燒眾名香供養經時其香煙氣于一念頃遍至三千大千世界百億日月百億妙高山王百億四洲于此三千大千世界一切天龍藥叉健闥婆阿蘇羅揭路茶緊那羅莫呼洛伽宮殿之所于虛空中充滿而住種種香煙變成云蓋其蓋金色普照天宮如是三千大千世界所有種種香云香蓋皆是金光明最勝王經威神之力

下佛述感應有二。一香煙遍至大千是諸人王下明香周十方界。初中有四。一非局情。二由彼人王下明香周遍。三種種香煙下明祥瑞。四如是三千下結歸經力

經。是諸人王手持香罏供養經時種種香氣非但遍此三千大千世界于一念頃亦遍十方無量無邊恒河沙等百千萬億諸佛國土于諸佛上虛空之中變成香蓋金色普照亦復如是

下明周十方界有二。初至處于諸佛上下后祥瑞

經。時彼諸佛聞此妙香睹斯云蓋及以金色于十方界恒河沙等諸佛世尊現神變已彼諸世尊悉共觀察異口同音贊法師曰善哉善哉汝大丈夫能廣流布如是甚深微妙經典則為成就無量無邊不可思議福德之聚

贊曰。教弘經軌中。第四諸佛贊揚有二。初贊現成勝因。爾時十方下贊未來果。贊因果者欲令人王依教行故。初贊因中初贊法師因。后贊聽者因。此法師者通其說法者。亦通供養者。十種法行皆名法師。由王能為供養廣流此經。法師正能流通此法。然準文勢合但贊王。舉見瑞應而贊嘆故。或復瑞應由經威力。故贊法師通二處好。有三。初睹瑞。次彼諸佛下贊流通經。后則為成就下贊成因。文顯可知

經。若有聽聞如是經者所獲功德其量甚多何況書寫受持讀誦為他敷演如說修行何以故善男子若有眾生聞此金光明最勝王經者即于阿耨多羅三藐三菩提不復退轉

下贊聽者有三。初舉劣況勝。次征所以。后正為釋

經。爾時十方有百千俱胝那庾多無量無數恒河沙等諸佛剎土彼諸剎土一切如來異口同音于法座上贊彼法師言善哉善哉

下贊未來果有二。初諸佛同總贊

經。善男子汝于來世以精勤力當修無量百千苦行具足資糧超諸圣眾出過三界為最勝尊

下別贊。別贊中初贊因益

經。當坐菩提樹王之下殊勝莊嚴能救三千大千世界有緣眾生善能摧伏可畏形儀諸魔軍眾覺了諸法最勝清凈甚深無上正等菩提善男子汝當坐于金剛之座轉于無上諸佛所贊十二妙行甚深法輪能擊無上最大法鼓能吹無上極妙法螺能建無上殊勝法幢能然無上極明法炬能降無上甘露法雨能斷無量煩惱怨結

下贊果。贊果中有四。一坐道樹。二善能摧伏下降天魔。三覺了諸法下得菩提。四善男子下轉法輪。轉法輪有八。初一法輪體。中六法輪義。能令無量下法輪用。輪義中六。一開權。二法螺立教。三法幢得菩提智。四法炬得涅槃理。五法雨能生善。六斷煩惱能破惡

經。能令無量百千萬億那庾多有情度于無涯可畏大海解脫生死無際輪回值遇無量百千萬億那庾多佛

贊曰。法輪用有三。渡大海離苦諦。脫生死斷集諦。由惑系縛輪回生死。故斷集諦云解脫也。業非縛義。非生死本故不云業。或亦攝業。同集諦故。值遇佛下得善友

經。爾時四天王復白佛言世尊是金光明最勝王經能于未來現在成就如是無量功德是故人王若得聞是微妙經典即是已于百千萬億無量佛所種諸善根于彼人王我當護念復見無量福德利故我等四王及余眷屬無量百千萬億諸神于自宮殿見是種種香煙云蓋神變之時我當隱蔽不現其身為聽法故當至是王清凈嚴飾所止宮殿講法之處如是乃至梵宮帝釋大辯才天大吉祥天堅牢地神正了知大將二十八部諸藥叉神大自在天金剛密主寶賢大將訶利底母五百眷屬無熱惱池龍王大海龍王無量百千萬億那庾多諸天藥叉如是等眾為聽法故皆不現身至彼人王殊勝宮殿莊嚴高座說法之所世尊我等四王及余眷屬藥叉諸神皆當一心共彼人王為善知識因是無上大法施主以甘露味充足于我是故我等擁護是王除其衰患令得安穩及其宮殿城邑國土諸惡災變悉令消滅

下愿護中第四人王修行得益前佛說行經益。此下人王依修得益有三。初贊法。二是故人王下贊人。三于彼人王下守護。初出守護所因。我等四王下正明守護有四。一明守護時。二我當隱蔽下天等來降王宮。三世尊我等下諸天共結善友。四是故我等下正明守護。第二段中初四天王來。后如是乃至下明梵釋等至。余段可知

經。爾時四天王俱共合掌白佛言世尊若有人王于其國土雖有此經未嘗流布心生舍離不樂聽聞亦不供養尊重贊嘆見四部眾持經之人亦復不能尊重供養遂令我等及余眷屬無量諸天不得聞此甚深妙法背甘露味失正法流無有威光及以勢力增長惡趣損減人天墜生死河乖涅槃路

贊曰。第二明令人王護法。于中有三。一不護有損。二世尊若有人王下明弘護得益。三世尊如大梵天下校量明勝勸令弘經。初中有二。初棄法不弘。有二。初棄法。次棄人。后遂令我等下明由斯有損。復二。初天損后人損。天損中有五。初失法利。二失威光。三增惡趣。四感人天。五失正路。如文可知

經。世尊我等四王并諸眷屬及藥叉等見如斯事舍其國土無擁護心非但我等舍棄是王亦有無量守護國土諸大善神悉皆舍去既舍離已其國當有種種災禍喪失國位一切人眾皆無善心唯有系縛殺害嗔諍互相讒諂枉及無辜疾疫流行彗星數出兩日并現薄蝕無恒黑白二虹表不祥相星流地動井內發聲暴雨惡風不依時節常遭饑饉苗實不成多有他方怨賊侵掠國內人民受諸苦惱土地無有可樂之處

下人損有二。初天神舍離。二既舍離已下國土衰損。于中有三。初標次辨。世尊我等四王下結。辨中有四。一失國位。二一切人眾下人行惡。三疾疫生。四彗星下惡相現。有十一。一彗星橫數流。二兩日并現。三日月薄蝕。四虹表不祥。五星流失常。六大地振動。七井出異聲。八風雨乖度。九苗稼不實。十他方賊侵。十一自國不樂

經。世尊我等四王及與無量百千天神并護國土諸舊善神遠離去時生如是等無量百千災怪惡事

結

經。世尊若有人王欲護國土常受快樂欲令眾生咸蒙安穩欲得摧伏一切外敵于自國境永得昌盛欲令正教流布世間苦惱惡法皆除滅者世尊是諸國王必當聽受是妙經王亦應恭敬供養讀誦受持經者我等及余無量天眾以是聽法善根威力得服無上甘露法味增益我等所有眷屬并余天神皆得勝利何以故以是人王至心聽受是經典故

贊曰。下明弘護得益有三。初王起善愿。二世尊是諸國王下教使弘經。三我等及余下四王蒙益有三。初標。何以故者反征。以是人王下后釋。標中云以是聽法等。由人王聽法。我等已下明我四天王等得益

經。世尊如大梵天于諸有情常為宣說世出世論帝釋復說種種諸論五通神仙亦說諸論世尊梵天帝釋五通仙人雖有百千俱胝那庾多無量諸論然佛世尊慈悲哀愍為人天眾說金光明微妙經典比前所說勝彼百千俱胝那庾多倍不可為喻何以故由此能令諸贍部洲所有王等正法化世能與眾生安樂之事為護自身及諸眷屬令無苦惱又無他方怨賊侵害所有諸惡悉皆遠去亦令國土災厄屏除化以正法無有諍訟是故人王各于國土當然法炬明照無邊增益天眾并諸眷屬

下第三校量明勝勸令弘經。有三。初校量明勝。次四王領益后勸弘經。初中有四。初舉劣。二世尊梵天下明勝。三何以故下釋所以。四是故下結應持經

經。世尊我等四王無量天神藥叉之眾贍部洲內所有天神以是因緣得服無上甘露法味獲大威德勢力光明無不具足一切眾生皆得安穩復于來世無量百千不可思議那庾多劫常受快樂復得值遇無量諸佛種諸善根然后證得阿耨多羅三藐三菩提如是無量無邊勝利皆是如來應正等覺以大慈悲過諸梵眾以大智慧逾于帝釋修諸苦行勝五通仙百千萬億那庾多倍不可稱計為諸眾生演說如是微妙經典

下領益有二。初天得益。次令贍部洲下明人得益。天得益中初得益。后皆是如來下贊

經。令贍部洲一切國主及諸人眾明了世間所有法式治國化人勸導之事由此經王流通力故普得安樂此等福利皆是釋迦大師于此經典廣為流通慈悲力故

下結人益。于中但明得因益。不言其果。以前明故。一得因益。二結由經

經。世尊以是因緣諸人王等皆應受持供養恭敬尊重贊嘆此妙經王何以故如是等不可思議殊勝功德利益一切是故名曰最勝經王

下后勸弘經有三。標征釋別

經。爾時世尊復告四天王汝等四王及余眷屬無量百千俱胝那庾多諸天大眾見彼人王若能至心聽是經典供養恭敬尊重贊嘆者應當擁護除其衰患能令汝等亦受安樂

贊曰。大段第二四王奉教愿護。中有二。初身護后法護。上明身護。此下明法護。前明身護護弘法人。及護國土。此但護于弘法之者。又身護除諸衰禍災疫一切不安。此除貧苦。令得財故佛贊云。汝能破裂一切眾生貧窮苦網令得福樂。得福樂已即能弘經。故次云。亦令此經廣行于世。于中有三。初世尊重勸。次四王法護。后時多聞天王說此咒下世尊贊嘆。此初。有二。初勸護人王。后勸護四眾。此護人王。文中有四。初敕四王眾。二所護之者。三正令擁護。四能令汝等下明令護所以

經。若四部眾能廣流布是經王者于人天中廣作佛事普能利益無量眾生如是之人汝等四王常當擁護如是四眾勿使他緣共相侵擾令彼身心寂靜安樂于此經王廣宣流布令不斷絕利益有情盡未來際

下勸護四眾文中有四。一所護者。二于人天中下嘆功能。三如是之人下正令擁護。四于此經已下明令護意

經。爾時多聞天王從座而起白佛言世尊我有如意寶珠陀羅尼法若有眾生樂受持者功德無量我常擁護令彼眾生離苦得樂能成福智二種資糧

贊曰。第二四王法護分四。初標咒功能。次欲受持下二持咒方軌。三時有薜室啰下明得咒益。四假使日月下立誓守護。初文有三。初說咒人。次標咒名。后若有眾生下說咒能

經。欲受持者先當誦此護身之咒即說咒曰

南謨薜室啰末拏也莫訶曷羅阇也(但是也上之字皆須引聲)怛侄他啰啰啰啰　矩怒矩怒　區怒區怒　寠怒寠怒　颯縛颯縛　羯啰羯啰　莫訶毗羯喇么　莫訶毗羯喇么　莫訶曷啰社曷[口*洛]又曷[口*洛]又　睹漫(自稱己名)薩婆薩埵難者　莎訶(此之二字皆長引聲)

世尊誦此咒者當以白線咒之七遍一遍一結系之肘后其事必成應取諸香所謂安息栴檀龍腦蘇合多揭羅薰陸皆須等分和合一處手執香罏燒香供養清凈澡浴著鮮潔衣于一靜室可誦神咒

下明持咒方軌。方軌有三。初教護身。次教請護。后正教本咒。初教護身有三。初標咒名。次正說。后世尊誦。此咒下教誦軌。薜室羅末拏也(此云多聞)莫訶(此云大)曷羅阇也(此云王)余文可知。言多揭羅者此云零凌香

經。請我薜室羅末拏天王即說咒曰

南謨薜室啰末拏(引)也　南謨檀那馱也　檀泥說啰(引)也　阿揭扯　阿缽唎弭多　檀泥說啰　缽啰么　迦留尼迦　薩婆薩埵呬哆振哆　么么(己名)檀那　末奴缽喇拽扯碎閻摩揭扯　莎訶

此咒誦滿一七遍已

下教請護。初標請。次說咒。后此咒誦滿一七遍下結誦法

經。次誦本咒欲誦咒時先當稱名敬禮三寶及薜室羅末拏大王能施財物令諸眾生所求愿滿悉能成就與其安樂如是禮已次誦薜室啰末拏王如意末尼寶心神咒能施眾生隨意安樂爾時多聞天王即于佛前說如意末尼寶心咒曰

南謨曷喇怛娜　怛喇夜(引)也　南謨薜室啰末拏(引)也　莫訶啰阇(引)也　怛侄他四弭四弭　蘇母蘇母　栴荼栴荼　折啰折啰　薩啰薩啰　羯啰羯啰　枳哩枳哩　矩嚕矩嚕　母嚕母嚕　主嚕主嚕　娑大也頞貪　我名某甲　昵店頞他　達達睹莎訶　南謨薜室啰末拏也　莎訶　檀那馱也　莎訶　曼奴喇他缽唎脯喇迦(引)也　莎訶

受持咒持先誦千遍然后于凈室中瞿摩涂地作小壇場隨時飲食一心供養常然妙香令煙不絕誦前心咒晝夜系心唯自耳聞勿令他解

下第三正教本咒有四。初標示。二先當下令歸禮發愿。三令誦本咒。如是禮已次誦薜室羅下是。四爾時多聞天王下正說咒。曷喇怛那此云寶。怛喇夜也云三。即禮三寶。后云檀那云財。馱也云施。曼奴云意。喇他缽咤云我。晡喇迦也云滿。總意云。財施滿我意。受持咒時下明持咒法

經。時有薜室啰末拏王子名禪膩師現童子形來至其所問言何故須喚我父即可報言我為供養三寶事須財物愿當施與時禪膩師聞是語已即還父所白其父言今有善人發至誠心供養三寶少乏財物為斯請召其父報曰汝可速去日日與彼一百迦利沙波拏(此是根本梵音唯見目齒而隨方不定或是貝齒或是金銀銅鐵等錢然摩揭陀現今通用一迦利沙波拏有一千六百貝齒總數可以準知若準物直隨處不定若人持咒得成就者獲物之時自知其數有本云每日與一百陳那羅即金錢也乃至盡形日日常得西方求者多有神驗除不志心也)其持咒者見是相已知事得成當須獨處凈室燒香而臥可于床邊置一香篋每至天曉觀其篋中獲所求物每得物時當日即須供養三寶香華飲食兼施貧乏皆令罄盡不得停留于諸有情起慈悲念勿生嗔誑諂害之心若起嗔者即失神驗常可護心勿令嗔恚

下明得咒益有二。初見多聞子益。后見多聞王益。見子益中有五。一王子來問。二即可報下持咒者答。三時禪膩師下子還白父。四其父報曰下父令子與。五其持咒者下行者得益。有九。一見驗。二當須獨處下得財。三得護。四延壽。五離難。六得寶藏。七得神通。八得遂愿。九解異語。得財中初受財之儀。二每得物時下得已供養。三于諸有情下起慈悲。四勿生下令離惡

經。又持此咒者于每日中憶我多聞天王及男女眷屬稱揚贊嘆恒以十善共相資助令彼天等福力增明眾善普臻證菩提處彼諸天眾見是事已皆大歡喜共來擁衛持咒之人又持咒者壽命長遠經無量歲永離三涂常無災厄亦令護得如意寶珠及以伏藏神通自在所愿皆成若求官榮無不稱意亦解一切禽獸之語

下明得護中有四。初令念贊。二恒以十善下令修善資。三令彼天等下令天善資。亦令得樂。四彼諸天眾下得守。余文段顯

經。世尊若持咒時欲得見我自身現者可于月八日或十五日于白?上畫佛形像當用木膠雜彩莊飾其畫像人為受八戒于佛左邊作吉祥天女像于佛右邊作我多聞天像并畫男女眷屬之類安置坐處咸令如法布列華彩燒眾名香然燈續明晝夜無歇上妙飲食種種珍奇發殷重心隨時供養

贊曰。下見多聞王益有五。初標欲求見。二教求見儀。三令誦神咒。四王為現身。五遂其所愿。教求見儀中。一時節二畫佛。三畫法。四者持戒。五畫侍者身。六布列下令修供養

經。受持神咒不得輕心請召我時應誦此咒

南謨室唎健那(引)也　勃陀(引)也　南無薜室啰末拏也　藥叉啰阇(引下同)也　莫訶啰阇　阿地啰阇也　南么室唎耶裔　莫訶提弊(引)裔　怛侄他　怛啰怛啰　咄嚕咄嚕　末啰末啰　窣率吐窣率吐　漢娜漢娜　末尼羯諾迦　跋折啰薜琉璃也　目底迦楞訖[口*栗]多設唎啰裔蒲(引)　薩婆薩埵呬哆迦(引)摩　薜室啰末拏　室唎夜提鼻跋[口*臘]婆(引)也　翳呬翳呬　么毗藍婆　瞿[口*栗]拏瞿[口*栗]拏　襪(麻八切)喇娑襪喇娑　達馱呬么么　阿目迦那末寫(自稱己名)達哩設那迦末寫　達哩設南　么么末那　缽喇曷羅大也　莎訶

下令誦咒。初教誦軌。次正說咒

經。世尊我若見此誦咒之人復見如是盛興供養即生慈愛歡喜之心我即變身作小兒形或作老人苾芻之像手持如意末尼寶珠并時金囊入道場內身現恭敬口稱佛名

下王為現身有五。初見其求軌。二內起歡心。三所現之形。四至求請所。五禮敬三寶。配文可知

經。語持咒者曰隨汝所求皆令如愿或隱林藪或造寶珠或欲眾人愛寵或求金銀等物欲持諸咒皆令有驗或欲神通壽命長遠及勝妙樂無不稱心我今且說如是之事若更求余皆隨所愿悉得成就寶藏無盡功德無窮

下遂其所愿有三。初總標。次或隱林藪下別。后我今且說下結略

經。假使日月墜墮于地或可大地有時移轉我此實語終不虛然常得安穩隨心快樂

下立誓守護。文段有三。初總立誓愿。次別明獲益。后我說實語下結不虛妄

經。世尊若有人能受持讀誦是經王者誦此咒時不假疲勞法速成就世尊我今為彼貧窮困厄苦惱眾生說此神咒令獲大利皆得富樂自在無患乃至盡形我當擁護隨逐是人為除災厄亦復令此持金光明最勝王經流通之者及持咒人于百步內光明照燭我之所有千藥叉神亦常侍衛隨欲驅使無不遂心我說實語無有虛誑唯佛證知

下別明獲益中有五。初明行法易成。二世尊我今下舉咒利益。三乃至盡形下明身守護。四亦復令此下益其光明。五我之所有下眷屬侍衛。結不虛妄文相可知

經。時多聞天王說此咒已佛言善哉大王汝能破裂一切眾生貧窮若網令得富樂說是神咒復令此經廣行于世

贊曰。就護法中第三大段世尊贊嘆。贊嘆有二。初贊利生。復令此經。下贊利法

經。時四天王俱從座起偏袒一肩頂禮雙足右膝著地合掌恭敬以妙伽他贊佛功德佛面猶如凈滿月亦如千日放光明目凈修廣若青蓮齒白齊密猶珂雪佛德無邊如大海無限妙寶積其中智慧德水鎮恒盈百千勝定咸充滿足下輪相皆嚴飾轂輞千輻悉齊平手足縵網遍莊嚴猶如鵝王相具足佛身光耀等金山清凈殊特無倫匹亦如妙高功德滿故我稽首佛山王相好如空不可測逾于千月放光明皆如焰幻不思議故我稽首心無著

贊曰。品大段中第三四王荷恩。嘆佛有二。初長行嘆佛儀軌。后正頌。贊前說咒但說多聞。今贊嘆即通四王。欲令專心祈請易成故。咒但一說。聞法得益通故所以四王俱贊。又佛能說經故唯贊佛。不贊余也。總有五頌。初四頌別贊相好。后一頌總贊申禮。別中有二。初贊后一句禮贊中有七。半頌贊面相。一句眼相一句齒相。一頌定慧大海是總。十力無畏等為妙寶。智慧為本。如水定依于智。據在佛果智為主故。如大法智云含眾德水等。半頌輪相半頌鞔網相。三句身光相。一句申禮。經相好下總贊有二。初三句贊。后一句禮。三句中初一句總。后兩句光。又解。初一頌化身。次一頌報身。次兩頌合贊報化。后一頌法身。法身中一句體。兩句起報化用。后一句申禮

經。爾時四天王贊嘆佛已世尊亦以伽他而答之曰此金光明最勝經無上十力之所說汝等四王常擁衛應生勇猛不退心此妙經寶極甚深能與一切有情樂由彼有情安樂故常得流通贍部洲于此大千世界中所有一切有情類餓鬼傍生及地獄如是苦趣悉皆除住此南洲諸國王及余一切有情類由經威力常歡喜皆蒙擁護得安寧亦使此中諸有情除眾病苦無賊盜賴此國土弘經故安穩豐樂無違惱

下品大段第四佛更勸贊結成。文分為二。初結集家敘結前生后。后佛正說。有十五頌分之為四。初五頌贊經。次五頌勸人護。次二頌勸天護。次三頌結。初中有三。初半頌贊經勝。次半頌敕令護。后四頌明經用。于中初二頌總明大千。后二頌別明贍部。總明中初半頌能與樂。次半頌生善。即弘經故。后一頌拔苦。別明此洲中初一頌得樂。次半頌離苦。后半頌結

經。若人聽受此經王欲求尊貴及財利國土豐樂無違諍隨心所愿悉皆從能令他方賊退散于自國界常安穩由此最勝經王力離諸苦惱無憂怖

下勸人護。通王及人。此中勤護令聽受等皆是能贊經能。意令弘護。于中分二。初二頌法說。后三頌喻。合法中初一頌聽受得樂。有三。一得樂。一無違。一隨心。后一頌離苦。一離怨賊侵敗苦。故得國安。二離諸災疫苦。則離苦惱等

經。如寶樹王在宅內能生一切諸樂具最勝經王亦復然能與人王勝功德譬如澄潔清冷水能除饑渴諸熱惱最勝經王亦復然令樂福者心滿足如人室有妙寶篋隨所受用悉從心最勝經王亦復然福德隨心無所乏

下喻合中但喻合得樂。于中三。初寶樹合得樂。次冷水合無違。后寶篋合隨心

經。汝等天主及天眾應當供養此經王若能依教奉持經智慧威神皆具足現在十方一切佛咸共護念此經王見有讀誦及受持稱嘆善哉甚希有

下勸天護。亦通臣主分二。初一頌增福智。后一頌佛所護

經。若有人能聽此經身心踴躍生歡喜常有百千藥叉眾隨所住處護斯人于此世界諸天眾其數無量不思議悉共聽受此經王歡喜護持無退轉若人聽受此經王威德勇猛常自在增益一切人天眾令離衰惱益光明

下三行結。初一頌人聽得護。次一頌天得不退。非但聽受等不退。亦令諸天威德無退。后一頌合結。王得色力福智故。威德勇猛常得自在。天得增益故離大小五衰惱相常益光明

經。爾時四天王聞是頌已歡喜踴躍白佛言世尊我從昔來未曾得聞如是甚深微妙之音心生悲喜涕淚交流舉身戰動證不思議希有之事以天曼陀羅華摩訶曼陀羅華而散佛上作是殊勝供養佛已白佛言世尊我等四王各有五百藥叉眷屬常當處處擁護是經及說法師以智光明而為助衛若于此經所有句義忘失之處我皆令彼憶念不忘并與陀羅尼殊勝法門令得具足復欲令此最勝經王所在之處為諸眾生廣宣流布不速隱沒

贊曰。品大段第五四王慶喜護持有四。初聞頌心歡。即心歡身躍。二白佛下發言陳白有三。一聞未曾聞。二身心歡喜。準仁王經。初地菩薩為四天王。得證不退故聞深法悲喜流淚舉身戰動。三者得未曾得即證不思議事。三以天曼陀羅下散華供養。四作是殊勝下請愿護持有二。初身護。后以智光明下智護有三。一令憶念。二與總持。三令弘法流通不絕

經。爾時世尊于大眾中說是法時無量眾生皆得大智聰睿辯才攝受無量福德之聚離諸憂惱發喜樂心善明眾論登出離道不復退轉速證菩提

下品大段第六大眾聞經得益。有九。一得智。二得辨。三得福。四離苦。五得樂。六得五明。七得涅槃路。八得不退轉。九速證菩提。文顯可知

金光明最勝王經卷第七

　　　　唐三藏法師義凈奉　制譯

　　無染著陀羅尼品第十三

無染著陀羅尼品三門分別。一來意。二釋名。三解難。言來意者。四天王觀察人天品下十六品。初明學行流通有五。初觀察品勸修行。二四天王護國品下三品明守護。三大辨才下五品明為增弘經行人福智。四王法正論下三品明正持學。五授記等四品成前勸修守護等意。就四王護國等三品明守護中有三。一令守護供養。二令離染不退。三令離障如意。上已明守護供養。此明令離染不退。若有染著即有退屈。以執著故。如無著菩薩般若論解離不忍苦障中云。不住一切法發阿耨菩提等。為對治不忍流轉苦眾生相違苦匱乏受用苦等。今此亦爾。故下文云。若諸菩薩能安住者。于無上菩提不復退轉。成就正愿得無所依自性辨才獲希有事。安住圣道故說此咒護令離染不退修行。有此品生。二釋名者。梵云仳[跳-兆+東][黍-禾+利]沙。此云無染著。舊云銀主者非也。所弘之法從最清凈法界平等所流。復由咒力能令離染無所住著故云無染著。陀羅尼者義如常辨。三解難者。問。總持有四。此無染著何陀羅尼。答。是能令菩薩得無生忍陀羅尼故。瑜伽四十五云。云何菩薩能得菩薩忍陀羅尼。謂諸菩薩成就自體堅固忍行具足妙智。乃至言不從他聞自正通達一切法義。謂于此義如是通達。一切言說所說諸法自性之義皆不成實。唯有諸法離言自性等。此經既云陀羅尼者非方處。乃至云無有法生亦無有法滅等。故知是也。或是神咒總持。菩薩地云。云何菩薩咒陀羅尼。謂諸菩薩獲得如是等持自在。加被能除有情災患諸咒章句。令彼章句悉皆神驗。能除非一種種災患。此經復云。身亦不被刀杖毒藥水火猛獸之所損害。故神咒攝。或可。通二。文無簡故。問。準瑜伽說。四總持體非皆念慧。神咒總持即說是定。得忍總持說是妙慧。云何爾耶。答。體性不同。有依因出體。即說是定。有依能簡擇出體。即說是智。有依記憶出體。即說是念。有依果出體。即以所持之法名為總持。各據一義皆悉不違。故智度論解總持云。以禪定得智慧火故。又云。智慧在菩薩心中名般若。小乘人之心中名道品。不忘人心中名陀羅尼。故知瑜伽云。咒總持說定。得忍總持云慧。各隨義說。又咒持中云。得如是等持自在故。令神咒神驗等者據因而說。非是克體。故大莊嚴論云。得有三種。一報得。二習得。由現聞持力得故。三修得。由依定力得故。由此故知。云獲得如是等持自在加被神咒皆悉神驗者。由得定故發勝念慧能持諸咒。是約因出體。得忍總持者。忍是果咒是忍因。由念慧力持此得忍咒故。名能得菩薩無生忍陀羅尼。所持之咒及能持體俱以念慧為體。或但能持以念慧為體。所持咒非。如以總持持于文義。所持文義非念慧故。或咒是因。由此咒力能得四種總持。持彼四法令不忘失。又瑜伽說。得忍總持是妙慧者亦從因說云。諸菩薩成就自體堅固忍行具足妙慧。獨處空閑寂無言說。乃至云。于佛所說得菩薩忍諸咒章句能諦思惟。如是句義不從他聞。自在通達了知如是諸咒章句都無有義等。言成就堅固忍行。行者是因。因即妙慧。得妙慧故獨處空閑寂無言說等。是修行處及修行儀。于佛所說得菩薩忍諸咒章句等。是得忍因所學之法。能思惟者是能修行即因也。故莊嚴論云。由現聞持力得故。故知羅陀尼名非唯目于總持念慧。總持念慧因及所持法皆亦名總持故。定及咒皆名總持。又所持法義是總。神咒與忍是別。以神咒及得忍咒亦俱有法義故。問。若云定慧是總持因。云何菩薩地云若諸菩薩具四功德方獲總持非隨闕一。答。因有遠近。定慧近因。彼四因者。一于欲不貪。二他勝不妒。三等施無悔。四于正法深生忻樂。此四遠因。問。此四總持于何位得。答。準瑜伽云。得此忍故是諸菩薩不久當得凈勝意樂地菩薩法陀羅尼義陀羅尼。若過第一無數大劫已入凈勝意樂地所得決定。已下雖得而不決定如說法義。咒陀羅尼當知亦爾。準此即是得忍總持在地前得。余入地得。據實而言。若約勝劣圓缺所得位不定爾。如解深密經等。于第三地得聞持陀羅尼。亦云。于第九地得四陀羅尼。若約初證理得俱在初地。約修習得俱通地前。約任運得俱八地上。今瑜伽言忍地前得余入地得。互影彰爾

經。爾時世尊告具壽舍利子今有法門名無染著陀羅尼是諸菩薩所修行法過去菩薩之所受持是菩薩母說是語已

贊曰。大文分六。一佛標名宗。二問答名體。三請佛陳說。四贊仰為宣。五顯勝勸修。六聞教喜學。此即初也。有七。一明教主。二所逗機。三標咒名。四指應學。五舉曾勸。六明學意。以是菩薩母故。過去菩薩皆悉已學故。今菩薩所應修行。七結前標。文段可悉

經。具壽舍利子白佛言世尊陀羅尼者是何句義世尊陀羅尼者非方處非非方處作是語已

下問答名體。初問后答。問中有二。一問名義是何句義。是意云何名無著等。復因何義。句是能詮之名非名句中名。已下問體。以諸法體即是真如。非有非空等不可言說。如何可說此陀羅尼。非方處者離有。非非方處者離空。準下佛答有其七句。此略舉初句為問。以影于余。或舍利分悟世尊具悟故說有多少

經。佛告舍利子善哉善哉舍利子汝于大乘已能發趣信解大乘尊重大乘

下答有二。初贊后答。此贊也。有二。言善哉者贊問。汝于大乘下贊德有三。初贊舍小。已能發趣故。次贊悟大。信解大乘故。以信得解。非智證入。故法華經云。汝舍利弗尚于此經以信得入。況余聲聞。趣大以后經二萬劫始到十信初心故。故涅槃經云。阿羅漢人二萬劫到。所言到者到阿耨心故未證悟。若約七地過種姓地。得在勝解行地。若約五位未住資糧位。但在善法欲。十信方得在資糧故后贊堅固。尊重大乘故

經。如汝所言陀羅尼者非方處非非方處非法非非法非過去非未來非現在非事非非事非緣非非緣非行非非行無有法生亦無法滅

下答有二。初答體。即是諸佛下答名義。初中有二。初述成。后然為下答說所以。初述成也。非方處等如前已解。第二非法等離詮非詮。非法非所詮。非非法非是不離非詮之法。是智證故。第三離三世以常故。非三世應有非非過去等。非離世法故。以影略故。第七句經亦同此解。第四事理對。是理非事。又云非非事者不離事法故。第五為無為對。非有為緣生非非有為。了因顯故。或不離緣生法故。第六常無常對。行者遷流。真如非行非非行。同前釋。第七相非相對。以真如理離生滅等十相故。諸法體生后無名滅。如既不生故無法滅。舉此例余。第七離生滅相。此約三性中歸圓成實解。一切諸法所歸趣故。若約遍計及勝義勝義七句總遮。若約二諦相形總通遮表。如初非方處。據勝義遮方處表非方處非非方處。約俗諦中以總持體所持之法是依聲故。總持自性是念慧故。念慧非方。以依方處故。余準可知。然據經意約真勝義心言路絕。總取遮表不依依他及遍計。或通依三性。俱得無失

經。然為利益諸菩薩故作如是說于此陀羅尼功用正道理趣勢力安立

下答說所以。然據勝義。非方處非非方處等忘言絕相。然今為利益諸菩薩故。于方便道理依俗諦中作如是說。依何說法耶。謂于此陀羅尼即指所說法體。依四種義安立施設。名之為說。下言安立者施設別名。依此四義而安立故。言四種義者。一功用即依總持有能得果之功用說。二正道即此功用體。離二邊證正理故名為正道。即念慧等。三理趣則是真如及所持法義等是念智等境總名理趣。四勢力由此法義能念慧等滅惡生善證理得果故名勢力。即法威力。欲明能詮契順諸法故。或即總持念慧法二。有能攝持生善滅惡之勢力也

經。即是諸佛功德諸佛禁戒諸佛所學諸佛秘意諸佛生處故名無染著陀羅尼最妙法門作是語已

下答問句義。初答義。故名無染著下答句。句即名也。前功用等四義在佛。即俱名功德等。或能為因。依此能得佛不共法等名功德。能令離過名禁戒。為佛師故名所學。法身妙理深難測故名秘意。成報化佛故名生處。由能詮教詮此義故名無染著法門等。或即念慧名為法門。與所持法為門。即法之門。或依此總持能出生功德等。妙法即妙法之門。或此妙法通能所出。即通依主持業兩釋

經。舍利子白佛言世尊唯愿善逝為我說此陀羅尼法若諸菩薩能安住者于無上菩提不復退轉成就正愿得無所依自性辯才獲希有事安住圣道皆由得此陀羅尼故

下第三請佛陳說有二。初請說。若諸菩薩下第二請意。請意有二。初能學人。二能安住者下明修教得利益有六。一得不退。隨信住等四種不退。二得正愿。謂十大愿。發菩提心論云。一者愿。我先世及以今身所種善根。施與一切悉共回向無上菩提。令我此愿念念增長生生不忘為陀羅尼之所守護。二愿。我回向大菩提已。以此善根于一切生處常得供養一切諸佛。恒常不生無佛國土。三愿。我得生諸佛國已。常得親近隨侍左右。如影隨形無剎那頃遠離諸佛。四者愿。我得近佛已隨我所應為我說法。即得成就菩薩五通。五愿。得通已即達世諦。假名流布了第一義得正法智。六愿。我得正法智已以無厭心為生說法。示教利喜皆令開解。七愿。我開解諸眾生已。以佛神力遍至十方無余世界。供養諸佛聽受正法廣攝眾生。八愿。諸佛所聽正法已。即能隨轉清凈法輪。十方世界一切眾生。聽我法者聞我名者。即得舍離一切煩惱發菩提心。九愿。我能令一切眾生發菩提心已。常隨將護除無利益。與無量樂舍身命財。攝受眾生荷負正法。十者愿。我能荷負正法已。雖行正法心無所行。如諸菩薩行于正法而無所行亦無不行。為化眾生不舍正愿。與菩薩地愿大意同。三得無所依即無住涅槃。四自性辨才即四無礙辨。不由師悟故名自性。或非有因緣為他利起此四辨故名自性。五獲希有事。準菩薩地四十六云。菩薩修習無上菩提有五希奇。一于有情非有因緣而生親愛。二唯為饒益諸有情故。常處生死忍無量苦。三于多煩惱難伏有情。善能解了調伏方便。四于極難解真實義理能隨悟入。五具不思議大威神力。六安住圣道住極喜地。得二空智名安住圣道。或可為五。得無所依自性辨才合之為一。不由他緣云無所依。性能利他云自性。或初得住不退。二于初地得正愿。三于五地得無差別道云得無所依。四于第九地得四自性辨才。五于第十地獲希有事。如十地經。于第十地有希奇事。三昧現前時有大寶華王。周圓如十阿僧祇。一切眾寶間錯莊嚴。是時菩薩其身殊妙稱可華座等故。六于佛地安住圣道。安住以無進求故名安住。皆由得此等者結

經。佛告舍利子善哉善哉如是如是如汝所說

下第四贊印為宣有三。初贊印。次更嘆。后正宣。此初可知

經。若有菩薩得此陀羅尼者應知是人與佛無異若有供養尊重承事供給此菩薩者應知即是供養于佛

下更嘆有三。初嘆能證得。次若有供養者下嘆能供養者。以證得者如佛所得。必當得故。理平等故。應取下文以是因緣獲無上果釋與佛無異及即是供養佛

經。舍利子若有余人聞此陀羅尼受持讀誦生信解者亦應如是恭敬供養與佛無異以是因緣獲無上果

下嘆能學及供養者。釋文準知

經。爾時世尊即為演說陀羅尼曰

怛侄他　珊陀喇儞　嗢多喇儞　蘇三缽啰底瑟恥哆　蘇那么　蘇缽喇底瑟恥哆鼻逝也跋羅　薩底也缽喇底慎若　蘇阿嚧訶　慎若那末底　嗢波彈儞　阿伐那末儞　阿毗師彈儞　阿鞞毗耶訶羅　輸婆伐底　蘇尼室唎多(引)　薄虎郡社(引)　阿毗婆馱　莎訶

下正宣

經。佛告舍利子此無染著陀羅尼句若有菩薩能善安住能正受持者當知是人若于一劫若百劫若千劫若百千劫所發正愿無有窮盡身亦不被刀杖毒藥水火猛獸之所損害何以故舍利子此無染著陀羅尼是過去諸佛母未來諸佛母現在諸佛母

下第五顯勝勸修有二。初贊法功能。后校量勝劣。初中有七。一告所被機。二此咒染著下指所贊法。三若菩薩下明能學人。四能善安住下明依修學。能善安住以此咒為所依。能正受持依起法行。正受聞慧。正持思修慧。五當知是人下得益有二。一攝內能令發愿無有窮盡。得不退故。二身亦不被。又防外非惡所侵。六何以故征所因。七舍利子下解所以

經。舍利子若復有人以十阿僧企耶三千大千世界滿中七寶奉施諸佛及以上妙衣服飲食種種供養經無數劫若復有人于此陀羅尼乃至一句能受持者所生之福倍多于彼何以故舍利子此無染著陀羅尼甚深法門是諸佛母故

下校量勝劣。于中分四。一舉施福。二正校量。三征勝由。四答所以。文準可知

經。時具壽舍利子及諸大眾聞是法已皆大歡喜咸愿受持

下第六大段聞教喜學

　　如意寶珠品第十四

如意寶珠品三門分別。一來意者。就流通中有其三種。第一學行流通有五。于中第二守護流通。于中復三。第一令守護供養。第二守護令離染不退。第三此咒守護令離災難所求如意。如文具彰故此品生。二釋名者。梵云震多此云如意。本音但名意。心思量義。如者義加。末尼者此云寶珠。此是喻。陀羅尼者是法。如珠能令離諸災難所求遂心。此咒亦爾。從喻為名。應云如意寶珠陀羅尼品。故下云如意寶珠神咒。以文略故。又釋。即此總持名為如意寶珠。法從喻名。故云有陀羅尼名如意寶珠。此名非六釋。三釋難者。問。執金剛主所說神咒名曰無勝。余說亦別。云何但云如意寶珠品。答有二解。一云。品名從初不可具辨。二云。初二得其總名。余者從其別稱。據實總得名如意珠。問。四持之內是何總持。答。是咒陀羅尼。問。四天王品中四王所說亦名如意寶。初中此何別。答。同名義別。如文可知

經。爾時世尊于大眾中告阿難陀曰汝等當知有陀羅尼名如意寶珠遠離一切災厄亦能遮止諸惡雷電

贊曰。品文分四。一佛說。二眾說。三佛印。四奉行。佛說有三。一標示許說。二大眾樂聞。三佛正為說。初中有四。一標咒名。二示功用。三告同說。四許為陳。此初二也

經。過去如來應正等覺所共宣說

下第三告同說

經。我于今時于此經中亦為汝等大眾宣說能于人天為大利益哀愍世間擁護一切令得安樂

下第四許為陳有二。初許陳。二能于下明利益

經。時諸大眾及阿難陀聞佛語已各各至誠瞻仰世尊聽受神咒

下大眾樂聞

經。佛言汝等諦聽于此東方有光明電王名阿揭多南方有光明電王名設羝嚕西方有光明電王名主多光北方有光明電王名蘇多末尼

下佛正為說有四。一說電王名。二聞得益。三正說咒。四誦咒法。此說電名。云相擊出聲名雷。故俱舍論云。如云聲。是出光名電。即主電神名王故。準起世經云。東方無厚閉電共于西方墮光明電相觸相著相揩相打。以如是故于虛空云際之中出生光明名曰閉電。東方閉電名無厚。南曰順流。西曰墮光明。北曰百千樹電光。從其主神以立名也。與此經名別者。或神有多或翻譯別。阿揭多者此云來。蘇多(此云如)末尼(如前)

經。若有善男子善女人得聞如是電王名字及知方處者此人即便遠離一切怖畏之事及諸災橫悉皆消殄若于住處書此四方電王名者于所住處無雷電怖亦無災厄及諸障惱非時枉死悉皆遠離

下明得益有二。初聞名益。二若于住處下明書名益。問。聞電王名已離恐怖何假說咒方離怖耶。答。由持咒力能令彼王守護離怖。又復初神護離怖。后咒護離怖。然咒護勝經品得名

經。爾時世尊即說咒曰

怛侄他　儞弭儞　弭儞弭　尼民達哩　窒哩盧迦盧羯儞　窒哩輸攞波儞　曷[口*洛]叉曷[口*洛]叉　我某甲及此住處一切恐怖所有苦惱雷電霹靂乃至枉死悉皆遠離　莎訶

下說咒及誦咒法

經。爾時觀自在菩薩摩訶薩在大眾中即從座起偏袒右肩合掌恭敬白佛言世尊我今亦于佛前略說如意寶珠神咒于諸人天為大利益哀愍世間擁護一切令得安樂有大威力所求如愿即說咒曰

怛侄他　喝帝毗喝帝儞喝帝　缽喇窒體雞　缽喇底(丁里切)蜜窒囇　戍提目羝毗末麗　缽喇婆莎(蘇活切)囇　安荼(入聲)囇般荼麗稅(平聲)帝　槃荼啰婆死儞　曷囇羯荼(引)囇劫畢麗　冰揭羅惡綺　達地目企　曷[口*洛]叉曷[口*洛]叉　我某甲及此住處一切恐怖所有苦惱乃至枉死悉皆遠離愿我莫見罪惡之事常蒙圣觀自在菩薩大悲威光之所護念　莎訶

下眾說咒有六。初觀音說。文有三。初請說。次正說。后誦咒法。初請中有三。一請儀。二請說。三述益。梵云阿縛盧枳帝濕筏邏耶。阿縛盧枳帝此云觀。余云自在。以天眼耳及他心通恒觀世間。隨皆能救云觀自在。云觀世音從一說也。其名不具非正翻也。配文可知

經。爾時執金剛秘密主菩薩即從座起合掌恭敬白佛言世尊我今亦說陀羅尼咒名曰無勝于諸人天為大利益哀愍世間擁護一切有大威力所求如愿即說咒曰

怛侄他　母儞母儞　母尼麗末底末底　蘇末底莫訶末底　訶訶訶磨婆以那悉底帝(引)波跋　跋折攞波儞　惡蚶(火舍切)侄[口*栗]荼(上)莎訶

世尊我此神咒名曰無勝擁護若有男女一心受持書寫讀誦憶念不忘我于晝夜常護是人于一切恐怖乃至枉死悉皆遠離

下第二文亦有三。初請說。次正說。后誦持益。配文可知。言執金剛秘密主者有云。觀音異形稱為秘密。常執金剛杵守護三寶。依自并所持為名。依密跡金剛力士經說。此執金剛及梵王各是賢劫千佛之一佛也。廣如彼說

經。爾時索訶世界主梵天王即從座起合掌恭敬白佛言世尊我亦有陀羅尼微妙法門于諸人天為大利益哀愍世間擁護一切有大威力所求如愿即說咒曰

怛侄他　醯里弭里地里莎訶　跋啰蚶魔布麗　跋啰蚶么末尼跋啰蚶么揭鞞　補澀跛僧悉怛囇莎訶

世尊我此神咒名曰梵治悉能擁護持是咒者令離憂惱及諸罪業乃至枉死悉皆遠離

下第三說。文段同前

經。爾時帝釋天主即從座起合掌恭敬白佛言世尊我亦有陀羅尼名跋折羅扇儞是大明咒能除一切恐怖厄難乃至枉死悉皆遠離拔苦與樂利益人天即說咒曰

怛侄他　毗儞婆唎儞　畔柁磨彈滯　磨膩儞[打-丁+致][打-丁+致]儞瞿哩　揵陀哩栴荼哩　摩登蓍(上)十羯死　薩羅跋喇鞞(去)呬娜末住答磨嗢多喇儞　莫呼刺儞達刺儞計斫羯啰婆枳　舍伐哩奢伐哩　莎訶

下第四說。文亦同前。言帝釋天主者。帝即是主。釋者是能。此云能帝。是總言也。后云天主者能作天主

經。爾時多聞天王持國天王增長天王廣目天王俱從座起合掌恭敬白佛言世尊我今亦有神咒名施一切眾生無畏于諸苦惱常為擁護令得安樂增益壽命無諸患苦乃至枉死悉皆遠離即說咒曰

怛侄他　補澀閉　蘇補澀閉　度么缽喇訶囇　阿囄耶缽喇設悉帝　扇帝涅目帝忙揭例窣睹帝　悉哆鼻帝　莎訶

下第五說。文段有二。略無誦益。初段中初列名。次請儀后述益。指文可知

經。爾時復有諸大龍王所謂末那斯龍王電光龍王無熱池龍王電舌龍王妙光龍王俱從座起合掌恭敬白佛言世尊我亦有如意寶珠陀羅尼能遮惡電除諸恐怖能于人天為大利益哀愍世間擁護一切有大威力所求如愿乃至枉死悉皆遠離一切毒藥皆令止息一切造作蠱道咒術不吉祥事悉令除滅

下第六說。文三如前。初段有五。此初列名。俱從座起下。二請儀。三述益

經。我今以此神咒奉獻世尊唯愿哀愍慈悲納受

下四請納

經。當令我等離此龍趣永舍慳貪何以故由此慳貪于生死中受諸苦惱我等愿斷慳貪種子即說咒曰

怛侄他　阿折囇　阿末囇阿蜜[口*栗]帝　惡叉裔阿幣裔　奔尼缽唎耶法帝　薩婆波跛　缽喇苫摩尼裔　莎訶　阿離裔般豆蘇波尼裔　莎訶

世尊若有善男子善女人口中說此陀羅尼明咒或書經卷受持讀誦恭敬供養者終無雷電霹靂及諸恐怖苦惱憂患乃至枉死皆悉遠離所有毒藥蠱魅厭禱害人虎狼師子毒蛇之類乃至蚊虻悉不為害

下五發愿。于中有四。初標。二征。三釋。四我等愿斷下結。余文可知

經。爾時世尊普告大眾善哉善哉此等神咒皆有大力能隨眾生心所求事悉令圓滿為大利益除不至心汝等勿疑

下佛印

經。時諸大眾聞佛語已歡喜信受

下品第四段奉行

　　大辯才天女品第十五之一

大辨才天女品三門分別。來意釋名解難。言來意者。流通分中有三。初修行流通。于中復云。此下五品則是第三令增福智。增福智中有四。一增辨才。二增衣服。三增飲食。四增智慧。何故如是。欲流通法以利于他必藉辨才為生說故。雖有妙辨若無衣服相不端嚴。如闕飲食四大虛惙。又恐不能忍匱乏苦退行二利。設復能行恐有怖求染心而說。故增飲食。令離斯緣雖有資緣。若無智慧不能了達世俗勝義。倒說法故故增智慧。然二利行他利為先。說法利生必資四辨。故先明辨。有此品生。釋名者梵云摩訶(此云大)薩羅悉知婆底(此云辨才)提婆仳(此云天女)初散釋大義略四。如大莊嚴論云。復有四大。一勝出大。于三有五趣中而勝出故。二寂靜大。隨向無住處涅槃故。三功德大。福智二聚增長故。四者利物大。常依大悲不舍眾生故。辨才即四辨才即捷智。才即藝能。有捷智藝能故云辨才。即此辨才為四種大之所攝故名為大辨。神用自在光潔名天。亦即第一義天。天有大辨才。大辨才天即女故云大辨才天女。真諦三藏云。此第九地菩薩具四辨才。復能施他故立此號。三解難者。問。四辨才中為是何耶。答。具足有四。何以得知。下云具足莊嚴言說之辨詞無礙辨。于此經中文字句義即法義二辨。經體有二。一能詮文。二所詮義。俱名經也。能善開悟即樂說無礙辨故。總結云復與陀羅尼總持無礙。陀羅尼即四能持。無礙即所持四無礙辨。問。四無礙解與四無礙辨有何差別。答。了四無滯名解。說四無滯名辨。辨依解起。解藉辨彰。體是慧故。諸經論中或互相從但合說四。持四不忘名四總持。即兼念慧。問。今此天女具辨總持。何不名大總持天女。答。總持是因。所持四法是果。從果勝號不依因名。又解。辨為利他。持自利勝故從他勝名大辨才。故下陳如請云。唯愿智慧辨才天以妙言詞施一切。下教請中亦云。敬禮辨才天令我詞無礙等。據實祈求能施一切

經。爾時大辯才天女于大眾中即從座起頂禮佛足白佛言世尊

贊曰。就此品文大分為三。一標益辦才。二世尊我當下示求方軌。三爾時佛告下世尊贊勸。就初段中復分為二。初請說之儀。后益修行者。此即初也

經。若有法師說是金光明最勝王經者

下第二有二。初益持說之人。后又此金光明下益聞學之者。此初。復有二。一應益人

經。我當益其智慧具足莊嚴言說之辯

下二所益法有三。一總標。二具足下別舉。三總持無礙者結。別中初與詞無礙辨。二若彼法師下與余辨才及陀羅尼。此即總標及別詞無礙辨也。此九地上得四辨才。十八變中施他辨才故也。云具足莊嚴即八語具等

經。若彼法師于此經中文字句義所有忘失皆令憶持能善開悟復與陀羅尼總持無礙

下第二與余辨才等。于文字句即法。文即是字體用合明。此能詮依。體非能詮。句是能詮詮于諸義。略名不說。皆令憶持即法義持。文義是所持。能憶持者即總持也。因果合說。能善開悟即樂說辨。復與陀羅者即咒及忍二總持也。總持無礙者結也

經。又此金光明最勝王經為彼有情已于百千佛所種諸善根當受持者于贍部洲廣行流布不速隱沒

下第二益聞學之者。于中分二。一明為應修行者法久流行。二復令下明能令學者得大利益。初文有二。初明所為。次法久流行此同般若能生一念凈信之心當知已曾供養多佛

經。復令無量有情聞是經典皆得不可思議捷利辯才無盡大慧善解眾論及諸技術

下學得益有三。初現得辨才。次當證佛果。后現增壽等。得辨中初得捷利辨才。即樂說及詞辨。以一剎那能現諸聲名為捷利。樂說辨中復有七種。一迅辨。懸河連冷不遲[口*納]故。二捷辨。須言即言不謇吃故。三應辨。應時機故。四無疏謬辨。說的當故。五無斷盡辨。連環不絕故。六豐義味辨。足義理故。七最上妙辨。世莫過故。捷利即初二辨。無盡即第五。大慧即所余。善解眾論等即法義辨。不思議者是通四句也。妙用莫測名不思議

經。能出生死速趣無上正等菩提

下當證佛果

經。于現世中增益壽命資身之具悉令圓滿

下后增現壽等

經。世尊我當為彼持經法師及余有情于此經典樂聽聞者說其咒藥洗浴之法

贊曰。下示求方軌有二。初示持經及求辨方便。二爾時法師授記下正求辨才。初段有四。初總標示法。二別教其方。三天女勸行。四世尊贊敕。初復有四。初標舉行人。二標所示法。三標法功能。四標勸修學。此即初二

經。彼人所有惡星災變與初生時星屬相違疫病之苦斗諍戰陣惡夢鬼神蠱毒厭魅咒術起尸如是諸惡為障難者悉令除滅諸有智者應作如是洗浴之法

下標法功能。言星屬者凡人生日屬二十八宿。于中或有星度相違。雖人不解行斯洗法障難亦除。云咒術起尸者西方咒術能起死尸游行處處。或半全用損害于人。依斯洗法此等皆除。余文可解。此即總教說聽二人及求辨者皆應依此洗浴之法

經。當取香藥三十二味所謂昌蒲(坡者)牛黃(瞿盧折娜)苜蓿香(塞畢力迦)麝香(莫訶婆伽)雄黃(末奈眵羅)合昏樹(尸利灑)白及(因達羅喝悉哆)芎藭(阇莫迦)茍杞根(苫弭)松脂(室利薛瑟得迦)桂皮(咄者)香附子(目窣哆)沉香(惡揭嚕)栴檀(栴檀娜)零婆香(多揭羅)丁子(索瞿者)郁金(荼矩么)婆律膏(揭羅娑)葦香(奈剌柁)竹黃(鶻路戰娜)細豆蔻(蘇泣迷羅)甘松(弭苫哆)藿香(缽怛羅)茅根香(嗢尸羅)叱[口*旨](薩洛計)艾納(世黎也)安息香(寠具攞)芥子(薩利殺跛)馬芹(葉婆儞)龍華須(那加雞薩羅)白膠(薩折羅婆)青木(矩瑟他)皆等分

下別教其方文分為四。一教洗法。二如是浴已下教令發愿。三復說頌曰下明依得益。四次誦護身下教其護身。洗法有八。一標列洗方。二示搗篩日。三教咒香藥。四教作壇場。五教作香湯。六教其結界。七正教洗法。八示洗竟法。此初也。初標次列。婆律膏者是龍腦香脂。葦香者葦內有此香。竹黃者竹內所出。細豆蔻者中有粗細故。茅根香者似兜婁婆香。叱脂(此云)龍華須(此云)

經。以布灑星日一處搗篩取其香末

下第二示搗篩日。二十八宿中南方星名。即舊經云于鬼星日

經。當以此咒咒一百八遍咒曰

怛侄他　蘇訖栗帝　訖栗帝訖栗計　劫摩怛里　繕怒羯[口*闌]滯　郝羯喇滯　因達啰阇利膩　鑠羯[口*闌]滯　缽設侄囇　阿伐底羯細　計娜矩睹矩睹　腳迦鼻麗　劫鼻囇劫鼻麗　劫毗羅末底(丁里切)尸羅末底刪底度啰末底里　波伐矩畔稚囇　室囇室囇　薩底悉體羝　莎訶

下第三教化香藥

經。若樂如法洗浴時應作壇場方八肘可于寂靜定穩處念所求事不離心應涂牛糞作其壇于上普散諸華彩當以凈潔金銀器盛滿美味并乳蜜于彼壇場四門所四人守護法如常令四童子好嚴身各于一角持瓶水于此常燒安息香五音之樂聲不絕旛蓋莊嚴懸繒彩安在壇場之四邊復于場內置明鏡利刀兼箭各四枚于壇中心埋大盆應以漏版安其上

下第四教作壇場。于中有八。一初半頌示壇量。二可于寂靜下半頌示壇處所。三應涂下半頌示涂壇法。四次半頌教供養。五次半頌教守護。六次一頌半教莊嚴。七次半頌教避惡。八次半頌作洗處

經。用前香抹以和湯亦復安在于壇內

下第五教作浴湯

經。既作如斯布置已然后誦咒結其壇結界咒曰

怛侄他　頞喇計　娜也泥(去)　呬麗　弭麗只麗企企麗　莎訶

下第六教其結界。初半頌結前生后。次正示結咒

經。如是結界已方入于壇內咒水三七遍散灑于四方次可咒香湯滿一百八遍四邊安幔障然后洗浴身咒水咒湯咒曰

怛侄他(一)　索揭智(二)　毗揭智(三)　毗揭荼伐底(四)　莎訶(五)

已下第七正教洗法有二。初結前。次方入下作法有四。一咒水作凈。二咒洗浴湯。三教蔽形丑。四卻示其咒

經。若洗浴訖其洗浴湯及壇場中供養飲食棄河池內余皆收攝

下第八示洗竟法

經。如是浴已方著凈衣既出壇場入凈室內咒師教其發弘誓愿永斷眾惡常修諸善于諸有情與大悲心以是因緣當獲無量隨心福報

已下別教其方中。第二令發愿有五。一結前。二方著凈衣發愿儀軌。三既出下發愿處所。四咒師教具下依師教。此據初學。五永斷下發愿。發愿有三。初愿修自利。次于諸下愿行利他。后以是因緣下修行得果

經。復說頌曰若有病苦諸眾生種種方藥治不差若依如是洗浴法并復讀誦斯經典常于日夜念不散專想殷勤生信心所有患苦盡消除解脫貧窮足財寶四方星辰及日月威神擁護得延年吉祥安穩福德增災變厄難皆除遣

下第三明依修得益。總有三頌分三。初半頌標眾生有苦。次一頌明依法學。后一頌半明學得益。益有八。一離病。二除貧。三豐財。四得護。五延壽。六吉安。七福增。八難盡。如文可知

經。次誦護身咒三七遍咒曰

恒侄他　三謎　毗三謎　莎訶　索揭滯毗揭滯　莎訶　毗揭荼(亭耶切)　伐底　莎訶　娑揭啰　三步多也　莎訶　塞建陀　摩多也　莎訶　尼攞建他也　莎訶　阿缽啰市哆　毗[口*梨]耶也　莎訶　呬摩槃哆　三步多也　莎訶　阿爾蜜攞　薄怛啰也　莎訶　南謨薄伽伐都　跋啰蚶摩寫　莎訶　南謨薩啰酸(蘇活切)底莫訶提鼻裔　莎訶　悉甸都漫(此云成就我某甲)　曼怛啰缽柁　莎訶　怛喇都仳侄哆　跋啰蚶摩奴末睹　莎訶

下第四教其護身有二。初標教護身。后正說護咒

經。爾時大辯才天女說洗浴法壇場咒已前禮佛足白佛言世尊若有苾芻苾芻尼鄔波索迦鄔波斯迦受持讀誦書寫流布是妙經王如說行者若在城邑聚落曠野山林僧尼住處我為是人將諸眷屬作天妓樂來詣其所而為擁護除諸病苦流星變怪疫疾斗諍王法所拘惡夢惡神為障礙者蠱道厭術悉皆除殄饒益是等持經之人苾芻等眾及諸聽者皆令速渡生死大海不退菩提

下示方便中。第三天女勸行有三。初結前示法。次前禮佛足下陳勸學人有三。初白儀。次啟白。若有苾芻下所陳行人。后若在城邑下明令得益。得益有三。初供養守護。次除諸病苦下為除災殃。后饒益是等下令得勝益

爾時世尊聞是說已贊辯才天女言善哉善哉天女汝能安樂利益無量無邊有情說此神咒及以香水壇場法式果報難思汝當擁護最勝經王勿令隱沒常得流通爾時大辯才天女禮佛足已還復本座

下示方便中。第四世尊贊敕有四。初總相贊。二天女汝能下別指贊有三。初贊示法益。次說此神咒下贊別示方。后果報難思贊當得果。三汝當擁護下敕護法。四經爾時下蒙贊復座

經。爾時法師授記憍陳如婆羅門承佛威力于大眾前贊請辯才天女曰

贊曰。示求方軌中。第二正求辨才。文分為四。一陳如贊請求法。二爾時辨才下天女依請教示。三爾時憍陳下陳如聞法喜贊。四第八卷初陳如教請如被。初中有二。此標請

經。聰明勇進辨才天人天供養悉應受名聞世間遍充滿能與一切眾生愿

下正明贊請。三頌分二。初兩頌贊。后一頌請。贊中分三。初一頌贊內德。次半頌贊住處。后半頌贊威儀。此贊內德有四。一句贊智勤德。一句贊福田德。一句贊遠聞德。一句贊滿愿德

經。依高山頂勝住處葺茅為室在中居恒結軟草以為衣在處常翹于一足

下贊處及儀。表能出生死云住高山。據實隨處而現。離憍慢故恒居茅室。表和忍故軟草為服。恒勤利物故常翹一足

經。諸天大眾皆來集咸同一心伸贊請唯愿智慧辯才天以妙言辭施一切

下申請有二。半頌申同贊請。半頌愿惠所求。準下贊求中。不唯詞無礙。就說法利生詞無礙勝故偏陳請

經。爾時辯才天女即便受請為說咒曰

怛侄他　慕囇只囇　阿伐帝　阿伐吒伐底　馨遇隸名具隸　名具羅伐底　鴦具師末唎只三末底　毗三末底　毗三末底惡近(入)唎莫近唎　怛啰只　怛啰者伐底　質質哩室里蜜里　末難地曇(去聲)末唎只八啰拏畢唎裔　盧迦逝瑟跇(丑世切)　盧迦失囇瑟耶　盧迦畢唎裔　悉馱跋唎帝　毗么目企(輕利切)輸只折唎　阿缽唎底喝帝　阿缽唎底喝哆勃地　南母只南母只　莫訶提鼻　缽唎底近(入)唎昏(火恨切)拏　南摩塞迦啰　我某甲勃地達哩奢呬　勃地阿缽喇底喝哆　婆(上)跋睹　市婆謎毗輸侄睹　舍悉怛啰輸路迦　曼怛啰畢棏迦　迦婢耶地數　怛侄他　莫訶缽喇婆鼻　呬里蜜里呬蜜里　毗折喇睹謎勃地　我某甲勃地輸提　薄伽伐點提毗焰　薩羅酸(蘇活切)點(丁焰切)　羯啰滯雞由囇　雞由羅末底　呬里蜜里呬里蜜里　阿婆訶耶弭　莫訶提鼻　勃陀薩帝娜　達摩薩帝[女*耶]　僧伽薩帝娜　因達啰薩帝娜　跋嘍拏薩帝娜　裔盧雞薩底婆地娜　羝釤(引)薩帝娜　薩底伐者泥娜　阿婆訶耶弭　莫訶提鼻　呬里蜜里呬里蜜里　毗折喇睹　我某甲勃地　南謨薄伽伐底(丁利切)莫訶提鼻薩啰酸底　悉甸睹　曼怛啰缽陀彌　莎訶

爾時辯才天女說是咒已告婆羅門言善哉大士能為眾生求妙辯才及諸珍寶神通智慧廣利一切速證菩提

下天女示法有三。一說咒。二爾時辨才下贊請。問。前請唯求辨才。何故天贊通有余法。答。有二解。一解如前釋愿惠所求中辨。一云。雖但求辨因辨得余因果通贊。取前釋好

經。如是應知受持法式即說頌曰先可誦此陀羅尼令使純熟無謬失

下三教修習法有二。初標舉。二即說頌下教習。總有十九頌半。大分為八。初半頌教先誦咒

經。歸敬三寶諸天眾請求加護愿隨心禮敬諸佛及法寶菩薩獨覺聲聞眾次禮梵王并帝釋及護世者四天王一切常修梵行人悉可至誠殷重敬

下第二次有兩頌。歸教求護分三。初半頌標。次一頌一句所歸。后一句結

經。可于寂靜蘭若處大聲誦前咒贊法應在佛像天龍前隨其所有修供養

下第三一頌略示作法。于中有四。一句作法處。一句教誦咒贊。贊即前贊請。一句示坐處。一句教供養

經。于彼一切眾生類發起慈悲哀愍心

下第四半頌起慈悲

經。世尊妙相紫金身系想正念心無亂世尊護念說教法隨彼根機令習定于其句義善思惟復依空性而修習應在世尊形像前一心正念而安坐即得妙智三摩地并獲最勝陀羅尼

下第五有六頌半。令托境安心修本所求。于中有二。初二頌半求佛總持。次四頌求佛四辨。是佛果故。求總持中有四。初半頌觀佛。二一頌總持。初半頌法及咒忍。次半頌義。三半頌行法處及修法。四半頌得果。以其智定眾德本故。若得總持必成智定

經。如來金口演說法妙響調伏諸人天舌相隨緣現希有廣長能覆三千界

下四頌求辨才也。中復有三。初一頌辨所求辯及辯具。次兩頌令求此二。后一頌所求果遂。此初也。說法即法義二辨。妙響即詞。調伏即樂故。舌相即辨具

經。如是諸佛妙音聲至誠憶念心無畏諸佛皆由發弘愿得此舌相不思議宣說諸法皆非有譬如虛空無所著諸佛音聲及舌相系念思量愿圓滿

下令求此二。初半頌求詞無礙辨。半頌求具。半頌求余三辨。半頌結由愿得

經。若見供養辯才天或見弟子隨師教授此秘法令修學尊重隨心皆得成

下后一頌果遂。辨才見有師弟修行。則授法令修必得果遂

經。若人欲得最上智應當一心持此法增長福智諸功德必定成就勿生疑若求財者得多財求名稱者獲名稱求出離者得解脫必定成就勿生疑無量無邊諸功德隨其內心之所愿若能如是依行者必得成就勿生疑

下第六三頌別示所求有三。初一頌求智及福。次一頌求世出世。后一頌例求一切

經。當于凈處著凈衣應作壇場隨大小以四凈瓶盛美味香華供養可隨時懸諸繒彩并旛蓋涂香抹香遍嚴飾供養佛及辯才天求見天身皆遂愿

下第七兩頌廣作法

經。應三七日誦前咒可對大辯天佛前若其不見此天神應更用心經九日于后夜中猶不見更求清凈勝妙處如法應畫辯才天供養誦持心無舍晝夜不生于懈怠自利利他無窮盡所獲果報施群生于所求愿皆成就若不遂意經三月六月九月或一年殷勤求請心不移天眼他心皆悉得

下第八教求時限有三品別。初一頌上品求。次兩頌中品求。后一頌下品求。或由根有上中下。或由障輕重。或由宿智多少

經。爾時憍陳如婆羅門聞是說已歡喜踴躍嘆未曾有告諸大眾作如是言汝等人天一切大眾如是當知皆一心聽我今更欲依世諦法贊彼勝妙辯才天女

下第三陳如聞法喜贊。大分為四。初標欲贊。二即說頌下正贊。三若欲祈請下結勸修。四爾時佛告下世尊贊成。初中有三。初聞法心歡。次告大眾下告眾令聽。后我今下陳欲贊嘆。勝義絕言故云依俗

經。即說頌曰敬禮天女那羅延于世界中得自在我今贊嘆彼尊者皆如往昔仙人說

下正贊有二。初頌贊。后咒贊。初有二十二頌。大分為三。初一頌標贊。次二十頌正贊。后一頌歸禮。初也

經。吉祥成就心安穩聰明慚愧有名聞為母能生于世間勇猛常行大精進

下正贊分二。初三頌總贊內外德。后十七頌別贊內外。初文有三。初一頌內。次一頌半外。后半頌總結。此初也。有四。一句心安吉祥德。一句聰慧名聞德。一句長養有情德。一句常勤無倦德

經。于軍陣處戰恒勝長養調伏心慈忍現為閻羅之長姊常著青色野蠶衣好丑容儀皆具有眼目能令見者怖

下贊外德有三。初半頌戰勝降怨德。半頌隨類受生德。半頌具諸形相德

經。無量勝行超世間歸信之人咸攝受

下總結也

經。或在山巖深險處或居坎窟及河邊或在大樹諸叢林天女多依此中住假使山林野人輩亦常供養于天女以孔雀羽作幢旗于一切時常護世師子虎狼恒圍繞牛羊雞等亦相依振大鈴鐸出音聲頻陀山眾皆聞響或執三戟頭圓髻左右恒持日月旗黑月九日十一日于此時中當供養或現婆蘇大天妹見有斗戰心常愍

下別贊內外有二。初四頌半贊外德。后十二頌半贊內。初中有三。初一頌半住處供養。次兩頌羽儀翼從。后一頌乘便明供養時。及辨形不定

經。觀察一切有情中天女最勝無過者

下贊內德有二。初十頌半贊大智尊勝德。后二頌贊大悲救苦德。初中有三。初半標勝。次九頌別贊。后一頌結勝。此初也

經。權現牧牛歡喜女與天戰時常得勝能久安住于世間亦為和忍及暴惡大婆羅門四明法幻化咒等悉皆通

下別贊有十一。一降怨勝。二能久住下住世勝。三大婆下解了勝。四明法即四薜陀論。舊云韋陀或毗伽羅論。皆訛謬也。一頡力薜陀此云壽明。釋命長短事。二耶樹薜陀此云祠祀明。釋祀祠之事。三婆摩薜陀此云平明。平是非事。四阿達薜陀此云術明。釋伎術事。此經云幻化咒等皆通達者則第四明也

經。于天仙中得自在能為種子及大地

下四仙中勝。能為種等釋勝所以

經。諸天女等集會時如大海潮必來應

下五盟信勝

經。于諸龍神藥叉眾或為上首能調伏

下六調伏勝

經。于諸女中最梵行出言猶如世間主于王位處如蓮華若在河津喻橋筏

下七梵行勝有三。初言無諂妄如世主。二不染世法如蓮華。三常行濟物如橋筏

經。面貌猶如盛滿月具足多聞作依處辯才勝出若高峰念者皆與為洲渚

下八為依勝有三。初端嚴。次多聞。后辨才。具德為依常如洲渚

經。阿蘇羅等諸天眾咸共稱贊其功德乃至千眼帝釋主以殷重心而觀察

下九稱贊勝

經。眾生若有希求事悉能令彼速得成亦令聰辯具聞持持大地中為第一于此十方世界中如大燈明常普照乃至神鬼諸禽獸咸皆遂彼所求心

下十遂求勝有三。謂初半頌標。一頌釋。半頌結

經。于諸女中若山峰同昔仙人久住世如少女天常離欲實語猶如大世王普見世間差別類乃至欲界諸天宮唯有天女獨稱尊不見有情能勝者

下十一德尊勝有二。初頌別明勝。后頌總結指勝

經。若于戰陣恐怖處或見墮在火坑中河津險難賊盜時悉能令彼除怖畏或被王法所枷縛或為怨仇行殺害若能專注心不移決定解脫諸憂苦

下二頌贊內德中。第二贊大悲救苦德有二。初別陳。后半頌結例

經。于善惡人皆擁護慈悲愍念常現前是故我以至誠心稽首歸依大天女

下總結歸禮

經。爾時婆羅門復以咒贊贊天女曰敬禮敬禮世間尊于諸母中最為勝三種世間咸供養面貌容儀人樂觀種種妙德以嚴身目如修廣青蓮葉福智光明名稱滿譬如無價末尼珠我今贊嘆最勝者悉能成辦所求心真實功德妙吉祥譬如蓮華極清凈身色端嚴皆樂見眾相希有不思議能放無垢智光明于諸念中為最勝猶如師子獸中上常以八臂自莊嚴各持弓箭刀槊斧長杵鐵輪并羅索端正樂觀如滿月言詞無滯出和音若有眾生心愿求善士隨念令圓滿帝釋諸天咸供養皆共稱贊可歸依眾德能生不思議一切時中起恭敬莎訶(此上咒。頌是咒亦是贊。若持咒時必須誦之)

下重以咒贊。文相可知

經。若欲祈請辯才天依此咒贊言詞句晨朝清凈至誠誦于所求事悉隨心

下喜贊中第三結勸修學

經。爾時佛告婆羅門善哉善哉汝能如是利益眾生施與安樂贊彼天女請求加護獲福無邊(此品咒法有略有廣。或開或合前后不同。梵本既多。但依一譯。后勘者知之)

下第四世尊贊成

金光明最勝王經疏卷第五(本尾)金光明最勝王經(卷第八)疏(卷第五末)

　　　　唐三藏法師義凈奉　制譯


　　大辨才天女品第十五之二

經。第八卷大辨才品余

經。爾時憍陳如婆羅門說上贊嘆及咒贊法贊辨才天女已

下第四陳如教請加被。前請求辨才之法。此請求時加被令得。大分為四。初結前生后。二南謨下正教請被。三爾時辨才下天女贊勸修行。四陳如歡喜頂受。初中有二。此初結前

經。告諸大眾仁等若欲請辨才天女哀愍加護于現世中得無礙辨聰明大智巧妙言辭博綜奇才論議文飾隨意成就無疑滯者

下生后有三。初告眾。次仁等下標舉所求。后應當下生啟請。標所求法中初總舉四辨及智。聰謂能領。明謂能悟。智謂能決。巧妙下別舉四辨。巧妙詞無礙。博綜法義無礙。論議文飾樂說無礙

經。應當如是至誠殷重而請召言

下生下。如文

經。南無佛陀也南謨達摩也南謨僧伽也南謨諸菩薩眾獨覺聲聞一切賢圣

下正教請被有二。初請佛加被令得。后敬禮諸佛妙辨才下請辨才天等加被令得。初復有三。初歸敬三寶。次贊佛語等為請所由。后敬禮敬禮下。正請世尊加被令得。此初也

經。過去現在十方諸佛悉皆已習真實之語能隨順說當機實語無虛誑語已于無量俱胝大劫常說實語有實語者悉皆隨喜

下贊佛語等為請所由。初贊實語。次贊語具。后贊利益。贊語有三。初贊因。次已于下贊果。后有實語者下贊隨喜。明世尊等有喜無量不嫉生得。故請加被

經。以不妄語故出廣長舌能覆于面覆贍部洲及四天下能覆一千二千三千世界普覆十方世界圓滿周遍不可思議

下贊語具。初以不妄語故贊因。出廣長舌以下贊果。此意佛說令求定。得不妄故我今請

經。能除一切煩惱炎熱

下贊利益。以能益故所以請加愿得佛所得。禮三寶故求語具故重言敬禮。準下諸所有辨皆愿求得。以佛勝故是根本故先偏請求

經。敬禮敬禮一切諸佛如是舌相愿我某甲皆得成就微妙辨才至心歸命敬禮諸佛妙辨才諸大菩薩妙辨才獨覺圣者妙辨才四向四果妙辨才四圣諦語妙辨才正行正見妙辨才

下請辨天等加被令得。于中有二。初禮所求辨。后敬禮無欺下請加令得。初禮所求辨中。初敬禮二字舉能敬。次世尊下二十二類辨才是所禮求。后所有勝業下即請彼能成之者資我令得。六頌中初一頌半圣者辨才。余天及神仙辨才。圣中初一頌能成之人。次半頌明辨所說。略舉三類影一切法。正行有六種。一最勝正行。二作意。三隨法。四離二邊。五差別。六無差別。正行依行六度各有六正行。如辨中邊論第三明。正見有十一。則于苦諦觀為如病如癰如箭如障。無常苦空無我為八見。觀集為結見。觀滅為離系見。觀道為能離系見。加上十一

經。梵眾諸仙妙辨才大天烏摩妙辨才塞建陀天妙辨才摩那斯王妙辨才聰明夜天妙辨才四大天王妙辨才善住天子妙辨才金剛密主妙辨才吠率怒天妙辨才毗摩天女妙辨才侍數天神妙辨才室唎天女妙辨才室則末多妙辨才醯哩言辭妙辨才諸母大母妙辨才訶哩底母妙辨才諸藥叉神妙辨才十方諸王妙辨才

下所余。梵眾即仙以離欲故。或梵天與仙各別。初解為正。大天烏摩者此是欲界大自在天女名烏摩。烏摩此云止。以女欲嫁其父大天止而不許故云大天止。塞建陀者此云蘊。西方呼腸及肩等名為蘊。謂積物故。摩那斯此云慈心。吠率怒此云多手。那羅延天之別名。毗者此云種種。摩此云業。此則舊云毗首羯摩天也。侍數天者。室利天此云吉祥。室利末多此云吉祥慧。醯哩(此無可翻)。訶里底者此云青色

經。所有勝業資助我令行無窮妙辨才

下請加令得

經。敬禮無欺誑敬禮解脫者敬禮離欲人敬禮舍纏蓋敬禮心清凈敬禮光明者敬禮真實語敬禮無塵習敬禮住勝義敬禮大眾主

下二十五頌請加令得。大分為七。初十二頌歸禮菩薩請加令得。次一頌半請聲聞加。次二頌半請色界天加。次二頌請欲天加。次五頌請八部加。次一頌請余人天加。次一頌請法界有情加。初中分三。初七頌請加令得菩薩辨。次三頌請加令得如來辨。次二頌請加令得佛及聲聞等辨。初中復二。初二頌半總禮贊一切菩薩請加。次四頌半別禮天女請加。此初總也。贊禮十德。一離慢無誑德。二證真擇滅德。異二乘故。三不染五塵德。四能離纏蓋德。五無漏恒行德。六破愚生智德。七說必契境德。八離諸習氣德。九任運證真德。十將導有情德。十句經文如次配釋

經。敬禮辨才天令我辭無礙愿我所求事皆悉速成就無病常安隱壽命得延長善解諸明咒勤修菩提道廣饒益群生求心愿早遂我說真實語我說無誑語天女妙辨才令我得成就惟愿天女來令我語無滯速入身口內聰明足辨才

下別請天女。分文為五。一請詞無礙。二次一頌請無病延年。為利有情不貪世命。三次一頌請解明咒勤習菩提。四次一頌明己實求請加令得。五次一頌請求天女入身加被

經。愿令我舌根當得如來辨由彼語威力調伏諸眾生我所出語時隨事皆成就聞者生恭敬所作不唐捐若我求辨才事不成就者天女之實語皆悉成虛妄

下請如來辨。文分為三。初二句請。次一頌半明求辨意。次一頌反成天語不虛我求必就

經。有作無間罪佛語令調伏及以阿羅漢所有報恩語舍利子目連世尊眾第一斯等真實語愿我皆成就

下請加令得佛及聲聞等辨。初半頌請佛辨。一頌半請余辨佛。調無間語。羅漢報恩語。互相影舉一切諸語。言斯等者或等余羅漢。或等如前二十二辨

經。我今皆召請佛之聲聞眾皆愿速來至成就我求心所求真實語皆愿無虛誑

下此請聲聞加

經。上從色究竟及以凈居天大梵及梵輔一切梵王眾乃至遍三千索訶世界主并及諸眷屬我今皆請召惟愿降慈悲哀憐同攝受

下請色界天加

經。他化自在天及以樂變化睹史多天眾慈氏當成佛夜摩諸天眾及三十三天四天王眾天一切諸天眾

下請欲界天加

經。地水火風神依妙高山住七海山神眾所有諸眷屬滿財及五頂日月諸星辰如是諸天眾令世間安隱斯等諸天神不樂作罪業敬禮鬼子母及最小愛兒龍天藥叉眾乾闥阿蘇羅及以緊那羅莫呼洛伽等我以世尊力悉皆申請召愿降慈悲心與我無礙辨

下請八部加。初四頌標名。后一頌申請

經。一切人天眾能了他心者皆愿加神力與我妙辨才乃至盡虛空周遍于法界所有含生類與我妙辨才

下請余人天及法界生

經。爾時辨才天女聞是請已告婆羅門言善哉大士若有男子女人能依如是咒及咒贊如前所說受持法式歸敬三寶虔心正念于所求事皆不唐捐兼復受持讀誦此金光明微妙經典所愿求者無不果遂速得成就除不至心時婆羅門深心歡喜合掌頂受

下第三天女贊勸修行有二。初天女贊嘆。次若有男子下印勸令修。后時婆羅門下第四陳如歡喜領受

經。爾時佛告辨才天女善哉善哉善女天汝能流布是妙經王擁護所有受持經者及能利益一切眾生令得安樂說如是法施與辨才不可思議得福無量諸發心者速趣菩提

下品第三大段如來贊勸。初贊天女。諸發心下勸依修學

　　大吉祥天女品第十六

大吉祥天女品三門分別。一來意。二釋名。三解妨。言來意者修行流通有五。此令修福智中第二與其衣服財物。若無福利恐外希求妨其弘經。故教依經修學之時自得衣服。既無外求之患。復得修于福智成斯勝行。故此品來。釋名者梵云摩訶(此云大)室利(此云吉祥)提婆仳此云天女總名大吉祥天女。此品明彼吉祥天女事。故以為名。解妨者前品益其辨才。后品益其飲食皆不別分為品。此益衣服何別分耶。答。前后相準不應別分。但為廣略有殊故開合異。前品略明益辨。文少不可別開。與求辨文合說。后品弘經即增地味。不說求已方加。故亦不別。此益衣服初標益衣服。文既廣長。故開為二。問。俱益弘經何故辨才衣服各待請已方增。后品益于地味不待求而即得。答。化有萬途。理不一準。又益辨衣服為難。待求方得。增地味而為易。故不待求。神自主地故益為易。問。持經之人自應供養所有四事。何故求已方增資財。答。上行持經自應得于四事。欲令成于福行故復令其請求。又自專弘經者。未以求于四事。為求四事者令使行經。故待依經學求方與。問。此吉祥女為天趣攝為鬼趣耶。答。真諦三藏云。此初地菩薩應作樹神王。領諸神隨所至處與他勝樂。勝樂即功德之果故名功德天。外國呼神亦名天也。準此所解即示鬼趣作樹神中王。今解。準經但云天女不說為神。如下地神。即名神故。設有處說名樹神王者如四天王亦名四天神王。以主神故名為神王。非必鬼趣。天女亦爾。是天趣攝

經。爾時大吉祥天女即從座起前禮佛足合掌恭敬白佛言世尊我若見有苾芻苾芻尼鄔波索迦鄔波斯迦受持讀誦為人解說是金光明最勝王經者我當專心恭敬供養此等法師所謂飲食衣服臥具醫藥及余一切所須資具皆令圓滿無有乏少

贊曰。與財物中分之為二。此初一品明弘經者應得四事。下之一品明得之方。初分為四。一見弘經者能供四事。二世尊下辨能供因。并為報德。三若復下勸應行學。四佛告下佛贊勸成。此即初也。復分為三。一請益儀。二白佛言下見修行。三我當下與其益。益中有二。初與世間益。后亦得值遇下與出世益。世益有二。初與現益。次復于下與后益。現中初與財

經。若晝若夜于此經王所有句義觀察思量安樂而住令此經典于贍部洲廣行流布為彼有情已于無量百千佛所種善根者常使得聞不速隱沒

下與法利。法利有二。一令行法者得安樂住。二令教法為久流行。有三。初令法久住。次辨能信受因。后常聞不沒

經。復于無量百千億劫當受人天種種勝樂常得豐稔永除饑饉一切有情恒受安樂

下與后益有三。一得勝身。二常得豐稔下常豐樂。三一切有情下能利物

經。亦復值遇諸佛世尊于未來世速證無上大菩提果永絕三涂輪回苦難

下得出世益有三。一值佛。二得菩提。三永絕三涂下證涅槃

經。世尊我念過去有琉璃金山寶華光照吉祥功德海如來應正等覺十號具足我于彼所種諸善根由彼如來慈悲愍念威神力故令我今日隨所念處隨所視方隨所至國能令無量百千萬億眾生受諸快樂乃至所須衣服飲食資生之具金銀琉璃硨磲碼瑙珊瑚琥珀真珠等寶悉令充足

下辨能供因并為報德有四。一陳往遇佛。二我于下述昔殖因。三由彼下念彼佛恩。四令我下令我能益故。我為報昔佛恩故。供養利益弘經之人故。下佛贊。汝能如是憶念昔因報恩供養等。隨所念他心通所緣。隨所視方天眼通所見。隨所至神境通所至。此中八寶余多說七。七寶說處亦復不同。準佛地論隨方所重說七。有別故不相違

若復有人至心讀誦是金光明最勝王經亦當日日燒眾名香及諸妙華為我供養彼琉璃金山寶華光照吉祥功德海如來應正等覺復當每日于三時中稱念我名別以香華及諸美食供養于我亦當聽受此妙經王得如是福

下勸應行學。若準真諦前益法師。此益聽者。今意通二。初長行后偈頌。長行有五。一勸自讀誦。二亦當下教讀誦儀。三復當下復應供我。四亦常下勸于聽。此意已解者勸讀誦。未解者勸聽受。五得如是福結得利益

而說頌曰由能如是持經故自身眷屬離諸衰所須衣食無乏時威光壽令難窮盡能命地味常增長諸天降雨隨時節令諸天眾咸歡悅及以園林谷果神叢林果樹并滋榮所有苗稼咸成就欲求珍財皆滿愿隨所念者遂其心

下重頌有八。一身眷無衰。二衣食不乏。三威光長壽。四地味增多。五雨降隨時。六天神歡悅。七百谷滋茂。八所念皆成

經。佛告大吉祥天女善哉善哉汝能如是憶念昔因報恩供養利益安樂無邊眾生流布是經功德無盡

下佛贊勸成

　　大吉祥天女增長財物品第十七

大吉祥天女增長財物品三門分別。來意如前。釋名者。昔少有加多云增。先無令得稱長。財謂七珍。物謂四事。若能弘經天女能令財物增長。此品廣明。故云增長財物品。余如前解。三解妨者。問。此品亦能與其飲食。增其地味。與后品何別。答。能與者異故。又真諦三藏云。此品正與衣服。珍財飲食是兼。后品正與飲食。余者是兼

經。爾時大吉祥天女復白佛言世尊北方薜室羅末拏天王城名有財去城不遠有園名曰妙華福光中有勝殿七寶所成世尊我常住彼

下明其得法。品文分四。一明請求之軌。二我于爾時下明其得益。三既得如是下教其受用。四爾時下世尊贊益。就請軌中復分為三。一指住處。欲令標心有在

經。若復有人欲求五谷日日增多倉庫盈溢者

下二舉祈愿人

經。應當發起敬信之心凈治一室瞿摩涂地應畫我像種種瓔珞周匝莊嚴當洗浴身著凈衣服涂以名香入凈室內發心為我每日三時稱彼佛名及此經名號而申禮敬南謨琉璃金山寶華光照吉祥功德海如來持諸香華及以種種甘美飲食至心奉獻亦以香華及諸飲食供養我像復持飲食散擲余方施諸神等實言邀請大吉祥天發所求愿若如所言是不虛者于我所請勿令空爾于時吉祥天女知是事已便生愍念令其宅中財谷增長即當誦咒請召于我先稱佛名及菩薩名字

下三示其方法。于中復二。初標勸祈修必得愿遂。二即當誦咒下正教其法。此初標也。應凈室飾身供養祈求。我必滿愿。即下凈室為壇。懺禮供養誦咒敷座。非是前后所明各別。然準經文標示正教。隨便即說不依行次。標中分七。一勸發信心要由信心方能受行故。二凈治下標作壇場。三應當洗浴下令嚴身體。四入凈室下示行法處。五發心為我下示其修法。修法有五。一標心所為。二每日下修之分限。三稱彼名下略示歸禮。四持諸香華下教供養。供養有三。一供三寶。亦以香華下供養天女。三復持飲食下令供養眷屬及一切神。五實言下教令祈請。六于時吉祥下標因修得果。七即當下教誦咒歸禮

經。一心敬禮南謨一切十方三世諸佛南謨寶髻佛南謨無垢光明寶幢佛南謨金幢光佛南謨百金光藏佛南謨金蓋寶積佛南謨金華光幢佛南謨大燈光佛南謨大寶幢佛南謨東方不動佛南謨南方寶幢佛南謨西方無量壽佛南謨北方天鼓音佛南謨妙幢菩薩南謨金光菩薩南謨金藏菩薩南謨常啼菩薩南謨法上菩薩南謨善安菩薩

下第二正教修法。準依作法有十一種。初應先教誦咒令就。二作壇場。三嚴凈其身。四應受八戒。五二時之中為自及天女供養三寶。及自供養天女。六為天女及以自身三時之中禮佛法僧。七自懺己愆。八普為回向發所求愿。九于天女前歸禮請名。十正誦神咒。十一希天滿愿。今文不次。依文分九。一禮敬三寶。此經及寶華佛亦應禮敬。以前標說此略不論。準前求辨才亦禮敬三寶及諸天神皆請加被。今此不請者以增財易故

經。敬禮如是佛菩薩已次當誦咒請召我大吉祥天女由此咒力所求之事皆得成就

下第二教其誦咒者有五。初結前生后。二次當下教其請召

經。即說咒曰

南謨室唎莫訶天女　怛侄他　缽唎脯哷拏折囇　三曼[多*頁]　達唎設泥(去聲下皆同)　莫訶毗訶啰揭帝　三曼哆毗曇末泥　莫訶迦里也　缽喇底瑟侘缽泥　薩婆頞他婆彈泥　蘇缽喇底脯囇　痾耶娜達摩多　莫訶毗俱比帝　莫訶迷咄嚕　鄔波僧呬羝　莫訶頡唎使　蘇僧近(入)里　呬羝三曼多頞他　阿奴波剌泥　莎訶

下三示所誦咒

經。世尊若人誦持如是神咒請召我時我聞請已即至其所令愿得遂世尊是灌頂法句定成就句真實之句無虛誑句是平等行于諸眾生是正善根

下四能行愿遂。世尊是灌頂下五嘆咒功能有六。一灌頂法句明是勝人法。如受王位國師乘象取四海水吉祥茅草以灌其頂示吉祥相。此表得聞此陀羅尼當受佛位。二定成就句者決滿所求。三真實句者說契真故。四無虛誑者不誑他故。五平等行者一切有情皆得行故。六正善根者世出世善之根本故

經。若有受持讀誦咒者應七日七夜受八支戒

下第三教應受戒。此據在家二眾法說。出家五眾不必須受

經。于晨朝時先嚼齒木凈澡漱已

下第四教嚴凈其身。亦應洗浴著凈衣服

經。及于晡后香華供養一切諸佛

下第五教修供養。言及于晡時者明晨朝亦爾。言供養佛法及菩薩并吉祥天

經。自陳其罪

下第六教自懺己愆

經。當為己身及諸含識回向發愿令所希求速得成就

下第七普為發愿

經。凈治一室或在空閑阿蘭若處瞿摩為壇燒栴檀香而為供養置一勝座旛蓋莊嚴以諸名華布列壇內

下第八教立壇場。立壇場法有五。一依閑寂清凈之處。二瞿摩涂地。三畫吉祥女形。四為敷高座。五懸列旛蓋燒香散華

經。應當至心誦持前咒希望我至

下第九希天滿愿請召天女。示咒中明此至心言。即指前說也

經。我于爾時即便護念觀察是人來入其室就座而坐受其供養

下第二大段依請得益有三。一吉祥來應

經。從是以后當令彼人于睡夢中得見于我

下二令夢得見

經。隨所求事以實告知若聚落空澤及僧住處隨所求者皆令圓滿金銀財寶牛羊谷麥飲食衣服皆得隨心受諸快樂

下三正明得果

經。既得如是勝妙果報當以上分供養三寶及施于我廣修法會設諸飲食布列香華

下第三大段教其受用有六。一應用上好為自及我而修供養。此中文倒。應云可用上分為自及我廣修法會。設諸飲食布列香華供養三寶

經。既供養已所有供養貨之取直復為供養于我

已下二應貿供養余更為供養

經。我當終身常住于此擁護是人令無闕乏隨所希求悉皆稱意

下三成前勸令供養所以

經。亦當時時給濟貧乏不應慳惜獨為己身

下四應給貧窮不獨供己

經。常讀是經供養不絕

下五既得資緣應正弘經

經。當以此福普施一切回向菩提愿出生死速得解脫

下六總以前福布施回向

經。爾時世尊贊言善哉吉祥天女汝能如是流布此經不可思議自他俱益

下第四大段世尊贊益

　　堅牢地神品第十八

堅牢地神品三門分別。一來意者。前雖益其衣服。未得飲食資持。此益飲食資身安樂故得弘法。故前品后有此品生。釋品名者。梵云堅牢。是地義。即堅牢地之神。或復由神能令地堅牢名堅牢地之神。亦依主釋。能堅牢地。是神用故。三解妨者。天女益于財物標云增長財物品。此地神加于飲食。何故不言地神益飲食滋味品。答天女分成兩品。故增財物簡之。地神品既不分無濫不言飲食

經爾時堅牢地神即于眾中從座而起合掌恭敬而白佛言

下品文分二。初益飲食資持。后白佛言下與咒現身加被。初中復四。初標益弘經。二若有方處下正明得益。三爾時世尊下佛重述成。四爾時堅牢下地神愿護。標中有二。初儀軌后標益。此初也

經。世尊是金光明最勝王經若現在世若未來世若在城邑聚落王宮樓觀及阿蘭若山澤空林有此經王流布之處世尊我當往詣其所供養恭敬擁護流通

下標益有二。初明弘經時處。后世尊我當下標益弘經

經。若有方處為說法師敷置高座演說經者

下第二正明得益有三。初明供養弘經之人。次既受如是下明得供養更廣弘經。后既聽受已下明聞經得益。初復分五。一指弘經人及處

經。我以神力不現本身在于座所頂戴其足

下二明神頂敬

經。我得聞法深心歡喜得餐法味增益威光慶悅無量

下三明神蒙法利

經。自身既得如是利益亦令大地深十六萬八千踰繕那至金剛輪際令其地味悉皆增益乃至四海所有土地亦使肥濃田疇沃壤倍勝常日亦復令此贍部洲中江河池沼所有諸樹藥草叢林種種華果根莖枝葉及諸苗稼形相可愛眾所樂觀色香具足皆堪受用若諸有情受用如是勝飲食已長命色力諸根安隱增益光暉無諸痛惱心慧勇健無不堪能又此大地凡有所須百千事業悉皆周備

下四益其供養。供養有五。一益地味。益地味故令地所生皆悉美好。二乃至下益分限。三亦復下明益百谷。四若諸有情下益受用。若說法師及敷座人聽法之眾咸得此益。故云若諸有情。五又此大地下明益資具

經。世尊以是因緣諸贍部洲安隱豐樂人民熾盛無諸衰惱所有眾生皆受安樂

下五結得益

經。既受如是身心快樂于此經王深加愛敬所在之處皆愿受持供養恭敬尊重贊嘆

下第二明得供養更廣弘經。于中分三。初明說聽加敬愿持。次又復于彼下明其地神請說并益。后是故世尊下后勸聽經。此初也

經。又復于彼說法大師法座之處悉皆往彼為諸眾生勸請說是最勝經王何以故世尊由說此經我之自身并諸眷屬咸蒙利益光暉氣力勇猛威勢顏容端正倍勝于常世尊我堅牢地神蒙法味已令贍部洲縱廣七千踰繕那地皆悉沃壤乃至如前所有眾生皆受安樂

下明地神請說并益復二。初請說。后世尊我堅牢下與益。請說有三。初愿請。次何以故征。后世尊下釋與益。可知

經。是故世尊時彼眾生為報我恩應作是念我當必定聽受是經恭敬供養尊重贊嘆作是念已即從住處城邑聚落舍宅空地詣法會所頂禮法師聽受是經

下后勸聽經有三。初念報恩。次應作是念下起決心聽。后作是念下往法會聽

經。既聽受已各還本處心生慶喜共作是言我等今者得聞甚深無上妙法即是攝受不可思議功德之聚由經力故我等當值無量無邊百千俱胝那庾多佛承事供養永離三涂極苦之處復于來世百千生中常生天上及在人間受諸勝樂

下第三明聞經得益有三。初勸慶相賀。次時彼諸人下傳說利他。后世尊隨諸下明其得益。初中復五。一慶聞深法。二即是下慶獲福廣。三由經力下慶當遇佛。四永離下慶免三涂。五復于下慶當勝報

經。時彼諸人各還本處為諸人眾說是經王若一喻一品一昔因緣一如來名一菩薩名一四句頌或復一句為諸眾生說是經典乃至首題名字

下次傳說利他

經。世尊隨諸眾生所住之處其地悉皆沃壤肥濃過于余處凡是土地所生之物悉得增長滋茂廣大令諸眾生受于快樂多饒珍財好生惠施心常堅固深信三寶作是語已

下明其得益

經。爾時世尊告堅牢地神曰若有眾生聞是金光明最勝經王乃至一句命終之后當得往生三十三天及余天處若有眾生為欲供養是經王故莊嚴宅宇乃至張一傘蓋懸一繒旛由是因緣六天之上如念受生七寶妙宮隨意受用各各自然有七千天女共相娛樂日夜常受不可思議殊勝之樂作是語已

下第三佛重述成。于中有二。初述成聞經益。后若有眾生下述成供養益。述聞生上得益。不言受樂者影略故也

經。爾時堅牢地神白佛言世尊以是因緣若有四眾升于法座說是法時我當晝夜擁護是人自隱其身在于座所頂戴其足

下第四地神愿護。于中有三。一愿護法師

經。世尊如是經典為彼眾生已于百千佛所種善根者于贍部洲流布不滅是諸眾生聽斯經者于未來世無量百千俱胝那庾多劫天上人中常受勝樂得遇諸佛速成阿耨多羅三藐三菩提不歷三涂生死之苦

下二愿護正法。護正法者為利有情。是諸眾生下三明令生得益有二。初得樂果。后離苦報。樂果有二。初受世果。得遇諸佛下得出世果下離苦報。可知

經。爾時堅牢地神白佛言世尊我有心咒能利人天安樂一切

下大段第二與咒現身加被。于中分三。初啟白。次若有下說咒。后佛贊。此初也

經。若有男子女人及諸四眾欲得親見我真身者應當至心持此陀羅尼隨其所愿皆悉遂心所謂資財珍寶伏藏及求神通長年妙藥并療眾病降伏怨敵制諸異論當于凈室安置道場洗浴身已著鮮潔衣踞草座上于有舍利尊像之前或有舍利制底之所燒香散華飲食供養于白月八日布灑星合

下說咒復三。初標告示法。次別說教之。后結勸令學。初中有三。初總告。次隨其所愿下述咒功能。后當治凈室下示持咒法。法有六。一皆治凈室立壇場。二洗浴嚴其身。三所居座。四對尊儀。五備供養。六誦咒時白月八日。西方月法黑半左前白半在后。與此不同。但依白月八日誦咒。布灑星者即此鬼星也。然未知月大小殊。若為白八常鬼星合。準應但取白八與鬼星合日。未必白八日常與鬼星合。先誦護身咒。次誦見身咒。后誦共語咒

經。即可誦此請召之咒

怛侄他　只里只里　主嚕主嚕　句嚕句嚕　拘柱拘柱　睹柱睹柱　縛訶(上)縛訶　伐舍伐舍　莎訶

世導此之神咒若有四眾誦一百八遍請召于我我為是人即來赴請

下別說教之。三咒即為三段。此初有三。初標次說后誦法。言即可者。不是八日初即誦此誦名神咒。乘文便勢說即可誦此。不爾護身咒何時說。故應先誦護身咒

經。又復世尊若有眾生欲得見我現身共語者亦復如前安置法式誦此神咒

怛侄他　頞折泥(去)　頡力剎泥室尸達哩訶訶呬呬　區嚕　伐囇　莎訶

世尊若人持此咒時應誦一百八遍并誦前咒我必現身隨其所愿悉得成就終不虛然

下請共語咒文三如前。誦法中云并誦前咒者。不是但誦請語咒時即來共語。要先誦請現身咒方誦此咒。又非先誦請現神咒一百八遍。后誦請語時復誦于前一百八遍

經。若欲誦此咒時先誦護身咒曰

怛侄他　爾室里　未舍羯[打-丁+致][打-丁+柰][打-丁+致]矩[打-丁+致]　勃地(上)　勃地囇　底[打-丁+致]婢[打-丁+致]矩句[打-丁+致]　佉婆(上)　只哩　莎訶

世尊誦此咒時取五色線誦咒二十一遍作二十一結系在左臂肘后即便護身無有所懼

下教護身咒。三文如前

經。若有至心誦此咒者所求必遂我不妄語我以佛法僧寶而為要契證知是實

下后結勸令學

經。爾時世尊告地神曰善哉善哉汝能以是實語神咒護此經王及說法者以是因緣令汝獲得無量福報

下后佛贊成也

　　僧慎爾耶藥叉大將品第十九

僧慎爾耶藥叉大將品三門分別。言來意者。五品益福智中前益四辨及以衣服飲食。今此益其智慧。由有智力能正說法受用衣食。若無智慧恐倒說法染著衣食。為離此過與其智慧有此品生。又解。前辨才益辨即智。天女地神益衣食者是福。今為雙益故此品生。此神或是三地菩薩。得智光故。智光炎慧。名義周故。或是五地。了達真俗故。或第十地。難思知。境能通達故。大集經第二十一明。此大士過去尸棄等佛所愿作鬼神。即舊經等云散支大將也。釋品名者。僧慎爾耶此云正了知。藥叉此云勇健。威攝諸鬼智異群神統領降怨。故稱大將。今明。此將能益智慧故名此品。解難者。問前與辨才亦是智慧。此云與智與前何別。答雖俱是智而體用別。四辨明用。此明體故。四辨后得智。此通根本故。此依初解品來意。難依第二解總別有殊。亦無前妨

經。爾時僧慎爾耶藥叉大將并與二十八部藥叉諸神于大眾中皆從座起偏袒右肩右膝著地合掌向佛

贊曰。此品分二。初以智慧益。后爾時正了下更以咒力加。初段分三。初標能擁護。次世尊何故下明能護所以。后以是義故下明所護得益。初復分二。此請護儀

經。白言世尊此金光明最勝經王若現在世及未來世所在宣揚流布之處若于城邑聚落山澤空林或王宮殿或僧住處世尊我僧慎爾耶藥叉大將并與二十八部藥叉諸神俱詣其所各自隱形隨處擁護彼說法師令離衰惱常受安樂

下明擁護有二。初護法師。后及聽者下護聽眾等。護法師中有三。一所弘經及時。二所在宣攝下弘經處。三世尊下明擁護

經。及聽法者若男若女童男童女于此經中乃至受持一四句頌或持一句或此經王首題名號及此經中一如來名一菩薩名發心稱念恭敬供養者我當救護攝受令無災橫離苦得樂

下明護聽眾等文亦有三。初聽受人。次于此下所受持法。后我當下明擁護

經。世尊何故我名正了知

下第二明能護所以。于中有三。初征。次此之因緣下釋。后世尊如我下結。此征也

經。此之因緣是佛親證我知諸法我曉一切法隨所有一切法如所有一法諸法種類體性差別

下釋有二。初明佛證知。次世尊下自述所以。此佛證也。初明能知二智。隨所有下明所知法。知后得證知。曉本智曉達。隨所有者。隨福所有一切種類。即盡所有性。如所有者。如諸一切所有道理。即如所有性。前諸法體事。后諸法道理。前俗諦法。后真諦法。準解深密。如所有性從勝義性但說真如。如次即前二智所行。上別明所知法。諸法種類下總明所知諸法。若俗諦法有多種類體性差別。真諦雖無體性差別是彼真性。隨彼能依說所依義亦有差別。又準對法。盡所有即蘊處界。如所有即四諦十六行等。故有差別

經。世尊如是諸法我能了知我有難思智光我有難思智炬我有難思智行我有難思智聚我于難思智境而能通達

下自述所以有三。初標。我能了者本智。我能知者后智。次釋能了。智光后智。照了大乘教理行果。非下所測。故曰難思。智炬本智。破無明闇。智行了差別行。智聚了自體聚。后結能了。我于智境。而本智能通后智能達。或智行即行解智用。智聚即體性。故唯識論云。體依聚義名之為身。身即體也。余如前釋

經。世尊如我于一切法正知正曉正覺能正觀察世尊以是因緣我藥叉大將名正了知

下結成。初牒指前四智。知曉覺察如次配之。此依前解。次世尊以是下結得名所以

經。以是義故我能令彼說法之師言辭辯了具足莊嚴亦令精氣從毛孔入身力充足威光勇健難思智光皆得成就得正憶念無有退屈增益彼身令無衰減諸根安樂常生歡喜

下明所護得益復二。初法師益。后以是因緣下聽者益。法師益中初牒所以。以我有四種智故能益法師。能益法師有八。一益辨才。二亦令下益身力。三益威光。四益智慧。且舉智光余智俱明故云皆得。五益念力。六益不退。七增彼身下增壽無減。八諸根下益其安樂

經。以是因緣為彼有情已于百千佛所植諸善根修福業者于贍部洲廣宣流布不速隱沒彼諸有情聞是經已得不可思議大智光明及以無量福智之聚于未來世當受無量俱胝那庾多劫不可思量人天勝樂常與諸佛共相值遇速證無上正等菩提閻羅之界三涂極苦不復經過

下益聽者。于中復二。初由益法師令法久住。亦由聽受者于百千佛所殖諸善根故感說法者及此經法。因緣所以義。以是得智等所以能流布。及由聽受者善根力不速隱沒。次彼諸下明聞法得益有六。一得前四智。二及以下得成福智。三得生人天。四得值諸佛。五證菩提。六離惡道。如文可解。以聽者得此。影知法師亦得此益。以劣影勝。義準定得

經。爾時正了知藥叉大將白佛言世尊我有陀羅尼今對佛前親自陳說為欲饒益憐愍諸有情故即說咒曰

南謨佛陀(引)耶　南謨達摩(引)耶　南謨僧伽(引)耶　南謨跋啰蚶(火含切)摩耶　南謨因達啰耶　南謨折咄喃　莫喝啰阇喃　怛侄他　呬哩呬哩　弭哩弭哩瞿哩　莫訶瞿哩　健陀里　莫訶健陀里達羅弭雉　莫訶達羅弭雉　單荼曲勸第(去音)　訶訶訶訶訶　呬呬呬呬呬　呼呼呼呼呼　漢魯曇謎瞿曇謎　者者者者　只只只只　主主主主　旃荼欇(之涉切)　缽攞　尸揭啰(上音)　尸揭啰　嗢底瑟他呬　薄伽梵僧慎爾耶莎訶

若復有人于此明咒能受持者我當給與資生樂具飲食衣服華果珍異或求男女童男童女金銀珍寶諸瓔珞具我皆供給隨所愿求令無闕乏此之明咒有大威力若誦咒時我當速至其所令無障礙隨意成就若持此咒時應知其法先畫一鋪僧慎爾耶藥叉形像高四五尺手執鉾镩于此像前作四方壇安四滿瓶蜜水或沙糖水涂香末香燒香及諸華鬘又于壇前作地火爐中安炭火以蘇摩芥子燒于罏中口誦前咒一百八遍一遍一燒乃至我藥叉大將自來現身問咒人曰爾何所須意所求者即以事答我即隨言于所求事皆令滿足或須金銀及諸伏藏或欲神仙乘空而去或求天眼通或知他心事于一切有情隨意自在令斷煩惱速得解脫皆得成就

下第二以咒力加被有六。一請說顯意。二即說下正說咒。三若復下勸修益。四若持此下示行法。五乃至下明得益有三。一現身。二問答。三或須下隨與。一與七珍。二與伏藏。三與神通。四與自在。五與解脫。準前與辨才。此中得智亦應誦咒請現身加令得智慧。略故不說。云令斷煩惱速得解脫。是令求智意

經。爾時世尊告正了知藥叉大將曰善哉善哉汝能如是利益一切眾生說此神咒擁護正法福利無邊

下六佛贊成也

　　王法正論品第二十

王法正論品三門分別。言來意者。流通有三。初十六品學行流通。中有五。此即第三品正明持學。持學有二。初二舉昔。后一勸今。舉昔有二。一為增上生道。二為決定勝道。此品為初。又解。以四天王護國品說人王若能尊人重法正行弘經天等擁護。若不如是天等舍離故。今此品舉昔人王正行弘經。勸勉時會。有此品起。釋品名者。先離后合。王有三號。一曰皇皇者天王也。二曰帝帝者主也。三曰王王者歸也。為眾所歸。亦通名君。又縱任自在名之為王。法謂軌則。正即簡邪。亦名圣也。如愛語中起四凈語及八圣語。凈語即不妄語等。圣語即見言見等。論謂決擇。循環研核諸法道理。王即能行法人。法正論者即所行法。應云王正法正論。順天竺語云法正論。論是能論。正法是所論。王之正法。正法之論。并依主釋。今此正辨王之正法論。不欲別解王及正法論也。解妨者。問地神請佛說王正法。何不自說指住事耶。答欲明三世法皆同故。法尊勝故。不自親說但舉往事。問若爾何故不舉過去佛說而引力尊幢王耶。答理國依俗事。故舉過去梵王所說。據實梵王亦佛邊聞為四王說。如下善生于寶積所聞金光明。不云佛說。問往力尊王并子妙幢今誰是耶。答有釋。妙幢即今妙幢。又云。即釋迦佛。詳此二釋無文遮許。取舍任情

經。爾時此大地神女名曰堅牢于大眾中從座而起頂禮佛足合掌恭敬

贊曰。此之品文大分為三。初地神陳請。次世尊為說。后大眾喜行。初復分四。此一請儀

經。白佛言世尊于諸國中為人王者若無正法不能治國安養眾生及以自身長居勝位

下二舉所為

經。惟愿世尊慈悲哀愍當為我說王法正論治國之要

下三陳所請

經。令諸人王得聞法已如說修行正化于世能令勝位永保安寧國內居人咸蒙利益

下四明所益

經。爾時世尊于大眾中告堅牢地神曰汝當諦聽過去有王名力尊幢其王有子名曰妙幢受灌頂位未久之頃爾時父王告妙幢言有王法正論名天主教法我于昔時受灌頂位而為國主我之父王名智力尊幢為我說是王法正論我依此論于二萬歲善治國土我不曾憶起一念心行于非法汝于今日亦應如是勿以非法而治于國云何名為王法正論汝今善聽當為汝說

下次世尊為說有三。初對眾敕聽。次過去下述昔緣起。后爾時力尊下陳昔正法。述昔緣起有八。一能所教人。二爾時下明所授之法。世主即梵王修四無量方為世主。明教慈悲起必能拔苦與樂。三我于下明得法之緣。四我之父下明得聞法處。五我依下明我能行學。六汝于今下誡子隨修。七云何名為下聞敕請教。八汝今下敕聽許說。此意于父邊聞復教其子者。明父子恩深教必實益。故勸聞者敬重依行

經。爾時力尊幢王即為其子以妙伽他說正論曰

下陳昔正法文分為二。此佛標序

經。我說王法論利安諸有情為斷世間疑滅除眾過失一切諸天王及以人中王當生歡喜心合掌聽我說

下正陳彼說有七十三行頌分二。初二頌力尊敕聽。后七十一頌為陳正論。敕聽中初一行述論益。次三句教所備。后一句敕聽為說。問前長行中但為其子。云何勸聽更有天主人王。答長行文略頌中廣故。又解。正為誡子。意謂。此論稱理廣益天主人王。皆當歡喜。故汝今應合掌聽說

經。往昔諸天眾集在金剛山四王從座起請問于大梵梵主最勝尊天中大自在愿哀愍我等為斷諸疑惑

下七十一頌為陳正論。大文分三。初二頌論起所因。次二頌發問生起。后六十七頌正陳其論。初中有五。初二句眾集處。次一句能請人。次一句所問者。次二句贊彼論。次二句請為說

經。云何處人世而得名為天復以何因緣號名曰天子云何生人間獨得為人主云何在天上復得作天王

下發問生起總有四問。如文可知。意各有三。一問其號依德立。即并問立號所由。所由則是問王行何正法得名王等。若不爾者。四天但問其名。云何天主言問我治國法。故薩遮尼干子經第二云。王言。大師彼諸王等何故名王。答言。大王王者民之父母。以能依法攝護眾生令安樂故名之為王。此即總標。次則釋云。大王當知。王之養民當如赤子移干去濕不待其言。何以故。大王當知。王者得立。以民為國。民心不安國將滅矣。是故王常當慮民如念赤子不離于心。當知。國內人民苦樂水旱風雨饑飽老少病患獄訟有罪無罪有功無功。如是知者名不離心。如是知已以力將護。所應與者及時給與。所應取者念當籌量。役使知時不奪人利。禁肅貪暴人得安樂。是名護國。名之為王。今此問答意亦同彼。第三問意現在當來由何業行生處人世得名為天等。由何業行生在天上得作天王。故下答云。由先善業力生天得作王等。西方國法是物各有十名。今人王舉三。天王舉一。以影于余

經。如是護世間問彼梵王已爾時梵天主即便為彼說護世汝當知為利有情故問我治國法我說應善聽

下六十七頌正陳其論有三。初二頌序昔許說。次六十頌半天主正陳。后是故汝人王下四頌半勸勉依學。初中分二。初一頌力尊標序。次一頌天主許說誡聽

經。由先善業力生天得作王若在于人中統領為人主

下天主正陳有二。初三頌答名及業二問。即令修善更作來因。后三十三天主下五十七頌半通答問得號所由。即陳正論。即令修其現益。初復有二。初一頌答后二問。后二頌答初二問。此初也

經。諸天共加護然后入母胎既至母胎中諸天復守護雖生在人世尊勝故名天由諸天護持亦得名天子

下答前有二。初一頌半答第一問。后一半答第二問。然由先善業力言亦流至諸天共加護

經。三十三天主分力助人王及一切諸天亦資自在力除滅諸非法惡業令不生教有情修善使得生天上人及蘇羅眾并健闥婆等羅剎旃荼羅悉皆資半力父母資半力令舍惡修善諸天共護持示其諸善報若造諸惡業令于現世中諸天不護持示其諸惡報

下通答得號所由陳其正論。文復分二。初五頌略標。后五十二頌半廣釋標。中有三。初二頌標諸天助王行正法他益。有三。初一頌天助。次一頌王化。化中初半滅惡。后半生善。次一頌半標人神共護自益。或亦是益他。由人神助力令王化他舍惡修善共護自益。言羅剎旃荼羅者。旃荼羅此云嚴幟執守惡者。即羅剎中執惡之者。此意惡此尚護。況余善者。后諸天共護下一頌半標由令行善化人得諸天護。初半標示。后一頌別示善惡所得因果。問造善可護。造惡如何護。答由昔修善今得為王。故造惡時天示惡相護令改修

經。國人造惡業王舍不禁制斯非順正理治擯當如法若見惡不遮非法便滋長遂令王國內姧詐日增多王見國中人造惡不遮止三十三天眾咸生忿怒心因此損國政諂偽行世間被他怨敵侵破壞其國土居家及資具積財皆散失種種諂誑生更互相侵奪由正法得王而不行其法國人皆破散如象踏蓮池惡風起無恒暴雨非時下妖星多變怪日月蝕無光五谷眾華果苗實皆不成國土遭饑饉由王舍正法

下五十二頌半廣釋分二。初三十五頌明王違正法故禍臻。后十七行半明王依正法故福臻。準瑜伽六十一及王法正理論明。王之過失王之功德王衰損門王方便門王可愛法及能引發王可愛法各有多門。廣如彼辨。若別配此行相稍難。問此名王法正論。彼瑜伽同王法正理論名目相順。何不依彼以釋。答理不一途。仁王般若薩遮尼干子等皆明王行治國之法非彼皆同。然配無違。且依此經分之為二。初三十行廣明違正論。后如是無邊過下五頌結成違正法。廣明分三。初八頌明見人造惡不遮失。次若王舍正法下九頌明王自行非法失。后國中最大臣下十三頌明見臣造過不除失。初中復四。初一頌明見惡應遮。二若見惡下一頌不遮惡廣。三王見國中下因茲天忿。四因此損國政下五頌遂有禍生。禍生有五。一頌怨敵壞國。二財散相侵。三禍起所因。四災變并現。五國土饑饉。五行如次配準可知。第三禍因中初半因后半喻

經。若王舍正法以惡法化人諸天處本宮見已生憂惱彼諸天王眾共作如是言此王作非法惡黨相親附王位不久安諸天皆忿恨由彼懷忿故其國當敗亡以非法教人流行于國內斗諍多姧偽疾疫生眾苦天主不護念余天咸舍棄國土當滅亡王身受苦厄父母及妻子兄弟并姊妹俱遭愛別離乃至身亡歿變怪流星墮二日俱時出他方怨賊來國人遭喪亂國所重大臣枉橫而身死所愛象馬等亦復皆散失處處有兵戈人多非法死惡鬼來入國疾疫遍流行

下王自行非失分四。初二句明王舍正法。二次兩句天見心憂。三次兩頌諸天共議。四次六頌災禍遂起。于中復九。初一頌斗諍等多。次半頌諸天棄舍。次一頌半違迫事生國土滅求不得苦。王身受苦者即怨憎會苦。父母等別離愛別離苦。乃至身亡即是死苦。次半頌災怪并生。次半頌怨賊來侵。次半頌大臣橫死。次半頌畜產散失。次半頌人非法亡。次半頌疾疫遍國

經。國中最大臣及以諸輔相其心懷諂佞并悉行非法見行非法者而生于愛敬于行善法人苦楚而治罰

下十三頌見臣造過不除失分四。一頌大臣造過。次一頌倒賞罰。次十頌有惡果生。后若王作非法下一頌結其過失。此初二也

經。由愛敬惡人治罰善人故星宿及風雨皆不以時行有三種過生正法當隱沒眾生無光色地肥皆下沉由敬惡輕善復有三種過非時降霜雹饑疫苦流行谷稼諸果實滋味皆損減于其國土中眾生多疾病國中諸樹林先生甘美果由斯皆損減苦澀無滋味先有妙園林可愛游戲處忽然皆枯悴見者生憂惱稻麥諸果實美味漸消亡食時心不喜何能長諸大眾生光色減勢力盡衰微食啖雖復多不能令飽足于其國界中所有眾生類少力無勇勢所作不堪能國人多疾患眾苦逼其身鬼魅遍流行隨處生羅剎

下有惡果生。于中分五。初一頌三事乖時。一星二風三雨。二次一頌三種過起。一正法隱歿。二有情無光。三地肥沈減。三次二頌復三惡生。一非時霜雹。二谷稼損減。三眾生疾病。四次三頌外果衰微有三。一頌諸果無味。一頌林樹皆枯。一頌食不資大。五次三頌內報亦退有四。一頌形色饑羸尪微。一頌身無勇勢。半頌疾患苦迫。半頌鬼魅流行

經。若王作非法親近于惡人令三種世間因斯受衰損

下第四結其過失。三種世間者即三界。由王依法增益人天。行非法故三界衰損。或人畜百谷為三世間。人疫畜損百谷不熟。廣如上辨

經。如是無邊過出在于國中皆由見惡人棄舍不治擯由諸天加護得作于國王而不以正法守護于國界若人修善行當得生天上若造惡業者死必墮三涂若王見國人縱其造過失三十三天眾皆生熱惱心不順諸天教及以父母言此是非法人非王非孝子

下五頌大段第二結成違正法有四。一頌結不罰惡。一頌結不修善。一頌結善惡報。二頌結違教非人

經。若于自國中見行非法者如法當治罰不應生舍棄是故諸天眾皆護持此王以滅諸惡法能修善根故王于此世中必招于現報由于善惡業行舍勸眾生為示善惡報故得作人王諸天共護持一切咸隨喜

下十七頌半明依正法故福臻。分之為二。初四頌標行正法。后十三頌半依標廣釋。標中有二。此二頌標罰惡。罰惡有二。初頌罰惡人。后頌得天護。次二頌標勸善。勸善有二。初一頌勸修善。后一頌得菩提

經。由自利利他治國以正法見有諂佞者應當如法治假使失王位及以害命緣終不行惡法見惡而舍棄害中極重者無過失國位皆因諂佞人為此當治罰若友諂誑人當失于國位由斯損王政如象入華園天主皆嗔恨阿蘇羅亦然以彼為人王不以法治國是故應如法治罰于惡人

下廣釋有二。初五頌半釋罰惡。后八頌半釋行善。釋初有五。一頌見惡必治。次一頌是不典舍。次一頌明罰所以。次一頌重更成前。三句法一句喻。次一頌半結應治罰。問行惡有幾。幾種治罰。答準薩遮尼干子經第四云。行惡眾生有五。一于王無益。二者造作無利。三者起逆。四者邪行。五者邪命。于王無益有十一種。一者返逆。二者教他返逆。三與王毒藥。四奪王資生。五破所應作。六侵奪王妻。七違王命。八出王密語。九覘伺國土。十者罵王。十一毀訾。造作無利復有十種。一迭共相殺。二迭相劫奪。三迭相侵妻。四虛誑證他。五虛妄誑他。六壞他親友。七惡口罵他。八斗稱欺誑。九迭相毀訾。十迭相焚燒。返逆眾生者。謂諸邊地城邑小王聚落主等不順根本大王教命。邪行者。謂諸無戒即諸惡律儀屠兒獵師畜養豬羊雞犬鵝鴨。諸損害他自恣作惡。邪命者。種種非法求諸利養非法活命。各各不能自活中住。治罰有三。一者呵責。二者奪資生。三牢獄打縛呵罵驅擯。五種眾生隨上中下三種治罰。返逆之者行法行王先以善言如法開示。若聞王命即舍逆心請諸罪王前者。王放大恩恕其重罪。依其國土王領之處不減不奪不驅出。何以故。為令知王有三種事故。一者有信。二者有恩。三者大力。未降伏者為令降伏。已降伏者令不更作。欲反逆者令不敢起。彼有罪人得免其罪。還復王位人民安穩。彼如法王得福無量善名流布。若聞命不伏罪。當重治。除不斷命不壞諸根。盡奪資生國土人民。驅擯他處。何以故。為余眾生不起逆故。是名行法行王治彼起逆眾生之罪。邪行眾生唯呵責治罰。汝若更作與汝重罪。邪命眾生應當隨順。如法僧眾僧當和合喚令現前取其自言。隨犯輕重當如法治拒。違僧命不從師友善知識語惱亂眾僧不得修道者。若彼國王是法王者。僧當往語令王教敕。王應喚彼破戒比丘善言勸喻令順僧命。若其不從。當集二眾現前對實。若得其罪。助如法眾治彼比丘。不得斷命。乃至不得奪其資生。得呵責得驅擯。大王若二朋黨諍訟。應當如法斷諍事。若王不知。當問國內大德沙門知法知義有大智悲當行正法利益眾生善名斷諍能如法語者。問其正法知犯非犯。如是知已如法為滅。問準薩遮經第五云。行法行王行八種心能護眾生。一者念諸眾生如念子想。二者念于惡行眾生如病子想。三者念受苦眾生生大慈心。四者念受勝樂眾生生歡喜心。五者念于怨家眾生生護過想。六者能于親友眾生生覆護想。七者能于資生之中生如藥想。八者能于自身生無我想。既具此八名法行王。云何得行禁閉打縛驅擯等耶。答于諸非法惡行有情愍念令悔方便治罰故不相違。故彼經第三云。譬如父母于惡行子。為念子故欲令改悔方便苦治。除不斷命不壞諸根。余打罵等從心苦治。不名舍心不名惡心。以念子重為令改悔更不復作。而彼父母不名非法不失慈心。行法行王亦復如是。為令舍惡從善。令其余惡眾生不作非法。非常惡心舍此眾生。亦不故心為惱眾生而行惱切。以慈悲心行惡口等治罰眾生。不名非法不失慈心。其經亦云。知為政者棄一惡人以成一家。棄一惡家以成一鄉。不知政者人物失所使天下怨訟。問行法行王既有慈悲。以何等心治行惡人。答準薩遮尼第三云。先起慈心智慧觀察思惟五法。然后當治。一依實非不實。二依時非不時。三依義非無義。四依濡語非粗穬。五依慈心悲嗔心。謂依法詰問取自言依實過治。王有力時應治其罪。無力不治從惡心作。當如法治。非此不治。應知其過正說不穩善說苦言。如是呵責。非不呵責。是名濡語。非但呵責斷其罪過。除卻斷命割截支體。依慈悲心系閉打縛呵嘖。奪財驅擯他方為令改悔。非惡心舍。問行法行王既無染慈心治罰惡人。何不斷命割截諸根。答彼經云。以無染心無惡心故。不能得起如是心念斷命截根。應觀眾生至于死時自業過生嗔恨心死。已命斷生惡道中。惡心隨逐長夜不斷。是故不應斷命截根。斷命截根一作已后不可救故。系閉罵等非永棄故。是故佛聽。又彼經問云。所有臣佐宰官禁司不慮國計。但求利己。或復私忿以害公政。或云受貨賕以抂治之。增長百姓迭相欺亂。以強凌弱。以貴凌賤。以富欺貧。以曲抂直。富者獲甲。貧者受屈。諂佞掌政。忠賢隱退。或時在朝懼罪自默。或行財貨以用安己百姓貧苦不堪充濟。厭苦思亂不聞王命。斯由臣吏不行忠節欺上亂下冒受王祿。如是之人攝在何等眾生數中。答言。大王攝在劫奪眾生數中。上品治罰。何以故。以其受王名官重祿舍公念私不存公政。禍亂之生莫不由之。此是國之最大惡賊。王是法王不得斷命。是故攝在劫奪數中。上品治罰。廣有多門。具如薩遮尼干子經說

經。以善化眾生不順于非法寧舍于身命不隨非法友于親及非親平等觀一切

下八頌釋行善有二。初一頌半釋行善。后六頌半釋得益。初中復三。初半頌化人不順非法行。次半頌修政不隨非法友。后半頌賞罰不簡親非親

經。若為正法王國內無偏黨法王有名稱普聞三界中三十三天眾歡喜作是言贍部洲法王彼即是我子以善化眾生正法治于國勸行于正法當令生我宮天及諸天子及以蘇羅眾因王正法化常得心歡喜天眾皆歡喜共護于人王眾星依位行日月無乖度和風常應節甘雨順時行苗實皆成善人無饑饉者一切諸天眾充滿于自宮

下釋得益有六。初一頌得名稱普聞益。次一頌得為天子益。次一頌當得生天益。次一頌半諸天喜護益。次二頌護國益。于中復四。半頌星辰依度益。半頌風調雨順益。半頌人民豐樂益。半頌能護諸天益。能令天眾常充滿故。問王能行善得諸天護。云何能護諸天益。答王行正法即廣流佛教。國泰人安常令修善。故多生天。又弘佛法天聞得益。故薩遮經云。行法行王無量天護。云何護天。由法行王能與諸天正法凈食。所謂為說如來正教甘露法門禪定解脫十善道等。令其得離諸惡道苦。以是為護。故法行王即身能集無量功德資益現在。未來復能集諸善果。此下亦云。是故汝人王忘身弘正法。應尊重法寶。由斯眾安樂。四王護國品亦廣明之

經。是故汝人王忘身弘正法應尊重法寶由斯眾安樂常當親正法功德自莊嚴眷屬常歡喜能遠離諸惡以法化眾生恒令得安隱令彼一切人修行于十善率土常豐樂國土得安寧王以法化人善調于惡行當得好名稱安樂諸眾生

贊曰。明正法中有三。已上第二廣陳正論。下第三勸勉依學分三。初一頌勸弘法利他。次半頌勸親法自利。后三頌明其利益有四。初半頌眷屬離非。次半頌眾生身樂。次一頌國豐人泰。次一頌得好名聞

經。爾時大地一切人王及諸大眾聞佛說此古昔人王治國要法得未曾有皆大歡喜信受奉行

下品第三大段大眾喜行

金光明最勝王經疏卷第五末(終)金光明最勝王經疏卷第六

　　　　唐三藏法師義凈奉　制譯


　　　　翻經沙門慧沼撰


　　善生王品第二十一

善生王品三門分別。言來意者。十六品學行流通分有五。第四正明持學。持學有二。初二品舉昔持學。后一品勸今持學。舉昔有兩意。一為世果。即增上生道。二為出世果。即決定勝道。初修久修二差別故。大悲大智兩行增故。前品明他依教修行為得世果。此品明自持學此經求出世果。又解。前品成前護國品中為護國土應流通此經行。此品成前護國品中為得成佛轉法輪等流通經行。故此品起。釋名者。梵云俱舍羅(此云善)唱婆婆此云生。舊云善集義翻非正。此品明昔善生求法持經之行。故以為名。解妨者。問本意欲勸持經舉其昔事以曉。此既明往善生求法。何不名為善生求法品。答應言求法。略故不論。又不但求。亦得聞法供養行經。若言求法闕余法行。故但云善生。問第二僧祇初逢寶髻佛。云何此品云寶髻佛涅槃善生王出。答寶髻佛多。又復非必第二劫初善生王出。是余時故

經。爾時世尊為諸大眾說王法正論已復告大眾汝等應聽我今為汝說其往昔奉法因緣

贊曰。品文分三。此結前生后。次正述修行。后大眾愿學。此初也

經。即于是時說伽他曰我昔曾為轉輪王舍此大地并大海四洲珍寶皆充滿持以供養諸如來我于往昔無量劫為求清凈真法身所愛之物皆悉舍乃至身命心無吝

下正述修行有三十二頌。大分為四。初二頌總標過去供佛求法。次二十三頌別明過去修學。此經次兩頌為除眾疑結會古今。后五頌明修學益勸勉諸眾。初中有二。初一頌親近諸佛。次一頌為求勝法

經。又于過去難思劫有五遍知名寶髻于彼如來涅槃后有王出世名善生為轉輪王化四洲盡大海際咸歸伏有城名曰妙音聲時彼輪王于此住

下第二別明過去修學此經。于中有四。初二頌求法人。次十六頌正求法。次一頌因得聞。次四頌依修學。初求人有四。一明求法時。二有王出下明求法人。三為轉輪王下明王化。四有城下明住處

經。夜夢聞說佛福智見有法師名寶積處座端嚴如日輪演說金光微妙典爾時彼王從夢覺生大歡喜充遍身至天曉已出王宮往詣苾芻僧伽處恭敬供養圣眾已即便問彼諸大眾頗有法師名寶積功德成就化眾生爾時寶積大法師在一室中而住止正念誦斯微妙典端然不動身心樂時有苾芻引導王至彼寶積所居處見在室中端身坐光明妙相遍其身白王此即是寶積能持甚深佛行處所謂微妙金光明諸經中王最第一時王即便禮寶積恭敬合掌而致請唯愿滿月面端嚴為說金光微妙法寶積法師受王請許為說此金光明周遍三千世界中諸天大眾咸歡喜王于廣博清凈處奇妙珍寶而嚴飾上勝香水灑游塵種種雜華皆散布即于勝處數高座懸繒旛蓋以莊嚴種種粖香及涂香香氣芬馥皆周遍天龍修羅緊那羅莫呼洛伽及藥叉諸天悉雨曼陀華咸來供養彼高座復有千萬億諸天樂聞正法俱來集法師初從本座起咸悉供養以天華是時寶積大法師凈洗浴已著鮮衣詣彼大眾法座所合掌虔心而禮敬天主天眾及天女悉皆共散曼陀華百千天樂難思議住在空中出妙響爾時寶積大法師即升高座跏趺坐念彼十方諸剎土百千萬億大慈尊遍及一切苦眾生皆起平等慈悲念為彼請主善生故演說微妙金光明

第二正求法有十一。初一頌因夢見聞。梵云羅呾娜。此云寶。俱侘此云積。舊云寶明寶冥者并訛。二次二頌覺已尋覓。三次一頌法師住處。四次有兩頌善友引示。于中有三。半頌至所居。半頌睹儀相。一頌陳名行。五次一頌見已啟請。六次半頌法師許可。七次半頌眾聞歡喜。八次三頌莊嚴道場有二。初王次八部。王有二。初一頌莊嚴處所。次一頌莊嚴法座。次天龍下一頌八部供養。九次半頌諸天同集。十次二頌半法師赴會。于中有三。初半頌起定感應。次一頌詣座法則。后一頌眾會供養。十一次二頌升座說法有三。半頌威儀。一頌運想。半頌正說

經。王既得聞如是法合掌一心唱隨喜聞法希有淚交流身心大喜皆充遍

下一頌第三因得聞

經。爾時國主善生王為欲供養此經故手持如意末尼珠發愿咸為諸眾生今可于斯贍部洲普雨七寶瓔珞具所有匱乏資財者皆得隨心受安樂即便遍雨于七寶悉皆充足四洲中瓔珞嚴身隨所須衣服飲食皆無乏爾時國主善生王見此四洲雨珍寶咸持供養寶髻佛所有遺教苾芻僧

下四頌第四依修學法行有十。此但一種謂初供養。供養有十。此即第六俱供養也。以雨七寶普施眾生同供養故。于中有四。初半頌所為。次一頌半發愿。次一頌愿遂。次一頌供養。初所為中為供此經即法。此供養中即佛僧也。佛是說主。僧是學人。經是所學。故俱供養。問何不供養寶髻世尊但云所有僧耶。答佛已滅故。或上句供佛下句供僧。若爾佛滅云何言供養佛。答知常住故。或供佛形故

經。應知過去善生王即我釋迦牟尼是為于昔時舍大地及諸珍寶滿四洲昔時寶積大法師為彼善生說妙法因彼開演經王故東方現成不動佛

下兩頌結會古今有二。初會求經人。后會說法者。何故如是。欲明說聽俱是法行皆成佛故

經。以我曾聽此經王合掌一言稱隨喜及施七寶諸功德獲此最勝金剛身金光百福相莊嚴所有見者皆歡喜一切有情無不愛俱胝天眾亦同然過去曾經九十九俱胝億劫作輪王亦于小國為人王復經無量百千劫于無量劫為帝釋亦復曾為大梵王供養十力大慈尊彼之數量難窮盡我昔聞經隨喜善所有福聚量難知由斯福故證菩提獲得法身真妙智

下五頌第四明修學益有三。初兩頌明修法行得出世果。次兩頌明修法行得世間報。后一頌結由經力得獲菩提。菩提智相。法身真妙智智性。菩提菩提斷俱名菩提故。或菩提是總。法身即真如。妙智即四智

經。爾時大眾聞是說已嘆未曾有皆愿奉持金光明經流通不絕

下至大眾愿學

　　諸天藥叉護持品第二十二

諸天藥叉護持品三門分別。言來意者。學行流通有五。此第四正明持學。復有二。一舉昔。二勸今。舉昔有二。初舉他昔持。次一舉自昔持。此品勸今眾持。又釋成前護國品中能持經人及八部眾流通之行故此品起。釋名者。諸天藥叉所勸假者。護持二字所學之行。護即護行。持即持行。即勸四眾持勸彼八部護。故品下但云。大吉祥天女及諸天等聞佛所說皆大歡喜。于此經王及持經者一心擁護。不言受持。又釋。即住持經令不斷滅名之為護。護即是持。如為護法城。如仁王護國。如言護十地行持國天王等。故此長行但令為奉獻。及欲解了佛深行處。應為眾生敷演流布。其聽法者應除亂想。不言勸護持經之人。故護持言護持正法。下云常來護此人者。由護持經故得諸天守護。故下經云。若此金光明經典流布處有能稱誦者悉得如上福。明護持經得利益故。又釋。護持含其二義。護持于經護持經者故。下云于此經王及持經者俱擁護故。此釋盡理。解妨者。問既言此品正勸今眾令行學者。何故聞說但有諸天歡喜擁護不說四眾及以修行。答文影略故。前標告云即為諸天及諸大眾。下文復云。及諸天等聞佛所說皆大歡喜。喜歡即含修行義也

經。爾時世尊告大吉祥天女曰若有凈信善男子善女人欲于過去未來現在諸佛以不可思議廣大微妙供養之具而為奉獻及欲解了三世諸佛甚深行處

贊曰。品大分三。初略標勸。次頌廣明。后眾愿護。初中分三。初告天女。次若有下標所欲行。后是人下勸弘此教。此初二也。初廣供養修福行。解了行處修智行。菩提資糧不過此二。甚深行處即二空如。故下文云。欲入深法界。應先聽此經。法性之制底甚深善安住

經。是人應當決定至心隨是經王所在之處城邑聚落或山澤中

下勸弘此經有三。初令起加行。次隨是經王下弘經處。后廣為眾生下弘經行。言決定至心者。起決定思為近加行。敷演等者。即動發思正起行。至心之言即是專念通加行及正行。審慮遠劣略而不說。又決定者。即勇猛不退義。故瑜伽三十八。云何求聞正法。謂諸菩薩為欲令聽聞一善說法。假使路由猛焰熾然大熱鐵地。無余方便可得聞是善說法者。即便發起猛利愛重歡喜而入。何況欲聞多善言義等。此下亦云。假使大火聚滿百踰繕那。為聽此經王直過無辭苦

經。廣為眾生敷演流布其聽法者應除亂想攝耳用心

下弘行有二。一久學者能為開演利他行。二初學者即應聽聞自利行。十法行中略舉此二以影余八。或能說能聽二人雙勸。又隨是經王所在之處。即舉有經卷及行經處皆應供養修供養行。應除亂想等者。準瑜伽三十八。聽法之中第三除散亂深聽說法。式具如前明

經。世尊即為彼天及諸大眾說伽他曰若欲施諸佛不思議供養復了諸如來甚深境界者若見演說此最勝金光明應親詣彼方至其所住處此經難思議能生諸功德無邊大苦海解脫諸有情我觀此經王初中后皆善甚深不可測譬喻無能比假使恒河沙大地塵海水虛空諸山石無能喻少分欲入深法界應先聽是經法性之制底甚深善安住于斯制底內見我牟尼尊悅意妙音聲演說斯經典由此俱胝劫數量難思議生在人天中常受勝妙樂若聽是經者應作如是心我得不思議無邊功德蘊假使大火聚滿百踰繕那為聽此經王直過無辭苦既至彼住處得聞如是經能滅于罪業及除諸惡夢惡星諸變怪蠱道邪魅等得聞是經時諸惡皆舍離

下第二頌廣明。總七十九頌分之為四。初二十三頌明說聽二行。次梵王帝釋主下四十一頌明天神擁護。次于此南洲內下十四頌明經威力。后一頌總結說聽。初中分二。初十二頌明聽法行。應嚴勝高座下十一頌明演說行。初后分五。初一頌標求福智。二次一頌勸至法會。三次三頌贊經功德。于中有三。一頌贊生善滅惡。一頌贊法十德。此略舉四。即初中后善其義甚深以影余六。五文巧。六無雜。七具足。八清凈。九鮮白。十梵行相。廣如瑜伽八十三攝事分釋。一頌喻明。四次五頌勸應聽法。于中有五。一頌勸聽。法性制底者。如為法華經起一寶塔不須舍利已有全身。此亦如是。能詮顯故即見法身。一頌見報身。說相似故。一頌得善報。一頌令慶喜。一頌令決聽。五次二頌聞經利益

經。應嚴勝高座凈妙若蓮華法師處其上猶如大龍座于斯安坐已說此甚深經書寫及誦持并為解其義法師舍此座往詣余方所于此高座中神通非一相或見法師像猶在高座上或時見世尊及以諸菩薩或作普賢像或如妙吉祥或見慈氏尊身處于高座或見希奇相及以諸天像暫得睹容儀忽然還不現成就諸吉祥所作皆隨意功德悉圓滿世尊如是說最勝有名稱能滅諸煩惱他國賊皆除戰時常得勝惡夢悉皆無及消諸毒害所作三業罪經力能除滅于此贍部洲名稱咸充滿所有諸怨結悉皆相舍離設有怨敵至聞名便退散不假動兵戈兩陣生歡喜

下十一頌明演說行。復分為五。初半頌嚴座。二次半頌法師儀軌。三次一頌演說經。即教他書寫及誦受持。四次四頌說法瑞相。五次五頌演法利益有十。一得吉祥。二所作成。三功德滿。四有名稱。五滅煩惱。六除怨敵。七無惡夢。八消毒害。九滅諸罪。十無怨酬。初三頌各三利。后二頌有一利。如文可知

經。梵王帝釋主護世四天王及金剛藥叉正了知大將無熱池龍王及以娑揭羅緊那羅樂神蘇羅金翅王大辯才天女并大吉祥天斯等上首天各領諸天眾常供養諸佛法寶不思議恒生歡喜心于經起恭敬斯等諸天眾皆悉共思惟遍觀修福者共作如是說應觀此有情咸是大福德善根精進力當來生我天為聽甚深經敬心來至心供養法制底尊重正法故憐愍于眾生而作大饒益于此深經典能為法寶器入此法門者能入于法性于此金光明至心應聽受是人曾供養無量百千佛由彼諸善根得聞此經典如是諸天王天女大辯才并彼吉祥天及以四王眾無數藥叉眾勇猛有神通各于其四方常來相擁護日月天帝釋風水火諸神吠率怒大肩閻羅辯才等一切諸護世勇猛具威神擁護持經者晝夜常不離大力藥叉王那羅延自在正了知為首二十八藥叉余藥叉百千神通有大力恒于恐怖處常來護此人金剛藥叉王并五百眷屬諸大菩薩眾常來護此人寶王藥叉主及以滿賢王曠野金毗羅賓度羅黃色此等藥叉王各五百眷屬見聽此經者皆來共擁護彩軍乾闥婆葦王常戰勝珠頸及青頸并勃里沙王大最勝大黑蘇跋拏雞舍半之迦半足及以大婆伽小渠并護法及以獼猴王針毛及目犬寶發皆來護大渠諾拘羅栴檀欲中勝舍羅及雪山及以婆多山皆有大神通雄猛具大力見持此經者皆來相擁護阿那婆答多及以娑揭羅目真[醫-酉+言]羅葉難陀小難陀于百千龍中神通具威德共護持經人晝夜常不離婆稚羅睺羅毗摩質多羅母旨苫跋羅大肩及歡喜及余蘇羅王并無數天眾大力有勇健皆來護是人訶利底母神五百藥叉眾于彼人睡覺常來相擁護旃荼旃荼利藥叉旃稚女昆帝拘吒齒吸眾生精氣如是諸神等大力有神通常護持經者晝夜恒不離上首辯才天無量諸天女吉祥天為首并余諸眷屬此大地神女果實園林神樹神江河神制底諸神等如是諸大神心生大歡喜彼皆來擁護讀誦此經人見有持經者增壽命色力威光及福德妙相以莊嚴星宿現災變困厄當此人夢見惡征祥皆悉令除滅此大地神女堅固有威勢由此經力故法味常充足地肥若流下過百踰繕那地神令味上滋潤于大地此地厚六十八億踰繕那乃至金剛際地味皆令上

下四十一頌得天神擁護。復分為二。初三十九頌說聽得護。后二頌明護所以。初得護有六。初十二頌護聽人又有三。初四頌明天神敬喜。次六頌護聽經人有四。一頌思觀行人。一頌見贊生天。三頌贊勸聽經。一頌贊昔善根。后二頌明其衛護。第二次五頌護說經人。吠率怒那羅延天之異名。復形大故名大肩。第三次二頌復護聽人。金毗羅者此云孔。賓度羅者此云孔雀。第四次十二頌復護說經者。彩軍乾闥婆以著彩衣為軍眾。葦王者諸草神王。以珠貫頸。神項頸青神。勃里沙婆此云牛。牛神王也。頌文窄故略去婆字。蘇此云好。跋拏此云金。雞舍此云發。是好金發鬼神。半之迦云五。即五神。神足似羊。大婆伽者此大威德。小渠之神。諾呴羅者正云鼠狼。神名也。舍羅此云屋。山名。神依彼山以山為名。娑多山者此云堪倒。阿那婆答多此云無熱惱。娑揭羅此云堿海。目真此云解脫。[醫-酉+言]羅葉即舊云伊蘭樹。婆稚此云團圓。毗摩質多羅此云綺畫。母旨此云好。苫跋羅此云食。亦非天名。亦云飲食神。訶利底鬼母如前解。旃荼男聲呼藥叉。旃荼利女聲呼。昆帝拘吒齒即齒長包者是。第五次三頌護讀誦人。第六次五頌復護說經人

經。由聽此經王獲大功德蘊能使諸天眾悉蒙其利益復令諸天眾威力有光明歡喜常安樂舍離于衰相

下二頌明得護所以。舉聽經人影持說者

經。于此南洲內林果苗稼神由此經威力心常得歡喜苗實皆成就處處有妙華果實并滋繁充滿于大地所有諸果樹及以眾園林悉皆生妙華香氣常芬馥眾草諸樹木咸出微妙華及生甘美果隨處皆充遍于此贍部洲無量諸龍女心生大歡喜皆共入池中種植缽頭摩及以分陀利青白二蓮華池中皆遍滿由此經威力虛空凈無翳云霧皆除遣冥闇悉光明日出放千光無垢焰清凈由此經王力流暉繞四天此經威德力資助于天子皆用贍部金而作于宮殿日天子初出見此洲歡喜常以大光明周遍皆照曜于斯大地內所有蓮華池日光照及時無不盡開發于此贍部洲田疇諸果藥悉皆令善熟充滿于大地由此經威力日月所照處星辰不失度風雨皆順時遍此贍部洲國土咸豐樂隨有此經處殊勝倍余方

下十四頌贊經威力有八。初四頌由經威力百谷豐美。次二頌池沼多華。次一頌空凈常明。次三頌日殿增耀。次一頌蓮隨日剖。次一頌果藥恒盈。次一頌風雨順時七耀依度。次一頌總結經力

經。若此金光明經典流布處有能講誦者悉得如上福

下一頌總結說聽所得功德

經。爾時大吉祥天女及諸天等聞佛所說皆大歡喜于此經王及受持者一心擁護令無憂惱常得安樂

下第三大段大眾愿護

　　授記品第二十三

授記品二十三三門分別。言來意者。就學行流通有五。此即第五成前諸品令學行意有三。一為授記。二為除疑。三更重勸。此初也。與記者。明行必得果果定因成。故護持后有授記品。言釋名者。授者付也與也。記者分別也驗也。為其分別驗其當果而以與之故名授記。言解妨者。問妙幢聞經曾未與記。如何今言為成前行有此品起。答非是正意與其妙幢及二子等記。如法華經二類尼眾。為勸持經。彼欲聞記方能修學故與授記。非是此時正令與記。前已記故。故彼經云。我先已說一切聲聞皆得作佛。今此大眾亦復如是。云若持經得作佛者。誰等是耶。有此疑心未能決學。故為令斷授妙幢等記。欲令時眾知當作佛決定能行。不爾應前滅業障品后或蓮華贊品后與其授記。彼時已悟。何不與記。如法華會三周說法周周之后各各與記不在后故。問若爾何前不與記。答妙幢菩薩已入八地。先蒙記故令勸持經。故復重說。又解。應前與記。此方記者含多義故。一與妙幢等記。二復為成前。又前十千時未赴會。亦顯一聞皆得作佛況久修學不得佛耶故。此時記一言多益。故亦無過。問十千暫聞即與授記。在會大眾何不記耶。答彼根熟故。此未熟故。又眾已聞持經作佛。此未聞。故又宜爾故

經。爾時如來于大眾中廣說法已欲為妙幢菩薩及其二子銀幢銀光授阿耨多羅三藐三菩提記

贊曰。品文分二。初眾集后與記。眾集有二。初此結集序

經。時有十千天子最勝光明而為上首俱從三十三天來至佛所頂禮佛足卻坐一面聽佛說法

下明眾集

經。爾時佛告妙幢菩薩言汝于來世過無量無數百千萬億那庾多劫已于金光明世界當成阿耨多羅三藐三菩提號金寶山王如來應正遍知明行足善逝世間解無上士調御丈夫天人師佛世尊出現于世

下后與記有二。初與三士記。后與十千記。三士為三。初復有五。一標名。二記時。三記國。四記果。即無上菩提。五記號。即金寶山等。號有通別。如文可知。授記之義略以四門分別。一授記所由。二能授記人。三所授記者。四授記差別。言所由者三義。一由菩薩修多功德證得法性故與授記。故法華論云。彼聲聞等為實成佛故與記別。為不成佛與授記耶。若實成佛者。菩薩何故于無量劫修集無量功德。論答云。彼聲聞授記者得決定心。非成就法性故。此意即明。由諸菩薩多劫修行無量功德成就法性故與授記。即八地已上。故瑜伽四十六云。又諸菩薩三種決定。一種性定。二發心定。三不虛行定。乃至云。依于最后墮決定位諸佛如來授諸菩薩墮決定記。二除小菩薩不定姓疑故。攝大乘論等云。為引攝一類及任持所余一類不定姓聲聞所余不定性菩薩。恐此菩薩退大就小。故與授記言得作佛。三為欣佛者見此授記欣當自得。復顯聞經決得作佛。持行此經修佛因故。故法華經云。大智舍利弗今得授尊記。我等亦皆得最妙第一法等。此經亦云。時十千天子聞三大士得授記已。復聞如是最勝王經心生歡喜。清凈無垢猶如虛空。此心喜無疑即欣作佛。信法修行。二能記人者復有三義。一能記所依假者。二能記體。三能記用。能記所依準瑜伽論四十九說。能成就有六。一勝解行地。二增上意樂地。三正行地。四決定地。五決定行地。六究竟地。此之六位俱能授記。然究竟位佛菩薩殊。佛有三身。唯他用變化二假者能為對十地地前別故。然究竟位中第十地菩薩及前五位但總相記。不能知彼當作佛時國土名字等。下人不能知上事故。若依總相觀因記果言得作佛。菩薩亦能。故法華經中不輕菩薩記彼四眾當得作佛。故能授記不過此六。或不愚法定性二乘信有大乘亦得總記。如菩薩戒經中說。昔有羅漢。將一沙彌。因發大心遂生尊重。故得總記。二能記體者。謂后得俗智知根性故。后得觀理亦不能記。此約圣者。若是地前但比量智。三能記用者。所謂言教詮表義故。三所授記者有二。一所記依。二所記體。所記依者有四。一種性位。二發心位。三不定二乘。四諸大菩薩。此據顯了。若隱密記及平等意樂亦通定性及無性人。所記體者即無漏善通現及種。并所得果。果通報化。除法性身。就報身中多說他用。以有國土眷屬等故。顯慈悲故。有差別故。四授記差別者。首楞嚴經中佛告堅意菩薩。授記即有四種。有未發心而與授記。有適發心而與授記。有密授記。有得無生忍現前授記。是名四種。唯有如來能知此事。寶云經同瑜伽四十六說。略由六相。蒙諸如來于無上菩提與授記別。何等為六。一安住種性未發心位。二已發心位。三現在前位。四不現前位。此上四種同首楞嚴經。彼密授記即不現前。在密處故。或得無生忍名現前。未得者名不現前。或在座名為現前。身不在坐名不現前。五有定時限。謂爾許時當證無上正等菩提。六無定時限。謂不宣說決定時限而與授記。大莊嚴論第十二說六種亦同。彼云。授記有二種。人別及時別。人別即前四。時別即后二。彼論又云。轉記及大記此復有二種。轉記者。謂彼菩薩后于如是如來如是時節當得授記。大記者。在第八地得無生忍。由斷自言我當作佛慢故。及斷一切分別相故等。轉記即首楞嚴經初三收。大記即第四攝。彼又說六。與首楞嚴經及瑜伽論別。何者為六。一剎土。二名字。三時節。四劫名。五眷屬。六法住。今此妙幢等記文中有三。于金光明界等剎土號。金寶山等名字。汝于來世過無量無數等時節。略無劫名眷屬法住

經。時此如來般涅槃后所有教法亦皆滅盡時彼長子名曰銀幢即于此界次補佛處世界爾時轉名凈幢當得作佛名白金幢光如來應正遍知明行足善逝世間解無上士調御丈夫天人師佛世尊

下第二大士記文亦為五。初記時。二牒名。三記處。即于此界下是四記國。五記號亦有通別

經。時此如來般涅槃后所有教法亦皆滅盡次子銀光即補佛處還于此界當得作佛號曰金光明如來應正遍知明行足善逝世間解無上士調御丈夫天人師佛世尊

下第三大士記文亦有五。一記時。二牒名。三記果即補佛處。四記國還于此界。五記號

經。是時十千天子聞三大士得授記已復聞如是最勝王經心生歡喜清凈無垢猶如虛空爾時如來知是十千天子善根成熟即便與授大菩提記汝等天子于當來世過無量無數百千萬億那庾多劫

下第二大段文分為四。初與記。二疑生。三為斷。四喜信。初中有三。初天子聞見心歡。次爾時如來下如來知彼根熟。后即便下正與記別有八。初標序。二牒名。三記時。然劫有多種。如法華論有五種。謂晝夜月時年。或說饑饉疫病刀兵以為三劫。或說一增一減為一劫。如二十住劫等。或說八十增減為一劫。即火災劫。或說七火為一劫。即水災劫。或說八七火一七水為一劫。即風災劫。或說無量風災為一劫。即三大僧祇劫。或說二八十劫為一劫。如此賢劫。或說多八十劫為一劫。即星宿劫等。盡彼千佛出世時量總名一星宿劫故。如法華經中所說劫數。多約晝夜月時年等。如說十住等位各經爾許劫者。即風災等劫爾。此云過無量無數等者。即過增減或風災等。非大僧祇。修行成佛不過三故。問修行根性有勤墮別。如何定說三大僧祇。答取作意時。方便善心剎那剎那相續時量經三大劫。非是通取修不修時作不作意經爾許劫故。雖勤墮根性不同俱說三祇。問若爾八地已去無漏觀心一切時續。如何說有超劫事耶。如釋迦佛第三劫初逢然燈佛。布發掩埿超于八劫。第三祇滿修相好業。初逢勝觀佛。亦云弗沙。翅足贊嘆超于九劫。答有二解。一云。或有一類住游觀心多。或耽滅定久。對此有超。若爾如何復云八地已去剎那剎那轉增進耶。答據八地上住出已后長時而說。若爾如何云初地已上入住出心各各齊等。答據不作意。即功力齊不同地前。設作意時力用不等。若執皆齊。如何得說智增悲增及于煩惱怖不怖別。一云。悲增智增怖不怖類地地各齊。然說超者。以智望悲增者說超。若爾智增望悲增者自得成超。何須說彼布發等耶。答此等超增。是故偏說。或是化相方便說超。非是實爾。何以故。八地已上他受土中何處有埿須發掩。何有石窟作佛安禪。若爾僧祇于智悲增何者而說。答據智增者

經。于最勝因陀羅高幢世界得成阿耨多羅三藐三菩提同一種姓又同一名號曰面目清凈優缽羅香山十號具足如是次第十千諸佛出現于世

下四記國名。因陀羅梵語。此云帝高幢界。次得成阿耨下五記果。同一種姓者六記姓。七記號。八如是下記次

經。爾時菩提樹神白佛言世尊是十千天子從三十三天為聽法故來詣佛所云何如來便與授記當得成佛世尊我未曾聞是諸天子具足修習六波羅蜜多難行苦行舍于手足頭目髓腦眷屬妻子象馬車乘奴婢仆使宮殿園林金銀琉璃硨磲碼瑙珊瑚琥珀璧玉珂貝飲食衣服臥具醫藥如余無量百千菩薩以諸供具供養過去無數百千萬億那庾多佛如是菩薩各經無量無邊劫數然后方得受菩提記世尊是諸天子以何因緣修何勝行種何善根從彼天來暫時聞法便得授記惟愿世尊為我解說斷除疑網

下第二疑生有二。一標二問。標中有四。一舉來因。二云何下略征問。彼為聽來。云何與記。三世尊我未曾下述疑心。四如余無量下顯疑意。次世尊下第二問有三。初總問。次別問。后請答。以何因緣是總問所以義。或自行名因善友為緣修何勝行等別問。一問修何勝行。即問修六度行。二問種何善根。即問修福德行。或能起修得當果義名行。能生后善因義名根。或初起名根。后修名行。即體無別。又十度名行。十供養名根。即義少別。言從彼天來下通結問意。如問以何因緣從彼天來便得授記。修何勝行種何善根從彼天來等。又觀。或由聞而得授記。此即無疑。但疑何因從天而下得聞此經因得授記。后唯愿世尊下請答

經。佛告地神善女天如汝所說皆從勝妙善根因緣勤苦修已方得授記此諸天子于妙天宮舍五欲樂故來聽是金光明經既聞法已于是經中心生殷重如凈琉璃無諸瑕穢復得聞此三大菩薩授記之事

下第三佛為答有三。初印可問詞。次此諸天子下正答所問有二。初略后二品廣。初中復二。初偏答現勝行。欲顯前聞經必當成佛因。故有三行。一于妙天宮下舍欲樂行。能趣法會故。二故來聽是下聞經行。法正佛因故。三復得聞此下聞記隨喜行。能愿求故

經。亦由過去久修正行誓愿因緣是故我今皆與授記于未來世當成阿耨多羅三藐三菩提

下后雙略答過去修勝行種善根二問。下云過去聞佛名等名善根因緣故。后是故我今下結答

經。時彼樹神聞佛說已歡喜信受

下樹神喜信

　　除病品第二十四

除病品二十四三門分別。言來意者。此為除疑。前品為成。勸勉說受。俱當作佛故有授記。二士先曾聞經為記。時眾不惑。十千創始至會得記。故有疑生。前雖略答。往因總陳恐聞難解。此下更為廣說。故有除病流水品生。然差別者。將說十千往因故先述其緣起。即有除病品。又恐病苦妨說聽經。兼明為除令得依學。緣起既彰。次須正辨故流水品起。真諦釋云。此除病品正明授記因成授記品。傍顯釋迦修行成壽量品。后舍身品正明釋迦之因成壽量品。傍顯弟子修行成授記品。然治病為遠緣。流水為近緣。今謂義雖可爾文勢稍疏。壽量之因前已廣明十度等訖。何故今者復正明因。同一生修。何分遠近。為下中上義則不妨。或既勝劣勢力分遠近亦復不違。然判以為正壽量因即文疏遠。釋名者。諸大違損云病。藥能對遣曰除。此品廣明名除病品。解妨者。問前壽量品妙幢思惟。如來行長壽因慈悲不害。云何命短唯八十年。前雖云壽無邊。未釋慈悲不害之行。今此三品正明此行。何非正宗。答妙幢但疑行因應得長壽。不疑長壽由昔何因。此品又云十千天子本愿因緣今為汝說。不云為說長壽因緣。又流水品云。由聞寶髻十二因緣聽聞此經。以此善根因緣今得授記。不云由此得壽命長。故在流通非正宗也

經。佛告菩提樹神善女天諦聽諦聽善思念之是十千天子本愿因緣今為汝說

贊曰。以下二品第二廣明十千得記因緣有二。此品明得起緣起。流水正明得記因緣。緣起分二。此初敕聽許說

經。善女天過去無量不可思議阿僧企耶劫爾時有佛出現于世名曰寶髻如來應正遍知明行足善逝世間解無上士調御丈夫天人師佛世尊善女天時彼世尊般涅槃后正法滅已于像法中

下正陳緣起有十二。一明時節有三。初總明劫。二明佛。三明時。爾時下別明

經。有王名曰天自在光常以正法化于人民猶如父母

下第二明國界

經。是王國中有一長者名曰持水善解醫方妙通八術眾生病苦四大不調咸能救療善女天

下第二明菩薩父有四。一住處。二有一長者下德號。三名曰持水指名。四善解下明醫能。八術如下

經。爾時持水長者唯有一子名曰流水顏容端正人所樂觀受性聰敏妙閑諸論書畫算印無不通達

下明菩薩子有五。一名。二顏容端政者形貌。三人所樂觀者思慧。四受性聰敏者根性。五好閑法術等者伎藝

經。時王國內有無量百千諸眾生類皆遇疫疾眾苦所逼乃至無有歡喜之心善女天爾時長者子流水見是無量百千眾生受諸病苦起大悲心作如是念無量眾生為諸極苦之所逼迫我父長者雖善醫方妙通八術皆療眾病四大增損然已衰邁老耄虛羸要假扶策方能進步不復能往城邑聚落救諸病苦今有無量百千眾生皆遇重病無能救者我今當至大醫父所咨問治病醫方秘法若得解已當往城邑聚落之所救諸眾生種種疾病令于長夜得受安樂

下第四明習醫緣有六。一時眾病生。二善女天下菩薩悲起。三我父下思父年邁。四今有無量下念患無醫。五我今當至下我求妙方。六若得解已下念往療疾

經。時長者子作是念已即詣父所稽首禮足合掌恭敬卻住一面即以伽他請其父曰慈父當哀愍我欲救眾生今請諸醫方幸愿為我說云何身衰邁諸大有增損復在何時中能生諸疾病云何啖飲食得受于安樂能使內身中火勢不衰損眾生有四病風黃熱痰癊及以總集病云何而療治何時風病起何時熱病發何時動痰癊何時總集生

下第五詣父咨受有二。一請問之儀。二即以伽他下正以頌請。五頌分二。初一頌求哀愿說。次四頌正請有五。初半頌問得病因。次半問病生時。次一頌問將養之方。次一頌問醫療之法。后一頌問病起時節。前問初起時。此問病已發動時節。然有二時。一約四時問。二約食前后時問

經。時彼長者聞子請已復以伽他而答之曰我今依古仙所有療病法次第為汝說善聽救眾生三月是春時三月名為夏三月名秋分三月謂冬時此據一年中三三而別說二二為一節便成歲六時初二是華時三四名熱際五六名雨際七八謂秋時九十是寒時后二名冰雪既知如是別授藥勿令差當隨此時中調息于飲食入腹令消散眾病則不生節氣若變改四大有推移此時無藥資必生于病苦醫人解四時復知其六節明閑身七界食藥使無差謂味界血肉膏骨及髓腦病入此中時知其可療不病有四種別謂風熱痰癊及以總集病應知發動時春中痰癊動夏內風病生秋時黃熱增冬節三俱起春食澀熱辛夏膩熱堿醋秋時冷甜膩冬酸澀膩甜于此四時中服藥及飲食若依如是味眾病無由生食后病由癊食消時由熱消后起由風準時須識病既識病源已隨病而設藥假令患狀殊先須療其本風病服油膩患熱利為良癊病應變吐總集須三藥風熱癊俱有是名為總集雖知病起時應觀其本性如是觀知已順時而授藥飲食藥無差斯名善醫者

下第六父為解釋。此初結集標舉。次我今依古仙下三十二頌父正頌釋分三。初一頌許說。次三十頌正釋。后一頌總結。正釋中復三。初四頌定時節。三三而別說者。謂三月三月為一時結前四時。二二為一節者。謂二月二月為一節標后六時。次十三頌正答問。后復應知下十二頌重料簡。然答問中初一頌標令調息。次三頌答初問。于中初一頌正答病生因。兩頌令知病處。一味界者。梵云阿羅婆。在脾胃間。飲食至此分為二分。一佉羅界即滓質成大小便。二味界即津味委資身分。二血三肉四膏五骨六髓七腦。界次兩頌答第二問。明病體數并生時。準此五行推之。痰是水。風屬木。熱是火。水六月胎正月死。木九月胎五月死。火十二月胎八月死。故將衰病死。暴時發亦于此時可以治也。亦兼答第五問中初四時問。次兩頌答第三問。次一頌答第五問。次四頌答第四問。問何故問答次第不同。答因答第三食飲將養。乘便即明發動時節。故答與問次第不同。就答療法中分三。初一頌標。次二頌療治法。后一頌結

經。復應知八術總攝諸醫方于此若明閑可療眾生病謂針刺傷破身疾并鬼神惡毒及孩童延年增氣力先觀彼形色語言及性行然后問其夢知風熱癊殊干瘦少頭發其心無定住多語夢飛行斯人是風性少年生白發多汗及多嗔聰明夢見火斯人是熱性心定身平整慮審頭津膩夢見水白物是癊性應知總集性俱有或二或具三隨有一偏增應知是其性既知本性已準病而授藥驗其無死相方名可救人諸根倒取境尊醫人起慢親友生嗔恚是死相應知左眼白色變舌黑鼻梁欹耳輪與舊殊下唇差向下訶梨勒一種具足有六味能除一切病無忌藥中王又三果三辛諸藥中易得沙糖蜜酥乳此能療眾病自余諸藥物隨病可增加先起慈愍心莫規于財利

下十三頌重料簡分五。初二頌教秘術中一頌標一頌釋。八術者。一療被針刺法。二療破傷法。三療身疾。即前四病四鬼損。五中毒藥。六療孩童。七延壽。八養身。二次五頌半教識病體。于中初一頌標示。次四頌辨體。后半頌結法。三次驗其無死相下兩頌半教觀死相。四次訶梨下示其妙藥。此說其總不說別治。初一頌破藥。次一頌補藥。涅槃經第四云。六味一苦二醋三甘四辛五堿六淡。西國此藥最為其上。應是解深密經所說毗涅縛藥。三果者。一訶梨勒迦。二阿摩洛迦。亦云阿無羅迦。即舊云庵摩羅果者訛。三仳仳得迦。似阿無羅而稍大也。三辛者。一干姜。二胡椒。三畢缽。并沙糖等十易得補治。五次一頌指例誡勸

經。我已為汝說療疾中要事以此救眾生當獲無邊果

下第三總結

經。善女天爾時長者子流水親問其父八術之要四大增損時節不同餌藥方法既善了。知自忖堪能救療眾病

下第七忖已學成

經。即便遍至城邑聚落所在之處隨有百千萬億病苦眾生皆至其所善言慰喻作如是語我是醫人我是醫人善治方藥今為汝等療治眾病悉令除愈

下第八隨告能療

經。善女天爾時眾人聞長者子善言慰喻許為治病時有無量百千眾生遇極重病聞是語已身心踴躍得未曾有以此因緣所有病苦悉得蠲除氣力充實平復如本

下第九眾聞療愈

經。善女天爾時復有無量百千眾生病苦深重難療治者即共往詣長者子所重請醫療

下第十病深重請

經。時長者子即以妙藥令服皆蒙除差

下十一蒙藥皆除

經。善女天是長者子于此國內治百千萬億眾生病苦悉得除差

下十二總結病差

　　長者子流水品第二十五

長者子流水品二十五三門分別。言來意者。十千得記天女疑生。前授記品末雖為略陳未能明解。故除病流水二品更為廣辨令眾深知。前品廣其緣起。此品正說記因。故有此品。故下云。因我往昔以水濟魚與食令飽。為說甚深十二緣起并此相應陀羅尼咒。又為稱彼寶髻佛名。因此善根得生天上。今來我所歡喜聽法。我皆當與授菩提記。釋名者。云長者子標父以明子。表種姓尊。流水者。以行彰名。明其行勝。又自亦是長者為簡其父復稱為子。以有養人長魚之德故號長者。流水二義一能流水。二能與水。從行為名。此乃德行雙彰。此品廣明其事故以為名。解妨者。問何故不名救魚品。答流水義廣。因為救魚亦沾余類。故不獨名救魚品

經。爾時佛告菩提樹神善女天爾時長者子流水于往昔時在天自在光王國內療諸眾生所有病苦令得平復受安隱樂時諸眾生以病除故多修福業廣行惠施以自歡娛即共往詣長者子所咸生尊敬作如是言善哉善哉大長者子善能滋長福德之事增益我等安隱壽命仁今實是大力醫王慈悲菩薩妙閑醫藥善療眾生無量病苦如是稱嘆周遍城邑

品文分四。一嘆結醫能。二善女天下明救魚行。三爾時佛告下結會今古。四爾時大眾下領悟依學。初中復四。初結眾病除。次時諸眾生下明眾增福業。次即共往詣下眾往禮贊。次如是稱嘆下總結名聞

經。善女天時長者子妻名水肩藏有其二子一名水滿二名水藏

下明救魚行文亦為四。初明菩薩眷屬。二是時流水下明其救魚。三爾時世尊下諸天聞贊。四佛告善女天下明魚報恩。此即初也

經。是時流水將其二子漸次游行城邑聚落過空澤中深險之處見諸禽獸豺狼狐玃雕鷲之屬食血肉者皆悉奔飛一向而去時長者子作如是念此諸禽獸何因緣故一向飛起我當隨后暫往觀之即便隨去見有大池名曰野生其水將盡于此池中多有眾魚流水見已生大悲心時有樹神示現半身作如是語善哉善哉善男子汝有實義名流水者可愍此魚應與其水有二因緣名為流水一能流水二能與水汝今應當隨名而作是時流水問樹神言此魚頭數為有幾何樹神答曰數滿十千善女天時長者子聞是數已倍益悲心時此大池為日所暴余水無幾是十千魚將入死門旋身宛轉見是長者以有所希隨逐瞻視目未曾舍時長者子見是事已馳趣四方欲覓于水竟不能得復望一邊見有大樹即便升上折取枝葉為作蔭涼復更推求是池中水從何處來尋覓不已見一大河名曰水生時此河邊有諸漁人為取魚故于河上流懸險之處決棄其水不令下過于所決處卒難修補便作是念此崖深峻設百千人時經三月亦未能斷況我一人而堪濟辨時長者子速還本城至大王所頭面禮足卻住一面合掌恭敬作如是言我為大王國土人民治種種病悉令安隱漸次游行至其空澤見有一池名曰野生其水欲涸有十千魚為日所暴將死不久唯愿大王慈悲愍念與二十大象暫往負水濟彼魚命如我與諸病人壽命爾時大王即敕大臣速疾與此醫王大象時彼大臣奉王敕已白長者子善哉大士仁今自可至象廄中隨意選取二十大象利益眾生令得安樂是時流水及其二子將二十大象又從酒家多借皮囊往決水處以囊盛水象負至池瀉置池中水即彌滿還復如故

下明其救魚有八。一父子游方。二見諸禽獸下明睹異相。三時長者子下菩薩思念。四即便隨去下念已尋觀。五見有大池下遂見枯魚。六流水見已下即起悲心。七時有樹神下樹神勸救。于中有三。一現身為急難故。二作如是語下贊嘆引冀發心故。三善男子汝有實義下勸救符名義故。于中復三。初標勸。次有二因緣下釋勸。汝今應當下結勸。八是時流水下依請為救。于中復六。一問數幾許。二樹神答曰下答有十千。三善女天下轉益慈悲。四時此大池下明魚受苦。五見是長者下眾魚希救。六時長者子下慈悲正救。于中復二。初悲心救苦。后復更思惟下慈心與樂。故經云演說正法樂。能為后世受樂因故。初救苦有二。初與水。后善女天時長者下施食。與水有十一。此初遍求無水。二復望一邊下且為作涼。三復更推求下尋覓池源。四時此河邊下見源被決。五便作是念下念難修補。六時長者子下求象于王。七爾時大王下王敕急與。八時彼大臣下掌官任選。九是時流水下得象遂意。十又從酒家下假借酒囊。十一往決水處下運水添池還復得滿

經。善女天時長者子于池四邊周旋而視時彼眾魚亦復隨逐循岸而行時長者子復作是念眾魚何故隨我而行必為饑火之所惱逼復欲從我求索于食我今當與爾時長者子流水告其子言汝取一象最大力者速至家中啟父長者家中所有可食之物乃至父母食啖之分及以妻子奴婢之分悉皆收取即可持來爾時二子受父教已乘最大象速往家中至祖父所說如上事收取家中可食之物置于象上疾還父所至彼池邊是時流水見其子來身心喜躍遂取飯食遍散池中魚得食已悉皆飽足

下悲心救苦中第二施食有十二。初長者巡瞻。二時彼眾魚下魚亦隨視。三時長者子下長者觀念。四必為饑火下知魚所惱。五我今當與者慈心念與。六爾時長者子下令子取食。七爾時二子下子詣祖陳。八收取家中下得食而返。九是時流水下長者心歡。十遂取餅食下即遍施魚。十一魚得食已下魚因飽足

經。便作是念我今施食令魚得命愿于來世當施法食充濟無邊

下第十二長者發愿

經。復更思惟我先曾于空閑林處見一苾芻讀大乘經說十二緣生甚深法要又經中說若有眾生臨命終時得聞寶髻如來名者即生天上我今當為是十千魚演說甚深十二緣起亦當稱說寶髻佛名然贍部洲有二種人一者深信大乘二者不信毀訾亦當為彼增長信心

下慈悲正救中第二慈心與樂有二。初內自思惟。后時長者子下外行利樂。初中復三。初念昔所聞。次我今下思為魚說。后然贍部下兼亦利人。即下文中由魚得益報長者恩。王臣等聞因發深信故也。三文如次

經。時長者子作如是念我入池中可為眾魚說深妙法作是念已即便入水唱言南謨過去寶髻如來應正遍知明行足善逝世間解無上士調御丈夫天人師佛世尊此佛往昔修菩薩行時作是誓愿于十方界所有眾生臨命終時聞我名者命終之后得生三十三天

下外行利樂有二。初思欲入池作是念下正為饒益中復有二。初為稱佛名。爾時流水下為說深法。亦即未信令信。已信令解。初中初稱佛名。此佛往昔下釋為稱此佛之所以

經。爾時流水復為池魚演說如是甚深妙法

下為說法有二。初顯說后密說。或初說法令解。后說咒為護。初中復二。初總標次別釋。此標也

經。此有故彼有此生故彼生

下有二釋。初明雜染緣起。即是依流轉生死次第。后此滅故彼滅下明清凈緣起。即是依還滅斷除次第。然二類緣起各有順逆二種觀行。此各依順說影彰二逆觀。初中復二。初別標。所謂下別釋。此初也。準雜集論第四說有三緣生。一無作緣生。二無常緣生。三勢用緣生。初二緣生通一切有為。第三緣生約有情法。然諸處文多約十二緣起支辨。是根本故。言此有故彼有等者。如次初二。對法云此有故彼有者。明無作緣生義。唯由有緣故果法得有。非緣有實作用能生果法。此為破諸外道橫執大梵神我有實作用能為物因故。云非緣有實作用能生果法。亦破外道無因妄計故云此有故彼有。此生故彼生者。明無常緣生義。非無生法為因故少所生法而得成立。此破外道常法為因能生諸法。亦遮未來。化地部等執有十二緣起支無為。能令緣起生無雜亂故。云亦非無生法為因故少所生法而得成立。言甚深者有五種。云因甚深故。相甚深故。生甚深故。住甚深故。轉甚深故。是甚深義。廣如彼釋

經。所謂無明緣行行緣識識緣名色名色緣六處六處緣觸觸緣受受緣愛愛緣取取緣有有緣生生緣老死憂悲苦惱此滅故彼滅所謂無明滅則行滅行滅則識滅識滅則名色滅名色滅則六處滅六處滅則觸滅觸滅則受滅受滅則愛滅愛滅則取滅取滅則有滅有滅則生滅生滅則老死滅老死滅則憂悲苦惱滅如是純極苦蘊悉皆除滅

下別釋緣起。此即第三勢用緣生也。諸有為法因緣別故各有勢用。故對法云。雖復諸法無作無常。然不隨一法為緣故一切果生。諸法功能各差別故。十地經云。死別離時意根相對名憂。五根相對為苦。出聲啼哭名悲。愚人心熱名惱。此依雜染生起次第。言此滅故彼滅下明清凈順觀除滅次第。文有三。初標。次釋。后如是純極下別結也。此緣起義略以四門分別。一出體。二釋名。三觀行。四問答。初無明支體。煩惱障中正支取分別中能發感總別報。或唯感總報者。為無明支體。兼支即通俱生分別。無明為體故。成唯識第八云。此中無明唯取能發正感后世善惡業者。又云。正發業者唯見所斷。助者不定。此通相應不共纏及隨眠。行支體者。通善不善身語意業。唯感總報及通感總別二業為性。唯感別報即非行支。故唯識云。即彼所發乃名為行。由此一切順現受業別助當業皆非行支。亦通現種。假通身語二業表色。實唯是思。識支體者。唯取第八異熟識種。故唯識論云。此中識種謂本識因唯取行支所感異熟第八識種。初結生故。總報主故。不通現行及余轉識。有處說通現行及六識者。泛明識支。非正出體。及依當來現起分位說通現行故。唯識論云。因時定無現行義故。乃至受支亦復如是。名色支體。唯識論云。除后三因余因皆是名色種攝。后之三因如名次第即后三種。此說五支不相雜亂。于一剎那為行所集實緣起說。據實。因中識等五支亦無次第。唯識論云。依當現行次第而說。若據現行不唯業感非實支體。約分位說。異熟六根種名六處支。異熟觸受種為觸受支。除此四外諸異熟法皆名色支。然契經言名謂非色四蘊色謂羯剌藍等者。亦依當現及泛名色。非正名色支。如說識與名色更互為依猶如束蘆。亦依當現及泛名色。說名中通說第七為名。不爾束蘆喻不成故。又復據實。名色支體名但二蘊。受為受支。識為意處。論說名色六處非假非雜故。又云除后三因故。若爾如何云名謂非色四蘊。此亦不違。前已會訖。論又釋云。或名色種總攝五因。于中隨勝立余四種。六處與識總別亦然。故經中云名謂四慈。即約總名。若分五支即據別說。愛支正體亦唯俱生。助潤不定。故唯識云。正潤生者唯修所斷。又瑜伽云全界煩惱皆能潤生。即通助說。又取迷事。雖通緣內外法。然論多說緣外境生名為愛支。取支正體通用一切俱生煩惱。助通分別。有處唯說愛增名取者。唯識論云。雖取支中攝余煩惱。而愛潤勝說是愛增。且依初后分愛取二。實攝余惑。愛取二支俱通種現。有支即前行及識等五果種為愛取潤轉名為有。有處唯說業名有支者。唯識會云。此能正感異熟果故。有處唯說識等五名有支者。唯識論云。親生當來生老死位識等五故。此唯種子不通現行。生支體者。成唯識云。始從中有至本有中未衰變來皆生支攝。老死支體。唯識論云。諸衰變位總名為老。身壞命終乃名為死。此二支體皆通五蘊。唯是現行。異熟果攝。十地論云。十二有支皆有子時果時。即俱通種現。等者。緣起經解云。能所引生一時而有。次第宣說。義類無別。唯識論亦云。依已潤位引生同時。潤未潤時必不俱故。此約相從。非實克體。皆通種現。憂悲苦惱因老死起。非是支攝。二釋名者。但釋總名不解別名。如緣起經及對法論各有多釋。今依瑜伽略為四釋。一云。由煩惱系縛往諸趣中數數生起故名緣起。此依緣字起字而釋。二云。依詫眾緣速謝滅已續和合生故名緣起。此依剎那生滅義釋。簡大眾部等是無為法。亦簡正量部一期四相。三云。眾緣過去而不舍離依自相續而得生起故名緣起。如說此有故彼有此生故彼生。非余義如前解。四云。于過去世覺緣性已等相續起故名緣起。如世尊說。我已覺悟等起宣說。即由此名展轉傳說。故名緣起。三觀行者有二觀別。一依觀雜染。二依觀清凈。二觀各有順逆兩類。故對法第四云。雜染順逆故清凈順逆故。雜染順者依流轉次第說。謂無明緣行乃至生緣老死。此即生死次第相生。雜染逆者依安立諦說。有二不同。一見道前遠方便觀作七十七智。二近方便觀即作四十四智。或資糧加行二道別故。或俱加行但前后別。且七十七智觀者。謂緣現老死由誰而有。謂由現生而有老死。又觀非不由現生而有老死。現在自身自己作故便成二智。緣過未世老死亦爾。各二成六觀。無始來一切老死皆緣于生。未來雖未起容有雜染還滅義。故今觀雜染。亦成二智。三際之中初由生支而有老死。觀果有因。推因之智。第二又觀非不由生而有老死。審因之智。初破無因生。后破自然等生。離諸外道妄計度故。第七又觀支所不攝諸有漏智。遍知義故即名法住智。遍知三世緣起教法名支不攝。前六緣理如實而知。是思修慧名真實智。第七緣教。是聞慧故名法住智亦名假智。合成七智。如觀老死有其七智。乃至行支亦有七智。唯除無明。無明無因智。因闕故成七十七。異生圣者亦同共有。四十四智者。謂觀老死即苦諦。觀老死集老死滅老死趣滅行。乃至觀行支苦行集行滅行趣滅行。十一各四成四十四。無明無因故非四十八。此有漏觀故名雜染。或觀體有漏。或觀有漏法。即通圣智。經文有順而無逆。觀清凈順者。謂無明滅故行滅。乃至生滅故老死滅。順次第觀。此依斷位次第而說。逆觀者。謂由誰無故老死無。由誰滅故老死滅。乃至由誰無故行無。由誰滅故行滅。此依得果究竟位觀逆次第說令成熟故。四問答分別者。問何故諸處說緣起支或現或種或總或別有多差別。答所有差別多如成唯識論第八會訖。今此出體據實大乘正緣起說。余說不同。或就當來現起分位假實合說。非現起位次第皆是業所感故。或有就三乘通說。如俱有根名色無間滅意名名等。問觀次之中如有處言。觀緣起支齊識退還者何。答依染逆中初修習位作安立諦近方便觀作如是說。何者。如觀老死苦老死集老死滅老死趣滅行。乃至隨應歷觀諸諦。由老死支苦諦所攝。于緣起中先逆觀察。以三種相觀老死支。一細因緣。二粗因緣。三非不定感生因緣。細謂愛取有。粗謂生支體。由此二生而有老死。此中意約二世合觀雜緣起說。觀當老死。細生為因即愛取有。現法老死粗生為因。即生支是。除此二生余定無能與老死果名非不定。此亦審因名非不定。準知二生為老死因即推因也。此觀老死集。雖觀老死集諦至愛。于后際苦并彼集諦未為喜足。遂復觀察后集因緣現在眾苦。謂遍逆觀受觸六處名色與識觀未來苦。是當苦諦觀。彼集因是當集諦觀。未來苦之集諦由誰而有。知由從前集所生起識為邊際。現法苦有既知從先集所生起。不應復觀此云何有。又識名色譬如束蘆展轉相緣無作者等。是故觀察齊識退還。故不至于行無明支。如是觀察苦集十支。次觀滅諦。始從老死乃至無明云何當滅。由不造彼無明為緣新行支故彼苦方滅。次第尋求證此滅道。憶昔師友授緣起法。世間正見令得現起。如是數觀令見增長。是染逆觀。此觀老死滅及趣滅行即至無明。此中且約現未二老死支及因略不言過去老死及因。又復已滅不求斷彼。由作四諦故合觀察。若作七十七智即三世別。又解。或緣現老死觀近遠因。因皆過去。即至愛支。若觀未來老死。從有至愛。若愛已前是未來苦。約當起次第。不爾種子非展轉緣。若依前解現未老死即合觀。因即別觀。此解因合觀老死別觀。非但老死支逆觀。觀未來集苦亦是逆觀。問或有處說。從觀無明至生即止者何。答約機欲性尋因果說。老死無果。但至生支。問或有逆觀至名色支者何。答據業種為識支說。以識攝在名色中故

經。說是法已復為說十二緣起相應陀羅尼曰

怛侄他　毗折儞毗折儞　毗折儞　僧塞枳儞　僧塞枳儞　僧塞枳儞　毗爾儞　毗爾儞毗爾儞　莎訶　怛侄他　那弭儞那弭儞　那弭儞　殺雉儞　殺雉儞　殺雉儞颯缽哩設儞　颯缽哩設儞　颯缽哩設儞莎訶　怛侄他　薜達儞薜達儞　薜達儞窒里瑟儞儞　窒里瑟儞儞　窒里瑟儞儞鄔波地儞　鄔波地儞　鄔波地儞　莎訶怛侄他　婆毗儞婆毗儞　婆毗儞　阇底(丁里切下同)　儞　阇底　儞　阇底儞　阇摩儞儞阇摩儞儞　阇摩儞儞莎訶

下第二密說緣起。初結前標舉。次正說咒

經。爾時世尊為諸大眾說長者子昔緣之時諸人天眾嘆未曾有時四大天王各于其處異口同音作如是說善哉釋迦尊說妙法明咒生福除眾惡十二支相應我等亦說咒擁護如是法若有生違逆不善隨順者頭破作七分猶如蘭香梢我等于佛前共說其咒曰

怛侄他　呬哩謎　揭睇健陀哩　旃荼里地囇　騷代囇　石呬伐囇　補啰布囇短末底　崎啰末底達地目契　寠嚕婆母嚕婆　具荼母嚕健提　杜嚕杜嚕毗囇　翳泥悉　泥沓(徒洽切下同)媲　達沓媲鄔悉怛哩　烏率吒啰伐底　頞剌娑伐底　缽杜摩伐底　俱蘇摩伐底　莎訶

下救魚行中第三諸天聞贊有三。初標。次時諸大眾下大眾同歡。后時四天王下別贊有二。初贊佛說。后說咒愿護。初贊佛說復二。初標次贊。后我等亦說咒下是第二愿擁護有三。初二句標。次四句誡勸。后我等于佛前下說咒

經。佛告善女天爾時長者子流水及其二子為彼池魚施水施食并說法已俱共還家是長者子流水復于后時因有聚會設眾妓樂醉酒而臥時十千魚同時命過生三十三天起如是念我等以何善業因緣生此天中便相謂曰我等先于贍部洲內墮傍生中共受魚身長者子流水施我等水及以飯食復為我等說甚深法十二緣起及陀羅尼復稱寶髻如來名號以是因緣能令我等得生此天是故我今咸應詣彼長者子所報恩供養爾時十千天子即于天沒至贍部洲大醫王所時長者子在高樓上安隱而睡時十千天子共以十千真珠瓔珞置其頭邊復以十千置其足處復以十千置于右脅復以十千置左脅邊雨曼陀羅華摩訶曼陀羅華積至于膝光明普照種種天樂出妙音聲令贍部洲有睡眠者皆悉覺寤長者子流水亦從睡寤是時十千天子為供養已即于空中飛騰而去于天自在光王國內處處皆雨天妙蓮華是諸天子復至本處空澤池中雨眾天華便于此沒還天宮殿隨意自在受五欲樂天自在光王至天曉已問諸大臣昨夜何緣忽現如是希有瑞相放大光明大臣答言大王當知有諸天眾于長者子流水家中雨四十千真珠瓔珞及天曼陀羅華積至于膝王告臣曰詣長者家喚取其子大臣受敕即至其家奉宣王命喚長者子時長者子即至王所王曰何緣昨夜示現如是希有瑞相長者子言如我思忖定應是彼池內眾魚如經所說命終之后得生三十三天彼來報恩故現如是希奇之相王曰何以得知流水答曰王可遣使并我二子往彼池所驗其虛實彼十千魚為死為活王聞是語即便遣使及子向彼池邊見其池中多有曼陀羅華積成大聚諸魚并死見已馳還為王廣說王聞是己心生歡喜嘆未曾有

下救魚中第四明魚報恩文有十四。一三士還家。二是長者子下長者子醉臥。三時十千魚下魚逝生天。四起如是念下念知宿業。五是故我今下議恩應報。六爾時十千下報恩。于中復三。初下天。次時長者子下報德。后便于此沒下事訖還天。報德中有三。初報長者恩。次于天自在光王下報國王恩。以王借象復護佛法令我得聞。后是諸天子下報生處恩。七天自在光王下王問瑞應。八大臣答言下諸臣具答。九王告臣曰下王令使喚。十時長者子下長者赴命。十一王曰下王親自問。十二長者子言下長者具對。十三王曰何以下撿驗虛實。十四王聞是以下生信喜歡

經。爾時佛告菩提樹神善女天汝今當知昔時長者子流水者即我身是持水長者即妙幢是彼之二子長子水滿即銀幢是次子水藏即銀光是彼天自在光王者即汝菩提樹神是十千魚者即十千天子是因我往昔以水濟魚與食令飽為說甚深十二緣起并此相應陀羅尼咒又為稱彼寶髻佛名因此善根得生天上今來我所歡喜聽法我皆當為授于阿耨多羅三藐三菩提記說其名號善女天如我往昔于生死中輪回諸有廣為利益令無量眾生悉令次第成無上覺與其授記汝等皆應勤求出離勿為放逸

下品第三段結會今古有四。一結會菩薩父子。二彼天自在下結會樹神。三十千魚下結會天子。于中復三。初結會人。次因我下結會法。后因此善根下結成善因得記所以。四善女天下勸信令修

經。爾時大眾聞說是已悉皆悟解由大慈悲救護一切勤修苦行方能證獲無上菩提咸發深心信受歡喜

下第四領悟依學。問此品既云為除大眾疑諸天子得記所因。如何領云大眾悟解由大慈悲行諸苦行方得菩提。答準結會中但結天子。明知但為除大眾疑天子得記所以。云解由行大慈悲等得菩提者。是傍義故。又知十千亦行苦行等后方得菩提。故皆行學

　　舍身品第二十六

舍身品三門分別。言來意者。就學行流通中有五。第五成前諸品令學行意有三。此即第三更重勸勉說此舍身。何以故。恐諸聞說行自利行當得成佛。猶不能習。故舉薩埵為利于他當舍身命。何不為自修行此經。故說舍身。故下經云。我為汝等說往昔利他緣。如是菩薩行成佛因當學等。又恐聞說少行成佛情生輕慢。故舉舍身勸眾依學。故下經云。菩薩勝德相應慧勇猛精勤六度圓。常修不息為菩提。入舍堅固心無倦。前是正意。此是兼明俱來意也。釋名者。為求大覺悲智常修。遇苦良田誓捐身命不保尊位。俯救倒懸難施能行。標為品號云舍身品。釋妨難者。問此之舍身于三祇內何劫舍耶。答未見正文。傳云。于第三僧祇中舍。以初劫中行猶劣故。不能行此舍身命故。準此應可通后二僧祇。問準瑜伽論等。第三僧祇定受變易。云何得有舍身余骸。答是化身也。問若爾何不化作余肉以施餓虎。化舍身耶。答化自身施益物多故。問若爾何故舊金光明云舍身飼虎超十一劫。答亦是化也。問若爾云何佛藏經等云。彌勒佛在釋迦前四十劫發菩提心。賢劫經等云。釋迦由精進故超過彌勒四十劫在前成佛。答為所化生根熟前后故。二菩薩說有超劫。不爾云何言八地去剎那剎那位增進耶。俱倍增進。何得有超。又釋。倍增進者。望于以前及自利行。于他利行未必倍增。故說利他不欲行障入九地斷。又解。合前二義故得說超。問利他障斷在第九地。云何釋迦三祇修滿于百劫內逢弗沙佛翹足贊嘆超于九劫。答為生所宜。故無有過。問何故舍身非成如來壽量之果。云舉苦行勸勉持經修自利耶。答準前妙幢菩薩但疑壽命。不稱長壽之因。不疑壽長修何行得。故不須成

經。爾時世尊已為大眾說此十千天子往昔因緣

贊曰。就此品文大分為四。一述昔舍身。二復告阿難陀下會于今古。三我為汝等說下勸勵修學。四爾時世尊下眾聞得益。初中分三。初結前引后為起說之端。次爾時世尊下次為現制底作陳舍身之序。后復告阿難陀下談昔舍身正利時會。此初復三。此初經家結前

經。復告菩提樹神及諸大眾我于過去行菩薩道非但施水及食濟彼魚命乃至亦舍所愛之身如是因緣可共觀察

下次世尊引后有四。初標告時機。二非但下指前說略。三乃至下更廣勝因。四如是下誡勸時眾

經。爾時如來應正等覺天上天下最勝最尊百千光明照十方界具一切智功德圓滿將諸苾芻及于大眾至般遮羅聚落詣一林中其地平正無諸荊棘名華軟草遍布其處佛告具壽阿難陀汝可于此樹下為我敷座時阿難陀受教敷已白言世尊其座敷訖唯圣知時

下后為起說之端有二。一贊佛德尊現光集眾。二將諸苾芻下將導時會詣于道場。言般遮羅者此云總集。亦謂以籠籠師子等名般遮羅。即此處人捕師子等以籠。籠故因立此名。人所聚居名為聚落。落亦庭院。準西域傳。在呾叉始羅國。是北印度境。當迦隰彌羅國西北。此舍身處在始羅國北界。渡信度河東南行二百里度大石門。薩埵王子于此舍身飼餓虎烏徒。其中土地洎諸草木微帶絳色。猶血染也。人履其地若負芒刺。無云疑信。莫不悲愴。三佛告具壽下佛敕阿難令嚴法座。初佛敕次奉旨后啟請

經。爾時世尊即于座上跏趺而坐端身正念告諸苾芻汝等樂欲見彼往昔苦行菩薩本舍利不諸苾芻言我等樂見世尊即以百福莊嚴相好之手而按其地于時大地六種震動即便開裂七寶制底忽然涌出眾寶羅網莊嚴其上大眾見已生希有心爾時世尊即從座起作禮右繞還就本座告阿難陀汝可開此制底之戶時阿難陀即開其戶見七寶函奇珍間飾白言世尊有七寶函眾寶莊校佛言汝可開函時阿難陀奉教開已見有舍利白如珂雪拘物頭華即白佛言函有舍利色妙異常佛言阿難陀汝可持此大士骨來時阿難陀即取其骨奉授世尊世尊受已告諸苾芻汝等應觀苦行菩薩遺身舍利而說頌曰菩薩勝德相應慧勇猛精勤六度圓常修不息為菩提大舍堅固心無倦汝等苾芻咸應禮敬菩薩本身此之舍利乃是無量戒定慧香之所熏馥最上福田極難逢遇時諸苾芻及諸大眾咸皆至心合掌恭敬頂禮舍利嘆未曾有時阿難陀前禮佛足白言世尊如來大師出過一切為諸有情之所恭敬何因緣故禮此身骨佛告阿難陀我因此骨速得無上正等菩提為報往恩我今致禮

下為現制底作陳舍身之序。于中復分為十八段。初問眾情欲。二諸苾芻言下眾答樂觀。三世尊即以下佛現神通。問何不直爾令塔涌現手按方升。答若不手按直令塔現。大眾不知佛之神力。有三。初手按地。二地動。三地開。四七寶制底下寶塔涌現。言制底者梵語。通目佛之堂塔。若別目者。佛堂云制多。此云靈厝。舊云支提者訛。塔云窣堵波。此云高顯。舊云佛塔塔婆輪婆等并訛。此中有三。初制底涌出。二眾雜莊嚴。三大眾睹見。問舍身之塔何不隱空而沒于地。答欲顯因中法身舍利由障所覆不得顯現。由佛方便方能得顯。故隱在地按地方升。五爾時世尊下報恩敬禮。其由餓鬼鞭死尸諸天禮枯骨。此意令眾修因故報昔恩。六告阿難陀下敕令開塔。七時阿難陀下受命奉開。此中有二。初開塔次睹函。八白言世尊下依見啟白。顯如來藏具性功德故嚴寶函。九佛言下更敕開函。十時阿難下慶喜依教有二。初開函。后所睹表理性凈非物所染如白蓮華。十一即白下阿難重曰。十二佛言下佛命持來。十三時阿難下慶喜奉獻。十四世尊受已下佛受說緣有三。一佛受二勸觀三頌贊。十五汝等下世尊教禮。于中有二。初令禮后釋所以。五分法香舉三例二。戒即別脫。定道無表定。慧如名。解脫即勝解數。解脫智見即緣無為慧。廣如雜集大莊嚴等辨。十六時諸下依教禮贊。十七時阿難下問佛禮由。十八佛告下答敬所以

經。復告阿難陀吾今為汝及諸大眾斷除疑惑說是舍利往昔因緣汝等善思當一心聽阿難陀曰我等樂聞愿為開闡阿難陀過去世時有一國王名曰大車巨富多財庫藏盈滿軍兵武勇眾所欽伏常以正法施化黔黎人民熾盛無有怨敵國太夫人誕生三子顏容端正人所樂觀太子名曰摩訶波羅次子名曰摩訶提婆幼子名曰摩訶薩埵

下談昔舍身正利時會。文分為三。初敕聽許說。二眾樂欲聞。三正為開演。于中復二。初長行后重頌。長行有十。一陳往眷屬。二是時大王下述昔歡游。三第一王子下遇苦悲生。四爾時薩埵下思應舍命。五爾時王子下捐身救濟。六是時大地下瑞感人天。七是時餓虎下虎遂能食。八爾時大王下眷屬號戀。九爾時大王下為立制底。十阿難下結示利生。陳往眷屬有三。一明時節。二述父母。三說兄弟。文段可知。云摩訶波羅者。此云大渠。摩訶提婆者。此云大天。摩訶薩埵者。此云大勇猛。求大菩提發大勇猛。不憚處時捐身舍命求法益物常無吝退。故云大勇猛。故下頌云。王子名勇猛。常施心無吝

經。是時大王為欲游觀縱賞山林其三王子亦皆隨從為求華果舍父周旋至大竹林于中憩息

下述昔歡游文中有三。初王出游觀。次臣佐皆隨。后子別追賞。問既言王出游觀王子隨從。何故聞子舍身云在宮內。答準舊所譯。但王子出。略不論父。此舍周旋。略無還駕。據實子隨從。王在前還。故聞舍身在宮無爽

經。第一王子作如是言我于今日心甚驚惶于此林中將無猛獸損害于我第二王子復作是言我于己身初無吝惜恐于所愛有別離苦第三王子白二兄曰此是神仙所居處我無恐怖別離憂身心充遍生歡喜當獲殊勝諸功德時諸王子各說本心所念之事

下第三遇苦悲生。于中有三。初述先想念。此中復二。初三子各陳。后時諸王子下經家總結

經。次復前行見有一虎產生七子才經七日諸子圍繞饑渴所逼身形羸瘦將死不久

下次見虎饑羸。問見虎生子。寧知七日。答真諦三藏二解。一云。段食所資唯至七日。過此便死。虎饑如是故知七日。一云。于時應有鬼神道之。但經家不出。亦如舍身發愿。無人聞知。后天神報。如樹神道池中魚數

經。第一王子作如是言哀哉此虎產來七日七子圍繞無暇求食饑渴所逼必還啖子薩埵王子問言此虎每常所食何物第一王子答曰虎豹豺師子唯啖熱血肉更無余飲食可濟此虎羸第二王子聞此語已作如是言此虎羸瘦饑渴所逼余命無幾我等何能為求如是難得飲食誰復為斯自舍身命濟其饑苦第一王子言一切難舍無過己身薩埵王子言我等今者于自己身各生愛戀復無智慧不能于他而興利益

下后悲傷共議。此中有七。初太子見苦哀憐。二薩埵王子下薩埵問其所食。三第一王子下太子答食肉血。四第二王子下大天聞生吝怖。五第一王子下太子述舍身難。六薩埵王子下薩埵進退商議。于中有三。初責自無能。次推他有力。后心念省察。初責自無能有三因故。一有貪著。二復無智慧下無大智故。三不能于下無大悲。有貪著故不能生厭離有為心。無大智故不能生求菩提心。無大悲故不能生饒益有情心。由此不能舍身益物

經。然有上士懷大悲心常為利他忘身濟物

下推他有力。此亦有三。一有大智即有上士是。二有大悲懷大悲心等是。三忘身濟物即無貪能厭離有為

經。復作是念我今此身于百千生虛棄爛壞日無所益云何今日而不能舍以濟饑苦如捐洟唾

下心念省察。于中有三。初念昔虛棄身命無窮。次云何今日下忖今何不能舍益物。后如捐洟唾下應生厭離猶如洟唾。舍無常色獲得常色等故

經。時諸王子作是議已各起慈心凄傷愍念共觀羸虎目不暫移徘徊久之俱舍而去

下七諸子悲傷俯仰而去

經。爾時薩埵王子便作是念我舍身命今正是時何以故我從久來持此身臭穢膿流不可愛供給敷具并衣食象馬車乘及珍財變壞之法體無常恒求難滿難保守雖常供養懷怨害終歸棄我不知恩復次此身不堅于我無益可畏如賊不凈如糞我于今日當使此身修廣大業于生死海作大舟航棄舍輪回令得出離

下第四思應舍命有六。一廢命念起。二何以故下策以作意。即入善法欲為根本作意所生故。即如理作意思四念住。初二句思不凈。次三句思無常。次二句思有苦。恒求難滿。求不得苦。難保守者。愛別離苦。懷怨害者。老病死苦。次一句思無我。心雖希樂不由于我。終歸棄我五趣輪回棄不知恩。故無我也。三復次下厭舍忻求有二。初因后果。因中有三。初厭離有為即觀四念住。此身不堅無常也。于我無益無我也。可畏如賊無樂也。不凈如糞不凈也。次我于今日下求菩提。后于生死海下饒益有情。即以此身作業利生故名在因修。若后生已去且名為果

經。復作是念若舍此身則舍無量癰疽惡疾百千怖畏是身唯有大小便利不堅如泡諸蟲所集血脈筋骨共相連持甚可厭患是故我今應當棄舍以求無上究竟涅槃永離憂患無常苦惱生死休息斷諸塵累以定慧力圓滿熏修百福莊嚴成一切智諸佛所贊微妙法身既證得已施諸眾生無量法樂是時王子興大勇猛發弘誓愿以大悲念增益其心

下明忻果亦三。初厭離有為。準解脫道論有十不凈想。一膖脹。二青瘀。三爛。四棄擲。五鳥獸食啖。六身肉分張。七斬斫離散。八赤血涂染。九蟲臭。十骨想。此十唯不凈。今此文中通說四念。癰疽等無樂也。唯有大小便利等不凈也。不堅如泡無常也。諸蟲所集等無我也。然彼論說。身自性六十間有八萬蟲。故云諸蟲所集。次是故我今下求菩提。菩提菩提斷俱名為菩提。摩訶般若解脫法身俱大涅槃。俱通智理故。此中初明涅槃。以定慧力下明菩提。后既證得已下明饒益有情。斷智恩德因果二文各如次配。菩提修求不過此故四是時王下悲愿逾切

經。慮彼二兄情懷怖懼共為留難不果所祈

下五恐有難生

經。即便白言二兄前去我且于后

下六善修方便

經。爾時王子摩訶薩埵還入林中至其虎所脫去衣服置于竹上作是誓言我為法界諸眾生志求無上菩提處起大悲心不傾動當舍凡夫所愛身菩提無患無熱惱諸有智者之所樂三界苦海諸眾生我今拔濟令安樂是是王子作是言已于餓虎前委身而臥由此菩薩慈悲威勢虎無能為菩薩見已即上高山投身于地復作是念虎今羸瘠不能食我即起求刀竟不能得即以干竹刺頸出血漸近虎邊

下第五大段捐身救濟。文中有四。一修途詣虎。二脫去衣服下起前方便。三作是誓下發菩提心。初二句總后六句別。別中初二句厭離有為心。次二句求菩提心。后二句饒益有情心。四是時王子下正舍身命。于中復六。一委身飼虎。此由菩薩下二虎不能食。三菩薩見已下為墜高山。四復作是念下更思虎劣。五即起求刀下復起方便。六漸近虎邊下流血使食

經。是時大地六種震動如風激水涌沒不安日無精明如羅睺障諸方暗蔽無復光暉天雨名華及妙香末繽紛亂墜遍滿林中爾時虛空有諸天眾見是事已生隨喜心嘆未曾有咸共贊言善哉大士即說頌曰大士救護運悲心等視眾生如一子勇猛歡喜情無吝舍身濟苦福難思定至真常勝妙處永離生死諸纏縛不久當獲菩提果寂靜安樂證無生

下第六瑞感人天。于中有二。初現瑞有三。一地振六動。二日月無光。三天雨香華遍林供養。爾時虛空下眾睹亦三。初睹見二隨喜三贊嘆。贊嘆有三。初二句贊悲平等。次二句贊其布施。后四句贊當得果。得果中初兩句雙贊菩提涅槃。依三種常俱得名常。后兩句別贊菩提涅槃。寂靜即涅槃。或能所寂俱名寂靜。無生者涅槃也

經。是時餓虎既見菩薩頸下血流即便舐血啖肉皆盡唯留余骨

下第七虎遂能食

經。爾時第一王子見地動已告其弟曰大地山河皆震動諸方暗蔽日無光天華亂墜遍空中定是我弟舍身相第二王子聞兄語已說伽陀曰我聞薩埵慈悲語見彼餓虎身羸瘦饑苦所纏恐食子我今疑弟舍其身時二王子生大愁苦啼泣悲嘆即共相隨還至虎所見弟衣服在竹枝上骸骨及發在處縱橫流血成泥沾污其地見已悶絕不能自持投身骨上久乃得蘇即起舉手哀號大哭俱時嘆曰我弟貌端嚴父母偏愛念云何俱共出舍身而不歸父母若問時我等如何答寧可同指命豈得自存身時二王子悲泣懊惱漸舍而去

下第八眷屬號戀有三。一兄弟悲啼。二時小王子所將下侍衛追見。三爾時國大夫人下父母哀嘆。初中有六。初睹瑞共商。二時二王子下悲嘆尋覓。三見弟衣服下見尸狼藉。四見已悶絕下悶絕悲號。五即起舉手下兄弟嗟傷。六時二王子下哀泣而去

經。時小王子所將侍從互相謂曰王子何在宜共推求

下侍衛追覓

經。爾時國大夫人寢高樓上便于夢中見不祥相被割兩乳芽齒墮落得三鴿鶵一為鷹奪二被驚怖地動之時夫人遂覺心大愁惱作如是言何故今時大地動江河林樹皆搖震日無精光如覆蔽目瞤乳動異常時如箭射心憂苦逼遍身戰掉不安隱我之所夢不祥征必有非常災變事夫人兩乳忽然流出念此必有變怪之事時有侍女聞外人言求覓王子今猶未得心大驚怖即入宮中白夫人曰大家知不外聞諸人散覓王子遍求不得時彼夫人聞是說已生大憂惱悲淚盈目至大王所白言大王我聞外人作如是語失我最小所愛之子王聞語已驚惶失所悲哽而言苦哉今日失我愛子即便抆淚慰喻夫人告言賢首汝勿憂戚吾今共出求覓愛子王與大臣及諸人眾即共出城各各分散隨處求覓未久之頃有一大臣前白王曰聞王子在愿勿憂愁其最小者今猶未見王聞是語悲嘆而言苦哉苦哉失我愛子初有子時歡喜少后失子時憂苦多若使我兒重壽命縱我身亡不為苦夫人聞已憂惱纏懷如被箭中而嗟嘆曰我之三子并侍從俱往林中共游賞最小愛子獨不還定有乖離災厄事次第二臣來至王所王問臣曰愛子何在第二大臣懊惱啼泣喉舌干燥口不能言竟無所答夫人問曰速報小子今何在我身熱惱遍燒然悶亂荒迷失本心勿使我胸今破裂時第二臣即以王子舍身之事具白王知王及夫人聞其事已不勝悲噎望舍身處驟駕前行詣竹林所至彼菩薩舍身之地見其骸骨隨處交橫俱時投地悶絕將死猶如猛風吹倒大樹心迷失緒都無所知時大臣等以水遍灑王及夫人良久乃蘇舉手而哭咨嗟嘆曰禍哉愛子端嚴相因何死苦先來逼若我得在汝前亡豈見如斯大苦事爾時夫人迷悶稍止頭發蓬亂兩手捶胸宛轉于地如魚處陸若生失子悲泣而言我子誰屠割余骨散于地失我所愛子憂悲不自勝苦哉誰殺子致斯憂惱事我心非金剛云何而不破我夢中所見兩乳皆被割牙齒悉墮落今遭大苦痛又夢三鴿鶵一被鷹擒去今失所愛子惡相表非虛

下眷屬號戀中第三父母哀嘆。于中有十一。初夫人驚異有八。初寢夢不祥。二地動之時下地動驚覺。三作如是言下說其惡相。四夫人兩乳下感激乳流。五時有侍女下侍女聞言。六心大驚怖下走入馳告。七時彼夫人下母聞愁惱。八至大王所下悲淚向王。準頌具說前征。此中文略。第二王聞語已下父遂悲惶。第三即便捫淚下王慰夫人。西國恒法相見稱贊呼為賢首。第四王與大臣下王臣出覓。準下頌中應先是臣覓次后王共妃出。今文總略但云出覓。于中復七。一四散推求。二未久之頃下大臣來白。三王聞是語下父聞悲嘆。四夫人聞已下母重嗟傷。五次第二臣下臣至王問存亡。六第二大臣下大臣嗚咽不答。七夫人問曰下夫人荒迷催報。第五時第二臣下得子委由。準頌應有二臣各報。此長行中略一臣也。第六王及夫人下知已悲噎。第七望舍身處下詣舍身所。第八見其骸骨下睹見崩摧。第九時大臣等下臣從水灑。第十王及夫人下蘇已嗟嘆。十一爾時夫人下母泣陳悲。初經家敘。次母悲陳。于中二頌述悲傷。二頌敘惡相

經。爾時大王及于夫人并二王子盡哀號哭瓔珞不御與諸人眾共收菩薩遺身舍利為于供養置窣堵波中

下第九大段為立制底

經。阿難陀汝等應知此即是彼菩薩舍利復告阿難陀我于昔時雖具煩惱貪嗔癡等能于地獄餓鬼旁生五趣之中隨緣救濟令得出離何況今時煩惱都盡無復余習號天人師具一切智而不能為一一眾生經于多劫在地獄中及于余處代受眾苦令出生死煩惱輪回

下第十大段結示利生有三。初結歸舍利。次復告阿難陀下略示往因。雖言兼于得失具煩惱等為失。然能修行為得。此意勵勸具煩惱者令其修行。即初練磨。亦勸圣者。我昔處凡尚為益物。汝等證圣。何不精勤。后何況今時下述今能利。即隨感應形皆為益物。此意尚能代生受苦令其出離。故今所說定為利樂方便之因。汝等應當流通修學

經。爾時世尊欲重宣此義而說頌言。我念過去世。無量無數劫。或時作國王。或復為王子。常行于大施。及舍所愛身。愿出離生死。至妙菩提處。昔時有大國。國主名大車。王子名勇猛。常施心無吝。王子有二兄。號大渠大天。三人同出游。漸至出林所。見虎饑所逼。便生如是心。此虎饑火燒。更無余可食。大士睹如斯。恐其將食子。舍身無所顧。救子不令傷。大地及諸山。一時皆震動。江海皆騰躍。驚波水逆流。天地失光明。昏冥無所見。林野諸禽獸。飛奔喪所依。二兄怪不還。憂戚生悲苦。即與諸侍從。林藪遍尋求。兄弟共籌議。復往深山處。四顧無所有。見虎處空林。其母并七子。口皆有血污。殘骨并余發。縱橫在地中。復見有流血。散在竹林所。二兄既見已。心生大恐怖。悶絕俱躄地。荒迷不覺知。塵土坌其身。六情皆失念。王子諸侍從。啼泣心憂惱。以水灑令蘇。舉手號啕哭。菩薩舍身時。慈母在宮內。五百諸婇女。共受于妙樂。夫人之兩乳。忽然自流出。遍體如針刺。苦痛不能安。欻生失子想。憂箭苦傷心。即白大王知。陳斯苦惱事。悲泣不堪忍。哀聲向王說。大王今當知。我生大苦惱。兩乳忽流出。禁止不應心。如針遍刺身。煩惋胸欲破。我先夢惡征。必當失愛子。愿王濟我命。知兒存與亡。夢見三鴿鶵。小者是愛子。忽被鷹奪去。悲愁難具陳。我今沒憂海。趣死將不久。恐子命不全。愿為速求覓。又聞外人語。小子求不得。我今意不安。愿王哀愍我。夫人白王已。舉身而躄地。悲痛心悶絕。荒迷不覺知。婇女見夫人。悶絕在于地。舉聲皆大哭。憂惶失所依。王聞如是語。懷憂不自勝。因命諸群臣。尋求所愛子。皆共出城外。隨處而追覓。涕泣問諸人。王子今何在。今者為存亡。誰知所去處。云何令得見。解我憂惱心。諸人悉共傳。咸言王子死。聞者皆傷悼。悲嘆苦難裁。爾時大車王。悲號從座起。即就夫人處。以水灑其身。夫人蒙水灑。久乃得醒悟。悲啼以問王。我兒今在不。王告夫人曰。我已使諸人。四向求王子。尚未有消息。王又告夫人。汝莫生煩惱。且當自安慰。可共出追尋。王即與夫人。嚴駕而前進。號慟聲凄感。憂心若火然。士庶百千萬。亦隨王出城。各欲求王子。悲號聲不絕。王求愛子故。目視于四方。見有一人來。被發身涂血。遍體蒙塵土。悲哭逆前來。王見是惡相。倍復生憂惱。王便舉兩手。哀號不自裁。初有一大臣。匆忙至王所。進白大王曰。幸愿忽悲哀。王之所愛子。今雖求未獲。不久當來至。以釋大王憂。王復更前行。見次大臣至。其臣詣王所。流淚白王言。二子今現存。被憂火所逼。其第三王子。已被無常吞。見餓虎初生。將欲食其子。彼薩埵王子。見此起悲心。愿求無上道。當度一切眾。系想妙菩提。廣大深如海。即上高山頂。投身餓虎前。虎羸不能食。以竹自傷頸。遂啖王子身。唯有余骸骨。時王及夫人。聞已俱悶絕。心沒于憂海。煩惱火燒然。臣以栴檀水。灑王及夫人。俱起大悲號。舉手捶胸臆。第三大臣來。白王如是語。我見二王子。悶絕在林中。臣以冷水灑。爾乃暫蘇息。顧視于四方。如猛火周遍。暫起而還伏。悲號不自勝。舉手以哀言。稱嘆弟希有。王聞如是說。倍增憂火煎。夫人大號啕。高聲作是語。我之小子遍鐘愛。已為無常羅剎吞。余有二子今現存。復被憂火所燒逼。我今速可至山下。安慰令其保余命。即便馳駕望前路。一心詣彼舍身崖。路逢二子行啼泣。捶胸懊惱失容儀。父母見已抱憂悲。俱往山林舍身處。既至菩薩舍身地。共聚悲號生大苦。脫去瓔珞盡哀心。收取菩薩身余骨。與諸人眾同供養。共造七寶窣堵波。以彼舍利置函中。整駕懷憂趣城邑

下說頌有五十六頌分二。初二頌總標修行。后五十四頌別頌舍身。前長行有十段。今頌大段略不頌第四思應舍命第七虎遂能食第十結示利生。即分為七。初一頌半頌第一陳往眷屬。次半頌頌第二述昔歡游。次一頌頌第三遇苦悲生。次一頌頌第五捐身救濟。次二頌頌第六瑞感人天。次四十六頌半頌第八眷屬號戀。次一頌半頌第九為立制底。初五段準文可知。頌眷屬號戀中長行有三。初二兄怪不還下六頌頌兄弟悲啼。細分可知。略不頌侍衛追覓。菩薩舍身時下四十頌半頌父母哀嘆。前長行有十一。無先遣臣出。今頌中有。然無第十。第十一母泣陳悲。第三王慰夫人在第四王臣出覓中。故但分十。初十一頌頌夫人驚異。次半頌頌第二王遂悲惶。次因命諸群臣下十四頌頌第四王臣出覓。次王復更前行下五頌半頌第五得子委由。次時王及夫人下七頌頌第六知已悲噎。次我今速可之山下下二頌頌第七詣舍身所。次半頌頌第八睹見崩摧。就夫人驚異中分五。初一頌宮內歡樂。次一頌半感激乳流。次六頌半頌悲淚白王。前長行中寢夢不祥．侍女聞言．走入馳告．母聞愁惱．總在此白王中更不別頌。以文影略離煩重故。次一頌白已悶絕。次一頌婇女憂惶王聞如是語下頌第二王遂悲傷。因命諸群臣下十四頌王臣出覓。前長行有七。今頌分三。初半頌命臣追覓。長行中無。次九頌頌初四散推求。于中初三頌臣佐尋求。次爾時大車下四頌頌前第三王慰夫人。以文便故。又長行中悲淚白王不言悶絕以水灑蘇。今頌中有文影略故。后王即與夫人下二頌頌王出推求。初一頌王。次一頌臣。王求愛子故下四頌半頌王臣出覓中第二大臣來白。于中分三。初一頌半頌王見使來。次一頌舉手招問。后二頌大臣進白。王復更前行下五頌半頌前第五得子委由。于中分四。初半頌王見臣來。次一頌白二子存。次半頌報薩埵亡。次三頌半述其死由。時王及夫人下頌第六知已悲噎。于中分四。初一頌父母悶絕。次一頌臣佐水灑。次三頌又臣重報。次二頌父母號嘆。次二頌第七詣舍身所。次半頌第八睹見崩摧。次一頌半大段第九為立制底

經。復告阿難陀往時薩埵者即我牟尼是勿生于異念王是父凈飯后是母摩耶太子謂慈氏次曼殊室利虎是大世主五兒五苾芻一是大目連一是舍利子

下品中第二大段會于今古

經。我為汝等說往昔利他緣如是菩薩行成佛因當學菩薩舍身時發如是弘誓愿我身余骨來世益眾生此是舍身處七寶窣堵波以經無量時遂沈于厚地由昔本愿力隨緣興濟度為利于人天從地而涌出

下品中第三大段勸勵修學。于中初一頌指昔勸修。后三頌結示制底意

經。爾時世尊說是往昔因緣之時無量阿僧企耶人天大眾皆大悲喜嘆未曾有悉發阿耨多羅三藐三菩提心復告樹神我為報恩故致禮敬佛攝神力其窣堵波還沒于地

下品第四大段眾聞得益文分為三。初牒前所說。次無量阿僧祇耶下明得益多少。次復告樹神下答問總結。準前長行。但阿難問佛禮塔由。此中即答樹神所問。故前問中應有樹神同問禮由。但略不說。后佛攝神力下明塔歸故。以事訖故

　　十方菩薩贊嘆品第二十七

十方菩薩贊嘆品三門分別。言來意者。流通有三。謂學行贊重付屬三別。令其后代依法修行。獲益既多。故申慶贊。故前品后有此品生。釋名者。贊者稱也。嘆者吟也。即稱揚吟詠。應言觸事美德云贊是理諭揚為嘆。初人后法。或通人法俱稱贊嘆菩薩能贊之人。十方說其來域。欲令有情殷重。故舉十方遠來。勝人尚自諭揚。劣者何不歌詠。又彰勝者能故非下劣者。欲令慕勝增進修故。故下品云。令未知者隨順修學。釋難者。問何故舊經總為一品。今者新翻別為四品。答準梵本經。每一品頭書一菩薩。或復點記。今依梵本四人贊嘆各別書記。故今分四。舊人以見同是贊佛故合為品。又解。舊文脫無其記。且如贊嘆。新經四人。舊經即無大辨才贊。故開合異。問準舊本經。無量菩薩從此世界至金寶蓋山如來國土禮贊彼佛。新經即云。各從本土詣鷲峰山。禮世尊已同音而贊。如何乖反。答舊錯今是。何者。是處聞經合贊此佛。又準上來即有十方菩薩。何故俱往金寶山國贊彼佛耶。若云說經由其信相。信相后時當得成佛名金寶山。故往贊彼者。此亦不爾。何者。現寶山佛非信相身。彼佛又非說授之主。又后不言此諸菩薩從彼土來。如何得言承彼佛力。故請雖由妙幢能說即釋迦佛。聞法來此亦俱釋迦力。彼妙幢師故贊釋迦。新文為正。文段分三。初菩薩云集。次正申禮贊。后如來嘆印

經。爾時釋迦牟尼如來說是經時于十方世界有無量百千萬億諸菩薩眾各從本土詣鷲峰山

下此即初段。初經家序。二于十方世界下菩薩云集

經。至世尊所五輪著地禮世尊已

下申禮贊。初身禮后語贊。此初也。能發身語即是意業。三業禮贊表敬深也

經。一心合掌異口同音而贊嘆曰

下申贊。初標次贊。此初也。于境專念云一心。尊重情深故合掌身殊故異口齊贊故同音

經。佛身微妙真金色其光普照等金山清凈柔軟若蓮華無量妙彩而嚴飾三十二相遍莊嚴八十種好皆圓備光明炳著無與等離垢猶如凈滿月

下贊有十一頌分二。初十頌贊三身。后一頌結略發愿。贊三身中初八頌贊化身恩德。次一頌贊報身智德。后一頌贊法身斷德。贊恩德中初二頌贊現身。次一頌贊說法。次一頌贊福智。次四頌贊利生。贊現身中初一頌所依總身。次一頌相及隨好具如前辨

經。其聲清徹甚微妙如師子吼震雷音八種微妙應群機超勝迦陵頻伽等

下贊說法。八種微妙聲者三經不同。依梵摩喻經云。一最妙聲。二易了。三深遠。四濡軟。五不妄。六不誤。七尊慧。八調和。二中陰經云。一非男。二非女。三非長。四非短。五非貴。六非賤。七非苦。八非樂。三依十住斷結經云。一不男。二不女。三不強。四不軟。五不清。六不濁。七不雄。八不雌。初二經小乘。十住斷結大乘。見聞異故。迦陵頻迦等者妙音鳥也

經。百福妙相以嚴容光明具足凈無垢智慧澄明如大海功德廣大若虛空

下贊福智。初半福次半智。一一相好各百福嚴。前贊身光據總身。此贊光明即別相好。言百福者。準大毗婆沙論第一百七十七。云何謂百福。答此中百思名為百福。何謂百思。謂如菩薩造作增長足善住相業時。先五十思修治身器令凈調柔。次起一思正牽引彼。后起五十思令其圓滿。乃至頂上烏瑟膩沙相業亦復如是。由此故說佛一一相百福莊嚴。何為五十思。答依十善業道各有五思。一離殺思。二勸道思。三贊美思。四隨喜。五回向。謂回所修向菩提故。乃至正見亦爾名五十思。有說。十業各起下中上上勝上極五品善思如雜修靜慮。有說。十業各起五思。一加行凈。二根本凈。三后起凈。四非尋所害。五念攝受。有說。緣佛一一相起五十剎那未曾習思。相續而轉。不有評家。然準道理。初說為善。若下中上等如雜修靜慮。應有相好勝劣不同。若說加行根本后起等五。即應方便后起同感無別。許同感者。應三時何別。若勝劣異。相好亦應爾。若云起五十未曾習思。何因不許或有增減。若依大乘。雖未見文傳有二釋。云如十善業互相資即為百業。又云如一一業各有十種。謂一自作。二教他。三慶慰。四隨喜。五少分。六多分。七全分。八少時。九長時。十盡壽。故為百業

經。圓光遍滿十方界隨緣普濟諸有情煩惱愛染集皆除法炬恒然不休息

下贊利生。初一頌總贊為利生故現身說法。初句身。第二句為利。第三句贊凈。第四句法。即中二句通于身法

經。哀愍利益諸眾生現在未來能與樂常為宣說第一義令證涅槃真寂靜佛說甘露殊勝法能與甘露微妙義引入甘露涅槃城令受甘露無為樂

下別贊。初二頌贊所說法能得涅槃。后一頌贊所說法能得菩提。得涅槃中一頌令得。一頌重成。所說所得皆能除苦安樂故如甘露

經。常于生死大海中解脫一切眾生苦令彼能住安隱路恒與難思如意樂

下一頌令得菩提。即八正道名安穩路

經。如來德海甚深廣非諸譬喻所能知于眾常起大悲心方便精勤恒不息

下一頌贊報身智德。以大悲故常利有情不入涅槃恒不休息。故辨中邊頌云。勝故無盡故由利他不息

經。如來智海無邊際一切人天共測量假使千萬億劫中不能得知其少分

下贊法身斷德

經。我今略贊佛功德于德海中唯一渧回斯福聚施群生皆愿速證菩提果

下結略發愿

經。爾時世尊告諸菩薩言善哉善哉汝等善能如是贊佛功德利益有情廣興佛事能滅諸罪生無量福

下如來嘆印。初贊。后汝等下印無染心故贊。稱理益物故印

　　妙幢菩薩贊嘆品第二十八

妙幢菩薩贊嘆品來意同前。釋名者。梵云鴝嚧只啰。此云妙。雞頭此云幢。即勝智迥秀喻修高幢。獨超塵累故稱為妙。幢即稱妙。名為妙幢。持業釋也。從喻立稱名曰妙幢。舊云信相。相者梵云耶瑟致。今既云鴝嚧只啰。故翻名幢。信性是凈。妙義相似。幢者高顯。故謬云相。釋難者。問聞法得記不唯妙幢。何故贊嘆獨舉斯士。答以是首故

經。爾時妙幢菩薩即從座起偏袒右肩右膝著地合掌向佛

下品文分三。初贊人儀軌。次而說贊曰下正陳贊嘆。后佛告妙幢下世尊嘆印。此即初也

經。而說贊曰牟尼百福相圓滿無量功德以嚴身廣大清凈人樂觀猶如千日光明照焰彩無邊光熾盛如妙寶聚相端嚴如日初出映虛空紅白分明間金色亦如金山光普照悉能周遍百千土能滅眾生無量苦皆與無邊勝妙樂諸相具足悉嚴凈眾生樂睹無厭足頭發柔軟紺青色猶如黑蜂集妙華

下贊嘆有八頌半分三。初四頌贊變化佛。次大喜下三頌贊受用佛。后如來金口下一頌半通二佛。略不贊法身。以深隱故。贊其能依影所依故。初化身中分四。初一頌贊身。次一頌贊光。次一頌合贊身光。初半贊能周遍。后半贊能利益。次一頌贊相好

經。大喜大舍凈莊嚴大慈大悲皆具足眾妙相好為嚴飾菩提分法之所成如來能施眾福利令彼常獲大安樂種種妙德共莊嚴光明普照千萬土如來光明極圓滿猶如赫日遍空中佛如須彌功德具示現能周于十方

下贊受用身通自他受用分四。初半贊四無量。次半頌贊相好。云菩提分法之所成者。贊相好因故。次半頌贊利益。次一頌半贊身及光。身及光中初半總。后一頌別。初中上句贊身通五蘊。下句贊光亦通智色。如來光相下別贊。初半贊光。次半贊身

經。如來金口妙端嚴齒白齊密如珂雪如來面貌無倫匹眉間毫相常右旋光潤鮮白等玻璃猶如滿月居空界

下通贊二佛相之與好

經。佛告妙幢菩薩汝能如是贊佛功德不可思議利益一切令未知者隨順修學

下如來嘆印

　　菩提樹神贊嘆品第二十九

菩提樹神贊嘆品來意同前。釋名者。準西域傳云。樹本名畢缽羅樹。在金剛座上。其金剛座昔賢劫成與大地俱起。據三千大千世界之中。下極金輪上侵地際。金剛所成周百余步。賢劫千佛座之而入金剛定。故曰金剛座焉。畢缽羅樹佛座其下成等正覺。因而謂之菩提樹焉。莖干黃白枝葉青翠。冬夏不雕光鮮無變。每至如來涅槃之日葉皆雕落。項之復故。大地菩薩現為天女作此樹神。即主菩提樹之神。依主釋也。釋難者。問何不明余神耶。答最先見佛故常不離佛故。問菩提樹神與大地神為一為別。答有說是一。有說是別

經。爾時菩提樹神

下品文分三。初出能贊人。次亦以伽他下述其贊詞。后爾時世尊下如來嘆印。此初也

經。亦以伽陀贊世尊曰敬禮如來清凈慧敬禮常求正法慧敬禮能離非法慧敬禮恒無分別慧

下贊詞總有十一頌。大分為二。初五頌贊。后六頌發愿。贊中初一頌贊智體。后四頌贊智用。體中初一句總贊智體。離障智圓名清凈慧。次二句贊慧能。能令眾生修善故云常求正法。不爾果滿更何所求。能令眾生舍惡故云離非法慧。雖能如是。三輪凈故恒無分別。或初一句贊果。后三句贊因。因中初句加行智。次句本智。次句后得智。離邪分別故云無分別。或如次常能進善能離諸惡。常順無為恒無分別。或初句通法報。余三句唯贊報。贊用即化身故。舊經云南無清凈無上正覺甚深妙法故。清凈慧通法身也

經。希有世尊無邊行希有難見比優曇希有如海鎮山玄希有善逝光無量希有調御弘慈愿希有釋種明逾日能說如是經中寶哀愍利益諸群生

下贊智用。初二頌利他用。后二頌自利用。利他中初一句贊具行希。次一句贊出現希。次一句現身希。身處大眾如妙高山鎮于大海。次一句光無量希。次一句弘愿希。次一句種姓希。日炙種生世尊故云明逾日。次一句說此經希。次一句能利生希。即具八希

經。牟尼寂靜諸根定能入寂靜涅槃城能住寂靜等持門能知寂靜深境界兩足中尊住空寂聲聞弟子身亦空一切法體性皆無一切眾生悉空寂

下二頌贊自利用。化相住寂能入涅槃等。以言牟尼及聲聞弟子故。或通受用自利之用。言諸根定住等持門等故。然真諦三藏云贊法身者。文勢稍疏。二頌分三。初一頌贊自利住寂德。次半頌贊能住寂所由。后半頌結成所以。以法體空自性皆寂故住空寂。由住空寂故能靜諸根能入圓寂。能住寂定能證寂境。故無垢稱經云。其輪能寂本性寂也。又解。初頌前贊住寂。后頌贊得四平等。一法平等。二眾生。三所化。四佛體。準文配知

經。我常憶念于諸佛我常樂見諸世尊我常發起殷重心常得值遇如來日我常頂禮于世尊愿常渴仰心不舍悲泣流淚情無間常得奉事不知厭唯愿世尊起悲心和顏常得令我見佛及聲聞眾清凈愿常普濟于人天佛身本凈若虛空亦如幻焰及水月愿說涅槃甘露法能生一切功德聚世尊所有凈境界慈悲正行不思議聲聞獨覺非所量大仙菩薩不能測唯愿如來哀愍我常令睹見大悲身三業無倦奉慈尊速出生死歸真際

下發愿有六。初半頌憶念愿所住常見。次半頌殷重愿所生常遇。次一頌供侍愿恒供無厭。次半頌愿恒加護令見。應云見等。以頌文窄略去等字。次一頌半愿恒利有情。言人天者。據能證悟。說本凈如空法身。如幻等受用變化身。次二頌愿得見證。于中初一頌嘆勝妙。所行境即法性身。慈悲正行即悲智俱不思議。大仙菩薩即等覺菩薩。次半頌愿加被。次半頌顯修得證

經。爾時世尊聞是贊已以梵音聲告樹神曰善哉善哉善女人汝能于我真實無妄清凈法身自利利他宣揚妙相以此功德令汝速證最上菩提一切有情同所修習若得聞者皆入甘露無生法門

下嘆印。初嘆。善女天下印有二。初印所贊。次以此功德下印所愿

　　大辯才天女贊嘆品第三十

大辯才天女贊嘆品來意同前。具足菩薩四辯才故名大辯才。有自在故名天。現為天女。即持業釋也。或簡余天女。大辯才之天女。亦依主釋。問何不明余此天女贊。答以諸神中具辯才勝故不明余

經。爾時大辯才天女即從座起合掌恭敬以直言辭

下品文分三。此初標能贊人有三。初指人。次威儀。后以直言詞者顯異。不以頌贊云直言詞

經。贊世尊曰南謨釋迦牟尼如來應正等覺身真金色咽如螺貝面如滿月目類青蓮唇口赤好如玻[王*(黎-(暴-(日/共))+(恭-共))]色鼻高修直如載金鋌齒白齊密如拘物頭華身光普照如百千日光彩映徹如贍部金所有言辭皆無謬失示三解脫門開三菩提路心常清凈意樂亦然佛所住處及所行境亦常清凈離非威儀進止無謬六年苦行三轉法輪度苦眾生令歸彼岸身相圓滿如拘陀樹六度熏修三業無失具一切智自他利滿所有宣說常為眾生言不虛設于釋種中為大師子堅固勇猛具八解脫

下贊嘆有二。初贊德。二愿以此福下發愿。贊中有三。初申禮。次別贊。后我今隨力下結略。別贊有十。一身真金色下贊相好。二所有下贊語無失。十八不共法中說法利勝故偏贊語。三示三解脫門下贊所說法外化德有二。一示三解脫門即涅槃門。二開三菩提路。即三佛菩提。所余二乘依此故有。四心常下贊四清凈內證德。四清凈者。一自性凈。二離垢凈。三得此道凈。四生此境凈。即逆次配。由心清凈所流教法能生一切菩提分法。即能所生一切清凈故。無垢稱經云。隨其心凈即有清凈佛土。隨其清凈佛土即有清凈法教。乃至云。清凈功德意樂即得此道凈。佛所住即離垢真如法身所住。性相分二。故勝鬘經云。在纏名如來藏。出纏名法身。所行境即自性凈。一真法界是佛行境故。無性攝論第五說。此四清凈是圓成實。又解。此是四一切相清凈。準無性攝論第九云。所依清凈即依止靜慮。二所緣清凈即變化作一切諸色。三心清凈即隨其所欲三摩地門自在而轉。即是自在入出諸定。四智自在者如其所欲陀羅尼門住持自在。此心清凈第三。意樂即第四。所住即第一。所行第二。又解。心即心王。意樂即勝解。舉此勝解例余心所。所住即真如。所行即俗境。五離非威儀下贊永秡。習即氣故。無性攝論云。遍一切行住者。謂于聚落城邑乞食往返經行。身四威儀寂靜而住。又身無失四威儀中常為利物故。無垢稱經云。如來所有進止威儀無非佛事。咸令所化有情饒益。六六年苦行等贊現八相。八相之中且舉苦行轉法輪二相。為度苦生下贊現相。意令歸彼岸。以例余相。七身相圓滿者贊身相。八六度熏修者贊修行。九三業無失贊三業不共德。舉三例余。十具一切智下贊智德。初總標。所有宣說下別釋。別釋中初利他。于釋種下自利。據實現生皆為利他。約相而言云自利也

經。我今隨力稱贊如來少分功德猶如蚊子飲大海水

下結略

經。愿以此福廣及有情永離生死成無上道

下發愿

經。爾時世尊告大辯才天曰善哉善哉汝久修習具大辯才今復于我廣陳贊嘆令汝速證無上法門相好圓明普利一切

下嘆印。嘆中初總嘆。汝久修習下別嘆。別嘆中初嘆因。以久修習具辯才故。后嘆果。今復能贊。令汝速證下印發愿

　　付囑品第三十一

付囑品二門分別。言來意者。四天王品已下明流通分有其三種。上既令學行流通。眾聞所說心生喜贊。故今第三次當付屬令更護持傳之末代。故前品后有此品生。釋名者。付者授也。囑者托也。以法托之授令護持流通末代。故云付囑

經。爾時世尊普告無量菩薩及諸人天一切大眾汝等當知我于無量無數大劫勤修苦行獲甚深法菩提正因已為汝說

下品文分四。初佛募護持。二爾時眾中下眾聞愿護。三爾時世尊下佛重贊勸。四爾時無量下聞教喜行。初中有二。初普告大眾結前所說

經。汝等誰能發勇猛心恭敬守護我涅槃后于此法門廣宣流布能令正法久住世間

下普令大眾募其護持

經。爾時眾中有六十俱胝諸大菩薩六十俱胝諸天大眾異口同音作如是語世尊我等咸有欣樂之心于佛世尊無量大劫勤修苦行所獲甚深微妙之法菩提正因恭敬護持不惜身命佛涅槃后于此法門廣宣流布當令正法久住世間

下第二眾聞愿護有二。初總。后爾時諸大菩薩下別。總中有四。初舉眾數。二異口同音下述欣愿心。三于佛世尊下誓自護持。四佛涅槃后兼傳末代

經。爾時諸大菩薩即于佛前說伽陀曰

下別有十一。此即第一菩薩愿護有二。初經家序

經。世尊真實語安住于實法由彼真實故護持于此經大悲為甲胄安住于大慈由彼慈悲力護持于此經福資糧圓滿生起智資糧由資糧滿故護持于此經降伏一切魔破滅諸邪論斷除惡見故護持于此經護世并釋梵乃至阿蘇羅龍神藥叉等護持于此經地上及虛空久住于斯者奉持佛教故護持于此經四梵住相應四圣諦嚴飾降伏四魔故護持于此經虛空成質礙質礙成虛空諸佛所護持無能傾動者

下陳愿護有八頌分二。初四頌見利益故自愿護。于中一頌知佛語實故。次一頌知佛大悲故。次一頌知具資糧故愿。次一頌知能滅障故愿。次有四頌見他護隨喜。于中初一頌見梵釋八部護。次一頌見地空等神護。次二頌見佛自護。初一頌贊佛德具護持此經。次一頌顯護決定。此意見佛及梵釋等一切皆護深生隨喜。故愿自護。問若見梵釋等護持此經生隨喜者。何故下文方說梵釋等愿護。答見前四天王護持品及藥叉等護持品中說故生隨喜。又解。即見前長行總愿護中六十俱胝諸天大眾恭敬護持。即梵釋等故見無咎

經。爾時四大天王聞佛說此護持妙法各生隨喜護正法心

下第二四王護持亦有二文。初聞教生欣。次一心同聲下同心說護。此初也。問前說護持。是諸菩薩。云何得言聞佛說此護持妙法各生隨喜護正法心。答聞前佛勸護持妙法故云聞說

經。一時同聲說伽陀曰我今于此經及男女眷屬皆一心擁護令得廣流通若有持經者能作菩提因我常于四方擁護而承事

下同心說護。初經家序。次說護。護中二頌。初頌護法。后頌護人

經。爾時天帝釋合掌恭敬說伽陀曰諸佛證此法為欲報恩故饒益菩薩眾出世演斯經我于彼諸佛報恩常供養護持如是經及以持經者

下第三護初標能護人。說伽陀下說護持二頌。初一頌述護所由。后一頌陳護法。佛昔聞法得成菩提。為報經恩為菩薩說。我今得聞。亦應報恩受持流布

經。爾時睹史多天子合掌恭敬說伽陀曰佛說如是經若有能持者當住菩提位來生睹史天世尊我慶悅舍天殊勝報住于贍部洲宣揚是經典

下第四初標能護人。說伽陀下說護持二頌。初一頌述利益。后一頌陳護法

經。爾時索訶世界主梵天王合掌恭敬說伽陀曰諸靜慮無量諸乘及解脫皆從此經出是故演斯經若說是經處我舍梵天樂為聽如是經亦常為擁護

下第五文段同前

經。爾時魔王子名曰商主合掌恭敬說伽陀曰若有受持此正義相應經不隨魔所行凈除魔惡業我等于此經亦當勤守護發大精進意隨處廣流通

下第六文亦同前

經。爾時魔王合掌恭敬說伽陀曰若有持此經能伏諸煩惱如是眾生類擁護令安樂若有說是經諸魔不得便由佛威神力我當擁護彼爾時妙吉祥天子亦于佛前說伽陀曰諸佛妙菩提于此經中說若持此經者是供養如來我當持此經為俱胝天說恭敬聽聞者勸至菩提處爾時慈氏菩薩合掌恭敬說伽陀曰若見住菩提與為不請友乃至舍身命為護此經王我聞如是法當往睹史天由世尊加護廣為人天說爾時上座大迦葉波合掌恭敬說伽陀曰佛于聲聞乘說我鮮智慧我今隨自力護持如是經若有持此經我當攝受彼授其辭辨力常隨贊善哉爾時具壽阿難陀合掌向佛說伽陀曰我親從佛聞無量眾經典未曾聞如是深妙法中王我今聞是經親于佛前受諸樂菩提者當為廣宣通

下第七文亦同前。陳護法中初頌護持經人。后頌護說經者。由護人故亦即護法。初各述能。后方陳護。第八妙吉祥文亦同前。陳護法中初述經利。后明護法。為俱胝天說是護法。恭敬聽聞者是護人。第九慈尊文亦同前。陳護法中初頌護人。后頌護法。第十文亦同前。陳護法中初一頌護法。后一頌護人。第十一文亦同前。陳護法中初一頌贊。后一頌護。樂菩提者護人。為廣宣通護法

經。爾時世尊見諸菩薩人天大眾各各發心于此經典流通擁護勸進菩薩廣利眾生贊言善哉善哉汝等能于如是微妙經王虔誠流布乃至于我般涅槃后不令散滅即是無上菩提正因所獲功德于恒沙劫說不能盡若有苾芻苾芻尼鄔波索迦鄔波斯迦及余善男子善女人等供養恭敬書寫流通為人解說所獲功德亦復如是是故汝等應勤修習

下品第三大段佛重贊勸文分為三。初贊。次汝等下印。若有苾芻下勸。勸中初勸四眾。若能護法獲福同前。行十法行俱是護法。此十法行中略舉四。一供養。二書寫。三流通者即施他。四解說者即開演也。聽聞披讀受持諷誦思惟修習皆恭敬攝。由恭敬法故聽聞等。是故下結勸大眾

經。爾時無量無邊恒沙大眾聞佛說已皆大歡喜信受奉行

下聞教喜行。依文殊問經論云。有三種義。是故歡喜。一說者清凈。以于諸法得自在故。此意以無染著得說自在故。二所說法清凈。以如實證知清凈法體故。三依所說法得果清凈。以得妙境界。此意以依所說證入真理得涅槃故。說契機理協果符因。所以得一句者欣夕死于朝聞。故睹全章者即積慶而行學

　諸佛最妙法　　大慈悲所流　　為利于群生
　甚深難可測　　今憑眾加護　　隨力贊斯經
　獲福益自他　　共成無上覺　

金光明最勝王經疏卷第六(終)

寶永三年丙戌霜月谷日壽于梓

平安城宣風坊書林井上秋閑藏版