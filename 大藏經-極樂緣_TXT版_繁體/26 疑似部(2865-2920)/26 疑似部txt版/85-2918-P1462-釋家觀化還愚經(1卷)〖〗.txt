　　No. 2918

釋家觀化還愚經

昔舍衛國有一貧家。夫婦慳惡不信道德。佛愍其愚現為沙門。詣門分衛。時夫不在。其婦罵詈無有道理。沙門語曰。吾為道士。乞丐自活。不惡罵詈。唯望一食耳。主人婦曰。若汝立死食尚叵得。況今平健欲望我食。但稽留時節不如早去。于是沙門住立其前。載眼杼氣便現立死。身體膖脹鼻口蟲出。腹潰腸爛不凈流漫。其婦見此恐怖失聲棄而舍走。于是道人忽然舍去。去舍數里坐樹下息。其夫來歸道中見婦。怪其驚怖。其婦語夫。有一沙門見怖如此。夫大嗔恚問為所在。婦曰已去。想亦未遠。夫即執弓帶刀尋跡往逐。張弓拔刀奔走。直前欲斫道人。道人即化作琉璃城。以自圍繞。其人繞城數匝不能得入。問道人何不開門。道人曰。欲所門開棄汝弓刀。其人自念當隨其語。若當得入手拳加之。尋棄弓刀。門故不開。語道人曰。已棄弓刀。門何不開。道人曰。吾使汝棄心中惡意弓刀耳。非謂手中弓刀也。于是其人心驚體悸。道人神圣乃知我心。即便叩頭悔過。啟道人曰。我有弊妻不識真人。使我與怨。愿小垂慈莫便舍。今欲將來勸令修道。即起還歸。其妻問曰。沙門所在。其夫具說神之德。今者在彼鄉。宜自往改悔滅罪。于是夫妻至道人所。五體悔過愿為弟子。長跪問曰。道人神變圣達乃爾。有琉璃城堅固難踰。志明意定永無憂患。行何道德致此神妙也。道人答曰。吾博學無厭奉法。不懈精進持戒慧不放逸。緣是得道。自到泥洹。于是道人因說偈言

　多聞持堅固　　奉法為垣墻　　精進難踰毀
　從是戒慧成　　多聞令志明　　已明智慧增
　智則博解義　　見義行法安　　多聞能除憂
　能以定為歡　　善說甘露法　　自知得泥洹
　聞為知法律　　解疑亦見□　　從聞舍非法
　行至不死處　

道人說偈已現佛光相。洪暉赫奕照耀天地。夫婦驚愕精神戰懼。改怨洗心頭腦打地。壞二十億惡得須陀洹道