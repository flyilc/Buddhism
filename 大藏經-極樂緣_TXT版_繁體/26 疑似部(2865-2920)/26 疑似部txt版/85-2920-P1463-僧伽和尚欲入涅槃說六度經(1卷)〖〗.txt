　　No. 2920

僧伽和尚欲入涅槃說六度經

吾告于閻浮提中善男子善女人。吾自生閻浮。為大慈父教化眾生。輪回世間。經今無始曠劫分身萬億。救度眾生。為見閻浮提眾生多造惡業。不信佛法。惡業者多。吾不忍見。吾身便入涅槃。舍利形像遍于閻浮。引化眾生。以后像法世界滿正法興時。吾與彌勒尊佛同時下生。共坐化城。救度善緣。元居本宅。在于東海。是過去先世凈土緣。為眾生頑愚難化。不信佛法。多造惡業。吾離本處身至西方教化眾生。號為釋迦牟尼佛。東國遂被五百毒龍陷為大海。一切眾生沈在海中。化為黿鼉魚鱉。吾身已后卻從西方胡國中來生于閻浮。救度善緣。佛性種子。吾見閻浮眾生。遍境兇惡。自相吞食。不可開化。吾今遂入涅槃。舍利本骨愿住泗州已后。若有善男子善女人。慈心孝順。敬吾形像長齋菜食。念吾名字。如是之人散在閻浮。吾愍見惡世力兵競起。一切諸惡逼身不得自在。吾后與彌勒尊佛下生本國。足踏海水枯竭。遂使諸天龍神八部圣眾在于東海中心。修造化城。金銀為壁。琉璃為地。七寶為殿。吾后至閻浮。與流佛法。唯傳此經。教化善緣。六度弟子歸我。化城免在閻浮。受其苦難悉得安穩。衣食自然。長受極樂。天魔外道弱水隔之。不來為害。吾當度六種之人　第一度者。孝順父母敬重三寶　第二度者。不殺眾生　第三度者。不飲酒食肉　第四度者。平等好心不為偷盜　第五度者。頭陀苦行。好修橋梁并諸功德　第六度者。憐貧念病。布施衣食。極濟窮無。如此善道六度之人。吾先使百童子領上寶船載。過弱水免使沉溺得入化城。若不是吾六度之人。見吾此經心不信受毀謗正法。當知此人宿世罪根身受惡報。或逢盜賊兵瘴而死。或被水火焚漂。或被時行惡病遭官落獄。不善眾生皆受無量苦惱。死入地獄。無有出期。萬劫不復人道。善男子善女人。書寫此經。志意受持。若逢劫水劫火黑風天暗。吾故無量光明照汝。因緣俱來佛國。同歸化城。悉得解脫

南無僧伽　南無僧禁吒　莎訶達多侄他耶唵　跋勒攝　娑婆訶

僧伽和尚經