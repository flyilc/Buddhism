　　No. 2894

佛說三廚經

　　　　西國婆羅門達多羅及阇那崛多等奉詔譯


第一慈悲自覺自然廚。第二辟支四果聲聞無思廚。第三非有無非神自然廚。此三廚法若能誦之。令人不饑。湛然長生。先當仰信三寶。恭敬三寶。恒須禮拜三寶。晨夜殷勤常念不絕。孝養師僧父母親族。能學六波羅蜜。不惜身命。然后得傳此三廚法。乃是三世諸佛菩薩自然廚。常住湛然不動累劫慈悲廚。此三廚法佛垂涅槃時。對十方一切諸佛菩薩前八部大眾中。說此過現未來三世諸佛常住湛然不動累劫慈悲天廚法。而說偈言

東方木偈

　一氣和太和　　得一道皆太　　和乃元一和
　玄理同玄際　

此是長生木偈。誦九十遍

南方火偈

　不以意思意　　亦不求無思　　意而不復思
　是事如是持　

此是不熱火偈。誦三十遍

中央土偈

　諸食氣結氣　　非諸久定結　　氣歸諸本氣
　隨聚當隨泄　

此是中央不饑土偈。誦一百二十遍

西方金偈

　修理志理志　　積修不扶埋　　志而不修志
　已業無已智　

此是不寒金偈。誦七十遍

北方水偈

　莫將心緣心　　還莫住絕緣　　心在莫存心
　真則守真淵　

此是不渴水偈。誦五十遍

此慈悲廚。佛垂涅槃時。對十方一切諸佛八部大眾中。說此過現未來三世諸佛菩薩自然三廚常住。不饑不渴。不寒不熱。不老不少。一切圣眾湛然不動自然三廚。若能受持一天廚名字者。或日日誦之。不念飲食。或逕百日不食。或逕十年百年或千年萬年。逕微塵劫念之。常住不動不思飲食。猶如阿彌陀佛無量壽國等無有異也。佛告大眾。行此法者唯須存心信重三寶。能入深山學道者。始可行流通此法。若生疑不信誹謗之者。不得輒傳。恐生毀謗者墮于惡道。是故不得妄傳于世。誦東方九十遍乃至北方五十遍。總成一遍。若未飽者如上更誦。不過兩遍。即飽不饑不渴。誦偈時皆從寅為初。始至人定分作四時誦之。遍數多少如前所說。又初欲誦時。宜令口動舌轉斷默誦。有津液下可咽之。初一日至三日時。或小便色赤。勿以為怪。初誦至第三日。身力極弱。過此三日即得七日。溫七日已后身力漸強。法成不宜誦之。百日已來每夢見得世間上味悉飽之。亦聞天香。滿三百日功力圓備。欲食即食不食不饑

佛說三廚法一卷

其天廚名字有本具說。此本五行偈。即是天廚名字。此法南方崛多師口決受得之。一言得之土。三言得之火。五言得之水。七言得之金。九言得之木。東方木九十遍。南方火誦三十遍。中央土誦一百二十遍。西方金誦七十遍。北方水誦五十遍。從九十至北方五十遍。總成一遍。若未飽者如上更誦。不過兩遍。必飽不或凡誦從壬日起首。從寅為初。至人定分此可為四時。誦如上法。又初欲得誦。宜令嚙動舌轉斷默。誦有津液。宜咽下。如后經二三四日間一度小便。勿以為怪。今只是一切眾生皆稟陰陽氣以成身。今既納氣天廚。所以通身能為益事故爾。初誦至第三日力最漸弱。過此日即得七日。已來去定成不疑。百日已來每夢見得世間上味飲食。百日以后即夢見得天上飲食。鼻所恒聞天食香氣。三百日竟功德圓滿。即得道果也。唯愿精進斷三毒。慈悲眾生。歸敬三寶。恒念阿彌陀佛。至一年必得見佛。決定無疑

三藏法師口云。欲求無上菩提。專心念定者。但患食多過障修禪定。不得道果。先依占察經云。懺悔罪已須于山林靜谷閑房靜室。先結跏趺。左手置右手上。合兩目。令齒上下相著。端坐調和。已初依卯酉子午四時。隨方面數攝心默誦如在齊下。不得攀緣外境。從九十遍至五十遍。如其未飽亦不過至兩遍即飽。正誦中間時時以舌斷穴外津液咽之。其不饑渴一偈一偈于外酉子午中間常誦之。食此三廚滿七日即知法成不。為不至誠者。為有福者。為無罪者。為得禪定者。為至道果者。若誦此偈三百六十遍即不饑。爾時世尊。即說咒曰

那致[少/兔]那致沙訶　烏那致摩訶烏那致莎訶

前件法受持須著凈潔衣服。在靜室內。然種種名香供養一切賢圣。然后誦前件法二十一遍。度一壽至須殷重。七日不得與人言說。大須慎之。不得見女人畜生等。如干渴得飲牛乳并棗及漿。如欲得知廚神名者。我今說之

南無十偈伽末四婆　南無末伽摩志那　南無支缽羅涕死

平旦向于辰。地鳴天鼓。二七下食玉漿。是諸善男子善女人欲行此三廚法者。先于齋戒至心。然無價名香至心。密念前件廚神名字。作禮懺悔乞祐助。廚禮作四十九禮。如是已了了別識其形名。然后誦偈。若直誦偈一百日。一百日不饑。若求出世因緣速證四果者。要當受持廚神名字。世人不知以口得言神名。心便不敬。若心慢上法。法不成終無盡也

　四戊四己腸堅塞　　四壬四癸不用食
　六甲六丁太倉盈　　五庚五辛五藏貞　

　仙人玉女事我神　　天官行廚供養身
　使我顏色常充悅　　延年益壽數萬年　

佛說請廚三食陀羅尼神咒

南無曷羅怛那　怛啰夜[口*耶]　豆留　豆留摩訶　豆留唵　急速訶尼攝　唵急速訶尼攝

此陀羅尼別行法中。行至空閑無人之處。于平旦時凈水洗缽。楊柳枝拂其缽中。取凈草一把。以凈巾敷在草上。合其缽盂面。向東結跏趺坐。閉目舌柱上齶。默誦上件咒一百八遍。開目視之。其食即至恣意食之。如有余食。誦前咒七遍。亦閉目心思念云。余食至本方所即去

佛說三廚經一卷　助三廚　谷家法　其后法別就一婆羅門。得將助三廚大要

　觀音受我法　　仙人賜我糧　　事隨五方色
　青黑赤白黃　　和合得　餌　　諸塵以自防　

即說咒曰

南無佛噤　南無法噤　南無僧噤　南無娑利莎噤　莎訶(誦五十遍)

如見如如不如如見　有非空　有非自有非他有　莎訶

此咒恐有惡魔來惱人為作障難(誦五十遍)