　　No. 2897

佛說天地八陽神咒經

　　　　唐三藏法師義凈奉詔譯


聞如是。一時佛在毗耶達摩城。寥廓宅中。十方相隨。四眾圍繞。爾時無礙菩薩。在大眾中。即從座起。而白佛言。世尊。此閻浮提眾生。遞代相生。無始已來。相續不斷。有識者少。無識者多。念佛者少。不念佛者多。神通者少。不神通者多。持戒者少。破戒者多。精進者少。懈怠者多。智慧者少。愚癡者多。長壽者少。短命者多。禪定者少。散亂者多。富貴者少。貧賤者多。柔軟者少。剛強者多。布施者少。慳貪者多。信實者少。虛妄者多。被使世俗淺薄。官法荼毒。賊役煩重。百姓窮苦。取求難得。良由信邪倒見。獲如是苦。唯愿世尊。為諸邪見眾生。說其正見之法。令得悟解。免于眾苦

佛言。善哉善哉。無礙菩薩。汝大慈悲。為諸邪見眾生。問于如來正見之法。不可思議。汝等諦聽。善思念之。吾當為汝。分別演說天地八陽之經。此經過去諸佛已說。未來諸佛當說。現在諸佛今說。夫天地之間。為人最勝最上者。貴于一切萬物。人者。真也正也。心無虛妄。身行正真。左丿為真。右丶為正。常行正真。故名為人。是知人能弘道。以潤身。依道依人。皆成圣道

復次無礙菩薩一切眾生。既得人身。不能修福。背真向偽。造種種惡業。命將欲終。必沈苦海。受種種罪。若聞此經。信受不逆。即得解脫諸罪之難。出于苦海。善神加護。無諸障礙。延年益壽。而無橫夭。以信力故。獲如是福。何況有人。盡能書寫。受持讀誦。如法修行。說其功德。不可稱。不可量。無有邊際。壽終之后。并得成佛。佛告無礙菩薩摩訶薩。若有眾生。信邪倒見。即被邪魔外道。魑魅魍魎。鳥鳴百怪。諸惡鬼神。競來惱亂。與其橫病。惡種惡注。受其苦痛。無有休息。遇善知識為讀此經三遍。是諸惡鬼。皆悉消滅。病即除愈。身強力足。讀經功德。獲如是福。若有眾生。多于淫欲嗔恚愚癡慳貪嫉妒。若見此經。信敬供養。即讀三遍。愚癡等惡。并皆除滅。慈悲喜舍。得佛法分

復次無礙菩薩。若善男子善女人等。興有為法。先讀此經三遍。筑墻動土。安立家宅。南堂北堂。東廂西廂。廚舍密屋。門戶井窖。碓硙庫藏。六畜欄圂。日游月殺。大將軍太歲。黃幡豹尾。五土地神。青龍白虎。朱雀玄武。六甲禁諱。十二諸神。土府伏龍。一切鬼魅。皆悉隱藏。遠屏四方。影銷影滅。不敢為害。甚大吉利。得德無量。善男子。興功之后。堂舍永安。屋宅牢固。富貴吉昌。不求自得。若遠行從軍。仕官興生。甚得宜利。門興人貴。百子千孫。父慈子孝。男忠女貞。兄恭弟順　夫妻和睦。信義篤親。所愿成就。若有眾生。忽被縣官拘執。盜賊牽挽。暫讀此經三遍。即得解脫。若有善男子善女人。受持讀誦。為他書寫八陽經者。設入水火。不被焚漂。或在山澤虎狼。猛獸屏跡不敢。善神衛護。成無上道

若復有人。多于語綺語惡口兩舌。若能受持讀誦此經。永除四惡過。得四無礙辯。而成佛道

若善男子善女人等。父母有罪。臨終之日。當墮地獄。受無量苦。其子即為讀此經七遍。父母即離地獄而生天上。見佛聞法。悟無生忍。以成佛道

佛告無礙菩薩。毗婆尸佛時。有優婆塞優婆夷。心不信邪。敬崇佛法。書寫此經。受持讀誦。所作所為。須作即作。一無所問。以正信故。兼行布施。平等供養。得無漏身。成菩提道。號曰普光如來應正等覺。劫名大漏。國名無邊。但是人民。行菩薩道。無所得法。以是經威德。獲如是報

復次無礙菩薩。此八陽經。行在閻浮提。在在處處。有八菩薩。諸梵天王。一切明靈圍繞此經。香華供養。如佛無異

佛告無礙菩薩摩訶薩言。若善男子善女人等。為諸眾生。講說此經。深達實相。得甚深理。即知身心佛身法心。所以能知即是智慧眼常見種種無盡色。色即是空。空即是色。受想行識亦空。即是妙色身如來。耳常聞種種無盡聲。聲即是空。空即是聲。即是妙音聲如來。鼻常嗅種種無盡香。香即是空。空即是香。即是香積如來。舌常了種種無盡味。味即是空。空即是味。即是法喜如來。身常覺種種無盡觸。觸即是空。空即是觸。即是智明如來。意常思想能分別種種無盡法。法即是空。空即是法。即是法明如來

善男子。觀此六根顯現人皆空口常說之。若說善語。善法常轉。即成圣道。若說邪語。惡法常轉。即墮地獄。善男子。善惡之理。不得不信。善男子。人之身心。是佛法器。亦是十二部大經卷也。無始已來。轉讀不盡。不損毫毛。如來藏經。唯識心見性者之所能知。非諸聲聞凡夫所能知。善男子。讀誦此經。深解真理。即知身心是佛法器。若醉迷不醒。不了自心。是佛法根本。流轉諸趣。墮于惡道。永沈苦海。不聞佛法名字

爾時五百天子。在大眾中。聞佛所說。得法眼凈。皆大歡喜。即發無等等阿耨多羅三藐三菩提心

無礙菩薩復白佛言。世尊。人之在世。生死為重。生不擇日。時至即生。死不擇日。時至即死。何因殯葬即問良辰吉日。然始殯葬。殯葬之后。還有妨害。貧窮者多。滅門者不少。唯愿世尊。為諸邪見無智眾生。說其因緣。令得正道。除其顛倒

佛言。善哉善哉。善男子。汝實甚能。問于眾生生死之事。殯葬之法。汝等諦聽。吾當為汝說智慧之理。大道之法。夫天地廣大清。日月廣長明。時年善美。實無有異。善男子。人王菩薩。甚大慈悲。愍念眾生。皆如赤子。下為人主。作蓬民父母。順于俗人。教于俗法。造作歷日。須下天下。令知時節。為有平滿。成收開閉。建除定執。破危之文。愚人依字信用。無不免其兇禍。又使邪師厭鎮。說是道非。謾求邪神拜餓鬼。卻福招殃自受苦。如斯人皆返天時逆地理。背日月之光明。沒闇室。違正道之廣路。恒尋邪徑。顛倒之甚也。善男子。產生時讀此經三遍。兒即易生。甚大吉利。聰明智慧。福德具足。而不中夭。死時讀此經三遍。一無妨害。得福無量。善男子。日日大好日。月月大好月。年年大好年。實無間隔。但辨即須殯葬。殯葬之日。讀此經七遍。甚大吉利。獲福無量。門榮人貴。延年益壽。命終之日。并得成圣道。善男子。殯葬之地。莫問東西南北。安穩之處。諸人愛樂。鬼神愛樂。即讀此經三遍。便以修榮。安置墓內。永無災障。家富人興。甚大吉利。爾時世尊。欲重宣此義。而說偈言

　營生善善日　　休殯好好時
　生死讀誦經　　甚得大利益
　月月善明月　　年年大好年
　讀經即殯葬　　榮花萬代昌　

爾時眾中。七萬七千人。聞佛所說。心開意解。舍邪歸正得佛法分。永斷疑惑。皆發阿耨多羅三藐三菩提心

無礙菩薩。復白佛言。世尊。一切凡夫。皆以婚媾為親。先問相宜。后取吉日。然始成親。成親之后。富貴偕老者少。貧窮生離死別者多。一種信邪。如何而有差別。唯愿世尊。為決眾疑

佛言。善男子。汝等諦聽。當為汝說。夫天陽地陰。月陰日陽。水陰火陽。女陰男陽。天地氣合。一切草木生焉。日月交通。四時八節明焉。水火相承。一切萬物熟焉。男女允諧。子孫興焉。皆是天之常道。自然之理。世諦之法。善男子。愚人無智。信其邪師。卜問望吉。而不修善。造種種惡業。命終之后。復得人身者。如指甲上土。墮于地獄。作畜餓鬼者。如大地土。善男子。復得人身。正信修善者。如指甲上土。信邪造惡業者。如大地土。善男子。欲結婚親。莫問水火相克。胎胞相厭。年紀不同。唯看祿命書。知福德多少。以為眷屬。呼迎之日。即讀此經三遍而以成禮。此乃善善相因。明明相屬。門高人貴。子孫興盛。聰明利智。孝敬相承。甚大吉利。而無中夭。福德具足。皆成佛道。是時有八菩薩。承佛威神。得大總持。常處人間。和光同塵。破邪立正。其名曰

　跋陀羅菩薩漏盡和　　羅鄰竭菩薩漏盡和
　憍自兜菩薩漏盡和　　那羅達菩薩漏盡和
　須彌深菩薩漏盡和　　因桓達菩薩漏盡和
　和輪調菩薩漏盡和　　無緣觀菩薩漏盡和　

是八菩薩。俱白佛言。世尊。我等于諸佛所。受持得陀羅尼神咒。而今說之。擁護受持讀誦八陽經者。永無恐怖。使一切不善之物。不得侵損讀經法師。即于佛前而說咒曰

阿佉尼(一)尼佉尼(二)阿毗羅(三)曼隸(四)曼多隸(五)娑婆訶

世尊。若有不善者。欲來惱法師。聞我說此咒。頭破作七分。如阿梨樹枝

爾時無邊身菩薩。即從座起。前白佛言。世尊。云何名為八陽經。唯愿世尊。為諸聽眾。解說其義。令得覺悟。速達本心。入佛知見。永斷疑悔

佛言。善哉善哉。善男子。汝等諦聽。吾今為汝解說八陽之經者。八者分別也。陽者明解也。明解大乘空無之理。了能分別。八識因緣。空無所得。云何八識名為經。八陽名為緯。經緯相交。以成經教。故名八陽經。八者八識。云何名八識。眼是色識耳是聲識。鼻是香識。舌者是味識。身是觸識。意是分別識。六根是六識。含藏識。阿賴耶識。是名曰八識。明了分別八識根源。空無所得。即知兩眼是光明天。光明天中。即現日月光明。世尊。兩耳是聲聞天。聲聞天中。即現無量聲如來。兩鼻是佛香天。佛香天中。即現香積如來。口是法味天。法味天中。即現法喜如來。身是盧舍那天。盧舍那天中。即現成就盧舍那佛。盧舍那鏡像佛。盧舍那光明佛。意是無分別天。無分別天中。即現不動如來。大光明佛。心是法界天。法界天中。即現空王如來。含藏識天。演出阿那含經。大般涅槃經。阿賴耶識天。演出大智度論經。瑜伽論經。善男子。佛即是法。法即是佛。合為一相。即現大通智勝如來

佛說此經時。一切大地。六種震動。光照天地。無有邊際。浩浩蕩蕩。而無所名。一切幽冥。悉皆明朗。一切地獄。并皆消滅。一切罪人。俱得離苦。皆發無上菩提心

爾時大眾之中。八萬八千菩薩。一時成佛。號曰空王如來應正等覺。劫名離苦。國號無邊。一切人民。皆行菩薩六波羅蜜。逮無所得法。六萬六千比丘。比丘尼。優婆塞。優婆夷。得大總持。入不二法門。無數天龍夜叉。乾闥婆。阿修羅。迦樓羅。緊那羅。摩睺羅伽。人非人等。得法眼凈。行菩薩道

復次善男子。若復有人。得官登位日。及入新宅之時。暫讀此經三遍。甚大吉利。善神加護。延年益壽。福德具足。善男子。若讀此經一遍。如讀一切經一部。若書寫一卷。如書寫一切經一部。其功德不可稱。不可量。等空無有邊際。如斯人等。即成就圣道

復次無邊身菩薩摩訶薩。若有眾生。不信正法。常生邪見。忽聞此經。即生誹謗言非佛說。是人現世。得白癩病。惡瘡膿血。遍體交流。腥臊臭穢。人皆憎嫉。命終之日。即墮阿鼻無間地獄。上火徹下。下火徹上。鐵槍鐵叉。遍體穿穴。融銅灌口。筋骨爛壞。一日一夜。萬死萬生。受大苦痛。無有休息。謗斯經故。獲罪如是。佛為罪人。而說偈言

　身是自然身　　五體自然足
　長乃自然長　　老乃自然老
　生乃自然生　　死乃自然死
　求長不得長　　求短不得短
　苦樂汝自當　　邪正由汝已
　欲作有為功　　讀經莫問師
　千千萬萬世　　得道轉法輪　

佛說此經已。一切大眾。得未曾有。心明意凈。歡喜踴躍。皆見諸相非相。入佛知見。悟佛知見。無入無悟。無知無見。不得一法。即涅槃樂故。此諸菩薩圣眾。天神地祇。皆悉歡喜奉行

佛說天地八陽神咒經終