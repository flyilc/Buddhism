　　No. 2913

佛說七女觀經

聞如是。一時佛說七女觀經。昔冥緣王有七女覺世非常。不著繒彩衣服。不著指镮臂釧。不捉香油涂身。歲三長齋月六齋。姊妹相將詣父王殿前。稽首白王。女等前身積罪無福。今值女身處。其深宮眼無所見。求王放女出城游觀。王告女言。我作天下之文萬基之主。有苑園浴地華臺樓觀。亦可觀之。何用出城觀乎。女對王曰。雖有苑園浴池華臺樓觀。可悅樂耳。非女游觀之處。王即聽之。出城東門。到其冢間。見一死尸。膖脹爛臭。狐狼踐蹋。形骸異處。姊妹相將。繞尸三匝。涕零號泣。我等女身會當如是。姊妹七人各說一偈言

第一女說偈言

　□□重其身　　如似好寶珠
　企視鵝容步　　姿則欲入居
　□死棄冢間　　禽獸競共疽
　一切皆如是　　何用于世殊　

第二女說偈言

　譬如一身居　　人去宅無光
　身死如神誓　　乃知此非常
　今睹死尸觀　　忽然遇豺狼
　一切皆如是　　安得有久長　

第三女說偈言

　譬如馬駕車　　車破而馬去
　四大解散時　　魂神依何住
　初集四大時　　來從何所處
　乃知此非常　　唯福可恃怙　

第四女說偈言

　譬如好城墎　　眾人樂安居
　所求未厭足　　何其忽空虛
　人命如草木　　春長冬以枯
　唯有修福德　　智慧隨身軀　

第五女說偈言

　人之不修福　　譬如乘船渡
　四大乘離時　　如船舍岸去
　地定風不動　　火微水還故
　身非神常宅　　安得久長處　

第六女說偈言

　如人好莊嚴　　形著諸繒彩
　自縱取時榮　　故使欲人待
　侹然不動搖　　其神安所在
　觀世冢間尸　　將來宜應改　

第七女說偈言

　如雀在瓶中　　羅縠覆其口
　縠穿雀飛去　　神明隨所受
　四大和合時　　如雀瓶中有
　唯有修善福　　智慧隨身首　

第四忉利天王從天來下。到諸女前。問女言。汝等何所求欲使汝得之。諸女良久不答。復問女言。汝等何所求欲使汝得之。一女言乞愿無根無須無枝無葉。于其中生是則為樂。一女復愿。常無五欲。常處寂靜。耳餐法音。目睹圣教。是則為樂。一女復愿。幽幽冥冥猶如虛空。登愿玄覺。常睹圣容。是則為樂。天帝語諸女言。止止。汝之所愿無想。吾不能得日月中王使汝得之。于是七女皆得道果

佛說七女觀經