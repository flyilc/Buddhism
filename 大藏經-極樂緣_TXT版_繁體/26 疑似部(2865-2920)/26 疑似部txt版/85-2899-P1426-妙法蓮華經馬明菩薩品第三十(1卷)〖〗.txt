　　No. 2899

妙法蓮華經馬明菩薩品第三十

佛言。地深二十億萬里。地下有潤澤。深二十億萬里。澤下有金粟。深二十億萬里。金粟下有金剛。深二十億萬里。金剛下有大水。深八十億萬里。水下有無極大風。深五百二十億萬里。剛維天地制使不落。天地欲壞時有七日出。二日出時亭住不行。諸源流水皆為枯盡。三日出時諸河水悉皆枯盡。四日出時大河及江皆為枯盡。五日出時大海枯盡。六日出時天下郁郁如陶家。如然火有黑煙。七日出時天下都火然燒盡。須彌山及天下萬物一切皆盡。其火盛熱上燒諸天六天皆盡。其火盛熱徹至第十五光音天上。世間人民善多者死上生第十五天上。其善少者死生他方國土。此間地獄中罪人皆生他方地獄中受罪。天地燒盡之后有大風。從他方來持云上至第七天。下雨其渧。大如車輪。如是澍雨經億千萬歲。水長上至第七梵天。其雨乃上上四面皆有大風斷使不溢。風起撓動其水億千萬歲。水乃耗減。次有風起。名凈莊嚴。揚動其水。波上生厚沫化為七寶。始作第六他化自在天宮。水漸耗減。凈莊嚴風起吹水沫化為七寶。次作第五化樂天宮。漸漸減。凈莊嚴風起吹水沫化為七寶。次作第四兜率天宮。水漸漸減。凈莊嚴風起吹水沫化為七寶。次作第三夜摩天宮。水漸漸減。凈莊嚴風起吹水沫化為七寶。黃金白銀水精琉璃。當天之中作須彌山。高三百三十六萬里。水漸漸減。凈莊嚴風起吹水沫化為七寶。須彌山頂作第二忉利天宮。水漸漸減。凈莊嚴風起吹水沫化為七寶。當須彌山半腰于四聳上作四天王宮。水漸漸減。凈莊嚴風起吹水沫化為七寶。黃金水精作日。白銀琉璃作月。及作星宿諸尊神宮。水漸漸減。堅固風起吹水沫化為寶。作十寶山。一者金山。二者銀山。三者琉璃山。四者馬瑙山。五者車磲山。六者琥珀山。七者頗梨山。八者水精山。九者白玉山。十者紫金山。及作二十八部地天宮殿。正寶七種。余雜寶一百二十種。安住風起吹水沫化作鐵圍山。大鐵圍山周圍三千大千世界。次不動風起吹清水為海。極濁粗沫化成石山。渾濁者用成四大陸地。及作八萬小城陸地天地。地城已地自然生地芝。后第十五天上人漸漸來下。至六欲天中住。后復來下在地。或食地芝。食地芝后貪著其味。身重不能復飛。福盡者作世間人。無復光明。人壽無量歲。地芝滅盡。后生地味。人民取共食之。壽數千萬億歲。地味滅盡。后地肥生。人民取黃食之。壽數千萬歲之后。地肥滅盡。有自然粳米生。人民共食之粳米。食粳米之后。其人少欲意者變為男子形。多欲意者變女人。身變化男女之后便生染愛。共于屏處行陰陽之事。第十五天上人福命盡者。下生婦人腹中為胎。經三百日乃成為人。從是以來孚男育女。更相婚娶。六親成篤。當食粳米。時人壽數百萬歲。皆有諍競之心。雖食自然更相偷奪。互相打拍。粳米滅盡。自然[麩-夫+黃]生。便共分疆列畔。各自守護。由有愚人私相篡盜不可禁制。便立王法。公卿百官更相檢校。賞善罰惡。政法治國不枉人民。人各各求輸衣食以供王。當爾時人壽五百歲。從是已后共相低突。負債不還者即變畜生身。飲水啖草。生即負重。死即剝皮。象馬牛羊驢騾駱駝豬狗雞鵜鵝鴨熊羆虎豹豺狼麋麈獐鹿雉兔

皆人化作。如是變化不可稱數。當爾時人慳貪者即變化餓鬼。身長四十里。舉足行時支節頭相磨。如五百乘車聲。腹大胭如針。若見飲食時化成火炭。若見恒河化為膿血。東西行求食洋洞灌。其胭一口入腹中。百節皆火然。如是苦惱痛毒不可言。其爾時人造作十惡。殺生偷盜邪淫妄言兩舌惡口謗語貪欲嗔恚愚癡者。將至鐵圍兩山間。于十八地獄中而考治之

第一罐湯地獄　第二爐炭地獄

第三刀山地獄　第四劍樹地獄

第五黑闇地獄　第六寒冰地獄

第七火車地獄　第八刀兵地獄

第九火輪地獄　第十鐵鐖地獄

第十一銅柱地獄　第十二沸屎地獄

第十三拔舌地獄　第十四釘身地獄

第十五吐火地獄　第十六飲銅地獄

第十七愚癡地獄　第十八火城地獄

行十惡者。皆悉遍此十八地獄中受罪。一一地獄中經億千萬歲。彼地獄中一日一夜當人間十二萬歲。如是長久。爾乃得出。復入畜生中。五千萬歲受鳥狩形。畜生罪畢復入餓鬼中五百萬歲。餓鬼罪畢復生邊地夷狄之中。為王所破為人奴婢。復五百世。爾乃罪畢。持五戒者復得人身。行十善者得生天上。行道者得道。佛言。須彌山北陸地名郁單越。地方四十萬里。人壽千歲。身長大四尺。人面似地形正方。樹上生衣服及七寶瓔珞。地自然生粳米。味如甘露。食之無病。無尊無卑。其土人民受業常定。亦無中夭者。彼土人民無有乳養之者。生兒墮地抱于道邊。令行人舒指內口中唼之。唼指七日便得成人。往詣樹下。仰頭看樹。七寶瓔珞衣服著體。無有染色搗治之苦。亦無割截裁縫之勞。其國人民端政無雙。于三天下最為第一。逢女為婦。逢男為夫。其人慈心不殺生。龍王降雨即雨妙華。彼土人民取用嚴飾。生不相育。死不葬埋。大鳥銜尸著無人之土。魂靈升天不逕惡趣。上持五戒得生其國　須彌山北日出時。山西日中。山南日沒。山東夜半。須彌山高三百三十六萬里。其狀如細腰鼓形。下根入水。亦三百三十六萬里至金剛際。從頂至下根凡高六百七十二萬里。小鐵圍小海水際已上高六百七十二萬里。入海水深六百七十二萬里。從頂至下根凡高一千三百四十四萬里。小鐵圍小圍。此四天下須彌山者。秦言昆侖山。四寶合成。東面黃金。西面白銀。南面琉璃。北面水精。東面黃金。黃金光明照東方虛空界悉作黃金色。彼方眾生謂言黃天。西方白銀。白銀光明照西方虛空界悉作白銀色。彼方眾生謂言白天也。南方琉璃。琉璃光明照南方虛空界悉作琉璃色。此方眾生謂言青天。北方水精。水精光明照白天也。四寶光明所照諸方。悉同其色無有崖岸。一切眾生空明濁翳為色所障。是故云須彌山也。得天眼者爾乃得見　佛言。須彌山東陸地名弗波提。廣長三十二萬里。其地正圓。人面似地形。身長丈。六百五十歲。其人慈心不殺生。天雨雜寶衣食自然。上持五戒得生其國。須彌山東日出時。山北日中。山西日沒。山南夜半　佛言。須彌山西陸地名拘耶尼。廣長三十六萬里。其地如半月形。人面似地形。身長二丈。壽二百五十歲。其人慈心不殺生。天雨華須衣食自然。中品持五戒得生其國。須彌山西日出時。山南日中。山東日沒。山北夜半　佛言。須彌山南陸地名閻浮提。廣長二十八萬里。其地上廣下狹。人面似地形。其土人民修業不定。受報不渟。上壽百二十歲。中壽百歲。下壽八十歲。上身長丈二。中身一丈。下身八尺。少出多減情諂偽少。于慈心唯仰食力無有自然。若天雨時雨清冷水。以潤五谷及粟果木。龍王降雨等無差別。乃至劫欲盡時。人極惡。攬草成刀劍。即便相殺。當爾之時壽命五歲。一切五谷悉皆滅盡。眾生行業所減不同。下品持五戒生此國土。須彌山南日出時。山東日中。山北日沒。山西夜半　佛言。日去地八十四萬里。黃金作里城。水精作外城。是以故天下常明日行有三道。冬行南道。當冰山之上。是以故天下大寒。春秋行中道。是故寒溫適等。夏行北道。當人之上。又人北有三百三十六萬里。金蓮華身日之精。故天下大熱。日城縱廣正等。二千四十里。黃金水精作城郭。人壽二百五十歲。身長十里。衣食自然。日天子者放千光明普照百千國。其中亦有男女。行五戒十善然燈照佛。修此功德得生日中　佛言。月去地八十四萬里。白銀作里城。琉璃作外城。月從始生一日銀面轉向人。至十五日正向人。是以故月滿天下大明。從六日以去琉璃面轉向人。至三十日正向人。是天下大暝。月城縱廣高下千九百六十里。白銀琉璃作城郭。人壽二百五十歲。身長十里。衣食自然。其中亦有男女。行五戒十善然燈照佛。修此功德得生月中　佛言。五星者。東方歲星。南方熒惑星西方太白星。北方辰星。中央鎮星。是名五星。有三品大中小。大星縱廣百二十里。中星八十里。小星四十里。皆用水精作城郭。去地八十四萬里。隨藍風而轉之故不落也　佛言。天有二十八宿。分主四方。以應四時不失常度。東方七宿。角亢氐房心尾箕。南方七宿。井鬼柳星張翼軫。西方七宿。升手女虛危室辟。北方七宿。奎樓胃昴畢觜參　如今日月星宿悉是諸天宮殿七寶莊嚴。玄處虛空四時轉運不失節度者。亦為五風所持。一者持風。二者待風。三者助風。四者轉風。五者行風。以制仰之不墜落也。星宿中人身。長十丈。壽命二百五十歲。當今人間四百五十萬歲。人間二十五歲于星宿天中一日一夜。衣食自然。項背日光。飛行自在。其中亦有男女。斯由人間受持五戒十善得生其中。東方天王宮舍治須彌山半腰黃金聳上。去地百六十八萬里。須彌山東天王名提頭賴吒。漢言治國。主一切乾闥婆毗舍阇鬼。治國天王壽五百歲。當今人間九百萬歲。人間五十歲為四天王宮一日一夜。三十日為一月。十二月為一歲。衣食自然。其中亦有男女。身長二十里。行五戒十善得生其中。南方天王宮舍治須彌山半腰琉璃聳上。去地六十萬里。須彌山南方天王名毗樓博叉。漢言增長。主一切毒龍及富單那鬼。增長天王壽五百歲。當今人間九百萬歲。人間五十歲為四天王宮一日一夜。三十日為一月。十二月為一歲。衣食自然。其中亦有男女。身長二十里。行五戒十善得生其中。西方天王宮舍治須彌半腰白銀聳上。去地百六十八萬里。須彌山西天王名毗樓勒奇。漢言難過。主一切鳩槃荼薜荔多鬼。難語天王壽五百歲。當今人間九百萬歲。人間五十歲為四天王宮一日一夜。三十日為一月。十二月為一歲。衣食自然。其中亦有男女。身長二十里。行五戒十善得生其中。北方天王宮舍治須彌山半腰水精聳上。去地百六十八萬里。須彌山北天王名毗沙。漢言多聞。主一切夜叉羅剎鬼。多聞天王壽五百歲。當今人間九百萬歲。人間五十歲為四天王宮一日一夜。三十日為一月。十二月為一歲。衣食自然。其中亦有男女。身長二十里。行五戒十善得生其中。四天王宮中雖有日月歲數之名無有日月之形。所以然者。四天王宮諸天人等。項背光明展轉相照。無有晝夜。常明不暝也。欲知無晝夜相者。但看蓮華開合即便知也。蓮華敷時即名為晝。華合時即名為夜。四氣和適。不寒不熱。乃至三十三天重重皆爾。但彼日月年歲轉長倍不相類也。四天王各領一方天下。常以月八日遣使者。案行天下。伺察帝王臣民天龍鬼神蜎蜚蚑行蠕動之類。心念口言。身行善惡。疏善記惡。毛分不錯。其行善者入天曹。行惡業者名人四冥室。十四日太子下。十五日四天王自下。二十三日復遣使者下。二十九日復遣太子。三十日四天王復自下。日月五星二十八宿。其中諸天人一切俱下。微伺世間帝王臣民諸龍鬼神含血之類。誰有孝養父母。敬事三尊。受持三歸五戒十善八齋。起塔造像修諸功德。奉行六度和慈四等。布施持戒忍辱精進。一心智慧慈悲喜舍養育眾生者。即條藏不上奏天帝釋。帝釋承書關下天曹。壽益算滿其百年。臨命終時。諸天伎樂導從寶車。五百天女散華燒香而來迎之上生天上天王之宮。衣則玄妙。食則肴膳。行則陵虛。住止華闕。目睹妙色。耳聽妙商。口甘百味。鼻嗅妙香。身服文綾。心游凈疆。斯之功德十善為糧。其行惡者。帝釋承書關下地獄閻羅大王。即遣地獄五官。減壽奪算。名名射死。地獄長士兵人持鐵索圍之。所見不同。口不能言。各隨所習受其殃福。不可以財許求哀得脫。天無枉攬。平直無二。作罪得罪。作福得行道。自作自得。非他授與。爾時世尊即說偈言

　十善得生天　　五戒服人身　　十惡墮地獄
　低突墮畜生　　忍辱得端政　　嗔恚得丑陋
　布施得大富　　慳貪墮貧窮　

第二天名忉利天。名釋提桓因。其四鎮大臣者。四天王是也。三十天者。釋有三十二臣。通釋之身故有三十三天。釋提桓因在摩尼寶殿上坐時。前面有八臣。后面有八臣。左面有八臣。右面有八臣。四八三十二故有三十二輔臣。三公者。司徒公司空公司馬公。九卿者。八大尚書。八王使者。左社右稷。風伯雨師雷公霹靂。左將軍右將軍。前將軍后將軍。四輔武衛四鎮天王。五羅大王太子使者。日月五星二十八宿。鬼神將軍悉帝釋之官僚也。釋有皇后。名曰悅意。其身左右各有八萬四千資媚。于其面上復有八萬四千資容。此后資容于帝釋三十二那由他婇女最為第一。須彌山頂去地高三百三十六萬里。山頂縱廣三百三十六萬里。城名喜見。離四天王宮百六十八萬里。入海水復深三百三十六萬里。下根亦縱廣正等。三百三十六萬里。其喜見城七寶莊嚴。其城縱廣正等。八萬四千由旬。帝釋宮殿于其中央七寶宮殿氍[束*毛]毾[登*毛]金床玉機。綩綖軟細。以敷其上。天繒寶蓐以藉其體。劫波育衣。自然著身。妙寶天衣。以貫其首。真珠瓔珞以自莊嚴。摩尼慺悵張施其上。金鈴華□。周匝垂下。身色凈好。端政無雙。頭發紺青。目如明星。鼻如截銅。口如含丹。身毛孔中優缽華香。八百萬四千天女以相娛樂。喜見城中諸天宮殿其數無量。充滿中央。街巷道隔。行行相當。俠路寶樹。莖莖相望。俠渠水底布沉香。眾鳥游戲。鵝鴨鴛鴦暢和雅音。演妙宮商。彼諸宮殿池流華樹樓觀殿堂園苑沿池。八功德水盈滿其中。其水香潔味如甘露。何等為八。一輕。二冷。三暖。四美。五清凈。六不臭。七飲時調適。八飲已無患。八色蓮華。青黃赤白紅紫縹綠。彌覆水上。青色青光。黃色黃光。赤色赤光。白色白光。玄黃朱紫各如其色。帝釋出游觀時。交露寶車駕千疋馬。翱翔八方自在無有限礙。廣說其中快樂之事不可具說。人壽千歲。當今人間三千六百萬歲。人間百歲于忉利天宮一日一夜。三十日為一月。十二月為一歲。衣食自然。揣食入口經七日之中。即化身長四十里。行欲之法如人間無異。生子之時男從父膝化生。女從母膝化生。如今四歲小兒。許眼能徹視。耳能道聽。知化心念自識宿命。項背光明。飛行自在。行五戒十善得生其中。第三天名炎摩天。壽二千歲。當今人間七千三百萬歲。人間二百歲于炎摩天上一日一夜。三十日為一月。十二月為一歲。懸處虛空。衣食自然。炎摩天行欲之法。抱則成欲。男女化生。身長八十里。行五戒十善得生其中。第四天名兜率天。壽四千歲。當今人間一億八百萬歲。人間四百歲于兜率天上一日一夜。三十日為一月。十二月為一歲。衣食自然。兜率諸天行欲之法。執手成欲。男女化生。身長百六十里。彼兜率天宮一生補處菩薩。常怖其中為諸天師教授。天人發菩薩心住不退地。行五戒十善得生其中。第五天名化樂天。壽八千歲。當今人間二億一千六百萬歲。人間八百歲于化樂天上一日一夜。三十日為一月。十二月為一歲。衣食自然。化樂諸天行欲之法。捉衣成欲。男女化生。身長三百二十里。行五戒十善得生其中。第六天名他化自在天。壽萬六千歲。當今人間四億三千二百萬歲。人間千六百歲于第六天上一日一夜。三十日為一月。十二月為一歲。衣食自然。第六諸天行欲之法。視欲成欲。男女化生。身長六百四十里。第六天上城郭樓觀七寶莊嚴。宮殿樓閣浴池寶樹。皆以無量妙寶嚴飾。光明赫奕。超勝獨妙。不可具宣。婦女端正。容姿美妙。六天王者受福超勝。魏魏堂堂不可為喻。行五戒十善得生其中　從此已下六天皆有男女受欲。揣食入口故名欲界。于此已上名色界天　第七天名梵天。去地極遠離可理論喻。以大石縱廣四千里。今年此日下石。明年此日至地。其遠如是。從七天已上無有女人之形。容貌微妙。如鏡中像。其為天數壽之一劫。見食即飽。行五戒十善加行一禪小增得生其中。第八天名梵輔天。壽二劫。見食即飽。行五戒十善加行一禪小增得生其中。第九天名梵身天。壽四劫。見食即飽。行五戒十善加行一禪小增得生其中。第十天名梵眷屬天。壽八劫。見食即飽。行五戒十善加行一禪小增得生其中。第十一天名大梵天。壽十六劫。見食即飽。行五戒十善加行一善小增得生其中。第十二天名光天。壽三十二劫。見食即飽。行五戒十善加行二禪小增得生其中。第十三天名少光。壽六十四劫。見食即飽。行五戒十善加行二禪小增得生其中。第十四天名無量光天。壽百二十八劫。見食即飽。行五戒十善加行二禪小增得生其中。第十五天名光音天。壽二百五十六劫。見食即飽。加行五戒十善加行二禪小增得生其中。第十六天名凈天。壽五百一十二劫。見食即飽。行五戒十善加行三禪小增得生其中。第十七天名少凈天。壽千二十四劫。見食即飽。行五戒十善加行三禪小增得生其中。第十八天名無量凈天。壽二千三十八劫。見食即飽。行五戒十善加行三禪小增得生其中。第十九天名遍凈天。壽四千九十六劫。見食即飽。行五戒十善加行三禪小增得生其中。第二十天名密身天。壽八千一百九十二劫。見食即飽。行五戒十善加行四禪小增得生其中。第二十一天名小密身天。壽萬六千三百八十四劫。見食即飽。行五戒十善加行四禪小增得生其中。第二十二天名無量密身天。壽三萬二千七百六十八劫。見食即飽。行五戒十善加行四禪小增得生其中。第二十三天名密果天。壽六萬五千三百三十六劫。見食即飽。行五戒十善加行四禪小增得生其中。第二十四天名不煩天。壽十三萬六百七十二劫。見食即飽。行五戒十善加行四禪小增得生其中　從此已上四天不復還墮世間。所以者何。其有得阿那含道者。皆生其中。便于現身成阿羅漢道。不為世業所拘。故不受劫所之名。第二十五天名不熱天。識食即飽。行五戒十善四禪具得生其中。第二十六天名善見天。識食即飽。行五戒十善四禪具得生其中。第二十七天名不善見天。識食即飽。行五戒十善四禪具得生其中。第二十八天名色究竟天。識食即飽。行五戒十善四禪具生其中　色究竟天者。盡色界際名為究竟。亦名有頂。在色有之頂名為有頂。亦名摩醯首羅者。大自在也。能王三千大千世界故名為大自在。又名阿迦貳吒天。阿迦貳吒天者。亦是色界究竟天之別名也。從此已上四天名無色界。欲界色界諸天不見其形。故名無色界。第二十九天名空處天。壽一億五百萬劫。念食即飽。行五戒十善四禪度色凈得生其中。第三十天名識處天。壽二億一千萬劫。念食即飽。行五戒十善四禪滅悉凈得生其中。第三十一天名不用處天。壽四億二千萬劫。念食即飽。行五戒十善四禪斷永凈得生其中。第三十二天名非相非非相處天。壽八億四千萬劫。念食即飽。行五戒十善四禪念空凈得生其中　從此已下四天。人身如中陰形。極世之受名之小無為。其著樂難可教化。故屬八難。若能覺苦斷苦。知盡行道解空無相無愿之法。得出三界。名之阿羅漢　佛言。下至風輪際上至非相非非相天。傍極鐵圍山畔。是名小世界。從一小世界數至千小世界。有鐵圍山。周回圍之。名為小千。小千合為一。從一小千數至千。中合為一。從一中千數至千世界。復以鐵圍山周圍之。是名三千。合為一。從一三千數至千世界。復以鐵圍周回圍之。是名三千世界。名一佛土　小千鐵圍山高至第七天。厚亦爾。周圍小千國土。中千鐵圍山高至第十一天。厚亦爾。周圍中千國土。三千鐵圍山高至第十五天。厚亦爾。周圍三千國土。大千鐵圍山高至第二十四天。厚亦爾。周圍大千國土。以四天下須彌山四城。七重寶山及大海水八十億小洲。洲有一國。八十億國土悉居海中。小鐵圍內東西一千八百萬里。南北一千八百萬里。天下萬物悉在其中。于鐵圍山四面外。兩山中間沃燋山下。各安十八地獄。于大海底復安十八阿鼻地獄。一四天下并有九十地獄。以為圍繞百億。四天下合九百億地獄。地獄以為眷屬。若人增上心犯十惡。加作五逆罪。于九十地獄中治罪。雖犯上品十惡不造五逆者。但于七十二地獄中治罪。不入十八阿鼻地獄治罪也。中品犯十惡。于三十六地獄中治罪人。爾乃得出。下品十惡者。但于一方十八地獄中治罪。若遍此十阿鼻地獄中治罪。足滿八萬四千劫。爾乃得出。若具犯阿鼻地獄。居大海水底。縱廣八千由旬。七重鐵城。七重鐵網彌覆城上。七重城內外有八萬四千刀山。八萬四千劍樹充滿中間。于其四門有四大銅狗。吐毒火滿阿鼻城中。有十八鬲。一一鬲中有十八苦事。所謂十八小熱地獄。十八黑闇地獄。十八寒冰地獄。十八灰河地獄。十八火車地獄。十八鑊湯地獄。十八沸屎地獄。十八刀山地獄。十八劍樹地獄。十八刺床地獄。十八鐵機地獄。十八鐵窟地獄。十八銅柱地獄。十八黑繩地獄。十八鐵丸地獄。十八尖石地獄。十八飲銅地獄。有如是等十八苦事。充滿其中。下火徹上。上火徹下。其中苦毒不可具說。世間自有愚癡眾生。造作五逆。殺父殺母殺師殺阿羅漢出佛身血。破佛塔寺破和合僧盜物。謗方等經。毀十方佛破戒因果。作如是等無間重罪。其人命終入阿鼻地獄。猶如射箭經阿僧祇劫。備受眾苦。無有休息。故名無間阿鼻地獄。彼地獄一日一夜。當今人間日月歲數六十小劫。如是受罪逕歷八萬四千大劫。爾乃行出。復入東方十八地獄中。南西北方亦復如是。遍九十地獄。一一地獄中皆住億千萬歲。爾乃得出。復墮畜生中。象馬牛羊驢駱駝犬豕鷹梟鴙鴨之中數千萬歲。以肉供人。償其罪畢。從畜生出乃得為人。復為奴婢。又五百世常為走使。不得自在。又生為人貧窮下賤。衣不蓋形。食不充口。復五百世乃復為人由不及次。以是因緣人身難得。佛世難得。佛世難值。經法難聞。眾僧難遇。明師難遭。以得人身值佛聞法。宜應惻厲行道為先。難身口意慎莫放逸。放逸者一失人根萬劫不服。甚難甚難。復得為人。所謂劫者極天地之始終謂之一劫。劫有三品。何等三品。一者大劫。有一大城。縱廣高下百二十里。滿中盛芥子。人天過百年已取一芥子別著。一大城中如是取盡名一大劫。色界天人壽是八億四千萬劫。爾乃命盡。中劫者。有一大城。縱廣高下十八里。滿中盛芥子。人天過百年已取一芥子別著。一大城中如是取盡名為中劫。色界天人用是壽命以數。一劫二劫極至十三萬六百七十二劫。爾乃命終。小劫者。有一大城。縱廣高下四十里。滿中盛芥子。人天過百年已取一芥子別著。一大城中如是取盡名一小劫。是名三品劫也。又無色界四空處天。樂寂滅樂。次有色界二十二天。樂禪定樂。次有欲界六天。樂五欲樂。三界雖樂猶不免三災所壞。何謂三災。一者火災。二者水災。三者風災。小劫盡時七日并出焚燒天地。六天皆盡故名火災。中劫盡時天降災雨。大如車輪。逕億千萬歲。其水洪起高至二十四天。復逕億千萬歲。色界欲界所有大千鐵圍中千鐵圍小千鐵圍。七重寶山及四天下須彌寶山二十四天宮殿。一切爛壞。是名水災。大劫盡時有惡風起。吹三千大千鐵圍山百億鐵圍山百億須彌山王百億三十三天宮殿。山山相搏令如粉塵無有遺余。三千世界皆悉空曠。是名風災也　曰大樓炭經一百二十卷。廣明世界中事。大經難見。是故此中略句其要耳。閻浮提縱廣正等。三十二萬里。通其山陵河池。故有爾也。宣數平壤之地。廣長二十八萬里。其中凡有十六大國。統八萬四千城。有八大國王四大天子。東方有晉國天子。人民熾盛。南方有天竺國天子。土地多饒象。西方有大秦國天子。土地多金銀璧玉。北方有月氏國天子。土地多好馬。此閻浮提內有十六萬億兵。聚有八萬四千。地中有六千四百種人。萬億向魚。有六千四百種鳥。有四千五百種狩。有二千四百種海。海中凡草有八千種。雜藥有七百四十種。香有四十種。寶有百二十種正寶。海中有二千五百國。一百八十小國。啖五聲三百國。啖魚鱉黿鼉有五大國王。第一大王主五百小國。王名斯利。國土盡時佛少事眾耶。第二國王亦主五百小國。王名加羅。土地出七寶。第三國王亦主五百小國。王名不羅。土地出四十二種寶及百琉璃。第四國王亦主五百小國。第五國王亦主王百小國。五大城中人多黑短小。五大城相去六十五萬里。從此諸國已外但有海水無有人民。去鐵圍山一百四十萬里