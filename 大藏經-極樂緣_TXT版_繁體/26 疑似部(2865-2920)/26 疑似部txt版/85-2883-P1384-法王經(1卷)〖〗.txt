　　No. 2883

佛說法王經

于其光□□□□□□□□□菩薩□□□□□□□□即從坐起。繞佛三匝卻住一面。五體投地悲泣流涕而白佛言。天中尊如來欲入涅槃。時欲將至。若滅度后千五百歲。五濁眾生多作惡業專行十惡。如此眾生福德力薄。于佛所說十二部經甚深妙法多文廣義意趣難解。于其法□不可□攬。愿佛慈悲為說大乘決定真實。令此眾生得真妙藥。療諸毒病悉令得愈。佛告虛空藏菩薩。善哉善哉善男子。汝能為諸眾生問如是事。得大利益不可思議。我當為汝分別宣說真實大乘決定了義。何以故。度眾生故。令諸眾生離煩惱故。出地獄苦生凈土故。必定解脫超生死故。汝等皆當一心。為汝宣說。爾時大眾皆大歡喜踴躍。異口同音俱發聲言。愿佛慈悲為我宣說。佛言。諸善男子。欲求解脫當斷攀緣。一心無二舍有心相。心性體空。于心性中無染無舍。若無取舍即無所得。若無所得即名菩提。何以故。眾多煩惱皆一心生。心若不生煩惱不生。于諸境智即無取舍。若無取舍即離諸著。若離諸著即不攀緣。虛空藏菩薩白佛言。世尊。眾生境智能生善惡。是緣起處。內外二邊諸法相入。云何于中而不取舍。佛告虛空藏菩薩言。善男子。一禪聚觀諸內外必竟不有。何以故。觀內顧內真性不生。觀外顧外無明不起。無生無起即無涅槃。是為清凈。是妙良藥。虛空藏菩薩白佛言。世尊。如來所說大乘實相甚深微妙無上良藥入一乘諦。而后眾生三業不凈。作十惡業行闡提行。根基狹劣難可措心藥病差別。作何方便令入大乘。佛告虛空藏菩薩。我有方便令入大乘。虛空藏菩薩白佛言。世尊。我從昔聞如來為大乘人說六波羅蜜法。為中乘人說十二因緣法。為小乘人說四諦法。為闡提人說十善法。皆對病根為說良藥。云何今日說一乘法以救四人。佛告虛空藏菩薩言。我說一乘道法。猶如一地能生萬物長養一切。猶如大雨普潤一切在地生者皆得潤澤。猶如一米一味之飯在世眾生人及非人皆以為食。食者悉能長養身命。譬如藥王善合妙丹。眾生病熱服者清涼。眾生病冷服者溫熱。諸下痢者服之即斷。諸下閉者服之即通。無病不愈。我說一乘法于彼四人療諸疾病亦復如是。虛空藏菩薩白佛言。世尊。以何方便令彼十惡闡提眾生入一乘道。佛告虛空藏菩薩。善男子。我一乘法即具三乘。更無別說而作三乘。汝當諦聽。為汝宣說。善男子。妙道深體一相無二。以方便故而說三乘。諸法三乘皆符一觀。一切眾生雖有四種。而于佛性亦無有二。何以故。一切佛一切眾生同一性相一體無異。眾生之心自起分別。佛是眾生。眾生是佛。一切眾生皆有佛性。佛性眾生性皆同一性。一性平等等諸法故。我有方便令入一乘。善男子。令彼眾生牢固心城。勿令賊入六識大門。金剛守護觀心住處知心住處。于心住處即不住心。若不住心心則不住。不住諸惡及以境界即不攀緣。離攀緣故心即無求心。若無求心則無住。若無住處即名實住心。善男子。眾生之心作諸煩惱。皆為心神所起不住故。其心若住即無煩惱。若無煩惱即是菩提。虛空藏菩薩白佛言。世尊。一切眾生作諸煩惱其心不住。從何力起而作攀緣。愿佛慈悲為眾宣說。佛言。一切眾生作諸緣起有二性力。何等為二。一者緣外境界起。是緣性力。二者不緣境界起自心自起。是性力。善男子。令諸眾生不起二性。則無煩惱則無菩提。若無煩惱若無菩提入真實處。是真菩提。汝等菩薩若化眾生當令心住。虛空藏菩薩白佛言。世尊。化度眾生令其心住。住在何處而得菩提。佛告虛空藏菩薩言。善哉善哉善男子。汝能善問。如是心義是大菩薩摩訶薩不可思議。汝當諦聽為汝宣說。善男子。若化眾生令其心住。住不在內。住不在外。住不中間。諸佛乘法亦不在內。亦不在外。亦不在中間。住一心神于無住處故得菩提。若得菩提亦無菩提可得。是名如如。何以故。煩惱妄生。為妄空故。諸法不自生。法亦空故。此心但有空名。心亦不可得心亦空故。諸善男子。若知心空。不應于一空心中妄見一切。若見一切即名心垢。心垢若無即名漏盡。眼色與心界三空常凈。虛空藏菩薩白佛言。世尊。諸法若然。一切眾生應于一身一心一世界能入一佛世界。一佛世界能入遍滿虛空一切佛法世界。佛告虛空藏菩薩。善男子。如是如是。一切世界入一世界。一一世界有一一蓮華座。一一蓮華中各有一如來座。一一如來身充滿一切世界。示現一切世界皆悉虛空。諸佛莊嚴一切世界有一一菩薩。身充滿一切世界。有大神力。于一毛孔中安置一切世界。一切世界入一眾生身。一一眾生身一一世界數。一一世界即是一佛。一一佛道場一菩提樹。一菩提樹下各有一佛座。一佛身充滿一切世界。一一佛妙聲亦充滿一切世界。一切世界皆隨所應無不聞解皆為歡喜。諸行者知法在其身中。不應而于他方一切世界之處而心佛身。應于一心一世界處而求佛身。于一身中能生一切身。于一切身中能生一身。何以故。一身一佛身故。一切眾生身。眾生身及諸佛身皆從一心生。一心若善諸法善盡。一心若惡諸法惡盡。若作惡業則生惡眾生之身。若作善業則生天人諸身。若于一心離一心想。于心相中空無所得。復離空心界于無取地能生佛身。于佛身中一身無二。一佛性故。一佛性中即一心性。于一心外更無他求。若作他求即為顛倒。何以故。一切心法無由外請。于外請處即名為他。若求他處即名虛妄。虛空藏菩薩白佛言。世尊。于一心中而得佛者。一切心中皆有佛性。一切眾生皆有佛性。若各各能定身心即得成佛。離此外更無求佛處。佛告虛空藏菩薩言。善男子。如是如是。如汝所言。一切眾生皆有佛性。諸佛如來皆以一心法令諸一切眾生一切之心于一心中而求佛法而得佛身。虛空藏菩薩白佛言。世尊。若諸眾生有佛性。于佛性中而求得佛。一切眾生皆有心亦有佛性。是為可得是為可見。佛告虛空藏菩薩言。善男子。入佛妙性實相之際。亦不可得非不可得。亦不可見非不可見。何以故。菩薩說佛性有即名謗佛。說佛性無亦為謗佛。說佛性亦有亦無亦為謗佛。說佛性非有非無亦為謗佛。何以故。菩薩眾生佛性非有如虛空。非無如菟角。菟角無故。虛空常故。非有質相。非有空相。離諸形相。無所著故。不在生處。是故不垢。不住滅處。是故不斷。眾生佛性妙相如是。說佛性有即增益謗。說佛性無損減謗。說佛性非有非無戲論謗。說佛性似有似無相違謗。虛空藏菩薩白佛言。世尊。眾生佛性若妙如是離諸境界則無所染。由如虛空體性常凈。云何眾生作諸煩惱。若作煩惱心則是垢。是心之垢從何而生。唯愿世尊為眾宣說。令諸眾生皆悉聞知。令諸眾生破諸煩惱。除蕩心垢永離蓋纏。佛即嬉怡微笑。以左手掌摩菩薩頂。放大光明普照一切。爾時大眾一切眾生皆大歡喜踴躍。佛言。菩薩為諸眾生所作如是問是名正問。是度眾生。若作他問是名邪問。是滅眾生。菩薩汝能正問是度眾生。汝等眾生皆當一心專念諦聽。除散亂想無營物外坐性堅志。為汝宣說。若聞說者一切十惡眾生皆得解脫。虛空藏菩薩白佛言。世尊。我等大眾一切眾生皆以一心無余亂想。唯愿世尊為眾宣說。佛告菩薩大眾等。一切煩惱從顛倒生。一切顛倒從妄想生。一切妄想從有我生。一切有我從無本生。一切無本即是無住。無住無本即為不有。有則為垢。無則為凈。于其凈處是常波羅蜜。是樂波羅蜜。是我波羅蜜。是凈波羅蜜。若作是見名為正見。若作余見名為邪見。如是見者是人有慧。作他見者是人無慧。若有慧者則方便解。若無慧者則方便縛。虛空藏菩薩白佛言。世尊。于其凈處若有眾生常起常想。常起樂想。常起我想。常起凈想。即是有慧。即非顛倒也。佛言。菩薩若有眾生如是想則名正想。是人正見。是人有慧。何以故。如來法身常波羅蜜。樂波羅蜜。我波羅蜜。凈波羅蜜。清凈處諸佛法身。作是見者是人是佛。真一弟子從正法生。從法化生。從佛口生。得佛四依。雖曰凡夫是四依菩薩。善男子。于我滅后。若五百歲若千歲若千五百歲后。若復有人能于此經受持讀誦如說修行。于常樂我凈處信心正見。復以此法教一眾生則名菩薩。雖曰凡夫得受供養。是出家人。虛空藏菩薩白佛言。世尊。夫是出家之人剔除須發而被法服受持具戒不染于俗。是名出家得受供養。如來今說凡夫是出家人得受供養。不了其義。愿佛慈悲為我宣說。佛告虛空藏菩薩言。善男子。剔除須發者。剔除名想伏身無我。而被法服直心無諂曲欲離俗故。持具戒者不起貪嗔癡。我說彼人是名出家。雖是凡夫能伏身心不起我慢心不染塵俗。久離于俗心如金剛不壞戒性。雖是凡夫是真出家。復于此教大乘經中修行如說信佛語故。見常樂我凈為眾生宣說。雖是凡夫是四依人。是行菩薩得受供養。名曰行者。得慧方便說大乘法。如是法性皆不離心。從心化生。湛然常一。一相無二。于一相中亦無內外亦無中間。離一切故。若離一切即無生滅。無生滅者即是真如。真如常住。法僧不滅。三界眾生自生自滅。善男子。故說眾生無我。諸佛如來是真實我。能破生死流故。汝等眾生。若求常住當離諸欲作無生行。虛空藏菩薩白佛言。世尊。作何行業名無生行。佛言。諸善男子。我不生他則他不生我。何以故。體性清凈空非有非無常。諸境空清凈非無非不斷。菩薩諸佛如來恒以一味一性之香熏諸眾生一心性凈。而諸智者得會空解。而諸愚者入迷執縛。何以故。智者眾生無有癡故。于有覺性覺諸無明不起無覺不空不定。入一清凈永離諸惱。愚者眾生為有癡故。于有覺性不覺無明即起無覺作諸塵惱。若有悟覺則無無覺。若無無覺則病不生。若病不生則無有覺。若無有覺若無無覺即無癡心。何以故。一疑心中有二意故。若無疑心即不生病。若有生處即入空舍。一性真空有為無相。逢境緣起如空幻化。菩薩令諸眾生當斷疑心而作心師。不師于心離諸可欲無令放逸。若生念處即須當斷。前念后念念不相違。即得順理不起無明。不定有覺本不動故。若起念時止念前起。虛空藏菩薩白佛言。世尊。念前若起作何法覺而能止之。佛言。菩薩令諸行者每觀心住處。知心住處即不住心。以是覺故。覺則止之。念欲不起。即無止觀。若有起處安住虛空一性。空中染凈俱滅。自性清凈不取不舍。念亦不生。無生無行。心行處滅言語道斷。一佛性覺更無余覺。妙性常存猶如虛空。不著一切。菩薩若行此行。猶如執杖以打虛空不染而著。是名法行。若有染處即入方外。游行凈地一心無二。入定正性觀一實諦。而以懺悔。爾時眾中有一闡提名曰多欲。從昔以來多作惡業。專行十惡。為諸憎恚嫉姤四蛇牽引為諸妄想二鼠嚙斷心根。猶如有人繩懸在樹。四蛇在下吐毒向之。樹上二鼠嚙繩欲斷。若心滅即三業凈。若心不滅眼色與心俱為妄想。為見所縛將墮地獄。爾時一闡提因佛聞法。于一念中心生慚愧。欲問如來懺悔之法。心懷慚愧不能發問。如來神通即知其意。欲令是人離諸苦惱出地獄門苦。語虛空藏菩薩言。于我涅槃后。若有闡提之人多作惡業。滅佛三寶謗正法作五逆。必當墮落。于諸地獄乃至十二大劫由不得出。汝等菩薩當發慈心。令此眾生發露懺悔皆得解脫。虛空藏菩薩白佛言。世尊。作何法悔而得罪除。愿佛慈悲為分別說。佛言。菩薩若欲懺悔當觀實諦。若見實諦諸罪悉除。佛說語已。爾時眾中百千萬億一切眾生人及非人。皆悉一心觀一實諦。觀見見已罪垢皆滅。唯闡提人不見。其一闡提多欲即從座起五體投地而白佛言。世尊。我心無明。雖復學觀不見實諦。從無始以來乃至今日純行十惡。作何方便令我得見實諦令罪消除。佛告多欲。汝等闡提皆悉一心。為汝分別解說。多欲。汝等眾生當觀身心一佛性。法身佛性即一無二。若此二種能作一觀。是名正觀。亦名一相正見。若見有二即名為邪。若作邪見即煩惱起。若無邪見煩惱不生。煩惱若斷即名清凈。佛言。汝等眾生皆當一心觀一佛性。佛性之外更無所見。若有所見皆為虛妄。作是虛妄則為顛倒。多欲一心凈則法法凈。一心垢則多法垢。垢則為罪。凈則為真。心若離垢罪即不生。多欲白佛言。世尊。我從昔來乃至今日。作諸惡業無量無邊。歷千萬劫今日發心。觀一佛性實諦。無邊之罪皆悉除不。愿佛世尊為我解說。令我一心無疑。佛言。多欲。若觀實諦諸罪悉除。何以故。多欲。昔日垢心今日凈心。一心無二更無別心。今日心凈昔心亦凈。是故當知從無數劫來諸罪盡滅。譬如千年塵鏡以衣一拂。其鏡即明。諸塵皆盡無有遺余。又如千年闇室燃一炬燈。諸闇皆盡。汝等眾生常應一心觀一實諦。于諸法內作諸法行。去離世間一切諸法。何以故。多欲。世間動不動法皆是敗壞。其法若壞行亦無常。行若無常法則生滅。離生滅法即名真諦。多欲。譬如瓦師作諸瓦器。隨心所欲其器無定。其器相□及以名字皆悉生滅。唯有瓦性一性是常。諸余體段悉皆生滅。是生滅體即不自生。若不自生即是不有。多欲。佛性如瓦。眾生性如器。是生滅法。若離諸業即是佛身。觀一佛身即無他業。多欲白佛言。世尊。我觀實諦諸罪已滅。復作何業而生法身。佛告多欲。若觀實諦諸病不起罪垢俱息。心如金剛必竟不壞。善能持戒。心如虛空內外清凈。善入禪聚。心如風火。諸行悉散善依智慧。即名解脫。以解脫故則能知見。多欲。汝能修行是事即得五分法身。多欲白佛言。世尊。五分法身有何因果。佛言。多欲。佛性常因法身常果。何以故。因心佛性緣得果。離因離果則無因果。若無因果是佛真身。多欲。于心凈國當住寂凈當觀實念。則此念中即生凈國。可為眾生如如說法。入心真空離諸動說。三識一性金剛不壞

爾時眾中復有菩薩名曰無行。即從座起偏袒右肩右膝著地。合掌向佛而白佛言。世尊。若佛滅后五百歲。若千歲若千五百歲后。若為眾生說法。當何法說。愿佛慈悲為我宣說令我無疑。佛告無行菩薩。善男子。若一千五百歲后為眾生說法者。說體不說相。說義不說文。如是說者是真說法。若說文相動口動心。皆是誹謗善男子。若于一切眾生處說法。當如如相說平等相說。何以故。當時一切眾生皆同一病。一心一佛性一性平等等諸法故。于中若說高下即名邪說。其口當破其舌當裂。何以故。一切眾生心垢同一垢。一切眾生心凈同一凈。何以故。一切眾生一心凈則同一十善法凈。一切眾生一心垢則同一十惡垢。眾生若病同一病眾生須藥應須一藥。若說多法即名顛倒。何以故。為妄分別善惡法破一切法故。隨基說法斷佛道故。菩薩若當說法。當如如相說。無行菩薩白佛言。世尊。云何如如相說。佛告無行菩薩言。善男子。說一體真法是如如說。直心具說是如如說。無偏執說是如如說。無分別說是如如說。住心一凈處說是如如說。諸說不可說是如如說。爾時無行菩薩欲令大眾一切眾生悉皆明了。重白佛言。世尊。云何說不可說是如如說。佛告無行菩薩言。善男子。一切諸法自相空說則不可說。一切說法無相說即不可說。一切諸法無作說即不可說。善男子。若如是說即不可說是如如說。無行菩薩白佛言。世尊。法若如是說云何直心具說。佛告無行菩薩言。善男子。直心者直以心信如來義說不以自心說。具者具十善義。具四諦義。具十二因緣義。具六波羅蜜義。具三解脫門義。具如是等法。于一心中一佛性地等一凈說。是名具說。是如如說。何以故。一切諸法俱為一故。菩薩等一凈法。猶如一大海水味種種珍寶所有。求者隨心即得。猶如一神丹種種諸雜藥和合而以合成療治一切病。服者一一除愈等。一凈法一心凈一佛性一性凈法亦復如是等諸法故。如是說者是凈說。若別說者是穢說。何以故。一切眾生皆有佛性無無佛性。但覺有遠近。無無法身分者。若定根機。為小乘人說小乘法。為闡提人說闡提法。若如是說即名不說佛道法。是斷佛性是滅佛身。是說法人當歷百千萬劫墮諸地獄。縱佛出世由不得出。縱令得出。若生人中即生邊地下賤無有三寶處。缺唇無舌。獲如是報。何以故。菩薩眾生之性則是法性。法性常凈具一切諸實相好。從本以來無得無失無出無沒。性常真實。亦無虛妄亦無煩惱。亦無涅槃亦無增減。究竟清凈一性清凈。即是菩提清凈性。菩提性一性無二平等清凈言語道斷。猶如虛空。內外清凈是一清凈。亦不處內外亦不處中間。無言無說。云何于中分別病藥。若無分別是無分別智。善男子。離一心外一清凈外一佛性外。即無佛可求。即無法可說。即無僧可得。何以故。佛是法故。法是僧故。僧是無為。無為則是佛性。佛性則是法身。是故我說。此經唯說一眾生身一心。一清凈一佛性一佛道場一菩提樹。充滿一切世界入一切眾生身。善男子。一切佛從此經生。一切法從此經生。一切僧從此經見。受持是經者即名受持三寶。念此經者即名念三寶。供養此經者即名供養三寶。無行菩薩白佛言。世尊。云何念三寶。若念三寶得幾多福。佛告無行菩薩。善男子。若念三寶猶如虛空。其福無量不可思議。若念三寶安住虛空。心中乃至不見佛法僧。是則不見諸法。不見諸法則于法中無疑惑。于清凈處念一實相一體三寶。是念三寶。無行菩薩白佛言。世尊。于三寶中一心正念。于煩惱處自心不起。對緣不起。于諸善法亦復如是。住一凈心依一佛性。不動不住不為法體。救眾生如己身。化諸眾生如化一身。愛諸眾生由如護眼。是菩薩行非菩薩行。愿佛世尊為我宣說。佛告無行菩薩。是菩薩行。若化眾生當令眾生持心不持語。持行不持法。若為說法說文不說字。說義不說文。何以故。佛性是義故。何以故。離文相故。若取文相是為虛妄。若舍佛性是為失本。善男子。若失佛性而求佛者。由如影中為人治病。由如攢冰而以求火。由如無翼鳥意欲高飛。終無得法。善男子。于此經中調心取義。不得隨文當取其理。若不取理即名虛妄。亦復不得于其理上惡取空相而化眾生。即名空見一闡提。但令眾生于一心中一佛性相觀知實有。是實有相亦不在有亦不在無。觀此妙有如如實相。當即住心。依此相處。若住相處即名清凈。是清凈處住即無本住即是動。是故諸佛如來從無本處建立一切法。爾時無行菩薩欲重宣此義而說偈言

　大圣大佛尊　　欲入涅槃寂　　為度眾生故
　說實一乘經　　我住慈悲地　　憐愍眾生故
　于諸了義處　　問佛一乘心　　如來所說法
　皆離于世間　　入實說佛性　　諸法皆清凈
　離文離相處　　亦不中內外　　說即不可說
　故名說如如　　是故平等法　　住在于一性
　一性清凈法　　本來不生滅　　于空不空中
　妙性常無體　　解脫非解脫　　本凈不染故
　諸染本不著　　妄著如埿污　　是埿自為污
　妙性常凈故　　凈即無所凈　　污亦無所污
　埿性是為垢　　垢性本相空　　垢性似狂花
　落樹還如故　　樹性無生滅　　狂花自來去
　佛性本無生　　離諸生滅處　　無有動不動
　性本常爾故　　一一不一一　　不名不可說
　亦復離諸見　　不見處可見　　常樂我凈故
　見則是菩提　　菩提妙覺性　　不動無所覺
　即是眾生身　　一心一佛性　　一佛一道場
　一大菩提樹　　能滿虛空界　　普入眾生身
　于真三寶中　　同一無有二　　不住形質處
　亦不住空邊　　入于妄有所　　必竟空寂舍
　本來無本處　　建立一切法　　教化諸眾生
　使入如來藏　

爾時佛見無行菩薩說偈語訖。即以神力故放大光明遍于三千大千世界。其光明中現十方凈土。其諸國土皆悉嚴凈。具有一切園林池沼。其池水中皆有五色蓮華臺座。其一一華上各有一一大城。其一一大城內皆有一一清凈大磨尼寶。其一一大磨尼寶內有一如來座。一千二百五十人俱。其諸佛等皆為大眾說一乘法。悉令眾生于一身中一佛一性一清凈處住心不動。不緣諸境不入諸智。心如虛空不染。一切心如金剛不壞。諸戒心如海水恒流。智慧皆悉解脫解脫智見得五分法身。爾時無行菩薩及諸大眾一切眾生。見是事已心大歡喜。皆住一心不緣一切入清凈處。佛即收光語諸大眾言。諸行者。我欲入涅槃寂。時欲將至。若我滅后五濁惡世。于此經中如諸修行觀一身心。不住諸惡不離菩提。必得解脫得一乘道。佛告無行菩薩言。若我滅后五濁惡世。得見此經得聞此義。其人即如值佛。若我滅后若有一人。能于此經受持讀誦如說修行。其心不動諸塵不觸過無塵跡。復以此經令諸眾生受持讀誦。復說其義而以教之。是人雖是凡夫。即是菩薩如師子吼。爾時眾中復有菩薩名曰法王。即從座起繞佛三匝。卻住一面五體投地而白佛言。世尊。我于如來滅后五濁惡世閻浮提中。教化眾生說此良藥。療治眾病悉令除愈。復以此經金剛慧刀剪諸眾生無明之意。復以此經清凈法杖鞭除眾生三毒之垢。復以此經大智力士解脫眾生十纏之縛。復以此經大智法船運度眾生令至彼岸。復以此經一性清凈法。令諸眾生皆得一身一心一佛一性一清凈。決定入一乘決定出地獄。世尊。若我不能救眾生令諸眾生入諸地獄。即為是我滅沒佛身。唯愿世尊以此佛法付囑于我。為我更說。廣度眾生。令諸眾生少聞多解少見多知。不求多文以取證義。于少法中必定解脫無余疑問。愿佛慈悲為我宣說。佛告大眾。是法王菩薩已曾供養百千萬億劫諸佛。善能方便救度眾生。是菩薩能以一味常風接續眾生之命。汝等眾生及未來者。若當受持是菩薩名者。復令大善知識轉讀此經廣說其義。若有疾病皆悉得除。諸惡獸神無能近者。菩薩汝有如是利益眾生。我以此經付囑于汝。亦為汝說救度眾生之法。少聞多解少見多知。不求多文以取證義。汝等菩薩皆悉一心諦聽。為汝宣說。一切眾生皆一心一佛一性。一切煩惱皆一心生。皆從境智二處緣起。何以故。以緣性自性二種性力起。二種力性從一念妄心生。是妄心無本。若一念動時煩惱即起。當觀此念知念妄心。妄心無本。無本即無住。若知無住即覺心生。由于本覺凈心無念。若心無念心即不動。心若不動亦無住心。是名清凈。清凈空心體性清凈。無凈可證。離諸清凈故說清凈。菩薩于清凈心中。無作無起無垢無凈無增無減。必竟不染。不在一處。離名數故。常爾不爾。由如金剛不壞一性。猶如虛空容受一切。由如蓮華不著愛水。若行此行必定解脫。超生死流出地獄苦。菩薩此一心法。一名懺悔解脫。見實體故。二名法行解脫。住一處故。三名無行解脫。無住著故。此三解脫皆一心生。一切眾生無二心故。一切眾生皆一乘故。佛言。法王菩薩善男子。能知一法即當知一切法。一法不知一切法不知。何以故。諸法無不一相故。菩薩聞是一者即是少聞。無法不知是名多解。何以故。一切法性歸一凈故。見是一者即見一切佛身。何以故。一切佛身從一清凈處生。一凈之地是一切佛身。一切佛道場。一切佛菩提樹。善男子。于此法中斷諸煩惱。由如伐樹。唯斷一根不斷枝葉。何以故。譬如有人。身中毒箭于身受痛。當即拔箭其痛即除。若不拔箭痛則不除。待問箭毛羽是何鳥翼。復問其竹是何山出。復問其箭是誰之射。是人苦痛其命已終。然拔其箭終知無益。善男子。心若有垢當即凈心。心若在凈即名清凈。諸說清凈離諸有取能入無取。何以故。無本無住處常樂我凈故。無本無住真如真實。不離一切本離離故。性不離道處住無住故。與心等一無異不共故。不在常處本不斷故。不動不住性常一故。一亦不一離名數故。善男子。六風不動大樹恒安。一性金剛二見不起。有無不在住妙常空。慧劍無生剪諸煩惱。空解無礙降伏自心。魔王不生怨賊不起。善男子。于此法中求實體者。如種一不種枝葉但養其根。若得生者花果自出。我此少法亦復如是。由如一阿摩勤果種此一果即得無窮之果我說此法于諸法中最為第一。于諸乘中最為大乘王。是故此經名為法王。又以此經付囑法王菩薩故名法王。汝等大眾持是經者即脫諸難。若當持者如在在處處持。何以故。佛性常于心中常空寂。內禪真實清凈金剛。六入城門常如如界。在不在處在空處中。汝等大眾皆悉勿語。時欲將至。欲入涅槃。是經名涅槃莊嚴般若波羅蜜無礙解脫。佛說語已。爾時大眾皆得涅槃般若波羅蜜空脫無礙。爾時法王菩薩從投地起。即于本處入大涅槃。會空解脫于無著地。舉足下足皆游清凈。合掌向佛作禮而去

佛說法王經一卷