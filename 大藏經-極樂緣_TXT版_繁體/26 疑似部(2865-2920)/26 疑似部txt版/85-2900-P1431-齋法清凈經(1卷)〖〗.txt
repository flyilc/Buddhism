　　No. 2900

佛說齋法清凈經

如是我聞。一時佛在竹林精舍。與二百五十比丘比丘尼優婆塞優婆夷。及諸天龍八部鬼神菩薩摩訶薩。一時集會。是大目揵連從坐而起。為佛作禮。而白佛言。世尊。我昔日時入城乞食。道逢見有數千萬人。頭如太山。腹如須彌。咽頸如針。行步之時如五百乘車聲。煙大口然。何罪所致。唯愿世尊為我演說。佛言。苦哉苦哉。告目連曰。此餓鬼者。先世之時為造齋食供具食訖。中后破齋便得如是罪報。食他齋食不持齋者亦得是報。若作齋訖。所有余食不得輒與不齋人。食過齋訖后施主啟白。眾僧請乞歡喜。所有余食眾僧應施弟子。然后歡喜隨口意用。若不咨請眾僧施主二俱得罪。目連答曰。實如圣教。佛言。一切檀越施設法會供齋調度。若能持齋者可得與食。若不持齋者不得輒食。此飯獲罪無量無邊。若能一日持齋。得六十萬世余糧。若不持齋食齋食者。六十萬世墮餓鬼中。何以故。此信施重食。寧可吞熱鐵丸不食此飯。吞熱鐵丸須臾間。自食他信施久受勤苦。五百萬世受餓鬼苦。但有設會之處。一切如法作齋。不得懷俠余殘。歸給親友宗親。食此餅飯。若懷俠余殘。五百萬世在地獄中。有熱鐵輪左右而過腋脅。燋爛受大苦惱。一切齋食不可不慎。不粒米麥化作熱鐵丸。一切施主欲設福會。于先嘗此食者都是殘食。唐作此會。不如不作。何以故。諸天鬼神不歡喜故。此人于先嘗[飢-幾+兌]者。亦五百萬世受餓鬼苦。自今以后欲得福者。好當清凈如上法作凈。洗身手麩糠。于先安置屏處。藏蓋實莫嘗[飢-幾+兌]。如法作齋可得福利。諸天歡喜。百神慶悅。善神擁護。經不虛言。福報如影響。此餓鬼本從人道中來。以不凈手觸眾僧衣缽。以不凈手濁沙門凈食。以不凈手著沙門食中。以不凈食將施眾僧及與父母。后五百世墮餓鬼中。常食不凈。始欲上廁食啖糞屎。即彼廁神手把鐵杖。逆彼餓鬼不得近廁。恒食膿血涕唾及蕩除惡汁。常守穢惡女婦產生血污不凈以為資糧。復逕五百萬世墮在豬豚蜣螂之中。常食臭穢不凈之物。受斯苦切累世勤苦。數千萬劫無有出期。難得解脫。痛不可言。或以手觸身體男女根等。或以此手觸沙門父母凈食。以不凈食著與沙門父母。當致此殃。一切肉眼不知罪福。自今已后欲得佐助。眾僧作飯食者。以清凈身手捉眾僧食器。以清凈手澍米把面。及以凈水作食。得福無量。自今以后廣為一切普使聞知。如說修行。目連白佛。我當流布。不敢忘失。至心奉行

佛說齋法清凈經