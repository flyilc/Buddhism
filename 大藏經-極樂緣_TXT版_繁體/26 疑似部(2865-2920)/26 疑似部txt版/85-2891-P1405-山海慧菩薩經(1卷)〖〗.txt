　　No. 2891

佛說山海慧菩薩經

　　阿彌陀佛覺諸大眾觀身經解脫品第一

如是我聞。一時佛住業波國。與大比丘眾八萬人俱。大智本行所作以達。其名曰觀世音菩薩大勢至菩薩藥王菩薩藥上菩薩普賢菩薩法自在王菩薩師子吼菩薩陀羅尼菩薩虛空藏菩薩德藏菩薩寶藏菩薩金藏菩薩金剛藏菩薩光明王菩薩山海慧菩薩華嚴王菩薩珠寶王菩薩月光王菩薩日照王菩薩三昧王菩薩定自在王菩薩大自在王菩薩白像王菩薩大威德王菩薩無邊身菩薩。如是等二十五菩薩摩訶薩。皆悉以達。爾時復有八千聲聞緣覺。復有二萬諸梵天王及以大自在天王。復有萬二千大力持咒王。及以四萬八千諸龍王等。復有一萬億羅剎王。及以二千五通仙人。復有八萬四千諸須彌山王。及以河海水神王等。及諸比丘比丘尼清信士清信女。如是八部大眾皆在會中。共坐聽法

爾時世尊。處于道場七寶菩提樹下。其菩提樹高四十萬由旬。爾時如來處在師子法坐上。為諸大眾轉大法輪。雨大法雨。說禪定解脫離八難法。說是法時。天雨七寶華。爾時如來從頭頂上放大光明。青黃白赤。上照三十三天。下照十八地獄。六種震動。云何名為六種震動。天動地動大海動諸山動草木眾生動一切地獄動。是故名為六種震動。如來放光之時。地獄餓鬼皆得解脫。唯除一闡提。不得解脫。爾時阿難比丘即從坐起。于大眾中以偈贊佛

　世尊大慈悲　　一切諸法王　　出現于世間
　度諸生死流　　佛如金剛珠　　無不歡喜者
　是故諸大眾　　今當合掌禮　　我等于今日
　得值金剛寶　　亦如盲眼人　　得見日月光
　亦如日月王　　能除生死闇　　亦如風火王
　燒滅一切惡　　亦如慈父母　　見子有重病
　日夜懷悲惱　　思見無上師　　世尊大慈悲
　出現于世間　　廣度生死流　　得見世尊者
　無有不解脫　　是故諸大眾　　愿見無上尊　

爾時阿難。贊誦佛已。白佛言。世尊。一切眾生觀身之法。其事云何。唯愿世尊為我說之。佛告阿難。諦聽諦聽。吾今為汝說之。夫觀身之法。應當身心正定。身心定即一切法定。一切法定諸法亦定。若欲諸法定者。身心俱定。身心定者。不觀東西。不觀南北。不觀四維。不觀上下。不觀虛空。不觀外緣。不觀內緣。不觀身色。不觀色聲。不觀他行。不觀他身。但自觀身不觀他惡。但自觀行不觀色像。唯觀無緣。若能如是自觀身者。更無外事。唯有出息。唯有入息。若能知是數息。坐者當與持身法。當與身觸法。當與熱頂法。若能如是觀身中者。是為正真觀身之法。除是觀身。十方諦求在在處處。更無別法而得解脫

爾時阿難復白佛言。世尊。若能如是觀身坐者。得何三昧。有我功德。佛言。善哉善哉。汝今發問。諦聽諦聽。善思念之。吾當為汝說之。比丘比丘尼。若有清信士清信女。凈持戒行。不作諸惡。勤修禪定。得禪定以不為眾魔之所得便。當有五定。云何五定。聲聞定緣覺定阿羅漢定菩薩定諸佛定。得是五定。復有五眼。云何五眼。聲聞眼緣覺眼阿羅漢眼菩薩眼諸佛眼。得是五眼。復有五明。云何五明。聲聞明緣覺明阿羅漢明菩薩明諸佛明。得是五明。復得五通。云何五通。聲聞通緣覺通阿羅漢通菩薩通諸佛通。得是五通。復有五達。云何五達。聲聞達緣覺達阿羅漢達菩薩達諸佛達。得是五達。復有五智。云何五智。聲聞智緣覺智阿羅漢智菩薩智諸佛智。得是五智。復有五慧。云何五慧。聲聞慧緣覺慧阿羅漢慧菩薩慧諸佛慧。得是五慧。以解一切法了一切義。復有三無常。云何三無常。一切眾生無常聲聞無常緣覺無常。解是三無常。復有三有常。云何三有常。諸佛常菩薩常法僧常。得是三常。復能攝持正法。攝持正法以復能常樂禪定。得是禪定以復得四禪。得是四禪以應自見身中事。身中事以得離煩惱。離煩惱以自厭惡身。厭惡身以即得阿羅漢身。得阿羅漢身以得菩薩身。得菩薩身以復得金剛三昧。得金剛三昧以得法身常身金剛身不壞身安樂無邊身常住身。佛語阿難。汝向所問如是觀身坐者。得何三昧。有何功德。如我所說。其義如是

爾時阿難。復白佛言。世尊。除坐禪功德誦經功德。其事云何。佛告阿難。有能讀誦一四句偈。功德無量無邊不可思議。復次阿難。若有法師。善能解義。功德無量無邊不可思議亦復如是。阿難白佛。布施功德其事云何。佛告阿難。有能一念歡喜舍財。功德無量無邊亦不可思議。復次阿難。汝今復聽。若復有人以飲食衣服布施百千眾生。不如供養一病比丘功德無量無邊。復置是事。若復有人車馬布施放萬億眾生。不如有人起立塔寺供養三比丘功德無量無邊。復置是事。若復有人以百千庫藏布施一世界眾生。不如有人一發善心。發是向佛一時之間一念聽法。是人功德復無量無邊不可思議。皆是菩提無上大因大果大報

爾時阿難。復白佛言。世尊。若有比丘比丘尼清信士清信女。能生一念善心。未來世中有菩提因不。我今心或不能解了。唯愿世尊。為我說之。佛告阿難。我見世諦。一切眾生信佛得自然不信得道難。以何故。譬如有人常懷不善誹謗比丘。有德無德自生分別。以生誹謗相。當知是人必墮地獄心。或誹謗正法亦復如是。爾時阿難聞佛。作是說已。即從坐起。頭面禮佛。白言。世尊。唯愿為諸大眾廣分別說。何以故。若廣說者。我等從今無有或心。何以故。如是說者。開我耳目。何以故。譬如盲人見眾色像。亦如聾者聞聲。譬如死囚上市欲殺。大自在王赦忽然而至。是人得活。即發聲言。快哉。我今還得是命。復作是言。我等從今亦發無上菩提善心。復作是言。我今若不發菩提心者。當知我身與牛無別。阿難白佛。是人因此苦事得發善心。是故我今因問。世尊。一切眾生亦發無上菩提善心。是故從今無有或者。百千眾生皆發無上菩提善心。爾時世尊復告阿難。但自觀身。善力自然正念自然。正法自然解脫自然。三昧自然涅槃自然。何以故。譬如有人精進直心得正解脫即便生天。是人不求解脫。解脫自至。不求生天。生天自至。何以故。譬如有人值國荒亂。破亡失土遠至他國。使屬于他。是人食息憶念父母心不放舍。是人不時復自念言。我今以失本國遠離父母無由見之。復自念言。且自觀身。我今屬他無由解脫。唯有三寶無上大力。是人爾時復不外念。即便斫木為像。日日禮拜。未曾放舍。如是正念或一年或二年能至三年。如是禮拜善力自然忽得還國見其父母。無量歡喜。佛告阿難。其實彼木未有恩力。但當是人正念因緣善力所致。世間眾生正念解脫亦復如是

爾時阿難復白佛言。世尊。世間眾生若能如是正念解脫。應有生天無一地獄餓鬼。佛告阿難。世間眾生不得解脫生天。皆由多虛少實無一正念。以是因緣。地獄者多。解脫者少。何以故。譬如有人于自父母及以師僧。外現孝順內懷不孝。如是惡人雖未報至待來不遠。世間眾生外現精進。內懷不實。誹謗正法。雖未交報前涂不遠。世間多虛少實。無有正念。不得解脫亦復如是。佛告阿難。汝向所說一切眾生亦應解脫。如我所說。其事如是。爾時阿難白佛言。世尊。修何善根得正解脫。佛告阿難。汝今善聽正思正念。吾今為汝說有十往生。云何十往生。一者觀身正念。常懷歡喜。已飲食衣服施佛及僧。往生阿彌陀。二者正念甘妙良藥施一病比丘及以一切眾生。往生阿彌陀。三者正念不害一生命。慈悲于一切。往生阿彌陀。四者正念從師所受戒。凈慧修梵行心常懷歡喜。往生阿彌陀。五者正念孝順于父母。敬重于師長。不懷憍逆心。往生阿彌陀。六者正念往詣于僧坊。恭敬于塔寺。問法解一義。往生阿彌陀。七者正念一日一宿中受持八戒齋。一日一宿中受持不破一。往生阿彌陀。八者正念若能齋月齋日中。遠離于房舍。常詣于善師。往生阿彌陀。九者正念常能持凈戒。勤修樂禪定。護法不惡口。若能如是行。往生阿彌陀。十者正念若能無上道不起誹謗心。精進持凈戒。復教無智者流布是經法。覺化無量眾。如是諸人等悉皆得往生。爾時阿難復白佛言。世尊。一切眾生處在無明世界。不見過去佛未來佛現在佛。世尊無明世界即是地獄。當何所歸。云何名為戒之根本。唯愿世尊。普為說之。佛告阿難。一切眾生若今現在不見過去佛未來佛現在佛。常當受持三歸名字。云何名為三歸。應作如是言。南無佛陀南無達摩南無僧伽。云何南無佛陀南無達摩南無僧伽。胡言南無佛陀者歸依佛。達摩者歸依法。僧伽者歸依僧。如是三歸依即是戒本。如是受持。如是讀誦。如是憶念。如是正觀。當知是人世世生生處處在在。三歸依力常得正念不入惡道。皆是三歸解脫之力。佛告阿難。汝向所問一切眾生處在無明世界。當何所歸如我所說。其義如是

爾時阿難復白佛言。世尊。若有比丘比丘尼清信士女。受持是經。讀誦是經。正念是經。功德云。何。佛告阿難。汝今善能發問。汝今諦聽善思念之。吾今為汝解說。若人無善根不得聞是經。若人無本善不得聞是法。若是一闡提眾不聞是語。清凈有戒者。今得聞是經。何以故。是經能度八難。及以地獄餓鬼阿修羅等。破戒五逆悉皆解脫。唯有一闡提。阿難白佛。世尊。往昔告舍利弗。一切眾生皆是吾子。無有彼此。云何不度一闡提人。佛告阿難。汝今諦聽。世間死尸活以不。阿難白佛。世間死尸若得活者無有是處。佛語阿難。一闡提得道亦無是處。阿難白佛。世間死尸戒一日二日三日四日五日六日七日。還得活者其事云何。佛告阿難。戒有死尸一日二日三日四日五日六日七日還得活者。即是一逆二逆三逆四逆能至五逆。如是之人雖墮地獄即生悔心。緣是悔心善力即出地獄。如是出者亦如死尸七日活度。于七日不得活者即是一闡提。何以故。一闡提人無善根故。是故不度。佛告阿難。汝向所問云何不度一闡提人。如我所說。其義如是

　　菩薩見佛國往生品第二

爾時眾中有一菩薩。名為山海慧。威德自在名聞十方。于大眾中即從坐起。正衣服為佛作禮。前白佛言。世尊。一切眾生所修習者。何等功德最為第一。佛告山海慧。汝今諦聽諦聽。善思念之。吾今為汝解脫說。若有眾生。以飲食衣服布施一世界眾生。不如有人一時之間正念禮拜所得功德無量無邊不可思議。復置是事。若得有人終身禮拜。不如有人活一生命功德復多。復置是事。若復有人活百千命。不如有人一發善心造立塔寺。以四事供養。供養四沙門功德復多。復置是事。若復有人供養百千沙門。不如有人一發善心。心懷歡喜放一人出家功德復多。復置是事。若復有人放百千人出家。不如有人一發善心。處于大眾中一時聽法解了一二字義功德復多。復置是事。若復有人處于大眾中解了百千義。不如有人安心坐禪禪定樂功德復多無量無邊不可思議。復置是事。若復有人在于世間聞有百千經。不如有人愿聞大方等涅槃常住二字功德無量無邊不可思議。何以故。常住二字過去佛未來佛現在佛。如是三世諸佛之所修習所德功德。何以故。如是二字能除眾生過去世未來世現在世。如是無量無邊生死重罪。除一闡提。除是罪以得正解脫。即得往生阿彌陀國。以是因緣涅槃義味于諸功德最為第一。佛告山海慧。汝向所說于諸功德何者功德最為第一。如我所說。其義如是

爾時山海慧菩薩。復白佛言。世尊。彼阿彌陀佛國有何樂。一切眾生皆愿生彼。爾時世尊即告山海慧。汝今應當起立。合掌正身。西面正念觀阿彌陀國。愿見阿彌陀佛。爾時一切大眾見山海慧菩薩起立合掌。亦皆起立共觀阿彌陀佛。爾時阿彌陀佛現大神通大光明。照山海慧菩薩身。爾時山海慧菩薩即見阿彌陀國土所有莊嚴妙好之事。一切世界悉皆七寶莊嚴。所有國土七寶光照。七寶山七寶地七寶樹七寶華七寶塔七寶坊七寶池。八功德水六味食七寶缽。日月天雨七寶華。雨七寶衣。諸天仙人作諸音樂。彼阿彌陀佛國土清凈莊嚴。真金羅網彌覆佛土。其有世界。悉皆寶樹莊嚴妙好第一。彼國日月法輪常轉。彼土人民不習外事。正習內事。不習邪法。正習內法。不習外教。正習內教。不修外義。正修內義。不修外道。正修內道。不見外事。正見內事。不說外語。正說內語。所有眾生七歲以上歸依正法。口說方等語。耳聽方等聲。心解方等義。爾時山海慧菩薩。見阿彌陀佛處于道場七寶菩提樹下。其菩提樹高四十萬由旬。其下有師子坐。其師子坐高五百由旬。真金羅網彌覆坐上。阿彌陀佛處于法坐上。為諸大眾轉大法輪。雨大法雨。說不退法雨大法雨。說不退法輪。見是事時亦見百億世界百億海外百億須彌山悉皆金色。阿彌陀佛現大神通力。以還攝光明。以百億世界土石諸山還復如故。佛告山海慧菩薩。汝向所問阿彌陀國有何妙樂一切眾生皆愿生彼。如汝所見其事如是。時山海慧菩薩白佛言。世尊。我等今者愿一切眾生皆悉生彼。然后我等亦愿生彼。佛記之日正觀正念得正解脫悉生彼。復次山海慧。汝今如是發愿。是大菩薩摩訶薩

爾時眾中有一菩薩摩訶薩。本姓多羅。字摩訶迦葉。具本神通威德自在。于一切法悉以通達。常無所畏。于大眾中起立合掌。為眾問事白佛言。世尊。如來是一切眾生大慈法王。普覆一切放大光明。照諸十方一切世界。云何山海慧菩薩得見阿彌陀。一切眾生云何不見。當知如來實無平等。佛告迦葉。汝今諦聽。譬如日月普照一切。盲者不見非日月咎。一切眾生罪重煩惱不見。如來亦復如是。復次迦葉汝今復聽。一切眾生未有菩薩行。是故不得與菩薩一等。何以故。菩薩有大慈大悲大善大力大法藏大念大愿大因大緣大乘大道大喜大舍大悲普覆。是故名為菩薩大行。復次迦葉菩薩。復能為一切眾生入于地獄。受大苦惱不以為難。所有罪者悉皆愿度。是故名為菩薩大行。佛告迦葉。山海慧菩薩有大威德亦復如是。佛告迦葉。汝向所問云何菩薩得見如來云何眾生不見如來。如我所說其義如是。迦葉白佛。善哉善哉。實如圣教。世尊。我等今者因佛神力。于此事中非為不達。為未來眾生問是義耳

爾時佛告山海慧菩薩。汝今欲度一切眾生應當受持是經。山海慧菩薩白佛言。世尊。當何名此經。云何奉持。佛告山海慧。汝今善聽。是經名為阿彌陀。為諸大眾說觀身正念解脫三昧經。二名度諸有流生死八難。三名最后說法度有緣眾生。如來受持。眾生雖無佛性。如是受持。眾生未有菩提因者。是經能與眾生開大菩提道。如是受持。眾生未有法身光明者。是經能與眾生作法身光明。如是受持。眾生未有三昧緣者。是經能與眾生開大三昧門。如是受持。眾生未至涅槃者。是經能與眾生得至涅槃。如是受持。眾生雖無信心。是經能與眾生。除無量無邊生死重罪。除一闡提。如是受持。是經能度八難苦。如是受持。是經能與眾生閉大地獄門。如是受持。是經能與眾生破煩惱四魔。如是受持。是經能與眾生作大妙藥。如是受持。是經能與眾生除煩惱病。如是受持。是經能攝一切眾生。如是受持。是經能除害人惡鬼殄滅四向悉皆安穩。如是受持。佛告山海慧菩薩。汝向所問當何名此經。如我所說其義如是

爾時山海慧菩薩白佛言。世尊。頂受尊教。唯然世尊。有眾生多有誹謗。如是之人于后云何。佛告山海慧。于后閻浮提或有比丘比丘尼清信士清信女。見有讀誦是經。或相嗔恚心懷誹謗緣。是誹謗正法。是故是人現身之中來致諸惡重病。身根不具。或得聾病盲病啞病癖病鬼病魅病邪病狂病風病冷病熱病痔病水病腫病或亂失性病。如是等諸惡重病世世在身。如是致苦。坐臥不安。大便不通。小便不下。求生不得。求死不得。謗是經故致苦如是。或時致死復墮地獄。八萬劫中受大苦惱。百千萬世未曾聞有外食之名。謗是經故得罪如是。或時得出生在人中。牛馬豬羊為人所殺受大苦極。謗是經故受苦如是。又復為人常生下處。百千萬世不得自在。謗是經故受苦如是。從此死以還得人中。百千萬世未曾聞有三寶名字。謗是經故受苦如是。是故語汝。無智人中莫說是經。聞不解了。亦莫與說。正觀正念。如是之人然后與說。常處空山。遠離五欲。如是等人然后與說。若見有人孝順父母恭敬師僧。如是等人然后與說。若見有人慈悲喜舍供養諸佛。如是等人然后與說。若見有人心懷歡喜恭敬沙門。無大無小。有德無德。有道無道。有法無法。心行正士清信女。讀誦是經。流布是經。恭敬是經。不謗是經。信樂是經。供養是經。如是人輩緣是信敬。我從今日常使二十五菩薩護持是人。常使是人無病無惱。諸惡鬼神亦不中害。亦不惱之。亦不得便。亦不見惡。亦不橫死。常使是人臥安睡安夢安覺安起安立安行安。是人所至之處皆悉得安。若復有人。讀誦是經。應當正念。念報佛恩。然后與說。令說聽者得發善心。好說是經。說者聽者悉皆往生阿彌陀國。不敬是經說者聽者墮于地獄。彼此敬重說者聽者得正解脫。世世生生在在處處不經八難。隨愿往生阿彌陀國。爾時世尊說經欲竟。大地震動。放大光明。度明緣眾生。上照三十三天。下照十八地獄。一切餓鬼悉皆解脫。除一闡提。放光之時百億世界青黃赤白合以金色。閻浮提人皆見化佛坐寶蓮華。爾時閻浮提人八萬四千皆得生天。八萬四千比丘神通自在得法眼凈。萬四千聲聞緣覺初住地。八萬恒河沙初住菩薩得四住地。十恒河沙諸大菩薩得不退不動地。爾時諸梵天王及以四天王等皆作是言。諸佛難值。俱詣佛所。卻以頭面禮佛。白言世尊。我等今者亦當受持是經。護諸眾生。佛告四天王。汝今受持是經。亦悉汝等后生西方阿彌陀國。復告二十五菩薩。汝等今者亦當受持是經。復告阿難。汝等是吾利慧弟子。于我滅后受持是經。八萬劫中廣宣流布。使至賢劫千佛使諸眾生普得聞知。爾時世尊作是語。以還攝光明。以百億世界土石諸山不凈。如本佛說經竟。諸大菩薩聲聞緣覺阿難等。天龍八部一切大眾。作禮歡喜。如說修行

佛說山海慧菩薩經