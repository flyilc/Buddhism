　　No. 2865

佛說護身命經一卷

　　　　界　比丘道真


佛說救護身命經濟人疾病苦厄

爾時佛在娑羅雙樹間臨般涅槃時。舍利弗阿難及無量無邊諸大菩薩諸大弟子一切諸天皆來集會。佛還正坐告阿難言。吾當入般涅槃。我滅度后五濁惡世中。一切眾生當為惡魔惡鬼嬈擾。吸人精氣者求人長短者橫來殺人者。阿難汝好勤流布此經。令惡世中一切眾生無有病苦。無有橫死。眾邪蠱毒悉皆消滅

阿難我所囑消者唯有此經。若有眾無男無女。有能讀誦此經一句一偈者。眾邪惡鬼不得忌近。若在曠野中。若在急難中。若在大火中若在大水中。常當讀誦是經。能悉斷除。何以故。此經有大威神力故常讀之。若不能讀者。但當書寫安著懷中至心受持。是經者則持過去未來現在諸佛神力。若欲遠行常當持去。諸惡毒獸無能近者。若到處處村落。一心為人演說有能須申。聽者所愿悉得。阿難佛不虛言。此經佛所秘要甚難可得。譬如妙藥。能愈毒病。能辟毒氣。能斷惡毒。有人將行者。諸惡毒蟲眾邪蠱毒欲來侵害。聞此藥氣四向散去不敢回視。此經亦復如是。若有病痛者。當凈洗浴一心讀誦。眾患消除。佛告阿難。若有惡魔眾邪蠱毒不隨我語者。我當使此魔遭眾邪蠱毒。如押油殃悉皆消滅無有遺余。佛即舉七佛名宇。第一維衛佛。第二式佛。第三隨葉佛。第四拘樓秦佛。第五拘那含牟尼佛。第六迦葉佛。第七釋迦牟尼佛。若有苦厄病痛者。便當讀誦此七佛名字。諸惡蠱毒悉皆消滅無能侵近。佛說此經已。復告阿難言。我今復憐愍眾生故。便當更說六神名字。一名波奈羅。二名迦奈羅。三名禪吒迦。四名勤迦。五名摩頭。六名摩祁。此是六神名字。阿難若有眾生。無男無女無貴無賤有苦厄者。皆當稱說六神名字。所患消除。眾惡役氣不得來近。一切滅盡無有遺余

佛告無量無邊諸大菩薩摩訶薩及天神王一切天人等。我滅度后。若有受持我囑法者。汝等常當晝夜擁護令得安隱。文殊師利菩薩白佛言。世尊我當于佛滅度后。將二十五菩薩。于惡世中有能讀誦此經處。我等晝夜在其左右擁護是人。眾邪魍魎不得來近。常使是人臥覺俱安。修行善法。佛贊文殊師利等。善哉善哉。汝能擁護我百千萬億劫中所可修集阿耨多羅三藐三菩提心

爾時四天神王偏袒右肩右膝著地。一心合掌白佛言世尊。我常于如來滅后。各將眷屬案行國界。有能讀誦書寫受持是經者。我等眷屬常來隨逐是人。晝夜擁護令不見惡。是人欲行曠野中。我常隨逐是人導從前從。勤心擁護不離是人。不令惡魔忌來侵近。常得充足不令饑渴無所之少。可欲求者我等神王悉令供給。如其所愿無所之少。何以故。是人能流布此經故。修行善法供養三寶故。不令斷絕

爾時乾闥婆王阿修羅迦樓羅緊那羅摩睺羅伽人非人等。各各[跳-兆+互]跪于如來前。一心合掌白佛言。世尊我等天人常當飛行　于惡世中間有讀誦書寫受持是經者。我等天人與其眷屬共到是人所住之處。聽受此經法。常當守護晝夜不離在其四面。擁護是人。眾魔惡鬼不得侵近。不得奪其精氣。不得橫來絕命。不得橫來嬈害。不得求其長短。不得觸犯。令毒氣不行。我等眷屬常來在是人所住之處。我于空中。是人若遇大火。我等眷屬隨其方便擁護其身不令火燒。若遇大水。急駛漂去。我等眷屬即于空中來接是人。令不見溺水。即還停得度水難。若遇大賊。我四面救護是人。能令賊心刀杖不舉即發慈心。若遇官法系縛枷鎖晝夜愁苦。我等眷屬于虛空中。能令其官心生歡喜悉令放流皆得解脫。我等眷屬一心救護。不令他人而得嬈亂。于無量無邊劫中。常念此經。何以故。此經世尊殷勤所囑之法。令久流布。佛復贊諸天人等。善哉善哉。汝等眷屬曾于阿僧祇劫中。值遇百千萬億諸佛。復能擁護我百千萬億劫中弟子。能令流布此經。讀誦書寫方便救濟。不令見惡。常行善心。爾時乾闥婆王等各與眷屬。頂禮佛足一心奉行

佛告阿難。吾以右手摩汝頂上。汝好用心。吾所囑累唯有此經。阿難勤流布此經。令一切眾生悉得聞知。阿難汝最是吾心中弟子。我所出法悉付囑汝等。吾今憐愍一切眾生故。欲令解脫故。佛還正坐付囑此法。阿難此經尊猛極有威神。勸令一切族姓男女供養香花雜彩燃燈續明。復能流轉讀誦。皆救人疾苦厄之者。現世安吉。將來往生無量壽國即生蓮華軀體金色身相具足。智慧勇健如上輩者。功德如是不可稱計。佛告阿難。當用好紙好筆好墨。至心書寫我所出法。上下句偈如佛所說。無令妄失一畫一點。阿難我憐愍眾生故。唯囑汝法。皆令一切有形之類悉得聞知。心開意解常行善法

爾時阿難在世尊前一心合掌。身毛悉豎戰戰兢兢。一心諦聽佛語不敢忘失一句一偈。流淚而言。世尊所囑至心受持。廣令流布此經。阿難復言。受天尊教。頂禮佛足一心奉行

　修福受樂報　　所欲皆自然
　超然生死流　　上言至涅槃
　若人好為福　　天神自然護
　所愿皆自然　　眾魔不得壞
　薄福多諸惱　　福能消眾患
　福德既牢強　　速成堅固定
　生天受快樂　　人中亦自在
　斯由功德故　　所往皆自然
　因此福方便　　永離生死苦
　得□至涅槃　　不滅復不生　

救護身命經一卷