　　No. 2734 [cf. No. 2733]

金剛映卷上

　　　　京地清發道場沙門寶達集


贊揚經注略啟五門者。此疏宣演□御注般若故之經。啟者開也。略則簡要之義也。五門生起次第可知。于中前四懸談經義。第五正釋經文。準疏中各開為二則為十門亦得。第一漸教興由門。先依論釋者。疏中依兩論明教意。雖各不同牒。是宣明此經之興也。簡要故爾然。準諸家疏牒有總別之意。總者即明如來出現一代說法之大意也。則如法花經。唯以一大事因緣故出現于世。謂令眾生開佛知見。使得清凈故。示佛知見故。□佛知見故入佛知見道故等。準法花論自釋之。開者無上義。除一切智智□無余事故。示者同義。悟者不知義。入者為令證得不退轉地。示現與無量智業。故慈恩釋云。一切智者佛也。又云。智者根本后得知也。此二是智用。此二智性即是真如。若用若性。合名為智。一切智人云智故。名一切智智。又一切智者根本智。重言智者后得智。舉此二智攝于智性真如妙理。又一切智者。智用菩提。重言智者性涅槃。今顯此二悉皆無上。此即雙開菩提涅槃名二無上。除此二種更無余事。勝過二法故名無上也。二示者別開涅槃也。以聲聞辟支佛佛三乘法身法身平等平等者。佛性法身無差別故。此意說言三乘法身本來平等。眾生無智不肯修證法身圓滿。諸佛出世欲示眾生此佛知見之性。三乘同有平等無二會同證滿如來法身故名同義也。三悟者。別開菩提也。以一切聲聞辟支佛不知彼真實處故。不知真實處者不知究竟。唯一佛乘故。欲令眾生悟于究竟唯一乘。佛菩提智令修生長故云不知義也。四入者。上三總別雖顯佛果菩提涅槃未知如何可能獲證。今顯能證之因故名為入也。總而言之。諸佛出世轉于法輪。雖即大小征謂不同其本意也。皆欲普令一切眾生悉當成佛故說法也。二別意中亦有通別。通者則明說諸部般若之意。如解深密經說。謂欲令于生無自姓姓等中。如實了知相無自性性及勝義無自性性等。所以說般若。廣如彼說。恐繁不錄。無著菩薩釋三問意等者。問曰。得六因緣者乃釋善現問意。何以將明佛說意耶。答。如疏且一部宗旨已下。釋通此意也。故知問意有六。依問而答佛意必同也。其六者何已下。并除論文。則是般若波羅蜜令佛種不斷者。總結六因意也。別雖有六。總令佛種不斷也。云何以此已下論自征釋不斷。所以則前五因。始從斷疑至于歡喜利益有情令行增進。后一則令正教久住。行進則必證于果。教住則真理恒明。由此能令佛種不斷。然隨此論文。謂依位地。疏中自指下文故。此無勞繁述。初佛法外人等者。準下配位地中疏有兩釋。此依前解意也。則十信已前未入三僧祇數名佛法外人也。以有疑或不生定信者。則所為二類人也。有疑或者。是未發心人令其斷疑入十善位。則是第一為斷疑故。而說此經。不生定信者。即是十善菩薩。意云既已斷疑即必生信。然信未定故。此第二令生信者。則令入十信位生決定信也。生定信已則名佛法內人入三劫數也。次二乃至未解進修者。則是為令入佛法者解進修故入甚深者令入六住已來不退轉者令入七住已去故。此二種皆名進修。后一已進修者。未能證達者即地前人令入初地已去親證法性生如來家住極喜地名證達也。故第五云為生歡喜故。此則雖有五因束為三位也。由教但為已下。釋三位所以。尋之可知。若已證悟言教都亡者。問。若入初地名為證達。豈不藉教而言都亡耶。答。據增勝說。由在地前未證于理。必由信教方能入證。若入初地親證真如。依理觀證真如。依理觀修非全漸教故。下疏釋攝付中言多依地前以明攝付。初地已去親證法性二利行強等故。有頌云。菩薩在法流。前后見諸佛。已去菩提近。無難易得故等。此中之意當知亦然。生智攝福對者。入甚深是生智也。攝福者論云。由貪受持修行有多功德不復退轉故。故是攝福也。其配位地至文當釋者。即此卷末釋三問中說也。佛所說法咸歸二諦者。準此說意雖通諸教論。而但配說此經意。則是以通釋別也。謂即于此都無所得者。即此前所說俗諦之中。離能所相不見差別。終于真性第一義理名無所得。是諸圣種性者。一切圣人。皆由證此真諦無相之理。而成于圣也。如有頌言等者。成唯識論引經頌也。初句明真諦。下三句明俗諦。意云。要由證真方能了俗。諸行者則有為法也。非是不證真者。而能了俗如幻等也。證成上說二諦意也。略有六對者。則真俗二智有六對差名也。第一對證理之智真勝事之智俗。第二對知一切法真性故名一切智。知一切法差別相故名一切種智。則種類差別而知故。以種言而簡別也。第三對從喻為名。如蓮花開敷眾見咸悅。喻后得說法令生喜也。如所有智者真如所有智也。故對法論云。如所有者。三脫四諦十六行等也。盡所有者。謂后得智中遍緣諸境也。故對法論云。盡所有者。蘊處界等攝事盡故。次總料簡者有其二意。一料簡兩論不同所以。二總對經文及論。以明說意多少不同。如疏可知。依教起行者。由說教故除疑生信等。即是起進修行也。依境生智者。境即二諦。由依二諦生真俗等六對之智。如上疏說。悟教理之深微者。令悟大乘教深理妙也。不同外道二乘等教。從我法二執分別所起不勉生死二乘教等。雖斷我執法執。仍存住著涅槃闕利他行等皆不名深妙也。佛說般若波羅蜜等者。準無著論釋意。即雖說無說離執。正者名非般若。故論云顯法門第一義也。若準天親論意說般若者。諸佛真實之惠也。即非般若者。即非二乘等所得般若也。已上兩論釋意。皆顯教深之義也。故為令悟教深而說此經。此教興門一一義中。皆須結歸。說經之意下皆準知。未曾得聞如是之經者。善現惠眼得之既久當未曾聞。故知大乘教法深也。持說功德勝以無量身財布施等者。則受持四句為他演說所得功德。下經文中。以財及身各兩重教量不如持說之福。初則福相法身中舉一三千大千世界七寶布施不如持說四句之福。第二離外論散亂中舉多恒河沙等三千大千世界七寶布施亦不如四句持說之福。第三遠離懈怠住處中舉恒河沙等身命布施不如四句持說之福。第四離寂靜味住舉于一日中分為三分各舍恒河沙命。如是無量為千萬億劫以身布施。不如聞經信心不逆。所得功德不逆者不謗也。故功德布施論依經判名等者。功德施者論主名也。彼論題云。金剛般若破取著不壞假名論。破取著是真諦。不壞假名名是俗諦。今意云。由經論二諦故。所以能釋之論經立名也。依初入位論說斷疑等者。意云。此論六因中。初一為斷疑故。即是所斷之障。后四生信等。并是所修攝也。釋其所以如疏。應知障有二種煩惱。所知者。障者覆義。礙義名之障。故成唯識論第九云。煩惱障者。謂執遍計所執實我薩迦耶見而為上首。百二十八根本煩惱。及彼等流諸隨煩惱。此皆憂惱有情身心能障涅槃名煩惱障。所知障者。謂執遍計所執實法薩迦耶見而為上首。見疑無明愛恚慢等。覆所知境無顛倒性。能障菩提名所知障。尋其根源二執為本者。即上論文遍計所執實我法二見。及相應法邪惠為二執體性。此界與二障為本也。問。若爾二障二執為同為異。答。總相而談二障。必以二執為本。然細分別。則有寬狹。且護法論師釋云。煩惱障中相應我見亦執亦障。障涅槃故。計我執故。獨超貪等不計我故。障而非執。又障通前七識。唯除第八。執唯六七除五八也。所知障中亦有差別。障通前七執唯六七等。則障寬執狹也。若據安惠師釋。煩惱障通前七識唯除第八。我執唯六七也。所知障與法執體無寬狹。總通前六識及第八識。除佛已外菩薩。已還諸識自體不證實故。通三性心。皆有法執。唯除末那。論說但與四或相應故無法執也。又障有三等者。即煩惱業報等障。亦名三雜染如常所說。果報亦不可思議等。是除報障者。依天親論釋云。得釋梵等。即感十王果報離三惡趣。是除報障也。又寶性論四障中。前二是煩惱障攝。后二是所知障攝。若約轉行位明伏斷者。河南釋云。十信第六心伏初障。信不退故。十住第四住伏第二障。分別我見不共無明粗此伏故。花嚴經說。第一生貴真佛子。從諸賢圣正法生有無諸法。無所著舍離生死出三界故。分別我彼位能伏此二種子入初地斷。第三所知障在五地斷障于下乘般涅槃障五地斷故。緣覺舍心所知障七地方斷。六地猶觀十二因緣故。四恩之心者。是梁攝論說。即天親論所說廣大等四心之文。如其次第。名平等恩。不施恩善意恩真實恩也。釋其名字至下當知。及無住涅槃文者。準無著論釋下經文。心具足中有六種心。第五名為不住生死真心。即下經文。須菩提。汝若作是念發阿耨多羅三藐者。說諸法斷滅相莫作是念等文是也。即不住涅槃故。通除聲聞緣覺二障也。標六度攝戒。六等者。意顯答修行中具說六度所修之行也。又舍身財等已下。散指經文別配六度也。又離一切相等為攝律儀戒者。三聚凈戒中。離一切惡名攝律儀戒。凡是所斷皆此中收。今經云離一切相發菩提心等。即所離相等皆是所斷之法。所以名攝律儀戒也。是三聚凈戒乃至三種發心等者。一厭離有為心。即諸有漏法是勤斷諸惡。勤斷諸惡者。即別解脫戒。乃定道律儀戒等。是攝律儀戒也。二求菩提心即普修諸善。普修諸善者。二空真智。及于二乘生空之智。乃至凡夫所能隨大乘有漏善心身語等業。若不爾者。地前一劫純有漏修。及七地前有漏者。應非大行。即是攝善法戒。三悲愍有情心。謂于晝夜十二時中。普觀三界法有情類深心非愍。思求濟拔等。此即攝眾生戒。如其次第即為斷德智德恩德三種之因。又智斷二德是自利行。恩德是利他行。此之三種。若在地前名信行地。若在地上名凈心地。若在果位名如來地。皆此三攝故。十八住處束為三地等不離此故。論判以為三摩跋帝等者。無著菩薩論釋下經文應如是知如是見等云智。依止奢摩他故知。依止毗缽舍那故見。此二依三摩提故信解。又云。如是一切住處中相應三摩提方便亦爾應知等。即諸住處中。釋顯現義。皆是止觀為定惠二度也。大經最后六分明摩者。即大般若經十六會中最后六會。如其次第廣說六波羅蜜相分者即六會也。即以六度因標會名。今意云。此經是第九會說。且略標舉六度之義明無相修引生。后六會廣說義也。三識果德之真化者即佛三身等名果位也。豈令識果位者。故知說此經。若爾此經之奧在乎三問三問既置問。戒因如何為果而說經也。答。如疏云善現三問雖在因中等已下。即釋此妨也。然準兩論意。于果位中但說真非真二種佛也。即法身及自受用身合為真佛。他受用身及變化身合非真佛。雖隨地上十地所感各應不同名為應身。地前三乘所見粗身及隨類身名為化身。然對真身。此之兩種皆名為化故。真化言攝四佛盡也。諸法先因而后果等者。彼論自征釋也。中間三因理包行果等者。即前利樂有情中除斷疑一。是所斷故。第五歡喜唯是果故。此依下配位地中。第二解歡喜在于佛果故。生信等。三通行果也。具如經說。應尋引之者。如下文云。說法者無法可說。是名說法。若有人言如來說法。即為謗佛等。是無說至教也。一切賢圣。皆以無為法而有。若別菩薩通達無我法者。如來說名真。是菩薩等即是無生勝理也。若有法得阿耨菩提。然燈佛即不與我授記等。又我于阿耨菩提。乃至無為小法可得。即是無得妙行也。若以色見我等及若見法相非相。則見如來等。是無為極果也。更為同別隨應準說。自漢明感夢摩騰振錫者等。后漢明帝永平二年代□歲即位。至永平五年夜夢丈六金人。至十年丁卯之歲。為西域僧迦葉摩騰游化至于漢地。又至十一年歲次戊辰后有比丘竹法蘭。來至此土也。世高赴洛之后者。即后漢桓帝時有三藏安世高。于洛陽翻譯也。僧會游吳之前者。有康居國丞相長子棄俗出家殿名僧會。神儀剛正游化為任。吳主孫權(權漢末魏初是白去也)赤烏四年至于吳國。于時三國鼎立(魏曹操等蜀劉備吳孫權等也)自明帝永平十年佛法至漢。至吳赤鳥四年凡經一百七十年。佛法東至江表者為永平十四年。五岳道士與摩騰較力。不如南岳道士。結善信費升才等。在舍自感而死。不預出家無人流通。復遭漢正陵遲兵戎不息。遂經多載佛法未行。今以四年初達南國。營立茅茨設像行道。吳人初見謂為妭異。有司聞奏。吳主曰。佛有何靈驗耶。會曰。佛晦靈立出余千載。置骨舍利應現無方。吳主曰。若得舍利當為起塔。經三七日。遂獲舍利五色曜天。剖之逾堅。燒之不燋。光明出炎作大蓮花。照曜宮殿。吳主驚嗟希有瑞也。信情大發。因為造塔度人立寺。以其所住為佛陀果。又以教法初興故。名建初寺也。舉此三人者。并是漢吳。國初傳佛法之導首也。故偏舉之。已上即是明佛法來時也。征言雖備于中洲已下。明此經初來時也。然約計從孫權至苻秦時。經一百三十余年。并前晉一百七十年。即佛法至漢三百余年。方有此經也震域者。即是梵語。呼此漢國為震旦國也。正梵音云支那摩訶。義翻云大漢國也。鳩摩羅什法師者。此是譯此經主。應略征因由。然晉書第六十五。費長房三寶記第八。及高僧傳等具說。所由大意相似。廣略有殊。今且依三寶記說。彼云。沙門鳩摩羅什婆。此云童壽。本印度人。公明聰愍見稱。龜茲干聞以女妻之。而生于什(晉書及傳云。父鳩摩羅炎。聰惠有大志節。將嗣相位乃辭避出家。東度蔥嶺。龜茲王帛純聞其名郊迎之請為國師。王有妹年二十。方悟明敏。體有赤黡后生智子。諸國交嫂并不許之。及見炎心欲當之。王乃逼而妻焉。余文大同也)

法師居胎之日　母增辨惠。七歲出家。日誦千偈義旨亦通。至年九歲。與外道論義失邪止解感聞愧伏。年十二有羅漢奇之。謂其母曰。常守護之。若年三十五不破戒者。當大興佛法度無數人。又習五明論四韋陀典陰陽星算必窮其妙。后傳習大乘數破外道。遠近諸國威謂神異。母生法師之后亦即出家。聰拔眾尼得第三果。法師受具。母謂之日。方等深教應大闡秦都。于汝自身無利如何。法師曰。菩薩之行利物亡軀。大作必行爐鏺無垠從此已后廣誦大乘洞其秘典。西域諸王每請法師講說。必長跪座側。命法師瑜而登焉。苻堅建元九年歲在丁丑七處奏云。有星現外國。當有大德智人入輔中國。堅曰。朕聞西有羅什襄陽有道安。將非此耶。復遣將軍呂光等承兵七萬。西伐龜茲。光與羅什同來。法師在道數言。應受光盡用之。光于是即據西涼亦請師留(晉書云。光還至涼州。聞[竺-二+府]堅已死。為姚長所害。于是竊號河石也)至姚秦弘始三年興滅西呂方入長安。秦主興存加禮之。延入西明閣及逍遙園別館安置。敕僧珞等八百沙門。以受法師義旨。興卑萬乘之心尊三寶之教。于草堂寺。共三千僧手執舊經而纂定之。上莫不精究洞其深旨。時有僧睿興聞加焉。法師所譯經睿并參正。法師以姚秦弘始四年歲次辛丑起譯經論也。然前云與秦之曰□。據法師初至以說亦不相違。晉書云。法師臨終覺四大不愈。乃誦出三番神咒。令外國弟子誦之。以自救未及致力轉覺危殆。于是力疾。與眾僧告別。由因法相遇殊未盡心。方后沒世慚愧何言死于長安。姚興于逍遙園。依外國法以火焚尸。薪滅形碎。唯舌不爛也。草堂寺者。今在霸縣東南終南山陰是也。準三寶記云。先吳長安自前漢廢改苻秦興其間三百三十一載。曠絕都市民俗荒蕪。雖數伽藍歸信斷寮三千德。僧同止一處。共受姚秦天王供養。世稱大寺。非是本名。中構一堂摧以草苫。即于其內及逍遙園二處翻譯。魏末周初微漸稍整大寺因爾成四伽藍。草堂本名為一寺。草堂東常住南京地王寺。復改為安定國寺。安定國寺西為大乘寺邊安定。即天街東畔八偶大井。即舊大寺之東廚供三千僧之甘泉也(今此非現在)元魏等者。是后魏。本姓托跋。后改為元也。意骨前魏故。以姓標別也。菩提留支者。魏云道希。新云覺愛也。名婆伽婆等者。是名隨經。初時俗呼名。非謂是經題目名也下皆準知。陳太康等者。即上表陳羅時也。問。若爾何故下六梁經。答。準譯經圖錄等。真諦三藏者。梵云波羅末陀。梁云真諦。本西印度優禪國人。風神英拔悠然自遠群藉廣部罔不精通。以梁太清二年閏八月屆于梁部。武帝西申禮敬。安置于寶云殿。令翻譯經論。未久之肯屬國喪亂。至陳初復出經論。所以或言陳本。或說梁經。皆不相違。俗則昆季等者。世親本傳云。世親梵名婆藪盤豆。本北天竺富婁沙富羅國人。此云丈夫國也。具為國師。姓憍尸迦。兄弟三人。無著處長世親。第二佛滅度后九百年中出也。又云。無著得神通往兜卒天。以問彌勒請說大乘。世親初習小乘。后因無著教化。方始發心歸大廣贊大乘等。廣如彼說。恐繁不錄。大智通達教我等者。大智者即是彌勒菩薩也。無量功德身亦是贊彌勒也。應當敬彼如是等者。即等取無著菩薩。問。彼論歸敬何不說教主。答。彼意開釋經義。且敬釋義之勝具略不論說教之主也。故彼頌初云。法門句義及次第。世間不解離明惠。大智通達教我等。等意云大智通達法門句義明是但說釋義之主也。此即錄主本釋如有人釋通佛者。恐非錄意故。錄自結云即是通敬本論大師等。法歸分別者。如有頌言。獸歸林籔。鳥歸于空。圣歸涅槃。法歸分別。[月*義]舒去日月也

第二明經體性門。先體后性者。泛明體性有通有別。通者體即性。別者性體各殊。如慈恩總章中。約通義說如言。此人體性善惡等體無別也。今此錄中約別義說。體即五重名句等不同。性即圓成三門辨別五種之性也。即體粗性細義各細也。能詮性用體者。聲是能詮性。名句文三是能詮用。假實合明者。名等三是假。聲是實。以名句等依聲上屈曲假立。離聲無體。其猶忿等依嗔假立。即嗔為體。此二亦如是。即聲為體。此依大乘宗說也。若準小乘薩婆多宗。即名句文三離聲實有也。亦不即聲者。以假實別論名句文三。知聲有別。所以名等是行蘊法處法界所收。聲是色蘊聲處聲界所攝。各不同也。由此法詞乃至詞緣于聲等者。四無礙解今依識論略列名義。一義無礙解。論云。即于所詮總持自在。于一義中現一切義故。二法無礙解。即于能詮總持自在。于一名句字中現一切名句字故。此即緣名句文身為境。三詞無礙解。即于言音展轉訓釋總持自在。于一音聲現一切音聲故。此即緣聲而為境也(已上兩釋配錄可知)四辨無礙解。善達機宜。次為說故(述曰)既聲與名等別為法詞。二境明知名等非無體也。二隱假談實體者。即攝假歸實。離聲之外無別名等也。故對法有成所引聲者。對法論聲有十一種。一因執受大種聲。藉能覺受執四大種之所發故。二因不執受大種聲。即外風鈴等聲。三因俱聲。即內外合發如擊鼓吹貝等。四可意聲。五不可意聲。六順相違聲。此三但約順違俱非說故。即好惡非好非惡三種也。七世所共成聲。世謂世間。世間成立言教之聲也。八成所引聲謂諸圣者。成就無漏所引成就無漏所引之聲。此聲成立圣教道理。即三藏教是(此即錄中所引也。意云。但說成所引聲為教體。不說成所引名等為體。故知位用聲為教體也)九遍計所起聲。即諸外道等。妄情計度成。即矯言所起之聲也。十圣言所攝聲。即見言見不見言不見等八種凈語。十一非圣言所攝聲。即見言不見不見言見等八非凈語是也。應如色等非實能詮者等取香味觸也。以聞是離聲實有體故。此意破薩婆多名句文三離聲實有。若是實有應非能詮。比量云汝實名等應非能詮。是宗中法。因云離聲實有故。同喻云猶如色等。并例準知。三能所詮顯體者。能詮是文所顯是義。故錄云。由能詮文義得顯等。此示舉一色象理實能詮所詮能顯所顯。如次是文義兩種合為教體也。前二后二。此之四法約能詮以明教體。今此一門兼說所詮義等為體故　彼論云。謂契經體略有二種。一文二義。文是所依。義是能依。如是二種總名一切所知境界。由文顯義。方能解生生解究竟必由文義故。說二法合為經體。又云。然文差別略有六種。一名身。一句身。三文身。四語。五行相。六機請。此與唯識說文不同可知。義差別者。乃至無窮略說十種。一地義。二相義。三作意義。四依處義。五過違義。六勝利義。七所對治義。八能對治義。九略義。十廣義。一一指文恐繁且止。四攝法從心體者。即攝境歸心也。法者即且聲名句文等能詮之法。若假若實。皆不離心。三界唯心者。彼云。三界虛妄唯心所現。又云。諸佛常身知一切從心轉。若人如是解。是人真見佛等。又契經說等者。即密嚴經云。我說識所緣唯識所現故。楞伽亦云。一切諸法皆是自心現量所作等。論說心心乃至皆不離心等者。瑜伽成唯識等。皆作此說。以色心等五位法。即是大乘百法皆唯識攝也。如其次第。是識自體門。識相應門。識所變門。識差別門。識實性門故。攝五位皆唯一心故。此教體不離心也。二十唯識者。是天親所造。有二十行頌名二十行頌。名二十唯識論也。二識成決定者。準彼論文有其兩義。一自他為二。二善惡為二。今取自他二也。相續者。即是身之異名也。五攝事歸如者。即攝相歸性也。慈恩釋云。諸教廣說雖復不同。以類而言不出四種。一約緣論實性。以妄辯真。于際法中有其情。如人言冰有等。二□□論實性。直談真如性非染凈。三以實從緣性。即此真性由隨染凈二緣。即能成彼生死涅槃。其猶冰體水自性不殊。由遇炎涼冰水成異故。涅槃經云。佛性一味。以煩惱故出種種味。四以緣從實性。即染凈法體即真如。今此錄中依第四義。即攝末歸本。唯以真如為體。猶百川之趣海同一味堿。萬法歸于一如。并皆真性。無有文字者。文字即真如故。圓成等者三性義。略以二門辨釋。一列數釋名。二出體性。就初門中先列次釋。言列數者。一遍計所執性。二依他起性。三圓成實性。次釋名者。周通計度故名邊計。性者體也。此邊計以所執實我實法即空性故。持業釋也。依他因緣之生起性名依他起性。依主釋也。圓謂圓滿。成即成就。實者諸法實性故名圓成實性。圓成實性圓成即真如性。持業釋也。二出體。遍計所執性。據護法師義。即有漏六七二識所執蘊等起自心相計為實我實法。如兔角等。其體即空為體性也。問。體既空無。如何立性。答。情有理無。隨彼妄情教所詮故立為性也。問。有漏第六通緣諸法可名遍計。有漏第七唯緣第八。如何名遍。答。是此類故且名遍計。理實言之。計而非遍。由此應作四句分別。有遍非計。謂無漏識有漏善識等。能遍廣緣而非計執也。有計非遍。謂有漏第七有亦遍亦計。謂有漏第六我法二執。有非遍非計。謂有漏五識及賴耶識也。依他起性者。即眾緣所生心心所體。及見相分有漏無漏諸有為而為體也。圓成實性者。謂依他起。且彼妄執實我實法。二空所顯真如為體故。唯識云。二空所顯圓滿成就諸法實性名圓成實也。攝事歸如。即圓成等者。此下約上五重教體以辨性也。第五門是真如故。是圓成性攝也。亦依他性者。亦圓成故。意云。攝法從心門中。有其圓成。兼亦有依他。以是因緣法故。據性相二種為二性所收也。下皆準知。據本質教者。如來所說聲名句文名之為本。聞者識變名之為影。謂由聞者善根增上緣力引佛利他無漏種子。于佛識且文義相生等名本質教。此唯無漏聞者。識變通有漏無漏。是影像教也。隨小乘宗者。以薩婆多宗說佛身。十八界中唯意界意識界法界。此三通無漏。余并唯有漏。然大乘宗中對法論說十五界有漏者。是且隨小乘宗義。佛地論成唯識等。皆說十八。唯無漏故。聲名句文皆無漏也。菩薩第八有漏性收者。即第八識也。一切菩薩要至金剛喻定。為菩提時方轉第八異熟識。成大圓鏡智故。十地已還一切菩薩。生第八識。皆是有漏故。所變相分五塵等亦是有漏。若于無漏心說神通第六七者即六七二識也。準成唯識論等說。菩薩八地見道已去。即許轉六七二識成妙觀察智平等性智故。通無漏。此顯像教之唯無漏等者。即六二識所變相分聲名句等。名影像教也。以六七二識見分是無漏故。所變相分必無漏也。以唯識道理諸識起時。必自實相而緣　即能變為見分。所變為相分。其見分是無漏所變。相分亦是無漏。有漏亦然故。錄云。由見相分性類同故。即漏無漏性也。問。何故不言前五識耶。答。轉前五識諸論有二師釋。一云。菩薩修道位中。后得智引眼等諸識得成無漏故。成事智亦得初起。一師云。要成佛位方得現起。以十地中眼等五識依異熟根。彼根即是異熟識變非無漏故。依有漏根發無漏識。不應理故。故攝大乘論云。平寺性智妙觀察智。于初現觀最初現行修道位中。縛后清凈大圓鏡智成所作智。佛果始證一得已后無有增減。諸論皆取后師為定。皆至佛果方縛五識故。說菩薩無漏唯通六七也。二我雖有游觀無漏入滅盡定等者。以二乘人入滅盡定時。要依游觀無漏為加行入言游觀者。意簡根本無分別智顯是后得智所攝。即取游履觀察之義也。故唯識論云。此定初起必依有頂游觀無漏為加行入。次第定中最居后故。下文又云。隨應后得所引發故等。今此意顯二乘人后得所攝無唯有。此入滅定時加行左有余位即無故。云少不足言也。以力劣故。法智類智等。但能斷或證理不能緣事。以說謂教時是緣事知后得所攝故。二乘無。若準小乘。滅定是有漏所攝。不同大乘也。是性境故者。慈恩極要總攝諸境有其三類。一者性境。諸真法體名為性境。色是真色。心實是心。真實法不定隨心三性不定。如實五塵唯無記性。不隨能緣五識。通三性故等。此即見相二分各別種生也。二者獨影之境。唯從見分。性系種子皆定自故。如第六識緣亂色空花石女兒等。皆定隨心無別體用。假境攝故名為獨影。三者帶質之境。謂此影像有實本質。如因中第七所變相分。得從本質是無記等。亦從見分是有覆所攝。亦得說言從本質種生。亦得說言從見分種生。義不定故等。如彼頌曰。性境不隨心。獨影唯從見。帶質通情本。性種等隨應(性謂三性。種謂種子等。即界系等。隨應者是不定義也)以許見相雜引生故者。識論第十云。善等識相不必皆同。三性因緣雜引生故(述曰)此約有漏位說見分識等。雖是其善所變相分聲等是無記也。論說色聲非善惡性等者。顯揚論第十八說也。即大乘五塵皆唯無記。經部亦體。薩婆多宗色聲通善惡。余三唯無記。由大乘等。以思為業體故。色聲無記。薩婆多以色聲為業體故。通善惡宗不同也。名等如何者等句文也。此已下唯問名句文三也。汝小乘師聲界有漏等者。汝薩婆多宗執佛聲是有漏。雖通善惡名句文三。離聲實有。唯是無記。我大乘宗佛聲無漏。名等三種依聲假立。攝假歸實名等即聲故。唯是善也

第三攝歸宗旨門。藏有三種者。藏者是攝持義。以教攝義。或攝于人皆名藏也。二藏約人以立。言聲聞者。因聲悟道名曰聲聞。故法花云。從佛世尊聞法信受。經勤精進。欲速出三界自求涅槃。是名聲聞乘也。釋菩薩名如下所說。此之二藏皆依主釋。獨覺教少者。唯觀十二因緣。不假多說也。又藏有三者。約能詮教分為三也。毗奈耶者。或云毗尼那耶。皆梵音梵發也。此或翻為滅。母論第一云。毗尼名滅滅諸惡法故。滅翻調伏。天親攝論第一云。調者和御。伏者制滅。調和控御身語等業。制伏除滅諸惡行故。此通調伏身等三業。離三惡行。即調伏是所詮行。調伏之藏依主釋也。素怛纜者。或云修多羅。修姤路等。亦梵音不同也。此云契經。釋此名者。如下釋題目中說。契經即藏持業釋也。阿毗達摩者。或云何毗曇等。此云對法藏也。法謂涅槃。或四圣諦。對謂凈惠。或隨行等。以無漏惠對向涅槃。對觀四諦故名對法。此是勝義對法也。又能詮無漏惠等。所有教法亦名對法。故俱舍云及能得此法惠論等也。釋藏名可知。各據增說等者。婆沙第一廣說其相。今略說者。彼云。如是三藏有何差別。或有說者。無有差別。所以者何。一切佛教從一智海之所生故。隨一覺池之所出故。等力無畏所攝受故。同大悲所等起故。復有說者。亦有差別。且名即差別。謂此名素怛纜等。后次依處亦有差別。謂若依增上心論道是素怛纜(余二準說)問。于一切中一切可得。謂于經中亦詮戒惠(余二準說)如是三藏應無差別。答。依增勝說。謂于經中雖詮戒惠。唯詮心勝故。但名契經(余二準說)錄中所說同此義也。又十二分有論義等者。等取因緣經也。意云。論議是論藏。因緣者即因事制等。是律藏也。十二分經既無別部帙。故知三藏非必別卷也。此義即同婆沙第二師說故。波論云。有作是說素怛纜中。依增上心論道是素怛纜。依增上戒是毗奈耶等(余二準說)此意隨經律論中。但詮心處即是經藏。詮制處即是律藏。詮惠處即是論等。非要別部帙也。十二分教具如章者。今依主位章門等略以五門分別。一釋名辨相。二總明體性。三相攝有無。四大小具不具。五配入藏。就初門中先釋名。次隨配辨相。釋名中先總后別釋。總名者舊譯名十二部經。部有二義。一部類義。二部帙義。今取部類。即所說法義類差別有其十二名十二部也。此濫部帙之義故。大唐三藏法師譯為十二分教。分即于十二不同。教謂能詮。十二通自即帶數釋也。次別名者。隨錄便釋。一契經者。梵云修多羅。義翻契經也。如下釋題目中廣釋。能契即經持業釋也。或契物之經亦依主釋也。通即十二俱名契經者。如涅槃經云。從如是我聞至歡喜奉行。如是一切名修多羅。別謂長行等者。此雜集論文也。二應頌者。梵云祇夜。舊名重誦偈。此有二義。一為利益后成之說應為重頌。二為長行義不了故應更頌釋。應字(并平聲)或為后成應物之頌去聲亦得。瑜伽雜集并顯兩義。錄中總相說也。故雜集論云。即法中或后以頌重頌(述曰為后成)又不了義經應更頌釋(述曰。此即長行不了應更頌釋也)英法師云。應云頌故唯依主釋。后有釋者。應有彼頌即有義釋也。三記別者。梵云和羅那。記別即經。記別之經。通二釋也。一記大人當成佛事者。如涅槃云。何等名為授記經。如為經律如來說時為諸人天授佛記別。汝阿逸多。未來為王名曰穰佉。當于時世而成佛道號曰彌勒。是名授記經。二記弟子等者。雜集論云。謂于是圣弟子等謝往過去記別得涅槃。生處無別也。三記別諸法者。雜集云。又了義經說名記別。記別開示深密意故。四諷頌者。梵云伽他舊云不重誦偈。結頌諷誦故名諷頌。唯依主釋。此唯有一相。顯揚論云謂諸經中非長行直說。然以句結成。或二句乃至六句等名諷誦經也。五自說者。梵云直陀那。自說之經。唯依主釋。此唯有一相。如涅槃云。如來明旦。從禪定起。無有人問即自說言。比丘當知。一切諸天壽命極長。汝等比丘。善哉為他不求自利。善哉少欲。善哉知足。善哉寂靜。如是諸經無問自說。六緣起者。梵云尼陀那。亦名因緣。因緣之經。依主釋也。此有三相者。瑜伽論云。謂依有請而說法。法如經說。言世尊一時依鹿子五為諸比丘宣說諸要(述曰。此即依請說)又依別解脫因起之道毗奈耶攝所有言說(述曰。此即因犯戒也)又于是處。依如是如是因緣。依如是如是事。說如是如是語(述曰。此即因事說法)七譬喻者。梵云阿波陀耶。釋名可知。雜集云。謂諸經中作以說等也。八本事者。梵云伊希曰多伽。本體即事本世云事通二釋也。謂除自身者。除佛自身本生攝故。故瑜伽云。謂除佛本生宣說前際。若人若法諸所有事也。九本生者。梵云阇陀伽。本體即生本世之生。亦通二釋也。此有二相。一說過去受生死身。二說佛過去行難行。行錄中所說。即顯揚論文也。十方廣。梵云毗佛略。西明法師釋云。理正名方廣。陳名廣。方理之廣。依主釋也。二法廣多者。瑜伽論云。又復此法廣故(述曰。唯為大乘極廣甚深)多故(無邊法門無有盡也)極齊大故(果超眾圣非二乘及也)時長遠故(經三無數劫長時修)名為方廣。十一希法。梵云阿浮陀達磨。舊名未曾有經。希有之法名為希法。依主釋也。謂說八眾者。即佛及比丘等七眾為八也。此出顯揚論文故。彼第六云。未曾有經者。謂諸經中宣說。諸佛及諸弟子。比丘比丘尼式叉摩那沙彌沙彌尼鄔波素迦鄔波利迦等共不共功德。及余最勝殊特驚異甚深之法。是為未曾有(已上論也)涅槃云。如彼菩薩初生之時。無人扶恃即行七步。放大光明遍照十方。亦如彌猴手捧聲器以獻如來。如白頭狗佛邊請法。如魔波旬變為青牛。以凡缽間今在棠觸無所傷損。如佛初生入天廟時。天像禮敬等名未曾有經也。十二論議者。梵云優波提舍。談論□議故名論議。英法師云。論體即議。唯持業釋也。此有二相者。一者佛自說。如錄所釋。即瑜伽論文也。二弟子何說。如瑜伽云。又圣弟子已見諦者。依自所證無倒分別諸法體性。亦名摩怛理迦也。已亦隨錄釋名辨相訖。第二總明體性者。即如上明經體性中所說無異第三明相攝有無者。謂十二分展轉五相攝也。今略示法隅不可繁廣。且契經中。若據通相即攝十二。如涅槃說。皆名契經。若據別相。唯除二頌。以長行偈頌相差別故。二頌之中亦無契經義。準可知。又二頌相望。亦互無也。以重不重別本事之中。定無本生。本生之中定無本事。以師資別故。由此義準總分為三。謂契經應頌。此三皆容攝十部。本事本生此二名攝士部。余之七部皆具十二也。第四大小隱顯者。若就顯說大小乘各有九部無三部也。小乘說九帶三三者。如法花云。我此九部法。隨順眾生說等。釋云。以小乘中未求佛果故無授記。又小乘人根性狹劣。必待請說無自說也。又小乘中理義廣無身廣也。故除此三大乘說。九三者如涅槃云。護大乘者。受持九部。釋云。菩提上根多不犯戒。又不待請故。無因緣經。又不假譬喻。能曉于法故無譬喻。又非征詰身方生惠心故無論議。故無此三具余九部。若據隱顯通論。盡理而說。即大小皆具十二分也。具十二諸經皆說不言可知。小乘具十二。如瑜伽二十一云。哀愍一切法聲聞故。依四圣諦宣說真實者。舉滅道。所謂契經乃至方廣。又四分律等皆說十二故并通也。第五配入三藏者。諸論所說有少不同。今且依顯揚第六瑜伽二十五。十二分中緣起一部因事制戒毗奈耶攝。論議一部征詰深義阿毗達磨攝。余之十部皆修多羅藏收。乃至立五乘等者。有立四等。即三乘外加人天乘為四也。故勝鬘經云。既無非法眾生。以人天善根而成熟之。求聲聞者授聲聞乘。求緣覺者授緣覺乘。求大乘者授。以大乘也。五乘者。智度論中開人天為二。加三乘為五也。又楞伽經等。合人天為一。開不定種性為一。并三乘定性為五。通別異故。種異故為五乘也。十八立教時多少不定等者。自空諸位有五說不同。初略制其義。后明破意。第一后魏菩提留支三藏立一時教。意云。諸佛圣教但唯一時。無有世間大小乘別。亦無半滿頓漸等異。所以然者。由佛本愿欲令有情證大果故。道成正覺轉正法輪。曾不起心說有大小。隨所演說究竟大乘。隨諸眾生根性有異稟教不同。教成差別故。經云。佛以一音演說。此眾生隨類各得解等。法花經云。佛平等說如一味雨。隨眾生性所受不同。花嚴經云。如來微妙音。如空無有異。隨應受化者。所聞各不同。此即教唯有一實。由能聞者。隨受不同而成差別。即同法花。一地所生一雨所潤三草二木生長不同也。二宋朝北涼曇無讖三藏。立教二時。依楞伽經等以立一頓教。即為諸菩薩上根種性。說二空智。證二空如大小由小稱為頓也。二者漸教。始從道樹終至鶴林。從淺至深。漸次演說名為漸教。初說人天施戒等法。令離惡趣。以于爾時未有出世善根器故。即提謂等經是也。次說生空無我之教。令出生死。即阿含等經是也。次說法空之教破有疑故。即般若經等。次說一乘無二之教。令知佛法。唯一無二。即法花經等。最后宣說諸佛法身常樂我凈佛性體常一切有情皆當作佛令欣大果。即大涅槃經也。此等諸教。藉淺至深名為漸教。又依涅槃亦有二。謂半滿二教也。彼云。云何半字及與滿字義等。三依梁朝真諦三藏立三時教。第一如來成道七年已還。唯說四諦法輪名轉法輪。即四阿含等也。第二時者。即七年已前后三十八年已前說般若等。顯法空理照破前有名照法輪。三時三十八年已后未涅槃前說深密等。余遣邊疑住持中道不失自相名持法輪也。四者隋朝笈多三藏立四時經。一者四諦教。即小乘經。二者無相大乘。即般若教。三者法相大乘。即楞伽經。四者觀行大乘。即花嚴經。廣明三十二賢圣行位等也。第五南二向居士劉亂立五時教。第一時者。佛初成道三七日中。為提謂波利等五百價人。但說三歸五戒。以彼未有出世器故。第二時者。三七日外十二年中。唯說三乘有行之教。未為說空。即阿含等。第三時者。十二年后三十年中。說彼三乘同行空教。即般若等。第四者。即三十年后四十年前。破權顯實。唯說一乘以為究竟。亦未顯說。常住佛性。當說無常佛性。明一乘佛果。以為真實。即法花等。第五時者。四十年后未涅槃前。顯說常住佛性。常等四德。即涅槃經等。略明破意者。且第一師一時教者。若廢事談理。及同一會有大小機別可如。所說若通一切。即為不可如勝鬘經等。唯被大故。遺教經等。唯被不故。又違解深密經三時文也。破第二師意說有。于理雖可然。定制諸經為漸。頓者義即難解。皆不定故等。第三師說三時教者。義即可然。約年數定。即為不可如花嚴經等最初說故等。破第四師意。觀行無想貫通諸經義。即可爾局定于教理即不然等。第五立五時義。亦約年數。準同前破。又無文說故義不可依等。恐繁不錄。判正義中錄有二。初總立教時二合者。此經已下別名此經。何時中攝。立教時中初引文后釋義。即錄可知。波羅痆斯者。即波羅奈國也。婆沙一百八十三釋云。是河名。去此不遠造立王城。因以為名也。仙人墮處者。昔有一王將諸采女在園游戲。有五百仙。乘空欲度。見生染并失神通。一時墮落。從此為名施鹿林者。智度論云。波羅奈國梵摩達王。游獵于林見二群鹿。各有一王。一是提婆達。一釋迦菩薩。鹿王身七寶色見彼人王。大眾殺其部黨。起大悲心。直往王前。諸人恣射飛矢如雨。王見此鹿直進于前。敕諸從人令攝弓箭。鹿王既進跪向人王。王以游嬉逸樂小事。群鹿一時皆受死苦。若以供膳當自著。次日旦一鹿以供王廚王遂然許。乃至后時于提婆達多群中有一白鹿。次當送王。腹中有兒訴云。兒不合死。請且差替。彼王不許。鹿母來向菩薩鹿王。菩薩鹿王言。汝雖有理越行差他又為不可。我自替汝去。既至王所。人王怪問鹿王。何得自來。遂具陳其事。人王聞已大生慚愧。而說偈言。我實是畜獸。名曰人頭鹿。汝雖是鹿身。名曰鹿頭人。以理而言之。非以形為人。若能有慈惠。雖獸實是人。我從今日始不食一切肉我以無畏施且可安汝意。遂將此林以施群。因事名焉。是諸諍論安足處所者。即諍起處也。第一時唯為小乘說四諦。有言遍計是空。意在依圓密談于有。既非至極名有上容。是未了義故諍興也。第二時中。唯為大乘除其有廣說遍計所執。是空不言依圓。是有相密說空亦為未了。第三時中。普為一切乘者。通大小也。說遍計為空。依圓是有。顯說性遍計空故不著于有。依圓有故不著于空。遠離二邊契合中道。是真了義故。無上無容也。涅槃初教服乳等者。彼經第二初喻外道說一切有我。如愚醫師。但教服乳。意云。雖說我名。如蟲食木偶成字等非常我也。二總教斷乳。即是相望喻佛總說無我教也。第三隨病論執有服不服。即涅槃等教分說也。無我者名為生死或業在不自在故。我者名為如來。有大智惠得自在故等。彼文本意雖不說三時教。今據義取文。即彼初執一切有。第二說一切空。第三分別即同有無□說。是三時義也。雖外道所說不同小乘。然且據執有義邊相似而說。是慈恩意非謂奘引也。二種法輪者。如上真諦所立三時教中釋也。信解品亦有明說者。彼云。我等內滅自謂為足。唯了此事更無事初時教也。我等若聞凈佛國土教作眾生都無欣樂。第二時也。佛亦如是。現希有事知樂小者。以方便力調伏其心。乃教大智。我等今日得未曾有非先所望。而今自得等。第三時也。若唯頓悟大不由小者。謂定性大乘。或不定種性。始從凡位員義發大心修行大行名為頓也。問。此立三時。知上真諦三時何別。答。即由約漸頓二義及云亦非年月定制后先等。此即正簡不同真諦三時之所以也。釋不驚怖等約三無性者。聞相無自性性不驚。聞生無自性性不怖。聞勝義無自性性不畏。皆為希有也。意云。說三無性是第二時教也。故約此義以釋經文。河南法師者。淄州法師也。標我以辨名為了義等者。河南總以四重簡了不了。一法印非印門。即小乘經說諸行無常諸法無我涅槃寂靜。有此三印名之為了。無者不了。二說佛身常無常門。即大乘說常名為了義。小乘說無常名不了義。三顯了非顯了門。即隱密顯了二相說也。四言廣語略門。即廣略二說為了不了也。如其次第。初簡外道。次簡小乘。次簡第二時　后簡略說義。錄中所引當第二義也。即約大乘名了義了也。涅槃經第六云。聲聞乘法猶如初科未得果實。是故不應依聲聞乘。如名為不了義。大乘之法即應依止。是名了義。故知大乘皆名了義也。又彼約漸悟者。彼深密經也。安國法師釋云。由二乘人不能了此經名為不了。非謂此經于義不了也。五位修習者。即資糧加行見道究竟位也。無著論三科制等。應知其相。王舍鷲峰山者。據西域記云。是摩揭陀國正中十八先君王所都之處。出勝且吉祥茅草。謂之茅城。崇山四周以為外廓等云云。鷲止在城之正北十四五里接北山之陽也。山頂形如鷲鳥故為名。竹佛園者。即迦蘭陀竹園。在城北門可一里余也。白鷺池者。多居此鳥故以為名。那伽室利者。此云龍志譯也。又舉四處攝十六會者。初之六會及第十五會。此七并在鷲峰山說。從第七會至第十四會。余十會此亦有七。并在給園說。第十會在他化天宮。第十六會即鷺池說也。經十八說有八部般若等者。十八論相傳有兩種八部。一此土深行八部即錄中所列者。是二菩提留支金剛仙論所說八部。一十萬偈部。二二萬五千偈部。已上二部此方未有。三一萬八千偈部。即大品是。四八千偈部。即小品是。五四千偈部。此方未有。六二千五百偈部。即天王問般若。七六百偈部。即文殊問是。八三百偈部。即金剛般若也。真諦般若記中亦說八部。與上并同。然云第六部。此方未有。西明法師云。問曰。照三藏□闐三藏皆云。彼方未聞八部之名。又慈恩三藏亦云。西方不限八部。是以錄中不記也。鍵者鍵字(奇寒反也)字書云。鍵牡簡鑰牡也者。所以關司□不可開也。揚雄方言云。關東謂之鍵。關西謂之鑰也。通辨宗中分錄為二。一判昔辨非。二由此說應已下述今正義。判昔中遠述二師別也。一立性宗者。性者體也。即薩婆多宗立一切法皆有實體。即色心心所有不相應及無為。此五位法皆有實體也。破彼三科所有實性者。即前蘊界處是三科諸門也。彼宗蘊等。但是假相無其實性故。成實論中立五種假。一相待假。如長余等。二相續假。如色業等。三因成假。如從因生法等。四緣成假。如待緣成位即瓶盥等。所以皆是假法無有實性。名破性宗也。非但性無相亦非有者。依勝義門性相俱遣改。仁王般若云。相非相皆遣法非法皆空。用心乘于群身之身滋涌。住于無住之住。是般若宗也。問。若般若宗名破相者。何故大品經及智論等立三種假。一法假。謂即所依五蘊等法。二受假。謂能依假依者。三名假。謂能詮教法既存假法。何名俱遣。答。據世諦門安立三假。據勝義門假立非有故皆破也。明一切法真實道理者。即有空二理變說也。然立四宗攝義非盡等者。四宗中前二是小乘。后二是大乘。已下是就小乘中。別指出三部計宗不同非前所攝。以明收宗不盡。又后小乘二十部計已下類。準諸部宗計既多明收不盡也。故慈恩法師總立二十二宗。謂小乘有二十部。別大乘有二宗不同。即中宗邊宗。清辨護法等也。又十八論。又別義類同邊束二十部。總有六宗。恐繁不述。然應略判二十部名。如宗輪云。佛涅槃后。百有余年立圣時淹。如日久沒。摩揭陀國俱蘇摩城王號無憂。統攝贍部。感二一白蓋。化洽人神。是時佛法大眾初破謂因四眾共議大天五事不同。分為兩部。一大眾部。二上座部。彼即于此第三百年。大眾部中流出三部。一一說部(此部所計如錄所說)二說出世部(亦如錄說)三雞胤部(上十八有仙染雞生子是此之族)次復大眾部中后出一部。名多聞部(多弘深義稍以大乘成實論等從此出也)次復更出一部。名說假部(所計如錄)第二百年滿時。又分出三部。一制多山部(此云靈廟山也)二西山住部。三北山住部(制多山西及北從此為名。此三皆部之所在)如是大眾部四破戒五破(后根本四義根本五也)本末別說合成九部。一大眾部。二一說部。三說出世部。四雞胤。五多聞。六說假。七制多山。八西山住。九北山住部也。其上座部。經爾所時一味和合。三百年初分為兩部。一說一切有部。亦名說因部。二即本上座部。轉名雪山部(謂因從居雪山從處為名也)復即于此第三百年。說一切有部流出一部。流出一部名犢子部(上十人有仙染犢出子)次復于此犢子部中流出四部。一法上部(有□可上故以為名焉也)二賢胄部(謂部主是賢徒胄胄者苗也)三正量部(刊正無語)四密林山部(山有密林部主居之)次復于說一切有部后出一部。名作地部(部主曾化國已化行承出后舍出家從本為名也)次復于此化部流出一部名法藏。或云法密(慈恩云。是部主名福。先云是法名)次至三百年末。從說一切有部流出一部。名飲光部(上十八有仙身光舍成一。是此云同也。或云此部主身光飲余光也)至第四百年。初從一切有部復出一部。名經量部。亦名說轉部(立名依經故。又執有種子　墮在相續轉至后世故名說轉也)如是上座部。或七破或八破。本末別說成十一部。一說一切有部。二雪山。三犢子。四法上。五賢胄。六正量。七密林山。八化地。九法藏。十飲光。十一經量也。又有法師立三宗義者。崇圣法師義也。彼以八門分別(一列名。二辨相。三立。四指教。五本末。六同異。七了不了。八問答)錄中所判略要而述也。一法相宗者。后列名門也。謂深密等經。已下彼第四指教門也。乃至立一味之理等者。是彼第三建立門也。彼云。諸法實相本唯一味。如何圣教得有三別。答。諸法實相本唯一味。一味之理非言不顯等。如錄所引。即除彼第三門錄文盡也。艤者正船向岸曰艤也。聊為質問等者。此已下錄中出其七妨。以質難也。一圣言非量妨。二諸佛同凡妨。三宗不盡妨。四無久孤立妨。五教理互違妨。六違一中道妨。七制教違文妨。約尋錄文其相皆顯。不爾圣教應非定量者。是初妨也。總有三量。一比量。二現量。三圣言量。諸大乘經是真教量。今意云。若言諸佛下至凡夫言教無異。皆墮二邊。則諸教何成定量也。表蘊等法等者。是唯識論第三文也。彼云。諸大乘經皆順無我違數取趣。棄背流轉趣向還滅。贊佛法僧毀諸外道。表蘊等法遮勝性等。樂大乘者。許能顯示無顛倒理契經攝曰(述曰)言表蘊等者。等處界也。即表詮門顯三科為有也。遮勝性等者。遮外道所立冥性神我等為無。即遮詮門也。表有定有遮無定無。依言生解誦凡成圣豈同凡說也。又諸凡夫等者。第二妨也。說空定空者。遍計所執也。說有亦爾者。依圓二性也。若以不稱實故已下。第三妨也。又分三宗已下。第四妨也。又云。法相存依圓已下。第五妨也。于中先明義后出妨。乃至了不了者。明彼第六第七三義也。彼設第六門。皆約勝義門中。辨三宗不同也。法性或存破者。彼云。若就相空三性俱遣。釋云。三性皆是如來藏假相故須遣也。若就性空二俱不遣。釋云。三性皆以法為性。從本已來性自空寂故。無可遣故。起信論云。此真如體無有可遣。以一切法悉皆真故。云了不了者。彼第七門云。三宗相對一一之有了不了義。且法相宗以三性門分別諸法名為了義。以余二門名為不了。余二宗義。準此應知。便令教理違相乖違者。正出妨也。各為究竟。即理相違云了不了。則相違也。亦違究竟已下。第六妨也。又依深密已下。第七妨也。余一一義有多妨者。且依彼云。門中□申七妨。余門義中一有多妨不能繁舉故。彼論釋歸敬頌云。等者謂瑜伽論釋有一卷。是最勝子等菩薩造。是彼釋中歸敬偈。及判造論之意也。證法光定者。無性釋云。謂于此中證希有定能發智光照了法故。或云。日光明定等。從喻為名也。得三菩提者。乘菩提也。由此應說已下。明正義也。錄中有二。初明二宗不同。二問答和合。明二宗中有二。初略標二宗空。二有不同。次問答漸詰定其優劣尋錄可見。于大乘中宗分有二者。簡小乘也。以小乘部計多種不同。今明大乘故略不說。然就大乘中諸菩薩等解釋不同。有兩宗別。如錄所引。真性有為空等者。約真勝義性說一切空也。簡于世諦。亦兩句比量破依他性也。有為是宗法。真性故空是宗中法。因云似從緣生故。同法喻云。猶如解作順結頌法故。因喻不次下兩句破圓成性。無為是宗法。無有實是宗中法。因云。似不起故。起者生也。同法喻云。猶如空花。遍計是無兩宗共許故不破也。虛妄分別有者。即是有三界虛妄心也。即能分別分別境故能起執故。唯識論云。即現識等總名分別。虛妄分為自性故。此即除分依他有也。于此二部無者。此依也。此依他且無能取所取二。或我法二即遍計所執無也。此中唯有空者。此依他中唯有空性真如。如依空門顯名為空也。即有圓成性也。于彼亦有此者。彼空性中亦有此依妄分別也。法性不相離故。故說一切法者。即有為無為此二攝法盡故。有為即虛妄分別。無為即性空也。非空非不空者。依圓有故非空。遍計無故非不空也。有無及有故者。有謂妄分別有故。無謂二取我法無故。及有者。謂于妄分別中有真空故。于真空中亦有妄分別故。此中應有三故。字結頌云。法有略言也。是界契中道者可知。所言勝義及世俗諦其相如何者。二諦深妙非可盡言。今是略釋總名。次隨錄辨相。言勝義者。勝謂殊勝義有二種。一境界名義。即依圓二性。隨其應根本后得二智境故。勝之義故名為勝義。依主釋也。此即前三勝義二道理名義。即第四勝義廢詮談旨非境界故。勝即是義持業釋也諦者實義。理事不謬。名之為諦。勝義即諦。勝義之諦。持業依主兩釋。皆通此約應理宗釋也。若約勝空宗釋真性名勝。勝即義故。名為勝義。諦義同前。言世俗者。護法釋云。世謂隱覆可毀從義。俗謂顯現。隨世錄義。此諦理應名隱顯諦。隱覆空理有相顯現。如結手巾為菟等。物隱不手巾菟相現故。此亦如是。今隨古名名為世俗。又復性墮起盡名之為世。體相顯現目之為俗。世即是俗

曇無讖。此云法豐。天竺人也。六歲丁巳夏隨母庸。讖見沙門達摩耶舍。道俗宗教豐于利養。其母羨之。遂以讖為弟子。十年而同學教人誦咒。聰愍出群。誦經日得萬言。初學小乘兼攬五明諸論。講精妙莫能酬對。后遇白頭禪師。而讖論義習業既異。交爭十旬。讖雖攻難鋒起而禪師終不肯屈。讖精理。乃謂禪師曰。頗有經典可得見不。禪師即授以樹皮涅槃經。無讖尋讀驚悟方自慚伏。恨以坎井之識久迷大方。于是集眾悔過。遂專大乘。年二十所誦大小乘經二百余萬言。讖從兄善調象。騎殺王所乘白象耳大象。王怒誅之。令曰。敢有視者夷三族。親屬莫敢往。讖哭而葬之。王怒欲誅讖。讖曰。王以法故殺人。我以親而葬之。不違大義也。何為見責。傍人謂寒心。其神色自若。王奇其志氣。留供養焉。讖明解神咒。所向皆驗。西域呼之為大咒師。后隨王入山。王渴三從求水不得。讖乃密咒山出水。因贊曰。大王惠澤所感遂使祐石生泉。鄰國聞者皆嘆王德。于時雨澤甚調王悅其道術。深加優寵。頃之王意稍歇待之漸薄。讖怒曰。當以瓶水諸龍咒令入瓶。令天下大旱。王必請咒。然后放龍降雨。有人密告于王。王怒捕讖。讖懼乃赍大涅槃經前分十二卷。并菩薩戒奔龜茲國。龜茲國多信小乘不信大乘。遂至姑臧止于傳舍。恐失經本枕之而寢。有人牽之在地。讖驚謂是盜賊。如是再三。乃聞空語曰。此是如來解脫之藏。何以枕之。讖乃漸悟別置高處。夜有盜者。舉不能升。明日讖持經去。不以為重。盜者見之。謂是圣人悉來拜謝。北涼王蒙遜。聞名召其相見。接待皆厚。素奉遵大法志在弘通。請出經本。讖以未參土言。恐乖于理。于是學語三年。方共翻譯。是時沙門惠嵩。道朗獨步河西。值其宣出。深相推重。嵩公筆授。道俗數百人。疑難縱橫。讖臨機釋滯未曾留礙。更出大乘菩薩戒經二十余部。讖以涅槃經本品數未足。還國尋求。值其母亡。遂留歲余。于于闐更得經本。還復姑臧譯之。續為三十六卷。嘗告蒙遜曰。有鬼入聚落。必多災疫。遜不信欲躬見為驗。即以術加遜。遜見而驚怖。讖曰。宜潔誠齋戒神咒驅之。乃誦咒五日。謂遜曰。鬼貝北去矣。既而北境之外疫死百余萬。遜益敬讖禮遇珍重。□魏主托跋聞其道術。遣使迎請。且造遜曰。若不遣便即加兵。遜自撥國弱難以拒命。兼慮讖多述。或為魏謀。乃密計除之。初讖出涅槃卷數已定。有沙門云。此經品未足。讖常慨然誓必重尋。蒙遜因其行志。乃偽資發厚贈寶貨。未發數日。乃流涕告眾曰。讖業對將至。眾圣不能救焉。以本誓心義不可停。行四十里。遜遣刺客害之。時年四十九。眾咸慟惜焉

(重答三問)

依無著十八住八住處三地仍橫三問多是定位文隱或重天親堅答三問亦名單答三問天親文顯顯答仍斷疑

波羅呢斯者。即波羅柰也。梵語輕重不同。此是河神名之也

有王游獵原藪

十支。一略錄名數支。即百法論是。二粗釋體支。五蘊論是。三總句眾義支。即顯揚論是(上三論世親造)四總攝大義支。攝大乘論是(無著造。無性菩薩及世親各造釋十卷)五分別名數支。集論是。慈氏釋。六離僻彰中支。辨中邊論。是慈氏釋。七指破耶山支。二十唯識。世親是。八高建法幢支。三十唯識是。世親護法等。七莊嚴體義支。大莊嚴論。慈氏造。十攝數歸睹支。分別瑜伽論是。慈氏造(此云十支淄州沼法師造)

沙門玄奘法師。河南洛陽人。俗姓陳氏。穎□陳仲弓之后。鳩車之年落彩。竹馬之齒通玄。墻刃千霄風神朗月京落名德咸用器之。但以隨歷云湮四郊多壘碩德高僧第如西蜀。三藏以志學之歲即□問道至止。未久半滿洞徹。二江鑒徒莫不驚駭。戒具云畢偏賜肆毗尼儀止祥寂妙式群范。洎武德定鼎文軌攸同沿江。徇友途經鄔郢。于時漢陽王以盤石之寄蕃鎮荊楚。先聞高譽殷請敷揚。爰于荊府天皇寺講攝大乘及阿毗曇等論。江淮名僧欽風云萃。王及公卿親詣法莚。三藏折微通質妙盡理源。王公碩學得未曾有。其時大德智琰等。并江下英靈解窮三藏。既覯妙辯泣而嘆曰。豈期以桑榆末光得遇太陽初耀。遂以從心三年師之卒禮。三藏自是厥后閱筌蹄于九丘。探幽旨于八藏。常慨教缺傳受理味譯者。以如意寶寶不全雪山之偈猶半。遂杖錫西域履陰若夷。既學盡五明解窮三藏。然彼小乘及外道。各構異論誹毀大乘。因造制惡見論。制十八部小乘破九十五種外道。并造會中論融會瑜伽中論之微旨。以靜大乘之糾紛。于時中印度戒日王總領五印度諸國。內外博綜十藝俊越。觀乎斯論嘆而泣曰。雖有顯大摧邪之殊益。然彰我大夏之蔑人。吾方九旬大施可因此會定其臧否。遂散馳眾傳告。萬里令論者畢萃大眾咸集召。以所造二論六十余頌書于大施場門云。其有能碎一偈當截舌謝之。日日捊鼓命之凡一十八日莫敢當者。于時戒日王等內外莫不駭忸。在彼一十七年游攬百有余國。以貞觀十九年回見帝于洛陽。帝大悅。即命所司將梵本六百五十七部。敕于西京弘福寺翻之。仍敕尼仆射方玄齡并碩學沙門惠明等五十余人助光法化。至二十二年已譯之經聞奏太宗以悟達之懷而為圣教序。天文絢發冠日月而揚輝。又為文德皇后敬造大慈恩寺。東西兩宮大出幡像敕九部樂京城諸寺奇妙幡花寬車眾伎送所將經像至慈恩寺

四百年后八百年來諸眾生等著有非空不達無相。時有菩薩名為龍樹。出興于世。初時同伴總有四人。唯龍樹天聰事不再告。在乳餔之中聞法。梵志一誦韋陀典各四萬偈。偈三十二字。皆諷其文。而領其義。弱冠馳名獨步諸國。天文地理及諸道術無不該綜。亦是一時之杰也。相與議曰。天下義理可以開神明悟深旨者吾等知之矣。亦若恣極情欲最為一生之樂。遂至術師宗求隱人云。法術師念曰。此四人者擅名一代草介群生今以賤術屈辱。就我今若與三即不渡來也。且去其藥而秘其方便而用之不知其味。即永以我師也。遂各與青藥一丸而告之曰。汝可于靜處以水磨之。用涂眼瞼汝形必隱。世尊能見龍樹摩藥聞其氣。即皆識之。數分多少還告師曰。向所得藥有七十種分數。多少皆如其方。師聞驚嘆。何以知之。答曰。藥必有氣。如何不知。師曰。若斯人者聞之尚難。況乃相遇會。我賤術何足惜之。乃與其方四人得之。縱意自在隱身入宮。數月之后宮女有娠。王遂問臣。臣曰。請于宮門置以細灰。若有是跡即是妖人。若無是跡即是鬼。鬼媚可以咒力遣之。妖人可以利劍除之。王如其言。果有人跡。王令壯士揮刀遍宮亂斫。余之三人無智并被刀損。唯龍樹有智當隨王后一步之內免被損傷。即便發心出家入于深山。隱九十日中備用三藏。自是一切智人。西方諸寺例有三門。兩邊門者比丘出入。其中門者唯以往來。自佛滅度后中門常同。龍樹息具一切智。開門出入因被神打悶絕而死亦得蘇息。遂往名室于彼不久。恐門大怪。變石室皆作琉璃。仍謂解佛法總畫龍王知已化作僧人即請。龍樹就□□供養。既至龍宮。于九十日讀釋迦所說經教目錄不畫龍王。更引示過去三世佛經藏。龍樹□涯際龍生曰。今我宮中□分天一帝釋宮中有過去七佛經藏數若塵沙。龍樹得生慚愧。指我慢心遂造智度論中百十二門論等。更有余義不繁廣敘

鳩摩羅什法師。此云童壽。后秦姚興時至長安。什天竺人也。王聞其棄榮位自出郊迎之。家國相。什祖父達多。倜儻不群名重于國。父鳩摩羅炎。聰惠有懿節。將嗣國相。乃辭出家。度蔥嶺。龜茲王聞其棄榮□自出郊迎請為國師。王有妹年始二十才。識明愍。過目必能。一聞召誦。體有赤黡。法生智子。諸國娉之。并誓而不許。及見炎欲當之。王聞大喜。逼炎妻之。遂生什。什之在胎。其母惠解倍常。往寺誦經。忽自通天竺語。眾咸敬異。有羅漢僧記之。必懷智子。以舍利弗之事證之。既而生什。岐嶷若神。什生之后。還忘前語。頃之其母出家。遂證初果。什年七歲出家口授日誦千偈。偈有三十二字。凡三萬二千言。誦毗曇。師授其義。即自通解。無幽不暢。時國以其母王女利養甚多。攜什避之。什年九歲。至罽賓國。遇師受業。其師即罽賓王之從弟也。亦日誦千偈。什誦雜藏中長阿含凡四百萬言。其師與什論議。推服之聲徹于王。王召請入。集外道外道諸師卒共攻難。輕其幼稚。言頗不順。什果其隙而挫之。莫不愧伏無言。王益敬異。日給鵝[日*昔]一雙。粳米及面各三升。蘇六升。此外國之上供也。所經寺。差大僧五人沙彌十人。以為給侍。至年十二。其母將什還龜滋。次至沙勒國頂戴佛缽。以自念言。缽形皆大。何其輕也。召覺皆重不可勝。失聲下之。母問其故。答曰。我心有分別故。缽有輕重耳。什于是誦阿毗曇六足。論增一阿含等。及還名蓋滯國。時龜茲僧一萬余人。疑其非凡。莫敢居其上。由是不說燒香之次。遂博攬四韋陀五明論。外道經書陰陽星算。莫不究達妙辨吉兇于是更求要義。誦中百論。又得放光般若。始欲披讀魔弊其文。唯見空牒。什知魔作誓心逾固。魔去字顯習之。不已后讀大乘經。忽空中有言曰。汝是智人。何以讀此。什曰。汝是小魔。宜時遠去。我心如地。不可轉也。后往其師所說一乘妙義。師感悟心伏其神俊。每至講說。諸王長跪高座之側。令什踐其膝以登。什道振西域聲被東國。符氏建元十二年丁丑之歲正月。太史奏曰。有星見外國。呂光西伐。謂光曰。帝王應天而治。以子愛蒼生為本。常貪其土地而伐之。正以懷道之人故也。賢哲國之大寶。卿宜必得什遇。光軍未至。什謂其王帛純曰。小國運衰矣。當有日下人來。其鋒不可當。勿抗之。純不從而戰。敗績光破歸茲殺純得什。以其年少不甚珍之。乃妻以龜茲王女。什拒而不受。辭理甚切。光曰。道士之賢不逾先父。乃閉之以密室飲之醇酒。什被逼既納之。初其母試之曰。汝若不毀凈戒。當作辟支佛。至是什嘆曰。今遭此人。宜非緣也。光聞符氏已斃。有欲留之意。什曰。此兇亡之地。不可久居。宜還東中路。自有福地。遂還光。既至涼州。或飲之以醇酒令倒騎牛以捶打三。或令乘馬鞭三墮落。或裸其形染其頭。無理戲論之。什怡然自若曾無異色。光慚而止。至龍朔二年張掖盧水人沮渠南城。及從弟蒙遜反。推建康太守段業為主。光令其子太原公纂。卒眾五萬討之。光以問什之曰。令觀此行未見其利。宜且止之。光不從。既而纂遂敗債。僅以身免。光中書監張資文雅之士也。寢痰彌篤。有外道國道人羅叉。云我能治之。光喜給賜甚豐。什謂資曰。又不能差疾耳。乃以五色絲作繩結燒為灰投水中。灰若出水還為繩者。病亦不可須臾。灰聚浮出后繩又治無效。少日資亡。光斃子纂襲以為位。有豬生子。一身三頭。龍出東廂井中殿前蟠臥。比且失之。纂以美號為龍翔殿。又有龍升于當陽九宮門。纂改為龍興門。什奏曰。潛龍出游豕妖表異。必有下人謀上之心。宜克己修德以答天誡。纂不納與什博戲殺。纂曰。斫胡奴頭。什答曰。人不能斫胡奴頭　胡奴斬人頭。此言有意。修不能悟。后纂弟超。小名奴胡。果斬纂頭。言未然之事皆此類也。至弘始三年。姚興遣使迎什。至長安待以國師之禮。乃考挍先所譯經與梵本不同者皆正之。什嘗嘆曰。吾若著大乘論。非迦旃延之所比也。今在此地深識寡。折翮于秦。可然而為神人映徹傲岸出群。亦任縱誕不以小節。自拘修行者頗復非之。什自得于心不以介慮。然其性仁厚任愛為心虛己善誘。終日忘倦。又壞度比丘彭在城聞什居長安乃嘆曰。吾與此子戲別三百余年。杳然無期。有遇于來生。什臨終力疾別眾曰。因法相遇未盡伊心。方趣異世惻愴何言。自以闇昧謬充傳譯。若所譯不虛。焚身之后。以舌不燋為驗也。既卒于長安。依外國法逍遙園以火焚之。薪滅形化為灰。唯舌不變耳