　　No. 2757 [cf. No. 278]

花嚴經疏卷第三

　　　　釋元曉述


如來光明覺品。此中如來放光普照十方。令諸大眾除滅闇障覺如來身周遍法界。以之故言光明覺品。是答二問義如前說。又此佛光滅諸疑惑。拔眾災難。由是義故答彼二句更起元位。信心分內有二之中。舉所得果。起愿樂心。既于前此下第二不所修行生進趣意。此中四品。科為二分。謂前二品。遣諸疑難以生信解。其后二品。正說行德而令進修。初中亦二。初品遣疑。次品通難。通難者于法難解。生諸難故。遣疑者于佛未信。起諸疑故。此疑因何而得起者。前二品說佛號諦名遍布十方一切世界。于是疑言。為佛身遍故名聲隨遍耶。為身局世此唯名聲遍耶。若唯名聲遍而身不遍者。如何身業之報狹。口業之果寬。本修二業皆無量故。若如名遍身亦遍者。何故但見佛世。此會為遣是疑故此品來。大意如是。次釋其文文中有二。先明光從出處。后顯光所照處。初中言從兩足相輪放百億光明。相輪即是千輻輪相。為表信行。始發起者。初起十心。增至百千。止觀雙運。入賢首位故。從兩足相輪而出也。遍照以下光所照處。從近至遠十重漸增表所為始發趣者漸修增進必滿位。此中正顯佛身遍然。所以身口二業果報皆同無邊等周法界。就第一重即有二分。先序光所照處所見之事。后明濡首菩薩說偈贊佛。初中亦二。先顯光照百億世界。后明普見佛及大眾。后之九重科文亦爾。贊佛中亦有二。先明一處。后例余處。頌中有二也。前二頌依東方佛號贊佛。不動相。后之八頌寄濡首菩薩名。顯無住無得智。初中亦二。初頌反顯。后頌順明。反顯義者若知如來脫縛離滿。則謂如來有動有出。既有所得非凈眼故。順明義者。若知如來觀一切法皆無所有。則順如來不動之智。既非有住疾作佛故。后八頌中即有四雙。第一雙中初頌達俗無實　次頌入真無二。第二雙者先明于人無住。后顯于法久得。第三雙者先明于法離有無后顯于佛無減增。第四離雙者先明人法無所得門轉化眾生。后顯一多無障礙門得無所畏。一切法入一法故一中解無量。一法入一切法故無量中解一也。所以能得互相入者。展轉互為鏡影而生　非實而生故無障礙。是謂濡首菩薩法門。第二頌中亦有二分。在前二頌寄南方佛號。嘆智惠火法門。后之八頌依彼菩薩名。顯覺首法門。初中有二。前之一頌見諸眾生癡闇令求無上惠明。后之一頌內懷不轉智火外轉無上光輪。后八頌中亦作四雙。第一雙者前則弘誓為首覺生死眠。后則慈悲為懷降眾魔怨。第二雙者內得深智覺。能害諸煩惱。外擊正法鼓警覺十方國。第三雙者下則于一切有而不取著。上則于一切佛而生歡喜念。第四雙者為救眾生長劫受苦。為護佛法。不惜身命。是為覺首菩薩自覺覺他法門。第三頌中亦有二分。在前一頌寄西方佛名。嘆凈智法行。其后九頌依彼財首菩薩之名。明現種種功德。之則饒益一切眾生法門。初中有二。上半覺凈。下半心凈。是謂凈智法行也。第四頌中亦有二分。在前九頌寄北方佛號。嘆具威德智惠法門。最后一頌依彼寶首菩薩之名。顯如煉金清凈法門。初中亦二。在前一頌總標內外威德具足。于中上半內證威德。下之二句外現威德。其次八頌別顯四雙威德具足。第一雙者自覺離塵德。化他普起威。第二雙者無陰離苦威內解外脫德。第三雙者靜而恒動威。動而常寂德。第四雙者善知甚深德普見廣度威。第五頌中亦作二分。在前五頌依彼第五德首菩薩。明其自利利他功德。其后五頌寄彼第五明智佛號。嘆彼明照不思議境。初中亦二。前之一頌下化群生慈悲之德。其后四頌上求佛道進修之德。后之五頌亦分為二。在前二頌明觀身心實相境界。其后三頌達無量不思議境。第六頌中即有二分。七言六頌。五言五頌。七言頌中亦有二分。在前二頌依彼第六目首菩薩。反顯凈目所見妙色。其后四頌寄東南方佛號。嘆究竟智深妙界。五言頌中亦有二分。在前二頌依目首名。嘆佛凈眼自在法門。后之三頌寄彼佛號。嘆究竟智甚深境界。第七頌中亦作二分。在前二頌。寄西南方佛號。贊佛無上智覺。其后八頌依彼菩薩進首之名。顯其進入佛智境界。初中亦二。前嘆自覺覺他無上之智。后贊無染無毀無上之德。后八頌中四雙不現。第一雙者進入佛智進入法海。第二雙者正轉法輪正思佛道。第三雙者順佛真教知佛實德。第四雙者觀察寂滅了知平等。是謂進首進入法門也。第八偈中有二十頌。即為二分。在前十頌。寄西北方佛號。嘆自在智方便。后十頌依菩薩法首之名。嘆于法義隨順智力。初中五雙。第一雙者大智自在大德成就。第二雙者覺性廣觀離相深樂。第三雙者于有無礙于空無著。第四雙者諦了差別樂觀平等。第五雙者攝一切智成最勝意。如是五雙十門方便。皆是自在智差別也。次嘆法智。亦有五雙。第一雙者深法順知至處遍至。第二雙者隨順一心能至深境。第三雙者記念時節了知成敗。第四雙者所知差別能了方便。第五雙者觀察三世覺知平等。五雙皆是法首法門也。第九頌中亦有二分。在前十頌寄彼下方佛號。嘆梵天智法門。其后十頌依彼智首菩薩之名。嘆其卻闇智燈法門。初中有二。二頌略標。八頌廣釋。標中亦二。前明梵行。后顯梵音。言梵行者。梵天現化化人間時。受難行法形如骨鎖。當知難行即是梵行。八頌廣釋。即顯四門。一者二頌離高慢法門。除生死苦難。二者二頌不放逸法門。除世間放逸。三者二頌宣無我教門。滅眾生著我。四者二頌弘誓普潤門滅眾生熾火。此曰皆是梵天行門也。后十頌中亦有二分。在前二頌略標智門。于中前頌舉所滅闇。其后七頌顯能滅燈。八頌釋中亦有四門。一者二頌船渡漂流法門。二者二頌橋拯沉沒法門。三者二頌方便拔苦法門。四者二頌實智與樂法門。第十頌中亦有二分。在前四頌寄彼上方佛號。嘆伏怨智法門。后十六頌依彼菩薩賢首之名。廣說賢首勝能法門。初中有二。在前二頌正顯伏怨勝智十力。其次二頌。標示伏怨名聲勝德。普為眾生以下第二賢首法門。于中有二。前之四頌下化眾生勝能。后十二頌上求佛道勝能。能問十方佛以下第二上求佛道。合十二頌以為六雙。一者問佛見佛為雙。二者能說能化為雙。三者聞佛音見佛身以為雙也。四者著有無著開以為雙也。第五雙者下喻上法。第六雙者外譬內法。此后兩雙依比量門證成佛身周遍之義。上來十重光明遍照顯佛色身無所不遍。十重說偈贊佛功德明佛內德亦無不周。于中亦顯菩薩德者。明諸菩薩隨佛能適于佛。起疑除遣已盡　交了

寬文十年七月九日以石水院本寫了