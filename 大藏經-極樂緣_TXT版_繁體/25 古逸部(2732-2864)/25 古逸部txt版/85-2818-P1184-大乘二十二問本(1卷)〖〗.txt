　　No. 2818

大乘二十二問本

見有五蘊□法執□世間□□若深□□□□□涅槃。不樂住世救拔群品。是故聲聞緣覺之行。若初發心修行□□□□□□□□□□□□□□□前境界修無相法離一切相。都無所得了人法空故□著□□□□□□□□□□了法空故不樂涅槃。不向聲聞緣覺之行□□□空能離凡夫二乘□□□菩薩行。故維摩經云。非凡夫行非賢圣行。是菩薩行。此菩薩行契順真如。離一切相。一切分別。故離凡夫世俗之地不向聲聞緣覺之行。能為眾生說如是法。令離一切煩惱之苦。故修無念離一切相。即此是□□□□□

第二問云。又不退入行菩薩內所思意外身顯現法中內修第一行法何是外行。第一法是何　謹對所問。深遠文意難知。須述兩解以通妙趣。第一釋云。夫云不退總有三種。一信不退。即十住初自信己身。有真如法性無動念。是本源心。由有此性決定成佛。深信解故分證真如。決定不退。大乘正信心亦不退轉趣入。二乘亦能權現化作。佛身八相成道利眾生事由得定信成。此功能故此菩薩名信不退。二證不退。即初地位斷分別障正證真如。一念能至百佛世界供養百佛。請轉法輪開導群生拔濟云識。由證真如離分別故。不起一切煩惱。□□永不退失。真無漏故此菩薩名證不退。三行不退即入八地。常任運住純無性心。在法駃流任運而轉萬行倍增。外雖起化不動無相。內雖無動外化無窮。由不退動無相行故。此位菩薩名行不退。今此文中言不退者。即此三位不退人也。言入行者。行謂行位。即入此三不退位也。此諸菩薩內心所有思惟意樂。為化眾生外起作用。是故名為外身顯現。即彼所修無相妙行。多為內修第一法行。第二釋□言不退者即不動也。若心無念名為不動。若至無念不動行中。名為不退入行菩薩。內心所有思惟意樂。行住坐臥常現在前。所修行中是故名為外身顯現。而其內修無相妙行常不動念。名為內修第一行法

第三問云。修身口意從初至修行。行如何　謹對。修身口意須戒定惠。言修戒者復有三種。一攝律儀戒。離身口意所有十惡。二攝善法戒。即身口意所修行十善。三攝眾生戒。即行十善利益眾生。修行如此三聚凈戒。即是初修身口意也。言修者。身定。謂即結跏趺坐不低不昂不傍不側。故經偈云。見盡結跏趺像魔王尚驚怖。何況入道人端坐不傾動。口定謂即言成準的。語行相應心口皆順。如說能行如行能說。楷定正邪命物歸信。心定謂即遠離散亂。常在有相無相三昧。恒不遠離心一境性。有相定者即經所說。觀佛三昧觀凈土等。無相定者。即經所說。離一切相一切分別。身口意業能如是。定即是次修三業地也。言修慧者。身慧有二。有相無相二種別故。身謂眼耳鼻舌身也。身者聚義。聚此五種總名為身。此五雖無計度隨念。而亦得有微細分別。能取色聲味觸境而生戀著。于此五塵有二種慧。若能了知是非好惡。不迷不謬。名為世間有分別慧。若于此五無所分別。雖聲聞知而不貪著。是即名為無分別慧。即修身業所有慧也。口業慧者亦有二種。有相無相二種別故。辨說善惡命眾生知。是名有相口業慧也。雖能說別德失差別。而于其中爾著語相。雖終日語而無所語。雖常說法而無所說。是即名為無分別語。是名依慧所修語也。言意慧者亦有二種。有相無相二種別故。若意了知一切

諸法善惡得失因果差別舍惡從善名有相慧。能于此中都無所得。于一切法無所取舍心念不生。名無相慧。若身口意依如是慧而修行者。是究竟修身口意也

第四問云。又今處于五濁惡世自說無縛彼亦無解義如何者　謹對。濁者滓穢不清凈義。眾生所以處濁劫者。由自身命不清凈故。眾生及命皆渾濁者。由煩惱濁。有煩惱者。由其見濁妄見塵沙。遍處生執不清凈故。名之為濁眾生。本性即是真如。常樂我凈具恒沙德。自皆本源妄生諸見。起煩惱業受苦無窮。真樂本消失而不知。妄苦本空得而不覺。如是一切皆從見生。見濁不生諸濁皆靜。若離妄念照達心源。凈相尚無濁相。寧有離凈濁相。不見身心無掛無礙。誰縛誰解。了無解縛。乃能離縛。但自無縛彼亦能解。如斯妙義著在群經。伏愿彼尋照然自見

第五問云。佛有有余無余涅槃為別實有為復假說　謹對。言涅槃者。是圓寂義。圓謂圓滿具眾得故。寂謂寂凈異苦障故。涅槃不同。諸教異說就要而言不過四種。一者自性清凈涅槃。謂一切法本真如理。雖有容染而本性凈。具無邊德湛。若虛空一切有情平等共有。其性本寂故名涅槃。二有余依涅槃。謂即真如出煩惱障。此有二種。若二乘人至無學位此生死苦身之上斷煩惱障顯真如性心德寂靜。名為涅槃。而此苦身尚未棄舍苦未寂靜。名為有余依。言余依者即苦身也。若佛世尊煩惱雖盡。身心寂靜名為涅槃。有余無漏常樂我凈功德身在。依此身上所得涅槃。是故名為有余依涅槃。三無余依涅槃。謂即真如出生死苦。此有二種。若二乘人至無學位。一切煩惱先以斷盡。今復更厭此苦依身。以滅盡定滅其心智。又自化火焚分段身。無苦依身。諸苦永寂。是故名曰無余依涅槃。若佛世尊。無漏功德。所依身上。一切煩惱。生死苦惱。悉已寂靜。永無苦惱余所依故。是故名曰無余依涅槃。四無住處涅槃。謂即真如出所知障。大悲大智常所輔翼。由斯不住生死涅槃。利樂有情窮未來際。用而常寂故曰涅槃。若諸菩薩至第五地。能斷下乘般涅槃障。能證真如無住真理。名為分得無住涅槃。若佛世尊一切障盡。摩訶般若解脫法身三事圓滿。名大涅槃。四涅槃中一切眾生皆有初一。二乘無學容有前三。唯我世尊可言具四。既四涅槃皆依真立。就其不同據。其真如體無差別故。佛身上有余無余但幻義存。實無有二

第六問云佛有三身其法身者周遍法界化身各各在一切佛而應身有一有異　謹對。然其佛身諸教異說。或開。或合。義理多門。今者先明佛身之相。次則顯其開合之門。然后答其所問之義。統論諸教有五佛身。第一身者。是諸如來真凈法界具無數量其常功德。無生無滅湛。若虛空一切如來平等共有此。有二名。一名法身。是報化身。諸功德法所依止故。二名自性身。真如乃是諸法自性。是報化身實自性故。第二身者。是諸如來三無數劫所集無邊真實無漏自利功德。感得如是凈妙色身。諸根相好一一無邊相續。湛然盡未來際。此有三名。一名法身。諸功德法所集成故。二名報身。以果酬因受樂報故。三名自受用。唯自受用妙法樂故。第三身者。謂諸如來三無數劫所集無邊利他功德。隨住十地菩薩所宣所顯漸勝相好之身。此有五名。一名他受用。命他受用好法樂故。二名報身。酬報菩薩見佛因故。三名應身。應諸菩薩凈心現故。四名化身。前后改轉如變化故。五名法身。諸功德法所莊嚴故。第四身者。是諸如來大慈悲故為未登地。諸菩薩眾二乘凡夫所現微少粗功德身故。此有三名。一名化身。以非真身如化現故。二名應身。但應凡小心所現故。三名法身。亦功德法所集聚故。第五身者。是諸如來為化六道外道等類諸眾生故所現種種異類身相。此有二名。一名化身。但是暫時變化現故。二名應身。暫應六道眾生現故。非法者。非功德法集成相故。明佛已顯開合者。或有圣教開為五身。依廣義門是分別故。或有圣教開為四身。即五身中前之四身不說第五第四攝故。暫時化現非久住故。或有圣教合為三身。謂法報化。此有三義。或合五。中前之二身名為法身。其第一身是真如理。其第二身是真如智。理智無別合為一故。金光明經說法如如智名法身故。其報身者。即是五中第三佛身報諸菩薩功德因故。其化身者。即五中第四化身。謂地前凡小現故。第二義者。或初法身即前五中第一佛身。是諸功德法之體故。言報身者。合前五中第二第三。有經論中皆名受用。為自為他受樂報故。化身即是五中第四義如前說。此依大乘經論說也。小乘經論□法報化三身之義。與此不同。言法身者。即是如來無漏戒蘊定蘊慧蘊解脫蘊解脫智見蘊。此五是其功德之法。是諸賢圣所依體故名為法身。言報身者。即是王宮父母所生三十二相八十種好。酬報過去因果故。言化身者。即是如來所現神通化相。即是此有二種。一者共有。即同二乘所有現化十八變等。二不共有。即如經說。如來所現大神變身。或有圣教合為二身。一者法身。即合五中前之二身。二者化身。即合五中后之三身。義如前說。或有圣教合為一身。即是五中前之四身皆功德法總名為法。自體依止聚集義故總名為身。顯開合竟。答所問者。所言法身周遍法界。此依五中前二身說真如妙理及能證智平等皆遍故。化身各各在一切佛。即是五中第四佛身隨彼彼佛所現別故。應身為一為異義者。此應身即當五中第三佛身。此佛應身隨應十地菩薩所現。初地菩薩所現佛身坐百葉蓮花臺上有一大千世界。其佛身量稱彼蓮花。二地所見千葉蓮花。三地所見坐萬葉蓮花。乃至十地如是轉增。初地見小。二地見大。同處同時不相障礙。不可言一。不可言異。不可言一者。十地所見各不同故。不可異者。所見之佛無別處故。一剎那中含三世劫。一佛住處有一切佛。一切國有一切佛。一即一切。一切即一。同處同時不相障礙。以諸色法無實體故。真如理智無限礙故。如眾翳者。同于一處所見差別不相障礙。如眾燈光各遍似一。由是義故非但諸佛所現。應身非一非異。乃至報化身亦爾

第七問云。佛有一切智因縱修行六波羅蜜但本性清凈湛然不動是一切智此二種如何　謹對。佛一切智有因有緣。因緣具足乃得成就。本性清凈湛然不動是一切智者。據有因說也。因縱修六波羅蜜成一切智者。就具緣說也。因緣具足一切智成。隨闕一種則不成就。此中隨闕因緣義者。雖有內因。若不修行十波羅蜜無由能成佛一切智。若雖修行十波羅蜜而心取相乖背本因亦不能成佛一切智。故起信論云。如是報身功德之相。因波羅蜜無漏行薰。及由真如不思議薰。內外二重之所成就一切智用在于報身。報身尚然。智何不爾

第八問云。眾生若行諸菩薩行發菩提心如何發行　謹對。夫欲修行菩薩行者先須發起大菩提心。然此發心有其二種。一令初根發有相心。二令九機發無相心。所言有相菩提心者。復有三種。一厭離為心。為說世間生死苦惱。令其厭離不樂有為。永斷諸惡為出離因。二欣樂菩提心。為說佛身無量功德究竟安樂。令其欣樂修行諸善為成佛因。三悲愍有情心。為說悲愍一切眾生自得無量勝妙功德。令生廣大救度之心。此三名為大菩提心。由有此心能行萬行故。經說言此名加行持。能持六度加勝行故。所言無相菩提心者。菩提名覺。即是真如。此性澄清離一切相。但離妄念覺道自成。何假起心外念求取。若發心念外求菩提。此乃妄心返成流浪。縱修萬行豈成菩提。令者但能一切不發。是名真實發菩提心。所言菩提既即是覺。不被一切煩惱破壞。即是諸法真實真心。所言發者。即是顯發。但能不起一切妄情。菩提真心自然顯發。是名真實發菩提心。雖名發心而無所發。由無所發無所不發。乃是廣發大菩提心。非但為發菩提心。亦名真行菩薩。妙行如前三種發菩薩心。若無后說真實發心。縱多劫修終滯生死。如斯解釋深契佛心。亦順大乘無相妙理

第九問云。十地菩薩幾地有相幾無想有想無想何者是行　謹對。夫想與相心境不同。想謂心想。相謂境相。心境互依不可離別。今所問者。約心想言經論所明。就相境說故攝大乘。唯識等論說五地前。有相觀多無相觀少。至第六地有相觀少無相多。七地能得純無相觀。雖恒相續由有功用。若至第八不動地中。常任運住純無相觀。有相功用永不現行故。此八地初一念心所生功德。過前兩大阿僧祇劫所行萬行功德善根。第二念后倍倍增勝。此以知。修無相行百千萬億恒河沙倍勝有相行。然菩薩萬行皆修。但于所修心無所住。是即名為無相勝行。不以無相都無所修。只以有相心有礙故不能遍修一切諸行。是故無相心無礙故乃能遍修一切妙行。故經論說八地已上心無礙故一切行中起一切行法。駛流中任運而轉。剎那剎那功德增進。如是皆由得無相行。是故相是真實行

第十問云。菩薩具修諸解脫門行法如何　謹對。然解脫門有其多種。如花嚴經。善財童子百二十處求善知識。一一皆為說解脫門。事具經文雖以備載。就本而論具說一種。若入此門諸門皆具。謂一切法皆不離心。若心離念無所分別心無掛礙。即心解脫。諸解脫門從茲證得。故經偈云若分別境相。即墮于魔網。不動不分別。是則為解脫。又經偈云。相縛縛眾生。亦由塵重縛。善雙修正觀。方萬得解脫

第十一問云。菩薩法身與佛法身同不同者謹對。大般若經最勝天會所說法喻正與此□。今者謹依經文而說。最勝天王重白佛言。如來法身菩薩法身如是二身有何差別。佛告最勝天王。當知。身無差別功德有異。身無別者。同一真如無別體故。功德異者。由滿未滿有差別故。菩薩法身功德未滿。如來法身功德已滿。譬如無價末尼寶珠。若未施功瑩瑩莊飾。與施功力瑩莊飾。如是二相雖有差別而其珠體即無差別。當知。此中道理亦爾。同不同義如經可知

第十二問云。菩薩涅槃及與轉回并不分別義如何者　謹對。夫見涅槃由執生死。不見生死。何執涅槃。既都無見。于何分別。具如二乘朱離法執。不了諸法皆從念生。執有離心生死苦法。見身心外別有涅槃。執涅槃故妄起欣求。著生死故妄生厭離。是故欣厭皆是妄心。其由怖夢虎而生侄。玩空花而自樂。菩薩了達照見心源生死本空亦可所厭。涅槃無相于何所欣。了空無相別念不生輪回涅槃。故不分別

第十三問云。菩薩所知不善涅槃不染世間依何法者　謹對。菩薩了知。法從緣起如幻如化非久非堅。既知諸法虛妄不真。何彼世間法所染污。此依初教作緣起觀。知世如幻能不染也。若能了達一切唯心。法從心生。心外無法。今所見者。但見自心。離之外都無所見。既無外法何染世間。此依終教作唯識觀。乃能不染世間法也。若了境界唯是自心。外境既無。心內何見。心既無。見念本不生。一切皆如。何所染污。此依頓教作真如觀。則于世間無能所染。既知世法一切皆如本來涅槃。何所取著。雖在世間世法不染。雖得涅槃而不樂著。即是無住大般涅槃。是故菩薩依此三種所說法門無染著也

第十四問云。又大乘法智慧方便二種雙行眾生欲行如何起行菩薩自在則可能行眾生不然何能行者　謹對。此中義理意取難知。若不審詳詎身妙旨。今于此中略述兩解。一云。大乘之法有俗有真。俗則諸法若有若空。真謂都無空之與有。為照空有智慧要存。為泯有空。方便須立。照空有故俗智得生。泯空有故真如成就。若唯照俗未免輪回。若但觀真不起悲濟。照俗之行由智慧成。證真之功雙行。自行化他闕一不可。若無自行不異凡夫。如不化他乃同小圣。此中智慧即是自行。以實智慧澄真如故。言方便者。即是化他　以權方便化眾生故。鳥具二翼乃得翔空。車有兩輪方能載陸。既知智慧方便二門。凡夫欲行但依此理不能依孝。即是凡夫。若能修行是稱菩薩。凡夫不孝是系縛人。共能行成自在者妄。先修孝成自在人非。先自在然后修孝故。凡夫者亦能修行

第十五問云。聲聞緣覺菩薩三乘于六塵境各如何見　謹對。三乘所見理合不同。然其二乘多分相似故。有圣教合名下乘。見有六塵不差別。而與菩薩顯不同者。佛法理門總有四種。因緣．唯識．無相．真如。二乘之人唯了初一。知一切法皆從因緣生。六塵境界皆是實有。見染見凈有愛有憎。不了第二唯識門故。未達諸法皆從心生。執六塵境心外實有。不達第三無相門故。不許諸法本性□空。遂執六塵實有自性。不達第四真如門故。不□諸法平等皆如。遂執六塵一一差別。菩薩具解四種理門。悟六塵境假從緣起。緣無自性一切皆空。心生即生。心滅即滅。若離心妄平等皆如。無是無非無取無舍。宛然而有。宛然而空。此是菩薩所見相也。聲聞緣覺執相未亡故與菩薩所見別

第十六問云。緣覺聲聞菩薩三乘初發心相行法如何　謹對。夫發心者皆由因緣。因謂眾生出世本性。此性即是諸法真如。由有此性當得出離。然為無明所覆障故輪轉三界。沉溺死生受苦無窮不能出者。皆由不聞三乘正法。此三乘法法界所流故。能熏發真如本性。令其起三乘之心。此義云何。謂佛世尊證真如性。此性即是出世正因。如其所證為眾生說。擊發本性故能發心。故發心因是真如性。發心緣者。由聞三乘。聞大乘法發大心者即名菩薩。聞緣覺法發緣覺心名為緣覺。聞聲聞法發聲聞心即名聲聞。今此菩薩發心相者。謂聞大乘所說正法。說有為法過患極多。世間諸法皆破壞。諸佛功德最勝無邊。二乘極果非是究竟。四生五趣同一真如。一切眾曾為父母。流浪生死受苦無窮。發心救度功德無量。行菩薩行能利自他。勇猛修行速成佛果。由聞正法能起信心。深厭世間有為過患。于佛功德深起愿求。于諸眾生普欲救度。因此能發大菩提心。勇猛修行菩薩妙。此是菩薩發心相也。緣覺乘人發心相者。此由宿世善根所成。于證果時出無佛世。故發心相微隱難知。謂于過去種善□時。遇緣便修不念果報。佛聞正法便起信心。亦不思惟勝劣德失。但樂早得出離涅槃。不樂世間生死果報。由此成就解脫善根。善得人身生無佛世。宿世所種善根力強。暫過外緣成緣覺果。及得果已不樂度人。常厭喧煩樂獨善寂。故有經中名為獨覺。此是緣覺發心之相。聲聞乘人發心相者。謂曾聞說四諦法門。知苦斷集證滅修道。知此身因煩惱集。若欲出苦要斷集因。若永斷集證涅槃樂。修八圣道以為正因。聞此法已深起愿求。便能修行戒空智慧。解脫分善從此得成。由此善根生于佛世。遇佛聞法便得涅槃。此即聲聞發心相也

第十七問云。又此三種皆入涅槃聲聞緣覺菩薩涅槃各如何者　謹對。經說三乘皆同涅槃。然其涅槃應有差別。聲聞緣覺勝劣雖殊。而彼所證同我空理。故二乘者涅槃不殊。今以二乘同一位說。謂二乘人于此身上所得涅槃名有余依。煩惱雖盡苦身在故。饑渴寒熱眾苦極多。深厭此身欲求棄舍。以滅盡定滅其心智。又身化火焚滅此身。身心都無如燈炎滅。眾苦俱寂名無余依。如太虛空寂無一物。此是二乘所得涅槃。二乘之人作如是見。菩薩所得涅槃義者。于此義中有其二說。一依唯識漸教說者。地前菩薩未得涅槃。一切苦障皆未斷故。地上雖得百法明門。能證二空真如妙理。為化眾生起煩惱故。不得名曰有余涅槃。未舍生死有微苦故。不得名曰無余涅槃。由有下乘般涅槃障。由是未得無住涅槃。要至第五地方斷此障。故至五地方能證得無住涅槃。此是菩薩涅槃相也。二乘所得是有無余。菩薩所得是無住處。故與二乘涅槃別也。此依漸教作此分別。若依頓教分別說者。菩薩能了一切皆空。一切萬法從心起。心若不動一切皆如。能除分別執著心故。了真實相不起妄心。即是清凈涅槃妙理。雖得此理都無所得。由無所得無所不得。無所得故離諸苦障。是無余依。無不得故功德成就。是有余依。生死涅槃但無所住。是無住處。由無所得自性無染。是名自性清凈涅槃。此是頓教涅槃相也。是謂三乘涅槃差別

第十八問云。大乘經中有說三乘是方便說或說究竟或說二乘皆得成佛或說二乘不得成佛義如何者　謹對。佛法教深廣無邊。隨所化宜隱顯異說。顯即究竟真實理門。隱即方便隨轉理門。隨轉理門是不了義。隨小乘宗義可轉故。真實理門是真了義。是實大乘圓極理故。由有二種理門別故。經或說有定姓二乘。或經說有不定姓二乘。或得成佛。或不成佛。總說須然別分別者。略明種姓有其二門。一就種子別立五乘。二就真如唯立一姓。初約種子立五姓者。無盡意等諸經所說。一切眾生有五種姓。一無種姓。謂無三乘出世種子。由此畢竟常處凡夫。二聲聞姓。謂即本有聲聞種子。由此定成聲聞菩提。三緣覺姓。謂本有緣覺種子。由此定成緣覺菩提。四佛種姓。謂即本有佛種子。由此定得無上菩提。五不定性。謂具三乘無漏種子。由此漸得三乘菩提。此種子非是新生。從本已來法爾而有。諸經論中言佛性者。即是第四成佛正因。由有此性當成佛故。故此種子名為佛性。不以真如名為佛性。若以真如為佛性者。草木瓦石皆有真如。則草木等皆應成佛。經說眾生得成佛者。唯約有此佛種性人。而說一切皆成佛者。即是一切有佛種者。非前三類皆得成佛。經說二乘不成佛者。說第二三決定性人。定入涅槃不成佛故。有說二乘得成佛者。唯約第五不定性人。回心向大乃成佛故。經說闡提不出世者。但約第一無種性人。無三乘因永沉溺故。眾生既有如是五性。故佛為說五乘法門。為第一人說人天法。五戒十善生人天故。為第二人說四諦法。命觀染凈成阿羅漢故。為第三人說十二因緣。令觀因緣成緣覺故。為第四人說波羅蜜。令修萬行得成佛故。為第五人具說三乘。令漸修行成佛果故。既有如是定性三乘。故三乘法是其實理。而有經中說一乘者。但為別攝不定性人。令舍二乘向佛果故。就權方便假說一乘。定性二乘若成佛者。則一乘法應是真實。何故深密及諸經中說一乘法是不了義。后約真如立一性者。即涅槃等諸經皆說一切眾生皆有佛性。即是諸法真如一切眾生平等共有。由有此性皆得成佛。故說眾生皆唯一性。既諸眾生皆當得佛。即一切行皆順真如。是故唯立一乘正法。而經有說五乘性者。但由無明厚薄不同。出世因緣有小有大。故有五乘種性差別。無明厚者未起信心。是阿闡提名無種性。無明薄者發出世心。隨同三乘成三乘性。故有三乘決定性人。若于三乘俱可愛樂。是故名為不定性人。此五種性既近熏成。近可令其得利樂故。故佛隨姓為說三乘。為無姓人說人天法。為三乘人說三乘法。然其三乘有隱有顯。初為別攝小乘姓人。令其證得小乘果故。是故隱覆為說小乘。不言所說是小乘法。不道別有無上大乘。佛說自身是阿羅漢。我與汝等同在一乘。眾生由得成圣果。不知別有究竟大乘。執我與佛等無差別。世尊為破如是執著。及為別攝大乘姓人。令普修行大乘法故。更為顯說三乘法門。乃說三乘是其實理。言一乘者是權教門。解深密經依此而說。此就粗淺近緣門說。有此五性三乘法門。若就真如微細正因。一切眾生皆有佛性。是故究竟唯有一乘。一切二乘皆得成佛。決定實無定性二乘。十方佛土唯一乘法。故知。實理唯一佛乘。法花經等依此而說。而深密經言一乘法。不了義者一乘有二。一者方便。即前所說合三為一。權說一乘。二者真實。即法花說會三歸一。實說一乘。深密所言一乘之法。不了義者說前一乘。非說法花后教一乘。在深密后說法花故。既知眾生皆有佛性。一切皆得成佛菩提。故無一分無性眾生。盡未來際不出離者。亦無一類定性三乘。定入涅槃不回心者。如此說者是小乘教。設有大乘作此說者當知。皆是隨轉理門。非是大乘究竟實理

第十九問云。經說聲聞所得涅槃與佛無異后智三身一切并滅猶如燈焰滅即無余此是定說是不定說　謹對。聲聞涅槃與佛全別。言無異者是小乘宗。佛為化彼下性眾生。令其證得阿羅漢果。說身極苦令起厭心。但有身者皆是苦惱。故得涅槃一切皆滅。由此永寂安樂無為。而我修行成此滅度。我所得者汝亦得之。故說三乘同一解脫。說佛與彼同一涅槃。后智三身一切皆滅。如燈焰滅余燼亦無。依小乘宗而作此說。據其實理或即不然。言涅槃者是圓寂義。圓謂圓滿三德具足。寂謂寂靜。眾苦皆無。三身若無說難圓寂。四智既滅誰證涅槃。故佛涅槃非是永滅。萬德具足眾善斯圓。據此涅槃唯佛獨有。故聲聞等未得涅槃。方便門中說。聲聞得涅槃不同有其二種。一者方便。二者真實。方便涅槃又有二種。一者外道。二者聲聞。外道即以生無想天。生無色界離欲界苦。假說涅槃。聲聞即以斷粗煩惱入滅盡定。粗動息滅名曰涅槃。亦與外道涅槃差別。外道滅度不離四生。聲聞涅槃乃出三界。雖與外道滅度不同。亦與大乘涅槃有異。大乘所得究竟無余。真實無為常樂我凈。聲聞所得但名有余。未名無余究竟滅度。有三種余非無余故。言無余者。一煩惱余。即所知障二業行余。即無漏業三果報余。即意生身總說雖然別分別者。以諸圣凡有二種障。由此能感二種生死。以煩惱障從我執起。能發凡夫五趣漏業。能感凡夫分段苦身。以所知障從法執生。能發圣人凈分別業。感得圣人變易苦身。二乘已能斷煩惱障。滅有漏業離三界生。能得有余涅槃樂故。厭此粗苦所依身心。欲入無余寂滅安樂。以滅盡定滅其心智。又以化火焚燒苦身。謂言一切如燈焰盡。所滅心者滅六識心。豈能滅得阿賴耶識。所焚身者焚分段身。豈能焚得變易身相。非彼知見不能除故。分段身心雖然滅已。由所知障不能滅故。后無漏業亦不舍故。阿賴耶不可段故。法示皆有變易報續。此變易報名意生身。此身微細余不能見。欲入滅時滅六識故。意生身上六識不行。如重醉人都無知覺。后滅盡定勢力盡故。佛悲愿力所資重故。還從定起如重醉醒。見意生身在佛凈土。始知不是無余涅槃。故楞伽經依此偈云。三昧酒所醉乃至劫。不覺酒消然后可覺得佛無上身。又智度論依此說云。有妙凈土出過三界。諸阿羅漢生在其中。既聲聞等求得涅槃。豈更與佛涅槃無異故。前所言三乘涅槃與佛同者。是不定。定執見小乘妄興此論。達觀君子詎可從之

等二十問云。大乘經說一切諸法皆無自性無生無滅本來涅槃既示如何更須修道一切自然得涅槃故　謹對。佛說法空為除有執。有執除已空法亦除。若更執空卻成重過。如藥治病病息藥亡。既于藥病皆不合留。故于有空并不可著。故深密經依此義云。勝義生菩薩白佛言。世尊世尊初說一切諸法。生相滅相未生令生。生已相續增長廣大。世尊復說。一切諸法皆無自性。無生無滅本來寂靜。自性涅槃未知。世尊是何密意。世尊告言。我初為彼未種善根　令得種故。未滅諸障令其滅故。未滅資糧令成熟故。故為宣說生相滅相。未生令生生已相續。若諸眾生已種善根。已滅諸障。已能成熟福知資糧。然由未能除其執著。未能證得安樂涅槃。故我為說一切諸法。皆無自性無生無滅。本來寂靜自性涅槃。若諸眾生已種善根。已滅諸障已成資糧。是智慧類非愚癡類。聞我說是無自性法。便能信受善解佛意。如理修行而離執著。證得究竟安樂涅槃。此無自性無生滅法。則于彼人成大利益。若諸眾生未種善根。未滅諸障。未成資糧。聞我說是一切諸法皆無自性無生滅法。雖能信受不能善解。所說意故而定執著。由執著起斷滅見。執一切法實無性等。于諸善法不肯修行。不種善根不滅諸障。不能成孰福智資糧。誹謗一切有自性法。破滅一切功德善根。故無自性甚深妙法。即于彼人成大衰損。經文極廣旨散文弘。故于今者探意而說。至教昭著自可依憑。如或廣明恐成繁重

第二十一問云。其含藏識與大智慧雖有清濁是一是異義如何者　謹對。含藏識是阿賴耶。大智慧者即如來藏。有大智慧光明性故。清濁雖異性相難分。由此言之非一非異。故密嚴經依此偈云。如來清凈藏世間阿賴耶如金與指環展轉無差別。金與指環喻如來藏與阿賴耶。非一異義。非一異者。如楞伽經云。泥團微塵非一非一異。金莊嚴具亦復如是。謂金全體以成指镮。故金與镮不可一異。若金與環是一者。镮相滅時金體應滅。環相若滅金體不亡。故金與環不可言一。金與環相若是異者。豈離金外環相得存。非可離環別求金體。金與環相非一異成。藏識與智當知亦爾。如來藏者即是真心。阿賴耶者乃是妄識。真心清凈即是本源。妄識生滅乃成流浪。總說雖然別分別者。謂如來藏本源真心。性雖清凈常住無為。而亦不守本靜故受無明熏動成妄識。隨流生死而作眾生。雖成眾生不失本性。故離妄識還歸本源。若如來藏守常住性。不作眾生有常邊過。若如來藏成眾生時。失其本性有斷邊過。既如來。藏非斷非常。故與妄識非一非異。若定一者妄識滅時真心應滅。即隨斷邊。若定異者。妄識動時真心不動。即墮常邊離。此二邊故非一非異。所問之因依法性宗。所對之門依頓教立。與唯識等義稍不同。宗旨有殊伏惟昭鑒

第二十二問云。佛在世時眾僧共行一法乃佛滅后分為四部不同于四部中何是一法　謹對。佛在世時大師導世。真風廣局法雨段沾。共稟慈尊別無師范。大土壞道不二法門。小乘遵途混一知見。并無異轍咸稟通達。及至覺歸真邪魔孔熾群生失腳正法陵夷遂使一味之法分成。諸見之宗三藏微言。湮滅群迷之口競申別趣。各檀師資互起憎嫌。更相黨換始分部執。盛開二十之名終久流行。但聞四五云。說所言四者。即是西域。各有三藏。盛行四宗。一上座部。二說有部。三大眾部。四正量部。言五部者。即是東方。但就律宗有五部。一者薩婆多。即十誦律漢地似行。二曇無德。即四分律漢地盛行。三彌沙塞。即五分律漢地少行。四摩訶僧祇。即僧祇律漢地不用。五迦攝毗耶律空傳律。各但有戒本。東方五部從西域來。西域四部咸傳本有。皆稱佛說并號圣言。今者須明有之始末。部執初興即二十別。及傳永久唯四五存。先明二十名之所因。后配四五教之同異。言二十部者。文殊經云。十八及本二皆從大眾出。無是亦無非我說未來起。所言本二有其兩重。佛涅槃后十有二年。大迦攝波思集法藏。擊妙高山普告之曰。諸圣者等勿入涅槃。集王舍城當有法事。是時四潤洲圣眾咸集。未生怨王盛興供養。過七日已大迦攝波恐人眾多難成法事。簡取五百無學圣僧精持三藏具多聞者。于七葉窟而座安居。雨前三月集成三藏。一素怛羅。二毗奈耶。三阿毗達摩。余眾亦有通三藏人。既被簡退共悲嘆曰。如來在日同一師孝。法王寂滅簡異我曹。欲報佛恩宜集法藏。于其窟外空閑林中坐雨安居集成五藏。前三更加咒藏雜藏。初以迦攝僧中上座名上座部。后以凡圣大眾同居名大眾部。此即是其第一重本。既結集已于二法藏隨樂受持不相非序。至佛滅后百有余年。去圣時俺如日久沒。摩羯陀國俱蘇摩城王號無憂。統攝贍部。感一白蓋化冷人神。是時佛法大眾破。謂因四眾共議大天五事不同分成兩部。言四眾者。一龍象眾。二邊部眾。三多聞眾。四德眾。言大天者。末兔羅國有一商人。婚娶幼妻生一兀子。顏貌端正字曰大天。商人賀遷久滯他國。子既年壯母逼行亟。后聞父還心懷怖懼。與母設計遂鴆殺之。恐事漸彰共竄他國。逃難展轉至波吒厘。彼城遇逢門師羅漢。恐泄家事矯清殺之。母后他非其子遇見。悔恨交集遂又殺之。雖造三逆不善根。憂悔罪深何緣當滅。傳聞沙門有滅罪法。遂至雞園伽藍門外。見一苾芻誦伽他曰。若人造重罪修善能滅除。彼能照世間如日出云翳。大天聞偈踴躍歸知。故請出家有僧遂度。性識聰敏三藏遽通。詞論既清善于化導。彼吒厘人無不歸仰。既耽名利惡見乃生。矯言我得阿羅漢果。五惡見事從此而生。既稱得圣人惑圣凡。育王頻請說法供養。見諸宮女不正思惟。于夜夢寐中漏失不凈。浣衣弟子怪而問之。豈阿羅漢有斯漏失。大天矯答。魔嬈使然。以漏失因有其二種。煩惱漏失。羅漢即無不凈漏失。無學未免。羅漢豈無便痢涕唾。然諸天魔常疾佛法。見行善者便往壞之。縱阿羅漢亦被嬈亂。故我漏失。是彼所為。汝今不應有所疑怪。又彼大天欲令弟子益生歡喜。親附情發次第矯受。四沙門果弟子怪疑。咸來白曰。阿羅漢等應各證知。如何我等都不自覺。大天告曰。諸阿羅漢亦有無知。勿自不信。謂諸無知亦有二種。一者染污。羅漢即無。二不染污。無覺由有。由斯汝輩不能自知。又于一時弟子啟白。曾聞圣者已度諸疑。如何我等尚疑諦實。大天又告諸阿羅漢。亦未免疑。疑有二故。隨眠性疑。羅漢已無處非處疑。無覺猶有。獨覺于此而尚有之。況汝聲聞能無疑惑。設諸弟子被讀諸經。因白師言。經說無覺有圣慧眼。我于解脫應自證知。如何但由師言悟入。彼即答言有阿羅漢。但由他入不能自知。如舍利子智慧第一。佛若不記猶不能知。況汝等輩非由他入。是故汝等不應自輕。然彼大天雖造眾罪。不起邪見不斷善根。后于夜中自懷罪重。當于何處受諸極苦。憂惶所逼數唱苦哉。近住弟子驚怪來聞。彼便告言。我呼圣道。謂有圣道若不至誠。稱苦命喚終不現前。故我夜唱苦哉矣。大天于后集先所說五惡見事而作頌　余所誘無知　猶預他命入　道因聲故起　是名真佛教　十五日夜布灑陀時。次當大天升座誦戒。彼便自誦所告伽他。爾時眾中有覺無覺。多聞持戒修靜慮者。聞彼所說無不驚呵。咄我愚人寧作是說。此于三藏曾所未聞。咸即翻彼所說頌云　余所誘無知　猶豫他令入　道因聲故起　汝言非佛教　于是竟聞諍紛然。乃至崇朝朋黨轉盛。城中仕庶乃至大臣。相次來知皆不止息。王聞見已亦復生疑。遂乃令僧兩朋別住。賢圣朋內耆年雖多而僧數少。大天朋內耆年雖少而眾數多。王遂從多依大天語。訶伏余眾事畢還宮。時說圣賢知眾乖違。欲往他所。育王聞已自怒令曰。宜載破船中流墜溺。驗其圣凡。時諸圣眾遂運神通。又接同志。諸凡夫眾變種種形。陵空而去。王聞悲悔遣人追尋。王躬固仰僧殼辭命。王遂總舍迦濕彌羅。造僧伽藍安置圣眾。于后大天相者見云。竊記七日定當命盡。弟子聞已憂惶白師。便矯答定吾久知。遣人散告涅槃之期。王庶悲哀香焚葬火。至便滅竟不能。然占相者云。不消厚葬宜狗番汁。而灑穢之便依其言。火遂炎發焚蕩儵盡。飄散無遣。由是乖諍僧成兩部。大天朋黨取結集時。大眾為名。名大眾部。諸賢圣眾取結集時。上座為名。名上座部。此即本部第二重分。是十八部之根本也。大眾部中既無賢圣。二百年初因有乖諍。前后四破流出八部。初第一流出三部。一者說世出世法皆是假。既唯說假。名一說部。二者世法顛倒則不名實。說出世法實。名說出世部。三者上古有仙染雞生子。部主姓氏名雞胤部。第二破者。又因乖諍流出一部。此師學廣玄悟佛經。勝過本部。名多聞部。第三破者。又有一師。說世出世亦有少假。不同一說及說出世。名說假部。第四破者。二百年滿有一外道。舍邪歸正。亦名大天。重詳五事分出三部。一者此人所居山似靈廟。即依本處名制多山部。二者又有一類。與此乖違住制多山西。名西山住部。三者又有一類。乖前二見住制多山北。名北山住部。故大眾部四破別分。本末別說有其九部。其上座部賢圣住持。經爾所時一味和合。三百年初四百年末。本未七破為十一部。第一破者。有一大德造發智論。令后進者研究染宗。其諸上坐先唯習定。既遭誥難自恥無智。避論者移居雪山轉立別名。名雪轉部。其學論者說一切法。皆有實體性。名說一切有部。又說有為因。亦名說因部。第二破者。于有部中流出一部。上古有仙染牛生子。是部性名犢子部。第三破者。從犢子部流出四部。一謂部主有法可上。法在人上名法上部。二顯部主姓賢□善賢圣苗裔。名賢胄部。三顯部主善立法義。刊定無邪其量必正量部。四謂部主所居近山林木蓊郁繁而且密。名密林山部。第四破者。復從有部流出一部。謂此部主身雖出家本是國王。名化地部。第五破者。從化地部流出一部。部主業弘容正法如藏之密。名法藏部。第六破者。三百年末復從有部流一部。部主上代有仙。身真金色飲弊余光。名飲光部。第七破者。四百年末復從有部流出一部。自稱我以慶喜為師依經立量。名經量部。說有種子能從前世轉至后世。名說轉部。如是上座本末重破。兼本共成十一部計。通前九部為二十焉。一大眾部。二一說部。三說出世部。四雞胤部。五說假部。六多聞部。七制多山部。八西山住部。九北山住部。十上坐部。十一說一切有部。十二犢子部。十三法上部。十四賢胄部。十五正量部。十六密林山部。十七化地部。十八法藏部。十九飲光部。二十經量部。已明二十部因由竟。以四五部相配屬者。漢地所的五部名中薩婆多者。即四部中說一切有。當二十中第十一部。曇無德者。唐言法藏。四部中無。即二十中第十八部。彌沙塞者。唐言化地部。四部中無。是二十中第十七部。摩訶僧祇。四中大眾。即二十中第一部也。迦攝毗耶。唐言飲光。即二十中第十九部。其四部中初一上坐。五部中無。即二十中是第十部。四中正量。五部中無是二十中第十五部。如是東西共行六部。一上坐部。二說有部。三大眾部。四正量部。五化地部。六法藏部。余十四部兩處不行　其化地部本出印度。印度已滅于闐盛行。其法藏部本出西方不行東夏廣闡。化地有部漢地似行。上坐正量印度盛行。余方不見。初分部時二十具足。去圣漸遠法教淪湒。住持人無部計即滅。住持人在部計乃存。不以諸部有是有非。而其部執有存有沒。不以法有法用不用。而于諸部論正論邪。如析金杖彼此俱金。但依修行皆得四果。如有毀謗并墮三涂。情見不乖皆是一法。知見宣先。即相是相非識解寬者。乃無彼無此。迷情執見則有增毀過生。若達土通情。豈有慊謗正法。以斯解釋用群疑。愿審爾詳無迷一法

大乘二十二問本

丁卯年三月九日寫畢

比丘法燈書