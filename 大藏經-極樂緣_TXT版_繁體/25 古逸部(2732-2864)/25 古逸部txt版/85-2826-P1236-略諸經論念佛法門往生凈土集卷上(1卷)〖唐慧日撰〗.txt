　　No. 2826

略諸經論念佛法門往生凈土集卷上(一名慈悲集)

　　　　大唐慈愍三藏慧日集


　稽首歸依大導師　　十方三世諸如來
　今集諸經念佛法　　救度生死愛河人
　八萬行中詮要行　　顯示西方凈土門
　自勸勸他生彼國　　愿佛慈悲力加被
　稽首歸依無量壽　　彼國他方大悲主
　聞名渴仰遙頂禮　　愿共自他親奉事
　眾生惑業相纏縛　　六道輪回苦無量
　縱厭娑婆求出離　　依附何門速解脫
　為引諸經贊凈土　　教令念佛往西方
　奉請彌陀與眷屬　　臨終捧座自來迎　

今為憐愍一切眾生。無明覆心迷于凈土。戀著三界不求往生。六道輪回漂流生死。為斯顛倒無信凡夫。集諸經論凈土法門。勒成三卷。令彼見聞回心修學。上盡一形下沾十念。必定往生高升凈剎。化身清凈永斷胞胎。見佛聞經剎那成圣。神通自在隨意卷舒。供佛他方往來一念。地居不退入圣行流。三昧現前菩提速證。令有智者見倍傾心。遣愚昧者知而息諍。凡夫垢重貪愛昏迷。不了此身四大虛假。膿血不凈和合共成。瑩飾涂摩便生保重。三毒驅策造罪恣情。不慮泥犁猛苦長劫。耽荒五欲醉飲六塵。但事奢華詎知回向。臨終苦逼方始歸依。縱欲虔誠注心何地。荒忙失志無法可憑。甘入三涂無希救護。可傷可念。頑駭凡夫平生放逸不親善友。臨終始悔無趣無歸。今為此等無信道俗。成立凈土教。令念佛信而回向。夫立宗者。先破后立。何以故。若不摧邪難以顯正。所以初卷先敘異見。以教及理逐遣知非。次第二卷廣引圣教。成立凈土念佛正宗。次第三卷會釋諸教古今疑滯。校量諸行出離遲疾。然于佛法生異見者。或有出家在家男女四眾。懼生死苦厭惡俗塵。或住山間或依聚落。或居寺舍或復在家。展轉相傳教人看凈。晝則恣情睡眠。夜乃暫時系念。見世空寂都無一物。將為究竟言。一切諸法。猶如龜毛。亦如兔角。本無有體。誰當生滅。無善可修無惡可斷。心所取相及以經佛。盡當遠離。但令內心安住空中。知世虛妄萬法都無。雖是凡夫能如是解。此即是佛。已證禪定。已斷生死。不受后有。何勞勤苦。遠覓世尊。亦不假念佛誦經為出離因。即此禪定。是無為法。是可修法。是可修法。是速疾法。是出離因。除此之外諸余行門。悉皆虛妄。即如念佛誦經求生凈土。布施持戒忍辱精進乃至智慧。寫經造像建立塔廟。恭敬禮拜孝養父母。奉事師長等。是生死因非解脫因。何以故。見善可修見惡可斷。涅槃可欣生死可厭。誓斷生死誓證菩提。悉皆動念心有所得。著相修習虛妄分別。是有為法。是生死法。雖復勤修。不免流浪者。余頗尋三藏。推求事理。觀彼向來。禪師所見錯謬彌甚。違經反理乖背佛意。豈有凡夫但住空門。不斷不修懈怠懶墮。而得解脫者哉。問曰。向言觀空違圣教者。未審與何經教而有相違。答曰。即如無上依經上卷云。復有增上慢人。在正法中。觀空生于有無二見。是真空者。直向無上菩提。一道凈解脫門。如是顯了開示正說。于中生空見。我說不可治。阿難。若有人執我見。如須彌山大。我不驚怪亦不毀訾。增上慢人執著空見。如一毛發作十六分。我不許可。又涅槃經第七云。苦滅圣諦者。若有多修習學空法。是為不善。何以故。滅一切法故。壞于如來真法藏故。作是修學。是名修空。非苦滅諦。修苦滅者。逆于一切諸外道等。若言修空是滅諦者。一切外道亦修空法。應有滅諦。若有說言。有如來藏雖不可見。若能滅除一切煩惱。爾乃得入。若發此心。一念因緣。于諸法中。而得自在。若有修習如來密藏。無我空寂。如是之人。于無量世。在生死中。流轉受苦。又維摩經第一云。譬如有人。欲于空地造立宮室。隨意無礙。若于得見佛。難得禪定。難得解脫難得出離。緣此艱難。無上慈父。殷勤示誨。殷勤教誡。此是穢土。此是牢獄。此是火宅。無樂有苦。佛世難遇苦。正法難聞苦。禪定難得苦。圣果難證苦。邪見眷屬苦。老病死逼苦。三涂罪報苦。怨家強會苦。王官逼迫苦。名利驅馳苦。求不隨意苦。衣食貧乏苦。更相系縛苦。常憂不活苦。恒懼惡名苦。貪生畏死苦。六道輪回苦。有如是等無量苦。聚逼切身。心宜應厭離。專求西方阿彌陀佛國。然彼佛國。無苦有樂。無三惡趣樂超過八難樂。永斷輪回樂。老病死無樂。常見諸佛樂。聽聞正法樂。隨聞悟解樂。超凡證圣樂。入諸禪定樂。神通自在樂。游歷十方樂。圣眾共往樂。供養諸佛樂。所須應念樂。一生不退樂。菩薩眷屬樂。隨形化生樂。永斷生死樂。證大菩提樂。有如是等無量快樂。應當欣樂。發愿往生。愚癡眾生。不知恩德。反生誹謗。毀訾不信。愛著三界。六道輪回。不樂往生。安樂

為理。若執己見。不依圣教。言無為法許可修習有增益者。即無為法。便有生滅。何以故。許有增益故。夫有增益者。皆有生滅。許有生滅。便同有為。亦是虛妄。若許虛妄。便違圣教。及害己宗。若不許者。與理相違。何以故。自許無為有生滅等故。又六度三學皆是有為。禪定即是六度三學隨一所攝。如何確執是無為耶。進退征詰。逃竄無處。無明厚重。我慢山高。執自己見。強違理教。一何迷昧。但學坐者。無問道俗。心多闇塞。觸徒抵滯。不閑圣教。語多疏失。確執阿耨多羅三藐三菩提。及彼禪定菩提四智等。有為之法。并是無為。凝然常住。卻說無為常住之法。許可修習體有增益。若如此者。無為之法便成有為。有為之法翻作無為。此即說無為。有說有為。無常與無常。并被回換。執此謬解。以之為正。縱引圣教。曉彼迷情。令歸正理。反生誹謗。亦不信受。譬如迷人隨自迷意。東西南北并皆回換。然不迷者。憐愍彼故。方便告語。如汝所見。東西南北。迷心故爾。非正知也。迷人聞已。倍生忿怒。汝自迷亂。不辨東西。卻冤于我。迷彼南北。不以為得。翻以為失。不領好心。便成諍論。今時道俗亦復如是。怖畏生死。各求出離。迷一生路。棄而不修。傾心迂回。長劫路中。系念觀空。茍偷朝夕。眾迷共執。以為捷徑。不知更有。方便要津。貧道自至。傷愍彼故。開張捷路。凈土要門。指示西方。令其趣入區分法相。不令混雜。刊定是非。摧邪顯正。愚人聞者。倍益嗔心。智者見之。故應回向。先聞。正法者。邪法不能動其心。先染邪法者。正法卒難令彼信。各懷我見。朋附執心。熏習所師。不肯回向。如龜藏六。護惜瑕疵。但見他非。不思己過。佛法一味。應無彼此。因行萬差。那無遲疾。得勝即須。舍劣遇疾。宜應棄遲固執不移。豈免生死。只如有為無為。有漏無漏。定與非定。可修不修。證與非證。凡與非凡。遲之與疾。義理分明。尚未能了

地。變現自在。壽命長短。延促隨意。六者漏盡通。他方此界一切眾生。及自己身。斷諸惑漏。品數多少。證果地位。于一念頃。悉皆具知。無有錯謬。此六通即是定果。然今道俗言已證者。未委證何禪定。若證有漏定者除漏盡通。得余五通。若證無漏定者。應得六通。故法華經第一偈云。又見菩薩。常處空閑。深修禪定。得五神通。圣教明文必不虛說。自禪門東流。未曾聞有證五通者。況六通耶。通義尚未能了。焉知。禪定證與非證。但行欺詐。謗無凈土。輕蔑圣教。埋沒世尊。顯揚己德。闡提無信。何異此也。夫求禪定。先持齋戒。齋戒為因。方能引定。故月燈三昧經第一偈云

　功用無量乃得成　　若深觀此能得定
　無物能將此定來　　必由凈戒之所起　

然坐禪者。于彼齋戒。心全慢緩。多分不持。以何為因。而得禪定。何以得知。學坐之人。不持齋戒。以現量知。非比知也。出家者。過中藥食。種數千般。恣情盡足。在家者。三時飽食。持齋何在。酒通藥分。熏穢令補。病服鳥殘。及自死者。凈戒安存。以此理推。不持齋戒。但養見身。詎修來報。口雖說空。行在有中。以法訓人即言。萬事皆空。及至自身。一切皆有。不能亡軀。徇道齋戒。一時日夜。資持唯愁不活此。乃行參塵俗。沙門之義遠矣。幸有智者。見而思之。棄彼迷徒。應隨達者。又禪定者。上人之法。實未證得。言已得者。若約戒結。罪犯波羅夷。據經論。重墮增上慢。然今坐者。多犯此罪。何以故。師資互贊皆云。已得已證故。復言坐者。即于此身。證悟圣果。永斷生死。更不受生。禪師錯失。事在于此。非但陷他。亦成自累。又諸禪師。勸諸道俗。自內求佛。不假外佛。為善知識者。亦應不假禪師教導。自解看心。然禪師者。即是凡夫。都無證解。令諸道俗奔波奉事。愛過父母。悲泣雨淚。舍命求乞。一言何不令內求遣外求耶。設使得者。浮淺之言。不足可觀

湛然常住。而無生滅。初役可得。禪師亦說。一切虛妄。空無一物。與彼外道空見何殊。又復說言。學無生觀者。盡此一生。更不受生。然此與彼斷見外道計執何異。復說一切諸法真如體一。湛然常住。不生不滅。無有初念后念可得。此即與彼常見外道見解何別。受佛依蔭。不思報思。厭佛嫌經。不念不誦。此即善星不異。調達何殊。緣斯僻見。害于正法。忝為佛子。那不雌黃。樂求解脫。見佛聞法者。凈土行門最為捷速。愛著三界。不求解脫者。隨分安心以度時日。幸有智者思之察之。隨所樂欲簡而行之。禪師又云。念佛生凈土者。著相修習。是虛妄法。非成佛因者。竊為未可生死。心中出此粗言。非順圣教。如大寶積經第十七云。若有眾生。發菩提心。專念無量壽佛。及修諸善。回向愿生。是人臨終。無量壽佛與比丘眾。迎生彼國。得不退轉。當證無上正等菩提。大無量壽經上卷云。一向專念無量壽佛。少．多修善。奉持齋戒。乃至其人臨終。無量壽佛。化現其身。光明相好。具如真佛。與諸大眾。現其人前。即隨化佛。往生其國。住不退轉。阿彌陀經云。舍利弗。若有善男子善女人。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛。與諸圣眾。現在其前。是人終時。心不顛倒。即得往生阿彌陀佛極樂國土。乃至若有人。已發愿。欲生阿彌陀佛國者。是諸人等。皆得不退轉。于阿耨多羅三藐三菩提。觀無量壽佛經下文云。善界子善女人。但聞佛名二菩薩名。除無量億劫生死之罪。何況憶念。若念佛者。當知。此人是人中分陀利華。觀世音菩薩。大勢至菩薩。為其勝友。當坐道場。生諸佛家。此等經文。皆云。念佛往生凈土。當成正覺。如何禪師。判為虛妄。非成佛因。豈不與此諸教相違。法華經第一方便品下偈云

　我記如是人　　來世成佛道　　以深心念佛
　修持凈戒故　　若人散亂心　　入于塔廟中
　一稱南無佛　　皆已成佛道　

華嚴經六十二云。令安住力。念佛門。令入如來十力中故。觀佛三昧經第一云。佛告父王。念佛之心亦復如是。以是心故。能得三種菩提之根。觀佛三昧經第九云。釋迦牟尼佛。彌勒菩薩。過去于彼旃檀佛所。修行念佛三昧。今乃成佛。又觀佛三昧第十云。行念佛者。如大力士挽心王鎖斷到慧彼岸。文殊波若經下卷云。若善男子善女人。欲入一行三昧。應處空閑。舍諸亂意。不取相貌。系心一佛。專稱名字。隨佛方所。端身正向。能于一佛。念念相續。即是念中。能見過去未來現在諸佛。何以故。念一佛功德無量無邊。亦與無量諸佛功德。無二不思議。佛法等無差別。皆乘一如。成最正覺。如是等文。誠證非一。皆云。念佛是菩提因。何忽專輒以凡情見解。違諸圣教。說為虛妄。非成佛因。一何孟浪。禪師復言。讀誦大乘經典。著相虛妄。非成佛因者。此無義言。甚于猛火。焚燒佛法。害人善根。眾生眼目。從冥入冥。長養三涂。斷滅佛種。忝為種子。聞此粗言。那不痛切。徹于心髓。引經救義。挫彼邪徒。立破成敗。須關典誥。所以廣引圣教。示彼迷人。信若不生。誠死難救。請諸禪師。側耳細聽。諸教定量。皆世尊語。無虛妄說。即如金剛波若經云。須菩提。于意云何。若人滿三千大千世界。七寶以用布施。乃至若復有人。于此經中受持。乃至四句偈等。為他人說。其福勝彼。何以故。須菩提。一切諸佛及諸佛。阿耨多羅三藐三菩提。皆從此經出。下文又云。若有人能受持讀誦。廣為人說。如來悉知。是人悉見。是人皆得成就。不可量不可稱。無有邊不可思議功德。如是人等。則為荷擔如來阿耨多羅三藐三菩提。何以故。須菩提。若樂小法者。著我見人見。眾生見壽者見。則于此經。不能聽受。為人解說。準此經文。不肯讀誦。聽聞解說。默然坐者。是樂小法人。著我見人見。眾生見壽者見也。又云。復次須菩提。若善男子善女人。受持讀誦此經。若為人輕賤。是人先世罪業。應墮惡道。以今世人輕賤故。先世罪業則為消滅。當得阿耨多羅三藐三菩提。涅槃經第六云。譬如沙彌雖未具戒。即墮僧數。善男子。若有眾生。發心始學人。涅槃經書。持讀誦。亦復如是。雖未具足位階十住。則已墮于十住數中。或有眾生。是佛弟子。或非弟子。若因恐怖。或因利養。聽受具經。乃至一偈。聞已不謗。當知。是人則為已近。阿耨多羅三藐三菩提。又云。若有能聽如是經者。即不退轉于阿耨多羅三藐三菩提。隨其所愿。悉能成就。如我今日所可宣說。又涅槃經說。雪山童子。為求半偈。舍所愛身。以餧羅剎。以此為因。乃致作佛。佛報恩經第二云。轉輪圣王。為求半偈。剜身千燈。緣此勝因。乃致作佛。佛報恩經第七云。菩薩勤求十二部經。所以者何。念佛重恩。為欲流布諸佛正法。為欲增長諸佛法故。為令世間信佛法故。為令一切無量眾生悉得無上菩提故。金光明經第八云。是諸眾生聽斯經者。于未來世。無量百千俱胝那庾多劫。天上人中。常受勝樂。得遇諸佛。速成阿耨多羅三藐三菩提。金光明經第九偈云

　昔時寶積大法師　　為彼善生說妙法
　因彼開演經王故　　東方見成不動佛
　我昔聞經隨喜善　　所獲福聚量難知
　由斯福故證菩提　　獲得法身真妙智　

金光明經第十云。汝等能于如是經王。虔誠流布。乃至于我般涅槃后。不令散滅。即是無上菩提正因。法華經第三云。若聲聞辟支佛。及諸菩薩。信是十六菩薩所說經法。受持不毀者。是人皆當得阿耨多羅三藐三菩提。如來之慧。法華經第四偈云

　其有欲疾得　　一切種智慧　　當受持是經　

佛時。于一切法。方便無礙眾生。來生其國。三十七道品。是菩薩凈土。菩薩成佛時。念處正勤神足根力覺道眾生。來生其國。回向心。是菩薩凈土。菩薩成佛時。得一切具足功德國土。乃至十善道。是菩薩凈土。菩薩成佛時。命不中夭大富梵行。所言誠諦。常以軟語。眷屬不離。善和諍訟。言必饒益。不嫉不恚。正見眾生。來生其國。華嚴經第十三云。爾時文殊師利菩薩。問智首菩薩言。佛子。于佛法中。智為上首如來。何故。或為眾生。贊嘆布施。或贊持戒。或贊堪忍。或贊精進。或贊禪定。或贊智慧。或復贊嘆。慈悲喜舍。而終無有。唯以一法。而得出離。成阿耨多羅三藐三菩提者。時智首菩薩以頌答曰

　佛子甚希有　　能知眾生心　　如仁所問義
　諦聽我言說　　過去未來世　　現在諸導師
　無有說一法　　而得于道者　　佛知眾生心
　性分各不同　　隨其所應度　　如是而說法
　慳者為贊施　　毀禁者贊戒　　多嗔為贊忍
　好懈贊精進　　亂意贊禪定　　愚癡贊智慧
　怒害贊大悲　　憂戚為贊喜　　曲心贊嘆舍
　如是次第修　　漸具諸佛法　　如先立基堵
　而后造宮室　　施戒亦復然　　菩薩眾行本
　譬如建城郭　　為護諸人眾　　忍進亦如是
　防護諸菩薩　　譬如大力王　　率土咸戴仰
　定慧亦如是　　菩薩所依賴　　亦如轉輪王
　能與一切樂　　四等亦如是　　與諸菩薩樂　

如是等經。廣說諸行。是成佛因。非但六度。如何禪師。確執禪定。成佛正因。非余度耶。然諸圣教說智勝。成佛正因。余皆助緣。即如華嚴經第十三云。文殊師利問智首菩薩言。佛子。于佛法中。智為上首。大無量壽經上卷偈云

　布施調意　　戒忍精進　　如是三昧
　智為上首　

進此經文。智為第一。如何偏贊禪定為勝。故博學者辯才無礙。寡聞者辭理俱滯。何不摧伏人我聽所。未聞屈節于師。咨量未悟。貢高我慢。不肯稟承。空腹高心發言違教。于人無恥邪不愧佛。然諸禪師。不顧圣教。胸臆自斷。不可依信。禪師復言。造像有為功德。非成佛因者。此亦非理。違圣教量。佛有誠言。備在諸經。殷勤稱贊。造像功德。滅過現殃。來成正覺。如何卒暴。違佛言教。不許為因證菩提耶。問曰。若能為因感菩提果。憑何典誥而得知耶。答曰。諸經總說。略引二部。證成此義。即如造像經上卷云。若復有人。能于我法。未滅盡來。造佛像者。于彌勒初會。皆得解脫。若有眾生非但為己。而求出離。為欲得無上菩提。造佛像者。當知。此則為三十二相之因。能令其人速致作佛。造像經下卷復云。爾時彌勒菩薩摩訶薩白佛言。世尊。如佛所說。于佛法中。犯波羅夷。不名為生。或復有人。作斯罪已。發心憶念諸佛功德。而造佛像。于佛法中。得再生否。又于今生第二第三第四生中。獲證法否。佛告彌勒菩薩言。彌勒。譬如有人。身被五縛。若得解脫。如鳥出網。至無礙處。此人亦爾。若發信心念佛功德。而造佛像。一切業障。皆得消除。于生死中。速出無礙。彌勒。當知。乘有三種。所謂聲聞乘。獨覺乘。及以佛乘。此人隨于何乘。而起愿樂。即于此乘。而得解脫。若但為成佛。不求余報。雖有業障。而得速滅。雖在生死。而無苦難。乃至當證無上菩提。獲清凈土。具諸相好。所得壽命。常住無盡。下文又云。善男子。假使如前。微塵等數。舍利弗等。所有智慧。不及如來一念之智。何以故。如來于念念中。常能出現過前塵數三昧解脫陀羅尼等。種種無量勝功德故。諸佛功德。一切聲聞。辟支佛。于其名字。亦不能知。是故若有清信之心。造佛形像。一切業障。莫不除滅。所獲功德無量無邊。乃至當成阿耨多羅三藐三菩提。永拔眾生一切苦惱。法華經第一方便品下偈云

　若人為佛故　　建立諸形像　　刻雕成眾相
　皆已成佛道　　或以七寶成　　鋀石赤白銅
　白镴及鈆錫　　鐵木及與泥　　或以膠漆布
　嚴飾作佛像　　如是諸人等　　皆已成佛道
　彩畫作佛像　　百福莊嚴相　　自作若使人
　皆已成佛道　　乃至童子戲　　若草木及筆
　或以指爪甲　　而畫作佛像　　如是諸人等
　漸漸積功德　　具足大悲心　　皆已成佛道　

若欲具引諸經。恐煩紙墨。依斯兩教。足明優劣。故知。信心造像。功德無涯。克證菩提。斷除諸難。依經敬造。必至涅槃。若取謬言。嬰纏生死。比未聞教。輕佛重人。今見經文。那不回向。禪師復言。書寫經律。著相虛妄。非成佛因者。此語非善。違害圣教。欲陷眾生。墮邪見網。必其書寫。有損無益者。何故世尊苦勸眾生。剝皮折骨。令寫經律。菩薩戒云。若佛子。常應一心。受持讀誦大乘經律。剝皮為紙。刺血為墨。以髓為水。折骨為筆。書寫佛戒。樹皮谷紙。絹素竹帛。亦悉書持。常以七寶無價香華。一切雜寶。為箱盛經律卷。若不如法供養者。犯輕垢罪。下文又云。若佛子。皆以信心受戒者。若國王王子。百官四部弟子。自恃高貴。破滅佛法。戒律明作。制法制我。四部弟子。不聽出家行道。亦復不聽造立形像佛塔。經律立統。制眾安籍。記僧比丘。菩薩地立。白衣高座。廣行非法。如兵奴之法。而菩薩正應受一切人供養。而反為官走。使非法非律。若國王百官。好心受佛戒者。莫作是破三寶之罪。而作破法者。犯輕垢罪。準此兩節戒文。若不剝皮刺血書寫經律。犯輕垢罪。制不令書。亦犯輕垢罪。故知。信心書寫。當祈解脫。與作礙緣。必招來苦。法華經第四法師品云。若善男子善女人。于法華經。乃至一句。受持讀誦。解說書寫。種種供養經卷。華香纓絡末香。涂香燒香。繒蓋幢幡。衣服伎樂。合掌恭敬。是人一切世間。應所瞻奉。應以如來供養。而供養之。當知。此人

相既不殊。還同虛妄。由此理故。為證菩提。所修諸行。雖皆取相。而非虛妄。必能為因。證涅槃。故不同妄情。計度分別。我我所執。顛倒虛妄。問曰。修菩薩行。雖皆取相。必能為因。而非妄者。何故。金剛波若楞伽等經云。凡所有相。皆是虛妄。今言有相非虛妄者。與此圣教。豈不相違。答曰。諸圣教中。說虛妄者。有其四義。第一理事相對說虛妄。第二生死離系因果相對說虛妄。第三凡圣相對說虛妄。第四有無相對說虛妄。第一理事相對說虛妄者。理真事妄。何以故。理即圓成實性。無為法故。凝然常故。無去來故。無增減故。無生滅故。體堅實故。無變易故。事即依他起性。有為法故。緣生法故。有增減故。有生滅故。如壞幻故。有變易故。所以將事望理。理真事妄。此即有體虛妄。非如兔角。第二生死離系因果相對說虛妄者。離系因果真。生死因果妄。何以故。因真故果真。因妄故果妄。因果相感法爾。如是生死果妄。離系果真。何以故。生死果報。輪回不定。得失無恒。離系之果。得而不失。證而無退。無恒故妄。無退故真。所以因隨于果。真妄必同。果從于因。理齊虛實。若將生死。望于離系。生死因果。雖有體而虛妄。離系因果。絕羈鎖而故實。離系果者。即菩提涅槃。更無別物。果唯無漏。因通有漏。菩薩有二。頓漸別故。頓悟菩薩地前有漏漸通無漏。七地已前通漏無漏。八地已去無漏相續。第三凡圣相對說虛妄者。凡妄圣真。何以故。凡夫顛倒。不能了知常與無常。生死涅槃。青黃赤白。男女等法。本無名字。隨世假立。迷情計實。尋名執著。強生分別。境分違順。便有憎愛。二心而起。無量煩惱。隨二心生。無明厚重。不了假名。依之執實。造生死業。菩薩不爾。遠離顛倒。了達一切。常與無常。生死涅槃。青黃赤白。男女等法。本來無名。欲起言說。呼召諸法。隨順世俗。假立名字。了知名法。互不相屬。何以故。一切諸法。離于言論。說不及故。但為遮詮假立名目。今知彼此。而無雜亂。熾然說法。度脫眾生。廣立名目。開張善惡。指有涅槃。今厭生死。勸遣精進。斷惡修善。知立假名。表詮諸法。依名取解。而無封執。封執既無。憎愛不生。煩惱不有。煩惱既亡。虛妄心斷。虛妄心息。名之為圣。所以將凡望圣。凡見虛妄。非圣所解。同凡所見。亦虛妄也。經言。虛妄但約妄心。以心妄見。不稱境知。說彼妄見。名為虛妄。不可令彼一切諸法。隨妄見心總皆虛妄。若言諸法定隨妄心虛妄無者。妄心疑杌為人鬼。杌非虛妄。彼既不爾。此云何然。故知。不可以心妄故令境皆妄。第四有無相對說虛妄者。無妄有真。何以故。無即遍計所執性。有即依他起性。然依他起法。緣生幻有。法從緣生。緣從法有。緣法和合。可有形段。可有作用。而知有物。即如遍計所執之我。空無有物。依彼五蘊迷情妄執。計有實我。異于五蘊。別有體性。然此我體。無非妄計。無有作用。形段可知。因茲妄執。增諸惑業。憂悲苦惱。從此而生。譬如迷繩。妄生蛇想。蛇無是妄。繩有故真。依他況繩。我類于蛇。我體空無。無故虛妄。依他法有。有如幻有。然諸圣教說虛妄者。不過此四。智者尋文。宜識經意。虛妄言寬有無俱遍。各據一義。與教何違。若言世尊說諸有為。定如空華。無有一物名虛妄者。虛妄無法。非解脫因。如何世尊。敕諸弟子。勤修六度。萬行妙因。當證菩提涅槃之果。豈有智者。贊乾闥婆城。堅實高妙。復勸諸人。以兔角為梯。而可舉陟者哉。由此理故。雖是凡夫。發菩提心。行菩薩行。誓斷生死。趣大菩提。所修諸行。雖然有漏。著相修習。是實是正。有體虛妄。非如龜毛。空無一物。說為虛妄。若能如是解經意者。常行于相。相不能礙。速出生死。速得解脫。迷情局執。于教不通。雖求離相。恒被相拘。欲求解脫。反沉生死。良為禪師。不樂多聞。見解浮淺。執心有在。迷昧圣言。雖復勤苦。專求出離。于彼行門。不了遲疾。妄與非妄。有之與無。邪之與正。假使修行。無利勤苦。故涅槃經云。譬如有人乘船游戲。琉璃寶珠。墮落深水。眾人競取。各得瓦石。謂為真實。便生歡喜。若有人說。汝所得者。悉是瓦石。琉璃寶珠。現在水下。亦不信受。然諸禪師。亦復如是。共傳虛偽邪僻之法。謂為真實。各自保愛。歡喜而行。若有智者。依諸圣教。為說佛法。真實禪定。修學行門。毀而不信。棄聞思修三慧善心。取無記心。不斷不修。以為真實。此即謬中之謬。無過此也。何以故。夫無記者。非善非惡。中庸之心。不從分別。思慮而起。隨逐因緣。任運轉故。體性羸劣。不能為因。感三有果。況彼解脫出世妙果。而能證耶。聞思修慧。解脫正因。何不安住。自利利他。展轉相傳。住無記心。確執不移。豈不謬乎。如來法門八萬四千。隨宜為說。散在諸教。無智懈怠。不能遍覽。執自愚見。以為究竟。迷昧捷徑。迂路傾心。三界往來。不求見佛。哀哉可愍。顛倒眾生。豈有遠離諸佛如來。得成佛耶。或有一類男女道俗。于彼凈土。都不信有。但令心凈。此間即是。何處別有西方凈土。奇哉罪業。不信圣教。豈佛世尊虛妄說耶。然菩提道八萬四千。其中要妙。省功易成。速得見佛。速出生死。速得禪定。速得解脫。速得神通。速得圣果。速得自在。速遍十方。供養諸佛。現大神變。遍十方界。隨形六道。救攝眾生。有進無退。萬行速圓速成佛者。唯有凈土一門。盡此一形。專心修學。愿生彼國。如是等法。悉皆咸就。何以得知。得生凈土。如是等法。悉皆成就。觀無量壽佛經。上品上生文中說云行者自見其身。坐金剛臺。隨從佛后。如彈指頃。往生彼國。即悟無生法忍。經須臾間。歷事諸佛。遍十方界。于諸佛前。次第受記。還至本國。得無量百千陀羅尼門。以此文證得而非謬。只如坐禪習定久受勤苦。經歷多劫。難行苦行。難得成就。退多進少。難得見佛。難得禪定。難得解脫。難得出難。緣去疑難。無上慈父殷勤示誨。殷勤教誡。此是穢土。此是牢獄。此是火宅。無樂有苦。佛世難遇苦。正法難聞苦。禪定難得苦。圣果難證苦。邪惡眷屬苦。老病死逼苦。三涂罪報苦。怨家強會苦。王官逼迫苦。名利驅馳苦。求不隨意苦。衣食貧乏苦。更相系縛苦。常憂不活苦。恒懼惡名苦。貪生畏死苦。六道輪回苦。有如是等無量苦聚。逼功身心。宜應厭離。尋求西方阿彌陀佛國。然彼佛國無苦有樂。無三惡趣樂。超過八難樂。永斷輪回樂。老病死無樂。常見諸佛樂。聽聞正法樂。隨聞悟解樂。超凡證圣樂。入諸禪定樂。神通自在樂。游歷十方樂。圣眾共往樂。供養諸佛樂。所須應念樂。一生不退樂。菩薩眷屬樂。隨形化生樂。永斷生死樂。證大菩提樂。有如是等無量快樂。應當欣樂。發愿往生。愚癡眾生不知恩德。反生誹謗。毀呰不信。愛著三界。六道輪回。不樂往生安樂世界。或有發心。厭生死苦。速求解脫。不遇善友。于凈土門。多懷猶豫。不能決定。專心趣向。隨逐眾迷。觀空撥有。茍偷朝夕。循環火宅。任性沉浮。今為此等無歸趣者。迷謬執者。不信凈土者。猶豫不決者。搜揚圣教。采撮要妙。念佛法門。鳩集一處。令彼見聞。總皆回彼。無信者令信。迷謬者令悟。無歸者有歸不決者令決。若能回向愿生凈土者。端身正向。西方凈土。系心于彼阿彌陀佛。念念相續。稱彼名號。行住坐臥。常須稱念。兼念觀世音菩薩。誦觀無量壽佛經。及阿彌陀經。每日一遍。酒肉熏辛。以死為期。斷而不食。藥分不通。奉持齋戒。清凈三業。念佛誦經。回向愿求。上品上生。盡此一形。必定往生。超升凈剎。頓舍流浪。三界長辭。禪定神通。生便即得。一念之頃。遍十方界。所過國土。歷事諸佛。經百萬億。供養事訖。與恒沙眾。瞬息之間。還至本土。日日如是。乃至成佛。若大悲方便。化導群生。能于一念。分身遍往十方世界。隨彼所宜。現身說法。令得解脫。問曰。阿彌陀經唯言。念佛得生凈土。何故。今者兼令誦經。及念二大菩薩。方得往生。答曰。阿彌陀經。但令念佛。得生凈土。不開九品。行業差別。今依觀經。位分三輩。行開九品。上品上生。必須持戒。念佛誦經。并念菩薩所以。觀經上品上生文中說云。一者慈心不殺。具諸戒行。二者受持讀誦大乘。方等經典。三者修行六念。回向發愿。愿生彼國。具此功德。一日乃至七日。即得往生。六念者。一者念佛。二者念法。三者念僧。四者念施。五者念戒。六者念天。今念觀音勢至。即是菩薩。圣僧準此經文。上品上生。要須念佛。誦經并念菩薩。各據一義。亦不相違。若不斷酒肉熏辛。命終之后。必墮地獄。人身尚失。況乎凈土。故楞伽經第八。遮食肉品云。是故大慧。我見一切諸眾生等。猶如一子。云何而聽以肉為食。亦不隨喜。何況自食。大慧。如是一切蔥韭蒜薤。臭穢不凈。能障圣道。亦障世間人天凈處。何況諸佛凈土果報。酒亦如是能障圣道能損善業。能生諸過。是故大慧。求圣道者。酒肉蔥韭及蒜薤等。能熏之味。悉不應食。下偈又云

　為利殺眾生　　為肉追錢財　　彼二人惡業
　死墮叫喚獄　

菩薩戒又云。若佛子故飲酒。而酒生過失無量。若自身手過酒器。與人飲酒者。五百世無手。何況自飲。不得教一切人飲。及一切眾生飲酒。況自飲酒。一切酒不得飲。若故自飲。教人飲者。犯輕垢罪。若佛子故食肉。一切眾生肉不得食。斷大慈悲。佛性種子。一切眾生。見而舍去。是故一切菩薩。不得食一切眾生肉。食肉得無量罪。若故食肉者。犯輕垢罪。若佛子不得食。五辛大蒜茖蔥慈蔥蘭蔥興渠。是五種一切食中不得食。若故食者。犯輕垢罪。準此經戒。飲酒食肉。及以熏辛。必墜三涂。人身不復。何況凈土出世妙果。而可得耶。故須