　　No. 2820

菩薩藏修道眾經抄卷第十二

增上慧學精進通一切□□□□□□□□觀世音白佛言。世尊。此六□□□□□□□幾是智慧眾具佛告觀世□□□□□□□德眾。具增上惠學智慧眾。具禪及精進通一切。觀世音白佛言。世尊。菩薩于六學事云何學。佛告觀世音。有五種學波羅蜜相應。謂說正法菩薩藏。先極信解于彼行十法。行聞思修慧。護菩提心。習近善知識。方便修學無間善業

觀世音白佛言。世尊。何故此諸學六種施設。佛告觀世音。有二事。一者攝取眾生。二者對治煩惱。彼三學攝取眾生。三學對治煩惱。菩薩布施眾具眾具饒益攝取眾生。菩薩持戒不行惱害亦不恐迫無畏饒益攝取眾生。菩薩忍辱于彼惱害逼迫恐怖堪忍饒益攝取眾生。以此三學攝取眾生。以勤精進折伏煩惱。生斷煩惱修學善業。修學善業不為一切煩惱所動。以禪伏煩惱。以慧斷諸使。以此三學對治煩惱

觀世音菩薩白佛言。世尊。何故六波羅蜜作如是次第說。佛告觀世音。彼上上招引依故菩薩舍身財受持凈戒護戒故忍。忍已精進。進已能禪。禪具足已得出世間慧。觀世音白佛言。世尊。彼諸波羅蜜有幾種分別。佛告觀世音。各有三種檀波羅蜜。三種者。謂法施財施無畏施。尸波羅蜜三種者。謂轉舍不善戒。轉生善戒轉利眾生戒。羼提波羅蜜三種者。謂不饒益忍。安苦忍。觀法忍。毗梨耶波羅蜜三種者。謂弘誓精進。善方便精進。利眾生精進。禪波羅蜜三種者。謂離忘想寂靜煩惱苦對治樂樂住禪。開引功德禪。開引利眾生禪。般若波羅蜜三種者。謂世諦緣。第一義諦緣。利眾生緣

觀世音白佛言。世尊。何以故此諸波羅蜜名波羅蜜。佛告觀世音。有五種。一者無閡。二者無顧。三者無過。四者無妄想。五者回向。無閡者。謂于波羅蜜相違事不染著。無顧者。謂于波羅蜜果報及現世利心不系縛。無過者。謂于諸波羅蜜離雜染污無方便法。無妄想者。謂于諸波羅蜜不如言說計著自相。回向者。謂此諸波羅蜜已作已長養。為求無上大菩提果

觀世音白佛言。世尊。何等為違波羅蜜事。佛告觀世音。當知。有六事。一者欲樂錢財自在增上主自見安樂功德福利。二者隨其所欲縱身口意。三者于他輕慢心不堪忍。四者于諸善法不勤方便。五者習近世間雜亂眾事見聞學識。六者世間戲論作福利見

觀世音白佛言。世尊。此諸波羅蜜有何果報。佛告觀世音。彼亦有六種。一者大財。二者善趣。三者無怨。四者不壞。五者多喜樂眾生增上主。六者無害自身有大堪能

觀世音白佛言。世尊。何故菩薩深樂波羅蜜受果報。佛告觀世音菩薩。有五事。一者諸波羅蜜增上喜樂真實因。二者攝取自他因。三者來世受果報因。四者離煩惱事。五者不往惡趣

觀世音白佛言。世尊。此諸波羅蜜各有何德力。佛告觀世音。當知。各有四種。一者菩薩修諸波羅蜜時舍離慳貪犯戒懈怠亂心諸見。二者為無上菩提真實眾具。三者于現法中攝取自他。四者于未來世得廣大無盡受果報

觀世音白佛言。世尊。此諸波羅蜜何因何果何義。佛告觀世音。此諸波羅蜜悲為因受報。攝眾生為果。滿足大菩提為大義

觀世音白佛言。世尊。若菩薩有無盡財及有悲心者。何故世間有貧窮眾生。佛告觀世音。此是眾生自業過取。若異者他常為作。彼則應有無盡之財。世間何有貧窮眾生。若然者眾生作惡不應為障。觀世音。譬如餓鬼為渴所逼。唯見空壑非彼海過。但彼餓鬼自業過耳。如彼大海無有過。各菩薩無過亦復如是。如彼餓鬼自業果報。眾生業報亦復如是

觀世音白佛言。世尊。一切諸法悉無自性。菩薩以何等波羅蜜取。佛告觀世音。般若波羅蜜。觀世音白佛言。世尊。般若波羅蜜取無自性者。何故不取自性。佛告觀世音。我不說無自性取無自性。然無自性無字。自性彼不能離字說而說。以是故離自性取離自性

　　大般涅槃經卷第二十二

爾時光明。遍照高貴德王菩薩摩訶薩白佛言。世尊。云何布施不得名為檀波羅蜜。云何布施而得名之檀波羅蜜。乃至波若云何不得名般若波羅蜜。云何得名般若波羅蜜。佛言。善男子。菩薩摩訶薩修行方等大般涅槃不聞布施。不見布施。不聞檀波羅蜜。不見檀波羅蜜。乃至不聞般若。不見般若。不聞般若波羅蜜。不見般若波羅蜜。不聞涅槃。不見涅槃。不見大涅槃。菩薩摩訶薩修大涅槃知見法界。解了實相空無所有。無有和合覺知之相。得無漏相．無所作相．如幻化相．熱時炎相．乾闥婆城空處之相。菩薩爾時得如是相。無貪恚癡。不聞不見。是名菩薩摩訶薩真實之相安住實相。菩薩摩訶薩自知。此是檀。此是檀波羅蜜。乃至此是般若。此是般若波羅蜜。此是涅槃。此是大涅槃。善男子。云何是施非波羅蜜。見有乞者然后乃與。是名為施非波羅蜜。若無乞者開心自施。是則名為檀波羅蜜。若時時施。是名為施非波羅蜜。若修常施。是則名為檀波羅蜜。若施他已還生悔心。是名為施非波羅蜜。施已不悔。是則名為檀波羅蜜。菩薩摩訶薩于財物中生四怖心。王賊．水火．歡喜施與。是則名為檀波羅蜜。若望報施。是名為施非波羅蜜。施不望報是則名為檀波羅蜜。若為恐怖名聞利養家法相續天上五欲。為憍慢故。為勝慢故。為知識故。為來報故。如市易法。善男子。大涅槃中如是之事。從無量劫來不聞而聞。尸羅波羅蜜乃至般若波羅蜜。如雜華經中廣說

　　華嚴經

菩薩從初發心所為功德求善知識。往詣諸佛恭敬供養。修習善根。行檀波羅蜜。難舍能施。行尸波羅蜜。棄損天下宮殿眷屬。出家學道凈修禁戒行羼提波羅蜜。一切眾生悉加惡言無量逼切。皆悉能忍行毗梨耶波羅蜜修。諸苦行專求菩提。其心堅固而不退轉行禪波羅蜜。諸方便道滿足清凈禪波羅蜜。于諸三昧而得自在究竟。一切諸三昧海相續次第未曾斷絕。行般若波羅蜜清凈。菩薩圓滿智慧出明凈慧曰。無盡慧藏究竟智海

　　大集經卷第十六

佛言。善男子。若有菩薩行檀波羅蜜時。觀身如幻。觀受如夢。觀于菩提猶如虛空。行施之時不見一法。是名檀波羅蜜不可宣說。若有菩薩觀戒戒地毀戒及地。觀諸眾生無有我性觀于法性。是名持戒。不呰破戒。具足戒已不發三眼。一持戒眼。二破戒眼。三菩薩眼。雖復持戒不求一法。不見菩提去來現在。是名尸波羅蜜不可宣說。若有菩薩觀諸眾生。不生不出而修于忍。觀于菩提眾生諸法皆悉空寂。眾生空中無嗔喜心。亦復不覺一法怨相而修于忍。是名羼提波羅蜜不可宣說。若有菩薩勤行精進。都不見有身口意等。一法是生一法是滅而修精進不壞法界。為度眾生而修莊嚴。于空無我不生錯亂。為欲具足一切佛法而行莊嚴。聞說佛法即是無法。于是事中不生恐怖。清凈莊嚴如來世界。雖復莊嚴觀之如空。亦不莊嚴。轉于法輪。何以故。一切法性不可說故。是名毗梨耶波羅蜜。不可宣說。若有菩薩修禪波羅蜜。修已不見過去心性。凈本性已不見住處。亦復不見貪恚癡心。上中下心及無貪恚愚癡。智慧亦不分別。何以故。如貪恚癡亦復如是。如是觀已亦入禪定。亦不能作平等。亦不能以不平等法而作平等。亦能了知陰界諸入善德凈穢有漏世間出世間生死涅槃對治等法。是名禪波羅蜜不可宣說。云何名為不可宣說般若波羅蜜。若無慧行無我我所。眾生壽命士夫常斷有無等見。欲界色界及無色界。是名無行無有諍訟無去無來。是則名為隨于慧行離無明闇及德邪見。觀如是法即真實觀。善男子。火災起時一切燒盡無明因緣。唯除虛空菩薩行。是不可宣說。般若波羅蜜時亦復如是。無有因緣見一切法本性盡滅。以方便故為諸眾生宣說涅槃

　　大品經卷第三

爾時須菩提白佛言。世尊。何等是菩薩摩訶薩摩訶衍。云何當知。菩薩摩訶薩大乘發趣。是乘發何處。是乘至何處。誰當乘。是乘出者。佛告須菩提。汝問何等是菩薩摩訶薩摩訶衍。須菩提。六波羅蜜。是菩薩摩訶薩摩訶衍。何等六檀波羅蜜。尸羅波羅蜜。羼提波羅蜜。毗梨耶波羅蜜。禪那波羅蜜。般若波羅蜜。云何檀那波羅蜜。須菩提。菩薩摩訶薩應以薩婆若心內外所有布施共一切眾生。回向阿耨多羅三藐三菩提。須菩提。是名菩薩摩訶薩檀那波羅蜜。用無所得故。云何尸羅波羅蜜。須菩提。菩薩摩訶薩以應薩婆若心自行十善道。亦教他人行十善道。用無所得故。是名菩薩摩訶薩不著尸羅波羅蜜。用無所得故。云何名羼提波羅蜜。須菩提。菩薩摩訶薩以應薩婆若心自具足忍辱。亦教他行忍辱。用無所得故。是名菩薩摩訶薩羼提波羅蜜。云何名毗梨耶波羅蜜。須菩提。菩薩摩訶薩以應薩婆若心行五波羅蜜勤修不息。亦安立一切眾生于五波羅蜜。用無所得故。是名菩薩摩訶薩毗梨耶波羅蜜。云何名禪那波羅蜜。須菩提。菩薩摩訶薩以應薩婆若心自以方便入諸禪不隨禪生。亦教他令入諸禪。用無所得故。是名菩薩摩訶薩禪那波羅蜜。云何名般若波羅蜜。須菩提。菩薩摩訶薩以應薩婆若心不著一切法。亦觀一切法性。用無所得故。亦教他不著一切法。亦觀一切法性。用無所得故。是名菩薩摩訶薩般若波羅蜜。須菩提是為菩薩摩訶薩摩訶衍

　　集一切福德經卷第二

復次那羅延菩薩。若知施及菩提眾生如來等無二行。持戒菩提眾生如來等無二行。忍辱菩提眾生如來等無二行。精進菩提眾生行。智慧菩提眾生如來等無二行。菩薩如是行六波羅蜜。則不壞則行之性相。菩薩如是修行菩提

　　佛說凈業障經一卷

佛告文殊師利。夫障礙者。貪欲是障礙。嗔恚是障礙。愚癡是障礙。布施是障礙。持戒是障礙。忍辱是障礙。精進是障。禪定是障礙。智慧是障礙。文殊師利取要言之。若于諸法有縛有解。當知。如是皆是障礙。爾時文殊師利法王子白佛言。世尊。云何布施持戒忍辱精進禪定智慧是障礙法。佛告文殊師利法王子。一切諸法性無障礙。而諸凡夫愚小無智自生分別。于施持戒忍辱精進禪定智慧而作障礙。所以者何。文殊師利。凡夫之人行布施時。于慳眾生不生恭敬。以不恭敬便生嗔心。以嗔心故墮大地獄。自身持戒。見犯戒者而生輕慢。說其遇惡令他聞之生不恭敬。以不恭敬故墮于惡趣。自修忍辱。以忍辱故而生憍心。我是忍辱余人粗惡。以是忍故而生放逸。當知。即是眾惡之本。自行精進。于懈怠者生如是念。如此愚人不應貪他信施供養。乃至不應受一飲水。常于己身而起貢高卑下他人。當知。是輩愚小無智。自行禪定。見我想者。發如是念。我常修定。其余比丘多諸亂心說于邪論。如此之人去道尚遠。何能得佛。作是念時隨所起念一念一劫還受生死。甫當更修菩提之道。自恃多聞。于無名法以不真智妄生分別。見有所得起大憍慢。我說是輩是大愚癡無智之人。諸覺所覆非是大人。雖復志求大乘之道。作如是言。我當于世為最為勝。而聲聞小乘之人不生恭敬。輕慢惡賤說其過罪。以其惡心說粗惡語故而墮惡趣

　　十波羅蜜法門

檀波羅蜜。尸波羅蜜。羼提波羅蜜。毗梨耶波羅蜜。禪波羅蜜。般若波羅蜜。方便波羅蜜。愿波羅蜜。力波羅蜜。智波羅蜜

　　寶云經卷第一

菩薩成就十法能具足檀。何等為十。法施具足。無畏施具足。財施具足。不望報施具足。憐愍施具足。不輕心施具足。尊重施具足。恭敬承事施具足。不求有施具足。清凈施具足。云何名菩薩法施具足無希望心。自受持法為人演說。不求利養不為名譽。為除一切眾生遇惡不為于利。心無高下平等說法。是名菩薩法施具足。云何名菩薩無畏施具足。菩薩自離刀杖亦教人離刀杖。于一切眾生生父母想男女相親友想。是名無畏施具足。云何名菩薩財施具足。菩薩見眾生多作諸惡。便積聚財寶而施與之。令離惡業安置善處。有聞佛說。檀但是菩薩除慳貪妒嫉之垢。是名菩薩財施滿足。云何不望報施具足。不為得眷屬故施。不為得親友故施。不為欲故施。是名不望報施具足。云何成就憐愍施具足。菩薩見眾生饑渴受苦裸形弊衣無所衣戶無歸無趣無居止處離于福業。便生殷重憐愍之心。我今為苦眾生作衣服飲食乃至歸衣舍宅。現有財物悉施與之。雖作是施而不生念存有我人財物等想。是名憐愍施具足。云何名不輕心施具足。不分別施等大悲施。不輕心施。心不吝惜施。不嗔忿施。不憍逸施。不為得名稱施。尊重恭敬施自手施。如此等施。是名不輕心施具足。云何名承事施具足。若同梵行可尊事者。若和上阿阇梨等。如是之人深生殷重。起迎合掌瞻仰恭敬。若有所作躬代營佐。是名承事施。云何名恭敬具足。供養佛供養法供養僧。香華伎樂違繞如來塔涂掃佛地。若諸塔廟朽故崩落修復嚴飾。是名恭敬施。云何不求有施。菩薩施時不生是念。我當生天。亦不生念。我當為王及諸輔相大臣官屬。是名不求有施。云何清凈施。菩薩諦觀此施。無姤無穢無雜。是名清凈施。善男子。具此十事。是名具足于檀

復有十法成就凈戒。何等為十。善多波羅提木叉戒。善事菩薩蜜致戒。滅諸煩惱戒。除不善覺戒。怖畏惡業戒。于小罪中常生驚怖戒。心常恐畏戒。受持投陀堅固不闕戒。持不為求有造業戒。凈三業戒。善男子。云何名善學波羅提木叉戒。菩薩于戒律諸經是佛所制。皆專心受持。不為種族故持戒。不為我見故持戒。不為攝徒眾故持。不見他瑕缺而輕毀戒。是名持波羅提木叉戒。云何菩薩善持蜜致戒。諸余菩薩威儀戒行。我亦當學如法修行。及余經中諸菩薩戒悉具修行。是名菩薩戒。云何名菩薩滅。一切結使皆悉焦燃。貪欲嗔恚愚癡及余纏障一切眾具亦皆焦燃。于貪欲處生法。能起欲處皆悉除斷。是名菩薩焦燃煩惱戒。云何名菩薩除不善覺戒。住于空靜阿練若處。作如是念。我今遠離于憒鬧處。在閑靜地履行佛教。是名菩薩除不善覺。云何名菩薩怖畏惡業。觀察選擇曾聞佛說。專心修福堅持凈戒善學智慧。以是因故最得勝報。具禪德業遠離諸惡。是名怖畏惡業。云何名菩薩畏于微惡。于小罪邊常生大畏心。終不輕微小之惡。以何因緣曾聞佛說。少毒殺人。況復多毒。微細惡中尚能將人至三惡道。況復多惡而心不畏。是名菩薩畏微小惡。云何菩薩心常恐畏。為人體信婆羅門剎利居士等。以體信故即寄金銀種種珍寶。信心用付不立時證。菩薩終不生于隱匿之心。若佛物法物僧祇物四方僧物。菩薩寧當自食己肉終不侵他。若飯若食供身之具終不輒毀。是名菩薩心常恐畏。云何名菩薩受持頭陀法堅固不闕。若魔眷屬及諸天。以妙財色欲來擾逼菩薩。菩薩即時志固不動而心不毀。是名菩薩受持頭陀法堅固不闕。云何名菩薩持戒不為求有造業。菩薩持戒不求世間果報。但為滿足一切善法得無上道。是名菩薩持戒不為具有造業。云何名菩薩凈于三業。云何凈身業離殺盜淫。以是義故名為凈身業。云何離于口業。離惡口妄言兩舌綺語。是故名為凈于口業。云何名凈于意業。除貪嗔癡邪見。是名凈于意業。是名菩薩凈于三業。善男子。具此十事。是名菩菩成就凈戒

復有十法能凈于忍。何等為十。內忍。外忍。法忍。隨佛教忍。無方所忍。所修處處忍。悲所為忍。不逼惱忍。誓悲忍。愿忍。云何名菩薩內忍。菩薩饑渴寒熱憂悲疼痛身心楚切。能自忍受不為苦惱。是名菩薩內忍。云何名菩薩外忍。菩薩從他聞惡言罵詈毀辱誹謗。或毀辱父母兄弟姊妹眷族和上阿阇梨師徒同學。或聞毀佛法僧有如是種種毀呰菩薩。忍辱不生嗔恚。是名菩薩外忍。云何名菩薩法忍。佛于諸經說微妙義。諸法寂靜諸法寂滅。如涅槃相不驚不怖。菩薩菩薩作念言。我若不解是經不知是法。終不得阿耨多羅三藐三菩提。故菩薩勤求咨問讀誦。是名菩薩法忍。云何名菩薩隨佛教忍。菩薩嗔惱毒心起時。作是思惟。此身從何而生從何而滅。從我生者何者是我。從彼生者何者是彼。法相如是從何因緣起。菩薩作是思惟時。不見所從生亦不見所緣起。亦不見從我生。亦不見從彼起。亦不見從因緣生。作是思惟。亦不嗔亦不惱亦不毒。嗔恚之心即便減少。是名菩薩隨佛教忍。云何名菩薩無方所忍。或有夜忍晝不忍。或晝忍夜不忍。或彼方忍此方不忍。或此方忍彼方不忍。或知識邊忍不知識邊不忍。或不知識邊忍知識邊不忍。菩薩不爾。一一切時一切方常生忍心。是名菩薩無方所忍。云何名菩薩處處忍。有人于父母歸長夫妻男女大小內外如是中生忍。余則不忍。菩薩忍者則不如是。如父母邊生忍。旃陀羅邊生忍亦爾。是名菩薩修處處忍。云何名菩薩非所為忍。不以事故生忍。不以利故生忍。不以畏故生忍。不以受他恩故生忍。不以相親友故生忍。不以愧赧故生忍。菩薩常修于忍。是名菩薩非所為忍。云何名菩薩不逼惱忍。若嗔因緣煩惱未起不名為忍。若遇嗔因緣時。卷打刀杖手腳蹴蹋惡口罵詈。于如是中心不動者則名為忍。菩薩若有人來起發嗔恚亦忍。不起發嗔恚亦忍。是名菩薩不逼惱忍。云何名菩薩悲心忍。爾時菩薩。若作王若王等有功業。為苦器眾生而作其生。是苦眾生若來罵辱觸惱之時。菩薩不以我是主故而生嗔恚。如是眾生我當拔濟常擁護。云何而得生于嗔惱。是故我今悲心憐愍不生忿恚。是名菩薩悲心忍。云何名菩薩誓愿忍。菩薩。我先諸佛前曾作師子吼發誓愿言。我當成佛于一切生死于泥中為拔諸苦眾生。我今欲拔不應嗔恚于彼。若我不忍尚不自度況利眾生。以是因緣。當修于忍不應生嗔。是名菩薩大誓愿忍。善男子。具此十事。是名菩薩能凈于忍

復有十法。名為精進滿足。何等為十。如金剛精進。無等精進。處中精進。顯勝精進。熾盛精進。常恒精進。凈精進。不共二乘精進。不輕賤精進。不良轉精進。云何如何如金剛精進。未解者令解。未涅槃者令得涅槃。未安者令安。未度者令度。是名如金剛精進魔不能壞。云何無等精進。爾時菩薩所行精進。超諸菩薩百千萬億一切諸佛善法。以精進力故力故悉能攝取。一切惡法無二舍離。是則名為無等精進。云何名處中精。勤不過分亦不解退。如是精進名為處中精進。云何名高勝精進。菩薩發大精進。愿使現身如佛色相。若我得佛。無見頂相圓光一尋。佛之相好無礙智慧大自在者愿我悉得。是名名高勝精進。云何名熾盛精進。譬如真金無有垢穢。菩薩精進亦復如是。無諸姤穢。除如是垢障。是名菩薩熾盛精進。云何名常恒精進。舉動威儀不離精進。行住坐臥不曾休廢身心不懈。是名菩薩常恒精進。云何名清凈精進。如上常恒精進。有所起所惡不善之業能障道法。皆悉除斷一切善法。皆悉修廣增長熾盛。乃至微細一念之惡不令得起況復大惡。是名菩薩清凈精進。云何名不共二乘精進。菩薩周遍十方。猛火熾盛。如此世界外。有極苦眾生。菩薩能忍大火。過無量恒河沙世界。拔濟一眾生苦。為一尚爾。況多眾生。一切外道二乘所不能及。是名不共二乘精進。云何名不自輕賤精進。菩薩作是思性。三世諸佛。皆從微少精進修無量德。乃能久積苦行成等正覺。是名菩薩不自經賤精進。云何名不退轉精進。菩薩不以己身精進微薄。不以貧窮有少財寶而生舍心。常修精進。寧為眾生久處地獄。是名菩薩不退轉精進。具此十事。是名菩薩滿足精進

復有十法。名具禪波羅蜜。何等為十。多集福德禪。深厭諸惡禪。能勤精進禪。具于多聞禪。不顛倒解禪。解法向法禪。利根聰明禪。有純善心禪。解定智禪。不著禪相禪。云何為多集福德。久于大乘積集善根。在所生處常護持戒增長善法。云何名為深厭諸惡。言察諸法。世間大苦常為災患之所逼惱。無有暫亭。常為眾苦。無明所盲皆因愛欲欲為根本。我。根不應同于凡夫觀近于欲。云何名為能勤精進。剃除須發舍離產業。出家學道發大精進未得善法者能令使得。云何名具于多聞。于世諦第一義諦悉能宣說。云何名不顛倒解。善知世諦即第一義諦。善知不顛倒法如法體相。云何名解法向法。正見正志正語正業正命正方便正念正定見正道。利根聰明者利根轉勝。純善心者。菩薩善心起時。能回貪嗔癡能欲愛。能除欲樂。能除欲著。以善心故令欲不起。解定智禪者。善持其心調煩其心。善持諸法調伏諸見。不著禪相禪者。菩薩雖入滅定。而不舍教化眾舍。乃至起慈悲喜舍亦復如是。菩薩爾時便獲五神道。而不以十二門禪五神通等以為自足。方求上法在嚴之具功德滿足具此十事。是名菩薩具禪波羅蜜

復有十法。名為智慧滿足。何等為十。具無我善。解業報。善解有為。善解生死相續不絕。善解生死出要之法。善解聲聞辟支二乘之法。善解摩訶衍。善解遮魔業智慧不顛倒智慧無等智慧。云向具無我善根。菩薩以智觀察色受想行識。不生不起不見起因。第一義諦不見不生不起。世諦第一義諦。但有假名而無實體。雖知諸法處寂。而不舍于精進。深矜一切眾生。是名菩薩無我善根。云何善知業報。菩薩雖知業報不斷不常而受不舍。是名菩薩善知業報。云何名善知有為而不取有為相。如實正見知有為法迅速不亭。念念流動。以是因緣深樂涅槃厭惡生死。是名菩薩善知有為法。云何善解生死流轉。菩薩觀察一切眾生。無明所盲漂流生死。恒愛罥諸結所縛。是故菩薩正觀生死如實而知。是名菩薩□解生死流轉。云何善解生死出要之法。無無明則無行。無生則無老死憂悲苦惱眾苦聚集。菩薩以實知見十二因緣。是名菩薩善解生死出要之法。云何善解聲聞辟支二乘之法。觀察如此法時。成須陀洹。辟支佛法而不取證。何以故。我攝受一切眾生故。以是故我今不應獨出生死。是名菩薩善解聲聞辟支佛法。云何善解摩訶衍法。菩薩善學解一切諸法而不得諸法相。以是因緣相貌而不墮于斷見。是名菩薩善解摩訶衍。云何名菩薩善知遮魔業智慧。菩薩善知不親近惡知識。亦不至惡國而常遠離世俗談話。一切結使能障菩提者悉皆遠離。善知對治法。是名菩薩善知遮魔業智慧。云何名不顛倒智慧。善學世諦第一義諦及諸經諸。雖明知世典。而常尊佛法以為眾勝。終不染于外道邪見。是名菩薩不顛倒智慧。云何名無等智慧。不見若天若人沙門婆羅門及諸外道與菩薩智慧等者。是名無等智慧。具此十事。是名菩薩滿足智慧

復有十法。名滿足方便。何等為十。方便回向。善回外道諸見。善回五塵。善除疑悔。善救護眾生。善知眾生齊命。善受供養。善移聲聞辟支佛乘學者入于大乘。善知示教利喜。善知供養恭敬。云何方便回向。一切所有善華若華果。若香若香樹。若寶若寶樹。若疊若疊樹。一切空澤壙野無主非我所諸物。盡皆晝三時夜三時回心施佛一切菩薩及諸眾生。若起一念善根身心隨喜。是名方便回向。云何名善回外道諸見。能令異學九十六種調伏出家。欲調伏時要先恭事。現為弟子外道所有威儀法則。悉皆習學究盡勝彼。令調伏已而反制之。使為弟子信受其語。乃以正道誘化其心令立佛法。是名菩薩善調外道諸見。云何名善回五塵。見諸眾生貪欲熾盛。現作女身。端正殊妙超諸女人。使彼染著。即復瑯身變為死尸。膖脹臭爛。菩薩爾時即服本身而說法要。是名菩薩善回五塵。云何名善除疑悔。若眾生作五逆罪及余諸惡。愁憂悔恨。菩薩有復化作父母而逆加害。我真汝伴同作逆罪。菩薩便為說種種法。令彼逆罪即得輕微。是名菩薩善除疑悔。云何名善能救拔眾生。菩薩觀彼眾生。堪為法器而造諸惡。菩薩即為現形種種說法。應見王身得度者。即現王身。所應見者。皆為現之。是名菩薩善能救拔眾生。云何名善知眾生濟命。見眾生無所勘任不識正法。唯知貪欲飲食衣服更無余求。菩薩爾時為示算數醫方種種伎術。如是善者皆令學習。悉令不之衣服飲食。是名菩薩知眾生濟命。云何名受供養。菩薩爾時得大寶樹。如須彌能受之。若得少施微豪縷綖亦皆受用。以何緣故大小皆受。見眾生慳貪嫉妒無有施心。隨所施為說法。是名名菩薩善解受供養。云何名善能移于二乘入于大乘。見眾生勘任大器。乃作聲聞辟支佛二乘精進勤修苦行。爾時菩薩令住大乘。舍于小心。為繼佛種不斷三寶故。是名菩薩移于二乘安住大乘。云何善能示教利喜。未發菩提心者能令發心。即為說法。令其歡喜修或行。是名菩薩善能示教利喜。云何善能恭敬供養三寶。出家菩薩少欲知足不積財寶。唯以法施為利。即自思惟種種運心供養諸佛。如是思惟已便能具足六度。以種種供養而具檀波羅蜜。恒與一切眾生善。是名尸波羅蜜。喜忍樂。是名羼提波羅蜜。身心不懈。是名毗梨耶波羅蜜。專心不散。是名禪波羅蜜。莊嚴眾行皆悉具足。是名般若波羅蜜。菩薩如是靜處思惟時。能具足六波羅蜜。是名菩薩善解供養恭敬三寶。具此十事。是名菩薩具足方便

復有十法名發愿。何等為十。不作卑下發愿。不畏生死發愿。出過一切眾生發愿。一切諸佛贊嘆發愿。能摧伏一切魔發愿。不為他教故發愿。無邊發愿。不恐畏發愿。無憂發愿具足發愿。云何不作卑下發愿。不為三有受樂故發愿。是名菩薩不卑下發愿。云何不畏生死發愿。不求二乘不為厭惡生死。不為滅除生死故發愿。是名菩薩不畏生死發愿。云何名出過一切眾生發愿。菩薩愿使一切四生眾生悉成菩提。而我或入涅槃。或不入涅槃。是名菩薩出過一切眾生發愿。云何名一切諸佛贊嘆發愿。菩薩發愿。化一切眾生。皆行菩薩道乃至坐于道場。我當勸請令久住世利益眾生。是名菩薩一切諸佛贊嘆發愿。云何名摧伏一切諸魔發愿。愿使一切眾生成佛時。佛時國土不聞惡魔名字。是名菩薩摧伏一切諸魔發愿。云何名不為他故發愿。終不受他教故。發菩提心。自以智慧觀察世界眾生受無量苦。為拔濟故發菩提心。是名菩薩不為他故發愿。云何名無邊發愿。菩薩不為方所少緣發愿。從初發意行六波羅蜜。乃至坐于道場。于一一善心中我皆隨喜。是無邊發愿。云何名不恐畏發愿菩薩。從初發心聞深妙法不生驚畏。聞佛本行無量功德不生驚畏。佛所成熟眾生無量無邊。非我智力之所能知。唯佛與佛乃能究竟。是名菩薩不恐畏發愿。云何名無憂發愿。菩薩見諸眾生癡無慧目。[怡-臺+龍]戾嘆調少智眾生。愚癡喑啞無涅槃分不生信心。而為一切諸佛菩薩之所棄舍。如此眾生我皆調伏。乃至坐于道場。是名無憂發愿。云何名具足發愿。菩薩發心誓愿降魔成阿耨菩提。是名具足發愿。具此十事。是名方便發愿

復有十法名力具足。何等為十。人不輕力。不為他所伏力。具福業力。具智慧力。具徒眾力。得神通力。自在之力。陀羅尼力。菩薩定特不可動力。所言無二力。云何名人不輕力。一切外道聲聞二乘無能過者。一切眾生亦無有與菩薩力等者。是名菩薩人不輕力。云何名具福業力。無有世間出世間所修之福功德莊嚴能與菩薩力齊等者。名菩薩具福業力。云何名具智慧力。菩薩智力有所舉動。于前后際無有錯謬。是名菩薩具智慧力。云何名具徒眾力。菩薩徒眾不壞正見。無毀盛儀常修凈命。所攝大眾皆同菩薩正直之行。是名菩薩具徒眾力。云何名具神通力。菩薩以世俗五通勝于聲聞二乘五通。能以一塵容閻浮提及四天下。乃至恒河沙等三千大千世界。而微塵不增世界不減。其中眾生亦不迫迮。無有覺知想不相妨害。是名菩薩具神通力。云何名得自在力。菩薩有自在力。欲使三千大千世界種種珍寶遍滿其中。即如其意。是名菩薩自在之力。云何名得陀羅尼力。菩薩若聞無量無邊諸佛說法異聞異字。能于一念種種音聲　悉皆受持思惟修行。是名菩薩陀羅尼力。云何名定持無虧動力。一切眾生無能擾壞令其心亂。是名菩薩定持不虧動力。云何名所言無二力。菩薩心思后言口無二語。唯除方便。利益之說。是名菩薩言無二力。具足此十事。是名菩薩得力具足

復有十法名具足智。何等為十。智人無我智具足。知法無我智具足。遍知諸方便智具足。善知禪定境界處所具足智。持具足無等智具足。善知眾生根行具足。無作智具足。善知一切法相具足。善知出世間智具足。云何名知人無我。觀五陰不堅無牢固。虛妄無真實。乃至滅謝亦不見有去。是名知人無我。云何觀法無我知。如實相見生滅。知一切物猶如假借。有名用從緣而生從緣而滅。菩薩如實而知諸法真實。是名觀法無我。云何名一切處遍智者。非一剎那中知。非一剎中不知。非此方知彼方不知。而能普于十方得無礙智。是名一切處遍知。云何善知禪足境界處所。知聲聞定。知辟支佛定。知菩薩定。知佛定知。如是諸定知皆悉了知。是名善知禪定境界處所。云何名知持具足。善知聲聞持辟支佛持菩薩持。況余眾生而不能知。是名知持。云何無等智。一切外道二乘諸智。無有能及菩薩智者唯除如來一切種智。是名無等智。云何名善知眾生根行。能以凈無礙智。遍觀世界。眾生能生菩提。乃至入般涅槃。有聲聞乘。有辟支佛乘。有生善趣。有生惡趣者。是名菩薩善知眾生根行具足。云何名無作智慧。于四威儀行住坐臥。念無作心恒成就。譬如有人于出入息乃至睡眠常無所作。是名無作智具足。云何名善知一切法相。了達諸法皆同一相。云何一相。皆盡空相。如幻相虛妄相。是名菩薩善知一切法相。云何名善知出世間智無漏智。出一切世間諸智。是名菩薩出世間智。具此十事。是名菩薩得一切智滿足

　　華嚴經

菩薩以求佛道所修善根與一切眾生。是檀波羅蜜。能滅一切煩惱熱。是尸波羅蜜。慈悲為首。于一切眾生心無所傷。是羼提波羅蜜。求善根無厭足。是毗梨耶波羅蜜。修道心不散常向一切智。是禪波羅蜜。忍諸法不生門。是般若波羅蜜。能起無量智門。是方便波羅蜜。求轉勝智慧。是愿波羅蜜。諸魔外道不能俎壞。是力波羅蜜。于一切法相如實說。是智波羅蜜。如是念念中具足十波羅蜜

　　相續解脫經一卷

觀世音白佛言。世尊。何故施設余四波羅蜜。佛告觀世音。此等是六波羅蜜伴故。彼三波羅蜜攝取眾生。菩薩事方便善業建立。是故我說方便波羅蜜是三波羅蜜伴。復次觀世音菩薩。現法多行煩惱。不能勘任。常修習忍。貪樂下界故。悕望羸劣不能內一其心。及菩薩藏聞緣修習。能開引出世間慧。受行少福。愿未來世煩惱微薄。是愿波羅蜜。煩惱薄已能勤精進。是故我說愿波羅蜜是精進波羅蜜伴。親近善知識聽聞善法。內正思惟。轉劣悕望得力悕望。殊勝上界能內一心。是故我說力波羅蜜是禪波羅蜜伴。于菩薩藏聞緣修禪。是智波羅蜜。堪能開引出世間慧。是故我說智波羅蜜是般若波羅蜜伴

菩薩藏修道眾經抄卷第十二