　　No. 2809

攝大乘義章卷第四

斷結義七門分別(一釋名。二體性。三治斷差別。四觀行同異。五退不退分別。六品數多少。七治斷位地)

第一釋名。言斷結者。結謂結縛。惑智諸障于界內界外系縛行人不得解脫故名為結。攝大乘云。若人修行離欲欲界見身被縛在色界中。乃至修行出無色界見身被縛在阿梨耶中。斯乃縛義即結義也。斷謂斷除。明諸圣人以三乘道為斷諸結縛故曰斷。結蓋乃約證就斷以立其名。斷謂所證。結即所斷

第二體性者。斷結法體。大莊嚴論云。二分舍用。一障分。二治分。障熟須舍。如[病-丙+(雍-〦)]熟須潰。治熟須用。如食熟須啖。論復說云。轉依有離有得。離謂離二障。得謂得二智。今具而說有其三義。一者能斷。三乘圣道無流慧焉。二者所斷。惑智二障諸煩惱也。三者所證。謂真如數滅也。此中三義俱含四諦。初道諦。第二苦集。三是滅諦

第三治斷差別者四門分別。一約識分別。二就世分別。三寄道分別。四伏斷分別。一約識者義有三種。一薩婆多宗凡圣斷惑并用意識俱生智慧斷諸結使。此通世俗及無流慧。不用五識。雜心論云。離欲及退時。受生亦命終。斷及相續。當知是意識。俱舍婆沙亦同此說。論中既說離欲唯意識。當知斷結以意識俱生智慧能斷。非彼五識。以其五識唯一念故。別相緣故。二依成實。凡夫世俗不斷煩惱。圣人圣慧方斷煩惱。能斷智慧非六識俱。以彼宗識是無記俱。依第四末后行心智慧正斷。三依大乘。廣說九識。若說正治亦唯意識。攝大乘云。菩薩于善識遠離余五識。下論釋云。善識者無流意識遠離五識者離五散動及離眼等五識。問曰。所以斷惑非余識也。答曰。第一凈識體是如如。真性本有非始修智。不說斷惑。阿梨耶識唯有凈品聞熏種子。以是成就不能現行照理斷結。問曰。本識聞熏若非正斷。何故攝論云。下品聞熏能治上品本識。乃至上品聞熏能治下品本識。攝論復云。聞熏習為欲損減本識故生。不為增益本識故生。看彼論勢聞熏能治云何非正斷。答曰。所說聞熏治三品惑及咸本識乃據聞熏能生對治。是對治因說為對治。而非正治也。阿陀那識恒與四惑染污俱生。但是所斷非能治也。眼等五識散亂不定一念而起故非能治。攝大乘云。五識非對治道生處。攝論復云。善識者無流意識離眼等五識　二就世分別。薩婆多宗對治道生解惑不俱。解正現在。惑在過未。今以現在對治之解正治現在得惑之得非色非心法令所得惑體失而不成。名曰斷惑。非謂正斷染污惑體。雜心論云。若不斷得不名對治也。二依成實。對治道生正斷過未惑之功能。所以然者。正以智慧斷過去惑為因之能令彼未來果義不起。乃說因□果亡說為斷結。而無結使法體之可斷也。三依大乘。對治生時能治所治兩法必俱。第六意識正起能治。第八梨耶有二障種正為所治。攝大乘云。若無阿梨耶識。此對治識共大小惑種子俱在。此義不成。論復說云。若離本識轉依不成。攝論復云。初剎那為無礙壞現在　三寄道分別者。薩婆多宗凡夫是斷結世俗道圣道皆具四道。一方便道。二無礙道。三解脫道。四勝進道。于此四中無礙道正斷。亦說有證解脫正證。雜心論云。謂彼雙道滅世尊之所說。下論云。三界煩惱當知無礙解脫道滅。方便前導勝進后助非正斷也。成實論宗斷諸結使亦具四道。名字同前。一一道中說眾多心。不唯一品乃至九品。故彼論云。眾多心斷諸煩惱。非八非九。大乘法中亦具四道。還以無礙用為正斷。解脫正證。攝大乘云。無間道難得故解脫難得。問曰。大乘斷結無礙解脫。為一念中有此二道。為二念中有此二道。答曰。或有法師。大乘斷惑但一念中有此二道。體性正一。就義說二。正斷現惑名為無礙。即此無礙令未來惑不生說為解脫。此義不然。若以無礙即為解脫者。菩薩金剛體是無礙。亦應即是佛果解脫。既金剛心一念之中但是無礙不即佛果。因何得說一念無礙亦即解脫。今者正判。夫是二道必是異念。前念無礙是說正斷。后念解脫說為正證。攝大乘云。初剎那為次第道。第二剎那為解脫道。初剎那壞現在惑令滅。第二剎那遮未來惑令不生。大品經云。無礙道行說為菩薩。解脫道行名為諸佛　四伏斷分別。薩婆多宗斷界內結通凡圣。凡夫之人世俗六行總斷欲界見修二惑。乃至總斷三空已還并是永斷。圣人別斷界內見修。先斷見諦后斷修惑。始自欲界乃至非想亦是永斷。問曰。凡圣斷惑。凡不見理。圣人見理。云何斷惑俱是永斷。答曰。凡夫圣人所見理事雖復不同。治道斷結同舍惑得同令惑體失不屬人。是故凡圣俱說永斷。若依成實。凡夫之人但想非智。于諸結使是伏非斷。成實論云。是諸外道斷結還起更生欲界。是故凡夫不名斷結。復次以諸凡夫常有我心。是故不能斷身見等。問曰。若凡夫不斷煩惱。云何命終往生色界論中。答曰。深遮煩惱生色無色界。成實論宗一切圣人所斷煩惱皆是永斷。大乘法中或有法師引涅槃經云有諸外道六行斷結為三果向。便說凡夫永斷煩惱。或復引彼佛性論說。若諸煩惱在眾生離欲相續不動業因生上二界名隨眠。或復引攝論凡夫或損一分皮煩惱。復引攝論世間離欲時不靜地熏習滅靜地熏習增世間轉依義得成。諸法師等授列向文。證大乘中凡夫永斷。此義不然。涅槃所說同薩婆多宗。非大乘正義。佛性論攝論所說凡夫斷煩惱者。并是伏結名之為斷。非謂永斷。今者正判。大乘法中凡夫斷結但是伏斷而非永斷。攝大乘云。凡夫從上界退墮受下界生。初受生識必為大小惑所染污。此識及惑從何種子生。論中既責小乘諸師。既凡夫從上來生下界所起之惑必由因生。故知凡夫從下地生上界時。不斷欲界梨耶識中見修惑種而生上界。今來下生用昔種子起惑潤生。既有種子。當知非斷。攝論復云。有流善識非謂轉依。涅槃經云。諸外道等有苦集諦無滅道諦。既滅諦故不斷惑。涅槃復云。若世俗道而斷煩惱。雖斷還起。地持論云。世俗道不得解脫果。大乘法中一切圣人地前地上所斷煩惱皆是永斷

第四觀行同異者。于中兩門。一觀。二行。初觀門中復有四句　一人法二空者。薩婆多宗凡夫斷惑世俗事觀非生法兩空。圣人斷惑但作生空不作法空。雜心論云。內離人故空。成實論宗圣人斷結通作人法兩空之觀。成實論云。但見色等無常敗壞是亦名空。非謂清凈。后見陰滅時是觀清凈。問曰。有為緣智。何故下清凈論云。行者后時起五陰想。彼假名心還復得生。故不清凈。若證陰滅陰不現前。以假名滅故則假名想不復隨逐。故說清凈。譬如有樹剪伐焚燒灰炭都盡。樹想方盡不復隨逐。成實復云。如實義者。諸煩惱等見滅時斷。所言見滅即其性空。泥洹法空滅也。大乘法中所斷二障亦作人法二空觀而斷煩惱。大地已前以生空觀斷界內惑。登地已上以法空斷界外惑。攝大乘云。前于十解已得人無我。今于初地得法無我。攝論復云。地前漸除惑障。登地已上漸除智障　二明三慧。謂聞思修。薩婆多宗于三慧中若凡若圣唯用修慧斷見修惑。以是定心能斷煩惱。聞思散亂不能斷惑。雜心論云。修慧能斷煩惱。永離名故。及正定故。非聞思也。成實論宗聞等三慧皆斷煩惱。成實論云。假名心者。或以多聞智因緣斷。或以思惟智因緣斷。實法心在暖等中以空智斷。大乘法中亦以修慧斷除二障。不以聞思。攝大乘云。奢摩毗那智緣總法為境。剎那剎那能破壞諸惑聚。涅槃經云。定動智伏除。攝論復云。顯是修慧非聞思慧　三明三智。謂加行正體后得之三智也。薩婆多宗及成實論斷結之智雖復論。不說加行智名。然對治智正當三智。加行智非正體后得。大乘法中所斷二障。大地已前正用加行為無礙解脫斷其惑障。以得人空故唯加行。未得法空非中后知。登地已上正用中智為無礙解脫斷其智障并惑障習氣攝大乘云。由無分別智能遣能滅。遣約現在。滅約未來。攝大乘復云。得無分別智則解相結。相結不起粗重隨滅。以此當知初地已上中智正斷非前后智。以其前智但作導。后得智者唯能后助。問曰。其加行智能斷惑障。其正體智復除智障。何故不說后得智而斷惑也。答曰。前中二智并在觀內定慧照理智能斷惑。后得出觀緣俗量境故不斷惑。問曰。若言后得不斷煩惱。何故攝論后得智能除報障。佛性論說無分別智滅。現在惑名為盡智。后得智滅未來惑名無生智。答曰。攝論說云后智除報。乃據后智出觀自在取舍隨心說除報障。非謂正作無礙道斷。佛性論說云后智能斷未來惑者。蓋是出觀勝進道中遠遮未來惑說斷未來。非無礙斷也　四明四念處。謂身受心法。薩婆多宗四念處中以法念處斷諸結使。非身受心三念處耳。雜心論云。修慧中具四念處。彼法念處能除煩惱。總境見故。非余念處。事境見故。婆沙俱舍亦同此說。成實論宗中雖復不說一一念處斷如是煩惱。然彼論云。念處斷假名心惑。當知四念俱斷煩惱。大乘法中所斷二障。唯一法念能斷煩惱。非三念處。攝大乘云。由奢摩陀毗般舍那智緣極總法為境。剎那剎那破壞諸惑聚。攝大乘復云。觀行人破煩惱。以無分別智緣真如通為一境。維摩經云。觀身實相觀佛亦然。此等經論并法念觀也　二辨行者。謂十六。謂苦無無常空無我等。薩婆多宗一凡二圣。其凡夫人斷八地欲世俗六行。是事觀故不見諦理。言六行者。謂苦行粗行障行。此之三行隨用一行作無礙道。解脫道中亦有三行。謂止行離行妙行。隨用一行作解脫道。若論圣人。斷三界惑作四諦觀有十六行。苦諦四行。苦行無常行空行無我行。隨用一行斷苦諦惑。集諦四行。因行集行緣行有行。滅諦四行。滅行妙行止行離行。道諦四行。道行如行跡行乘行。若其圣人以世俗道斷修道結。還作六行如前說也。成實論宗斷三界結無流行斷。論中所說但有兩行。謂空行無我行。成實論云。有二種行。空行無我行。于五陰中不見眾生是名空行。見陰上無是無我行。若斷煩惱但此二行。大乘法中斷界內惑說有兩義。若是聲聞具十六行斷見修惑。依佛性論。利根聲聞苦法忍中一無我行通斷三界四真諦下八十八結。鈍根聲聞于十六心具十六行別斷三界四真諦下八十八結。佛性論云。平等觀者有利有鈍。若利根人于一念中等觀四諦八十八惑一時俱斷皆名見諦。若鈍根人次第觀者。初念觀苦不見三諦。若斷苦下名為見諦。余曰修道。準佛性論。聲聞人斷見諦惑具十六行。修道斷結亦復如是。若是菩薩斷界內惑位在十解。若斷見諦但用一無我行頓斷見惑。若斷修道十回終身修無我行。于三界中九地別斷。界內如是。言界外者。初地已上地地之中皆法空無我行斷習及智障

第五退不退分別者。薩婆多宗一凡二圣。凡夫總斷三空已來見修二惑。其利根者斷已不退。若鈍根人斷已或退如婆沙說。若是圣人于中有二。一者就人。二者所退。就前人中。圣通三乘。緣覺與佛。利根不退。聲聞人內學與無學。學人之中斷見諦惑。無問利鈍皆說不退。見道速疾見道猛利。所斷諸惑猶如折石如鎧入陳。斷已不退。若斷修道。及無學位觸對五欲煩惱還退。雜心論云。先以不凈得離欲后思凈相退。論中所說學與無學有六種性。退法種性逢五退具斷已還退。思法護法住法必勝進法不動法。此等五人本種性者斷已不退。增進相者。始自思法至必勝進。由根未滿遇緣有退。廣如論說。二辨所退者。圣人退中毗婆阇提但退禪定亦退圣道。不退煩惱不失無為。彼作是說。圣道滅惑永斷無余。譬如以物破瓶。如火燒薪。亦如燒衣。育多婆提復作是說。圣人退時退于禪定亦失圣道。退起煩惱并失無為。論中說云。退圣道時舍解脫得死結還生。評家所存育多所說以為勝也。雜心俱舍并同育多婆提所說。成實論宗圣人退中還有二義。一者約人。二就所退。言約人者。凡夫有退。退已起惑還生欲界。圣人斷結。斷已不退。成實論云。阿羅漢等永拔愛根。從何生結。成實復云。圣人散滅破裂不集不識。是故不退。后復次中通學無學。問曰。成實論宗凡夫斷結為退不退。答曰。凡夫斷結但伏非永。若遇退具結使還生。成實論云。諸外道等斷結還起還生欲界。是故凡夫不名斷結。二辨所退。鈍根圣人逢退因緣但退禪定不退圣道。不起諸結不失無為。成實論云。圣道不退但退禪定。退禪定中自在之力非一切羅漢得自在力。復次是人依此禪定得羅漢道。以失禪定則失無流。非無流退。譬如石山風不能動。健者如是毀譽不傾。大乘法中亦有兩義。一者約人。二辨所退。言約人者。人有凡圣。凡夫斷結是伏非斷。無問利鈍斷已還退。涅槃云。若世道而斷煩惱以還起故名為無常。智度論云。舍利弗曾行菩薩道施眼因緣退大住小。地持論云。無種性人善趣成就數退數進。此謂十信及十信前凡夫人也。言圣人者。圣該三乘。聲聞乘中如涅槃經中說。瞿抵比丘六返失。即聲聞人有退義也。攝論云。六識緣外塵不正思惟。由不正思惟退失滅盡定。緣覺乘者但是利根不說有退。菩薩法中十信之位發心不固悲愿淺薄。遇緣便退。攝大乘云。諸菩薩在十信位中修天行未堅固。多厭生死慈悲劣薄。欲舍大乘修小乘道。始自十解至于十地同一利根必無有退。地持論云。有種性處成熟無有退失。數數增進。大莊嚴論云。退菩提心由四因緣。一非種性離菩薩種性故。二非法明離善知識故。三少慧力未解大乘法空故。四少因力先世不種諸波羅蜜自性善根。涅槃經云。復有六法壞菩提心。一者吝法。二者于諸眾生起不善心。三者親近惡友。四者不勤精進。五者自大憍慢。六營務世業。如是六法破菩提心。此中法體。第一慳纏。第二嗔恚。第三愚癡。第四懈怠。第五憍慢。第六因于貪愛生三毒煩惱。涅槃經中復有五法退菩提心。一者樂苦外道出家。二者不修大悲心。三者好求法師過罪。四者常樂處生死。五者不喜受持十二部經。此中第一邪見。第二愚癡煩惱。第三嗔恚。第四貪愛。第五不信。彼經所說若五若六非直退菩提心而起煩惱。起時亦乃失菩薩戒。此等退失并在十信。問曰。若言種性無退失者。何故攝論在頂法位住于退際。答曰。攝論所說住退際者。乃據修道在方便中暫時不進說名為退。非謂失位名為退也。二辨所退者。大乘法中所說聲聞鈍根有退。但退禪定及退圣道。不退煩惱不失無為。問曰。云何知。彼大乘法中聲聞鈍根但退禪定及退圣道不退煩惱不失無為。答曰。準于經說。瞿抵比丘既云有退。故但退禪定及退圣道。復準維摩及攝大乘說。其阿羅漢無惑種子不起煩惱。故知大乘聲聞雖退。不退煩惱不失無為。維摩經言。眾生空者如阿羅漢三毒。攝大乘云。先入觀時諸惑重習皆已滅盡。云何無因緣得生世心。若爾此惑不由因生即無解脫。其無學人惑心亦應無因而生也。問曰。種性已上斷惑不退。何故地持種性菩薩成熟白法非四煩惱之所染污。若染污者白凈之法不現在前。既言染污白法不起。故知種性退失道定亦起煩惱及失無為。云何向說種性已上無退義也。答曰。種性已上斷結不退無前四事。地持論言若有染污白法不起。非謂界內修道正使。此中菩薩永斷上心所起染污。但是修道習氣煩惱微細現前障于白法故不違也。大莊嚴論云。菩薩種性過失略說有四。一者習惑功德不行煩惱多行。彼說既云惑習。明非正使

第六品數多少者。薩婆多宗夫斷結使必有九品。謂下下道治上上結。乃至上上道斷下下結。婆沙論云。凡夫斷結九無礙道九解脫道斷九品結。圣人斷結亦復如是。問曰。凡夫圣人皆九種道斷九種結有何差別。婆沙論云。凡夫所斷見修合斷。圣人所斷先斷見諦后斷修道。婆沙論云。圣人斷見諦結以一無礙一解脫道斷九品結。修道所斷以九無礙九解脫道。雜心論云。一種斷九種。九種斷一種。九種斷謂斷見諦結九種。九種是斷修道結也。成實論宗斷諸結使并以多心而斷煩惱。不同薩婆多宗。但說八忍及陳九品。成實論云。有人言。煩惱九種智亦九種。以下下智斷上上煩惱。乃至上上智斷下下煩惱。是事不然。以無量心斷諸煩惱。譬如巧匠手執斧柯。眼見指處。不能分別日日所盡若于分數。但見盡已乃知其盡。比丘亦爾。修行道時雖不分別今日所盡。若于諸漏。昨日所盡若于諸漏。但彼盡已乃知流盡。故以無量心盡諸煩惱。非八非九。言非八者破薩婆多見諦八忍。言非九者破薩婆多修道九品。大乘法中略作兩門。一總辨九品。二別明九品。初總明九品者。昔來法師言。大乘所斷煩惱舉真形妄。無妄可斷不說九品。或有人云。三大只中念念起智剎那剎那能壞諸惑并是無礙。即復義說無礙之道而為解脫。理皆不然。今者正判。依攝大乘及地持論。大乘斷惑。圣道九品惑亦九品。以下下道治上上結。以上上道治下下結。攝大乘云。若聞熏習下品生能對治上品本識。乃至聞熏習上品生能對治下品本識。攝論復云。觀行人破煩惱以無分別智緣真如通為一境。先用劣道。次用中道。后用勝道。譬如世間欲破木時。先用細楔后用粗楔。地持論云。解行住菩薩行下忍時行相增。中忍時中。行上忍時下。如是行上忍時斷此過相次第入歡喜住。釋云。下忍時斷增者。所上結名為增也。中忍時中者煩惱中也。上忍時下者煩惱下也。涅槃經云。分別煩惱不可稱計。滅亦如是不可稱計。非諸聲聞緣覺所知。是名上智。此謂大乘斷諸煩惱九品。經論如是。二別明九品者略有兩門。一明界內。二釋界外。就界內中。準佛性論。斷見諦惑聲聞有二。一者利根于見道中但以苦忍為一品道通斷見諦八十八結。此謂所斷本識之中三界見諦熏習種子但一剎那對治斷也。問曰。上二界中見道煩惱此忍所斷。今者頗有上二界中見諦煩惱法忍斷不。答曰。大乘法中上二界見諦煩惱。利根聲聞用苦法忍而通斷也。集諦滅諦道諦而用苦法忍斷。次第作頗設準以為之。二若鈍根人八忍八智斷三界中見諦煩惱。聲聞所斷界內修道俱九無礙九解脫斷九地中九品諸結。理不可疑。菩薩位中斷界內結者。先斷見諦后明修道斷。見諦惑諸經論中不說品數。今者竊準佛性論說。利根聲聞以平等觀斷三界見道八十八惑。但以苦忍一念即斷。今例菩薩十解初心一剎那道頓斷三界見諦所斷八十八結。信不疑也。若斷修道所斷煩惱。始從十解第二念去至于十回向多身已來但伏未斷。以此諸位諸菩薩等斷除上心留隨眠惑助愿受生故說伏也。于最后身三界九地地地之中皆用九無礙道九解脫道斷九品結。地持論云。解行住菩薩行下忍時行相增。行中忍時中。行上忍時下。如是行上忍時斷此過次第入歡喜住。地持所說正斷界內。修道菩薩而作九品。界內如是。二明界外所斷智障十種無明。準佛性論還為此解。第一無明為見道惑略分三品。謂皮肉心。初地始心以一剎那無分別智為無礙道頓斷皮惑。第二念智為解脫道。第三念去真智相續無惑可斷。至住地心還以一念無分別智為無礙道斷皮肉惑。第二念智為解脫道。第三念去無惑可斷。至滿地心斷皮心惑。例上可知。初地所斷見惑如是。問曰。夫是見道理必相續。若準向解。初地三心三時斷惑便成三重。見道義不乖乎。答曰。小乘法中見道時短促。大乘見道證理時長。故約三心三時斷惑。復次菩薩初地是見道位三心并見理亦無爽。二地以去判屬修道。斷惑之義與前不同。具如二地。第二無明有皮肉心。二地始心無分別智為九無礙無解脫如是漸斷皮惑九品。第九解脫已后真智相續無惑可斷。住心九品斷九品肉。滿心九品斷九品心。準佛性論義應如是。二地既然。始自三地至于十地義例可知。問曰。何故得知大乘斷惑說九品或言三品。答曰。準攝大乘論。地上斷惑說三或說九。攝大乘云。為除皮煩惱入初地。為除肉煩惱住初地。為除心煩惱出初地。攝論復云。觀行人斷煩惱無分別智緣真如通為一境。先用劣道。次用中道。后用勝道。譬如破木先用細楔后用粗楔。此證三品。而此三品品別有三即是九品。大乘斷惑結使微細漸頓難知。聊示如是

第七治斷位地略作十門。一辨二障自有兩門。一明障體。二辨斷障位地。初明障體者。障謂二障。一者煩惱障亦名惑障。二者智障復名自惑。今以界內四住正使為惑障體。以彼無明住地及惑障習三乘加行為智障體。二約位斷障者。薩婆多宗煩惱障中五見及疑見諦所斷。貪嗔癡慢貫通二斷。貪等迷理見道所斷。貪等障事修道所除。彼宗所說二乘之人但滅惑障未除智障。唯佛知來滅彼智障。雜心論云。佛除染污不染污無知。俱舍論云。智障永時障。二論所說蓋是惑障習氣也。成實論宗所斷二障與薩婆多異。彼論宗中見道已前聞思慧位斷假名惑。修慧位中斷實法惑。見諦道中見滅之時斷迷理十使。修道門中斷彼地地迷事貪等四使煩惱。如彼宗中以人言之。二十七賢圣信行一人斷假名惑。法行一人斷實法惑。無相行人斷見諦惑。前之二人須陀遠向。第三人須陀近向。前薩婆多宗見諦已前七方便道不斷煩惱。今此成實見諦已前五方便道斷煩惱。謂向所謂假名實法二種惑也。若其修道從須陀果信解脫見得等至阿羅漢二十四人。斷彼九地修道四使。以彼論宗嗔通三界故說四使。問曰。假名實法既是十使之外別說二惑。未知此惑法體是何。答曰。此之二惑三界通迷。前是人我。后是法我。以其輕故見諦前斷十使煩惱。別迷見修以其重故見修別斷。成實論中得二滅時滅彼空心。成實論云。若緣泥洹是名空心。成實復云。空心者于二處滅。一入無心定時滅。二入無余泥洹斷相續時滅。無心定中緣滅故滅。斷相續時因盡故滅。大乘法中惑障一種。真諦三藏于十信位正斷欲界修道皮惑。亦斷四禪三空修道皮惑。十解位中通斷三界見諦肉惑。十行位中前五行來唯斷非想修道皮惑。晉漢諸僧或有說云。地前伏位不能斷惑。經中說云。有人出世具煩惱性。智度論及仁王經中說云。伏心菩提惑說伏忍。故說地前唯伏不斷。到初地中方斷界內見修正使煩惱。初地斷見。二地已上方斷修道。或還于攝論諸法師或有說云。十解位中斷見諦惑。至登初地方斷界內修道煩惱　此義不然。三藏若言十信位中已斷欲界修道煩惱。并復說言斷四禪三空修道惑者。十信位中凡夫菩薩但是有流。攝大乘論有流善識不許轉依。攝論說云。十信白法與異法相雜。云何三藏說彼十信凡夫斷惑。復次大乘斷惑先見后修。云何此斷先修后見。又復十解已上三賢菩薩斷修道上心。留彼三界隨眠種子。受三界生自行利物。今在十信已斷皮惑。諸菩薩等復留何惑受三界生。不亦謬乎。三藏復云。十行位中前五行來唯斷非想修道皮惑。雖有此唱。竊驗論未見有受文。莫知三藏依何經論而作此解。晉漢僧云地前伏惑未斷煩惱者。何故攝論說云。地前漸斷惑障。初地已上漸除智障。攝論復云。菩薩有二。一者凡夫。謂十信已還。二者圣人。謂十解已上。今明轉凡夫依作圣人依。論中既地前漸斷惑障。復說轉凡夫依作圣人依。即是地前能斷煩惱。云何但說地前伏而不斷。或有說云。十解位中斷見諦結。至登初地方斷修惑者。便是未離界內染污惑障系縛而得出世法。又復地前斷于惑障。初地已上別除智障。若其界內修道之惑初地方斷。界外智障應地前斷。今者正判。界內見惑十解中斷。從此以后攝留修惑利物受生。此至十回于最后身次第斷除界內修惑方入初地。攝大乘云。諸惑謂見修煩惱。于菩薩地中先已滅盡。以此文證地前正滅界內惑。理不可違。問曰。界內修惑回向后身若說斷竟方入初地者。何故法集經云。菩薩得無生法忍斷其四漏及四漏習氣。智度論云。未得法身結使不盡。攝大乘云。于歡喜地得五百定類離三界欲。據斯經論界內修惑并初地斷。因何向說界內修惑于地前回向中斷。答曰。經論所言界內修惑初地斷者。并說已斷。譬如經云。無明住地佛菩提智斷。經中雖說無明住地佛智所斷。而實無明十地中斷。當知向引經論界內修惑雖云于初地斷。而實此惑回向中斷。問曰。若言地前界內惑者。何故經云。有人出世具煩惱性。仁王經云。三賢位中名為伏忍。智度論中名伏心菩提。經論既說地前菩薩具煩惱性伏忍伏心。故知地前但伏不斷。云何向說地前菩薩能斷界內煩惱。答曰。具煩惱性者。初依菩薩猶具界內隨眠惑性。若至十回方乃滅盡。復次具界外煩惱性也。伏忍伏心亦是伏彼界內上心及伏界外惑也。問曰。斷界內惑中六識見修種子如常途說。未知地前斷陀那識義復云何。答曰。三藏解云。阿陀那識是肉煩惱。三藏復云。有六識無陀那者。謂須陀洹等三學果人。以此當知三藏法師判識唯見諦斷。晉漢諸師咸同三藏。陀那識于見諦斷。仍復有說。陀那微細。三界九地無粗細差別。于見諦道苦忍一念頓斷三界陀那俱盡。此亦不然。無相論云。阿陀那識見諦肉惑。十六心斷皮煩惱者。思惟所斷至羅漢盡。而見諦斷準佛性論。斷見諦惑聲聞有二。一者利根于見道中但以苦忍為一品道通斷見諦八十八結。此謂所斷本識中三界見諦熏習種子但一剎那對治斷。今斷陀那亦如是也。二若鈍根人八忍八智斷三界中見諦煩惱。今斷陀那亦復如是。利根聲聞苦法忍心一剎那斷。鈍根聲聞十六心中八忍八智斷也。修道所斷阿陀那識準常途說。無相論中既云陀那體通皮肉及見思所斷。云何諸師但說陀那識唯肉煩惱見諦斷。然復此識體通見修遍在九地。云何諸師說言陀那識三界無粗細但苦忍斷。不亦謬乎。今者正判。此阿陀那識若約小乘肉煩惱分。利根者苦忍一念斷。其鈍根者見道中十六心斷皮煩惱分。從須陀洹勝進斷至阿那含金剛道斷之究竟。無相論云。第二執識四惑相應。此識與相應至羅漢究竟滅盡。無相復云。若見諦肉煩惱識及心法得出世道十六行究竟滅盡。余殘未盡但屬思惟。是名第二識也。若約菩薩。經論雖復無文正說。準前無相論。阿陀那識見道肉分。十解初心一剎那智斷。第二剎那解脫道證解道皮惑。十回最后身與六識中修道惑障同處而斷。而此修道陀那三界九品九地地別九品漸斷非頓。準釋可知。若其智障從初地斷至法云盡。問曰。界內惑障若地前斷。何故仁王經云。前之三地斷三界中色煩惱。四五六地斷三界中心煩惱。七八九地斷三界中色習煩惱。十地及佛斷三界心習。仁王經中既云初地已上斷三界色心煩惱。即界內惑地上方斷。云何向說界內煩惱地前斷也。答曰。仁王經中為別五忍階降地相。寄惑障正習而說上下。而實惑障正使地前斷也　所言斷色煩惱者。蓋斷凡夫時五欲愛色之習心亦例此。二說三障。謂皮肉心。于中二門。一明障體。皮肉二惑界內十使以為體性。見諦所斷是肉惑體。修道所斷為皮惑體。若其心惑界外智障是心惑體。二辨治斷。皮肉二惑。見道諸使肉惑十解位斷。修道皮惑十回終身斷。準前道理。二論宗斷如前準解。若其心惑從初地斷至十地盡。或說三障。謂惑業報。一明體性。二辨位地。就體性中。一界內三障。其惑障者見修二惑以為其體。業障者今大乘中罪福不動等種以為體性。報者界內報生五陰法也。二界外三障。無明住地及惑障習為惑障體。三業加行無流業種是業障體。三圣意生變易五陰為報障體。二辨治斷位地者。界內惑業大乘法中見諦斷分十解中斷。修道斷分十回終身斷也。其報障者其登初地報盡說舍。智度論曰。云何法身行檀滿足。答曰。菩薩末后肉身得無生法忍舍肉身得法身。于十方六道變身化眾生。釋云。論說無生法忍。謂初地無分別智名無生法忍也。若二乘無學來入大乘十信位中。舍分段報而受變易。智度所說乃據直來凡夫菩薩須斯二果此以肉身而入初地。界外三障者。惑業與報。從初地斷至法云盡。或說四障。謂闡提謗法。外道著我。聲聞畏苦。緣覺舍心。于中二門。一明體性。前二界內惑障以為其體。后二界外智障而為其體也。二治斷位地者。前二正障地前所斷。謂于十解與見道惑同對治斷。后二障者后初地斷至十地盡。而攝論說。地前四位斷四里障。地上十位斷四氣者。斯乃為具四障各說斷四。好體而言。十信不斷但伏四障。十解正斷。前二是界內惑故不斷。后二界外惑故初地已上正斷后二。不斷前二。其義可知。或說四障。俱舍論云。一者惑障。二者禪定障。三者智障。四永時障。亦作兩門。一體性者。惑障法體界內見道惑也。禪定障者界內修惑。永時障者見道習也。釋云。長時愛我故曰永時。智障者修道習也。二治斷者。惑定二障在二乘位及地前斷。永時障者入初地斷非上地也。智障者初地斷至十地盡或說四謗。謂增益損減相違戲論。人我中地還在界內見修所斷法執中起。登地已上地地斷四。十地方盡。四辨五住。一見一處住地二欲愛住地。三色愛住地。四有受住地。五無明住地。于中二門。一明體性要說有二。一者起惑。二曰住地。言起惑者。六七識中現行煩惱。言住地者。梨耶識中五住種子。就此五中。前四住地者若起若地是界內惑。無明住地若起若地是界外惑。二治斷者。前四住中若起若地二乘位及地前斷。十解斷見。十回終身方斷三愛。無明住地若起若地入初地斷。至十地盡。問曰。大地已前已斷四住。何故十地經云。一切欲縛轉后微薄。轉復微薄者。謂一切修道欲色無色界煩惱及彼因。同無明習氣皆悉微薄。諸見縛于初地見道已斷。地論既云見縛于初地斷。欲愛色愛無色愛同無明習氣第三地斷。以此當知地前諸位不斷四住煩惱也。答曰。向言地前斷四住者。乃斷正使及正使種子。地論所說見縛初地斷者見習也。第三地中斷三住者亦是二住習也。好體治自二地乃至十地斷三愛習。但以三地修八禪故障斷三愛。仁王經中初地斷貪。三地斷嗔。三地斷癡。四地除見。五地斷疑者。蓋乃經中借舉凡圣階降地相。三地已來相同凡夫。說前三地斷貪嗔癡。四五兩地相同四果中初二沙門果故。復說云。除見及疑。而實正使地前斷也。復次更說有五。謂五散動。一自性散動。二內散動。三外散動。四粗重散動。五思惟散動。亦作兩門。一體性者。自性散動謂五識也。內散動者謂睡悼及愛。外散動者第六意識也。粗重散動者身見使也。思惟散動謂法執也。二治斷者。前四散動是界內惑。在二乘位及地前斷也。粗重散動見諦斷。自余三種修道斷。第五散動是界外惑。從初地斷至十地盡。六者六染。起信論有六種染。一執相應染。二不斷相應染。三分別智相應染。四現色不相應染。五現心不相應染。六根本業不相應染。亦作兩門。一體性者。初之兩染界內煩惱以為法體。斯二體一義二而分兩染。前一起惑。第二成就。復次前一見惑。后一修惑。余之四染是界外惑以為法體。二治斷者。起信論中自說治斷。初執相應染或二乘地及十信斷。起信論云。執相應染依二乘解脫及信相應地遠離故。第二不斷相應染。若見道惑十解中斷。修道惑者十回盡也。起信論云。依信相應方便舍到凈心地究竟離故。論中雖云凈心地。據理地前斷。復次前一見斷。第二修斷。第三分別智相應染。從初地斷至七地盡。起信論云。依具戒地漸離至無相方便地究竟到七地故。論中雖云從具戒地。好體從初地斷。四現色不相應染。第八地斷。起信論依色自在地能離故。第五現心不相應染。第九地斷。起信論云。依心自在地能離故。第六根本業不相應染。第十地斷。起信論云。菩薩盡地入如來地能離故。七明七使。一貪欲使。二嗔恚使。三有愛使。四憍慢使。五見使。六疑使。七無明使。亦作兩門。一體性者。此中七使界內十使為其體性。二治斷者。若是正使在二乘位及地前斷。若是習氣地上斷。若其細解見修兩別義在可知。復次有七。謂七流。謂見漏。思惟漏。愛漏。念漏。根漏。惡漏。親近漏。前二漏體。后五漏具。界內煩惱見修行斷。準釋可知。八者八種妄想。如地持說。一自性妄想。二差別妄想。三積聚妄想。四我妄想。五我所妄想。六念妄想。七不念妄想。八俱相違妄想。依無相論名八分別。名字大同。亦作兩門。一體性者。前三妄想界外煩惱。后五妄想界內惑也。就前三中。初一法我。第二第三法我所也。后五妄想我及我所見道斷。或余三妄想修道煩惱。二治斷者。前三妄想從初地斷至十地盡。后五妄想在二乘地及地前斷。九者九種客塵煩惱。佛性寶性二論所說。一隨眠貪欲煩惱。寶性論云貪使煩惱。二隨眠嗔煩惱。寶性論云嗔使煩惱。三隨眠癡煩惱。寶性論云癡使煩惱。四貪嗔癡等極重上心惑。實性論云貪嗔癡結使煩惱。五無明住地。寶性論云無明住地所攝煩惱。六見諦所滅。寶性論云見道所斷煩惱。七修習所滅。寶性論云修道所斷煩惱。八不凈地惑。寶性論云不凈地所攝煩惱。九凈地惑。寶性論云凈地所攝煩惱。亦作兩門。一體性者。前四煩惱界內修道四使為體。初三種子。第四現行。第五無明。界外煩惱第六第七界內見修所斷煩惱。第八第九還是界外所斷煩惱。二治斷者。前四客塵二乘位中修道所斷。菩薩法中前三客塵既曰隨眠。理是種子。十解已上為異二乘攝留受生。十回后身斷已登地。第四客塵論禪上心。始從十解至于十回多身已來為異凡夫伏令不起。第五無明從初地斷至十地盡。第六見滅。第七修滅。在三乘位及地前斷。第八客塵從初地至七地盡。第九客塵從八地滅至十地盡。或說九結。一貪愛結。二嗔恚結。三憍慢結。四見結。五他取結。加近論云。名失愿結。六疑結。七無明結。八慳結。九疾結。亦作兩門。一體性者。此中九結并是界內十使及慳嫉兩纏為體也。使中是見結身見邊見邪見為體。他取見者戒取見取二使為體。余之五結當名取體。義在可知。二治斷者。此中九結在二乘位及地前斷。習氣者從初地斷至十地盡。十者十障。亦曰無明。后當廣說也

三性義七門分別(第一釋名。二出法體。三辨性差別。四攝法分齊。五觀行除障。六諸門分別義異。七開合多少)

第一釋名。于中有二。一正釋名。二辨廢立。初釋名中通名曰性。性謂性別。性者體性。三性道理其義有別體性各殊。故名為性亦稱為相。相之與性其致正一。次別名者。性別不同有其三種。一分別性。二依他性。三真實性。分別性者此有三名。一曰分別性。釋有兩義。一虛妄境生虛妄心。說彼境界名分別性。攝大乘云。似塵顯現名分別性。二能取妄心顛倒分別。說彼妄心名分別性。攝大乘云。諸菩薩以分別為煩惱。攝論復云。識以分別為性也。前約所生果而得其名。后就功能以彰厥稱。二名妄想自性。釋有兩義。一約妄境能生妄心名妄想自性。二者妄心顛倒分別不稱實義故目妄想自性。楞伽經云妄想自性。亦前約果。后是功能以題其名。三名思惟分別想。亦有二義。一境界而生思惟。名思惟分別相。二妄心顛倒思惟。此以妄心思惟諸塵故名思惟分別相。金光明云思惟分別相。亦是就果及功能以陳其名。二依他性者此有兩名。一名依他性。釋有兩義。一系屬種子。謂根塵識現行生起系屬本識熏習種子故曰依他。攝大乘云。從熏習種子生系屬于他。說名依他性。二系屬根塵名曰依他。謂識現起依他根塵方乃得生名依他性。攝大乘云。此依他性若離因緣自不得生。根塵為因緣依他得生名依他性。無相論云。依因依緣顯法自性即亂識分名依他性。因謂內根。緣謂外塵。二名緣起自性。一切諸識依根緣塵而得生起名緣起自性。楞伽經云。若依若緣生起名緣起自性。前名依他約義從緣而得其名。后曰緣起能所立目。緣者能生。起是所生。三真實性者此有三名。一名真實亦有兩義。一理體不變。二功德無倒。言理體不變者。謂有垢無垢二無所有不可破壞名真實性。攝大乘云。前二真實無變異義名為真實。無相論云。真實性者。謂法如如。即是二性無變異義名為真實。此乃就體以指其諱。二功德無倒者。道及正教稱理無倒故名真實。攝大乘云。后二真實無倒為義名真實義。二名成自性。楞伽經云成自性。金光明云成就性。其義一也。皆是真體不可破壞名成自性。三名第一義性。八卷楞伽及無上依經云第一義性。斯乃成名約義以舉其號。第一義者形對立目。二名字廢立者。攝大乘說分別性中有三種問。一問依止。若分別性似塵顯現依止依他應名依他。云何乃稱分別性也。二問無所有。此分別性既無所有。無所有中何所分別。三問似塵。此分別性既是似塵不言似識。云何似塵名分別性。論中但兩復次總答三問。一以分別似塵顯現雖依他似塵無體。用彼意識而為塵故稱分別。攝大乘云。無量相貌意識分別。釋論解云。一切塵相是為分別說名意識。上來總答前兩問也。二似塵能與意識住分別境名分別性。攝大乘云。顛倒生因成分別性。釋論解云。意識顛倒生境界名為生因。故成分別。斯乃答前第三問也。二依他性中論有兩問。一問唯識。既言識外無法。有何可依名依他性。攝大乘云。唯見亂識而有自體不見有他。云何此識名依他性。二問似塵依止。既此依他似塵所依應名他依。云何說名依他性也。攝大乘云。似塵顯現依止依他。云何得成依他性也。論中具有兩答以答二問。初明依他。實唯有識無別有他。而此唯識從自因生。說自為他名依他性。攝大乘云。從自熏習種子而生說名依他。此答前問。二答似塵依止明依他性。雖為塵依而識起時還緣似塵由塵而生說名依他。攝大乘云。依他性生已無有功能。過一剎那自所取故。由此義故說名依他。此答第二問。前答就彼體類依他。后答約其義依他也。三真實性。論中所說但有一問。謂問無所有。既云無所有。云何得名真實性。攝大乘云。以無所有為真實性。何故得名真實不名非真實。論中三義答此一問。一由如。無不如故名真實。釋論解云。此是第一不相違義顯真實性。二清凈境界故名真實。釋論解云。此是第二無顛倒義顯真實性。三諸善法中最勝義故名為真實。此是第三無分別義顯真實性

第二體性者。有法師言。三性法體具無寬狹。分別性體通攝有為及與無為。依他真實亦復如是。此義不然。妄心妄境可是分別。二空真如體是無為不可變異。云何亦說是分別性。設復經論彼無為為分別性。蓋是變異之無為。非真理之無為也。有為諸法從因緣所生是依他。二空無為體是常住非因緣生。云何乃說是依他性。今者正判。分別性者體性有二。一者妄塵。二者妄心。言妄塵者。六塵境界從彼妄心似塵而起體無所有。顯現似塵。即說此塵為分別性。攝大乘云。不取識體為分別。但取識所顯現似塵為分別性。中邊論云。分別性者。謂是六塵永不可得猶如空花。無相論云。分別性者。名言所顯諸法自性即似塵分也。言妄心者。七八諸識顛倒分別不緣實義。以此妄心為分別性。攝大乘云。菩薩以分別為煩惱。若以此名分別內法或增或減壞正理立非理名肉煩惱。若以此名分別外塵起欲嗔癡名皮煩惱。若以此名分別世出世法名心煩惱。論復說云。阿梨耶識分別根本。自體亦分別。論復說云。所生諸識謂彼七識是分別性。楞伽經云妄想自性。金光明云思惟分別。智度論云。菩薩正見者一切思惟皆邪思惟。乃至思惟涅槃思惟佛義皆亦如是。智度論復云。諸思惟分別皆從不實虛詐顛倒故有是分別性也。二辨依他。總而說之但有為色心為體。別而為論亦有二種。一染濁依他。二清凈依他。亦是世間出世間二果報也。言染濁依他者。三界果報從業煩惱熏習種子生名為染分。言清凈依他者　無流功德從聞熏習種子生名為凈分。攝大乘云。依他體類從二種熏習生。一從業煩惱熏習生。二從聞熏習生。論云。若果報識為依他性。從業煩惱熏習生。若出世間聞思修從聞熏習生。此約體類而說依他。佛性論云。依他二種。一染濁依他。二清凈依他。染濁依他緣分別成。清凈依他緣如如成。攝大乘論第二復次亦同此說。此乃約義而說依他。詳前二論但說有為是依他性。云何謬說無為亦是依他。豈不誤哉。三真實性者。真實體性亦有二種。一者有為。二者無為。言有為者道及圣教。道謂二智具生。教謂無等圣教。言無為者有垢無垢二種真如。攝大乘云。若說四凈凈此說屬真實清凈。由本性無垢道緣緣一切清凈法四皆品類攝。問曰。向說分別但是境心不說無為。何故攝論有為無為三乘道果分別所作。大品經中復說。乃至一法過于涅槃。我亦說彼如幻如化。答曰。論云無為者。非謂證智所證二空真如是無為。所言無為但是分別所作。經云涅槃如幻如化。亦是妄心顯現涅槃。而非圣智所證涅槃。故此無為及說涅槃攝分別性三論所破涅槃義者。當前妄心分別涅槃也。涅槃經中及大乘經論佛與菩薩所證涅槃。當前證智所得真如涅槃。俟諸來哲達斯邪正勿謬濫也。問曰。前說依他但是有為。非無為者。何故般若論云。于實為了因。實即實相真如。無為由了因得。應是依他。云何無為非依他性。答曰。夫是依他必從種子生因而生。真如本有非生因生。故非依他。而彼真如藉緣而顯說有了因。攝大乘云。四德本來是有。不從種子生。從因作名故名種子。問曰。真實性中有垢無垢二種真如體是無為。可說真實道及正教體是有為。云何亦說為真實性。答曰。真實性道及正四品類有垢無垢無變異義。為真實性道及正教雖是有為。無倒義故為真實性。問曰。依他性中三乘圣道名凈品依他。真實性中亦說圣道為真實性。此二何殊。答曰。凈品依他通三乘道亦該三智。真實性中所說圣道唯取大乘。佛菩薩所起二智圣道為真實性。不取二乘所起圣道亦非菩薩加行道也。問曰。二乘無流及菩薩加行云何非真實性也。答曰。雖是無流。正是顛倒分別非真實性。涅槃經云。聲聞緣覺所有思惟皆是虛妄。菩薩思惟悉是真實。智度論云。菩薩于諸法空無所得知一切思惟皆是邪思惟。勝鬘經云。法者一乘道。此前經論但明菩薩中后二智為真實性。思惟及一乘。非謂加行智也。是故但取初地已上至于佛果中后二智為真實性。不顛倒故。問曰。二乘圣道及菩薩加行望于界內能除惑障滅四顛倒。云何說顛倒不說真實性。答曰。二乘圣道雖離人著。猶是法倒。入大便舍。菩薩加行體是分別。至佛即除。故非真實。攝大乘云。得此智時余智悉滅。得此智者謂佛一乘中后二智。余智滅者三乘分別加行智滅。攝論復說。二十二無明地地之中皆滅三障。所滅業障謂三乘加行智也。問曰。分別性中七八諸識說名分別。依他性中七八諸識名依他。有何差別。答曰。七八諸識體正是一。以義差別說有二性。若取七八諸識緣塵顛倒義邊為分別性。此謂無體情有分別。若取七八諸識體是果法因緣生義為依他性。此謂有體因緣所生。問曰。分別性中具攝似根塵識十八界。依他中因緣所生根塵識。真實性中佛與菩薩根塵及諸。此三何別。答曰。分別性中根塵識者。乃從人法二我妄心生。愛憎斷常定有無。妄心變異似根塵識。斯乃情有理無。譬如闇藤顯現似蛇而實無蛇。依他性中根塵識者。乃從本識諸界染凈種子因緣而生。斯乃因緣有法。譬如晝時見彼實藤四塵成也。真實性中根塵識者。是佛菩薩報身功德陰界入法二智種子而生。又是法界所流證實無倒。譬如真金稱兩等住。此中所說之種十八界。前一凡夫境界。后二圣智境界。復次前一染分。第二二分。第三唯凈

攝大乘義章卷第四