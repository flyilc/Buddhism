　　No. 2832

南天竺國菩提達摩禪師觀門

問曰。何名禪定　答曰。禪為亂心不起無動無念為禪定。端心止念。無生無滅。無去無來。堪然不動。名之為禪定　何名為禪觀　答曰。心神澄凈名之為禪。照理分明名之為觀。禪觀自達無有錯謬。故名禪觀。心神澄凈不生不滅不來不去湛然不動名之為禪　問曰。何名禪定　答曰。禪定者梵音。此名功德聚林。三界諸佛皆說禪坐。故名功德聚林　又問。何名禪法　答曰。禪法從通有次第。初學時從始終有七種觀門。第一住心門。第二空心門。第三無門。第四心解脫門。第五禪定門。第六真妙門。第七智慧門。住心門者。謂心散動攀緣不住。專攝念住更無去動。故名住心門。空心門者。謂看心轉追覺心空寂。無去無來無有住處。無所依心。故云空心門。心無相門。謂心澄凈無有相貌。非青非黃非赤非白。非長非短非大非少。非方非圓湛然不動。故名無相門。心解脫門者。知心無系無縛。一切煩惱不來上心。故名心解脫門。禪定者。西域梵音。唐言靜慮。覺心寂靜。行時住時坐時臥時皆悉寂靜無有散動。故名寂靜。真如門者。覺心無心等同虛空。遍周法界平等不二。無千無變。故名真如門。智慧門者。識了一切名之為智。契達空源名之為慧。故名智慧門。亦名究竟道。亦名大乘無相禪觀門。則是修禪學道故。禪有七種觀門。大聲念佛得十種功德。一者不聞惡聲。二者念佛不散。三者排去睡眠。四者勇猛精進。五者諸天歡喜。六者魔軍怖畏。七者聲振十方。八者三途息苦。九者三昧現前。十者往生凈土