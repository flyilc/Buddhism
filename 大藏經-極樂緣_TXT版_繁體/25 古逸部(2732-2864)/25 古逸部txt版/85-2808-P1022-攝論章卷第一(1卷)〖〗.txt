　　No. 2808

攝論章卷第一

在四能莊嚴出世間法。五以出世法故最□□□□□□□□□□□□□□□□□能益物者。三種境界是無上福田有心歸仰起□□□意□□□□□行住于一地乃至十地得無上菩提。天魔外道師及弟子違陀等經□□□□□無此利。譬如意寶珠能令災□不起生利無窮。為物所珍故名為□□□□□用故舉事況法。三皆名寶。第二得名者。依雜心佛就用法者□□□□□者就義得名。依成實大乘佛一種就實德受名。余者同

第□□□□□就三種定體。一名字。二別體。三一體。名字三寶體者。土木金銅□□□□□經卷此二依雜心用別名色法為體。依成實用假名色為性。凡夫比丘□□□□□□法服即是名字僧。別體三寶體者有二。一明小乘別體三寶。二明大□□□□□有二。一依雜心明別體。二依成實論。雜心論主明佛有二種。一生身。二法身。生身體者。謂報生等智相好之身及諸得四相是生身佛性。法身者。以無漏智慧及有漏種智方便現起是法身佛體。法寶體者有四種。謂理教助道涅槃為性。僧寶體者。僧有二種。第一義僧及等僧。第一義僧者。出家三果阿羅漢人無漏五陰為體。僧因者。眾人為僧因。若說無漏五陰遠尋其位。若取僧義者和合為性。不取別人為體。據理即是三業。然今番對不和用不相應為性。和合亦然。故彼云謂不和性。問。如衣有用衣為體。若衣壞謂不成就性。若然應用三業為體。云何言成就性□□不類此也。自有三業無所造為亦有和義。故知別有和法。問。若爾為一為四。答。約事言一。就人言四。此相假方成故假名為一爾。等僧者。如名字中說。但依成實合用異本有假名法起陰集成人。人是佛寶體。故論云佛名自然人。若體用俱論。以五分法身為性。法寶體者有四種。與雜心大同。理中更增諸法性空。果中通道法心空心為異。僧寶體者。僧有二種。一位僧。二威儀僧。位僧者是無漏圣人。威儀該通凡圣。出體與佛寶同。威儀中圣人與位僧同。凡夫與等僧同。依大乘定體者。若取名所名法體。佛寶內化身用似色為體。報身用常住五陰假人為體。法佛用顯時真如為體。法寶同前。二更加常住行法及唯識等理。僧寶同前。更加常住和合三等。若約詮取旨分別者。以名說義。義異體義不同。佛取智用。法取軌則。僧和合。經云。佛名為覺。法名不覺。僧名和合。問。軌則名法者。何故乃云法名不覺。解云。佛人乘智義能覺了。對此智用法義則寬不盡名照。故以不覺稱法。非謂體無方軌。一體三寶體性者有二。第一就緣起成位名一義異。第二就無法相有為通相。第一名一義異者。名定所依法體。義取能依三法。是為名一義異。經云。佛常法常比丘僧常。常者是顯時。正性體以法常故三義是常。就體顯一。常通三處能依義別。所以說三。故眾品云。若能計三寶常住同真諦。此則是諸佛最上之誓愿。三寶是義。真諦是所依性體。義從體生。體非義外。三義雖殊以一種常法為體。故名常住同真諦。法僧在佛三義等無優劣。若因果相對法僧有滿不滿異。第二者用無我空等理為種。故攝論云。以無我義同故說一乘。又云。有為法通相于一切眾生平等有

第三別解三種三寶者。先解名字。次釋別體。后辨一體。就名字內分別有三。第一明名及相。第二時節。第三去異執。第一者圖寫真容紙素文字凡夫威儀仿佛生善假與名字。然未是真故曰名字三寶。第二者若佛在世若佛滅后。義該始終不唯未運。如佛在世已有形像。見世尊從天下來起迎禮拜等。第三者有人或言是住持三寶。然住持者理通真偽。大小俱有三種三寶。以圣力相皆有住持益物不止。在初獨以名字說為住持。次釋別體三寶。于中分別有二。第一去情執。第二依宗分別。第一者有人言是別相。然三寶義分佛法僧異亦通真偽。乃至一體有名義俱異故不得偏以別體名為別相。第二依宗分別者。于中有二種。一者小乘。二者大乘。小乘有二。一依雜心。二依成實。依雜心論云。明佛有二種。一者生身。二者法身。生身者在見道已前。三阿僧祇修集諸行。一百劫中種相報業因。父母所生身有三十二相八十種好。發心出家道成號佛。論此相好名生身佛。法身者九地煩惱下之八地六行斷除。非相一地見修二種并用無漏三十三心無礙三。四心為解脫。即此身中空觀無漏及有漏種智五分功德名法身佛。佛是覺照。法身則有余法諸得四相雖無覺照相從名佛。相好身器雖復體非是佛。為佛所得無學功德所依。是故名佛。猶如乳瓶。瓶非是乳。盛乳故名為乳瓶。佛亦如是。以身從法通名是佛。法寶者謂理法教法助道法涅槃法。此等并有執則稱之為法。理者謂四諦十六行。苦四行苦空無常無我。集四行因集有緣。滅四行滅止妙離。道四行道正顯跡。教法者是十二□詮音聲名字章句名為教法。故論云。經律阿毗曇是名俗世正法。助道法者。□□辟支佛在家三果天中圣人無漏五陰。僧寶是助道法寶攝。此說不□□。若離緣三寶名為壞緣。故論云。若于佛法辟支佛法聲法起無漏信是□□□法不壞凈。涅槃法者。謂佛涅槃聲聞涅槃辟支佛涅槃。不同報身不得□□□無事理二和收非僧寶是涅槃法寶攝。始終上下有此四法。若依論主□□□各有二種。法中二者。謂第一義涅槃及無我法。問。前說苦集義含教□。前說滅諦后涅槃法。前說道諦后助道法。今何故復說教法助道法涅槃法□前就通相理觀皆以總攝。但此三有別功能。是故但說教能顯理。助道義能除邪。涅槃是心期之所故復論之。僧寶者有二種。一者第一義僧。二者等僧。第一義僧者。出家三果及阿羅漢。此等圣人悟四真諦得空無我解成就無漏諸陰名第一義僧。等僧者。始從凡地乃至未入見道已前出家凡夫。未得無漏觀多用世俗等智名為等僧。雖無理和以有事和通名為僧。問。前助道中有理和無事和。今等僧中有事和無理和。何故名僧。解云。若依成實即是德僧。若依雜心自有德無和義故法寶故。所以然者。和本約事理。四人已上同遵各各無違名僧。在家圣人等以無同聚學義故不名僧。天中圣人亦爾。非人以就理事辨和。二依成實論。法于余處生時有假名作用陰集成人。人是佛寶。人所成德。俗在法寶。故論云。信佛有一切智是名信佛。信真智即是信法。法寶者有四種。一理法。謂四圣諦及視此四諦入法無我。四諦即是空行所觀。法無我是無我行所觀。此義如二圣行中說。二教法謂十二部經。三助道法。謂佛無漏道一切圣人無漏道及出觀名用無漏名助道法。四涅槃果法。是三心無處為道。形對名果。僧者有二種。一者德僧。二威儀僧。德僧者始于聞思乃至菩薩內有圣德。以德成人名為僧。人是僧數德在法中。此義如前佛寶中說。圣者勝鬘明小乘別體三歸三乘諸人除佛并入僧寶。大智論亦云。除佛余一切人眾皆念僧三昧所緣。二依大乘解別體三寶。于中有二。一因果相對總說。二通相別說。總說者。于清凈巧方便位居第十一生相續。于最后身無師自悟示成正覺。一三千二三千乃至無量三千一時成一時轉名為佛寶。信地已上乃至法云以慈悲愿力示受四生。始于息苦乃至增上亦皆成就圣德。不簡威儀盡入菩薩僧寶。即此佛僧能以辭樂演說十種法義攝取眾生名為法寶。二通相別說者。始于信地□□□德四種于十方國示作五生攝取有緣最后生者即是佛寶。作四生者名菩薩僧寶。佛僧二人能以辭樂演說法義名為法寶。如信地菩薩起此權用。十住十行十回向十地及佛。一一位中盡稱法界愿行廣大徹窮后際。皆依生德四種示受五生。最后生身名為佛寶。法僧二種如前所說。大地已前生德生相并是無常生因起用。大地已上除業乃至諸佛生德是常生相無常。是依因起用。次第三解一體三寶者。于中有三。一因界相對明一體。二唯就因。三唯就果。因果相對者。大地已前是無常分不明常住一體三寶。從初地已去乃盡佛地并在常。中滿不滿異義分因果。初地菩薩有真性生身名義菩薩僧乃至十地亦爾名為僧寶。金剛已后常住報身無相無為是佛寶義。僧所證所行乃佛成就萬德萬行名為法寶。唯就因者。十地菩薩所成德行真智照境覺用名佛。其所成就出世真軌名為法。德行相成事無違諍即是僧寶。唯就果者。于無學地萬德滿足智用照境名之為佛。其所證法出世真軌名之為法。真常萬德違諍相盡名為僧寶

第四總分別三寶者。且作十二門分別。一辨次第。二制立所以。三對歸辨同異。四福田益物。五明相多少。六常無常。七盛衰分別。八壞不壞。九通別分別。十約五眼為境差別。十一明諸論顯所敬廣略。十二辨敬意

第一辨次第者。分別有二。一修證次第。二起說次第。修證次第者。先法次僧后佛。法是平等真性。依法起學名僧。學滿名佛。如性品云諸佛所修所謂法也。以法常故諸佛亦常。先舉法后明佛。僧在中間就始終為語。此明自利。就一人修入時語。二起說次第者。佛為法主。法是所說。僧是行法人。故寶性論云。一者調御師。二調御師弟子。故先佛次法后僧

第二制立三所以者。有二種意。一為離過。二為成善。離過者遠離三種過。歸依佛舍事天神。歸依法離于殺生。歸依僧不依邪眾。如三歸偈。說歸依佛者名真優婆塞終不更歸依其余諸天神。歸依于法者則離于殺害。歸依圣僧者不求于外道。如是歸三寶則得無所畏。二成善者。為攝三乘諸人生長善法故說三寶。故寶性論云。一者大乘。二者中乘。三者小乘。四信佛。五信法。六信僧。第一第四是菩薩人。為大乘故信佛起供養修行得菩提。以是故立佛寶。第二第五為中乘人。自然知深因緣法成辟支佛。以是義故說法寶。第三第六為小乘人。從他聞法得聲聞證。以是義故立僧寶

第三對三歸辨同異者。于中作三種分別。第一明同異。第二出體明所以。第三問答分別。第一明同異者。若論三寶直舉境界生福。三歸以人對境。歸謂歸向。婆沙云。歸是歸趣救護義。是歸趣義。涅槃解脫中說。譬如群鹿怖畏獵師。若得一跳則喻一歸。如是三跳則喻三歸。眾生亦爾。怖畏四魔惡獵師故受三歸。依受三歸故則得安樂。三寶則寬通于真偽。三歸則狹唯在真中。名字三寶一向不入三歸。一體三寶盡入三歸境界。別體三寶有是有非。一體三歸者分別有二。一就性體明三歸實。二就德明三歸義。性體者義該凡圣有心之粗皆有三歸體實。謂佛性法性僧性。故性品云。其有宣說是經典者。皆言身中盡有佛性。如是之人則不遠求三歸依處。何以故。我身于未來世即當成就三寶。就不遠求是性具足。未來成就是德具足。德中有三對。一因果相對。二唯就因。三唯就果。此義前已說。別體是非者中。先小次大。就小中若依雜心。佛二種身中但歸法身不歸生身。于法身中歸佛所得無學無漏不歸有漏種智。法中唯歸涅槃。僧中歸學無學無漏法。故論云。歸依彼諸佛所得無學法涅槃無上法。僧學無學法。歸佛所得無學法名歸佛。不歸佛無敬等。諸有漏法自性不解脫故亦除生身。問。但歸佛無漏法者。損佛生身應無逆罪。解云。生身是法身所依。如壞瓶失乳。故成無間。法中唯歸涅槃無上法者。論主歸依愛盡名歸法。善故常故。以余法無善及常故不歸依。歸僧學無學。以僧成就非學無學法。及生身以有漏故不歸依。亦非等僧以可壞故。成實論明別體三寶義。能生善皆可歸依。故文無成說總相作語。就大乘明別體。對一體明少分者。且依法性論及勝鬘經就果明三歸。對小乘法僧明少分究竟義。寶性論云。可舍及虛妄無物及怖畏二種法及僧非究竟歸依。二種法者。一是所說法。二所證法。所說是能詮教法。得證法時滅。如舍船筏。所證法有二。所謂因果。因是道諦。是有為虛妄非真非實無常故不可歸依。果是滅諦涅槃。彼是無物猶如燈滅。斷少煩惱苦是無物故。所以不歸。僧者三乘諸人有恐怖不斷煩惱習常求歸依如來。以自求歸依非究竟故。所以不歸。既不歸小乘法僧。當歸大乘。果中一體三歸。寶性論云。眾生歸一處佛法身。彼忻依佛身有法。依法究竟僧。佛身有法即是佛寶。依法究竟僧即是法僧。此等三義同用真諦為體。雖有三差別。同是彼忻果等無優劣。智用照境名為佛。自實自相軌則名為法體。義無邪礙和合是僧義。勝鬘說與此同。故經言。法者說一乘道。法僧者是三乘眾。此言一乘道者。三乘所依人別法通故名一乘。此偏就道諦為語。又云。說一乘道法得究竟法身。于上更無一乘法事者。此明因得果滅道通論。欲明小乘滅道并不可依。究竟法身即是涅槃無物住。有余時直是結盡。后證無余身智復無。不同大乘菩提涅槃二俱常住。菩提是常不墮有為。即菩提明滅。涅槃善有不名無法。故可歸依佛。僧義如前說。問。何故唯明法僧非究竟而不說佛寶。解云。彼實此權更無別人。是故不說。第二出體明所以者。先明所以。次明體性。第一者。問。何因緣故說此三歸。解云。為破眾生歸依山林樹林園觀塔廟非安非勝不能免苦。或復有人歸依如來父母生身頭足等分為止。是意歸佛無學法。歸法者。謂善不善無記法及諸比丘所行是應作法故。初舍此法當歸愛盡涅槃。歸僧者。或謂歸依四性出家之人。初舍此人當歸僧學無學法。第二體性。問。何者是歸趣體性。解云。歸者滅道少分。趣是口語。又說是能起語心。復有說者。信可此法。信為趣體。若依評家后說者好。第三問答分別者。問。受戒而不受歸。是人得戒不。解云。或有說不得。所以者何。若欲受戒應先受歸。復有說者。若慢心不歸不得戒。若人不知為先受戒為先受歸。不受歸而受戒。是人得戒而與戒者得罪。問。善生經云。菩薩有二種。一者后身。二者修道。歸依后身名歸依法。歸依修道名僧此義云何。解云。后身菩薩即此生德不入僧寶。不離此身然未是佛。復非佛寶。然此身中成就無漏功德判為法寶。問。佛為入僧數不入僧數。解云。依善生經。佛不入羯磨僧。故彼經云。佛若入僧數則無三寶。四不壞信。若就福田即入。問。歸法通自他。佛僧二種何故唯他非自。解云。若就法性言之。三俱是自。就德言之。自己未成佛僧無所歸故。法則人法有異故得自歸。問。何故戒有分。受三歸無分受者。解云。若受三歸為欲舍邪故。次具受戒法起行除邪。隨其力能故有五種優婆塞。問。或有禮拜自在天王世間諸王長者及諸外道魔梵失三歸不。解云。受三歸已。造作癡業受外道法自在天語。以是因緣失三歸依。為攝取故所說邪法慎物受之供養天時。當起慈心為護身命錢財國土人民。不失三歸

第四明福田益物。于中有二。一明境界廣略。二辨益物不同。第一境有廣略者。一就佛明廣略。總說唯一。如涅槃權實說。二謂真應二身。如十地論體相用說。三謂法報應。如金光明合實開權。復說三種。謂如如智應化二種。此如十地相似。如楞伽合權開實說。四謂應化佛功德佛智慧佛如如佛。若隨境義用有十。如華嚴說。法廣略者總唯一一切盡名法。論旨分二。所謂教義。義不過三。謂理法行法果法。教分十二。謂本經乃至論義。僧廣略者總唯一增一至二。于中有三。一就位分二。如師子品中說。一者世僧。大地已前乃至凡夫。二者義僧。大地已上乃至金剛。就法分二。謂羯磨法輪。法輪者時人或說四諦或言四依。就所漏法分二。謂理和事和增二至三。于中有二。一就行分三。如金剛身說。謂破戒雜僧。二愚癡僧。三清凈僧。二就人分三。謂勝鬘說僧者謂三乘眾。如大智論說四。一啞羊僧。二愚癡。三無羞。四有羞。如律毗婆沙說五。一群羊僧。二無慚。三別眾。四清凈。五真實。就用不定。一四人。二五人。三十人。四二十人。此義可知。二益物不同者。佛僧二寶能生物福。如十地初愿中說。法寶一種生物智慧。如第二愿說。若通而言之。皆生二種。境界無定。由修行者心因異相所生亦異

第五三寶相者。如第七功德中說。如來有十。一覺相。二善相。三常。四樂。五我。六凈。七解脫。八真實。九示導。十可見。法有十一對。一善不善。二常無常。三樂不樂。四我無我。五凈不凈。六知不知。七解不解。八真不真。九修不修。十師非師。十一實不實。僧有九相。一常。二樂。三我。四凈。五是弟子相。六可見相。七善。八真。九不實

第六常無常者。名字三寶是無常法。小乘別體。佛僧是無常。法寶中涅槃是常。不為生滅所遷。經云聲聞涅槃唯有樂凈無常我者。就分別無相性。若有分別心則見生死涅槃。若舍分別即無生死涅槃可得。故云無常。我有二。第一佛性真我。彼未顯性實故無。二神通八自在我。此唯無為無法故無我。若論法雜心。陰空無神是無常。總用無處是常。成實論主空與前同。法空是常。大乘別體。佛僧同前。法中理與滅果解同前。淺深為異。若大地已上乃至諸佛生德是常。生相無常。法義同前。若在地前相德俱無常。一體一者。實之與義悉皆是常。以體同故。義非條然。如壽命品說。若言如來異法僧者則不能成三歸依處。如汝父母各各異故。故使無常

第七盛衰者。初明佛寶。以權對實明應用有損益真無損益。如性品中說。如庵羅樹及閻浮樹一年三變。有時生華光色敷榮。有時生葉滋茂翁郁。有時雕落伏似枯死。如來亦爾。于三界中示三種身。有時初生。有時長大。有時涅槃。而如來身實非無常。二法有盛衰者。以教對理明教有損益。故性品云。猶如蚊滓不能令此大地沾洽。當來之世是經流布亦復如是。于時有利名益。故經云。譬如過夏初月名秋秋雨連注。此大乘典大涅槃經亦復如是。為于南方諸菩薩故當廣流布。降庭法雨彌滿其處。僧寶損益者。以凡對圣就二人明損益。凡夫違法不能奉順修行心無圣法不能越凡成圣。是僧寶損相。故經云。如來正法將欲滅盡。爾時多有諸惡比丘。于秘密藏懈怠不勤。哀哉大崄當來之世甚可怖畏。智人不違是典奉順修行自能知義為他演說得成圣僧。是僧寶益相。故經言。唯諸菩薩摩訶薩等能于是經取真實義。不著文字隨順不逆為眾生說

第八壞不壞者。名字三寶不辨壞不壞義。唯就佛在世時。小乘別體三寶明出佛身血壞僧斷法。大乘別體權用及一體三義不明壞義。故性品云。如來亦爾。示有眾生于如來所生粗惡心起五逆罪至一闡提。為未來世諸眾生地如是示現壞僧斷法而作留難。假使無量諸魔不能侵出如來身而眾生皆謂法僧毀壞。而如來性真實無變無有破壞。壞僧義如雜心廣說

第九通別者。三寶義別有佛法僧異。經中亦有通相作語。就佛辨法僧。就法辨僧佛。就僧僧佛法。佛僧者如師子中說。復有僧者。謂諸佛和合。是故我說僧有佛性。和合是僧義。諸佛有和合故名佛為僧佛。人證實故名僧有佛性。佛法者諸佛如來有俱生奇特未曾有法。動成物執故名佛為法。法佛者如三身中顯時性體與覺照作本名為法佛。法僧者如師子中說。一就教法。故經云。復次有僧謂法和合。法和合者謂十二部經。十二部經常。是故我說法僧是常。教論常理名經為常。論旨無違名法為僧。亦可部別所明不相違故名法為僧。二就理法。經云。僧名和合。和合者謂十二因緣。十二因緣中亦有佛性。十二緣常。佛性亦爾。是故我說僧有佛性。因緣是義。佛性是實。即義辨實故名十二因緣亦有佛性。以義從體故名十二緣常。因緣義相與實無違故名為僧。僧有佛性同十二緣。亦可因緣和合成生故名僧。僧佛者十地論云。證三種佛菩提。聲聞辟支佛亦名為佛故。智用照境名佛。彼有正覺見道故名僧為佛。僧法者如善生經說。菩薩有二種。一者后身。二者修道。歸依后身名歸依法。此義前已說

第十約五眼明為境差別。然名字佛法二寶肉眼天眼等見。僧者和合意地得。即是法眼見。別體佛肉天二眼見。法僧并法眼見。一體佛法僧法慧佛三眼所見

第十一明諸論顯所敬廣略

第十二辨敬意。此之末后兩番若欲分別。如疏中所說

　　二障義

八門分別。一名。二體。三明差別。四依心通居。五迷邪理事分別。六地起治斷先后。七就位明分齊。八攝邪分別

第一名者。能燒身心身熱心熱能令行人憂惱故名煩惱。此名不舉體就功能為名。決斷名智。惑性迷理障智故名為智障。亦可即智是障。此一就所障。亦可當體此二隔礙圣道及圣道前方便故名為障。問。名中名智障為障智說智障。為當即智是障說智障。答。此通二義。問。若障智說智障。有障可無智。煩惱非智障。惑生應有解。煩惱時無智。是亦說智障。云何非智障。答。智障由智除故。就能治說智障。雖有煩惱而無智。煩惱不待于智遣故。智障之外立煩惱障。問。解惑相對然能治不是解。亦應所治非是惑。以障即是惑。能治即是解。能治若是解。還復無二障。若即智是障者。以障除障。若障得除障者。亦應以闇除闇不待明。答。望惑說為智。望勝智說為障。治義非障義。障義非治義。即不得說障除障

第二體性者。用五住惑性及三慧觀解以之為性

第三明差別者。且作七對以分二障。一心慧見修分二。二假實二理分二。三性相分二。四相實分二。五功德體性分二。六解惑分二。七理事分二。第一心慧見修者。先心慧次見修。心是定數三昧。慧是慧數智慧。道理十使差別用散隨諸緣名亂。此等用智慧無礙正斷。若然通障無別。今分二別者。且就道治分二。但貪嗔慢無明等緣事生。以事別故。勞亂心想故。次安立緣中遮使不令現行俱心故。對三昧定心說能障為煩惱障。迷理惑即是余六。此唯見斷。余四通見修。此等要次理觀方便不行闇性不成故。對智慧說能障為智障。故心論云。道理無癡一切對治近對治故說無癡。次見修者。見分所斷染性判為煩惱障。修分不巧便慧判為智障。故攝論云。見行謂六十二見等即是惑障。邪智為世間虛妄解即是智障。第二假實分二者。前來二障皆為觀假者。空人無我智對治粗相惑性。就功能立名煩惱障。計諸法有定性不空礙觀法無性法無我智故。能障名智障。問。此二與二心何異。答。無異。二心者。一假名心有二。一因和合假。二法假。迷因和合假用計為神我名因和合假。不了有為法虛妄不實名法假名心。問。即法計常計我等何心所攝。答。初假名心所攝以用人無我觀智除。二實法心。無自性空是一切法實以有是虛故名空為實。不了第一義諦空無我理名實法心。從境立名。此與智障無別。亦用法空觀智遣。問。此第二假名心對治有何異。答。正了有為法虛妄無實。兼知第一義諦空無我理。對治法假名心。正觀空理。兼知有為法不實。對治實法心。此一對二障如地持真實義品所說。煩惱障凈見陰離陰無我人性等。智障凈智知色假名乃至涅槃假名。色無自性乃至涅槃無自性等。第三性相分二。計假有別體。計法有性等。本末通迷粗故判為煩惱障。所障名人無我。三界虛妄但是一心作。心變異顯現故有。心外無別有法計別有心境異。迷本末因起所迷深故。能迷就能治勝智為名名智障。問。何以得知。答。攝論云。先于地前通達人無我除煩惱障。今于初地通達法無我斷除智障。又云。滅除智障入唯識四位。即知唯識所除與前遣異。故知無性有性等執為煩惱障。無別計別有為智障。第四相實分二者。一切諸法差別情相集起故名相。即相無相名相空。前來諸障即是四住地為煩惱障。真如藏性是一切諸法體性故名實。無始無明住地障此藏性不顯令真觀不生。故就所障為名名智障。此一對如地持住品所說。煩惱障分三品。智障分三品。第五功德體性分二者。迷障性體者是迷理故及前來者判為煩惱障。恒沙無明障十功德十種正行名為智障。第六解惑分二者。上來五住惑性判為煩惱障。三慧解智是分別心。但有所分別。即有所不分別即名無明障。無分別智以無分別故。無所不分別故名智。故判此分別智為智障。第七理事二智分二者。除迷識理者。以理通一切故能觀名一切智。惑性障此名煩惱障。遣闇識事。以事異故名事。能觀名一切種智。故能障名為智障

第四依心分別者。初一對依心慧分二。依雜心智障唯意識。煩惱障通六識。若見修分二。約名攝法并是意識。依成實論。煩惱障通依五識一相應行心五意識一相應行心第六意識一相應行心。智障唯第六意識一相應行心。前三心是無記一念故不為諸惑所依。故彼雜問品云。一切煩惱五識時無。唯在第六識中。依大乘如雜心所明。以煩惱與心王不相離故。故攝論云。心與心法未曾見其相離。俱舍論亦云。八戒唯無記。余即通三性。第二對煩惱障如前。智障若就起取性言之。唯第六意識行心。就地取性言之。三重十二心緣有而生不了空無我理。即是智障所攝。依大乘就起依第六識。就地言之亦通余心。第三對煩惱障如前。智障就起言之。依意執兩識。就地言之即通余心。故攝論云。若約五根五塵五識名亂。何者為色識。若約五識五根五塵名為色識。此色識即是亂因。此識若不起。不得于無中執有。此言執有者。未得唯識智導。是有漏心識緣有生故。第四對煩惱障如前。智障唯依第六意識。有說依第八識起微細四謗以為無始無明住地者不然。阿梨耶識乃因無始無明故有此。如楞伽經種種妄想熏以為現識因。起信論亦云。以無明染法緣故令真如不染之法有于染相。又云。生滅無明必與不生滅和合有生滅相。非一非異名和合識。問。因四使有陀那。即陀那有四使。何妨因無明故有阿梨耶。梨耶有無明。答。由無明故令真如不染之法有染。不同四使與陀那同時相應。若無陀那即無四使故陀那有四使。故攝論云。此三事若離無明即不可得。此無明若離依止即不可得。說有又說即用獨行為無始者。此或可爾。然以理推求。起信論云。不違一法界義者名為無始無明住地。此無明緣即如生滅相識藏不了故執之為我。后時了達唯是生滅相心即便對治。然無明住地乃緣如來藏一法界義不了故迷。若論能對治達妄無妄。解觀與如相應方能對治不緣生滅相識。故知不然。第五對并依第六意識。以五識及陀那并不緣恒沙功德為境。第六對煩惱通攝一切惑心通依無別。智障唯依第六意識。第七對煩惱障通依諸識智障唯依六識。以緣事不了故。陀那識不緣外法境界故非種智所治。此等熏習種子并依梨耶。故攝論云。染污及善從自熏習種子生故得相續。何以故。此二心由本識所攝持故。妄非孤起。此等并依在隱如乘藏故。勝鬘經云。生死生死者。此二法并依如來藏。維摩經亦云。依無住本建立一切法

第五迷障理事者。分別有二。第一所障理事不同。第二能迷障漏無漏別。第一所障理事不同。于中有二。第一就七義分理事。第二別辨理事不同。第一者初番煩惱障。第五第六第七番智障。所障是事而非理。第一第二第三第四番智障。第五番煩惱障。此等所障是理而非事。余者所障通理事。第二別辨理事差別者。先事次理。就事明緣生所障異。初及第七緣外境生障內德。初障障戒等三行。第七障智德。第五第六緣功德事生還障功德。第五能障是惑性。第六能障是智慧。就理緣生迷異者。第四第五緣理生迷故還障理。第一第二智障緣事而生迷理。如緣色不了有色無其我。若論是非不了是色非我此等。第一第二第三是相空理。第四第五是有法真如理。第四對相名實。第五對功德名體。就相中初是無人我理。第二是無性理。第三是相無生無性理。余通障理事。緣生及障可以意得。第二能迷障漏無漏別。先障次迷。就障初及第二煩惱少分。第七智障。此三唯與有漏心相依同緣。第六智障唯無漏心相依同緣。第五智障通與漏無漏心相依同緣。即為通漏無漏。次迷者。初迷及第二煩惱少分。唯與有漏心相依同緣。唯有漏。余通二。凡起是有漏。圣人觀心所計是無漏。如苦諦觀等計苦有性等是然。第五煩惱障唯是有漏。及第四智障亦是

第六地起斷除先后。于內先地起后斷除。第一地起分別者。第二中智障及第三智障。此二互為地起。或因計性有別相。或因別有相計有性。自余皆迷者是地障。依迷生說之為起。第二治斷先后者。初對先觀解斷迷理智障。次起行除煩惱障。余六番皆先斷煩惱后除智障。何意然者。初對先解后行故。先生觀解除迷智障。次依觀起行除煩惱障。第二第三第四明理有淺深障有粗細。先悟淺理。次悟深理。先劣智斷粗。次勝智斷細。第五顯體生德故。先除迷理惑障顯性體。依體生德除恒沙智障。第六要先除惑性煩惱障。然生能治為智障。智障得勝舍劣故。先煩惱障次智障。第七道理實無先后義說先后。證智后起后智。先智是因。后智是果。若然亦得先說煩惱障次智障

第七就位明盡證分齊。初對及第二翻中。煩惱障皆種性已前斷盡。智障從種性初心至解行滿心盡。第三智障從忍法已去斷。就實智邪。及就性煩惱障。從世第一法已去斷。就功德智障。及第七對皆初地初心斷。至金剛心滅時盡種皆起為解脫道證。就實辨治斷法差別如斷結□所說

第八攝障分別。先攝三障。皮障是煩惱障攝。肉心此二通為二障攝。以迷空理者為肉。無始無明為心故爾。若攝三使。謂害伴使羸使薄使。此三就義亦通為二障。若是恒沙對于無始即智障攝。若對一切種智所遣判為煩惱障攝。又定障煩惱障攝。解脫障智障通二所攝可知。三漏者。謂欲漏有漏無明漏。并初對二障攝。增三至四。闡提謗法外道著我。此二見修相對判為智障。若假實相對判為煩惱障攝。聲聞畏苦緣覺舍離通二障攝。對初即智障攝。以不達無性理故。對后惑障攝。四流者。見流初中智障攝。欲流有流無明流通初對二障攝。四取者。見惑二取并初對智障攝。欲及我語取通初對二障攝。四扼者。欲扼有扼無明扼見扼如四流說。四縛貪嗔見惑如四取說四障。邪思惟邪意及疑法執及分別。邪意初中智障攝。疑一種第七智障攝。余通二障攝可知。增四至五。五下分結是初重二障攝。三結智障攝。謂身見戒取疑。二結煩惱障攝。謂貪嗔。五上分結唯煩惱障攝。謂掉慢無明色染無色染。五蓋四蓋煩惱障攝。疑蓋智障攝。若對后還煩惱攝。五住地三住地煩惱障攝。見及無明通為二障攝可知。五心災。謂疑佛疑法疑僧疑戒疑教化。此等并初對二障攝。增五至六。并通二障攝。初執相應染即是攝初二障。不斷相應染。分別智相應染。現色心根本業等不相應染。并是后五重二障及第七重煩惱障攝。若攝六垢并是初重煩惱障攝。惱誑高害恨諂。增六至七。七使即初重二障攝。七者謂貪慢無明疑愛嗔見也。增七至八。謂八惡覺并是初煩惱障攝。欲恚害親理國土不死輕侮族姓。增八至九。九種不凈極重上心三毒隨眠。三毒修道所滅。并是初煩惱障攝。見諦所滅無明住地不凈地惑凈地惑等。并是后五重二障攝。及第七煩惱障攝。非智障攝。九結并是初對二障攝。增九至十。謂十障。除第二第三并是第五第六對二障攝。及第七煩惱障攝。第四智障攝。第二第三是第四對煩惱習也。若攝十纏。無慚無愧與睡眠等通初二障。余六并是煩惱障攝。掉悔慳嫉忿覆。若攝十使。身邊見惑邪疑此等并初重中智障攝。貪慢恚無明。此四通初重二障攝增十至十一。加微智障。通第七重二障攝。增十一至十三。謂懈怠掉悔無尊重不能善利益眾生逼惱軟凈心善方便見真俗見行相不見滅相不見生相大通極微。微智障。大通不見生相此二障并是第七中智障攝。懈怠障是第一第二第三及第四煩惱障攝。余皆是第四中智障及第五第六二障及第七煩惱障攝。增十三至二十二無明。大通無明微細蜜無明此二即第七智障攝。惡道業無明是初三對二障攝。及第四煩惱障。余皆第四智障及第六二障及第七煩惱障攝。增二十二至三十乃至八萬四千。準性相可知也

　　不住道義

六番分別。一名。二分別體解成不住義。三對障分別。四所住境界分別。五所益差別。六住地分別

第一名者。不者無也。不者不也。住之言著。住之言在。道者二行善巧除難無障名道。亦可所游履目之為道

第二分別體解成不住義者。有其二種。一就觀明不住。二就行明不住。第一觀者。所緣境界無別可住。由生死即涅槃涅槃即生死。生死之外無別涅槃故不生心取證。涅槃外無別生死故不生心存有而舍。故稱不住。就行明不住義者。由智故令悲于有無染住。由悲故令智于無不取住。故稱不住

第三對障分別者。分別有二。先觀次行。就觀始習觀言之。若約有無。觀有無性離于自性。觀無即有離于斷滅。若約生死。生死即涅槃遠離舍生死心。涅槃即生死遠離取證涅槃心。終成言之。觀有無有觀無無無遠離有無心。非有非無為所觀境界故。若約涅槃。觀生死無生死遠離涅槃即生死心。觀涅槃無涅槃遠離生死即涅槃心。就行者。始習言之遠離斷常。由大悲隨有故遠離斷執。由智慧觀無故舍離常見。終成言之遠離樂住之心。由智慧如實知生死故舍離樂住。由大悲不嫉取涅槃遠離取證。又復由智慧舍離凡夫樂住生死心。由大悲故遠離二乘住涅槃心　第四所住境界者。悲不住無住有。智不住有住無若語觀者。不住有無二理。住非有非無一味真如。問曰。既有境界。邪成不住。解時言道。悲雖有境。由智令悲于有不染住。智雖有境。由悲令智于無不住。觀者于此二種并不住

第五所益差別者。相別言之。大悲他利。智慧自利。若就所攝凡圣言之。各通二義大悲有二方便。一隨順生死攝凡。二不速證涅槃攝圣。智慧有二方便。一如實知生死無性攝圣。二通達涅槃第一義樂攝凡。亦可此四皆通攝凡圣二人

第六分別位地者。分別有二。一地前十信門中。慈悲劣薄喜舍大乘。由是義未明不住。十解門中方明不住。于此位中具足有二。一大悲為首。二大悲增上。若就十行已去大悲滿足。即此位中無性觀大悲滿足。十回向已去乃至初地無相無生無性性大悲滿足。就地上。三地四地但名護煩惱護小乘。所以爾者。三地為明方便攝行德。由忻厭二心故。四地行體除二障故。云護惱護小乘。五地六地方明不住者。就行以明。所知法中清凈作十四諦觀利益眾生。勤方便中觀有為法虛妄誑詐等以成大悲。六地已去通明二種。第一義諦觀即就觀明不住。世諦觀中逆順觀察十二因緣法。就行明不住。所以爾者。五地明依解起行不過智之與悲。明行由悲智故成。故說不住。六地地皆相舍作非安立諦觀。以明無前地悲智所住境界故。六地判立不住地

　　三藏義

作十番分別。一名。二體性。三起說因緣。四辨差別。五論旨分別。六明對治諸障。七明次第八廣略分別。九大小有無分別。十相攝分別

第一名者。分別有三。一釋名。二得名。三辨名差別。一釋名者。世習相傳苞含蘊積是藏。若依攝大乘論。云何名藏。由能攝故。此攝何法。一切應知義。三行等法是一切所應知故云一切應知義。二辨得名者。藏雖有三。得名有二。修多羅從能詮教立名。毗尼阿毗曇從所詮事受稱。所以然者。欲顯藏是能詮相。初一就教體受名。欲顯所詮三行有別故。后二顯所詮。若也就體即為一藏。若就所詮即立定藏。但寄互互據爾。三辨名差別者。修多羅藏梵名有二。一修多羅。二修妒路。修多羅者。一對偈顯名。所名法分齊名直說語言。若論義用有五。如雜心以五義解修多羅。即是五名。修妒路者。是天竺語音輕重。此處名別有三。一名法本如。尋教悟理。名教為本。詮旨相稱曰如。二名經。如雜心云契經等。契者契當也。經者言能詮表事等于經也。此之二名此方言教名也。三名為綖者。但彼處以一名名二法。此即二名名二法。如此名縷為綖。名圣人言教為經。若彼此一法若有名者。以此名翻彼名。若法彼有此無。即以義用以翻名。如彼覺用名佛。此即名覺也。毗尼藏名有四種。一毗尼。二毗那耶。三波羅提木叉。四名尸羅。此名有四。三名行體名。一名能詮名。三名者翻對余三。即是毗尼者此方名滅。凡論滅義有三。一果中涅槃滅。二因中彌留陀滅諦滅。三戒能滅諍名毗尼滅。戒體非滅。戒能除業。是戒之義用。故入大乘論云。佛教二乘菩薩凈已三業乃至成佛。兼及眾生滿足一切尸波羅蜜。乃至當知摩訶衍者隨順毗尼。毗那耶者。天竺語音差別。解義與毗尼同波羅提木叉者。此名解脫解脫有二種。一無法解脫。二有法解脫。相續解脫經云。五分法身名解脫。胡音云毗木叉。涅槃解脫胡音直云木叉。此二解脫是果解脫。是戒因所得。故遺教經云。戒是解脫之本故名波羅提木叉。若依雜心。波羅提木叉者。防惡戒故。入七眾故。故名波羅提木叉。此偏就因中解義。尸羅者此名清涼。以離身口業熱故。雜心論云。尸羅者淳善義。不害心起故身口淳善慈心動發。離害心所起身口業故名身口清涼。此處能詮名律者。詮量是律義。前四為律教所詮論犯非犯。犯者有輕重。此就教釋。若就所詮戒行說。示行者令依戒法身口離過住如法處。此調伏以解律。凈名經云。故佛為說剛強之語以調伏之。乃至下文就律法調伏故名以一切苦切之言。乃可入律。阿毗曇藏從所詮有二名。一阿毗曇摩。二名阿毗達摩。能詮有四名。一名毗婆沙。二優婆提舍。三名摩德勒伽。四名摩夷。阿毗曇摩者。阿之言無。毗之言比。曇摩者法。此稱無比法。慧行最勝過于戒定故名無比。廣解無比。所以依婆沙有九論師有二十九復次解釋。如業章所明。阿毗達摩者。天竺語音左右解義與阿毗曇摩同。二毗婆沙者此云廣說。三優波提舍者翻名論義。摩得勒伽者此云行境界。摩夷者此名母說亦名行母

第二體性者。此之三藏體性。若欲依兩論宗分別。如十二部中已說。今且依大乘略明其體。若就詮旨有異名義互為客。即用諸佛法蠡圓音名味句阿含為體。然此阿含要具三義。謂數習相續次第。相無相有無相對即無所有為量。攝相就體即唯智為性。此粗如凈土用唯識為體。故攝論云。最清凈自在唯識智為相

第三起說因緣者。若依攝大乘論有九因緣。初三番為生解除迷攝住一境舍離斷常持戒離業得正智舍邪見。次三番明能成三行。后三番為成四無礙辨。有此三三九義故立三藏。就初三內。一立修多羅者。為成聞慧除眾生疑故。論云。立修多羅為對治他疑惑。若人于義中起疑。為令得決定智故。二為立毗尼者。為成戒行舍離斷常故。論云。為對治受用二邊故別立毗那耶。又論云。由佛遮有罪過受用立毗那耶對治樂行邊。此明佛立毗尼教舍身口受用時過。由佛隨喜無罪過受用立毗那耶對治苦行邊。此明順法成就身口善業為佛隨喜贊嘆故。三立阿毗曇摩者。為得正智對治見取偏執煩惱故。論云。為對治自見取偏執故別立阿毗達摩。能顯無倒實法相故。第二三義中。一立修多羅者。欲以修多羅詮三行故。故論云。為說三種修學故別立修多羅。二立毗那耶者。為明修戒定故。論云。為依戒依心學故別立毗那耶。何以故。若人持戒則心無悔。由無悔故能次第得定。三立阿毗達摩者。為成依慧故。論云。為成依慧學故別立阿毗達摩。何以故。能簡擇無倒義故。第三三義中。一立修多羅者。為說法義辭樂故。論云。正說法及義由修多羅。二立毗那耶者。為成戒行離障得成就四辨故。論云。成就法義由毗那耶。何以故。若人修行戒毗那耶。三立阿毗達摩者。明由于教緣于四境成無礙智用故。故論云。法義決定勝智由阿毗達摩。由此九因緣故立三藏。是名起說因緣

第四辨差別相者。先依大乘。次依毗婆沙。依大乘者。將欲明差別先辨無差別。一就意所顯無二故無差別。故攝論云。見修多羅等十二部經同顯一真如味故。第二教體不二故無差別。故維摩經云。諸佛一音廣說法。眾生隨類各得解。第二明差別者。約就所詮三行。故攝論云。為說三種修學故。為成依戒依心學故。為成依慧學故。次依毗婆沙者。于中有二。一為明差別先辨無差別。故廣論云。修多羅毗尼阿毗曇摩有何差別。或有說者無有差別。所以者何。從一智海佛所出故。因大慈心說故。二亦有差別。于中有六對。一隨名定法。名別故法別。故論云。云何差別。即名差別。所謂此修多羅此毗尼此阿毗曇。二約所詮三行辨差別。論云。為分別心名修多羅。為分別戒名毗尼。為分別慧名阿毗曇。若依入大乘論。修多羅者分別因果。阿毗曇者分別法相。亦斷煩惱凈己三業名毗尼。三就方便趣入不同辨差別。故論云。修多羅中應次第求。以何等故。世尊說。此毗尼中應因緣求。如說此戒緣何事制。阿毗曇中應以相求不以次第。四就起因不同辨差別。故論云。修多羅依力明說。毗尼依大慈故說。阿毗曇依無畏故說。五對所詮法相辨差別。故論云。種種雜說名修多羅。廣說戒律名曰毗尼。說總相別相名阿毗曇。六攝益不同辨差別。于中有二。一為修習福智。故論云。未種善根令種善根名修多羅。已種善根令成熟名曰毗尼。善根已熟得正解脫名阿毗曇。二攝起解行。故論云。初入法者名修多羅。已入法者為受持戒名曰毗尼。已受戒為令正解名阿毗曇。是名差別也

第五詮旨分別者。于中有二。一就三行明詮旨。二通就諸法明詮旨。三行者有二說不同。一依小乘毗婆沙。修多羅藏詮定。毗尼藏詮戒。阿毗達摩詮慧。問曰。若依三學次第先戒次定后慧。今三藏以何義故初定中戒后慧。解云。若通論受戒明義。先戒次定后慧。今約定共道共解義。是故先定次戒后慧。亦可三藏中修多羅者從詮作名。余二就所詮得名。但詮義在初。是故先舉。非謂行時先定次戒后慧。二依攝論。修多羅藏總集三學能詮。毗尼藏中通明戒定。阿毗達摩藏單明其慧。故論云。復次為說三種修學故立修多羅藏。為依戒依心學故別立毗那耶。為成依慧學故別立阿毗曇。二通就諸法明詮旨。于中有三。一就修多羅。二就毗尼。三就阿毗曇辨差別。修多羅所詮差別者。或說四種九種二十九種。四種者有兩番四種。一依相續解脫經。何等為四事。一謂聞事。二歸事。三戒事。四菩薩事。深密解脫經有四。初二同前。三名學事。四名菩提事。二依攝論。修多羅有四義。一依二相三法四義。依者是處是人是用。依此三佛說修多羅真俗二諦差別名相。如彼廣說。九事二十九事如相續解脫經廣說。毗尼所詮差別。或說四或說六或說七。四者如攝論說。六者如大集經說。七者如相續解脫經說。摩德勒伽藏所詮有十一種相。宣通分別廣說顯示是名摩德勒伽藏。此如深密解脫經中廣說

第六明對治障者。分別有三。一明三藏教緣生解對治障別。二明所詮三行對治法。三明戒對定慧辨同異。第一者修多羅藏生解除疑惑。毗那耶生解除二邊情執。阿毗曇生解除見取偏執煩惱。此義如前三藏因緣引攝論為證中已說。第二所詮三行對治法者。于中有二。一明三行別治。二明于慧別治中有二。一對煩惱業苦。慧由理成解觀除迷義對煩惱。身口凈業能除不善業為所治。定為樂行是苦對治。二對粗細與性。戒防粗業。定遣細亂。慧心行空則能除性。此兩對遮永通論。故論云。何處救度。以何救度。云何救度成。何處救度者。謂煩惱業苦。以何救度者。授三學攝取故。云何救度成者。謂二種涅槃界。二但明慧斷就永處為語者。慧斷煩惱。煩惱是業因。因盡故業不起。無業故報不生煩惱業盡體大涅槃。第三明戒對定慧辨同異者。戒有二種。一別解脫。二定道二共。別解脫戒者。正對治破戒惡身口七業道兼期業心。若菩薩戒兼遮意地正業心。若論護根戒正對治意。治起戒破惡。以用念慧為體故。第二定道二共者。先成立同。次約三種律儀辨同異。第一者定共與定同對治意地煩惱。以同一果故。是以雜心云。共念處斷煩惱。以攝受具及略緣境界故。道共亦然。第二次約三種律儀辨同異者。若論斷律儀對治欲界九品破戒煩惱。禪律儀有治不治。根本禪律儀不斷煩惱。是以雜心云。根本凈初禪是亦同一縛不能斷煩惱。二禪三禪四禪邊定律儀皆能斷除下地煩惱。然非起破戒惡。故十地云。雖生色無色界暫離犯戒。不免戒行相違。無漏律儀通在六地。未來中間根本四禪。此六地未來禪者斷律儀所攝。余者道律儀所攝。然未來禪地無漏戒與道同一功用。能斷欲界起破戒惡。亦能斷上二界一切煩惱。自余地者論其力用能斷三界。但下地已離無可對治正取功用唯斷自地及上地。問。無色何故不立律儀。答。依成實立定律儀。依雜心所明對治破戒非分故。又律儀是色。無色無色故。問。禪律儀隨地四大造。彼地無大。可無定律儀。無漏律儀隨身四大造。身在下二界。依下三無色發無漏。何意同聚無無漏戒。答。以心不依色轉破裂色相

第七次第分別者。分別有四種。一詮旨廣略明次第。二攝益次第。三起說次第。四結集次第。詮旨廣略明次第者。如攝大乘論說。復次為說二種修學故立修多羅。為依戒依心學故別立毗那耶。為成依慧學故立阿毗曇。攝益次第者。如前差別中說。起說次第者。依普曜經。佛初在波羅奈說轉法輪經。從此已后始說修多羅。若依大乘。第二七日說修多羅法華經。三七日后說修多羅大集經。七七日后說修多羅。此諸說前后事在見聞不可會。其所以次因迦蘭陀子制非梵行戒。初說毗尼藏。后于毗舍離彌猴陀側并集在講堂。佛見拔耆因緣本末。為諸比丘說五怖畏。謂殺生乃至飲酒。初說阿毗曇結集次第者。大智論云。如來滅后七日留住后方入棺槨。諸離車等阇毗如來竟。八國王分舍利為供養。故迦葉語阿難言。諸白衣等以報佛恩。我等今者亦應報恩。集千羅漢在王舍城結集法藏。先命阿難誦修多羅。次請優婆黎誦毗尼藏。諸阿羅漢復令阿難誦阿毗曇藏。普曜經中亦如是說。依阿育王傳。先令阿難頌修多羅。迦葉自頌阿毗曇。后優婆離頌出毗尼。若依五分律云。先優婆離頌毗尼藏。次令阿難頌修多羅。后令阿難頌阿毗曇藏

第八廣略分別者。或說一。三藏之教對外論四種通名內論。或說二。如攝大乘論說。此三由上下乘差別故成二種。謂聲聞藏菩薩藏。此一對大小別二。或說三種。約三行取能詮即是三藏。或說四種。大乘小乘各有詮旨。或說六種。大小各三。或說八種。大小各加以雜藏。雜藏者。分別功德經云。所謂雜藏者。或佛所說或弟子說或諸天說。宿命緣三阿僧祇菩薩生說者非一。法亦如是故名雜藏。問。三藏外立雜藏。十二部外何意不立雜部。答。三藏之教對所詮三行。行居義不依余。能詮之教攝法不盡。余未說者欲盡攝故。十二部經詮旨寬通說無有遺。故不立雜部

第九大小有無者。何者為無。三藏之教居在小乘不在大中。無乘名摩訶衍藏。復不說三故一乘。經云。不得親近三藏學者。又大智論云。迦葉阿難王舍城結集三藏為聲聞藏。文殊阿難在于鐵圍山集訶摩衍為菩薩藏。問。三藏所詮乃是三行。何故小乘有大乘無。答。三行是自利中作。小乘之人意存自善行不兼物。故就自行一邊。以行別教說自行者名為小乘。菩薩大士自度度他。以行別教具辨二行名摩訶衍為菩薩藏。何者為有。大有自利。小中無他利。以有自利故亦有大乘三藏。故深密解脫經云。如來有三語。謂說修多羅毗尼摩德勒伽。相續解脫及普曜經亦說大乘三藏。故攝大乘論云。此菩薩藏凡有幾種。亦有三種。謂修多羅阿毗曇毗那耶。此三由上下乘差別故成二種。謂聲聞藏菩薩藏

第十相攝分別者。分別有三。一三藏對十二部經辨攝。二三藏相望辨攝。三大小相對辨攝。第一三藏對十二部經辨攝者有二。一義分詮旨相攝。未必盡于道理。二就通道理辨相攝。第一分詮旨相攝者。三藏能詮教攝得十二部能詮四部。謂修多羅祇夜伽陀優陀那。所詮相攝者。除本生未曾有余六部中。戒攝戒。定攝定。慧攝慧。二就通道理相攝者。若對雜藏約三行分三藏者。除修多羅本生本事未曾有。以修多羅長行宣說四諦道理。本生論過去所受身。本事論過去諸佛所說法。謂二諦道理。未曾有明動地諸天神量等。非適明三行故不相攝。亦可但除本生本事未曾有長行說三行者即是修多羅部。若然對于余部詮三行者三藏攝。不詮三行者不攝。即以十二攝三藏可知。唯如攝論所明。修多羅藏不唯明定。若爾修多羅藏通攝十二。毗尼藏攝十二內詮戒定者。阿毗曇藏攝十二內詮慧者。故攝論云。謂說三種修學故別立修多羅。為成依或依心學故別立毗那耶。為成依慧學故別立阿毗達摩。即以十二攝三藏可知。問。三藏中修多羅藏與十二部中修多羅部有何差別。答。修多羅有三種。一三藏中修多羅。二十二部中別名修多羅。三十二部中總修多羅。若依毗婆沙。三藏中修多羅但攝十二部中總別詮定義。不攝余二藏及十二部中總別詮戒慧者并雜藏。十二部中總修多羅通攝于三藏及雜藏。亦攝十二部通詮三學義。十二部中別部修多羅者攝三藏及雜。不攝二種偈經。余者盡攝。何以故。以長行宣說為別部故。若依攝大乘論。修多羅藏通攝余二藏。不攝雜藏。若望十二部但攝詮三行邊。余非者不攝。又準攝論。修多羅藏為除他疑惑及詮無礙境界。若爾義攝不居相攝可知。第二三藏相望辨攝者有三種。一多分攝。二各異攝。三相從攝。多分攝者。毗婆沙云。修多羅中亦分別戒亦分別慧。毗尼中亦分別心亦分別慧。阿毗曇中亦分別心亦分別戒。如是三藏有何差別。答曰。從多分故。修多羅中多說心法。毗尼中多說戒法。阿毗曇中多說慧法。此是多分攝。各異攝者。修多羅中明三學。毗尼阿毗曇亦如是。故婆沙云。修多羅中若分別心名修多羅。若分別戒名毗尼。若分別慧名阿毗曇。阿毗曇中若分別戒名毗尼。若分別心名修多羅。若分別慧名毗曇。毗尼中若分別慧名阿毗曇。若分別戒名毗尼。若分別心名修多羅。相從攝者。修多羅藏中設明戒慧皆名修多羅藏。毗尼阿毗曇亦如是。第三大小相對辨攝義者有二。一大小別相攝。二以大統小。別相攝者。小乘法中四阿等經名修多羅藏。五部戒律名毗尼藏。佛所說六足阿毗曇及諸部論等名阿毗曇藏。大乘法中華嚴等經名修多羅藏。清凈毗尼名毗尼藏。根本阿毗達磨明十種勝相等名摩德勒伽藏。二以大統小者。莫問大小乘經悉入方等深經中名修多羅藏。一切戒律是菩薩所行悉入毗尼藏。小乘阿毗達摩及諸有解釋此藏義者悉入摩德勒伽藏

　　篇聚義

作四門分別。一名。二體性。三約乘別解。四總分別

第一名者。篇謂章品異名。聚謂聚集

第二體性者。若就能詮。音聲名味等為體。若舉所詮。以三業為性

第三約乘別解。先分別聲聞乘。次分別菩薩乘。聲聞法若廣分別具如律教。今且略悔。先篇次聚　篇內作四番分別。一名。二體性。三增減分別。四辨次第第一名者三門分別。一成立通名。二釋別名。三辨得名。第一者有三義。一名均。二體均。三同是究竟。名均者。且約四重齊名波羅戒。體均者皆是極惡。三同是究竟非方便。第二釋別名者。波羅戒者名無余罪亦名極惡。僧殘者。依善見論云。胡名僧伽婆尸沙。僧伽名曰僧。婆者言初。謂與覆藏羯摩。尸沙言后。謂末后出罪羯摩是也。薩婆多毗婆沙云。僧伽名僧。婆尸者言殘。無令凈之用殘。罪由僧除滅。波逸提者名墮。墮諸惡趣。提舍尼名能治悔行。微細之罪名突吉羅。第三辨得名者。第一第五當罪體立名。第二境體立目。僧是境體是殘。第三就墮彰名。第四就能治受稱。亦可第一第二就法立名。謂余無余法。自余同前。第二體者。問。三聚法中以何聚為體。答。依成實論。色非色非心為性。問。心聚可無罪耶。答。意無能治戒律儀故。故不立所治罪體。若依雜心。若就根本業道。謂作無作色為體。若就俱釋言之。通取心。依律所明亦通取于心。如念害殺等制意地突吉羅。問。何故攝論云身口二品為體。答。律就根本方便得罪不同。論就以方便從根本身口故。但道二業為性。問。意地有方便罪。亦應意地有方便戒。答。戒方便非戒。問。亦應罪方便非罪。答。非根本罪。問。雖非根本而體即是罪。亦應雖非根本而體即是戒。答。罪法異成是罪。方便亦即是罪。戒善難成故。是戒方便非是戒。問。防非名戒。動身口方便善心能離當時惡法不名為戒者。意地起念害遮彼意地善心不名為罪。答。自有戒不防非。如無作等。自有防非不名戒。如意地發戒方便。何得以此為類也。第三增減者。何意不增至六不減至四。此就一方化宜故爾。有云對五道者。此不必然。七聚亦應對七道耶。第四辨次第者。論當結戒不必先后。但結集家輕就重先后以書之。初篇能治是行本。所治極惡故先論。第二是綱網。所治薩僧中故次論。第三是威儀。對人三說故次論。第四悔過行。對人一說離其機過故次論。第五嘖心。是恭敬行故在第五好論。一一皆具五義為差別故論五。故律云。燒盡無有余　第二次辨聚義作五門分別。一名。二體。三明偷蘭入篇不入篇。四明偷蘭在第三第六。五階和篇聚。第一名者。聚別不同有七。五篇為五。更加偷蘭聚。第三篇內分二。謂三十九十。此如明了論所明。余名如前。解偷蘭遮者。遮謂遮障。就功用為名。問。何故五篇之內分第三為二聚。答。以舍不舍異。問。第二篇內諫不諫異。亦應分二。答。三十九十有舍已方懺。不舍而懺。故分為二。第二篇內無有一法待諫方懺。無有一法不待諫而懺。懺悔一等更不別加法。故合之為一。問。舍不舍異分為二聚。亦應分為二篇。答。墮義處齊。皆以對外三說五門解義。故合為一。今舍不舍異七門解義故分為二。第二體性。若欲分別如前。第三明偷蘭入篇不入篇。問。何故篇內不立偷蘭答。分別有二。一依相傳舊釋。二別明道理。第一者立篇具三義。一名同　二輕重同。三究竟同。具此三者立。不具此三者不立。偷蘭雖名同不具二。如破僧等滅儐四錢等大眾懺悔。三錢已下及第二篇重者小眾中懺悔。輕者對手。如破僧本意取四錢等是究竟取五方便不得。偷蘭是方便。是以不立。若爾第五篇通輕重方便究竟。何故立篇。答。沙彌滅儐突吉羅非是太僧故。不論簡去方便直論究竟。皆是嘖心一等故立偷蘭。去其方便取究竟。亦通輕重故不立。第二者以重從重。如滅儐等。以輕從重。如取四錢等。以方便從根本故攝屬五篇不別建立。聚門之內分重罪不同。輕重有異方便根本有別。故五聚之外復立偷蘭遮聚。第四明偷蘭在第三第六者。分別有二。一依相傳舊釋。二據理分別。第一者。若就戒與威儀法分。初二是戒。后四是威儀。偷蘭是初二方便。又是留類故在第三。若均雜法分。均中重者立初聚。最輕者立第五聚。雜中重者立偷蘭。輕者立第七。惡說以是雜故立在第六。第二者。如五分律說。著純鳥色犯偷蘭。遮此豈非威儀也。若就此義欲明偷蘭有是戒種類邊故在第三。欲明偷蘭復是威儀邊立在第五。第五階和篇聚者。有人云。聚是罪是所治。篇是能治行。此不必然。不問篇聚皆含二義。不得偏定　第二次分別菩薩乘者。于內先篇次聚。篇別不同有二。謂波羅夷突吉羅。初篇內有四。一由貪動口自贊毀他。故地持云。菩薩為貪利故。自嘆己德毀呰他人。是名第一波羅夷處法。二由慳吝不動身口。故地持云。菩薩性慳惜故。貧苦眾生無所依怙。來求愛者不起悲心給施所求。有欲聞法慳惜不說。是名第二波羅夷處法。三由于嗔恚動于身口。故地持云。菩薩嗔恚出粗惡言意猶不息。復以手打或加杖石。殘害恐怖嗔恨增上。犯者求悔不受其懺。結恨不舍。是名第三波羅夷處法。四由癡故建立相似毀謗正法。故地持云。菩薩謗菩薩藏說相似法熾燃建立。是名第四波羅夷處法。第二篇內約能起之因不同。謂中品下品。次分別聚義。聚義就名唯一。就義有三。一約能治三聚戒分三。二約因別不同分三。故地持云。若菩薩增上煩惱犯波羅夷處法者。失菩薩律儀。應當更受。若中煩惱犯波羅夷處法者。當向三人。若過作突吉羅懺。若下煩惱犯波羅夷處法者。向一人懺悔。三約所犯不同分三。謂波羅夷偷蘭遮突吉羅。初及第三如地持所說。偷蘭遮如涅槃經邪正內所論

第四總分別者作四門分別。一止作分別。二三業分別。三所障不同。四對治差別　第一止作者。聲聞法如初篇唯作犯。余篇通止作。雖有止犯為成于作犯止持。菩薩法中止作俱犯。如律儀戒等通于止作。攝善攝生所治唯止非作。為成止犯作持故　第二三業分別者。聲聞法中正取身口二業。兼有發業方便期業之心。如說汝以何心等。正業所起貪心等非篇聚所攝。菩薩法中通三業。故攝論云。菩薩意地有罪。謂七種覺觀等。聲聞則無。約所治明能治。義如三聚戒章所說　第三所障不同者。聲聞法障斷德。菩薩法障三德。律儀所治障斷德。攝善所治障智德。攝生所治障恩德。故攝論云。律儀戒斷德因。攝善法戒智德因。攝眾生戒恩德因。唯此能治故知所障有異。第四對治差別者。先辨聲聞法。次論菩薩法。聲聞法。一對菩薩辨不同。二別約聲聞明對治通別。第一者總如言之。但是遮伏非滅罪。體差別有二。一望已起拆伏令羸。是舍對治。二望未起觀起罪之因。舍因令業果不生。第二者對治不過二種。一通二別。別義如前五篇次第所說。通義差別有七。一各各發露遮相續。此約已起望已起通望五篇七聚。二授與學罰。此望已起對治初二篇聚。余者不賈僧救故。問。若爾何故律云。四事不可救。可救有十三。余者不次救。答。此望心無重悔者若云對治初篇者。此人犯以無一念覆藏心生重悔令一形行波羅夷懺。三無制后開。此望九十已去遮罪非性。四更舍。此望第五篇第七聚最輕微者。五轉依除初篇。初聚通望余者。六如實觀起罪因緣。若望未通望五篇七聚。若望已起望后四篇六聚。第七法爾得。通望五篇七聚。此等如攝論所明。亦如疏中解釋。次分別菩薩法者。一遮伏對治。二除滅對治第一者且約聚而論。初聚雖文無。對治之法可以準知。第二聚對三人。若過三人懺悔之法如聲聞。故地持云。若中煩惱犯波羅處法者。當向三人。若過三人長跪合掌作突吉羅懺。若下品煩惱或對人或不對人。起清凈心要期不犯。故地持云。若下煩惱犯波羅處法及余所犯。向一人懺悔。若無如法人當起清凈心念言。我終不重犯。犯此罪。于未來世中常攝持律儀戒。若能如是所犯即除。第二除滅對治者。觀罪無自性。故維摩經云。當宜除滅勿擾其心。罪不在內不在外不在中間

攝論章卷第一

仁壽元年八月二十八日。瓜州崇教寺沙彌善藏。在京辯才寺寫攝論疏流通末代

比字校竟