　　No. 2778 [cf. No. 2777]

凈名經關中釋抄卷上

　　　　沙門道液撰集


天臺云。此經理致深遠言旨淵玄。若但依文帖釋。恐指事數而已。一教宗極終自難量。猶須略忖幽微顯不思議旨趣。今輒于文前撰五重玄義。第一釋名。第二出體。第三明宗。第四辯力用。第五判教相

此名不思議人法是名。不思議真性解脫為體。不思議佛國因果為宗。不思議權實折伏為力用。不思議帶偏顯圓為教相。故今明此經。始從如是我聞終乎歡喜奉行。皆明不思議也。所以五義次第爾者。雖理絕名言。非言無以設教。故于無名之道假名相說而名以召法法以應名。是以經之指歸蘊在名內。故先標名。夫尋名得理。理即真性解脫。真性解脫即經之體也。故次出經體。體不孤致。求之有方涉行修因然后致果。故用因果為入理綱宗。行因得果。即能巧用權實。析伏攝受利益眾生。故次明力用。圣人設教隨逗根緣。根緣不一。是以教有同異。故次明教相也

第一釋名門中復有三意。初辯教起所由。次明翻譯帝代。后正釋經題。初教起所由有通有別。通明諸經者有三意。一為滿本愿故一切諸佛行菩薩道。皆發四弘誓愿。今為答初眾生無邊誓愿度故說教也。故肇師云。結僧那于始心終大悲以赴難。如下文云。菩薩取于凈國者皆為饒益諸眾生故。又法華經云。我本立誓愿欲令一切眾如我等無異。二為酬請主故。如法華經明。如來成道經三七日。梵王帝釋及四天王請佛轉法輪。問。梵王等請佛三轉十二行法輪。豈請轉大乘耶。答。大論明說般若。由是酬王請。故知亦請大也。又下經中天帝四王皆發誓弘經。豈非慶佛酬請故也。三為赴根緣故。但佛大慈悲根熟即化。何必要須請也。故文云眾人不請友而安之。菩薩尚爾。況如來耶。問。根緣多種。如何稱會。答。如來以四悉檀赴諸根緣故能會不失機。然大經明。生生等不可說。以因緣故亦可得說。因緣者即悉檀方便也。是生眾教之緣。是起眾行之因。將明此義三門分別。第一翻名解釋。第二辯其體相。第三明發起教行。初翻釋者。悉檀者。或云有翻。或云無翻。其意如釋經字中明。言有翻者。或云宗成。或云墨。或云印。或云實。或云成就究竟等。如是對翻非一。難可定存。此隨根說法離文字之宗印等也。南岳師云。此例如大涅槃經梵漢稱也。悉是隨音。檀是梵語。悉之言遍。檀翻為施。佛以此法遍施眾生故云也。第二辯相者。一世界。二各各為人。三對治。四第一義。大圣為破外道邪四悉檀故。說此正四悉檀。起一切大小乘教也。第一世界悉檀者。即是眾生五蘊十二入十八界一切諸法名相隔別不同故名世界。外人迷此世界。或計無因緣有世界。或計邪因緣有世界。大圣隨眾生所欲樂聞為說正因緣世界之法令眾生得世間正見。即是世間法施。二各各為人悉檀者。大圣觀人心而為說法。人心各各不同故于一事或聽不聽。如經所說。雜執業故雜生世間雜觸雜受。更有破群邪經說無人得觸無人得受。此意正為破執生信增長善根施諸善法。故名各各為人悉檀。三對治悉檀者。大智度論云。有法對治則有寶性故無有者。即是貪欲多者教修不凈觀。嗔恚多者教修慈心觀。愚癡多者教觀因緣觀也。佛說對治之法藥遍施眾生為斷其惡。故名對治悉檀也。第四第一義悉檀者。大智論云。明第一義有二種。一約不可說。二約可說。初不可說即是諸佛辟支佛阿羅漢真實法。故大論云。言論盡竟心行亦訖。又如大經說。諸行處名世界。說不行處名第一義。約可說者。如大論云。一切法實。一切不實。一切亦實。一切非實非不實。皆名諸法之實相。佛于如是等處處諸經說第一義悉檀相。此即是一家所明。四門入第一義竟。中論云。若為向道之人聞說四句即能悟入即是諸法實相。若人聞說四句心生取著皆是戲論。此即初隨樂欲。二隨便宜。三隨對治。四第一義故。寶積嘆佛樂說辯云。佛以一音演說法。或有恐畏。或歡喜。或生厭離。或斷疑。斯則神力不共法。恐畏者。世界悉檀為說三界火宅故恐怖。歡喜者。為人悉檀發本善根得法喜也。或生厭離者。即是厭患煩惱興對治也。斷疑即第一義悉檀。初入見道見諦理分明故斷疑也。第三明起一切教行者。大論明四悉檀起十二部經八萬四千法藏即是世界悉檀。起八萬四千諸塵勞門。各各為人悉檀。起八萬四千三昧門諸陀羅尼門。對治悉檀。起八萬四千諸對治門對治八萬四千諸煩惱也。第一義悉檀起八萬四千諸法門。亦名八萬四千諸波羅蜜門。乃至大小乘經漸頓諸教通別二論圣說圣默皆因悉檀方便而建立

第二別明此經起緣。其意多途。略述四種明其大意。余所委細隨品分別。一為明二解脫不同。二為開凈土之宗。三為顯凈名勝德。四為成勝供養。初為顯可思議不可思議二種解脫有異者。諸聲聞等稟昔權說之教。自謂與佛同坐解脫床。無心趣大。故今經簡之令知有異厭小求大成生蘇弄胤。文有多意。略舉三種。一約真性解脫簡。如身子云。此座高廣吾不能升。表不思議解脫理深大故非小乘所入。又云。佛為增上慢人說離淫怒癡為解脫。若無增上慢者淫怒癡性即是解脫。是即思議離不離別二約實惠簡者。文云不滅癡愛起于明脫此異。二乘滅惑取證。又云。無得無證故辯如是塵勞之疇為如來種等是也。三約方便解脫簡者。經云。結習未盡。花著身耳。結習盡者花不著也。二乘雖得解脫未盡惑原。又以小室能藏大座須彌納芥子中。本相如故。乃至現作魔王掌擎大眾等。皆是菩薩方便示現利物故也。二為開凈土之宗者。大圣前于普集等經廣說法身正報。未明凈土依報故。于此中合蓋現土寶積發問。如來酬答。乃至指案現凈。空室侍問。眾香之界遠現上方。妙喜之國來游斯土。此等種種因緣使諸菩薩上知諸佛功德平等為眾生故現佛土不同。下能成就眾生同諸如來凈佛國土。廣如下文。不可懸述。三為顯凈名勝德。勝德既彰。則前來宣化咸可宗。承物情信伏。故下文云。汝等舍置菩薩所行。是維摩詰所現神力。汝等聲聞百千億劫盡力變化所不能作也。又什法師云。維摩詰秦言凈名。即五百童子一人也。從妙樂國來游此土。所應既周。將還本土欲顯其淳德以澤群生。顯跡悟時要必有由。故令同志詣佛而獨不行。明其有疾。有疾故有問疾之會。有問疾之會由凈國之集。凈國之集由凈名方便。然則此經始終良有在也。又肇師亦云。教緣既畢將返妙喜故欲顯其神德以弘如來不思議之道。四為成就最勝供養故說此經。故下文云。若有讀誦解說其義如說修行。則為諸佛之所護念。其有供養如是人者。當知則為供養于佛。又云。天帝。若善男子善女人受持讀誦供養是經者。則為供養去來今佛。況梵天之塔福未足多。五劫施安供養非勝。得柔順忍獲陀羅尼。護法濟人其唯法供養

第二翻譯帝代者。大唐內典錄云。教流原起寔本姖周秦正彌之遺蹤。間出劉向校書天閣往往見有佛經。依此校量不止漢明之代。今敘中興之始起于后漢。孝明帝。永平七年夜夢金人。殿庭集議傅毅奉對。臣聞昔西方有神其名為佛。陛下所見將必是乎。帝乃遣使中郎秦景博士王遵等一十七人往適天竺。于月支國請沙門迦葉摩騰竺法蘭。寫得經像載以白馬。至永平十年還達雒陽。立白馬寺譯出四十二章經。此即漢地經之祖也。自示釋教相繼云興。沙門信士接踵傳譯。爰至皇朝時移九代。此經翻傳總有六譯。第一后漢劉氏靈帝代臨淮清信士嚴佛調于離陽白馬寺譯二卷。名古維摩詰經。第二吳朝孫氏太皇帝月支國優婆塞支謙于武康譯三卷。名維摩詰所說不思法門經。第三西晉司馬氏武帝沙門竺法護西域人解三十六國語于雒陽譯一卷。名維摩詰所說法門經。第四東晉惠帝西域沙門竺寂蘭元康六年于雒陽譯三卷。名毗摩羅詰經。第五后秦姚興弘始八年三藏沙門鳩摩羅什于常安大寺譯三卷。名維摩詰所說經。即今所釋之本是也。第六唐三藏沙門玄奘貞觀二十一年于長安大慈恩寺譯六卷。名無垢稱經

第三正釋經題。略分為二。一別。二通。別即維摩法華。通即經之一字。所以名有通別者。略為三義。一約教。如華嚴大品等教異故立名異是為別也。皆是佛說同名為經故為通也。二約行者。如泥洹真法寶眾生種種門入入門異為行別故須別名。同趣涅槃即一理故名通也。三約理者。理是一法名義即多。故云。如天帝釋有種種名。解脫亦爾。多諸名字。名字異故名為別。同是一理故名通也從教起行。從行入理。俱有通別。先明別名。后分人法。所以雙標者。非人無以弘法。非法無以顯人。是即尊其人重其法也

初辯人名即為二別。初翻名解釋。后明本跡高下。初翻譯者。或云毗摩羅結帝。此翻凈名無垢稱。或云毗摩羅詰。此翻為凈名。或云毗摩羅詰栗致。此翻為凈無垢稱。此梵語輕重不同。故義亦廣略隨別。次解釋者。初翻似覺為繁。難為申釋。次凈名者似對真應二身。凈即真身。真智無惑故云為凈。名者即應身。垂形濟物名稱普聞也。什云。五百童子之一人也。次翻凈無垢稱者。似對三身。凈即法身。自性清凈皎然無點。即是性凈法身也。無垢即報身。報智圓明無有垢染。即是圓凈報身也。稱者即是應身。大慈化世名稱普洽。即是應身也。故智度論云。水銀和真金。能度諸色像。功德和法身。處處應現往。余義釋法名中廣辯。二明本跡高下者。凈名大士補處菩薩。若阿毗曇。即以生兜率為補處。若大品共行十地。即九地菩薩地為補處。若五十二位。即以等覺為補處。若寂滅真如。有何次即初心即補處。此既眾教異明。故須辯其本跡。今明此義略分二意。初正通明本跡。后別明名凈名本跡。初正明者。本即所依之理。跡者是能依之事。事理合明故稱本跡也。譬如人依住處則有行往之蹤跡也。將明此義略為五意。一約事理。二約理教。三約理行。四約體用。五約權實。初約事理者。理即不可思議真諦之理本。事即不思議俗諦之事跡。由真諦不思議之理本故有不思議俗諦之事跡。尋俗諦之事跡得真諦之理本。本跡雖殊不思議一也。二約理教者。此經云。三轉法輪于大千。其輪本來常清凈。此即以前不思議二諦為理本。能詮二諦為教跡。由理垂教。尋教得理。余如前。三約理行者。法華經云。諸法從本來常自寂滅相。佛子行道已。來世得作佛。此經云。無離文字說解脫相。即前理教并以為本。不思議觀行為事跡。余類前明。四約體用者。即以法身體為本。應身用為跡。故金光明經云。佛真法身由如虛空。應物現形如水中月。余亦如前。五約權實者。實即齊位證得真應二身為實本。權化方便現真應二身或高或下隨逐物情為事跡。故經云。雖復成道轉于法輪。而不舍于菩薩之道也。余亦如前。是即理事明本跡即是理。即理教明即名字。即理行明即觀行。即體用明即真應。即權實明即究竟。即諸菩薩等。或本高跡下。或本下跡高。或俱高俱下。難可格量。第二別明凈名本跡者。舊云。本是金粟如來。跡居妙喜為無動補處。或云。本是八地。跡現毗耶位居長者。若執意定判本跡者。為是何位金粟何位補處。若妙覺之金粟為妙喜之補處。此即本高跡下。若初住之金粟現十地之補處。即本下跡高。妙覺現妙覺。則本跡俱高。若初住現小乘補處。本跡俱下。豈別定判其優劣高下之位也

所說經者。此第二釋通名。先總辯所說。后釋經字。初所說者。肇曰。維摩詰秦言凈名。法身大士也。其權道無方隱顯殊跡。釋彼妙喜現此忍土。所以和光塵俗因通道教。常與寶積俱游為法城之侶。其教緣既畢　將返妙喜。故欲顯其神德以弘如來不思議解脫之道。至令寶積獨詣釋迦因留現疾以生問疾之端建微言之始。妙唱自彼故稱其說。生曰。維摩詰梵音無垢稱也。其人晦跡五欲。超然無染。清名遐布。故致名斯號。貴名求實者必重其說。說本表實。重之則終得所求。因斯近接有過圣言矣。有說凈名。說于佛法不說自法。說自法即與佛抗行。今解。凈名自證之法即是一切佛法。故下文云。如自觀身實相觀佛亦然。問。凈名菩薩所說何得稱經。答。大論明佛弟子化人諸天仙人所說為佛所印皆稱經也

二釋經字者。依天竺語。佛之教首通標修多羅。或云修妒路。例如此土楚夏之別。古今諸師解釋有異。或言有翻。或言無翻。今辯此義略為五意。第一無翻。第二有翻。第三會通有無。第四正釋經字。第五歷法明經。第一言無翻者。外國有多含之語。即見修多羅名含五義。豈可但用經字翻之。故開善法師云。經非正翻。但以經字代處類比。此方周孔圣教稱之為經。外國圣教類比應以此經字代也。言五義者。一法本有三。一教本即世界悉檀。二行本即對治為人二悉檀。三理本即第一悉檀。亦云顯示。示真理也。如彌勒章示真菩提等也。二微發者。法王起教巧妙玄深。從微至著靡所不詮。是則文義漸顯開發物心。初中后善圓滿具足故也。亦云。出生謂聞法得道出生法身。經云。諸佛菩提皆從此生。三涌泉義者。此從譬受名。如涌泉流滔滔無竭。如彌勒章。得無所得即菩提之義。無邊觀眾生品悟生非生。則慈悲之名莫竭故云也。四繩墨義。亦從譬顯也。如世繩墨能裁邪就正軌范有度。如不生不滅萬行不可乖。無常無我四果不可異。又如六度四等名不可易。蘊界處等數不可加。故云也五結鬘義者。此從譬以顯。如縷穿花使無零落。大圣說法貫通理行亦無漏失。復次如百花異色更相輝煥。萬行莊嚴互為映飾。如總持園苑八解浴池大乘寶車駕以白牛等也。此土既無名含。此五之言故用經字代也。第二言有翻者有師言。昔佛法初度。梵漢之語未通。故河西群學謂無翻也。今經論既度。梵漢之語復通。修多羅定有翻也。但諸師各稟異聞。文成非一。略出五家翻釋。一翻為法本。具如前辯。二翻為契。即初悉檀契情二。三悉檀契行。第四悉檀契理也。此則如法相解如法相說故也。三翻為綖。此因譬顯義。與前結鬘義同。又結成行人三菩提之果也。四翻為善語教。謂大圣明鑒慈心順理。復悉檀善巧化順物情故也。五翻為經。以類此方極圣所說故也。第三會通有無唯取經字為正者。無翻者言此無多含之語。此亦未然。如此訓字或一或二。乃至多訓如經訓法訓常及經緯等。豈非多含義也。又有翻者言今語既通定有翻者。此亦未然。若定有翻。何故五譯不定。若減而存。一義復不圓。若無名相中假名相說。悉檀方便起教是一。適其根性即有翻無翻皆無滯也。故經云。依義不依語也。又兩家五義皆以經字標題。不以契綖等為目。今立經字亦是融通無失。第四正釋經字。略開四義。一者經由義。二意。初云。圣言下備經由如來心口故也。二云。三代圣人莫不皆由悉檀之教而致大果。二者經緯義。生法師云。世之經緯成自素帛。斯之經緯顯于行人真光彩也。三者常義。有二意。一者邪不能壞。二者正不能異。故肇師云。古今雖殊覺道不改。群邪不能沮。眾圣不能異。故曰也。四者法義。安法師曰。謂體可楷摸。如此土六經顯道德人倫之是非也。第五歷法明經。有說三種經。一聲。二色。三法。初聲經者。聲教詮理故。大品經云。若從善知識處聞般若也。二色經者。尋文悟理故。大品云。若從經卷中聞般若也。三法經者。是法塵。謂心與法合思惟得證故。經云。修我法者證乃自知故也。問。余三塵何故非法。答。此土三根鈍故。復次如法華明六根平等清凈。此經下文因食香飯得道廣明。六塵俱為佛事。不同小乘唯說娑婆音聲為佛事。又大品明。諸法等故般若波羅蜜亦等。金剛云。一切法皆是佛法也。一名不可思議解脫者。此是第二大段從法受名。此經流布既多。申釋亦眾。略開九家以相比決。初什曰。亦名三昧。亦名神足。或令修矩改度。或巨細相容變化隨意于法自在解脫于礙故名解脫。二者。生曰。不思議有二種。一曰理空。非惑情所圖。二曰神奇。非淺識所量。若體夫空理。則脫思議之惑。惑既脫矣。則所為難測。三肇曰。微遠幽深二乘不能測不思議也。縱任無礙塵畢不能拘解脫也。四睿曰。菩薩無心應物有說。眾生但睹其教莫測其所由。故名所說為不思議也。雖說而無心故不礙于有。無心而說故不礙于空。空有所不能累。故名之為解脫也。五關內舊解。六地斷正使。七地侵除習氣。道觀雙流名不思議。正習俱盡名為解脫。六地持論師云。不真宗緣修七識智照佛性真理。斷界內見思界外無明。是思議解脫。若真宗八識真修體顯二障皆融無累。名不思議解脫也。七真諦三藏云。解脫有二種。一不相離。即是諸法如如本有之理未與惑離也。二相離者。得法如如智斷心障。與惑相離。相離解脫即不思議。八三論師云。若自他明縛脫。縛是自縛。脫是自脫。即是自性之縛脫。今明縛非自縛。由脫說縛。脫非自脫。由縛得脫。由脫說縛。即是假縛。由縛說脫。即是假脫。假縛非縛。假脫非脫。即是非縛非脫。畢竟清凈。而說縛脫者。即是假名不思議之解脫也。九天臺疏釋有三意。第一簡別思議不思議相。二別釋不思議解脫。三類通諸法。初簡別中略為七意。一約理分別者。若見可思議真諦之理而得解脫。即是思議。若見中道實相之理而得解脫。即是不思議也。下文。菩薩病非真非有等。二約智者。若是生滅智照即是思議。若是無生寂照之智即不思議也。故下文云。有惠方便解等。三約斷者。若斷煩惱而解脫者是思議。若不斷煩惱而入涅槃即不思議。故文云。不滅癡愛起于明脫。四約界內外者。若脫界內惑而脫者即思議。若脫界內外者是不思議也。故法華云。但離虛妄名為解脫。其實未得一切解脫。又下文云。法名無染。若染于法乃至涅槃。是則染著非求法也。五約有體無體者。若思議解脫即空無色心。若不思議有不思議實相體也。故大經云。解脫有二種。亦色非色。非色者聲聞緣覺。亦色者諸佛如來。又云。妙色湛然常安住。仁王明法性五陰等。六約有用無用。若不思議解脫無無方大用。若不思議解脫有無方大用。故下文云。不起滅定現諸威議及須彌入芥子等種種大用也。七約共不共簡者。若三乘共行侵除習等是思議。若別斷五住是不思議。復次緣修與方便共名思議。真修非方便共名不思議。故法華云。正直舍方便也。復次有師云。下地不思議上地名不思議。若爾者聲聞不知菩薩。外凡不知內凡。乃至世間伎術如蜂作蜜蜘蟵結網。亦非愚者所惻。豈名不思議。是則下不知上名思議。上能知不還成思議。今明不共不思議。下地不以思議上地上地不以思議下地。寂滅真如有何次。又華嚴云。究竟離虛妄無染如虛空。又下文云。非但分別思惟之所能得。問。上地不思下。如何得知。答。寂而常照。故知雖照而未常不寂也。二別釋不思議解脫者。初約四句。今明不從自脫故。不約自性以立名。不從他縛起故。不約他性以立名。不從自他縛脫起故。不約共性以立名。不從離脫離縛起故。不約無因性以立名。從因緣立解脫名尚不可得。何況無因緣起以立名。是即不在內外兩中間而說解脫者不思議也。是即無離文字說解脫相。解脫者即諸法也。約此而明不思議解脫。即具三義。一真性解脫。二實惠解脫。三方便解脫。此三如上所由門及不思議品廣明。三約類通三法者。略有十種。一三道者苦道煩惱道業道。初即真性。二即實惠。三即方便。如次配之。下九亦爾。二三識。一阿梨耶即第八。二阿陀那即第七。三波陀那即六識。三三佛性。一正因。二了因。三緣因。四三般若。一實相。二觀照。三方便。五三種菩提。一實相。二實智。三方便。六三種大乘。一性乘。二得乘。三隨乘。七三種法身。一法性身。二果報法身。三應化法身。八三種涅槃。一性凈涅槃。二圓凈。三方便凈。九一體三寶。一真性即法。二二實惠即佛。三方便即僧。十三德。一法身。二般若。三解脫。如是即真性解脫是凈。實惠解脫是垢。方便解脫是稱。此乃人從法立名。法從人受稱。故得顯發不思議大道也

大段第二明經體者。略開三意。一辯體所以。二正明經體。三簡偽顯真。初所以須明體者。若尋經失旨。事同調達雖讀八萬法藏不免墮大地獄。若得意亡言。即槃特一偈成阿羅漢果。若不識經真性之體。雖復讀誦修行終不能得無生法忍。故須辯也。第二正明經體。然此一門經論異說。今古申釋復多紊亂。統論其要不出二種。一能詮之教。二所詮之理。故瑜伽論云。契經體者略有二種。一文。二義。是即諸明假實音聲名句文等并能詮教攝。如前釋名門具以辯訖。若諸明真如性相等并所詮理攝。今此具明舊釋。此經多用權實為體體即是宗。此釋不然。何則天無二日。國無二主。豈可權實具明。又體據理明。宗據行說。偈得宗體同辯也。今但以不思議真性解脫為體者。此經云。淫怒癡性即是解脫。又云。諸佛菩薩有解脫名不可思議。又云。一切法亦如也。然此真姓實相離四句絕百非。能軌生行人正智萬行故獨名體也。故大論明小乘經三法印。無常無我寂滅涅槃。大乘經一實相印。又下文云。以陀羅尼印印之即經之正體也。若得三法印能入苦忍真明至無學果。若得實相印能入無生法忍得大菩提也。第三簡偽顯真即為二意。初簡非實相。二顯真實相。初中復三。一簡世俗經書。二簡外人經書。三簡聲聞經。初世俗經書。但明安國治家償善罰惡仁義禮智信攝生養性。乃至梵天說出俗論五通神仙之論并屬愛論破壞惠眼不見真實。非實相體。二外人經書。多起身邊二見。或計神及世間常。是事實余妄語。乃至非常非無常。墮十四難。生六十二見。各謂是實。以有所得起諸行業。流轉生死并屬見論破壞惠眼。故非實相體也。三聲聞經。明無常等三法印。厭患三界盡苦涅槃。不能求諸法實相。亦非實相體也。二顯真相者。摩訶衍教所明為利根菩薩諸法實相。不滯二邊體用圓備。自利利他即真性解脫之體也。此中復有共二乘說不共乘說。共二乘者。如大品經三乘共行十地。聲聞斷正使緣覺侵習氣菩薩能窮諸性習氣都盡。譬如三獸渡河淺深有異。二不共二乘者。有漸有圓。漸者。雙斷二障得實相菩提。圓者。淫怒癡性即是解脫。一切法即佛性涅槃如來藏也。或名一實諦。或名自性清凈。或言如如實際。法性法身中道畢竟空等。故大論云。般若是一法佛說種種名。大經云。如天帝釋有千種名。解脫亦爾。多諸名字。此亦得通為諸大乘經之正體也

大段第三佛國因果為宗者。斯乃眾行之綱要詣理之關樞。竊尋經論。亦不分宗體之別。但傳經者巧宣行愿開發物心使有歸趣。前既非因非果真性為眾經體。此乃而因而果。為眾經宗。舉因則攝萬行。舉果則攝萬德。故雙舉因果為眾經之綱要也。如大經明。四德涅槃之果非無五行十功德之因。大品明。般若智照之因非無種智涅槃之果。此經寶積陳請具問因果。愿聞佛國清凈之果。說諸菩薩凈土之行為因。如來豎明四句答果。橫明眾行答因。乃至入室問權疾果。問。實疾因不思議品明果。次下三品明因。香積凈土為果。八無疣行為因。示阿難佛土不同為果。請法退還為因。妙喜來此為果。發愿生彼為因。是知前普集等明法身正報。此中明凈土依報故。如來合蓋現土使物歸心。正明宗之大意

大段第四權實善巧為用。既修因得果故有權實之妙用。令諸眾生斷疑生信。略為三意。一明權實。二明折伏攝受。三明通此經文。初明權實者。有人偏用權巧。莫測為用。此明用偏也。今言權實悉得為用。問。若實是體。從體起用。那得實亦是用。答。權實有三種。一化他權實。諸佛菩薩無名相中假名相說種種權實皆是隨他意語。二自行化他權實。諸佛菩薩自行隨自意語為實隨他意語為權。三自行權實者。諸佛菩薩自行所有二諦三諦之理以辯權實也。此中明用即化他權實也。二明折伏攝受者。如勝鬘經云。應折伏者而折伏之。應攝受者而攝受之。所折伏攝受故令正法久住。今凈名菩薩為令不思議法得久住故。是以以方便折伏實智攝受故。室外彈呵室內攝受。使令信受住不思議解脫也。三正通經文略舉四。例如方便品。諸仁者此可患厭即權折伏。當樂佛身即實攝受。如善吉章明。于食等者于法亦等。是實折伏。又云。如佛所作化人。若以是事詰是權攝受。若實折伏實攝受。如彌勒身子等。若權折伏權攝受如迦旃延等并至文廣辯

大段第五判教相同異者。前雖廣明名等四義。未辯此經與諸經赴緣同異。略出三意。一明辯教相意。二明古今同異。三正明判此經。初辯教相意者。尋夫至圣無言。言之者為物。物情既異。赴緣之教亦多。如花嚴獨明大乘阿含偏說小教。或乍開半滿而同歸佛性。或總會三車而俱至寶所。故先德諸師各為理釋欲使大小區分權實有在矣

二明今古同異。有三意。一約義。二約時。三別料簡。一后魏留支三藏立一音教引此經云。佛以一音演說等。二北涼曇無讖立二種教。一半字小乘。二滿字大乘。三陳真諦立三種教。一轉法輪。四諦是。二照法輪。諸般若經是。三持法輪。解深密等是。四隋笈多三藏立四種教。一四諦教。小乘經是。二無相教。般若經是。三法相大乘。楞伽經是。四觀行大乘。華嚴經是。又宋地論師大演法師亦立四宗教。一因緣宗毗曇論等。二假名宗。成實論等。三不真宗。般若經等。四真宗。如華嚴涅槃經等。乃至齊護身法師立五宗教。開前第四涅槃明佛性為第四真實宗。華嚴法界為第五法界圓明宗。二就時者。道場觀岌二師三時明義。第一時說有相法輪。第二時說無相法輪。第三時說常住法輪。若四時明義者。生法師云。始自道樹終乎泥洹凡說四種法輪。一者善凈法輪。謂始說一善乃至四空令去三涂之穢。二方便凈法輪。謂無漏道品得二涅槃。三真實法輪。謂破三之偽成一之實。四者無余法輪。斯則會歸之談乃說常住妙旨。若開善光宅二法師判三種教。一頓。二漸。三偏方不定。漸中分為五時。一頓教。謂華嚴經也。二十二年前說有相教。小乘教也。三十二年后說無相般若教。四抑揚教。此經是。五同歸教。法華涅槃也。三別簡此經去取者。先半滿明義。此經滿字與華嚴等不異。三時明義屬。第二無相得道未明佛性常住。若四宗明義。是真宗大乘及出緣起之教。五時明義是第四抑揚之教由未會三歸一及明常住佛性也。次詳定者。若言此經未明佛性者。此明真性解脫。豈非佛性耶。下文明如來種。種即性異名耳。若言未明常住者。下文明金剛之體。夫如者不異。如無有生。如無有滅等。豈非常住耶。若真宗同法花者。何得聲聞未受記也。若滿字同涅槃者。彼是醍醐。此乃由是生蘇教也。備如法花玄義。煩不具載　第三明近判釋。初約義及時。二就乘兼藏。初中經教有四。一者頓。二者漸。三者不定。四者秘密。初頓者。如花嚴經云。譬如日出前照高山。又如大經云。雪山有草名曰忍辱。牛若食者即得醍醐等。二漸者。即五味相生即是從小乘事戒定乳得生滅四諦酪。次方等大乘最初說無生四諦無量無作對破小乘呵責聲聞樂小法者。即是從酪出生蘇摩訶般若。亦具說無生無量無作令聲聞轉教。即是從生蘇出熟。如是法華說一實無作四諦。為諸聲聞開佛知見。悉受記莂。乃至大經為諸比丘說圓伊三點佛性涅槃安置諸字秘密藏中。即是從熟蘇出醍醐。如此明五味之義。與常途一往似同。細心比并亦大異也。三明不定者。亦不同舊解。別有偏方不定之說。今但于前五味教內利根之人處處悉皆得見佛性。故有滿字之義大經云。譬如有人致毒于乳。乃至醍醐亦能殺人。所以梁武流支攝山三家明此經大品皆是滿字明佛性常住意在此也。四秘密者。大論云。佛初轉法輪顯露教中。明五人得須陀洹果八萬諸天得法眼凈。秘密教中無量菩薩聞說大乘得無生忍。又云。從得道夜至泥洹夜常說般若。又此經云。佛以一音演說法。眾生隨類各得解。此是秘密之相。今判此經非是頓教。乃是五味漸教生蘇之味。若約不定。即是至生蘇而殺人。入不二法門住不思議解脫也。若秘密即不可出也。二就乘兼藏者。先明乘者。有說二乘。一大。謂滿字。二小。謂半字。有說三乘。謂聲聞緣覺菩薩。復次法華經于一佛乘分別說三為權。十方佛土中唯有一乘法是實。即是權實具論為四。故勝鬘亦云三乘歸依非究竟歸依故也。復次婆沙等論明生滅三乘。大品經明無生三乘。瓔珞等經次第一乘。花嚴等經明圓頓一乘通明乘者。運載為義。此經具權實半滿通論也。二就藏辯者。有說二藏。謂聲聞菩薩。婆沙明三藏。謂素怛攬藏經也。毗奈耶藏律也。阿毗達摩藏論也。分別功德經明四藏。三藏外別立雜藏。雜詮戒定惠也。法藏部立五藏。謂四藏外別立菩薩藏。對法論立六藏。謂大小各三。胎藏經說八藏。謂大小乘各四有經律論雜也。總名藏者。梵比摘迦。此名為藏。以蘊積為義也。此經就人明藏。即菩薩藏攝。故文云。菩薩法藏所攝。就法明藏。即經藏攝。故文云。我雖從佛聞百千經。未曾聞此決定實相經典也。問。十二部經此是何部。答。不然。十二部者非是別有部卷。蓋隨經義類以分別。故今經皆具申明此義。略開二重。初正明義。后對文。初中三意。一翻釋名。二辯體相。三簡差別。初釋名有總別。總者十二部名意。如前略答。故新云。十二分。釋別名者。修多羅。如前明。大經始終通名也。二祇夜。此云重誦。長行未了。偈頌再宣三和伽羅那。此云受記。圣智懸監記當事故。四伽他。此云諷誦。以妙言詞結句宣唱。五優陀那。此云無問自說。圣慈哀愍不請而宣。六尼陀那。此云因緣。雜集論云。又有因緣制立學處。七阿波陀那。此云譬喻。法說難明。假喻以況。八伊帝目多伽。此云本生。自說昔因所生事。九阇陀伽。此云本事。宣諸弟子過事故。十毗佛略。此云方廣。真理正直遍諸法故。十一阿浮陀達摩。此云未曾有。亦云希法。神變無方罕聞見故。十二憂婆提舍。此云論義。賓主往來詮正理故。二辯出體相。如前分別三。諸門有四。初部藏同異者。統據宗詮。是三藏收隨分別明。是部分攝。如此經藏唯是經分開十二。又瑜伽云。阿毗達摩攝論議。毗奈耶攝因緣。余并修多羅攝。復次部藏各有通別。修多羅通詮三學。別唯詮定。部中修多羅是通余皆別故。第二立所以者。大經云。以能聽者所宜聞故。又對治十二入十二因緣故。又三轉十二行法輪故。又諸佛法爾故。第三大小多少有四。一大具小闕。如法花經云。我此九部法隨順眾生說。小乘不求大果故無授記。必藉師資故無自說。無常理狹故無方廣。二小具大闕。大經云。護大乘者授持九部。菩薩上根非藉緣。制戒無因緣法說即悟。無譬喻。又非詰問。無論議。三大具十二小唯十一。瑜伽云。方廣唯菩薩藏。所余諸分聲聞藏。有四大唯有一小具十一。瑜伽云。除方廣分余聲聞藏也。第四相攝者。契經重頌。長行偈誦。二各別故。契經諷誦亦不相攝。單重別故。所以此三唯有十部二本不相攝。師資別故。此二唯十一。余之七部各具十二。可知

大段第二明對此經文者。此經方等大乘理微辭瞻權實兼備。何所不該。以義對文顯。不煩具。復次華嚴初教依理圓說。三點法界理深意圓。菩薩獨證二乘不悟故。次于阿含經中權說小乘。涅槃言。佛與二乘同一解脫。各修證故。次于大乘經廢權示實故。此經示不思議解脫點。明二乘解脫非真。故經云。佛為增上慢人說離淫怒癡為解脫耳。若無增上慢者。淫怒癡性即是解脫。二乘既知解脫之不真。鄙小慕大故。次于般若經中明摩訶般若點。照空色平等苦樂一如。令知十智之非實。既二乘漸見真智故。于法華經等明釋迦多寶不生不滅非長非矩同一法身。示法身點也。二乘既皆會小歸大故。最后涅槃明三點圓伊。不偏不別不一不異。終焉然。今經據理三點常圓。在名偏當解脫。抑小揚大經之意焉

　　釋序文四

初統明諸經不思議權實之道。二就群生長寢下別明此經權實本跡大體。三大秦天王下辯譯由始。四余以闇短下明注解之意

窮微者。窮實相之幽微實體也。盡化者盡權應之變化權用也。此即名故云妙絕之稱也。此上辯不思議之名之。旨意也淵深也。玄遠也。言像名相也。此句明意趣也　三空者。無相無愿也。二乘廢有存空。中道空有不二故非其所能議也。此句明道理也　群數者森羅萬有。理超事外故言表也。此句明壞三界諸識取相生心名有心也。真境無相故有心自絕也。此句明智　無為等者。法身無為應物。而為惑者不測。名不思議也。已前總明也

何則已下對緣辯也。智無知體也。俱照用也。此明圣心。亦即諸部般若經佛智也。無像真身也。并應應身也。如下七言偈云。各見世尊在其前。及佛道品現種種身。皆是佛一身也。如法華經明。昔說佛壽長。是即法身非短長無像也。應身現短長并應也。如涅槃明。佛入滅度。又云。而常住不滅。即是法身非生滅無像也。應身現王宮生雙林滅亦并應也。又彌勒身長二百五十尺。釋迦身長丈六短。亦法身非大小而應物有大小。爾皆并應也　至韻者。謂至教起于無言之理也　玄藉者。十二分教深玄之典藉。應根施教故云彌布。彌即遍也。如法華明。昔說三乘。而至理非三。布教應三一也。是即至韻無言理一也。玄藉彌布教殊也　冥權等者。此明感應權實也。至應無心故無謀也。冥與物合名冥權也。而動即應物故無事不會也。如一月在天影現百盆隨器。大小無不會也。又如一谷在下隨聲。善惡無不應也。是即幽谷無善惡。喻圣心無謀也。異響隨聲喻事會也。又小乘菩提樹下得十智為智。大乘了心無生名智。小乘王宮生相好身為身。大乘了相無相為身。小乘以鹿苑說法為說。大乘以了言無言為說。小乘以思惟根感應為化事。大乘無緣而應為化事。復次初句明圣心不思議。第二句明法身不思議。第三句明教不思議。第四明應會不思議也　開物成務者。開導三乘為修行。作務皆獲道果無虛設故。惑者。謂惑著之徒。聞智即執心。見形即著身聞教即滯言。觀權即謂變。此皆在圣不然。惑謂然也　文殊異方者。有云。寶相佛國來下注云。游方菩薩不知所之也　不思議本者。萬行六度慈悲宗極皆內證實相故名本也。借座請飯等皆外應眾生故名為跡也。又非跡不可以生物信。非本不可以令物證也。如見蓮華大方信池水深要睹神變大方信所證妙。復次證理無相故不思。無名故不可議。故經云。言語道斷謂名亡也。心行處滅謂相盡也。此釋本不思議。又欲言小室能含多座。言其大室相不異變化萬端非心所測。此名跡不思議也　干像者干天也。八未曾有室諸天宮殿常現室中故云室苞干像也　幽關者。實相真筌也。非本無以垂跡者。非見圣人內證實相之本方能外現神變之跡。眾生因睹神變之跡生信方能修行自證實相之本也。是即本跡內外雖殊。而引物證真莫測之心一也。天臺本跡五重如前可見　棲神者。言此經是神解所棲托處也　支竺者。支謙竺寂蘭竺法護等　理滯于文者。謂睿疏序云。既蒙鳩摩羅什法師正玄文摘幽旨。始悟前譯之傷本謬文之乖趣耳。至如不來相為辱來不見相為相見未緣法為始神緣合法為止心諸如此比無品不有無章不爾。又云。此土先出諸經。于識神性空明言處少存神之文其處甚多。中百二論文未及此又無通監。誰與正之先匠。所以輟章遐慨思決言于彌勒者良有在也　北天之運者。大品經云。我滅度后般若流南天竺。次至北天竺當沒于地。今此國即北天之東隅。羅什至此大傳般若。即佛記北天之運數法合流行此也。弘始八年姚秦時也。什弘始三年冬到秦。而先譯大品智度中觀門百。隨譯隨講。而生肇諸師皆悉啟悟。生公述頓悟義。肇公述般若無知等論。什見妙解至八年方重譯茲經及法華等。所以理圓意題迥超萬古也　歲次鶉火者。爾雅云。子年困頓。丑年赤奮若。寅年攝提格。卯年單閼辰年執徐。巳年大荒落。午年敦祥。未年協洽。申年涒灘。酉年作[木*咢]。戌年閹茂。亥年大淵獻。正月析木。二月大火。三月壽星。四月鶉尾。五月鶉火。六月鶉首。七月實泛。八月大梁。九月降婁。十月陬觜。十一月玄[木*咢]。十二月星紀。弘始八年太歲在午。應云歲次敦祥。而云鶉火者以月命年也　長安者。有本云。常安。以秦王父名姚萇諱故改名常也　既盡環中者。語出莊子。云。是非相待。猶如循環。至道亡是非。由如環中也。今借言以表中道也　陶冶者。今造化經文務存圣意。若爐冶之所造也　文約而詣者。其文簡約而理詣也　其旨趣婉順而彰明也　如彌勒章明菩提等。即文約而詣。其佛道品答眷屬等是旨婉而彰。諸如此例講者。敘之時預聽次者。什法師隨譯隨講務傳至妙。肇法師等隨聽隨述務流大觀。廣如傳述　述而作者。論語意云。唯圣作法。余但依教修述而已　維摩詰廣如玄述。若言凈無垢稱。凈即法身性凈。無垢即報身無漏功德也。稱即應物稱根亦名稱也。若單云無垢稱亦云凈名。無垢即凈。稱即是名。此即二身釋也。謂凈真身稱即應身。下文云。觀身實相。觀佛亦然。此凈名真身也。從妙喜國來游此界凈名應身也。乃至方便品得無生忍等真身也。雖為白衣等應身也　顯跡悟時者。謂顯凈名跡示本法身以悟時人也　若自說而觀等者。自從也。若真從說之功而觀。即凈名與文殊等諸圣功齊。不應獨標名也。尋經本原由于凈名故獨受名也

什法師者。高僧傳云。什父天竺輔相之子。名炎姓鳩摩羅。祖亡次當襲位。避之東游至龜茲。龜茲王妹白純體有赤黡。法生智子諸國聘之不受。及見炎心欲當之。王遂逼妻。炎納生什。什年七歲出家學小乘十三從師須利耶摩受業。摩為說阿耨達經。聞陰界入空無相。怪曰。何故此經破壞諸法。摩因為說諸法因成故無真實。什遂專務方等受誦三論。初得放光經。魔來蔽文唯見空紙。因發誓習誦。字出如常。復聞空聲。空聲曰。汝是智人。何故讀此。什遂呵叱令去也。又什母將什至北天竺。有一阿羅漢名達摩瞿沙。見而異之。謂其母曰。善守護之。若三十五不破戒。度人如優波鞠多。如不然。可才明絕代而已。后欲東化。什母謂曰。方等深教。大闡真丹唯爾之力。但于自身無益。其可如何。什曰。大士之道利彼亡軀若使大教流傳能洗[目*吾]蒙俗。雖復身當鼎鑊苦而無恨。又錄云。前秦苻堅立十六年有德星現外國分野。當有知人入輔。中國得之者王堅乃使。苻丕攻襄陽取釋道安。呂光求龜茲取羅什。后堅伐晉敗為姚萇所戮。即姚萇立為后秦。呂光回至姑臧。聞主既喪遂潛號關外稱后涼。萇崩興立弘始三年春有樹。連理生于廟庭。逍遙一園蔥變為薤。咸稱嘉瑞。冬什到雍興。加禮遇待以國師。崇敬甚重。大興法化于大寺草堂及逍遙園。與什及三千碩德親自翻譯。至理之興其在前矣。什又著實相論注凈名經。雅好大乘嘗嘆曰。吾操筆著摩訶衍阿毗曇。非迦旃延子比。余廣如傳

肇法師者。開皇錄云。俗姓張氏。長安人也。家素貧乏。以傭書為業。遂因繕寫乃得寓心歷觀經史備盡墳藉。性好玄微。每以莊老為心要。嘗讀老子至道德章。乃嘆曰。美則美矣。然期神冥累之方猶未盡也。后因見古維摩經。歡喜頂受披尋玩味。乃言。今始知所歸矣。因此出家學善方等兼通三藏。乃至冠年而名振關輔。時競譽之。徒莫不猜其早達。千里負糧入關。梚辯承機挫銳曾不流滯。什至姑臧。肇自遠從之。什嗟賞無極。及什適屆常安。肇亦隨返。姚興命肇與睿等助什詳定。因此咨稟所悟更多。因出大品。肇便著般若無知論呈什。什讀稱善乃曰。吾解不謝子詞當相楫。什重出此經。肇筆受。因之注解及制序呈什。什又嘆曰。解空第一肇公其人。又廬山隱士劉遺氏見無知論乃嘆曰。不意方袍復有平叔。因以呈遠。遠乃撫幾嘆曰。未嘗有也。及什亡后。又著涅槃無名論見傳于世。又常州弘善寺宣法師贊曰。般若唯絕鑒。涅槃固無名。先賢未始覺。之子唱希聲。秦王嗟理詣。童壽挹詞清微。音聞廬岳精難動中京適驗方袍里奇才。復揵生注云。法身大士者地前菩薩結業生身。初地至七地隨愿受生十方凈國也。八地已上了法身無生應物受生也。今言法身即八地已上。此依仁王經分別也

生法師者。三藏記集云。法師彭城人。幼而穎悟。父知非常。將詣法大道人。改服受學。而俊思卓拔。披讀經文一覽能誦。研味句義即自解說。是以年未至學便登講座。吐納奇辯詞清珠玉。高僧名士屢挫辭。窮年至具戒聲遍區夏。初住龍光寺下惟專業。后移廬岳幽棲七年。常以為入道之要惠解為本。故鉆仰群經斟酌眾論。遂與嚴觀等同往長安從什受學。關中僧眾咸嗟秀[目*吾]。妙貫龍樹大乘之原。兼綜提婆小道之要。博以異聞約以一致。乃喟然嘆曰。由自經典東流。譯人重阻多守滯文鮮見圖義。若亡筌取魚則可以言道矣。乃立善不受報及頓悟等義。而守文之徒多生嫉妒。與奪之聲紛然互起。又六卷泥洹先至京都。剖拆佛性洞入幽微。乃說一切眾生皆有佛性。于時大本未至。孤明先發獨見。迂眾舊學僧以為背經邪說。遂被擯逐。生眾中誓曰。若我所說反于經義者。請現身癘疾。若與實相不相違背。愿舍壽之時據師子座。言竟拂衣而逝。以宋元嘉七年投跡廬山。銷影巖阿怡然自得。俄而大經本至。佛性之義與前說符同。生以元嘉十一年于廬山精舍升于法座。神色開明德音駿發。觀聽之眾莫不悟悅。法音罷唱麈尾忽墜。端坐正容隱機而卒。道俗嗟駭遠近悲悼。京邑僧眾內慚自疾矣

制十四科法華涅槃疏及注此經。顯暢新異。理切詞簡。講學之匠咸共憲章焉。胡音云者濫也。新云梵音印土正言同梵天音也。終南宣律師云。釋道安儀法盡正。而以梵為胡。猶昆山之一礫也　晦跡者。晦闇也　貴名求實等者。若因菩薩勝名以求實法者。則必因凈名之嘉名以重其所說。凈名既本表實證以重名。則令學者因名以重法。故得所求也　因斯近接者凈名同凡接物也　有過圣言矣。不以文殊等諸圣名經。獨以凈名名之故云過也。以凈名同凡接物故。獨標經名也。經義如玄也。又沮壞也。夫教以陳理理不可易故教自常矣　如不凈觀以治貪欲因緣觀以遣邪見等。理不可易也。若外道失理。施教即究竟自壞。如殺羊事火求生天等理必不然也　亦名三昧者。證解脫體也。亦名神足。明解脫用也。巨大也。細小也。若直明法空等下。明外現不思議事以證理也　肇曰微遠幽深者。明中道實相。內證煩惱即菩提名不思議也。外用無礙為解脫也　生曰或止形跡心不安然者。謂若單言無垢稱。或謂應形跡中不染塵累不委。心安何法。故復言一名不思議解脫。即是心所住法也　其求愈到者。到至到也。徹倒也。若令求者。徹到何患不悟矣

睿法師者高僧傳云。法師魏郡長樂人。少出家二十二博通經論。聽僧朗法師講放光經。屢有譏難。朗與師僧賢有豪上之契謂賢曰睿比難。吾累思不能通。可謂賢。賢弟子羅什至秦命睿入逍遙園詳譯。秦王興問姚嵩曰睿公何人。答曰。此實鄴衛之松柏興敕見之。觀其風韻洼流含吐彬蔚。乃謂嵩曰。此乃及四海之標領。何獨鄴衛之松柏也。什出成實論令睿講之。什曰。此論有七處破毗曇。而在言少隱。若能不問而解。可謂英才。睿啟發幽微。果不咨什而契然玄會。什譯法花至受決品。舊本云天見人人見天。什曰。此語與西域同。但在言過質。睿應聲曰。將非人天交接兩得相見。什嘆曰。吾傳譯得子真無所恨矣。又佛贊之業皆愿生安養。每行住坐臥不背西方。臨終合掌。五色光從睿而出。又疏記此經及制序。如別注云

菩薩無心者。非石木之無心也。直以凡夫取相分別心說故名有心。菩薩常觀無相無分別心。而方便應物假名相說。故名無心

佛國品者。夫身非身。亦真土非土。而應身在世示有統御。故各有所化之處。如娑婆香積各有疆域也。亦名佛土所依住也。佛剎世界釋亦同也。此有二。一者真土。如金光明云。毗盧遮那遍一切處。其佛住處號常寂光。此以真如法身非身為身。亦真空凈土非土為土。又花嚴云。菩薩清涼月智身也。游于法性空(真如土也)眾生心水凈(土也)菩提現中(身也)此皆真身真土。二應土者。下文云。眾生之類是菩薩佛土。此明菩薩應眾生之善惡取佛土之凈穢。又下文云。諸佛如來功德平等。為度眾生現佛國異(凈穢異也)又云。諸佛國土永寂如空(真土也)而現種種殊勝佛土(應土也)又云。雖知諸佛國及與眾生空(真土)而常修凈土教化于群生(應土也)品文及下自明故關中諸師不釋也　三分者。釋文大體略有二種。一關中注解。真明理宗諸禪師釋通但辯觀理。并造文便解。不開科段。又近代諸師文起盡各有科酌。而取舍多異。而今講者必不可偏。然隨文生起不可遺于科段。而文理相承正相通會不可隔。以科文取舍之宜異在說者故。興皇朗云。夫適化無方陶誘非一。考圣心以息患為主。統教意以開導為宗。若因開道得悟。則圣教為之開。若由合而受道。即圣教為之合。如其兩曉并為甘露必也。雙迷俱成毒藥。此則開合隨緣事無恒準　序分者。或引時方說處。或神通合蓋。或稱嘆贊揚。此皆令物生信故也　正宗者。或談真應二身。或示真應二土。皆令悟理克證故總明悟也　流通者。或贊法供最勝。或殷勤囑累。此皆委法傳通也　三序。一證信者。正宗為智多明無相。事隨理顯。惑者多疑故。集經者引時及處。化主同聞既事跡炳然。兼翻傳不謬。則令聽者因事證事證之不虛。亦信無相之真旨。故言引事證信也。即諸師集譯經圖紀傳助宣法化意皆爾也。此中有千圣結集。二土傳化。文廣不具也　二合蓋現瑞序者。亦名表發序。之正宗為悟。談經深旨。凡心信難故。此說者廣現神變使觀異生信　又合蓋現土表說凈土即表發序。如法華云放一光以表一乘之旨。仁王云現蓮華以表出生諸佛。有所表彰故言表發。善法先兆故言現瑞。由如嘉禾醴泉孝子之祥兆。河圖洛書明王之休禎也　三稱嘆序者。正宗多示修門故行之為艱。此中廣贊佛果德。使慕果深于信心即修行之門不倦故贊之也。又若不仰德無邊。何以申其敬請。故先贊德也。證信序般若燈論分七段。我聞分二。我為能聞人。聞為所聞法。余五同也。智論六段如疏。佛地論五段初如是我聞合為一段。此蓋隨時科酌亦非是義無勞煩敘。然佛說經欲令聞者深入實相返生死流。序分證經略通文句。正宗至理須廣申明。所以順佛贊經不可于此繁重。正宗真觀便略指點而已

如是。大論云。如是善信之辭。不信者言是事不如是。信者言是事如是。佛法大海信為能入智為能度也。然論及注但以如是信辭故。直釋信不釋如是字也。此既非是正宗秘理。不勞廣引繁辭　我聞者。注文證經意足不煩更釋。然欲橫敘者。大論云。隨俗故說我。和合故稱聞。謂阿難等雖悟無我而順俗傳經故稱我也。和合聞者。根境識三和合為聞也。若阿難云我說。智既未圓鑒法不深。故不可信。若言傳聞即或致偽謬故也。今言我聞乃是親聞而不自說。故可信也。問。室中六品阿難在庵園不聞何言我聞。答。報恩經說。阿難佛命為侍。乞佛四愿。一不受故衣。二不隨別請。三有欲見佛由我制止。四所未聞為我再說。今室中六品及佛初成道阿難未侍之前兼涅槃之時所未聞經皆為他再說也　一時者　生曰。物機感圣圣能垂應。凡圣道交不失良機。謂之一時又云。說聽究竟故言一時。問。何不定言春秋等。答。佛地論云。晝夜時分諸方不定。不可別說　佛在者。此是說經主證成可信。此有二意。一戒凈故。永離虛妄所言誠諦故可信。二悟圓故。智照無瑕說必稱理故可信。文中亦菩薩弟子說者佛所印可咸得名經。如世臣下有事奏上于君主依行即名敕也　在者住也。大論云。四種住。一天住。住施戒善。二者梵住。住四禪四無量　三圣住。住三脫門。四者佛住。住佛無量功德力無畏等。真諦加四。一境界住。住十六大國。二依止住。住僧伽藍。三威儀住。行住坐臥。四未舍壽命未般涅槃也。今言住。住庵羅園說也　廣嚴城者。舊梵云毗舍離。西域記云。中印土吠舍厘國周五千里。此云廣嚴。說經處也支道林云。法身雖無不在。應跡必有方所。若不記之說處由為猛浪耳。然佛真凈法身住本法性廣嚴之城。大悲應物住人間廣嚴之城。此即從本垂跡因跡顯本也　庵羅園者。此園是庵羅樹生一女。國王異之以園封女。女見佛歡喜舍作伽藍。故名園也。故西域記云。吠舍離城南不遠。精舍前有卒堵波。是庵羅女園持以施佛處。園者梵曰僧伽藍摩。此云眾園。非以種菜為園。但修治道樹為園也。故云總持之園苑。亦如道場是修道之場也。又此園城通指之耳　的辯處者。此經佛國弟子菩薩三品及下菩薩行見阿閦法供養囑累七品的在庵園。問疾下六品文殊入室即在凈名室內。方便一品據本化事還在室中。若寶積對佛宣陳及佛印時即在庵園。又香積品亦有彼國。問答亦隨品收之。不別論也。事在他經者。吳本云。奈氏園誤也。謂奈女經有人見經說奈女生謂即庵羅女是奈女。失正事也　與大比丘下列眾。有云。其意有八。一為證信助成道。阿難同聞可信。二為顯德。釋梵圍繞顯佛德故。三為啟請問凈土故。四為發明凈名德故。五為當根益故。六為同事。引攝有緣故。七為成就。修行法供養故。八為承受。付囑誓傳經故　與大比丘與者共義。謂阿難共聞也。此之一與貫下諸眾。大論七義共。一相同無漏相一心同無漏定。一見同正見。一道同無學道。一解脫同俱解脫。一時同聞經時。一處同庵羅園也　大者。佛地論四義釋之者。一利根波羅蜜種性。二者無學果。三不定種性回心向大。四眾數多。大論五義。一一切眾中最上故。二諸障斷故。三諸王大人敬故。四數多故。五破九十六外道論故　比丘四義凈乞食者。離四邪故。一下口食。耕田種植故。二仰口食。仰觀星像等。三方口食。通致使命故。四維口食。占卜等。五邪者。一現異改常。二高聲示威。三自說功德。四占相吉兇。五贊所得利　薩埵。秦言大心者。大論云。有大誓愿(愿大名大四弘誓愿也)心不可動(心大名大四魔不動)精進不退(能忍難忍)初愿大。即成眾生義。二心大。即大心眾生義三精進大。即勇健義也。十地論有十種。一菩提薩埵。從菩提智生故。二摩訶薩埵。住大乘故。三第一薩埵。證第一法故。四勝薩埵。覺悟勝法。五最勝薩埵。智惠最勝故。六上薩埵。起上精進故。七無上薩埵。開示無上法故。八力薩埵。廣知十力故。九無比薩埵。世間無比故。十不思議薩埵。一念成佛故。又如下不盡有為中明不離大慈不舍大悲生死無數劫意而有勇聞佛無量德志而不倦等皆是明薩埵心也。結業身者。小乘俱舍所明乃至成佛入涅槃皆結業身。不明法身應生。大乘所明法身應生。仁王云。地前菩薩三十心結業生。初地至七地隨愿生。八地已去法身無生。應物現生。此法身也　大智本行天臺云。大智嘆解本行嘆行。解如于目。行如于足。目足備者到清涼池。又有二智。實皆權智。實智是本故大。又三智。一一切智。觀空。二道種智。照假。三一切種智。照中。智體用圓故名大智。又有四智。一成所作智。二妙觀察智。三平等性智。四大圓鏡智。此第四為大。小乘十智非此明也　法城。韋昭釋名云。城者盛也。盛人物故。博物志云。夏禹作城。強者攻。敵者戰弱者守。今佛法亦爾。弱以戒守。敵以定戰強以惠攻。故借喻也。十地經說四種護。一護教法。書寫演說故。二護理法。自證教他故。三護行法。自行教他故。四護果法自成教他成故也　悉以清凈者。外道六行斷結斷已復生。二乘見修二道斷惑不了本性寂滅故。皆不名悉已。菩薩了本寂滅故名悉已也　五蓋十纏如常。無量蓋纏者。圓滿大乘一切煩惱同迷真理故。凡起惑等名蓋纏。以等覆真理故。下文云。諸煩惱是道場。知如實故。又云。一念知一切法是道場。成就一切智故。準此或若不等覆真理。豈悟時一念同知一切法也　七辯者。大論云。捷疾辯(于法無畏故)二利辯。利根深入故。三無盡辯。實相無盡故。四不斷辯。無諸戲論故。五隨應辯。已斷法愛故。六義辯。得涅槃利故。七世間最上辯。說大乘事故　七德者。七波羅蜜也。治七蔽垢故。一一切殊如施治慳等無相不異故言其相不異　逮無所得者。逮及也。謂及至第八地以無所得名無生忍。不起即無生也　不退轉法輪者。小乘但名法輪。有生滅故。大乘名不退轉法輪。理無生滅故。轉者說也　飾形靡俗者。靡偃也。謂三十二相說法生善。如風靡草。書云。君子之德風也。小人之心草也。風偃草化導行也　深入緣起等者。謂觀智深也。外道邪因無因故墮邪見。二乘觀十二因緣生滅無常故。但斷正使。菩薩觀因緣不生不滅。無無明亦無無明盡。深入達實相故。無復余習氣也。近無等等者無等等佛也。今大士自在智惠能近也。天臺云。等觀觀空也。不等觀假名差別也　等不等者者。中道正觀體圓故等。用異故不等　不凈喜者。喜受也。清凈法喜也。假名天。大論云。如國王名天子也。生天者諸天也　腎圣天者。證第一義天也　妙生者。亦可從法化生也　四梵行者。思益云。慈悲喜舍也　天龍雜眾者。此中有人有天有凡有圣有本有跡。故言雜。問。此等八部若善業所招合受人天之報。若是惡業不合見佛聞法。今形受龍鬼而預會聞法何耶。答。天臺云。過去因異一。若戒急而乘緩者。受人天身不聞正法。二若戒緩而乘急者。受龍鬼身而聞正法。三若乘戒俱急。即受人天身聞法。四若乘戒緩者。受惡身而不聞法。以斯不同故形法異緣也　大威力諸天者。一欲界六天。一四天王天。在須彌半腹住。二忉利(此云三十三天)在須彌頂。三夜摩(此云妙善)四兜率(此云妙足亦云知足)五須涅密陀。此云化樂。自化宮殿而游樂也。六波舍跋提。此云他化自在他化宮而游也。二色界有十八天。一初禪三天。梵眾梵輔大梵。二二禪三天。少光無量光極光。三三禪三天。少凈無量凈遍凈。四四禪九天。一無云天。二福生。三廣果(已上凡夫三品天也)四無相天(外道天也)五無煩。六無熱。七善見。八善現。九色究竟(此五那含天也)無色界有四天。一空處。二識處。三無所有處。四非想非非想處。釋此諸天五門不同。一明身量。俱舍論頌云。贍部洲人量。三肘半四肘(肘尺五寸)東西北洲人。倍倍增如次。釋曰。贍部人身長六尺。東洲倍南。西復倍東。北復倍西也。欲天俱盧舍。四分一一增。釋曰。俱盧舍二里。四分增一者。初天半里乃至第六天長三里。色天踰[跳-兆+善]那。初四增半半。此上增倍倍。唯無云減三。釋曰。謂梵眾半由旬梵輔一由旬。梵王一由旬半。少光二由旬。此上增倍倍者。無量光四由旬等也。唯無云天于增數內減三由旬。二明壽量。論頌云。人間五十年。下天一晝夜乘斯壽五百上五倍倍增下天者。謂四天王天。言倍倍者。一倍倍日月一倍倍壽命。色無晝夜殊。劫數等身量。釋曰。謂梵眾身半由旬壽命半劫。梵輔身一由旬壽命一劫。已上準知。論頌云。無色初二萬后后二二增。釋曰。謂空處二萬。識處四萬等。三明初生量。頌曰。欲初五至十。色圓滿有衣。釋曰。謂欲界初天初生如五歲。乃至第六天如十歲。色天初生即圓滿復身有衣。蓋重慚愧心修因故也。四天宮相去。論頌曰。如彼去下量。去上數亦然。釋曰。謂四天王天去海四萬由旬。去上亦爾。忉利去海八萬。去上亦然。此上準知。又如論頌曰。無色界無處。由生有四種。依同分及命根令心等相續。又諸部宗及大乘言有色義如別也。又三趣壽量如何。畜生壽命多無定限。若壽極長亦一中劫。鬼以人間一月為一日。乘斯成歲壽五百年。地獄壽不定。八熱地獄者。等活與四天王壽同。黑繩眾合號叫大號叫炎熱。此五如次同欲五天。極熱半中劫。無間中劫全。大乘經亦有云。八萬四千劫等八寒地獄。論頌云。頞部陀壽量如婆訶麻百年除一盡后倍倍二十婆訶麻者。如二十斛圌油麻百年除一麻盡。頞部陀壽亦如是。五受生差別者。人傍生具四。地獄及諸天中有唯化生。鬼通胎化。二八寒地獄者。一頞部陀(此云皰裂)二尼剌部陀(亦云皰裂)此二寒故胞生。三頞哳吒。四臛臛婆五虎虎婆。此三忍寒聲。六嗢缽羅。此云青蓮。七缽特摩。此云紅蓮。八摩訶缽特摩。此云大蓮。此三寒身也　四眾者。理合有七眾。一比丘。二比丘尼。三式叉摩那。此云正學。四沙彌。此云勤策。五沙彌尼。六優婆塞。此有二。一受五戒。此云近事。二受八戒。此云近住。七優婆夷。夷者女也余上同　投人夜光者。昔隨侯遇傷蛇附藥。蛇銜夜光珠來報。未知報恩故隨侯按劍相擬。況大乘深旨。若不現通遣疑生信。孰可傳也。此現瑞別序諸經不同。如法華放一光表一乘。在眉間表中道。照東方表三乘之上涅槃。于面門放種種光表異類眾生同有佛性。大品經遍身支節放光表般若波羅蜜遍法身萬德也。此經合蓋現土表說此經圓滿法界為一真凈土。復于一真凈土現十方諸差別應緣佛土也故此經雖種種異陳。皆以凈土為宗　而為說法者。昔高齊尚統師問長耳三藏云。說普集經也　蔽于大眾者。昔說小乘。以法劣故但現丈六比丘劣身。今說凈土大乘。以法勝故故處寶師子座上現巍巍之身映蔽眾會。故法華云。長者在門內則寶機承足。威德特尊。出門外則著蔽垢衣。狀有所畏。門內表大乘實相理內。門外表小乘應跡在外。復次昔現劣表小乘可思議解脫。今現勝表大乘不可思議解脫。復次昔教佛現劣故凈名亦劣身寢疾。今教現勝故凈名現通坐座掌擎大眾等。又下偈嘆目凈修廣反說法不有不無。即是嘆此大乘法會勝身勝法。始在佛樹及三轉法輪等。即昔說小乘時劣身權教也　獻蓋合蓋者。獻蓋下能奉上表因必趣果。合蓋彼異此一表在因則是殊至果則悟一。又蓋者表慈悲也。在因有緣慈即異。在果無緣慈即一　悉于中現者。于一蓋現三千表一法性凈土能現十方應緣凈穢之土。故下文云。諸佛如來功德平等。為教化眾生故現佛土不同。佛土應物有異。佛身亦隨應不同。故金光明云。諸佛法身猶若虛空。應物現形如水月。身土既殊。當知說法亦應物差別。然寶積下問疑生此焉　嘆未曾有口業。合掌禮佛身業。目不暫舍心。信心發于內故三業現于外。故注云。現相于外也　心凈已度諸禪定。梵曰波羅蜜。此云度。亦云彼岸。此嘆如來到禪定之際也　導眾已寂者。寂滅涅槃也。言佛以八正道導引蒼生到于涅槃。不同六師也　善分別者。無名相中應眾生故假名相分別也　于第一義而不動者。外道執見心說。二乘法執心說。皆名動也。如來無見無執故不動也　辯同不乖異等者。一乘為同。三乘為異。應物說三故同不乖異。會三為一故異不乖同　復次于我無我而不二。我無我實性一故異不乖同。應物說我無我異故同不乖異。凈不凈等例然。故中論頌云。諸佛或說我。或說于無我。諸法實相中。無我無非我　有不自生等者。若法本有生。應不待緣而有。今待緣而有。明非本有。若法定無性。應緣會之時亦無。緣會既有。明非無性也。若定無者。如龜毛兔角。緣會亦無也。此因成假破也　有有故有無者。有無相待生諸法。正有之時未有無　既未有無。待誰言有。無亦如是。小乘說有為法。四相相遷念生滅。即此生滅亦相待生。且生時無滅。待誰說生。滅時無生。待誰說滅。故云自有即不有。自無即不無也　有亦不由緣者。已有故不須緣。無亦不由緣。如兔角故決定無。何用緣。論曰者。大智論也　從緣故不有者。藉他緣有非他有也　緣起故不無者。被他緣生起故。豈名定無也　無我無造等者。既被善惡業牽。即我不自在。我不自在故無我也　自然之理者。道理必然也。外道自然也。亦云理其然矣　佛樹者菩提也。佛于下成道名為佛樹。亦名道樹。西域記云。摩竭提國迦耶山東有正覺山。山西南十四五里有菩提樹。畢缽羅樹也。周垣疊石。中有金剛座。昔賢劫初成大地俱起據千界之中下極金剛輪上侵地際金剛所成。周百余步。賢劫千佛坐而入金剛故曰金剛座焉。此樹冬夏不凋。唯至佛涅槃日凋落。須生如故。佛涅槃后諸國王等遂以兩軀觀自在像南北標記。傳聞耆舊曰。此像沒盡佛法滅矣。今南隅菩薩沒過胸矣　力降魔等者。三義。一出家。因果經云。太子十九踰城出家。二習邪壞異。四分律云。一詣羅閱城同阿藍迦藍修不用處定。知非正道而舍之。二詣摩竭提界郁頭藍弗修非非想定。知非舍。三至象頭山同彼外道六年苦行。知非亦舍。故經云。以無心意無受行而悉摧伏諸外道也。三受食成道。因果經云。今我若復以此羸身而取道者。彼外道當言自餓是涅槃。因我當受食然后成道。婆沙云。菩薩知苦行非真。遂受難陀跋難陀二女姊妹所奉具十六德香蜜乳糜。食已身心安隱有力。從吉祥人邊受吉祥草。詣菩提樹下手自敷設結跏趺坐。坐已便發堅固誓。我若不得無上菩提。誓當不起。爾時大地六種震動。魔王驚攝觀動所。因遂見菩薩誓取菩提。使三魔女以惑如來。佛化作三老姥還宮。魔王大怒遂將欲界鬼兵擊動如來。魔軍敗績。故經云。始在佛樹力降魔得甘露滅者。涅槃寂滅也。永息生死如天甘露。大乘以一念心知一切法。是道場成就一切智。故小乘以三十四心得非想擇滅為滅諦。涅槃三十四心者。八智八忍斷見惑為。十六心九無礙九解脫而下八地修惑。昔修俗禪六行已斷故。今唯言非想一地十八心也。六行者。厭下苦粗障忻上凈妙離也。又踰城舍受舍外道棄見能亡愛見名出家也　無受行者。睿曰。無受行(音衡)如前引。同外道苦行等無心受行。彼法但欲摧伏外道令知邪法無涅槃果故菩薩不學。即云。我法亦有涅槃以菩薩學而不得故知無也。所以摧伏。肇云。無受行(音幸)謂凡夫二乘取相故有心受。有心受即著。著即起行。佛智不取相故無心。無心即不受。不受即不起行也。故注云。心者染有。染有以生即取相　苦樂是行者。謂受著苦樂而造心起行也　冥真體寂者。謂境智俱空故無心　虛空其壞者。謂不著苦樂故無受也。以無取著即諸見永滅。自見既滅。即能摧伏一切外道諸見也　三轉法輪者。一示相轉。謂示四諦相。此是苦。此集。此是滅。此是道。二勸修轉。謂勸令修行也。此是苦。汝須知。此是集。汝須斷。此是滅。汝須證。此是道。汝須修。三引證轉。謂引己為證。此是苦。我已知。此是集。我已斷。此是滅。我已證。此是道。我已修。以此名為三轉也　天人得道者。大論云。五人證小乘道。八萬諸天發大乘心　外道上者能斷結者。即厭下苦粗障。忻上靜妙。離六行斷惑。如郁頭藍等也　等以慈者。大悲三念也。有二種。一色三念。謂刀割涂香不涂不割心無二也。二心三念。謂順法不喜違法不憂不違不順心無二也　三密者。謂三業神用難思。如來密示非心所測。故云秘密也　凈心觀佛者。凈信也　獲其利者。謂言必有理名義。言有義則物解。依解則起修行。修行則獲道利也　異受等者。謂三乘教必隨根故異受異利也　或有恐畏者。說世界悉檀三界火宅故恐畏。說為人悉檀生善故歡喜。說對治悉檀斷惡故厭離。說第一義悉檀證真故斷疑。復次說苦諦故恐畏。說滅諦故歡喜。說集諦故厭離。說道諦故斷疑　稽首者。鄭玄云。稽至也。謂屈身至手而表敬也　十力者。如來十種智力也。一是處非是處智力。此知因果決定智。謂因果道理相當名是處。不相當名無是處也。二業力。知三界六道業差別業智也　三定力。謂知諸禪定得自在故　四根力。知諸眾生上中下根。五欲力。知諸眾生樂欲不同。六性力。亦云界力。謂知種種性差別也。七至道處力。道因處果謂知行因得果也。八宿命力。知宿生受命差別也。九天眼力。知生死因果故。十漏盡力。知無漏法故。通名力。大論云。遍知究竟名力。成論了知無礙為力。雜心不伏不屈無勝無動為力也　無所畏者。四無所畏也。一一切智無畏。自言具一切智。二漏盡無畏。自言諸煩惱漏盡。三障道無畏。自言我識煩惱貪欲能障圣道。四出苦道無畏。自言我知無漏道能出生死。說此四法于大眾中心無怯懼故無畏。二明行相者。如經中說。外道難云。若具一切智。何故問諸比丘乞食易得不等。佛答。我非不知。但隨世師弟法故問。二難云。若漏盡者。何故呵罵調達愛語羅云。佛答。調物應爾。非煩惱漏也。三難云。貪欲障道者何初二果人受五欲也。佛答。決定能障后二果故。四難云。瞿曇說八圣道能出苦。何故羅漢由有寒熱饑渴等。佛言。圣道實能盡苦。但羅漢殘報未亡也。此后二無畏且隨小乘說。理實無上。大道要離一切惑方證。非二四果知也。又法身真如性無生滅非四大起故出苦也。非二乘結業后邊身為出苦也　十八不共法。一身無失。二口無失。三意無失。四無不定心。五無異相。六無不知已舍。七欲無減。八念無減。九精進無減。十智慧無減。十一解脫無減。十二解脫知見無減。十二身業隨智慧。十四業智慧。十五意業隨智慧。十六智慧知過去。十七智慧知未來。十八智慧知現在。此中初六是斷身口意永離過失。常住定心怨親平等。知而復舍也。次六是德。謂欲念進智解脫解脫知見圓滿無闕減也。后六是智慧。謂三業三世常住正智無忘失也。總言不共者。佛住此法不與凡夫二乘共也。又寶積大集二經并云三業無失為一。加無諍訟為二。無忘誤為第三。余同前

佛國品如王宣正令。方便品下九品如大臣行事。菩薩行見阿閦二品事訖之朝尊類也

空洞無像者。法身空洞無形像也　形無常體者。或現丈六。或現千尺。長壽短壽。應物無常空也。應身既大小無常體應物。度亦凈穢無恒處　美惡自彼等者。眾生住異見。國土美惡。如來住正智。凈穢常平等　于我無定者。應凈即凈。應穢品即穢。故云不定。不定凈穢即凈穢無性。凈穢無性即平等真土也　無方為體者。凈穢性空無方所也　或以恒沙為國者。法華經富樓那成佛以恒沙三千為一國也　菩薩根者。或忻凈土而生信根。或厭穢土而生信根。隨緣萬差生信一也。豈言釋能盡　直心是菩薩凈土者。直心多種。又凡夫質直心。有二乘正見四諦直心。有菩薩正觀中道直心。為諸佛法界一如直心。下諸行類然　指金為食者化金買得食。此喻指因為果也　前后異名者。直心不諂等前略后廣。十善道品等前因后果。忍辱相等　正定眾生者。有三聚眾生。一邪定聚二定聚。三不定聚。俱舍云。五無間眾生名邪定聚。得圣道名正定聚。余眾生名不定聚。仁王經。十信菩薩不定聚。十住已去正定聚。十信已前邪定聚也。此智鑒邪正決定去取名正定也　回向者。為凡修善皆回向無上菩提。瓔珞有三種。一回事向理。二回。己功德普施眾生。三回因向果　八難或聞佛名者。如虛空功德等也。佛名經云。聞此佛名禮一拜。一切罪障悉皆消滅等也。觀佛三昧經海經。聞白毫相名滅三劫生死罪。余相如文　陀羅尼如寶樓閣等。涅槃經。聞常住二字不墮惡趣。提婆達多品。常生佛前蓮華化生等。可知　十善有二。一止。謂止十惡為十善。二行十善。為施生布施禮敬實語軟語和合語饒益語修不凈觀行慈悲住正見也　隨其直心者。此豎明凈土行即十三位列　直心對十住。發行對十行。深心對十回向意。調伏對初地。說行對二地。回向對三地。方便對四地。成就眾生對五地。佛土凈對六地。說法凈對七地。智慧凈對八地。心凈對九地。一切功德凈對十地。前來一十七行淺深皆然。謂惑漸漸盡智漸漸圓。心漸漸增。土漸漸凈也。如此仁王。始從鐵輪十信。終至四禪十地。謂惑漸盡而福漸勝悲漸增而化漸寬。如下十地佛果眾德皆凈。何獨佛土而不凈歟　舍利弗作念者。前寶積因果二問佛答已了。理圓行足。聽者理合證悟。而不悟者有疑在懷也。故身子托眾疑以申念也　事凈者。七寶池臺凈也。既能執凈為凈。豈能了穢非。故言昧也　螺髻見凈者。身子疑佛答既了。亦合得悟。而不悟者眾懷疑念也。世尊自云我此土凈意誰見。故梵王證見也　凈土如四天等者。理亦合然。準仁王經。地前三十心配四種輪王。是結業生身化物。未有凈土化物。初地已去至十地配六欲天王及四禪王。既七地已前愿生。八地已去應生。即是游戲神通凈佛國土教化眾生故有凈土。既諸地王位階差不同。凈土亦合隨位升降有異也。準配可解　心有高下者。然佛土應凈而凈。應穢穢而。則知真土本非凈穢。是名佛惠。而身子見凈定凈勝妙故高。見穢定卑劣故下。是名執見。非佛惠也　得無生法忍者。悟垢凈無性也。若穢定有性。不應被變便亡。若凈定。不應待按方現凈。待按方現凈明凈本無性。被變便亡明穢亦無定性。故無生空故無滅。可謂見垢實則亡凈相得無生法忍入不二法門。經雖不言非凈非穢。而理自明矣。如法華壽量品。但即伽耶之短壽明長。斯則長短不定。長短不定短亡矣。經雖不明非長非短。而理亦自明。故分別功德品。諸菩薩亦證無生法忍。大品即色明空。亦顯色空不異。理可見也。準此諸大乘經雖同緣事跡不同。會理證真一也。故不二法門品。或生滅兩亡。或罪福一性。或心無所得。或口默不言。此皆事跡不同。非會證異也　知有為法皆悉無常者。若依大乘悟。凈穢皆是應現應物無自性。今小乘執實故見事變即無常也。如阿難不了佛身應執實病也　八十八使此是見道所斷煩惱也。謂迷四諦起此諸惑也。迷苦起十使。貪嗔癡慢疑身見邊見戒也。迷集諦起七使。除身邊二見及戒取。迷滅諦起七使亦然。迷道諦起八使。謂除身邊二見。是此欲界三十二。其上二界無嗔。四諦各除嗔。即各有二十八也。三界具言有八十八也。九十八者。謂前見道八十八上更加斷十個修道煩惱。故成九十八也。言十者。謂貪嗔癡慢。欲界具此四。色界有三。除嗔無色三然。故三界合論有十也

方便品。天臺云。此品序凈名德。是阿難本愿所未聞經。佛為再說。故此品及室內六品佛說經訖再說付囑。故結集時誦出也　長者具十德者。天臺云。有二。一世間。如別。二出世間凈名十德果圓。如經。今且明聞經一念及發心隨喜亦具十德。一姓貴。此經諸佛菩提皆從是生。即般若佛母種姓中生。二位高。初發心時已超二乘法。一念隨喜超二乘四果。三大富。金剛云。一念凈信勝施三千七寶。四威勢。下文天帝四王未信生信已信作護等。五智深。大經云。學大乘者雖有肉眼即名佛眼。六年耆。不于一佛二佛種善根。七行無失。大經云。聞常住二字不墮惡趣。法華化生佛前。八禮儀備足。諸相非相即見佛身威儀。九上人所嘆。法華云。應以天花散。生心如佛想等。十下人歸敬。法花云。天諸童子而有給事　殖諸善本者。發大乘心生在佛家也　無生忍者。仁王云。地前三賢伏忍。初二三地信忍。四五六地順忍。七八九地無生忍。十地佛果寂滅忍。今不言寂滅忍者。天臺云。以是佛忍故讓之。但云無生忍也　心之所趣者。如泉出流必趣大海。凡有心者皆趣佛果也。以無水不水亦無迷不悟故也　資財無量本也。攝諸貧人跡也。此從本垂跡也　雖為白衣亦也奉持行本也。言律行者。實相真戒性凈尸羅也。故羅云章云。是即出家是即具足。謂發菩提心出生死涅槃家受萬行一心具足戒也。梵行謂住真性法身悟非男非女無相梵行也　異道者。九十六種著見論　世典者。安國處家之愛論。以忠則愛主。孝則愛親。各親其故名愛論也　治生者業也　四衢者。十字路也　政法。杜預曰。在君政。在臣為事　剎帝利。此云田主。俱舍論頌云。劫初如色天。后漸增貪味。由情貯賊起。為防雇守田。謂劫初人身有光明。食諸地味貪心生。故地味不生。次食林露。貪又不生。次食自然粳米。身光隱蔽。貪貯既多。遂共分田。為防諍亂遂雇有德以為田主。此剎帝利王之始也。又從此始改姓　瞿曇新云。喬答摩(此云月種亦云甘遮種)本行集云。彼大茅草王無子。出家得五通仙。弟子以王仙老以籠盛之懸于樹上。出行采藥。有獵師來謂仙是鳥。遂便射之。血便墮地生兩甘庶。一出童子。一出女。童復嗣王位。因改為甘蔗種。及日灸生故亦名日種。復從甘蔗改姓釋迦。此名能也。五分律云。郁摩王有四子。神武聰明。寵妃有子。頑薄丑陋。妃念。我子雖長才不及呴。國祚所鐘必當四子。即作方便令王殯遂四子。四子去已從者如云。到雪山于北近迦夷林筑城營邑。眾人威。王聞三嘆。我子有能。因稱釋迦種也。又剎利婆羅門毗舍首陀天竺四姓。剎利如上。婆羅門道學為業。毗舍者此云坐。謂坐估財貨也。首陀者。謂田農官學者也　勝惠者。觀四圣諦無漏惠也。梵天愛見心修禪。若無正惠不免輪回　護世者四天王也。東方提頭賴吒。此云國主。南方毗樓勒叉。此云增長主。西方毗樓博。又此云雜語。亦云丑眼主。北方毗沙門。此云多聞主　是身無常者。有二種無常。一事無常。謂四時遷變顏貌衰老等。事物變移為無常也。二理無常。謂體有為之法剎那剎那性自遷易。豈待葉落白首相異然后為無常也。下苦觀亦然。若病發無色為苦者。此事苦也。若知五陰有漏有為性本是苦為理苦也。第三空觀亦二。若灰身壞色為空。此是事。若行之五陰有為性不堅實剎那無常體歸空也。此是理也。又此是半字因緣無常之空。又非滿字緣生之空也。觀此苦理名為苦等諦理之觀也　苦者。三苦也。苦苦。苦受性。二壞苦。樂受性。三行苦。舍受性也。欲界具三苦。色界具后二。無色唯行苦。又有八苦。如常　十喻者。聚沫泡芭蕉浮云電此上五喻通小乘半字無常故空義也。炎幻夢影響此五喻通大乘滿字無性空義也　無生如地者　身四大者。皮肉筋骨為地。血髓目淚為水。動轉喘息為風。遍體暖氣為火。又俱舍云。堅為性。濕為水性。暖為火性。動為風性。又執地大為我。即眾生相。執火大為我。即我相。火性炎上與我慢同相。執水大為我。即人相。人事隨時如水之隨器。亦同相也。執風大為我。即壽者相。風息不斷名為壽命。故大集云。出人息者名為壽命。故金剛經。若心取相即著我人眾生壽者。若一取我相。即四大齊執也　無知如草木者。草木無知。托四氣以生落。識心亦爾。假異境以憂悲。既托緣以分別。即自性而無知　三十六物者。外相十二。發毛爪齒眰淚涎唾屎尿垢污也。身器十二。皮膚血肉筋骨髓方膏腦膜。中合十二。肝膽腸胃脾腎心肺生藏熟藏赤白淡飲　形之妙者。謂二乘人不知五陰皆空是佛身。乃取三十二相為佛身。有金鏘馬麥之患。何得厭彼忻此也。將示大乘五陰本空。王宮生無生。雙林滅不滅。丈六即真為佛身也。故云佛身者即法身也　超三界者。謂悟三界如幻也　陰不攝者。陰入即空也　八極者。八方也　措思措投也置也　六通者。一神境通。謂或現大身小身也。二天耳。聞障外聲。三天眼。見障外事。四他心。知他故。五宿命。知宿命事故。六漏盡。諸煩惱盡故　三明者。一宿命明。知宿命。二天眼明。三漏盡明。謂一往知事為通。深監因緣為明。又俱舍云。宿命明除過去愚。天眼除未來愚。漏盡除三世愚。余三不爾。故但名通不名明也

凈名關中釋批卷上凈名經關中釋抄卷下

　　　　沙門道□述


　　弟子品

宣律師云。學在戒后故稱為不解從戒□□□□子菩薩外化不常佛側五戒暫來不常侍奉故第□□□□□在聲聞非余二也。天臺云。品來五意。一為顯凈名□□□□□大弟子稱述不堪則備顯凈名之德。信仰生心。文殊入□□□□法二令未入正位聲聞回心向大。若不堪之辭即舍小歸大。三成凈土之行。若聞菩薩權實難思。即漸識諸佛真應二土。四為已入正位聲聞成生蘇。教聲聞昔說花嚴如聾。凡夫不變色。故于漸次二乘如乳。次聞阿含得四果。如酪。令聞凈名□等智果不真。如生蘇。次聞般若許傳大乘未得授記。故如熟蘇。后說法華涅槃同歸佛乘為醍醐。此五味教漸次并對二乘為言。非菩薩也。為印定成經。昔所說者皆不對佛。今對佛陳述。如來印可皆成經也。注云。懸心默通者。謂圣心懸照前心。默然通見。何待言也。冥機潛應者。冥然見機潛相應會故相造也　不于三界者。身子入小乘八定及滅盡定。皆三界身心得也。菩薩住實相定。即法身真智證非三界法也。如大論云。比丘離諸欲及惡不善法。依未到地定得初禪。有覺有觀。喜樂一心。離欲火故謂覺觀。復作是念。覺觀嬈動禪心。如水中波。如睡中喚。如是種種呵覺觀。覺觀滅內清凈。系心一處無覺無觀。定生喜樂。入第二禪。復次觀喜多過。得喜□憂離喜行。舍念智受身樂。入第三禪。復次行者觀樂之失如喜。求心不動不苦不樂。舍念清凈。入第四禪。復次觀色多過。觀身中空。外色亦爾。得無邊空處。復次行者觀空無邊。故識緣則多緣多散。故舍虛空緣但緣于識。名識處。復次是識無邊識多即散。故呵識贊無所有處□觀。此處四陰過患。無想如[病-丙+(雍-〦)]有想如病。入非有想非無想處(無想定滅定及無想天名相余有相也)此無色皆四陰成故滅受想等心入滅盡定也。故皆是三界身心。今菩薩以中道正觀照三界五陰不生不滅定此真滅盡定也　神俱滅者。謂菩提不可以身得不可以心得。身即無色無別。心即無根無住。不生不滅故云實滅。大士之滅定如此也　道法者。即陰自空也　現凡夫事者方便涉假也　心不住內外者。三處性空即心實滅。故不住也　諸見不動者。執著名為見。二邊名為動。二乘四念處觀身不凈破凈倒。觀受是苦破樂到。觀心無常破常倒。觀法無我破我倒。余品例然。是名二乘類于諸見動修三十七品也。若大乘四念處。觀身性空非凈非不凈。觀受不在內外中間非苦非樂。觀心但有假名非常非無常。觀法如幻化非我非無我。余品例然。此名大乘于諸見不動修三十七品。廣如涅槃及諸法無行明

不斷煩惱者。煩惱性空故云不斷。二乘法執如煩惱為實有。故斷而入。菩薩悟煩惱性空。故不斷而入也　七使者。貪嗔癡慢疑為五身見。邊見邪見為第六見。戒取見取為第七取使。九結如前　時我世尊默然者。應呼云世尊我時默然。但以梵語語約故爾　目連章者梵音也。部執論翻為胡豆。法蘊足論云沒特伽羅子。此云綠豆子。新云采菽。又前身子智慧第一。約禪定呵目連。禪定第一約說法呵。所以以十大弟子此二交絡呵者。以定惠是萬行之門。故不可偏定。定深必惠明。惠明必定深也　法無有我等者。小乘觀破我證無我。唯證初果等。今大乘實相法即于我無我而不二。我尚不可得。非我何可得。是法性實相真無我義。證此無我乃得無生忍。七地大士豈同小乘哉　離生死者。若前際有生后際有死。故中間名壽命。今菩薩住法身實相。不生故無前際。不滅故無后。無前后故壽者性空　滅諸相者。小乘說有法有生住異滅四相相遷。今大乘法性性自寂滅離四相也　離覺觀者。取相生心說有覺觀。離相假名故無覺觀也　萬法萬緣者。萬法無定法故無法也。緣無定緣故無緣也。如身是菩提界多成眾則無法。如嬰垓童子少壯老年眾緣為形。則形無定形也　法不屬因者。妄法有生滅故屬因緣。生其真法不生不滅故不屬因緣也。諸邊不動者。離四句故諸邊不動也。離觀行者。妄識緣相起緣相故言觀。真智照無相。無相故無觀。又取相心緣生緣相故言行。離相心無生。無生故不行也　迦葉此云龜者。蓋取明義也。知三世故也。或云飲光。亦明也。此呵頭陀也。小乘以于四事抖擻不染不著。少欲知足名為頭陀。今凈名大事于三界五蘊菩提涅槃如般若波羅蜜。抖擻無取無住名曰頭陀。故法花經云。是經難持。若能持者是名持戒行頭陀者。又善住意天子經云。頭陀者抖擻。貪欲嗔恚愚癡三界六入我說此人能善抖擻。如是抖擻不取不舍不修不著。我說此人能善頭陀。頭陀者此云抖擻也。又行中頭陀有二。一隨時。如梵網經。春秋為二月行也。意如冬夏極寒熱故安居。春秋暄涼隨行也。二隨行者。有十二。四分云。一但三衣。二糞掃衣。三常乞食。四不作余食法。五一坐。六一團。七練若(此云無聲處)八冢間。九樹下。十露坐。十一隨座。十二常坐　而不能普者。迦葉諸聲中有二行勝。一故不普菩薩無緣大慈故能普也。次別呵。云住平等法應次行乞食。呵聲聞頭陀。乞食為養五蔭但少欲耳。不同菩薩為堅住正觀養法身也。法身即不食。身懷和合。法身不受三界身也　空聚相者。聚落有二。一者外聚相。村邑也。二者內聚。六根也。故金光明六根聚落賊所止也。謂諸外聚若有人物士女則有可觀。若空聚無人唯有劫賊虎狼死尸毒蛇則不可樂也。若菩薩六根如法花經。八百功德威千二百功德則如聚落有人物也。今凡夫六根空無功德。唯有三受毒蛇邪見劫賊妄念死尸。故不可樂也　不舍八邪者　若舍八邪入八解脫。是小乘禪悅食。若不舍八邪入八解脫。為大乘禪悅食。若舍八邪入八正道。為小乘法喜食。若不舍邪相入正法。為大乘法喜食。故今后名示大乘法喜禪悅呵迦葉小乘二食也　非有煩惱等者。大乘平等法喜食本性清凈故非有非無。心性寂滅平等禪悅食故定非入出。生死涅槃平等故二俱不住　不空食人之施者。小乘中犯四重為盜食。不勤三業。謂上根不坐禪。中根不讀誦。下根不營理僧事。為負債食。初果人為同意食。阿羅漢為自己食。由應供故。今大乘若不發菩提心住平等觀。非真出家。故皆名空食人之信施也　須菩提云善吉。亦曰空生。亦曰善現。以初生時屋舍皆空。父母謂其不吉將問相師。相師占云。大吉甚善。故云善現。或曰。空生善相現故名善現。然此正為表解空第一故現空也。如羅云六年住胎表密行第一。迦葉金色表頭陀潔行莊嚴。迦留陀夷此云黑光。表污凈行為結之緣。又善吉于弟子中。解空無諍第一。小乘入第四禪觀眾生緣不與物諍名為無諍。而舍有證空棄生死取涅槃等未免此諍。今凈名大乘住中道觀。非垢非凈不生不滅。我與無我其性不二。生死涅槃本性平等。名真無諍。故被呵也。又小乘入觀緣真諦故空。出觀緣俗故有。如是舍有取空非真解空。今凈名大乘色不異空空不異色。非有非無不取不舍。達諸法相無掛礙。稽首如空無所依。名真解空第一也。被呵也。問。小乘無諍三昧云何。答。俱舍論頌云無諍世俗智。后靜慮不動。三洲緣未生。欲界有事惑。謂十智中世俗八智。定中住第四靜慮。六阿羅漢中不動性。四洲中不緣北洲。無我所故。唯緣未來。過現已滅故也。三界中唯緣欲界。有事惑故。又法花云。十弟子內秘菩薩行外現示聲聞。是即如來未出時身子目連示居外道。優樓那提示居事火。大迦葉示凈行婆羅門。羅云阿那律示現王宮受五欲愛。或身子示聰惠。盤特示訥鈍目連示尊貴。優波離示下賤。滿愿示博學。迦旃延示辯論。如來成道即為引其類得證聲聞。今引小入大故因問疾。各辭不堪。則令所化舍小歸大。漸與法花作授記之方便也。盛滿飯有云善吉。持解空故。往令凈名以表妙有相折故示也　不壞于身者。聲聞以身為苦故滅身以歸寂。一相者寂滅相也　菩薩觀身從緣□無自性。即不待壞身自然本寂也　五逆者。殺父殺母殺阿羅漢出佛身血破法輪僧。前二違恩。后三背德。故名為逆。業縛之劇莫逾于此。無縛不妄。子妄皆真故即逆縛為解脫相　邪見彼岸本性不殊者。此三句關中意。以非邪非正非難非惱非凈為平等故可取食。天臺意。以呵善吉汝二乘偏空是邪見非中道彼岸住化城之難。非無難也。染著涅槃之惱遠離法性之凈得化城八難。其狀云何。答。大品云。寧使眾生落三涂獄。不使眾生入二乘道。即以小乘見修。無學道為三惡道難。永執無我為此洲難。出觀緣俗入觀緣真。為佛前佛后難。不見法身不聞中道。為生聾生盲。辯說生滅不了無生。為世智辯聰。沈空滯寂。為長壽諸天難。大經云十千劫等。此是發大之根故也。以此為難障真涅槃。有逾凡夫八難之患。可不畏哉。無凈福田墮謗等言二家不同。類此可見　等無有異者。關中以平等一性為無異。天臺以凡夫滯有二乘滯空。為滯雖殊齊障中道為等無有異　置缽欲出者。天臺云善吉被難。卒聞妄捧解空亦失。故凈名返以幻化安立也　富樓那前目連呵說法禮不當。此章呵差根之患。有云。觀人心句是世界悉檀。根原句是對治悉檀。行大道句是第一義悉檀。故根性大乘問悉檀者。此法名出楞伽。智論梵云悉檀。此云宗成。亦曰墨。如實相印之類也。彼印印理。此墨守定教。此有四種。一世界悉檀。為發善根眾生托世名相今生樂欲起信心故。二各各為人悉檀。為已種善各隨根緣令增長故。三對治悉檀。為有眾生雖種善根為重惑所障未得成就起對治故。四第一義悉檀。為久修行眾生攝理而談故。此則前三順根。第四攝理。就前三又二未信令生信。世界已信令起行。立為人對治。又起行有二。起生善行立為人。起斷惡行立對治。由是緣故如來于無相法中隨理順根生信起行生善斷惡流演八萬四千法。余教門種種差別同趣大菩提故　迦旃延此云剛剩。有云文飾。施設足論云剃發種。未詳所以　生滅心行說實相法者。緣生之法四相所遷生滅之謂也。生滅之法從因緣生。緣生之法體無自性實相之謂也。又小乘由執生故有無常苦空無我等四義。由執滅有寂滅義。前四是厭。后一是忻。今大乘悟不生不滅故是實相義。而迦旃延言緣生無常。即是以小乘實相法也　無常即實相者。常無常不二即實相。離常說常。即生滅下之四義準此應知　苦義即實相者。思益云。知苦無生苦圣諦。大經云。凡夫有苦無諦二乘有苦有諦。菩薩解苦無苦。而真諦皆實相義也。此大小五義難明故略寄一。喻如母養垓子見啼不止懼之云鬼來。一歲已下聞鬼不懼。此喻凡夫聞五陰無等五心不厭也。二三歲已去聞鬼即懼。此喻二乘聞無常等心厭離也。年至十五聞說鬼來了鬼本無但假言說至兒啼故。此喻菩薩了陰無生苦等但如來假名方便引導物。故此真義也　阿那律秦言如意。亦曰無貧。或云無滅。過去曾施辟支佛一食九十一劫常在天上受如意報。故云如意。恒無貧乏故云無貧。善根不滅故云無滅。又云。因入佛塔剔燈照九十一劫善根不滅。今得天眼報。故云無滅也　五通等者。若聲聞依四禪定起通。有功德作相而見知外道等無為不應有見者。若聲聞依惠斷惑名擇滅無為。不應有見也。大乘天眼即中見色。圓觀三諦權實雙觀。即寂而照。故無此難。如下文自明也。大小殊途有此懸別。而或者以近遠之見約數量而分大小。不亦謬哉。又佛心無不寂故照無不見。惠不離定即寂而照。故見而無二也　優波離奏言上首。亦曰近取。以本近八釋子執事取與故云近執近取。言上首者。以初與八釋子同時出家之時如來先度為上座故云也　律行者有二。一本來不犯。二犯能悔。此波離之律行也。今凈名以法身真性本凈根智迷以復悟為律行也。故經云。唯佛一人住戒余人皆名污戒者。又下文云。是即具足。明此經法性尸羅一心具足萬行。豈二百五十而言具足哉　重增者。小乘懺法要深見罪累起重悔心等言滅也。故關中天臺皆云以背真妄犯若為罪垢。志誠悔懼復名重增。今申一釋。罪之自性不生不滅。昔二人犯罪不生見生名初犯。今波離為懺不滅言滅。名重增也。若是罪本不生。今悔亦無滅。即去除滅也。普賢觀經云。若欲懺悔者當求真實相。真實相者即是悟罪之與心俱不滅也。此云持律。可不妙哉　第九解脫者斷修惑。九地各有九無礙九解脫。今非想地中第九解脫得無學持心。況眾生心性本凈。妄想若垢者既妄想。見垢明垢非垢。取我顛倒亦然。其猶病眼見花。病痊即知花體本無。故生師云。僧而諦者明真非諦也　生滅不住者。夫為罪者不可以一念成。若積念而成罪者。即念自生滅剎那不住。豈可罪哉。復次念若不積。即一念無因。念若住積非有為法。復次設使一念自成。罪者剎那不住。豈得懺而復滅哉　是名奉律者。此法性尸羅即法身自性。菩薩大士如是奉持也　羅睺羅此云覆障者。亦表密行第一　舍輪王位者。輪王治世舉國皆行十善。豈可舍眾善而尚獨善哉。出家功德之利者。有云說刺落之利。如大悲經云。但使性是沙門污行沙門形是沙門披著袈裟者。于彌勒佛乃至樓至佛所得入涅槃無有遺余。天臺云。羅睺說四果所得十智三明等利也　無利無功德者。竊尋出家略有三別。一舍愛欲眷屬名為出家。二斷除見修出三界獄名為出家。三深悟大乘。生死涅槃非縛非解。漏與無漏不垢不凈。不取不舍無得無證。了法界之如幻。覺真性之亡依。名究竟大乘真出家也。故經云。以無所得故得阿耨多羅三藐三菩提。此凈名大士無利無功德之出家。豈羅云舍三界之過患得涅槃之功德名真出家　假名者。生死涅槃俱假名。故下文云。我及涅槃此二皆空。以何為空。但以名自故空　出淤泥者。凡夫以五欲為淤泥。二乘以取證為淤泥　四取者即四受也。又云。不受三界及涅槃也　阿難此云歡喜。佛得道夜復生阿難。歡喜生故父王名之也。復次宿世善根見者歡喜故名也　勿謗如來者。小乘謂佛是業生身現身成道。大乘以悟身本無身為法身應物現身為跡身。是即應物為疾非實疾也。今執為實業所招。豈非謗歟。諸教云金槍馬麥等言例同斯解。即是法身者。小乘以丈六為生死身。五分法為法身。大乘以即色豈空。丈六即真。真即法性常住。非思業生。即陰即空及過三界。空即清凈。何漏為有。四相流動。生滅無性。即遷非遷。故曰無為　諸數者有為四相數也。遠云。非思欲者斷煩惱障。過三界者離分段果。無漏者破所知障。無為者離變易果。崇福云。非思欲者非思業生。生自在故。是我過三界者。三界是苦。過三界苦即是樂也。無漏者。有漏之垢。無漏即凈也。無為者。有為法無常。佛身無為即是常也　如居士言者。佛身真常如前所辨。此顯實也。不生五濁現病利物。此開權也不言不現執病身為實聞病是應明身非我。有此開權也。然身非我有。即為物故有。為物有身。即身非身。為法身也。此亦顯實矣。經文若此。理亦皎然。而惑者乃謂至法花方云開權顯實。到涅槃始辯當身法身者。不亦謬見經文乎。又法花亦云為五濁故開一乘為三乘。此經亦為五濁故示法身為疾身。知三是偽與了病是應何殊。悟三即一與覺應即真何別。又大經亦云。吾今此身即是常身法身。此經亦云。佛身者即法身也。又云。佛身無為不墮諸數。豈可離此丈六而辯無為哉。而滯教失旨之徒至法花執一定一謂諸經不一。到涅槃報佛是常即言諸教未常。豈有不二法門而非一實相般若而非常。是知窮原造極。理不可殊。隨根互顯教不可一。名教無定明理本無名。無名之名曷可執名而封見矣

五濁者。亦云五滓。名異意一。一劫濁。謂大小三災時危在險。二眾生濁。六道雜居業苦相系。三煩惱濁。貪嗔癡慢甚增盛故。四見濁。身邊邪等執不可移。五命濁。壽命短促習善無成。悲花經明成劫壞劫空劫無濁。住劫至二萬歲六萬有濁也。十地經六濁。尼干子經有十二濁。經數無定。即知劫末圣遙。何者非濁。而五六等言隨根布教耳

　　菩薩品

前品既聲聞致辭。理應次命菩薩。所以不先命者。若大士致辭。即聲聞息命。引進之道豈可無施。天臺辯呵菩薩之意。略陳有五。顯凈名勝德二轉方便教。三快成凈土。四為入大品法花方便弄胤。五印定成經。初顯德者。前雖聲聞稱揚如與小兒桶力未足為健。今若菩薩順伏方表凈名德。大人尊為則法教可行。豈勝劣于人哉。二為轉稟漸教菩薩入圓妙門者。菩薩同識深教別。俱舍即云。三阿僧祇修行六度百劫種相好因兜率下生八相成道初坐道樹。由是凡夫三十四心方成等正覺。此最識也。二大品經說三乘共行十地。二乘斷而取證。菩薩斷而不證。所謂干惠地(外凡)性地(內凡)八人地(初果向第八人)見地(初果)薄地(二)離欲地(二果)已辯地(四果)辟支佛地菩薩地佛地。此即三乘同觀無生證有淺深。三獸渡河三箭中鍋皆喻此也。此次深也。由離三乘之見。仁王瓔珞五十二位。始初十信修成圓覺。能一大乘更無別類。此更深也。由位行多門詞殊致別非即多即一不思議圓妙之道也。花嚴云。如是學者不從一地至一地具一切法地。楞伽云。寂滅真如有何次。大經云。雪山有草名曰忍辱。牛若食者能出醍醐。非乳酪之漸。此經云。一念知一切法。是道場成就一切智故。一位一切位一行一切行。一豪之善發跡駐佛。非圓非偏而假號圓頓大乘也。昔諸大士隨根稟化異執成迷。夫佛究竟圓妙大道。今凈名大士彈呵折伏皆令釋偏。諸圓解漸開。頓成不思議解脫之道也。三快成如來真凈七義者。昔來大士各稟偏淺意。謂娑婆定穢燈王定凈。莫不厭穢忻凈。而保著情深去道彌遠。今凈名彈呵令知即穢即凈不二不別。故下阿難之悟佛事香積之悔見穢皆其意也。四為入法花涅槃方便弄胤者。為諸大士既不能頓悟圓妙各稟偏漸。今凈名折利根之法即座悟入者前第二收也。其鈍根緣異藉。次彈呵。后聞大品法花涅槃等故得悟入者。即因令彈呵折后方悟也。故法界性論云。若利根人于摩訶般若入法界。若中根人于法花入法界。下根人于涅槃入法界。故知花嚴初教悟者乳教中入。次阿含中悟酪教中入。此經及方等諸經中悟生蘇教教入。法障般若中悟熟蘇教入法花涅槃醍醐入。五為印定成經者。昔日呵詞未蒙印可。今對佛宣揚。如來印許。便成法教因流遐逮也　彌勒此云慈氏。姓也。名阿逸多。此云無勝　不退行者。兜率欲界之天著樂故多退轉。故彌勒為說不退行也。但有進有退。偏教之所厭忻。非進非退圓妙之所絕待。今凈名以經待之不退破彌勒有待之進退也。若分別明者。不退有四。一者理不退。性相常住故。二者位不退。不退入二乘外道故。三者行不退。智證無生故。四者念不退。寂而常用故。俱舍種妙相因為不退者。唯位不退。共行十地性地為位不退。見地為行不退。漸教別具四不退。未發十信前是理不退。十住位不退。初地行不退。八地念不退。圓教方圓具四不退。今大士多用不退難也　郢匠者。事出莊子。彼云。郢人以堊漫其鼻。匠石運斲成風。去其堊而不傷鼻。引此意匠雖能運斯。必藉郢人不動之質。今凈名雖能彈。亦須彌勒能受也　交臂者。莊子云。謂顏回曰。我與汝終身交一臂。而夫之意言無常遷變念念相夫　授記者。覺性真常無成無得。言授記者引未悟之流也。若聞記而執著。成得非真得記也。未若悟陰體空無得為得名真記也。金剛云。我于燃燈佛所無有少法可得。燃燈佛與我授記。若分別者。如首楞嚴經說。有四種授記。一有未發心而與授記。二密為授記。三現前授記。四見無生授記。前三有得記。后一無得記。今大士呵前三之有得。今契后之無得　舍于分別菩提之見者。有進有退有得不得。而取舍交馳忻厭異志。皆分別菩提之見非真見也　不可以身得者。方便教菩薩以相好之身為身得菩薩。盡無生智為心得菩薩。諸數類然。若既究竟說者。有相之身非菩提。有智之心非菩提。未若即相無相即心無生。二俱寂滅。即寂滅是菩提。滅諸相故。諸相者。生住異滅等四相也。此下法句皆即破而立也　玄軌超駕者。明玄軌萬行超然。獨駕至平夷之處而不見平夷之相也　光嚴道場者。林泉幽棲之處。是事跡之道場。覺心即真。是悟理之真場。且一念惡心頓迷法界。返妄得真萬行常凈。斯即了一心而萬行即真道也　覺一塵而法界圓凈場也。豈能等閑地而為道場哉　智惠現見諸法者。妄識取相失真著偽。不名現見。正智照理返偽得真。名現見也　一念知一切法者。小乘以四諦真理釋滅異品。有苦可厭惑可斷。故三十四心成佛。大乘以一色一香無非中道一心一智俱含萬行故。即一念而能知也。此乃不思議之智。豈彼三十四心可思議智也。言三十四心者。出俱舍論。俱如來菩提樹下魔軍退后。以八智八忍斷見。九無礙九解脫即修。故云三十四也。理實修惑三界九地。地九品各有九無礙九解脫。即九九八十一品無礙八十一品解脫。今各在一九者唯□相一地。爾下之八地有漏法中先以斷故　持世住靜者。此為諸方便教菩薩不修定之方便執也。然舍喧就靜。似乖平等之旨。故凈名呵也　魔佛二界一如等真者。魔界者俗諦也。佛界者真諦也。方便菩薩觀未窮中道。適俗背真緣俗妄。照心往來為魔所入。圓教菩薩圓照中道。真俗一如三諦等觀。照無往來故魔不能入。故仁王經云。世有常修空處空常萬化也。即其意也。二緣修觀有出入之間者。此真修緣出梁齊法師所用。其能深妙也。故天臺用之。三緣修者。智境異故。境即真諦。智即般若。智緣真諦斷惑成圣。此智外有境世。言真修者。智境一故真諦常。凈即凈而照。未常不凈。未常不照。如如意珠。珠體圓凈。凈光恒照。真而且照。塵垢恒祛故曰真修。故方便菩薩境外有智。作意方照故有時不照。未作意間魔所入也。圓頓真修即境即智理照不二理照觀無出入魔不入也。魔者四魔也。一天魔。二煩惱魔。三陰魔。四死魔。今言魔者天魔也。大經說常樂我凈魔無樂無常無我無凈魔者。此并煩惱魔也大論云。除諸法實相余皆魔事。即自出道正觀外諸妄念皆魔事也　身命財修三堅法者。謂身堅命財堅。釋此三堅淺深有四。一世間三堅。不害他身救病施食得身堅。不斷他命放生止殺得命堅。不盜他財惠施無吝得財堅。二聲聞三堅。精修無漏恒觀無常得五分法身無漏惠命七圣法財。無能損壞。故云也。三方便教菩薩三堅。真如法身金剛不壞。般若惠命觀無斷滅。萬善法財圓修無缺。此菩薩三坐也。四圓覺三堅。謂法性真常即寂滅。恒觀照萬善功德□事而真。此之三堅即一而三即三而一非三非一能三能一。故大經云。摩訶般若解脫法身不縱不橫不一不異。般若者惠命也。解脫者法財也。法身者真身。此之謂究竟常住三堅也　非法之物者。女為壞道之緣。特為菩提所忌故云也。亦表方便教菩薩未能會理故為凈名所呵　沙門者舊云□門。此云功德多。言修道勞。又云勤勞言志誠義名為息。次得無漏生死休息或云凈志也　俯仰者。低頭也。仰者舉首也。言閔默不已強自與之我已舍矣者。明大士常住舍心法愿具足。女聞法法足順魔愿愿足也　云何止于魔宮者。弟子解師理會請誨也　不以無盡燈一者是明來即法樂以自利者則無盡燈以化他。是即二利行圓去來常益。無礙妙辯其在茲焉　善得亦云善施者。大士妙證。何行不圓。然隨門引物故各有所美。善得跡于事施無吝。而未能窮施之原妙通萬行。故為凈名開以法也　亦蓋屬為唱和豈曰必然。設大施會者。昔父母行施邪祠法。或殺牛羊人等祀天求福。善德詭跡居之。回邪祠為正施。而未能即事入埋行大法施。故凈名因呵以通之也。如俱舍。小乘時菩薩方便行六度行。皆以不惜財寶不惜身命為六度滿。今大乘皆以六度之行與實相相應。同真際等法性住大悲愿。一毫之善等施眾生同證菩提。名法施圓滿也。故俱舍論頌云為由悲普施。被折身無忿。贊嘆底沙佛。以無上菩提此皆以不惜身命圓滿故也。金剛云。不住色布施。乃至割截身體無我無人。大般若云。檀波羅蜜清凈。一切智清凈。無二無別。乃至般若清凈亦然。此以理契實相。功濟含生。稱理行施隨根起愿。故名圓滿。今凈名呵前事中六度。令人入后實相六度也　持正法起隨喜心者。此隨喜之喜心亦法喜之喜。以令彼我持法皆行隨喜心也。亦以俱持正法故同得法喜　大舍舍萬有者。方便大士舍怨親。亦舍無量心。圓頓大士舍萬有。方名舍無量。亦以行窮實相故云舍也　離身心相起精進者。此有二解。一云一心非道不悟身心亡身受命名精進。與實相理合常住實相身心相空名真精進。有相心生即名懈怠。故云以離身心相起也　問。諸論皆云精進波羅蜜體以心所法善十一中進數及取隨行三業為體。乃至檀以舍惠數及身口等隨行三耶為六度本體。此六度大體未離五陰身心。云何此中乃云精進之相離身心取耶。答。理不然也。何者。大乘深經須窮實相五陰名數。佛以外道初計邪生故示陰界名數正因緣之法。引彼二乘令除我見。奈何解釋深妙仍懷偏小之見乎。又佛為二乘說陰界入。欲令悟法無我智有為無常。亦不欲令于數法多少執計為實。爾若執為實去道愈。復次大乘說陰界入法。亦欲不存法。何者。法若定是五陰。不應說十二入。若定十二入。不應說十八界。五八無定數。當知數非數。陰界無定相。當知相非相。陰界無定名。當知名無名。故上文云。法無形相如虛空。故法無名字言語斷故。此皆即相為無相。則名為無名。是即依經非有色受相行識之求。非有界入之求。為真求法。若此而推。豈可以陰界名數中而辯六度實體耶。若真求者。應離身心相即實相中求也。幸請學者熟詳其致哉　教化眾生起空等者。若依小乘及諸論明三三昧緣四諦十六行。摩訶衍經明三三昧因緣。諸法實相者。即與經文甚相符會。何者。大乘四諦即無生四諦。俱以苦集等無生為諦。不以苦集而為諦也。若以苦集等無生為諦。諦即實相緣。此實相起三三昧。即與小乘永異也。而經文云教化眾起空等者。實相之照權實智圓故。即化而空。在空者常化。空有不二權實雙照故云也　不舍有為起無相者。小乘滅諦滅相為無相。大乘即相為無相。即此無相名為實相。故不舍有而自無也　示現受生而起無作者。小乘以息諸求作名為無作。大乘以體作無作故終日作而不求于無作。此不思議實相之無作也。乃至下不思二法門品于一解脫門即三解脫皆同。此道會理無二也　正行善法起于凈命者。言邪命者謂邪利活命。若修行之人執陰求善著見起修邪心求善欲活惠命皆邪命也。若正觀中道即法本真。萬善自圓。功德常凈。既不取相求利資神。故云凈命　解眾生縛起修行地者。法性常寂非淺非深而經殊。行位陳淺深者。皆引物方便起行次第。此雖法性之外事。而是起行之次位也。又云。真理非淺非深故無修行次位也。以惑是有為結縛。解之即有次位也。知一切法不取不舍者。而注云。造心分別者。謂分別相而無相方入實相。實相之相即是一相。一相無相假名通物故名一也　施主等心者。施佛敬深。施貧悲厚。以淳厚之慈悲崇重之誠義俱隳壞生死到大涅槃。故云等以福田同相也　無所分別者。諸相非相是如來身。五陰皆空名貧士質。法性無二施報俱亡。以此而施故無分別

　　文殊師利問疾品

上既室外三品破法折伏。此下品主法攝受。故勝鬘經云。應折伏者而折伏之。應攝受者而攝受之。以折伏攝受故言正法久住。此下六品經文天臺略用四意通釋。一明來意。二明文殊獨堪問疾。三有五。一為赴時釋問之度。四將二度通經。初來意眾渴仰之心。二明三觀攝受。三快成如來凈土之化。四時為入大品法花方便。五為還佛印定。初赴眾渴仰者。上諸王士庶弟子菩薩稱揚凈名勝智勝德。大眾雖生渴仰。未獲見聞。若非文承旨問疾何以赴彼信心知權實二疾悟不思議解脫之深旨也。二明三觀攝受引入。上來方便品訶王臣滯有之心。弟子品呵聲聞空之惑。菩薩品呵方便菩薩未圓之行。若不文殊凈名對揚攝受。如何悟入圓妙之門。所以文殊入與凈名對揚宣一心三觀令悟究竟不思議□二之道。故有此下諸品來也。三為快成如來凈土化者。若因文殊問疾聞不思議解脫之說。克疑三觀悟入不二。自曉凈穢二皆非垢非凈。垢凈為物非真垢凈。得法性之凈土也。四為入大品法花之弄胤者。二乘方便菩薩利根即座悟者得無生法忍觀根之因二。大士聲贊圓妙。聲聞號叫自傷。菩薩計滯漸融。至大品法花方便。得無生法忍開佛知見。乃至得常住妙果。五為還歸印定者。若因文殊揚六品經文。廣演權實二。廣真應利物即得。凈名擎眾歸圓。贊揚印定辯佛事之不同。見妙喜而利物成不思議解脫凈土之大益也　文殊獨堪問疾者。其意乃多。唯出五種。一者位高故堪。文殊與諸菩薩雖同居等覺。而初心后位亦有淺深。故瓔珞經曰。雖住等覺。住百千萬劫入重玄門。是即諸入等覺初心故淺。文殊凈名等覺后心位高故堪。余人位卑故不堪也。二垂跡故堪者。諸人多是實居等覺。文殊凈名本是龍種金栗而跡居等覺。余人實者不堪。文殊同是垂跡故堪。三顯圓者。諸大士本跡豈可定測。但諸菩薩輔佛多示方便教門故悉為凈名所折。文殊凈名輔佛顯圓。所顯既同故獨堪也。四物情所愜諸菩薩輔佛行。何□都不演圓。但化物緣淺。縱往問疾。眾情未愜。文殊化物緣深。往問必忻慰友獨堪也。五機緣不同。諸菩薩與凈名有折攝之機。如砧槌成物。文殊與凈名扣系之機。如兩槌成物。故文殊入室互為賓主遞相往成。復成就利物所益良多。三明所問之疾者。有二種。一者實疾。漏業為因。二者權疾。大悲所起。凈名能化非疾而疾。故名為權。眾生所化惑業所招名實。故下文菩薩疾者從大悲起。此即權也。今我此痛皆從前世妄相顛倒諸煩惱生。此即實也。釋此二疾即為二門。初實后權。將釋實疾略作三門。一因果分別。二因果相錯。三輕重相對。初因果分別者。三因者即是貪嗔癡等分此四煩惱所起業果為因。故經云。皆從前世妄相顛倒諸煩惱生。又大經云。貪嗔癡慢而為痛因也。言果相痛者。由彼漏因感得地水火風四大之身生老病死五盛陰苦之果。相對者貪對水大。經云。水閏生。二嗔對火大。經云。嗔燒善根。三癡對風大。經云。四倒暴風四等分對地大。等分相即三毒等起。地大亦三大必俱。又瑞應經云。貪欲致老。嗔恚致病。愚癡致死。準此義推等分對生。故下文云。有生死即有病。二因果相錯者。六根萬境貪嗔互起。則有八萬四千煩惱之因病也。四大各起互相錯摩。一大不調百一病惱。四百四病及至萬病之果疫也。三輕重相對者。順常三毒兼修歸戒。故名為輕。十惡四重五逆斷善謗法此名增重。輕因則感四大四苦人天之報。名輕果也。三涂無間四大四苦增劇之處。名重果也。第二明權疾者。大經明五行。謂圣行天行梵行嬰兒行病行。此五行前三自利后二利他。是則同小善邊名嬰兒行。同煩惱邊名病行。大慈起嬰兒行。大悲起病行。故下文云。菩薩病次大悲起故也。大經云。菩薩住三諦三昧。具二十五三昧。破二十五有眾生之疾也。二十五有三昧者。大經云。一無垢三昧破地獄有。不退三昧破畜生有。心樂三破餓鬼有。歡喜三昧破修羅有。如幻三昧破閻浮有。日光三昧破東弗婆提有。月光三三昧破西拘耶尼有。熱焰三昧破北爵單有。不動三昧破四天王有。難伏三昧破忉利天有。悅眾三昧破焰摩有。青色三昧破兜率有。黃色三昧破化樂有。赤色三昧破他化有。白色三昧破初禪有。種種三昧破梵王有。雙三昧破二禪有。雷音三昧破三禪有。注雨三昧破四禪有。無礙三昧破無想有。照鏡三昧破那含有。如虛空三昧破空處有。常三昧破識處有。樂三昧破無所有處有。我三昧破非想非非想處有。四以權實二疾通釋此品及下五品經文。通此品者。從居士是疾何所因起已下至眾生病從四大起以其有疾是故我病已來。明凈名大悲權疾利物方便。從物慰喻。調伏已下外事慰喻。內觀調伏為所化實。文有三疾。謂調伏。文初初以空調有疾。二以無所受而受諸受已下。以大悲入假以有調空疾。三非真非有已下。以調未聞之行。是即初空調有破見思疾。二以妙有悉空破塵沙無知疾。三以中道正觀遺無明住地之疾也。通下五品經文者。以問疾品略問權實二疾。垢薄之徒八千天子發菩提心。其余大士未即開發。故凈名文殊次下五品廣明二疾。何者于不思議品演大士權假大用。名廣權疾也。觀眾生品廣明空。佛道品廣明假。不二法門香積品廣明中道廣實疾也。詞理寬廣比喻良多。其所證道得果所益多矣。故知六品經文殊意瞻言異理苻。總是明菩薩病行。文殊師此云妙德。新云妙吉祥。首楞嚴經下養之。曾已化佛號就種上尊　深往者之情者。謂嘆上凈名。令同往法人深生信義故曰深也　空室者。此表凈土之廣宗也　釋迦□明說法佛國現土表于蓋中。凈名示不乖宗。空室顯于方丈。故文殊問室空。所以答云。諸佛國土亦復皆空　復次昔眾生迷故凈土變為三界。法身變為天魔外道。凈名悲化亦不現。今文殊入室談論。群生克悟。悟則三界性空。故空室表之。愛見歸道故無侍。表凈名悲愿。故見度表之不來相而來。睿云。鳩摩羅什法師正玄文摘幽旨。始悟前譯之傷本謬文之乖趣　至如不來相為辱來不見相為相見未緣法為始神緣合法為止心。諸如此比無品不有。法師并正之。復次從庵園故不來而來。見空室故不見而見。復次百千天人滯有故定見五百聲聞。說空故不見菩薩。處中故不見而見也。復次眾生迷生故見來。迷死故見去。既復于生死去來莫能自違。要因大士應物來去。方悟于無來去耳。又見無相理名真不見。取六塵相非真可見。眾生昔來妄著偽見。今文殊入室必令眾生見無相見之可見。妄相見倒見自然不斷更不可見也。定可忍否者。菩薩自既無疾。何有可忍不可忍。既為眾生疾。即眾生疾可忍。菩薩疾可忍。眾生疾不可忍。菩薩亦不可忍也。若約眾生論疾辯忍不忍者。不墮八難生值佛法名為可忍。聞法受行名療有損。一受不退名為增也。又五逆斷善謗方等經不可懺悔除不可忍。余非邪定聚故可忍也。亦可。一切犯前皆墮三惡是不可忍。三歸五戒已知修善根勝故可忍。復次三界輪回皆不可忍。二乘出離是可忍也。復次二乘半字滯彼化城是不可忍。大乘滿字方名可忍。復次方便大乘未入圓妙名不可忍。圓頓究竟方名可忍。療治有損者。此亦約眾生論菩薩損不損也。大士以法藥療生有損不損。應作四句料簡。一根鈍遮重。善根力微。重業所縱。施法藥療不可損二根鈍遮輕。如槃特比丘誦一偈得羅漢果。三根利遮重。如鴦掘魔羅殺人見佛得悟。四根利遮輕。如身子目連聞二諦得道。迦葉自性無是等也。此之四種初入定不損。二三人過佛勝緣得損不過勝緣不損也　第四人過皆損不至增乎者。此亦以眾生病增不增辯增不增也。如世人病四種。一者從得病漸增名增增。二初重后逾名增損。三初損后增名損。四初輕后損名損損。約此明菩薩度生亦有四種。一者增增。如善星調達等破法懷僧之流也。二初增后損者。如鴦掘之流。初殺等業甚重。后出家聞法發悟甚勝。三初損后增者。如釋論明。一比丘修得四禪謂是四果。臨終見生處。謗無涅槃。便墮地獄。及諸為法出家后滯名利執師謗法之徒。名損增也。四損損者。即身子等圣人是也　從癡有愛者。有師解。癡是邪見迷理。愛是貪嗔迷事。此之二惑攝一切惑。生死眾病由此而生也。又云。癡是無明過去因。引生今身。愛見現在因。引生未來身。以此癡愛相續十二因緣輪回不絕。故名從生也　此明悲之始不必就已為言者。有緣之悲即從發心起。諸無緣之悲與諸佛身同體。是即眾生癡愛與法性同源。無緣大悲共真如合體。眾生始背法性即名癡愛。菩薩返迷達性即名大悲。故今就悲體為言不就發心受稱故云也　六十二見者。背理起見故云見。言六十二者。中有論涅槃。品頌云。滅后有無等。有邊等常等。諸見依涅槃。未來過去也。釋曰。滅后有無等者。謂如來滅后有如來無如來。亦有亦無如來。非有非無如來。此四見依涅槃起。神及世間有邊無邊等。四見依未來世起。神及世間常無常等四見依過去世起。三四十二見歷五陰起來六十見頌。又云。何如者是一果。長行釋云。何者身即是神(一義也此是斷見也)何者身異于神(異義也此是常)依六十見上加此根本斷常二見名六十二見大品經佛母品云神及世間常是事實余妄語乃至神及世間邊無邊皆如是執見名六十二見。問云。何離六十二見即諸佛解脫。答。論頌云。涅槃之實際及與世間際如是十二際者無毫厘差別。論又頌云。諸法不可得滅。一切戲論無人亦無處。佛亦無所論即。二際平等離諸戲論。名法佛解脫　眾魔外道皆吾侍者。魔著愛惑也。外道執見惑也。方便教解愛為禪定。破見為智慧。此定通順真名有侍也。今圓妙教。悟愛著即解脫。了邪見即正見。既縛脫平等邪正無二。故無侍也　慰喻等者。恐新學菩薩畏懼生死退失大悲故安慰之。若悟有為無常苦等。即不貪世間。既不貪世間。既不著世間。即能廣積福惠。福惠既積。自然生死不能為患。若能不畏生死。大悲之行成矣。又有罪累故生死不畏。名能一念發菩薩心。一念隨喜大乘即眾罪自滅。何畏之有。故寶積經云。一念發菩薩心眾罪消滅。涅槃云。聞常住二字不墮惡趣。法花聞經凈信常生佛前也。又愍彼受身非己業系故無累也。又宿世長劫無益受生。上不能□今答眾生。何患之有。又悲心愛生增福無量。福積報勝何有畏哉。又理既如然。即安而無憂無憂即道別曰進道。即□作醫王。果成則能普濟群品。所望如此。故云佛權說蘊界處等。今知蘊等法中實無有我。既除我見得二乘果。二乘我見雖除。不了如來權說蘊界執此為實。名為法執。故佛次于大乘為說蘊界緣生生無自性。令悟不生不滅法觀也。是即蘊處三法俱我執也。因成相續相待三假俱破法執也。空病亦空前我法二病。執法定有為病。悟法本妄即病除也。今第三執空之病乃是舍有之無執言成病。若悟言假病即自除。故生云。且以言跡除之。此是言跡。似有非言實也。復次佛以假名名之空。遺凡夫定有之有。則有既不有。空亦不空。而惑者聞空不能遺有。而乃舍有執空。故生云。空以無病病有空耳。謂即有而空。此空無病。舍有執空有空為病耳。故大論云。諸說即于空為欲破諸有。若有得空者。諸佛所不作。肇師亦云。舍有而之空。其猶逃峰而赴豁。俱不免患也　以無受諸受者。此是大士大悲入假化物。即瓔珞經中第二從空假入觀也。前嘆菩薩德云開閉一切諸惡趣門。而生五道以現其身。方便品中凈名居淫室酒肆。及下佛道品明行非道為佛道。皆是菩薩正悟無生。三界六道二乘涅槃觀如夢幻泡其業因。故無受。大悲權跡同事受生。故云而受。三界六道二乘涅槃所受不一。故云。諸受貪著禪味是菩薩縛者。注云。上界受生二乘取證。皆由著禪者。又解。上界禪味前愛見門收。此中言禪味。唯取二乘住空三昧沈空滯寂。所以為縛。故勝鬘經云。二乘持空三昧瓶醉般若無相酒。斯之謂歟。以方便生者。注云。為物受生。彼我無縛。所以為解者。謂隨攝受生則為系縛。以大智慧了生無生。而方便現生方便名解也　有方便惠解者。此四棟權實二智。偏有即縛。證圓方解。關中以六住已下皆偏證未圓。七地已上二知圓證。方解亦可然矣。又準仁王般若經。登地已上二智即圓。八地已上用而常寂。即地前為縛。登地為解。又此四章前二章就化他行明方便。后二章就自行明方便也　雖樂遠離而不依身心盡者。謂二乘得滅度化火焚身名為盡。滅智論空名心盡。菩薩法身無身而身同六道。真心無心無心而智周萬有。故云不盡　雖行三界而不壞法性者。三界緣生生而無實。即是法性。而惑者六道受生隨形染著。著形失利而言壞法性也。三十七品如前佛國品　行四無量不貪著生梵世者。凡夫依緣根本定加修無量為諸禪王也。菩薩知如幻故不生著也　行禪定解脫者。禪定是色界。四攝定是無色四空定。三昧者非空無相無愿也。乃是有覺有觀等三三昧。謂有覺有觀初禪也。無覺有觀中間禪。無覺無觀二禪已去。此三三昧凡夫隨禪受生。非菩薩也。若空無相等三觀四諦理非受生法。故不同

　　不思議品

我為法來非為床坐者。身子若意云。我從庵園本為法來。非為床坐。而相此中忽然念床。非本心也　非有色受相行識之者。此一段文凈名不以法性無生故無法可求也。復次文殊奉命五百八千為法隨從。然忻法之情既殷。保著之心亦固。既情殷執固所已。前品雖略明三觀。但得天子發心而未能深悟無生法忍。今將因念座欲顯不思議品之大用。故先遣滯法之心忘彼求取之意。諸來隨從自然息機會。□遺喪滯。近即得法眼凈。遠能不二法門也。陰界處等名數廣如林苑明也　無見苦求者。四啼有二種。小乘以見苦斷集證滅修道為四。此苦實苦為深諦。乃至滅道亦然。大乘了苦無生名苦。真諦乃至集滅亦然。此之四諦即一真諦。此乃名四而體。一不同前小乘名四而體四也。思答云。知苦無生名苦諦。知集無和合名集圣諦。以不二相觀名道圣諦。法本不生今則無滅名滅圣諦。此大乘無生四諦也。若遺教經云。佛說苦諦。真實是苦。不可令異。集真是因等。此即是小乘四諦也。又大涅槃經云。凡夫有苦無諦(生樂想故)二乘有苦有諦(覺陰苦故)菩薩解苦無苦而有真諦(覺陰無生故)故迦旃延章云。五陰凋達空無所起。是苦義(此亦覺苦無生名苦義也)下文又云。依于諸法實相之義明宣無常苦空非我(此亦了苦無主名實相)上來所引若苦等無生者。即無見苦求乃至無斷集求等。若言我當見苦斷集證滅修道者。此既不了生。是乖實相。非真言論。名戲論也　由旬者。或云踰阇那。或云由延俞旬踰繕那。此云計合應爾。謂計度量合爾。同此方驛也。古圣王一日行俱舍十六里。余經論或三十六十八十。無定數也。見應法師經音　此座高廣吾不能升者。如來昔日鹿苑說小乘生滅四諦十二緣斷三界九地惑。至非相想九解脫床證盡無生智。名坐解脫床。如來撫接二乘乃云。我與汝等三人同坐解脫床。此諸聲聞等不了如來隨宜所說實理如來同坐此解脫床。故法花云。佛說一解脫義等不得此法。二乘既謂佛同坐。豈能進求。今將欲奪小乘解脫使知非真床。今證不思議解脫之真座。然理不可頓悟必有漸。故假燈王之床座因遣權即實也。故法花云。汝等但離虛妄名為解脫。其實未得一切解脫。何故喻床。答。解脫止息故如來床也　有神通非不思議者。二乘神通增小減大。既未證大小之本一。謂物有大小之定相故。作通運用增減于大小耳。既有作增減。故見大小之異形。故名思議也。菩薩知窮中道權觀實圓妙理大小之形智冥妙體之用。如明鏡無心而愛惡自辨。真通不運而修短自移。此法身本有之神通。豈二乘初定運力有心之神通哉。問。二乘有心之通與菩薩本有之通何。答。懸殊。二乘于有為報得自心上假定力以現通。心運即有。心亡即無。菩薩悟達法性體用克圓。法性體常用焉生滅。法性本有用豈修成。復以寂滅而常用。用而常寂理。無異體之用。亦無離用之體。既其即體即用。豈有心于運用哉。此菩薩法性之通。豈二乘定力之通也　我等何為永絕其根者。昔聞隨宜所謂實與佛同座解脫床。今聞別有解脫名不思議。量已外用之不如。亦審內證之非實。又增大士之行數越三祇。我今斷結。生涯甚近既無進修之分。故致永絕之哀。又審已證不與佛同。即名轉酪成生蘇教(花嚴初二果乘未益名乳。阿含轉凡成圣如轉乳為酪。昔謂三乘同證第九解脫。今乃知佛不同。悔其取小。名生蘇。若至般若。佛令聲聞為菩薩。轉教既教許。傳人未蒙記。會教不教人為熟蘇。若至法花涅槃教。昔己傳人今授記。即醍醐教)又聞。聲聞執佛同解脫果理不進求。故此經偏折解脫不同。遂懷絕分之嘆言。若至法花涅槃聞一毫之善理至佛果。一地所生一雨所閏。一切眾生皆有佛性。凡有心者滅皆作佛。即自悔昔折其同　佛子所應得者。我亦得之何念嘆之有。理妙根粗教不同可□。故令一音之教有不同之解。而法師未能深取經旨。而聞絕分之言。便之定性二乘永無佛性。此蓋未深喻至人權實之說　凡夫下劣不能如是逼迫菩薩者。凡夫者凡夫人也。下劣者二乘及地前菩薩名下劣位人也。故無垢稱經云。凡夫劣位非其所堪也

　　觀眾生品

眾生者。大論經云。眾緣生故名為眾生。此緣生無自性釋也。般若燈論云。數數生故名為眾生。即余經云。補特迦羅翻名數取趣釋同此也(此受生無自性釋也)大品經云。無有法可名眾生。但假名故號為眾生(此體空無自性釋也)此上經論三釋言異理同。雖有為眾生之名。乃是返悟無生之教。諸釋言有情即似定有眾生。然于簡異無情之門似精于致教悟理之門。非無小失。幸諸達者深審詳佛旨焉　第五大等者。前四大實有故不取為喻。五大本無故喻眾生本無生也　第六陰等準釋亦然。余教云。第二頭第三手龜毛兔角皆同此喻本無生也　行寂滅慈者。菩薩觀眾生空入無生觀已。還為眾生說是無生觀門。眾生得無生忍。即是與眾生無生忍樂故名慈也。已下寂滅慈等諸名雖異體只是一。今悟無生忍即此忍上廣依義建立諸名也。何者只令生悟無生。無生即寂滅。煩惱不生即不熱。二世無生即名等。無生即無起。無起故無凈法。無生故內外不會。不會即不二。無生即無盡。故不壞無生信　故無毀。無生不染故即性凈。無生本無故如虛空。無生破法故名阿羅漢。無生即至安人故名菩薩。無生即真如相無去來故名如來。覺法無生名佛慈。無生理常非因緣生故自然。無生無是非故菩提一味。無生維待故無比。無生大乘救大苦故大悲。無生離彼我故無厭折。令悟無生即萬行慈施名無惜。無生毀禁罪滅悟無生故忘彼我。無生能忘懈怠惑故名精進。無生即定味不生。無生即二智并明故知時也。無生即能應物現生故示現。無生即二邊見破故直心無隱。無生即深入一相故不雜。無生真鏡故不假。無生即究竟涅槃故云佛樂。可謂一念無生萬行克備。一行一切行一慈一切慈。故大品云。般若雖空一心具足萬行。即其事也　室有一天女者。前凈名方丈一室多座。此室何以空。諸佛國土亦復皆空。即知凈名方丈非寬非狹。應物度生示寬狹。爾今天女法身菩薩。法身非女而現女身。以表凈名非男現男也。故下文云。天女得無生忍。以本愿故隨意能現。復次眾生空。如第五等。而諸聽眾未知何以故空。故因天女現身廣示天女無相也　是花無所分別者。天女法身菩薩。觀花無相。不見著身為犯離身為轉。故云是花無所分別仁者自生分別者。身子小乘不了花性無生。乃見著身為犯戒。證身為持戒也　已斷一切分別相者。五陰性空。不見著之為犯離之為持也。戒既爾。定惠亦然。小乘入定為定出定為亂。大乘定亂一相亦無分別也。又小乘入觀緣真名惠。出觀緣僧非惠。大乘觀真僧不二。即心無生名惠。故無異緣分別也　結習未盡者。聲聞余惑對小乘教言。正使已斷。但余習氣。若對大乘。聲聞所余煩惱直是結使。非習氣也。何以知之故法花經云。二乘但出火宅露地而坐。未登寶乘。去道常遠。昔三界本者受謂為樂。今離虛妄名為解脫。若發菩薩心修行十住乃至妙覺白牛寶乘。始名一切解脫。故知聲聞已斷之惑但是離妄非名斷是正結。若得菩薩一切解脫。方始斷正使爾。仁王亦云。從習忍至頂三昧皆名為伏。一切煩惱唯佛頓解。不名為信漸之伏者。準此十地灌頂上云是伏。二乘斷惑豈使所余皆習氣乎。將以如來方便抑遠令近。故說所斷為使。未斷者習。理實所斷虛妄其惑甚微。未斷無明其累至厚。故名結也　解脫者無所言說者。小乘解脫離俗證真故名證者亡言。大乘即俗而真故即言無言。故名字言說皆解脫相也　增上慢者。有七慢。有此一數也。一慢于劣計勝。或等計等。二過慢。于等計勝。三慢過慢。于勝計勝。四乘慢。于五取陰執我。五增上慢。無漏勝法名增上。未為得為慢。六卑慢。于多分殊勝計己少分下劣。七邪慢。謂實無得計有。故今聲聞解脫非是諸佛解脫。計己同佛即是未得為增上慢　一切女人亦當能轉者。大士法身非男非女。應物故現女。舍利弗報身本非女。神通所轉乃作女。眾生法性本非女。煩惱妄業變成為女。身子若了自女即非女亦了一切女人即女無生故非女也。故云非女而現女也。以此妙悟說以示人。今悟即女非女。此乃轉為法身。不同二乘轉女為男也　已得當得如恒河沙者。當已二世。不言今世者何。一釋云。小乘唯知一娑婆不知有十方佛土。當已相累成佛可言恒沙。今唯一佛與恒沙之文不便故不舉一解脫云文舉當已現在例有但來有得之難。何要三世之數

　　佛道品

上問疾品云。以無所受而受諸受。今此品廣明三界六道。二乘異學皆是無受也　無間梵云阿鼻。新云。阿鼻者此云無間。此五種業有四無間。一趣報無間。二身量無間。三壽命無間　四苦無間　地獄者。梵云那落迦。此云苦□。舊云泥黎邪。或言泥羅夜。此云非行。為非法行處　八邪法者。謂邪見邪思惟邪精進邪悟邪業邪命邪念邪定也　高原陸地及植種于空者。譬二乘于擇滅無為中求如來種也。此是舍生死之滅非不生不滅之寂滅故不得如來種也　卑濕淤泥及糞壤之地。譬凡夫煩惱。若能聞種妙晤煩惱即菩提者。得見如來種。壤者尚書云。土無塊曰壤　見無為者。取小乘見道十六心已去也。此有二緣不得如來種。一以斷惑故無復悟惑即菩薩也。二為舍生死故不能返入起大悲也。故下文云。如菩薩者不盡有為不住無為也　不入煩惱大海即不能得一切寶者。二乘偏真舍生死證涅槃。既能舍此證彼。安能返入生死大悲廣濟以無所受而受諸受哉。如是偏悟即不能得無上菩提。菩提一切種智也。若菩薩中道。即生死即涅槃。既不能舍生便證涅槃。亦能不離涅槃便入生死。未嘗不離未嘗不濟。所以煩惱泥中起佛法身耳　不絕其根者。昔者佛為聲聞說生身佛菩提樹下三十四心成道雙林涅槃。不說如來常住法身不生不滅應跡為人現其生滅。是如聲聞但知三乘同有生身成道灰滅涅槃。不知有法身常住應跡生滅。今此經忽聞大士行非道為佛道即惑種為佛種。謬自思惟。煩惱已盡余報未機。將欲廣游非道。漏業已除即取菩提三祇行缺。復未知法性應生大悲游化。所以根敗之嘆由此生焉。若至法花大悟權實深知真應。故無此嘆也。復次聲聞滅惑取真。偏悟乖中。以此取于無上佛法夫之遠矣。凡夫雖具足煩惱。然未曾舍惑取證。若聞大乘迷即垢即凈即色即定。圓真佛種由此而生也。或有尋經未了此意。將聲聞決定畢竟不得無上菩提。謬之甚矣。何者若以煩惱為佛性。二乘有無明住定煩惱。何得此惑獨非佛性乎。若以生死性即涅槃性。二乘有變易生死。何得此生死非涅槃性耶。且如嚴冬之月水結成冰仲春之時冰即為水。迷時煩惱覺了菩提理。況若斯更何惑意。況聲聞即指丈六為生死之身。大經云。吾今此身即是常身法身。唯此生死即涅槃煩惱即佛性之理盡矣　智度菩薩母者。智度者正見也。方便者萬行也。智而能信。法身始生焉　法喜已下至涂香等。明修持以增長摧滅一行明閑成雖知已下明答物也　女者權智。大非曲順物心如女。男者實智。正直百非俱破。如男子　發不受邪諂　弟子塵身者。菩薩昔明日回為無明郎主恩愛魔王之所策使。今成正覺智圓惑盡。諸塵勞門皆為佛事隨意策使。故如弟子也　無漏林樹者。離煩惱熱如蔭覆于樹得大清涼　覺意花者。此花結草花也。結惠果故。下花鬘之花。此莊嚴花。非結果花也　解脫者。此是九無礙九解脫。此已智慧斷非想既惑至第九解脫名智慧果也。下云八難解脫者。此是攝定解脫非智慧法也。八解脫者。一內有色觀外色。二內無色觀外色。三凈解脫具足住身作證。四空處。五識處。六無所有處。七非想非非想處。八滅盡定解脫　七凈花者。惑心二凈在七方便位。見凈度疑凈分別道非道凈此三世見道位。離身邊邪三見名見凈。離疑名度疑凈。惑見取善識取邪道正道名分別道非道凈。行凈。世修道位離九地修惑名為行凈。七涅槃凈。世無學道　凈命生者。所言取命者。詐現異相于邪心活命名邪命也。離此邪命名凈命。謂凈心活命也。今言凈命生者。謂凡夫修禪為貪著。生于梵世無求出離。如此味禪名邪命也。若求涅槃厭患三界而修禪者。此之正求惠命故云凈命生也。食者智慧也。資養法身故。漿者禪定也。除欲渴愛故　凈心澡浴者。凈心有三種。心凈已慶法禪者惑盡為凈一也。凈心觀佛魔不忻者信無疑為凈二也。今凈名好澡浴除罪者懺悔除罪三也　或現劫盡燒等者。大三災劫也　沼法師劫頌云

　論空成住壞　　皆第二十增
　劫將欲壞時　　十九壞情類
　唯一增減內　　壞破器世間
　有情居始壞　　無間死不生
　畜鬼東北西　　次南贍部州
　乃至化樂天　　時經十九咸
　怖災不造惡　　乃無愛欲心
　地空諸有情　　并習二禪定
　有情既盡已　　日熱四倍常
　七日并現時　　火災洞然起
　梵眾次梵輔　　怖畏生二禪
　梵王最后生　　爾時名劫壞
　過空十二已　　界內風漸生
　天人劫欲成　　次后大風起
　倍廣量無數　　厚十六洛叉
　金剛不能壞　　此名持界風
　光音金藏輪　　有及三千界
　如軸雨滿此　　風遏不聽流
　深十一洛叉(準此俱舍深十一億二萬)　

　風鼓成冰結　　始作金剛輪
　厚一億二萬(俱舍云下八洛叉水凝結成金)
　廣十億三千(俱舍云此水金輪廣結十二洛叉也)　

　四百踰繕那　　次有金剛云
　注雨滿其內　　先成梵王界
　次第至四天　　隨成有情位
　妙高七山等　　北西東及南
　餓鬼及傍生　　乃至地獄界
　時經一增減　　方名器世立
　二禪福盡者　　不生贍部州
　身量既倍長　　所餐唯地味
　味沒食騰露　　露隱食粳米
　貪生故不消　　即有諸便穢
　身光貪故隱　　日月由是生
　男女形不同　　因之起淫欲
　分地護粳米　　示與取盜生
　立主憍置醫　　殺罪由斯起
　自護犯他色　　因此有邪淫
　十惡次第生　　隨罪人三惡
　一人生無間　　是名成劫滿
　即起善惡報　　便有集善人
　先生北東西　　初天至梵世
　如是次第生　　時經九十劫
　一人初生梵　　初名成劫初
　漸次生忉利　　乃名成劫滿
　后增減二十　　是即名住劫
　八十度增減　　方名一大劫
　災火次第起　　然后一風災
　七七火七水　　始有一風災
　火先起無間　　上壞于初禪
　次七火一水　　八劫壞二禪
　以彼極光凈　　壽命量如是
　八七火七水　　兼彼一風災
　六十四大劫　　壞三禪遍凈
　小三災起時　　八萬百減一
　至三十饑饉　　年月日各七
　二十劫疫災　　日月亦經七
　十兵日惟七　　從此倍又增
　增至八萬歲　　是名為增極
　總此增減極
　是名一中劫(此小三災已下頌即曰釋偏中劫有饑饉等文)
　入不二法門　

釋此品目略分三別。第一釋門。第二釋不二。第三釋入。初言門者。能通為門。故法花經云。以佛教門出三界苦。至理無言。言之者應物。物根不一。教亦多門。今分兩別。一三乘差別門。三車出火宅是也。二一乘圓悟門。唯有一門而復狹小。是今不二法門。即后一乘門。然總言不二法門。別即此三十三門。隨教別入會悟不二。若以理統收。亦可攝為四門。師子菩薩。若達罪性與福無異。此言中存不二性即有門也。妙臂菩薩云。觀心相空如幻化者無菩薩心無聲聞心。此言中是心如幻二心齊空即門也。電天菩薩曰。無明性即是明。存明即有亦不可取(遺明即空)此言中雙門亦有亦無門也。乃至善眼。若知一相是無相。亦不取無相。亦此門也。普守菩薩曰。我尚不可得非有一門也。非我何可得非無門也。此中二言各遺。遺已入真。即非空非有門也。諸門異說類入此四門攝之可見。是知至理亡言四句斯絕言以應物四句皆門也。理由言顯。顯理之言名門。言跡之與必有所寄。寄托之要總此四焉。故大論云。般若波羅蜜猶如清涼池。四門皆入(此明悟理亡筌)又云。般若波羅蜜猶如大火聚。四邊不可取。邪見火燒故(此偈明執文即理也)復次亦可托自他四句宣之。中論云。諸法不自生。亦不從他生。不共不無因。是故知無生。亦是理即絕四也。教四起何者。德頂云。見垢實性即無凈相(此自句門)此言中垢自性凈無別凈也。因有乘便有乘所。若無有我即無我所(此他句門)此言此中假我遺我所。即他句也。明相云。前際后際空故中際亦空。此前后等空。方得中際空也。珠頂王云。住正道者即不分別是邪是正(此二共句門)此言中亡即共亡存共存故言共也德藏云。有得為二。若死所得。則無取無舍(此無因句門)此言中更無因起直云本無所得。故云無因也。復次士黠若門。所以此中人人各說者。明隨悟之門必多。所證之理不異。乃至大佛頂諸菩薩各說之意亦然。花嚴經善等處處求善知識。一一善知識各各言。唯知此法門而入法界。亦其意也。故經云。泥洹真法寶。眾生以種種門入。第二言不二法者。萬法云云其性不二實相即不二法。此法極理本自亡。各諸經立名亦隨經不一。此言不二。法花言一乘。花嚴云法界亦如如真解脫法性。性空即理明智。亦曰本覺。故大論云。彼若是一法。佛說種種名。隨諸眾生類為之立異字。問。實相一法何故名多。答。法若有定名。一名不應多應物有多名。明知法無名也。小乘阿含等定二法門以要　語得無漏故舍垢取凈也。大品經三乘共行十地等雙亡二邊同證無生名定不二。漸次大乘五十二位歷別修行內照無生不二。名外涉有即二名用。是即二名用。是即亦二亦不二。若圓妙大乘。未嘗不滅。未嘗不照。即照而是即。即二明不二。即不二明二。此等二不二皆不思議也。前諸經論皆是如來方便引物窮源盡性此為極矣。第三釋入字。二云入者。不二門者入悟。入悟解入理故名入也。不悟名不入。然論其真悟。了二空心無所得名盡相。云何入不入。是悟體無假名宣悟既無。亦相等假名相說。諸經及此本文論入不同。亦作四句料簡。法花即云出火宅出化城。此經即云入不二門。亦云入一切諸佛法門。言出者。迷系縛如囚處獄。若了惑性空即縛自解。解即名出。然雖體本無生亦可借出以名之。此言入者明迷理。失真心逐妄境名出。若了妄即真證理名入。證雖無入可入　入以名之也。是即法花以脫惑為出。此經以會理為入是知二教未嘗同。二理未嘗異。又法花云。其人近出未久之間。又云。我于此所燒之門安隱得出。亦云。而生三界杇故火宅。此亦入亦出也。悟理脫縛出也。大悲垂化入也。故大經云。來時善逝知時善逝故名善逝。此皆亦入亦出名入也　非出非入名入者。那羅延云。世間出世間為二。世間性空即是出世間。于其中不入不出不溢不散。是為入不二法門。此非入非出名入也　見垢實性者。垢性自無。了垢無垢名垢實性　是動是念者。動者分別流動也。念者專一不分別也。不動則無念。有動即有念動。若即空何念之有也　金剛惠者　了達中道無生。則百非自決縛解永亡破惑窮源。名金剛也。即無生忍知之別名也　有漏無漏者。迷理滯惑名之為漏。悟理契真名為無漏。方便教以地前為漏。登地已上名無漏。小乘俱舍即見前名有漏。見道已者名無漏。此皆方便之說非至說也。今經以萬累即真理無余惑。即惑而真故無有二。故云。若得諸法等即不起漏不漏相也。生公亦云。萬善理一同無漏。釋云。夫萬善本有皆資理發理。既無異善不容二。但隨政惡因用生異名。論其解體明鑒而已。始雖未能兼用。終極自冥為一解脫。既以政惡為理。至于始涉一毫皆是無漏。譬明能除闇。故無闇不除。但明微闇盛。未能頓滅非明理不足矣。有為者三界生滅有為也。涅槃寂滅無為也　從我起二者。以我一法為能待。即一切法為所待。斯則觸緣對境我皆為二矣。前諸菩薩能所皆克相待。此即能待是克。所待是漫也。下云有所得為二即能所皆漫。斯則趣一法萬法皆待。故直云有所得也　樂涅槃等。此樂厭為二。不明夫世間。何以故。前以明訖不可重也　非肉眼所見者。肇公。可以神會。難以事求。此明不可肉眼見。但可惠眼悟解而已也

　　香積佛品

前不二法門品雙亡二邊明體。此雙流凈穢明用。何者為雙邪。娑婆化菩薩往彼眾香。請飯來化穢土。凈土之教流化穢土也。九百萬菩薩下至娑婆。請有盡無盡解脫法門。將往香積當念如來。此即穢土之教游彼凈國也。上來諸大士雖廣明垢凈無二。而惑者未能深信。故此中廣約凈土不同以明理體無二。復次上佛國品隨調伏眾生而取佛國之凈穢　故現事以驗之。今尋殊應之跡會不二之理也。復次上呵迦葉云。以一食施一切供養諸佛。未見其事。惑者寧無疑乎。故此中示一缽之飯而足眾會。又善吉章于法等者于食亦等于食等者于法亦等。聽者皆疑。法有悟道之解。食無契真之分。何故云等。此明法食俱得道也。此不思議之事豈二乘之所量哉。復次前空室除有故。此念飯便施不思議法食也　八解脫者。禪悅食也。身子受行豈以雜欲界團食而聞法乎　未曾有食者。食飯得道即法。法即食。此大悲勝化之佛事不思議食也(娑婆或曰娑呵。此云忍界。悲花云。此土眾生忍受三毒。又云雜惡。亦曰雜會。謂雜惡之所會)　四海有渴等者。四海龍魚之福故有可竭之義。香飯如來之福故無盡也　無盡戒定所食之余者。明佛修施因時無限心修故今感果亦無限也。一切德藏之味者因香悟理也。中道實相圓具萬行故得此三昧。德無不具也。即經云王三昧。三諦三昧等皆異也。又經云。般若雖空一心具足萬行。又大經云。金剛寶藏無所缺減。皆此三昧之異名也。然后緣雖殊于法飯而悟理。未易于真如。故雖凈國之香亦以悟圓中道為三昧也　是殺生報者。報有三種。論頌云。皆能招異熟。異熟(墮三惡趣異時而熟也)等流增上果(等流報增上報)此令他受苦(招異熟也)斷命壞滅故(斷命招等流壞滅招增上也)又十惡異熟同招三惡報。等流增上不同。頌曰。素矩光非梁。財乏多遭霜。不貞塵流污。誑語臭非香。視乖皆陰曲。惡向棘荊荒。無威時變改。貪盛果非芳。嗔增味辛苦。癡增果少亡。多于彼國百千劫行者。娑婆世界貪善者。眾大士少行施所利無疆。以是諸余凈土之所不及也。復次娑婆眾生鈍根惑重。自非悲深忍大。何以克濟群生。是即難行能行難化能化。故一世利益多百千劫也(又自利即穢土不如凈土。如穢土利他即凈不如穢土)

　　菩薩行品

此下兩品來意有多。略出其四。一辭問疾廣說六品經文事說歸還因言印定。二者此經大宗凈土之化入室談道。詞理似殊。故歸佛復宗明所宣無異。三彼來大士未見至尊。是故掌檠躬曲禮覲。四緣在二人室內度訖。緣在佛者。謂將見佛七日乃消者。肇曰。七勢消飯之常力者。治常饑渴兼愈諸疾。故知是治世患也。如放光說法。先令聾者得聞患者得痊。然與三乘道利。今之香飯亦然。故先七日消世患已。然后獲大小乘益也。又法花以五乘善為藥木治世患。為干地普洽。又云。水灑面亦是離熱惱也　如須扇頭佛者。大論明。須扇頭佛成道一日般涅槃。然后留化。化佛度人也　八萬四千塵勞門即法門者。諸說乃多。略舉一文以通經旨。賢愚經云。佛始從光耀土至涅槃夜其間三百五十度說法。皆說成二千一百。又以此對治四大六衰成二萬一千。又以此對治貪嗔癡等分眾生成八萬四千也。娑婆正議云。十種隨眠一一皆已九隨眠為方便足成一百。此有前后分各一百合成三百。置本一百就前分一百。一一皆以九隨眠方便成一千。后分一亦以九隨眠為方便。復一千兼本一百成二千一百。已起亦有二千一百。未起亦有二千一百。是滿四千二百。約多貪嗔癡著我思覺。此之五人一一有四千二百成二萬一千。更就三毒等等分四人以配。遂成八萬四千也。此八萬四千迷即是塵勞門。對治即是法門。故俱舍云。有言諸法蘊量如彼論說。或隨蘊等言如實行對治　是名入一切諸佛法門者。夫至理無言。托群言而為教。真事無事。即俗事而為佛事。所以進止威儀諸煩惱皆佛事也。既其嗔憎無二凈穢一質。故入此門者無貪高與沒之見也　地有若干者。明釋迦成道即沙礫為土。彌勒成道即七寶為土。虛空無穢凈故無若干也　佛身有若干者。釋迦丈六彌勒二百五十尺也　無礙惠無若干者。盡無生智慧同也。此皆小乘執事之見。非大乘達理之見。故大士舉平等以破之。復次前隨文殊入室聲聞皆以舍小慕大。諸余園住者此中寄呵阿難令伏過。即亦皆舍小慕大　深發一切智心者。謂志愿深重不令半路退忘。復次不令遇欲樂憂患便忽退妄　見來求者。求法即令我法利日滋。求財即令我舍心彌廣。此即進我道利之善師也　舍諸所有。注云。妙期有在者斯在大。斯一切智果。因果之虛者。審檀度之因。必至一切智果也　諸波羅蜜者。前別說施戒。此言諸波羅蜜。是余四度也　成己佛土者。謂修彼如來行愿之因。即彼如來嚴飾之事亦嚴我土

　　見阿閦佛品

無垢稱云。見如來品準前半品應云見如來。準后半品即云見阿閦。亦無異義　以何等相觀如來乎者。大乘真宗遺相離著。而諸聽求皆取相生信。故上文殊入室凈名空室以待之。不思議品身子求床凈名。遣求以誨之。今二大士歸園方將見佛。而諸聽者多著相求真依身起信。故問其來觀。使陳無之相以覺悟故。文殊入室不來相而來之。凈名見佛不見相而見之。身子求法絕求心以求之。彌勒得記離得記而得之　妙絕常境者。六塵之境尋常境也。如來即色非色故云妙絕也　則真者同真者。謂凈名達悟遣自相而見佛無相。是同法偽者同為謂未悟之流自執己身相之有實見如來身有相亦同斯。則兩執名為同失。兩亡名之同得　不此不彼者。此彼體空也　不以此不以彼者。以用也。謂其心不執用此彼也　不在方者。明法身不偏在方也　不離方者。遍一切處也　等諸智者。上無上也　同眾生者。下而無下。以斯觀者離前百非。故明正見。若他觀者同前百非故名邪也　舍利弗問維摩詰者。身子迦葉二尊者跡處聲聞誘小進大。故始會已來或托迷以陳問。或假悟以悲悔。皆菩薩方便勸之至也。其事者何。如佛國品。未答二問已。眾既未悟。故身子假執果疑因令眾發悟。文殊師利入室問疾。空室無侍表諸佛國土亦復皆空。不思議品身子假念床以啟無求之緣。因借座以明不思議解脫之用。復次身子迦葉領旨自傷。明聲聞皆應號叫三千菩薩忻慶頂受此法也

　　觀眾生品

二大士論眾生性空即真空具足慈悲喜舍。因天女散花身子對揚。廣明可思議解脫不可思議解脫二種力用不同。佛道品二大士廣明非道行于佛道。身子迦葉示居不及自嘆領解云。凡夫于佛覆聲聞無也。無數聲聞回心向大卑鄙小乘。香積品明凈穢二土法門不同。舍利弗食佛余飯。至菩薩品對佛自云。非意所圖非度所測。兼假阿難伏過。從今已往不敢自謂以為多聞。即令無數聲聞舍小忻大。此中復假問凈名沒生。今自陳法身應用。非沒非生能示沒生。令無數眾生發菩薩心愿生凈土。此上諸說皆文殊凈名亦其勝二大聲聞伏其劣。以此方便引進無數小乘方便行人。或即座悟無生忍。或至大品法花涅槃方得無生忍。雖述有優劣而化功一也　汝于何沒而來至此者。所以有此問答者。成前即相無相義也。惑者謂事外別有理應身之外別有法身。所以問答者令知即生非生即相無相也。又前橫破百非名橫遍。此生即生沒明豎牒。遍而且深。法身之理圓矣　日光出時者。此明應身也。前既即生不生為真身。此明不生而生辨應身。又日光自明阇不可蔽。此喻真身本覺處染不染。能破諸闇此喻化身。應物返迷從悟也　忉利者。梵音也。此云三十三天也　阿迦膩吒者。梵音也。此云色究竟天。此色界天頂故云也

　　法供養品

法者大乘中道實相法也。故文云。諸佛所說深經也。供養者。文有二種。一者讀誦解脫此名淺。二者如說修行得無生忍者此名深也。若準法花。花香瓔珞書寫隨喜皆法供養也。問。為是供養佛為是供養法耶。答。以護持正法之心以供養佛。故文云。受持讀誦供養是經者。即為供養去來今佛也。又品末結勸云。是故天帝當以法之供養供養于佛。此流通分兩品此品先嘆法真益大勸令供養。后品方可殷勤委令其宣流也　百千經者。阿含小乘經也　自在神通者。嘆能證力用也　決定實相者。嘆所證法真也　舍利梵音新云舍利羅。此云身骨。有全有碎。今言全取功德多也　寶塔者。應云。化化合及諸經論或作叔藪彼。或化塔婆。又云兜婆。或云偷婆。或言蘇偷婆。或言脂帝浮都。亦云支提浮圖新云窣都波。此譯云廟。白虎通曰。廟貌也。先尊祖貌也。洪字薨云。塔佛堂也　表剎者又作[揆-天+示]。同音。察梵音。或言差多羅。此譯云土田。或作剎土者。存二音也應云。立竿。以安佛骨。佛骨所依義同土田也。故經云。剎帝利此云黑。亦此義也。所言表者。置高顯處有所表彰故云也　藥王如來應供等十號也　如來者。如理修行號。大經云。諸世尊從六波羅蜜三十七品十一　來至大涅槃。故論云。我如實道來成正覺也　二應供者。應行二利號。大經云。應破四魔(即四分云。無所著也)應度眾生應受供養故云也　三正遍知。實知窮源號。大經云。正者不顛倒遍知。于顛倒無不通達故云也。四明行足。修因滿已號大經意云。明者佛果。行者戒定惠修行滿足故云也。五善直往菩提不退號。大經云。不舍最初發心得大涅槃(謂不退也)六世間解。權智圓明號。大論云。知世間解即知也。瑜伽云。善知世界及有情界一切品類染凈相也。七無上士。超諸賢圣號。大經云。如來實非丈夫非丈夫因調丈夫故名也。此二號準大經開二。瑜伽論云。無上丈夫。九天人師。善軌眾生號。大經云。實法界師天人曾多故云也。十佛無師勝覺號。明無師自覺諸惑不能翳也。世尊準大論云十號外號也　七寶千子金輪王子。一輪寶。二珠寶。三女寶。四象寶。五馬寶。六庫藏臣寶。七兵臣寶　陀羅尼印印之者。論云。小乘經三法印。謂無常苦無我。摩訶衍明一寶相印印之。即能善分別諸法相。于第一義而不動。四句百非不能動。此印所印皆圓頓大乘也。大寶積經清凈陀羅尼品云。以虛空印一切法。以無相印能示現彼虛空無相。又偈云。諸佛無所有。不生亦不死。無有有取此。云何遍持。若能如是解一切如理。彼則無分別而能得遍持　決定無我者我空也。因緣果報離我所者法空也　四依者。大集三十九品語者。稱說生死　者知生死無住語者說涅槃味　者知涅槃無語者說諸乘情所安止　者知諸乘入一相智門語者說從發心至坐道場修集廣嚴等功德　者一念惠覺一切法。舉要言之。能說八萬四千法聚　是名為語知諸文字不可宣說　是名為　又識者識四大。智者住四大無性。識者識六根六識。智者內外寂然。生無生等取不取有所緣無所緣亦然。又不了　經說生死苦惱　說生死涅槃一相不了　說我人諸法了者。說三空無我也。又人者攝取人見。法者解無人無見。人者凡圣三乘人也法者法性。決定知一切法無別無異如虛空不復起見。注云。上觀因緣無常無我。諸見者即指前離諸邪見得無生忍門也　得柔順忍者。大品三忍外凡。干惠伏忍內凡性　順忍八人見　已去名無生忍。雖三乘同行。二乘取證不得忍名。菩薩不證故受忍名。若準仁王。五忍法門地前三十人總名伏忍。初二三地信忍。四五六地順忍。七八九地無生忍。十地佛果寂滅忍。今準仁王入第四地　得五神通身業用。得陀羅尼意業用。辨才口業用。此三為化物用之妙門。積善業之真藏故別標也　迦羅鳩村馱亦云拘留孫。即七佛中第四佛。賢劫千佛之首。樓至亦云盧至。此云渧泣。謂初發千人皆即成佛度生。樓至最后成佛。乃云諸先成道皆度一切眾生。我后成道當何所度渧泣耳。詔法師頌云。如今此賢劫。正當第九滅。即此增滅中。有拘留等四。六四二萬時。百歲牟尼出。減至第三十。饑饉令時興。二十度十兵。子倍父八萬。彼一增減中。慈氏次當興。從斯第十滅。至第十五滅。彼一增減中。九百九十四。大圣次第與。言賢劫者。此劫初時有千葉蓮華現于水上。諸天皆云善哉。此劫當有千賢出世。故因為名也

　　囑累品

前品嘆法真益大。故此品殷勤付囑也。新學二法一毀法一慢　師重師即敬法尊法即修行。若行即斷惑成圣。以此而推。雖云敬師乃成自敬矣。而新學者輕師慢法自塞于進求之路耳。先學二法。一者欺人。二者誷法。盡新學即利地之業可成。專政實相即自濟之功克就。奈何輕人失于慈惠誷真滯于真見。然此誡誡之至也。凡預進求幸各銘于心腑耳

凈名經關中抄第二卷