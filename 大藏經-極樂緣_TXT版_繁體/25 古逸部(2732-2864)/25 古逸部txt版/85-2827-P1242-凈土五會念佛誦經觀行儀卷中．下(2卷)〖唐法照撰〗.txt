　　No. 2827

凈土五會念佛誦經觀行儀卷中

　　　　南岳沙門法照撰


佛說阿彌陀經(一名小無量壽經。后秦羅什法師譯。宗嘉元年。求那跋陀羅重譯。名阿彌陀經)

如是我聞。一時佛在舍衛國祇樹給孤獨園。與大比丘眾千二百五十人俱。皆是大阿羅漢。眾所知識。長老舍利弗。摩訶目揵連。摩訶迦葉。摩訶迦旃延。摩訶俱絺羅。離波多。周利槃陀伽。難陀。阿難陀。羅睺羅。憍梵波提。賓頭盧頗羅墮。迦留陀夷。摩訶劫賓那。薄拘羅。阿[少/兔]樓馱。如是等諸大弟子。并諸菩薩摩訶薩。文殊師利法王子阿逸多菩薩。乾陀訶提菩薩。常精進菩薩。與如是等諸大菩薩。及釋提桓因等。無量諸天大眾俱

爾時佛告長老舍利弗。從是西方。過十萬億佛土。有世界。名曰極樂。其土有佛。號阿彌陀。今現在說法。舍利弗。彼土何故名為極樂。其國眾生無有眾苦。但受諸樂。故名極樂

又舍利弗。極樂國土。七重欄楯。七重羅網。七重行樹。皆是四寶周匝圍繞。是故彼國。名曰極樂

又舍利弗。極樂國土。有七寶池。八功德水。充滿其中。池底純以金沙布地。四邊階道。金銀琉璃頗梨合成。上有樓閣。亦以金銀琉璃頗梨車磲赤珠馬瑙而嚴飾之。池中蓮華。大如車輪。青色青光。黃色黃光。赤色赤光。白色白光。微妙香潔。舍利弗。極樂國土。成就如是功德莊嚴

又舍利弗。彼佛國土。常作天樂。黃金為地。晝夜六時。而雨曼陀羅花。其國眾生。常以清旦。各以衣裓盛眾妙花。供養他方十萬億佛。即以食時還到本國。飯食經行。舍利弗。極樂國土。成就如是功德莊嚴

復次舍利弗。彼國常有種種奇妙雜色之鳥。白鵠孔雀鸚鵡舍利迦陵頻伽共命之鳥。是諸眾鳥。晝夜六時。出和雅音。其音演暢。五根五力。七菩提分。八圣道分。如是等法。其土眾生。聞是音已。皆悉念佛念法念僧。舍利弗。汝勿謂此鳥實是罪報所生。所以者何。彼佛國土無三惡趣。舍利弗。其佛國土尚無三惡道之名。何況有實。是諸眾鳥。皆是阿彌陀佛欲令法音宣流。變化所作。舍利弗。彼佛國土。微風吹動諸寶行樹及寶羅網。出微妙音。譬如百千種樂。同時俱作。聞是音者。皆自然生念佛念法念僧之心。舍利弗。其佛國土成就如是功德莊嚴

舍利弗。于汝意云何。彼佛何故號阿彌陀。舍利弗。彼佛光明無量。照十方國。無所障礙。是故號為阿彌陀。又舍利弗。彼佛壽命。及其人民。無量無邊阿僧祇劫。故名阿彌陀。舍利弗。阿彌陀佛成佛已來。于今十劫。又舍利弗。彼佛有無量無邊聲聞弟子。皆阿羅漢。非是算數之所能知。諸菩薩亦如是舍利弗。彼佛國土。成就如是功德莊嚴

又舍利弗。極樂國土。眾生生者。皆是阿鞞跋致。其中多有一生補處。其數甚多。非是算數所能知之。但可以無量無邊阿僧祇劫說。舍利弗。眾生聞者。應當發愿愿生彼國。所以者何。得與如是諸上善人。俱會一處。舍利弗。不可以少善根福德因緣。得生彼國。舍利弗。若有善男子善女人。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛。與諸圣眾。現在其前。是人終時。心不顛倒。即得往生阿彌陀佛極樂國土。舍利弗。我見是利故說此言。若有眾生。聞是說者。應當發愿生彼國土

舍利弗。如我今者。贊嘆阿彌陀佛不可思議功德。東方亦有阿閦鞞佛。須彌相佛。大須彌佛。須彌光佛。妙音佛。如是等恒河沙數諸佛。各于其國。出廣長舌相。遍覆三千大千世界。說誠實言。汝等眾生。當信是稱贊不可思議功德一切諸佛所護念經

舍利弗。南方世界。有日月燈佛。名聞光佛。大焰肩佛。須彌燈佛。無量精進佛。如是等恒河沙數諸佛。各于其國。出廣長舌相。遍覆三千大千世界。說誠實言。汝等眾生。當信是稱贊不可思議功德一切諸佛所護念經

舍利弗。西方世界。有無量壽佛。無量相佛。無量幢佛。大光佛。大明佛。寶相佛。凈光佛。如是等恒河沙等數諸佛。各于其國。出廣長舌相。遍覆三千大世界。說誠實言。汝等眾生。當信是稱贊不可思議功德一切諸佛所護念經

舍利弗。北方世界。有焰肩佛。最勝音佛。難阻佛。日生佛。網明佛。如是等恒河沙數諸佛。各于其國。出廣長舌相。遍覆三千大千世界。說誠實言。汝等眾生。當信是稱贊不可思議功德一切諸佛所護念經

舍利弗。下方世界。有師子佛。名聞佛。名光佛。達摩佛。法幢佛。持法佛。如是等恒河沙數諸佛。各于其國。出廣長舌相。遍覆三千大千世界。說誠實言。汝等眾生。當信是稱贊不可思議功德一切諸佛所護念經

舍利弗。上方世界。有梵音佛。宿王佛。香上佛。香光佛。大焰肩佛。雜色寶花嚴身佛。娑羅樹王佛。寶花德佛。見一切義佛。如須彌山佛。如是等恒河沙數諸佛。各于其國。出廣長舌相。遍覆三千大千世界。說誠實言。汝等眾生。當信是稱贊不可思議功德一切諸佛所護念經

舍利弗。于汝意云何。何故名一切諸佛所護念經。舍利弗。若有善男子善女人。聞是經受持者。及聞諸佛名者。是諸善男子善女人。皆為一切諸佛共所護念。皆得不退轉于阿耨多羅三藐三菩提。是故舍利弗。汝等皆當信受我語。及諸佛所說。舍利弗。若有人。已發愿。今發愿。當發愿。欲生阿彌陀佛國者。是諸人等。皆得不退轉于阿耨多羅三藐三菩提。于彼國土。若已生。若今生。若當生。是故舍利弗。諸善男子善女人。若有信者。應當發愿愿生彼國土

舍利弗。如我今者。稱贊諸佛不可思議功德。彼諸佛等。亦稱說我不可思議功德。而作是言。釋迦牟尼佛。能為甚難希有之事。能于娑婆國土五濁惡世。劫濁見濁煩惱濁眾生濁命濁中。得阿耨多羅三藐三菩提。為諸眾生。說是一切世間難信之法。舍利弗。當知。我于五濁惡世。行此難事。得阿耨多羅三藐三菩提。為一切世間。說此難信之法。是為甚難佛說此經已。舍弗及諸比丘。一切世間天人阿修羅等。聞佛所說。歡喜信受。作禮而去

眾等每誦經了。即第二會念佛一兩會。即誦后寶鳥相好二贊。應知

　　佛說阿彌陀經一卷

那(上)謨菩(上)陀夜(藥可反下同)那(上)謨馱啰(上)摩夜那(上)謨僧伽夜那(上)摩阿(上)弭多婆(上)夜跢(丁可反下同)他伽(上)多夜阿(上)啰訶(上)羝三藐三菩(上)陀夜跢侄(地也反下同)他阿(上)弭唎(上)羝阿(上)弭唎都婆鼙(菩迷反下同)阿弭(上)唎跢三婆(上)鼙阿(上)弭唎跢鼻(菩弭反)迦囒羝伽弭儞伽(上)伽(上)那(上)稽(居移反)鼙底(者儞反)迦(上)[黎-禾+(口*禾)]婆(上)啰(上)皤波跛叉(楚我反)焰迦[黎-禾+(口*禾)](一切惡業盡)娑訶

咒中諸口傍字皆依本音轉。舌言之無口者。依字讀之。右咒先已翻出流行。于晨朝楊枝凈口。散花燒香。佛像前[跳-兆+互]跪合掌。日誦二七。若三七遍。滅四重五逆等罪。現身不為諸橫所惱。命終生無量壽國。永離女身。今更勘梵本。并對問婆羅門僧毗尼佛陀僧伽等。知此咒威力不可思議云。旦暮午時。各誦一百八遍。滅四重五逆。拔一切罪根。得生西方。若能精誠誦滿二十萬遍。則菩提牙生。證不退轉。滿三十萬遍。則面見阿彌陀佛。決定得生安樂凈土。此陀羅尼及功德能作法事時。不須誦之

又往生西方記驗。此傳作法事時不在誦限知之

昔長安睿法師。慧崇。僧顯。慧通。近至后周實禪師。西河鸞法師等。數百人。并生西方。綽禪師等。因鸞法師。得生西方。各率有緣。專修凈土之業。綽禪師又撰西方記驗。名安樂集流行。又晉朝遠法師。入盧山三十年不出。乃命同志白黑百有二十三人。立誓期于西方。鑿山銘愿。至陳天嘉年。盧山珍禪師。于坐時見人乘船往西方。乃求附載。報云。法師未誦阿彌陀經。不得去也。因即誦此經應二萬遍。未終四七日前四。更有神人。從西方送一白銀臺來。空中明過于日。告云。法師壽終。當乘此往生阿彌陀佛國。故來相示。令知定生。臨命終時。白黑咸聞異香數日。其夜峰頂寺咸見一谷中有數十炬火。大如車輪。尋驗古今往西方者非一。多見化佛徒眾來迎。靈瑞如傳不可繁錄。因珍禪師于此經有驗故略述。此以悟來喆助往生之志耳

　　寶鳥贊(依阿彌陀經)

　極樂莊嚴間雜寶(彌陀佛)　　實是希有聞未聞(彌陀佛彌陀佛)
　寶鳥臨空贊佛會(彌陀佛)　　哀怨雅亮發人心(彌陀佛彌陀佛)
　晝夜連聲無有息(彌陀佛)　　文文句句理相同(彌陀佛彌陀佛)
　或說五根七覺分(下己準前和)
　或說八圣慈悲門(己下準前和)　

　或說他方雜惡道　　或說地獄對人天
　或說散善波羅蜜　　或說定慧入深禪
　或說長時修苦行　　或說無上菩提因
　菩薩聲聞聞此法　　處處分身轉法輪
　愿此法輪相續轉　　道場眾生等益長年
　眾等回心生凈土　　手執香花往西方　

眾等誦彌陀經了。即誦寶鳥贊。誦諸贊了發愿。具在贊后即散

第八贊佛得益門　難曰。如說修行。理實明矣。仰信專行。今贊佛之時。有何益焉。答曰。利益無邊。說不可盡。略而言之。旦諸佛世尊名聞滿十方。饒益眾生。稱嘆無窮盡。一切眾生類。無不宗奉者何旨。寔由過去為凡夫時。以身意口業贊佛。及眾生不毀于他人由斯贊功德。今速成佛道。還令眾生恭敬尊重而贊嘆。故佛本行經云。釋迦菩薩翹一足。贊嘆底沙佛故。贊曰

　天地此界多聞室　　逝宮天處十方無
　丈夫牛王大沙門　　尋地山林遍無等　

說此贊。贊彼佛已。超彌勒九劫。速得成佛。是知。贊佛功德。豈可稱量。更有贊佛得益。具在諸經。今之四眾。若贊佛時。現世為人恭敬仰瞻。命終之時佛來迎接。定生極樂世界。身真金色。舌相廣長。詞辯縱橫。得無礙智。世界莊嚴。盡皆七寶。名聞廣大。普遍十方。一切眾生。無不尊重贊嘆。何以故。由今贊佛。得生佛家。速成佛故。因感果故。智者當知　白諸眾等。此后諸贊。隨此彌陀觀經一期法事竟。就此諸贊之中。有文長者。行人臨時不得多誦。文少者即誦徹。文長者略之。大意如此。正作法事之時。不得盡誦經贊寶鳥相好兩贊。二經之后各為初首已空凈土樂贊。誦彌陀經及諸贊了。即誦此贊。誦此贊竟。即誦導和上禮贊。發愿即散。六根贊誦觀經及諸贊了。即誦此贊。誦此贊竟。即誦琮法師禮贊發愿即散。平誦亦得。若中間諸贊。任意臨時取舍用之得耳。眾等已后每誦一贊竟。即念佛三五十口。應知

　　觀經十六觀贊(依觀經各誦少多)

　　　　釋凈遐


　第一初觀日在西(阿彌陀佛)
　端身正坐去昏迷(阿彌陀佛)(南無阿彌陀佛)
　見時欲沒如懸鼓(阿彌陀佛)
　令心堅住莫高低(阿彌陀佛)(南無阿彌陀佛)
　第二觀水本澄清(阿彌陀佛)
　想水為冰理易成(阿彌陀佛)(南無阿彌陀佛)
　令冰映作琉璃地(準前)　　分明還見寶幢擎
　第三寶地間黃金　　六時花雨滿瓊林
　分輝變作空中樂　　簫管能清道者心
　第四寶樹七重行　　布葉垂條異色先
　花果四時皆具足　　風來林下更飛香
　第五當觀七寶池　　清冷八德不思議
　渠流悉是金沙水　　水上花開無盡時
　第六應觀眾寶樓　　珠軒玉砌碧空秋
　天樂奏時清夜響　　法音微妙勸修勤
　第七專觀花座開　　檀金為葉玉為臺
　寶幢上覆真珠網　　莊嚴只擬為如來
　第八寶像色圓珠　　萬法皆從心想生
　若見其身花上坐　　甚深三昧自然成
　第九彌陀法主身　　相好光明無等倫
　念佛眾生皆攝取　　心常不舍有緣人
　第十觀音補處尊　　身同佛想妙難論
　頂戴如來心敬重　　慈光恒住大悲門
　十一勢至大威雄　　輔翼長時振六通
　世界動搖應度者　　光明常照行人中
　十二觀身自往生　　蓮花開合極分明
　端坐湛然心不動　　臨終當見佛來迎
　十三丈六紫金容　　真化由來不二縱
　但使隨心觀了了　　法身妙相自颙颙
　十四生人行業高　　上品三心種姓豪
　百法明門歡喜地　　金剛定力轉堅牢
　十五生居九品中　　凈戒董心業始融
　善友教令回愿住　　須臾不覺坐蓮宮
　十六下生位最卑　　業障難消惠發遲
　十念蓮胎雖住劫　　花開還得悟無為　

　　阿彌陀經贊(依阿彌陀經)

　　　　釋凈遐


　釋迦調御大慈尊(阿彌陀佛)
　救世先開凈土門(阿彌陀佛)(南無阿彌陀佛)
　欲說莊嚴極樂國(阿彌陀佛)
　其時正在給孤園(阿彌陀佛)(南無阿彌陀佛)
　法輪將興多聽徒(準前)　　無量諸天大眾俱
　第一聲聞舍利子　　上乘菩薩是文殊
　初告真宗當爾時　　西方過此十俱胝
　世界莊嚴名極樂　　彌陀在彼不思議
　其國眾生苦已除　　清閑勝妙樂無余
　晝夜修行超八難　　色相端嚴盡一如
　七重行樹七重欄　　寶蓋垂空寶網[革*怠]
　但是有緣[此/曰]得見　　殷勤學者用心觀
　人至乘花坐寶林　　天來奏樂曲幽深
　六度已能調六律　　八正還將和八音
　寶池德水底砂新　　蓮開光色似車輪
　菩薩端然花上坐　　看時總是往生人
　彌陀凈土法王家　　愿力莊嚴發道牙
　碧玉樓中飛寶座　　黃金地上雨天花
　收得天花衣裓盛　　六通如意覺身輕
　供養他方諸佛已　　還來本國飯經行
　眾鳥和鳴應六時　　清音演法妙難思
　五方五根并七覺　　甚深八圣入無為
　眾等同時聽法音　　聞者皆生念佛心
　化鳥本非三惡趣　　彌陀宣暢法流深
　微風吹動寶林清　　響揚如天奏樂聲
　一一更無宣別法　　處處唯聞念佛名
　彌陀壽量實無邊　　國中人眾亦同然
　成道于今經十劫　　光照恒沙法界圓
　菩薩聲聞眾甚多　　為求解脫見彌陀
　算數不能知量限　　余方諸佛亦來過
　傳聞凈剎甚清真　　盡是阿鞞跋致人
　一生補處修三昧　　證得金剛最后身
　善根福少理難生　　七日專須念佛名
　若至臨終心不亂　　彌陀決定自相迎
　十號彌陀酬昔因　　六方諸佛證成真
　舌相廣長無妄語　　如來護念信心人
　世界無常難久留　　唯須發愿早勤求
　已生當生皆不退　　豈限今修與未修
　諸佛同時贊釋迦　　能于五濁救娑婆
　說此世間難信法　　咸令覺悟念彌陀
　法藏敷陳義已圓　　阿難從此演真詮
　大眾俱欣皆頂戴　　如來囑遣廣流傳　

　　維摩贊(依維摩經)

　佛國凈土從心現(難思議)　　種種莊嚴心里生(難思議維摩詰)
　足指按地三千界(難思議)　　虛空性海坐花臺(難思議)
　毗耶離城方丈室(難思議)　　有一居士號維摩(維摩詰)
　托病現身而有疾(難思議)　　國主王子悉來過(難思議)
　無量聲聞菩薩眾(難思議)　　欲遣問疾不堪任(維摩詰)
　唯有文殊入敢問(難思議)　　居士所疾是何因(難思議)
　答曰病從癡愛起(難思議)　　我病非有亦非無(難摩詰)
　廣說身是無常法(難思議)　　蔭界諸入合成身(難思議)
　菩薩毛端容大海(難思議)　　芥子之內納須彌(維摩詰)
　手擲世界他方外(難思議)　　室中天女悟無生(難思議)　

　　涅槃贊(依涅槃經亦大會時亡者處誦)

　娑羅林　　雙林里　　佛入涅槃時(淚落如云雨)
　佛母當時聞此語(雙林里)　

　渾堆自撲落金床(淚落如云雨)　　七寶冠衣自撲碎(雙林里)
　七孔流血變成池(淚落如云雨)　　天女將水來灑面(雙林里)
　佛母良久乃心蘇(淚落如云雨)　　將眾天女乘云下(雙林里)
　直至娑羅雙樹間(淚落如云雨)　　金棺銀槨殮已訖(雙林里)
　僧衣錫杖樹間懸(淚落如云雨)　　十大弟子號啕哭(雙林里)
　狀似嬰垓憶母時(淚落如云雨)　　佛母繞棺哀哀哭(雙林里)
　百鳥來者助心悲(淚落如云雨)　　他道生離勝死別(雙林里)
　我道死別勝生離(淚落如云雨)　　金棺銀槨忽然開(雙林里)
　卻坐千葉蓮花臺(淚落如云雨)　　如來花中為母說(雙林里)
　一切恩愛有別離(淚落如云雨)　　暫別慈親一小劫(雙林里)
　愿母努莫力悲哀(淚落如云雨)　

　　般舟贊(依般舟三昧經大會時及亡者處誦)

　　　　釋慈愍和上


　般舟三昧樂(愿往生)　　專心念佛見彌陀(無量樂)
　普勸回心生凈土(愿往生)　　回心念佛即同生(無量樂)
　曠劫已來流浪久(愿往生)　　隨緣六道受輪回(無量樂)
　不遇往生善知識(愿往生)　　誰能相勸得回歸(無量樂)
　憶受天堂暫時樂(愿往生)　　福盡臨終現五衰(無量樂)
　憶受人中胎藏苦(愿往生)　　四蛇六賊競相催(無量樂)
　憶受修羅餓鬼道(愿往生)　　饑虛斗諍苦難裁(無量樂)
　憶受畜生相食啖(愿往生)　　刀光舍命復牽黎(無量樂)
　憶受地獄長時苦(愿往生)　　業風吹去不知回(無量樂)
　或上刀山攀劍樹(愿往生)　　皮膚骨肉變成灰(無量樂)
　或入鑊湯爐炭火(愿往生)　　騰波猛焰劇天雷(無量樂)
　借問何緣受此苦(愿往生)　　貪魚愛肉業相隨(無量樂)
　镕銅灌口黎耕舌(愿往生)　　飲酒妄語受其災(無量樂)
　或臥鐵床抱銅柱(愿往生)　　總為邪淫顛倒來(無量樂)
　或墮阿鼻大地獄(愿往生)　　經劫長年眼不開(無量樂)
　上火下火通交過(愿往生)　　刀輪鐵杵自飛來(無量樂)
　銅狗嚙心并啖血(愿往生)　　鐵烏啄眼復穿揌(無量樂)
　今日道場諸眾等(愿往生)　　恒沙曠劫總經來(無量樂)
　度此人身難值遇(愿往生)　　喻若優曇花始開(無量樂)
　正值稀聞凈土教(愿往生)　　正值念佛法門開(無量樂)
　正值彌陀弘誓喚(愿往生)　　正值大眾信心回(無量樂)
　正值今日依經贊(愿往生)　　正值結契上花臺(無量樂)
　正值道場無魔事(愿往生)　　正值無病總能來(無量樂)
　正值一日七日功成就(愿往生)　　四十八愿要相攜(無量樂)
　普勸道場同行者(愿往生)　　努力回心歸去來(無量樂)
　借問家鄉何處是(愿往生)　　極樂池中七寶臺(無量樂)
　彼佛因中立弘誓(愿往生)　　聞名念我總迎來(無量樂)
　不簡貧窮將富貴(愿往生)　　不簡下知與高才(無量樂)
　不簡無非凈土業(愿往生)　　不簡外道闡提人(無量樂)
　不簡長時修苦行(愿往生)　　不簡今日始生心(無量樂)
　不簡多聞持凈戒(愿往生)　　不簡破戒罪根深(無量樂)
　但使回心多念佛(愿往生)　　能令瓦礫變成金(無量樂)
　寄語現前諸大眾(愿往生)　　同緣去者早相尋(無量樂)
　借問相尋何處去(愿往生)　　報道彌陀凈土中(無量樂)
　借問何緣得生彼(愿往生)　　報道念佛自成功(無量樂)
　借問今生多罪障(愿往生)　　如何凈土肯相容(無量樂)
　報道稱名罪消滅(愿往生)　　喻若明燈入闇中(無量樂)
　借問凡夫得生不(愿往生)　　如何一念闇中明(無量樂)
　報道除疑專念佛(愿往生)　　臨終寶座定來迎(無量樂)　

　　道場贊

　大眾人人皆合掌(道場樂)　　碎身慚謝釋迦恩(道場樂)
　能得慈悲巧方便(道場樂)　　指授西方快樂門(道場樂)
　道場欲散人將別(道場樂)　　努力相勸斷貪嗔(道場樂)
　貪嗔因緣障凈土(道場樂)　　不得解脫永沉淪(道場樂)
　同行相親相策勵(道場樂)　　畢命為期到佛前(道場樂)
　愿此法輪相續轉(道場樂)　　道場眾等益長年(道場樂)
　我等咸同受快樂(道場樂)　　見聞隨喜亦皆然(道場樂)
　眾等回心生凈土(道場樂)　　手執香花往西方(道場樂)　

　　無量壽佛贊(依無量壽經通一切處誦得)

　巍巍阿彌陀　　顏容紫金英　　身相三十二
　爪足下安平　　姿好八十種　　光曜常照明
　梵音超三千　　妙響哀鸞聲　　巍巍阿彌陀
　國土甚清明　　悉純黃金色　　無四惡女名
　池水流相注　　寶樹五音聲　　歌嘆無常苦
　聞皆得無生　　巍巍阿彌陀　　眾善王中英
　國土妙安樂　　無不愿往生　　佛與菩薩眾
　翻飛俱往迎　　忽然七寶池　　蓮花中長成
　巍巍阿彌陀　　威德妙無侶　　軀體真金色
　光耀十方土　　其聞得睹遇　　永拔生死苦
　我今稽首禮　　無上眾生父　　(誦此贊竟。即念觀世音菩薩一
二十聲便誦。后觀音勢至贊)

　　觀世音贊(依觀世音經通一切處誦得)

　眾生被困厄　　無量苦逼身　　觀音妙智力
　能救世間苦(乃至)　　諍訟經官處怖畏軍陣中
　念彼觀音力　　眾怨悉退散　　妙音觀世音
　梵音海潮音　　勝彼世間音　　是故須常念
　念念勿生疑　　觀世音凈圣　　于苦惱死厄
　能為作依怗　　具一切功德　　慈眼視眾生
　福聚海無量　　是故應頂禮　　(誦此贊了即念大勢至一二十
聲即誦)

　　大勢至菩薩贊(上念了即誦依無量壽觀經)

　大勢至菩薩　　神通自在與觀音等無差
　觀音勢至二大士　　常侍彌陀佛左右
　觀音頂戴彌陀佛　　勢至冠中有寶瓶
　瓶內光明甚無量　　常放照曜苦眾生
　慈悲喜舍常接物　　諸有所作不唐捐
　故我遙頂禮　

　　出家樂贊(依出家功德經通一切處誦)

　出家樂　　出家樂　　無始起　　樂諸著
　今生值善割親緣　　頓舍塵情斷眾惡(斷眾惡)
　發身心　　依圣學　　除于結使下金刀
　落發披衣飱寶藥(餐寶藥)　　懷法喜　　加踴躍
　誰其長夜睡重昏　　此日清身忻大覺(忻大覺)
　出家樂　　出家樂　　一切事　　不相忓
　年登二十逢和上　　敬受尸羅遇凈壇(遇凈壇)
　修定慧　　證非難　　悟若琉璃明內外
　妙喻蓮花恣總看(恣物看)　　稱釋子　　法門寬
　出入往來無礙道　　解脫逍遙證涅槃(證涅槃)
　歸去來　　寶門開　　正見彌陀升寶座
　菩薩散花稱善哉(稱善哉)　　寶林看　　百花香
　水鳥樹林念五會　　哀婉慈聲贊法王(贊法王)
　共命鳥對鴛鴦　　鸚鵡頻伽說妙法
　恒嘆眾生住苦方(住苦方)　

　歸去來　　離娑婆　　常在如來聽妙法
　指授西方是釋迦(是釋迦)　

　歸去來　　見彌陀　　今在西方現說法
　拔脫眾生出愛河(出愛河)　

　歸去來　　上金臺　　勢至觀音來引路
　百法明門應自開(應自開)　

　　凈土樂贊(依稱贊凈土經亦通一切處誦)

　凈土樂凈土樂　　凈土不思議　　凈土樂
　彌陀住在寶城樓(凈土樂)　　傾心念念向西方(凈土樂)
　到彼三明八解脫(凈土樂)　　長辭濁土更何憂(凈土樂)
　凈土樂凈土樂　　凈土不思議　　凈土樂
　寶樓寶閣寶金擎(凈土樂)　　池水金沙映底清(凈土樂)
　法曲時時常供養(凈土樂)　　蓮花會里說無生(凈土樂)
　凈土樂凈土樂　　凈土不思議　　凈土樂
　寶臺寶閣寶真珠(凈土樂)　　寶體端嚴金色軀(凈土樂)
　菩薩化生奏玉調(凈土樂)　　微風五會演真如(凈土樂)
　凈土樂凈土樂　　凈土不思議　　凈土樂
　流水波瀾繞寶臺(凈土樂)　　寶殿光輝玉戶開(凈土樂)
　慈主遠聞三界子(凈土樂)　　總須發愿往生來(凈土樂)
　凈土樂凈土樂　　西方凈土甚快樂　　凈土樂
　(此后漸急誦)　

　彌陀身量廣無涯(凈土樂)　　面似檀金優缽花(凈土樂)
　目若青蓮四大海(凈土樂)　　圓光化佛喻恒沙(凈土樂)
　凈土樂凈土樂　　西方凈土甚快樂　　凈土樂
　彌陀本愿大慈悲(凈土樂)　　此地愚人不覺知(凈土樂)
　九品蓮開相引接(凈土樂)　　慮恐眾生出世遲(凈土樂)
　凈土樂凈土樂　　西方凈土甚快樂　　凈土樂
　彌陀春樹覺花開(凈土樂)　　功德池中坐寶臺(凈土樂)
　三昧亭前求解脫(凈土樂)　　摩尼殿上禮如來(凈土樂)
　凈土樂凈土樂　　西方凈土甚快樂　　凈土樂
　西方異鳥數無窮(凈土樂)　　白鶴孔雀及迦陵(凈土樂)
　鸚鵡頻伽說妙法(凈土樂)　　聲中演出大乘宗(凈土樂)
　凈土樂凈土樂　　西方凈土甚快樂　　凈土樂
　如來尊號甚分明(凈土樂)　　十方世界普流行(凈土樂)
　但有稱名皆得往(凈土樂)　　觀音勢至自來迎(凈土樂)
　凈土樂凈土樂　　西方凈土甚快樂　　凈土樂
　彌陀徒眾普慈心(凈土樂)　　憐愍眾生至意深(凈土樂)
　水鳥樹林說妙法(凈土樂)　　何況如來微妙音(凈土樂)
　凈土樂凈土樂　　西方凈土甚快樂　　凈土樂
　如來本愿特超殊(凈土樂)　　慈悲方便引凡愚(凈土樂)
　不問眾生皆度脫(凈土樂)　　稱名即得罪消除(凈土樂)
　凈土樂凈土樂　　西方凈土甚快樂　　凈土樂
　彌陀瑞坐寶金樓(凈土樂)　　恒沙菩四邊游(凈土樂)
　九類蒙光說妙法(凈土樂)　　聞者悟解永無憂(凈土樂)
　凈土樂凈土樂　　西方凈土甚快樂　　凈土樂
　西方凈土離囂塵(凈土樂)　　眾生到即斷貪嗔(凈土樂)
　總是善人菩薩眾(凈土樂)　　亦無惡趣反怨親(凈土樂)
　凈土樂凈土樂　　西方凈土甚快樂　　凈土樂
　花幢八面掛金鈴(凈土樂)　　上下和音出妙聲(凈土樂)
　聞者皆言稱快樂(凈土樂)　　長劫不聞諸苦名(凈土樂)
　凈土樂凈土樂　　西方凈土甚快樂　　凈土樂
　凡夫若得到西方(凈土樂)　　曠劫恒沙罪滅亡(凈土樂)
　具六神通得自在(凈土樂)　　永除老病離無常(凈土樂)
　凈土樂凈土樂　　西方凈土甚快樂　　凈土樂
　西方凈土離胞胎(凈土樂)　　眾生到即出蓮臺(凈土樂)
　上品尋光升寶座(凈土樂)　　下生障盡始花開(凈土樂)
　凈土樂凈土樂　　西方凈土甚快樂　　凈土樂
　西方凈土七重欄(凈土樂)　　七寶莊嚴數百般(凈土樂)
　琉璃作地黃金色(凈土樂)　　諸臺樓閣與天連(凈土樂)
　凈土樂凈土樂　　西方凈土甚快樂　　凈土樂
　西方凈土十方希(凈土樂)　　努力專求莫致疑(凈土樂)
　上品即證無生忍(凈土樂)　　下生障盡出泥黎(凈土樂)
　凈土樂凈土樂　　西方凈土甚快樂　　凈土樂
　西方凈土更無過(凈土樂)　　閻浮極苦罪人多(凈土樂)
　欲得今生出三界(凈土樂)　　惟須至意念彌陀(凈土樂)
　凈土樂凈土樂　　西方凈土甚快樂　　凈土樂　

　　請觀世音菩薩贊(依瑜伽論)

迦摩那目佉　迦摩那母者娜(子也)　迦摩者那　迦摩那阿悉多　迦摩那佉　牟(平)禰(引)　迦摩那　迦摩那(上聲引)　即念觀世音菩薩(依大般若經通一切處誦)

　　六根贊(依大般若經通一切處誦)

　我凈樂我凈樂　　照見心空了世間　　我凈樂
　觀見眼根常清凈(我凈樂)　　色界元來本是空(我凈樂)
　色性本來無障礙(我凈樂)　　無來無去是真宗(我凈樂)
　觀見耳根常清凈(我凈樂)　　聲界元來本是空(我凈樂)
　聲性本來無障礙(我凈樂)　　無來無去是真宗(我凈樂)
　觀見鼻根常清凈(我凈樂)　　香界元來本是空(我凈樂)
　香性本來無障礙(我凈樂)　　無來無去是真宗(我凈樂)
　觀見舌根常清凈(我凈樂)　　味界元來本是空(我凈樂)
　味性本來無障礙(我凈樂)　　無來無去是真宗(我凈樂)
　觀見身根常清凈(我凈樂)　　色界元來本是空(我凈樂)
　色性本來無障礙(我凈樂)　　無來無去是真宗(我凈樂)
　觀見意根常清凈(我凈樂)　　法界元來本是空(我凈樂)
　法性本來無障礙(我凈樂)
　無來無去是真宗(我凈樂)(此后漸急誦)　

　妄想眼根緣色轉(努力)　　妄聽界耳被聲牽(難識)
　妄嗅舌香常染味(努力)　　妄識身觸意塵遷(難識)　

難識努力急急斷狐疑修福

　妄想騰波常沒溺(努力)　　煩惱猛焰鎮燒然(難識)
　上去慈尊迢遞遠(努力)　　西方望彌陀道路懸(難識)　

難識努力急急斷狐疑修福

　唯有文殊大菩薩(努力)　　現今此地五臺山(難識)
　愍念眾生沈苦海(努力)　　永劫波中駕法船(難識)　

難識努力急急斷狐疑修福

　彌陀凈土甚榮華(努力)　　寶池花開數雜花(難識)
　欲得西方長壽樂(努力)　　并俗歸真早出家(難識)　

難識努力急急斷狐疑修福

　出家何以故遲遲(努力)　　辭奉耶娘悲復啼(難識)
　咽苦吐甘恩愛重(努力)　　如今不忍苦分離(難識)　

難識努力急急斷狐疑修福

　入道速分離(努力)　　純莫守愚迷(難識)
　出家即是報思愛(努力)　　兒能為救拔泥犁(難識)　

難識努力急急斷狐疑修福

　耶娘莫悲啼(努力)　　兒今入道奉尊師(難識)
　坐禪誦經常念佛(努力)　　會當證果得菩提(難識)　

難識努力急急斷狐疑修福

　慈父門前喚(努力)　　三車與子期(難識)
　速來歸本國(努力)　　正值法門開(難識)　

難識努力急急斷狐疑修福

　八德池中戲(努力)　　逍遙七寶臺(難識)
　千秋聽妙法(努力)　　萬劫不聞哀(難識)　

難識努力急急斷狐疑修福

　諸佛在心頭(努力)　　迷人向外求(難識)
　內懷無價寶(努力)　　不識一生休(難識)　

難識努力急急斷狐疑修福

　煩惱繩索牢(努力)　　利磨智慧刀(難識)
　割斷愚癡網(努力)　　逍遙上法橋(難識)　

難識努力急急斷狐疑修福

　出家剛(努力)　　苦樂自須當(難識)
　觀身如泡影(努力)　　念念趣無常(難識)　

難識努力急急斷狐疑修福

　地獄門前有何物(努力)　　牛頭獄卒在傍邊(難識)
　手把鐵叉叉入鑊(努力)　　縱得人身受苦殃(難識)　

難識努力急急斷狐疑修福

　歸去來(努力)　　閻浮濁惡不堪停(難識)
　欲得安身長受樂(努力)　　無過凈土最為精(難識)　

難識努力急急斷狐疑修福

(眾等誦觀經諸贊念佛竟。即誦此琮法師導和上凈土禮贊。誦禮贊竟。即誦后發愿文便散)

一切恭敬　至心歸命禮西方阿彌陀佛

　法藏因彌遠　　極樂果還深
　異珍參作地　　眾寶間為林
　花開希有色　　波揚實相音
　何當蒙授手　　一遂往生心　

愿共諸眾生往生安樂國

至心歸命禮西方阿彌陀佛

　濁世難還入　　凈土愿逾深
　金繩直界道　　珠網縵垂林
　見色皆真色　　聞音悉法音
　莫謂西方遠　　唯須十念心　

愿共諸眾生往生安樂國

至心歸命禮西方阿彌陀佛

　也聞嚴凈國　　乘起至誠因
　觀日心初定　　想水念逾真
　林宣上品法　　蓮合下生人
　既言同志友　　從余洗客塵　

愿共諸眾生往生安樂國

至心歸命禮西方阿彌陀佛

　放光周遠剎　　分化滿遙空
　花臺三品異　　人天一類同
　尋樹流香水　　吹樂起清風
　在茲心若凈　　誰見有西東　

愿共諸眾生往生安樂國

至心歸命禮西方阿彌陀佛

　回向漸為功　　西方路稍通
　寶幢承厚地　　天香入遠風
　開花重布水　　覆網細分空
　愿生何意切　　正為樂無窮　

愿共諸眾生往生安樂國

至心歸命禮西方阿彌陀佛

　十劫道先成　　嚴界引群萌
　金沙徹水照　　玉葉滿枝明
　鳥本珠中出　　人唯花上生
　敢請西方圣　　早晚定相迎　

愿共諸眾生往生安樂國

至心歸命禮西方阿彌陀佛

　凈剎本來儔　　無數化城樓
　四面垂鈴匝　　六返散花周
　樹含香氣動　　水帶法聲流
　未曾聞苦事　　誰復辨春秋　

愿共諸眾生往生安樂國

至心歸命禮西方阿彌陀佛

　欲選當生處　　西方最可歸
　間樹開重閣　　滿道布鮮衣
　香飯隨心至　　寶殿逐身飛
　有緣皆得往　　只自去人稀　

愿共諸眾生往生安樂國

至心歸命禮西方阿彌陀佛

　十方諸佛國　　盡是法王家
　偏求有緣地　　冀得早無邪
　八功如意水　　七寶自然花
　于彼心能系　　當必往非余　

愿共諸眾生往生安樂國

至心歸命禮西方阿彌陀佛

　凈國無衰變　　一立古今然
　光臺千寶合　　音樂八風宣
　池多說法鳥　　空滿散花天
　得生不衰退　　隨意脫開蓮　

愿共諸眾生往生安樂國

至心歸命禮西方阿彌陀佛

　已成窮圣理　　真有遍空威
　在西時現小　　俱是暫隨機
　葉珠相映飾　　沙水共澄暉
　欲得無生果　　彼土必須依　

愿共諸眾生往生安樂國

至心歸命禮西方阿彌陀佛

　道場一樹迥　　德水八池深
　往往分渠溜　　處處列行林
　真珠變鳥色　　妙法滿風音
　自憐非上品　　空羨發誠心　

愿共諸眾生往生安樂國

至心歸命禮西方阿彌陀佛

　五山毫獨朗　　四海自恒分
　地水俱為鏡　　香花同作云
　業深誠易往　　因淺寶難聞
　必望除疑惑　　超然獨不群　

愿共諸眾生往生安樂國

至心歸命禮西方阿彌陀佛

　千輪明足下　　五道現光中
　悲引恒無絕　　人歸亦未窮
　口宣猶在定　　心靜更飛通
　聞名皆愿往　　日發幾花叢　

愿共諸眾生往生安樂國

至心歸命禮西方阿彌陀佛

　慧力超無上　　身光備有緣
　動搖諸寶國　　侍坐一金蓮
　鳥群非寶鳥　　天類豈真天
　須知求妙樂　　會是戒香全　

愿共諸眾生往生安樂國

至心歸命禮西方阿彌陀佛

　心帶真慈滿　　光含法界圓
　無緣能攝物　　有想定非難
　花隨本心變　　宮移身自安
　希聞出世境　　須共入禪觀　

愿共諸眾生往生安樂國

至心歸命禮西方阿彌陀佛

　遠壽如來量　　遙音大士觀
　遍土花分映　　烈樹蓋重懸
　聞香皆是食　　見食本為禪
　生則無余想　　誰云非自然　

愿共諸眾生往生安樂國

至心歸命禮西方阿彌陀佛

　恒明四海色　　高貯一瓶光
　真珠和日月　　映地乃千光
　聞聲開舊習　　寶樹鏡他方
　弦歌空里唱　　風樹合宮商　

愿共諸眾生往生安樂國

至心歸命禮西方阿彌陀佛

　光舒救毗舍　　空立引韋提
　天來香蓋捧　　人去寶衣賚
　六時聞鳥合　　四寸踐花低
　相看無不正　　豈復有長迷　

愿共諸眾生往生安樂國

至心歸命禮西方阿彌陀佛

　勢至威光遠　　觀音悲意濃
　大小今相類　　左右共成雙
　花飛日日雨　　珠懸處處幢
　自嗟深有障　　所念未余從　

愿共諸眾生往生安樂國

至心歸命禮西方阿彌陀佛

　印手從來寶　　分身隨類同
　心至慈光及　　人感寶池充
　見樹成三忍　　聞波得五通
　若解真嚴凈　　應觀土亦空　

愿共諸眾生往生安樂國

至心歸命禮西方阿彌陀佛

　欲與三昧道　　正觀一經開
　心中緣像入　　掌里見花來
　天樂非同彼　　法服不須裁
　勿言恒彼住　　有力定當回　

愿共諸眾生往生安樂國

至心歸命禮西方阿彌陀佛

　普勸弘三福　　威令滅五燒
　發心功已至　　系念罪便消
　鳥化珠光轉　　風妙樂聲調
　俱忻行道易　　寧愁圣果遙　

愿共諸眾生往生安樂國

至心歸命禮西方阿彌陀佛

　坐花非一像　　圣眾亦難量
　蓮花人獨處　　波生法自揚
　無災由處靜　　不退為用良
　問彼前生輩　　來斯幾劫強　

愿共諸眾生往生安樂國

至心歸命禮西方阿彌陀佛

　圣所明門人　　天衣業地居
　自覺乘通異　　即驗受身虛
　拔陰萬里火　　光體一尋余
　但能超火界　　足得在金渠　

愿共諸眾生往生安樂國

至心歸命禮西方阿彌陀佛

　樹非生死葉　　池無愛見波
　舊會聲聞少　　新來正士多
　蓮中胎化雜　　音內苦空和
　五門能早建　　三界豈難過　

愿共諸眾生往生安樂國

至心歸命禮西方阿彌陀佛

　珠色仍為水　　金光即是臺
　到時花自散　　隨愿葉還開
　游池更出沒　　飛空互往來
　真心能向彼　　有善并須回　

愿共諸眾生往生安樂國

至心歸命禮西方阿彌陀佛

　六根常合道　　三涂永絕名
　念須游方遍　　還時得忍成
　地平無極廣　　風長是處清
　寄語有心輩　　共出一危城　

愿共諸眾生往生安樂國

至心歸命禮西方阿彌陀佛

　洗心甘露水　　悅目妙花云
　同生機易識　　等壽量難分
　樂多無癡道　　聲遠不妨聞
　如何貪五欲　　安然火自焚　

愿共諸眾生往生安樂國

至心歸命禮西方阿彌陀佛

　臺里天人現　　光中侍者看
　懸空四寶閣　　臨迥七重欄
　疑多邊地久　　德少上生難
　且莫論余愿　　西望已心安　

愿共諸眾生往生安樂國

至心歸命禮西方阿彌陀佛

　天親回向日　　龍樹往生年
　樂次無為后　　心超有漏前
　共沼花開雜　　隔殿細音連
　欲敘莊嚴事　　妙絕不能宣　

愿共諸眾生往生安樂國

至心歸命禮西方阿彌陀佛

　一土安恒勝　　萬德壽偏存
　聊興四句善　　即嘆十方尊
　微沾慧海滴　　愿向智城門
　回與蒼生共　　先使出重惛　

愿共諸眾生往生安樂國

　　歸西方贊

至心歸命禮西方阿彌陀佛

歸去來

　娑婆不可停　　輪回無定止
　長劫鐵犁耕　　苦苦何能忍
　三涂路上行　　不如專念佛
　極樂悟無生　

愿共諸眾往生生安樂國

　　西方禮贊文

　　　　善導和上


一切恭敬　至心歸命禮西方阿彌陀佛

　欲知何處苦偏多　　惟有泥犁更莫過
　罪人一入逕塵劫　　受苦從傾無奈何
　渴飲融銅登劍樹　　饑餐猛火渡灰河
　愿離此苦生安樂　　求生凈土見彌陀　

愿共諸眾生往生安樂國

至心歸命禮西方阿彌陀佛

　普共道場敬三寶　　地獄寒心不忍聞
　一墮此苦恒沙劫　　不知年歲永沉淪
　遍身猛火鉆心出　　五百銅狗競來分
　灰河一日千回度　　猶被拔舌絞刀輪
　眾生如何不念佛　　故故將身入苦門　

愿共諸眾生往生安樂國

至心歸命禮西方阿彌陀佛

　思惟餓鬼實堪憐　　遍體由來猛焰然
　兩耳不聞漿水字　　一身唯有骨相連
　值食將餐便作火　　臨河欲飲見枯泉
　愿離此苦生安樂　　長處西方坐寶蓮　

愿共諸眾生往生安樂國

至心歸命禮西方阿彌陀佛

　迷涂一配畜生身　　遙歷多年受苦辛
　嚴冬露地居寒雪　　盛夏當街臥闇塵
　衣裳盡用皮毛覆　　飲食唯將水草珍
　愿離此苦生安樂　　長處西方坐寶蓮　

愿共諸眾生往生安樂國

至心歸命禮西方阿彌陀佛

　人身雖復甚難求　　得已還生萬種憂
　始見紅顏花欲茂　　俄然白發颯成秋
　魂飛魄散身歸冢　　命盡形消肉糞丘
　如何不樂生安樂　　永座金臺佛國游　

愿共諸眾生往生安樂國

至心歸命禮西方阿彌陀佛

　五濁眾生難共語　　十惡凡夫異種癡
　貪愛眼前財色利　　不覺此身霜露危
　無常殺鬼臨頭上　　忽被他將誰得知
　不肯今時專念佛　　臨終翻悔欲何為　

愿共諸眾生往生安樂國

至心歸命禮西方阿彌陀佛

　大眾欲作西方業　　有罪無罪自應知
　聞身康強不修福　　臨渴掘井水難期
　舊日少年兇猛盛　　如今日發亂如絲
　眼見死時歸大地　　不修十善待何時　

愿共諸眾生往生安樂國

至心歸命禮西方阿彌陀佛

　觀彼彌陀極樂界　　廣大寬平眾寶成
　四十八愿莊嚴起　　超諸佛剎最為精
　本國他方大海眾　　窮劫算數不知名
　普勸歸西同彼會　　恒沙三昧自然成　

愿共諸眾生往生安樂國

至心歸命禮西方阿彌陀佛

　釋迦慈心遍法界　　蠢動含識普昏憐
　意欲化令俱解脫　　眾生罪業共無緣
　所以總教歸凈土　　彌陀宿昔有深因
　非但娑婆人獨往　　他方去者亦無邊　

愿共諸眾生往生安樂國

至心歸命禮西方阿彌陀佛

　上輩上行上根人　　求生凈土斷貪嗔
　就行差別分三品　　五門相續助三因
　一日七日專精進　　畢命乘臺出六塵
　慶哉難逢今得過　　永證無為法性身　

愿共諸眾生往生安樂國

至心歸命禮西方阿彌陀佛

　中輩中行中根人　　一日齋戒處金蓮
　孝養父母教回向　　為說西方快樂國
　佛與聲聞眾來取　　直到彌陀花座邊
　百寶花籠經七日　　三品蓮開證小真　

愿共諸眾生往生安樂國

至心歸命禮西方阿彌陀佛

　下輩下行下根人　　十惡五逆等貪嗔
　四重偷僧謗正法　　未曾慚愧悔前愆
　終時苦相皆云集　　地獄猛火罪人前
　忽過往生善知識　　急勸專稱彼佛名　

愿共諸眾生往生安樂國

至心歸命禮西方阿彌陀佛

　彌陀攝化無厭足　　悲心常繞世間行
　但有傾誠能念佛　　毫光直照目前明
　十方世界微塵眾　　同時命盡愿皆生
　訃彼眾生心樂欲　　分身遍布一時迎　

愿共諸眾生往生安樂國

至心歸命禮西方阿彌陀佛

　菩薩道成皆為物　　眾生未熟道成難
　為待化緣兜率往　　時時向下諦心觀
　人年八萬方成道　　三會逢緣證涅槃
　且共回心生凈土　　臨時隨意往來看　

愿共諸眾生往生安樂國

至心歸命禮西方阿彌陀佛

　觀彼彌陀與眷屬　　久于曩劫植洪因
　凡圣等皆同相好　　人天一種紫金身
　寶樹寶樓飛寶閣　　寶池寶地寶成蓮
　地及虛空賢圣滿　　花中總是化生人　

愿共諸眾生往生安樂國

至心歸命禮西方阿彌陀佛

　西方凈土甚精華　　寶池寶岸寶金沙
　天樂音聲常遍滿　　寶渠寶葉寶蓮花
　十二由旬皆正等　　寶羅寶網寶欄遮
　德水分流尋寶樹　　聞波睹樂證恬葩
　寄語有緣同行者　　努力翻迷還本家　

愿共諸眾生往生安樂國

至心歸命禮西方阿彌陀佛

　十方三世聲聞眾　　窮劫算數不能知
　諸佛如來方便化　　咸令至果斷貪廢
　指示西方安樂國　　聞名皆恨往生遲
　解脫之人猶愿樂　　凡夫不去欲何為　

愿共諸眾生往生安樂國

至心歸命禮西方阿彌陀佛

　樂何諦樂事難思議　　無邊菩薩為同學
　性海如來盡是師　　渴聞般若絕思漿
　念服無生即斷饑　　一切莊嚴皆說法
　無心領納自然知　　七覺花池隨意入
　八輩凝神會一枝　　彌陀心水沐身頂
　觀音勢至與衣披　　欻爾騰空游法界
　須臾受記號無為　　如此逍遙快樂處
　人今不去待何時　

愿共諸眾生往生安樂國

　　歸西方贊

至心歸命禮西方阿彌陀佛　歸去來

　誰能惡道受輪回　　曠劫已來流浪久
　今日相將歸去來　　借間家鄉何處是
　極樂池中七寶臺　

愿共諸眾生往生安樂國

第九化生利物門　(此門但明生凈土當來證圣果已。化生利物意。不應誦今之法事禮贊竟。且須誦后第十門中天臺回向發愿文。應知)

前之八門是因。此第九門是果。猶前修因必招其果。為修因時。不惜身命。勇猛精進。念佛誦經。稱贊大乘。愿生凈土。臨終一念。彼佛來迎。剎那之間。往生彼國。到彼國已。具六神通。即悟無生。而神游自在隨根廣運。化導群情。皆令疾證菩提。咸歸解脫者耳。即是化生門竟

第十回向發愿門　行人既此世界。當來修行作佛事竟。所有一念善根。不唯自利。皆等法界。愿共有之。回向菩提正真覺道。先標此意。念誦禮贊了。即誦天臺回向。發愿云　向來念誦無量勝因。散沾法界。同得上品往生阿彌陀佛國。到彼國已。獲六神通。游歷十方。奉事諸佛。常聞無上大乘正法。修行普賢無量行愿福慧資糧。疾得圓滿速成無上正等菩提。法界怨親。同斯愿海。至心發愿已。歸命頂禮西方阿彌陀佛(即唱隨意便散)

上來十段不同。總明一期凈土五會念佛經贊法事觀行儀竟。幸諸道者。見而詳之。發菩提心。深厭生死。當觀無常。念念不住。速起速滅。甚可怖畏。故凈名曰。諸人者。是身無常無強無力無堅。速朽之法。是身如聚沫。不可撮磨。是身如泡不得久立。是身如浮云。須臾變滅。是身如電。念念不住。是身如草木瓦礫。是身不凈。穢惡充滿。是身為虛偽。雖假以澡浴衣食畢歸磨滅。是身為災百一病惱。是身如丘井為老所逼。是身無定。為要當死。無常經云。生者皆歸死。容顏盡變衰。強力病所侵。無能免斯者。假使妙高山。劫盡皆散壞。大海深無底。亦復皆枯竭。大地及日月。時至皆歸盡。未曾有一事不被無常吝。諸人者。是身既有如是眾多不善無利。何有智者。豈不厭焉。唯有依此凈土念佛教門。即能永離輪回。長辭五濁。幸有緣者努力依行。畢命為期。同生凈國

普勸現在未來諸眾等。上都南岳念誦音旨雖有稍殊。而根本體同不離念佛皆歸凈土。同見彌陀。更無別耳。但隨根逐時。化物以多方便。而接引之。非向聲中有別異意。但據經文。作觀念佛。或定或散。或高聲兼默念。但隨眾生心。稱念佛名者。盡得生凈土。成佛皆歸。一一亦不可得。無得無不得。是名中道觀。譬如一樹有多枝葉。形狀雖殊。不離一根而出故。華嚴經。眾生形相各不同。行業音聲亦無量。如是一切皆能現海印三昧威神力故。演微妙凈法音。供養一切諸如來。既音聲無量。何妨五會念佛誦經種種音聲。皆為令諸眾生同生凈土。同得成佛。更有何別。眾等必須如是圓見修覺。慎勿互生毀謗。見有是非。若各互見是非。即當自滅佛法。命終必墮阿鼻。何由得生凈土。一切念佛之人。相見須如父母兄弟姊妹至親無別。深生歡喜。各慶不久。即當成佛。勿懷彼此之心。何以故。導和尚云。親中之親。無過念佛之人。和尚贊云。同行相親相策勵。畢命為期到佛前。若作是心。千即千生。萬即萬生。盡此一形。何處不超三界。愿熟思之。慎而誡之。勿見互生毀謗耳。法照自惟。垢障深重。多劫沉淪。有少微因。遇斯凈教。悲喜交集。慶躍于懷。信自己身。與念佛眾。盡此殘生。定超苦海。舍最后凡身。得無上圣智。生死永斷。更有何憂。普勸未來一切四眾。但依此行。盡此一形。若不生彼國。疾成佛者。法照即愿。舌根墮落。遍體生瘡。代為諸子。長處阿鼻。受苦無窮。誓捋此身以為念佛保證。今得斯法。欲報佛恩。遂輒搜約諸經。述斯法事。稱贊念佛凈土教門。普愿速出愛河。俱登不退者矣

深勸諸行人等。若寫此法事儀之時。皆須護凈好紙真書。依經抄寫。如法裝潢。不得粗紙草書。此并是滅佛法之相。障生凈土。永劫沉淪。切須誡慎。何以故。此中有彌陀觀經不應輕慢。應知此患愿勿為之。即福利無邊。皆沾上品矣

智者當知。此五會念佛誦經法事觀門。實非自意。比常秘密而不述之。今恐后世生疑。墮于惡道。圣教明說除同行。深信為利益故。如是之人乃可為說。為愍此故。今略明之。照以永泰二年四月十五日。于南岳彌陀臺。廣發弘愿。唯為菩提。為諸眾生。更無所求。盡此一形。每夏九旬。常入般舟念佛道場。其夏以為初首。既發愿竟。即入道場。勇猛虔誠。至第二七日夜。獨在此臺東北道場內。其夜三更。自作念言。只今現有十方諸佛凈妙國土諸菩薩眾。常聞無上甚深妙法。具大神通。度無量眾。而我不預斯事。莫不由我惡業罪障深重。不入圣流。不能廣度無邊眾生。甚自傷嘆。作是念時。不覺悲淚。哀聲念佛。正念佛時。有一境界。忽不見道場屋舍。唯見五色光明云臺。彌滿法界。忽見一道金橋。從自面前。徹至西方極樂世界。須臾即至阿彌陀佛所。頭面作禮阿彌陀佛所。頭面作禮。阿彌陀佛歡喜微笑。告法照言。我知汝心實欲至為利樂有情。無一自利。善哉善哉。能發斯愿。我有妙法。無價珍寶。今付囑汝。今將此法寶。于閻浮提。廣行流布。普利天人無量眾生。遇斯法寶。皆得解脫。法照白佛言。有何妙法。唯愿說之。唯愿說之。佛言。有一無價梵音五會念佛法門。正興彼濁惡世。今時末法一切眾生。機感相應。聞汝暫念。皆悉發心。如是無量壽經。說寶樹五音聲。即斯五會佛聲是。以是因緣。便能稱念佛名。報盡定生我國。汝等未來一切貧苦眾生。遇斯五會念佛無價寶珠。貧苦皆除。亦如病得藥。如渴得漿。如饑得食。如裸得衣。如闇遇明。如過海得船。如遇寶藏必獲安樂。何以故。彼諸眾生。遇斯法寶。便能念佛。即此一生。定超苦海。登不退轉。速具六波羅蜜一切種智。疾得成佛。受勝快樂。亦復如是。言訖。彼佛國界。佛菩薩眾。水鳥樹林。皆悉五會念佛誦經。法照粗記少分。而白佛言。今蒙世尊加被。付囑此法。若有疑心。不依行者。永劫沉淪。不生凈土。若依行之已后。未審一切眾生見聞之者。發菩提心。念佛名號不。入深禪定不。疾證菩提不。有大利益不。阿彌陀佛言。汝但依此五會念佛誦經之時。我此國土水鳥樹林。諸菩薩眾。無量音樂。于虛空中。一時俱和念佛之聲。令于一切之處人非人等。亦不勞汝。一一親自化之。但見聞者無不發心歡喜信受而便念佛。至命終時。我來迎接。決定有大利益。已后應知。言訖忽然還見自身。而在道場。睹斯境界。悲喜勇躍。依教念佛。自爾已來。迄至于今。果如先說。疑網悉除。愿此世當來。常于惡世。以斯妙法。廣度眾生。咸登極樂。速得成佛。幸諸有緣。見聞之者。勿懷疑謗。必墮泥犁

問曰。如前念佛法事。圣有明文。信矣。今此土像末凡夫。見佛之人。教在何證。答曰。自下當為廣引圣教。以明斯旨。即疑細必除故。觀經云。佛告阿難。及韋提希。諦聽諦聽。善思念之。如來今者教韋提希及未來世一切眾生。為煩惱賊之所苦者。說清凈業。善哉韋提希。快問此事。阿難。汝當受持廣為多眾宣說。佛語。如來今者教韋提希。及未來世一切眾生。觀于西方極樂世界。以佛力故。當得見彼清凈國土。如執明鏡自見面像。乃至佛告韋提希。汝是凡夫。心想羸劣。未得天眼。不能遠觀諸佛如來。有異方便。令汝得見。又云。有憶想者。必得成就。又華嚴經。念佛三昧必見佛。命終之后生佛前。又賢護經云。爾時賢護白佛言。我今欲得咨問心所疑。不審聽不。佛言。恣汝所問

爾時賢護白佛言。云何住此佛剎　遍見十方諸佛。聽聞正法。非但未得六通。亦未得五通。亦未舍此世界身。亦未生彼諸佛國。唯住此土。見余世界諸佛。悉聞宣說正法。一切聽受。如說修行。得大功德也。爾時世尊告賢護言。今有菩薩。思惟諸佛現前三昧。若有修習如是三昧。當得成就諸功德。賢護白佛言。世尊。唯愿說此菩薩現前三昧。令此世間天人。利益安樂。佛言。賢護。成就此三昧者。諸佛皆現在前。其心不舍。勝上智慧。度脫眾生。承事供給諸善知識。起諸佛想。賢護云。何為思惟諸佛現前三昧。佛言。若有比丘比丘尼優婆塞優婆夷。清凈持戒。獨處空閑思惟。阿彌陀如來。今在西方。去此百千億佛國。有世界。名曰安樂。今現在說法。是人觀察。了了分明。見阿彌陀佛。譬如夢中見種種事。是人悟已。念所夢見。為他廣說。賢護。善男子善女人。端坐專心。想彼阿彌陀如來相好威儀。如是大眾說法。一心不亂。或一日一夜。或七日七夜。如先所聞具足之。是人必見阿彌陀如來。賢護如人遠行。夢見本家。不知為晝為。不知為內為外。是人爾時所有眼根墻壁山石。乃至幽闇不為礙也

賢護三昧心無障礙。亦復如是。但在此世界中。積念薰修。久觀明利。故得見彼阿彌陀佛在菩薩會中。或見自身在彼聽法。聞已憶持。或時禮拜供養彼阿彌陀佛。是人出觀已。如所見聞。為他廣說

賢護。彼善男子善女人。欲思惟諸佛現前三昧。于此世界中暫得聞彼阿彌陀名號。而心不亂。分明睹見阿彌陀佛。是為成就諸佛現前三昧。得見佛故。即問阿彌陀佛言。成就何法。得生此國。彌陀佛言。若人求生者。心常正念阿彌陀佛。便得生也

賢護菩薩復白阿彌陀佛言。云何念佛。彌陀佛告言。汝欲正念佛者。當念阿彌陀佛有三十二相。八十隨形好。身真金色。放大光明。坐蓮華座。眾中說一切法本來不壞。是名正念諸佛現前三昧也

賢護。若在家出家人。若從他聞。至心欲見。念念不亂。即見彼佛純金色。賢護。彼佛無來無去。唯心所作還見自心。若成就諸佛現前三昧者。欲見隨念即見。何以故。有三因緣。一者緣此念佛三昧。二者緣彼佛愿力加持。三者善根純熟。具三因緣故。即見彼佛。不用多功。見已歡喜

爾時賢護白佛言。我等于如來滅后后五百歲。末法沙門顛倒時。正法欲滅時。誹謗正法時。破壞正法持戒損減時。破戒增長時。正法損減時。非法增長時　眾生邪見時。能于如來所說妙三昧。界惟義理。為他廣說。心不知足。是故我聞佛說。未來世中。正法壞滅。悲哀泣淚。而白佛言。能于如來所說受持者。我皆攝護。令得增長

爾時世尊。即便微笑。放金色光。遍照十方諸佛國土。還至佛所。右繞三周。從頂上入。大眾歡喜

又禪秘要經說。爾時佛會中有禪難提比丘。而白佛言。如來今者。現在世間。利安一切。佛滅度后。諸四部眾。有業障多者。若正念時。境界不得現前。如是煩惱及一切罪犯。于小罪乃至重罪殺生邪見之罪。欲懺悔者。當云何除滅是罪。說此語已。太山崩。五體投地。頂禮佛足。唯愿為我解說。為未來生眾。恒得正念。不離賢圣。爾時世尊由如慈父慰喻其子告言。善男子。汝行慈。為未來眾生。問除罪法。善哉諦聽。當為汝說。佛告禪難提。及敕阿難。汝等教未來眾生罪障業多者。為除罪故。教令念佛。以念佛故。初見一佛。乃至十佛。見佛已心轉明利。三十二相。皆使明了。又佛告禪難提。及敕阿難。佛滅度后。諸四部眾。欲懺悔者。欲滅罪者。佛雖不在。教正念觀像者。諸惡罪障。速得清凈。觀此像已。又教觀像齊中請放一光。其光金色。分作五枝。一光照左。一光照右。一光照前。一光照后。一光照上。如是五光。光光之上。皆有佛。佛佛相次。滿虛空中。見此相時。極使明了。佛告難提。此名觀佛三昧。亦名念佛定。亦名除罪業。亦名救破戒者。佛告阿難。汝好持是觀佛三昧灌頂之法。為未來世眾生。當廣分別。在于密處。使心不散。如前觀佛

又如涅槃經說。佛言。善男子。善女人。能如是念佛者。若行住坐臥。若晝若夜。若明若闇。常得見佛。圣教既有明文。只說今時像末已后。濁惡世中五苦眾生。罪根深者。唯念佛力。即能除得罪根。必離憂惱。生死永斷若不念佛。何以得見阿彌陀佛極樂世界。無量壽經及諸部方等。明此方他方諸菩薩眾生彼國者。如駛雨下。不知其數。且菩薩位階圣果。尚念佛名。愿生凈土。親奉彌陀。況諸具縛凡夫。煩惱一毫未能斷得。若不樂乘佛愿力。自力盡未來際。沉淪惡趣。豈有出期。何得見佛。自佛滅后。龍樹天親亦修念佛三昧。皆著贊頌并往凈方。又佛法東流。晉時有廬山遠大師。與諸碩德及謝靈運。劉遺民。一百二十三人。結誓于廬山。修念佛三昧。皆見西方極樂世界。又梁時有并州玄中寺曇巒法師。亦修念佛三昧。至陳隨。廬山珍禪師。天臺智者大師。長安諸大德。睿法師。乃至今時唐朝一百年前。西京善導和上。并州文水縣玄中寺道綽和上。慈愍三藏等。數百高僧。般舟方等。歲歲常行。十六妙觀。分時系習。咸睹西方靈相極樂世界眾寶國土。難以具陳。圣教記傳。并有明文。豈虛構也。如此光德。豈非凡夫修念佛三昧。得見彼極樂世界。故觀經云。以見佛故。名念佛三昧。既有斯教。許佛滅后。苦惱眾生。但修念佛三昧者。皆見彼佛何妨。法照。今時道俗及未來一切眾生。修此念佛三昧。寧容不得見佛。斯有錯。何但依教修行。即名正觀。普告未來一切道俗眾等。及十方法界眾生。與此凈土五會念佛教門有緣。修行念佛三昧。學此凈土法事者。及修一切佛法。作大佛事。除為名利。造諸惡法。若至求菩提。為度眾生者。法照。生凈土已。誓來示為同類同學伴侶。常當守護此人。正修學時。若有諸魔鬼神及諸惡人水火毒藥如是諸難。來惱行人。行人但于爾時。至心稱念。法照。名字一聲多聲。應念即至諸行人所。而為外護立有微感。令彼諸惡應時散滅。發菩提心。稱念

佛名。同歸凈土。證不退轉。速得成佛。盡未來際。無有休息。誓當守護一切佛法。及此五會念佛凈土。速疾要門令不斷絕。愿承此速入真如無相海中。具一切智。此愿如虛空。普遍于一切。不得是愿者。誓不成佛道。若發此愿虛愿。身便紅爛。命終墮地獄。不生于凈土。應名

凈土五會念佛誦經觀行儀卷中凈土五會念佛誦經觀行儀卷下

　　　　南岳沙門法照撰


此下一卷贊。從第八贊佛得益門分出。眾等盡須用第三會念佛和之。其贊文行人總須誦取。令使精熟切不得臨時執本讀之。亦通大會作法事誦之。若非大會日。余一切處。誦贊念佛。和之并得。廣略必須知時。應知

　　依無量壽觀經贊(二十八偈)

　　　　釋法照述


釋迦住在靈鷲山(阿彌陀佛)

為化娑婆出世間(阿彌陀佛。后須有阿彌陀佛。阿彌陀佛)

菩薩聲聞無量眾(阿彌陀佛)

初欲聞經意未閑(南無彌陀佛)

阿阇太子在王城(準前和)

興逆徒囚父母形(已后贊諸依前第三會念佛和之)

　韋提悲泣歸依佛　　求愿不聞諸苦名
　深心不樂閻浮界　　實為多諸鬼畜生
　唯愿慈悲力指授　　他方凈土誓經行
　釋迦如來知彼念　　須臾沒在至王宮
　乃放眉間金色照　　韋提障盡睹真容
　諸余凈剎雖無量　　白佛唯生極樂中
　愿見彌陀疾授記　　剎那便證六神通
　世尊微笑生歡喜　　口中即施五神光
　其光遂照娑羅頂　　隨機證果亦何妨
　佛告韋提汝知不　　彌陀去此亦非遙
　促當勤修三福行　　臨終迎子上金樓
　亦為未來諸大眾　　五濁凡夫至惡人
　促使回心觀彼國　　能令凈業斷貪嗔
　于是韋提更有疑　　如來令說汝應知
　據汝凡夫實未得　　為承諸佛大慈悲
　既聞說已生歡喜　　復為今時五苦人
　云何當見彌陀界　　相好光明微妙身
　世尊為說初觀日　　竟令注想向西方
　智者必須依此觀　　曠劫塵沙罪滅亡
　罪滅身心必清凈　　次應想水易成冰
　須臾便見琉璃池　　黃金界道以為繩
　寶池澄澄千仞深　　明珠間錯是黃金
　花雨紛紛隨處下　　能入道者發真心
　瓊林寶樹七重光　　行處垂珠異色光
　光中無數摩尼殿　　諸天童子散花香
　極樂城中七寶地　　蓮花光色不思議
　花開總是摩尼水　　唯嘆娑婆去者稀
　瓊林寶開紫金光　　赫奕蓮輝照十方
　白玉池邊聞妙法　　蓮花葉里更飛香
　彌陀無數寶城樓　　恒沙菩薩四邊游
　各各持花供養佛　　塵勞永斷更何憂
　碧玉樓中花坐開　　黃金作葉寶為臺
　摩尼幢上真珠網　　莊嚴至意為如來
　寶像琉璃內外明　　六通如意覺自輕
　心須子細勤觀想　　想成便即悟無生
　彌陀光光廣無邊　　普照群生度存緣
　促有須心能念佛　　當來決定離人天
　觀音補處不思議　　無邊世界現希奇
　假令念者皆生樂　　頂戴彌陀尊重時
　勢至菩薩甚難量　　雄雄猛利廣無方
　頂上寶瓶光顯照　　幽途永得離無常
　觀身自見往生時　　蓮花寶座不經遲
　水鳥樹林皆說法　　彌陀迎接更無疑
　如來神變不思議　　大小隨緣感赴機
　眾等須心勤念佛　　寶池寶內正無為
　行業精誠須轉高　　上品之人稱姓豪
　百法門中歡喜地　　金剛妙定自堅牢
　念佛之人須至誠　　彌陀決定自親迎
　到彼花開蒙授記　　登時開法悟無生
　十惡五逆至愚人　　永劫沉淪在六塵
　一念稱得彌陀號　　至彼還同法性身
　世尊說已向耆山　　阿難聞教廣宣傳
　大眾傾心皆頂戴　　還將此法利人天　

　　依阿彌陀經贊(十六偈)

　　　　釋法照(和準前定)


　釋迦悲智廣無邊　　先開凈教利人天
　菩薩聲聞無量眾　　其時聽在給孤園
　初告聲聞舍利子　　吾今欲說汝應聽
　去此西方十萬億　　彌陀寶國紫金形
　其國眾生極妙樂　　永劫不聞諸苦名
　勸汝當今稱彼佛　　須臾即至寶蓮城
　瓊林寶樹七重欄　　眾等當須審諦觀
　珠網層層千萬億　　能令見者得心安
　彌陀凈剎不思議　　處處渠流七寶池
　池中總是摩尼水　　晝夜花開無盡時
　四岸琉璃碧玉成　　香風拂體覺身輕
　寶閣樓臺千萬億　　無邊菩薩盡經行
　心心稽首法王家　　專想彌陀發道芽
　碧玉樓中聞妙法　　黃金地上散天花
　衣裓持花十萬億　　圣眾塵沙受供同
　一念還歸極樂國　　永絕胞胎證六通
　凈國彌陀寶鳥音　　聞者皆生念佛心
　此鳥寶非三惡趣　　為令宣演法幽深
　香風時動寶林鳴　　處處唯聞念佛聲
　聲中皆說無邊法　　能令聽者證無生
　彌陀壽量豈能知　　國中人眾亦如斯
　到彼皆同趺致位　　永超生死證無為
　善根福少理難容　　七日須成凈土功
　念念傾心于彼國　　剎那便即坐蓮宮
　彌陀愿力不思議　　莊嚴凈土甚希奇
　六方諸佛同時贊　　意令諸子斷孤疑
　人命無常如剎那　　永劫沉淪惡趣多
　急急須專念彼佛　　共汝相將出愛河
　諸佛同心嘆釋迦　　能于苦海度人多
　一一總令專念佛　　生生常得見彌陀
　如來說已阿難宣　　普化群生被有緣
　眾等須心須頂戴　　弘斯凈教廣流傳　

　　嘆散花供養贊

　　　　釋神英


　昔有仙人名善惠　　一時買得五莖花
　持將供養定光佛　　因花果號釋迦尊
　諸經皆說妙伽他　　散花供養福田名
　但以一花散一佛　　因花盡得見彌陀
　今時智者見經文　　佛說花為成佛因
　便即散花供養佛　　仍將花度有緣人
　紛紛正見散花時　　片片青運空里飛
　一一爭前將手棒　　人人收得裓盛歸
　空中片片雨天花　　散著人人發道芽
　但使勤勤花供養　　福田一一遍恒沙
　花飛颯颯遍虛空　　翠葉翩翩滿界中
　浙瀝如馬和云下　　繽紛送子入蓮宮
　蓮花郁郁甚寬平　　花上群群菩薩行
　時時散花供養佛　　往往宣揚五會聲
　般般圣眾裓盛花　　人人歷供遍恒沙
　一一食時還本國　　行行不離世尊家
　時時天雨萬般花　　處處皆能發道芽
　一一持將奉諸佛　　朝朝恒在法王家
　百寶鮮花隊隊飛　　空中贊嘆不思議
　若有眾生能厭者　　當來決定澄無為
　金剛臺上說真宗　　西方菩薩盡皆同
　散花供養無休息　　皆生花上具神通
　氛氛香氣轉綿綿　　花去花來花更鮮
　清旦常持外國獻　　食時還到世尊前　

　　凈土五會贊(通一切處誦)

　　　　釋法照


　第一會時除亂意　　第二高聲遍有緣
　第三響揚能哀雅　　第四和鳴真可憐
　第五震動天魔散　　能令念者入深禪
　五會聲中十種利　　為令學者用心堅
　妙音五會摩尼寶　　能雨無邊圣法財
　智者必須依此學　　臨終一念坐蓮臺
　寄語現前諸大眾　　五會念佛利無窮
　今日道場同行者　　相將定取坐蓮宮
　五會圣教是真宗　　定舍娑婆出苦籠
　眾等發心回愿往　　西方世界獲神通
　寶樹森森是翠林　　微風五會演清音
　花雨六時隨處下　　見聞之者發真心
　眾等今時發信心　　聽說彌陀五會音
　專求不妄稱名字　　迎將極樂坐化林
　五會合響贊池城　　樓臺郁郁映云青
　琉璃七寶金繩界　　處處唯聞念佛聲
　彌陀五會是舟船　　永劫常于苦海傳
　但使聞聲皆解脫　　定超生死離人天　

　　極樂五會贊

　寶偈分明化有情　　觀經妙贊定中成
　五會閻浮流布廣　　相期極樂悟無生
　彌陀寶贊實堪傳　　恒為眾生作法船
　五會佛聲聞解脫　　一時盡得坐金蓮
　西方五會遍娑婆　　意在眾生念佛多
　寶國華開千萬億　　聞名去者幾恒河
　千般伎樂繞金臺　　百寶蓮花出水開
　五會聲聲須急念　　臨終一一盡迎來
　無邊化佛紫金身　　守護流傳五會人
　念念彌陀心不退　　翩翩寶坐自相親　

　　嘆五會妙音贊

　彌陀五會響雄雄　　智者傳來五濁中
　五苦聞聲皆得樂　　乘斯五會入蓮宮
　智者慈悲開五會　　五會意將除五燒
　五燒既因五會滅　　皆乘五會出塵勞
　雄雄五會響清深　　隱隱雷聲寫妙音
　圣眾相將同贊嘆　　但是人聞皆發心
　西方微妙五音聲　　將來五濁救眾生
　五取聞名皆解脫　　五會引到寶蓮城
　泠泠五會出衡山　　隱隱如今遍五天
　五眾咸言將利樂　　末法仍留五百年
　彌陀五會貫人心　　哀怨慈聲屈曲深
　無量壽經如此音　　寶水長流演妙音
　五會響揚出云霞　　清音寥亮滿恒沙
　朝朝暮暮常能念　　世世生生在佛家
　香風颯起觸人身　　吹將五會蕩貪嗔
　五音兼能凈五蘊　　聞名永劫離囂塵
　西方鼓樂及弦歌　　琵琶簫笛雜相和
　一一唯宣五會法　　聲聲皆說六波羅　

　　極樂欣厭贊

　　　　釋靈振


　釋迦昔日同凡夫　　歷劫苦行守真如
　成佛往來八千返　　蒼生元未出閻浮
　閻浮眾生實苦哉　　遞代相送坐哀哀
　暫得人身還卻去　　須臾滿劫不回來
　沙門靈振自長呼　　無常厭恨在閻浮
　不見如來興出世　　今逢末法落凡夫
　自嗔自恨自推尋　　萬劫千生罪障深
　生生不見越三界　　輪回六道至于令
　研心性相苦推窮　　檢尋圣教自圓融
　雖得丈夫披法服　　不那生于末法中
　末法去圣漸迢遙　　行門若個獨能超
　今生但念彌陀佛　　亦兌沈論火宅燒
　念佛能為急要門　　得出閻浮何可論
　若人不信生疑惑　　自看圣教勘經文
　經文專遣念彌陀　　急要之門更不過
　但能深信無疑惑　　今生便得出娑婆
　彌陀經上自稱揚　　七日專念往西方
　六萬恒沙諸佛贊　　功德咸言不可量
　七日念佛常如斯　　何況盡命至心持
　諸余功德無倫疋　　速疾之門唯佛知
　眾生款款審思量　　地獄三途難可當
　一失人身經萬劫　　緣何不樂往西方
　西方極樂鎮歡娛　　直與天堂萬倍殊
　普告眾生須速往　　緣何苦死戀閻浮
　閻浮五濁足貧窮　　一切因緣有始終
　苦海無涯無底莫　　千軍萬眾沒其中
　西方極樂樂無窮　　水馬和音說大乘
　菩薩天人無中夭　　真言成佛是為終
　閻浮田地足丘坑　　山岳堆阜不均平
　只為人心多不善　　一切雜惡在中生
　西方極樂掌中平　　一無堆阜及丘坑
　琉璃作地黃金界　　雜色蓮花遍滿生
　閻浮大海眾江河　　魚鱉黿鼉甚以多
　一朝雨墮衡山谷　　漂流雜惡苦相和
　西方極樂七寶池　　八功德水不思議
　底有金沙岸香樹　　蓮化涌出化生兒
　閻浮托報女人胎　　生熟二藏裹嬰孩
　亦至平安仍未語　　無明人我逐身來
　西方凈土有嬰孩　　一一托報出蓮臺
　親見如來說妙法　　自然解脫悟心開
　閻浮草木眾聚林　　高者無過五十尋
　不得多年心朽爛　　戀成灰土不堪任
　西方極樂七寶林　　五百萬里上余侵
　微風吹動千般樂　　皆說如來解脫音
　閻浮日日炙人傷　　婉轉輪回不定常
　出沒之時有明夜　　不兌狂云所翳光
　西方極樂無邊光　　亦無明夜鎮恒常
　得我如來一毛孔　　更蓋光明遍十方
　閻浮父母及妻兒　　香火思情能幾時
　縱得團圓終不久　　須臾即見有分離
　西方極樂不如斯　　彌陀如來是大師
　菩薩人天為圣友　　同受歡娛無別時
　閻浮極苦苦無邊　　男女恩愛命相連
　且暮多求恐不活　　無暇歸真慕善緣
　西方極樂樂無邊　　不愁男女及錢財
　須衣羅綺千里至　　念食百味在傍邊
　閻浮男子女人身　　同受四大雨般人
　彼此結心成地獄　　須臾萬劫永沉淪
　西方極無女人　　生者皆同菩薩身
　總證三明八解脫　　一生補處離囂塵
　閻浮世界足錢財　　一一皆從苦還來
　得者榮身不作福　　三途一閉遣誰開
　西方極樂樂咍咍　　不顧閻浮不凈財
　舍宅園林離即有　　衣裳百味遂心來
　閻浮五濁是凡人　　托報不得自由身
　妻子從頭索衣食　　差別不辨所由嗔
　西方極樂沒凡人　　亦無妻子及慈親
　生者皆登菩薩位　　總證金剛不壞身
　閻浮世界學修禪　　雜惡之處足攀緣
　流浪狂心難把捉　　由如大海簸舟船
　西方極樂不如然　　上品生者世尊前
　得我如來一言教　　百法明門自曉然
　閻浮說法度眾生　　唯聽文句不依行
　贊嘆隨心舉合掌　　違情觸著起無明
　西方說法度眾生　　水鳥弦歌空里鳴
　聞者皆言念三寶　　更無余外別修行
　閻浮世界不堪停　　西業因緣每月盈
　縱饒作得些些善　　不覺地獄向剎成
　西方凈土實堪停　　長劫不聞諸苦聲
　鼓樂弦歌空里滿　　一一皆言解脫名
　閻浮持戒足無明　　由如白日闇中行
　作意向前欲選道　　不覺失腳落深坑
　西方極樂樂轟轟　　亦亦眾苦及修行
　親見彌陀說妙法　　聞者悟解證無明
　眾生念佛喻乘船　　假我如來增上緣
　七日七夜專心念　　即敵余心數百年
　眾生欲得出凡籠　　急急專求念佛功
　七日稱名生彼國　　若比余門定不同
　但知念佛莫生疑　　不解之輩是愚癡
　只為超升令速疾　　此地凡夫信者希
　眾生念佛佛來迎　　無常了了甚分明
　彈指即到如來所　　他方歷供證無生
　西方極樂鎮歡娛　　釋迦所說豈傳虛
　普勸有情生彼國　　何得苦死戀閻浮
　專心念佛莫朦籠　　定得西方不棄功
　即今且在凡夫境　　無常即獲六神通
　西方寶殿寶池亭　　樹木水鳥解人情
　鸚鵡和鳴贊三寶　　聲中顯出大乘經
　西方寶樹寶根莖　　寶花寶網甚分明
　寶葉行行相間錯　　寶葉重出化生
　寶池寶岸寶蓮花　　寶階寶底寶蓮花
　下生雖有離身障　　菩提不發自生牙
　花幢百億繞金臺　　光明寶座座如來
　普為眾生說妙法　　群生聞者悟心開
　朝朝暮暮念彌陀　　為在閻浮降眾魔
　暫到西方親見佛　　還來度脫此娑婆
　西方凈土最為精　　空中作樂萬般聲
　衣食自然隨意至　　保無食者受其馨
　西方盡夜雨天衣　　寶殿空里逐身飛
　百味一念隨心至　　何故眾生去者稀　

　　極樂莊嚴贊

　　　　釋法照


　彌陀愿行廣無邊　　悲濟群生普盡憐
　總欲化令歸本國　　眾生罪業共無緣
　觀音菩薩大慈悲　　能于苦海現希奇
　紫金身相三十二　　頂戴彌陀尊重時
　勢至菩薩甚難思　　紫金身相等無虧
　頂上寶瓶光顯照　　普收念佛往生機
　自慶往昔宿緣深　　得遇彌陀凈教音
　執持名號無休息　　報盡臨終身紫金
　我常自嘆苦精勤　　希聞無上法清真
　須共無明時斗亂　　誓當破滅取金身
　一念凝神往寶城　　六通起意學身輕
　足踏千葉蓮花上　　明月魔尼樹下行
　彌陀凈剎甚精微　　彼處娑婆人豈知
　曠劫沉淪于苦海　　何年得遇往生時
　極樂寶國無衰變　　碧玉樓臺天自然
　磨尼明月琉璃水　　光照池臺真可憐
　極樂寶界甚希奇　　寶為名生來不知
　今日喜遇彌陀號　　頓舍裟婆去者稀
　彌陀寶界不思議　　唯嘆娑婆去者稀
　阿鼻地獄人名往　　一墮何年更出時
　歸去來歸去來　　閻浮五濁足塵埃
　不如西方快樂處　　到彼花臺隨意開　

　　厭此娑婆愿生凈土贊

　　　　慈愍和上


　遍觀三界咸皆苦　　凡夫耽著事輕盈
　欲海業風波浪鼓　　出沒何曾有暫停
　沉淪惡趣經多劫　　時往人天一度行
　癡貪愛取貪諸有　　六道輪回死復生
　上生非相還來下　　隨入然燒萬丈坑
　劍樹分身心膽碎　　那堪拔舌鐵犁耕
　今日至誠歸命禮　　彌陀兩足世間明
　唯愿慈悲垂攝受　　毫光攝受得開萌
　稱名念佛聲相續　　七寶花臺圣眾擎
　能于彼國常翹仰　　臨終亦定佛親迎　

　　歸向西方贊

　三界無安如火宅　　四衢露地絡塵埃
　厭住死生居骨肉　　何能五蔭處胞胎
　正值今生發道意　　稀逢凈土法門開
　愿得西方安養國　　彌陀圣眾要相攜
　定散二門能得往　　精塵九品盡乘臺
　到彼三明八解脫　　長辭五濁見如來　

　　念佛之時得見佛贊

　念佛一聲一化佛　　皆從口出生紅蓮
　念佛千聲千化佛　　跏趺正坐在吾前
　一日常稱一萬佛　　計佛高低出梵天
　愿我臨終值諸佛　　迎將凈土證三賢
　校量坐禪念佛贊　　如來說法元無二
　只是眾生心不平　　修禪志發禪心凈
　念佛唯求化佛迎　　一個駕車山上走
　一個乘舡水里行　　山水高低雖有異
　成功德理兩俱平　

　　高聲念贊

　　　　釋法照


　第一能排除睡障　　意令諸子離重昏
　障滅身心亦清凈　　更見西方百寶門
　第二動振天魔界　　令遣心歸念佛門
　但使魔宮聞一念　　因慈永劫奉慈尊
　第三聲遍十方界　　為令惡取苦皆停
　一一能聞無量壽　　咸登凈國住經行
　第四三途幽苦息　　須臾變作寶蓮成
　罪人盡處花間坐　　登時聞法悟無生
　第五無令外聲入　　心心直往法王家
　光明長照琉璃殿　　化生同子散金花
　第六妄念心無散　　彌陀凈剎想中成
　寶樹林間宣妙法　　聲聲唯贊大乘經
　第七勇猛勤精進　　無明塵埃自消除
　念念常觀極樂國　　彌陀慈主贈明珠
　第八諸佛皆歡喜　　當來護念信心人
　一一咸令不退轉　　臨終證得紫金身
　第九能入深三昧　　寂滅無為漏禪
　念時無念見諸佛　　永超生死離人天
　第十由具諸功德　　恒沙福智果圓明
　臨終凈國蓮花坐　　彌陀圣眾自親迎　

　　極樂寶池贊

　琉璃為地映池青　　念念須心至寶城
　東城之人窮子苦　　若生極樂樹珠瓔
　眾生念佛莫狐疑　　決定西方七寶池
　每月課功千萬遍　　回愿彌陀早已知
　寶臺樓閣甚精微　　到彼西方應自知
　努力回心多念佛　　蓮花臺上共為期
　清凈池里寶蓮臺　　凈剎香林映日開
　慈主巍巍金色笑　　盡收念佛往生來
　彌陀凈土甚難思　　求者心中莫致疑
　狀似云中開浪日　　超然獨坐寶蓮時
　西方慈主甚巍巍　　濁惡愚人豈得知
　百寶合為千尺樹　　摩尼明月照金池
　鴻鸞宛轉繞池游　　諸天歌贊甚清幽
　簫管空中為梵響　　聞者咸同法性流
　池臺樓闊巧能妝　　珠珍寶樹自成行
　碧水恒流于玉樹　　瓊珂葉里放金光
　七寶蓮花出水來　　氛氳菡萏正能開
　課功作意由人進　　念佛多者紫金臺
　念佛之人求愿往　　直至西方七寶池　

　　六道贊

　欲知何處苦偏多　　唯有埿犁更不過
　罪人一人經塵劫　　受苦從頭無奈何
　渴飲镕銅登劍樹　　饑餐猛火度灰河
　愿離此苦生安樂　　求生凈土見彌陀
　思惟餓鬼實堪憐　　遍體由來猛火燃
　兩耳不聞漿水字　　一身唯有骨相蓮
　值食將餐便作火　　臨河欲飲見枯泉
　愿離此苦生安樂　　長處西方坐寶蓮
　迷涂一配畜生身　　逕歷多年受苦辛
　嚴冬露地居寒雪　　盛夏當街臥闇塵
　衣裳盡用皮毛覆　　飲食唯將水草珍
　愿離此苦生安樂　　長處西方坐寶蓮
　人身雖復甚難求　　得已還生萬種憂
　始見紅顏花欲茂　　俄然自發颯成秋
　魂飛魄散身歸冢　　命盡形銷肉糞丘
　如何不樂生安樂　　永坐金臺佛國游
　修羅諂詐性頑豪　　善根并被有疑燒
　由此身同鬼受苦　　沉淪長劫處塵勞
　由因不信墮修羅　　斗戰相諍受苦多
　愿舍狐疑生凈國　　西方長得近彌陀
　諸天快樂不思議　　自為多生無盡期
　一期報盡還遭苦　　舍彼歡喜受五衰
　液中臭汗皆流出　　頭上天冠花更萎
　盡是無常流轉處　　不如極樂坐蓮池　

　　嘆彌陀觀音勢至贊

　　　　釋法照


　凝神凈剎在微宮　　寶界天花滿翠中
　金殿已開慈主笑　　奉睹儀容贊未窮
　寶樹樓臺光映照　　總是彌陀愿力功
　一念相應皆往彼　　須更獲得六神通
　衣裓赍持十萬億　　圣眾塵沙受供同
　從茲稽首常瞻仰　　定舍娑婆出苦籠
　觀音勢至人今見　　寶葉蓮花個個空
　但念彌陀千萬遍　　不久還生極樂中　

　　西方十五愿贊

　一愿眾生普修道　　二愿一切莫生疑
　三愿袈裟來掛體　　四愿莫著女人身
　五愿妝粉終身斷　　六愿素面見如來
　七愿三涂離罪苦　　八愿舍離去慳財
　九愿眾生敬三寶　　十愿一切法門開
　十一愿眾生勤念佛　　十四愿總菿佛前朝
　十五愿西方生凈土　　更莫閻浮重受胎　

　　極樂連珠贊

　極樂門中寶日圓　　普照三千及大千
　慈悲廣連彌陀主　　為汝重開千葉蓮
　寶池寶岸甚寬平　　寶地琉璃千仞明
　普勸眾生勤念佛　　臨終決定自來迎
　寶樹浸天難可惻　　不知華葉幾由旬
　靜時天樂尋常響　　風動如遙日月明
　七行寶樹異光新　　一花縱廣百由旬
　花開無數紅蓮坐　　其中總是住生人
　寶云光里現朝霞　　黃金地上雨天花
　微風吹動諸行樹　　法音微妙等無著
　汝但勤念彌陀佛　　吾今暫住救娑婆
　知汝深心相憶戀　　一遇念佛一回過
　送吾千里慢劬勞　　不知端坐相自毫
　相得白毫無數佛　　花臺寶坐自然高
　無人抄贊不能傳　　不誦如何化世間
　任汝經行極樂國　　吾今且去給孤園
　給孤園里鳳凰池　　如來在彼不思議
　金口長宣微妙法　　見聞無不愿歸依
　修成此業坐西方　　無邊世界盡金光
　摩尼流注蓮花里　　一回風動萬般香
　觀音說法似懸河　　鳥聲天樂共相和
　尋常雙足蓮化里　　天冠頂戴阿彌陀
　彌陀身著寶衣新　　足下圓明千輻輪
　莫向閻浮貪五欲　　念吾名字速成真
　成真早得悟無為　　豪相光明安兩眉
　能照閻浮諸穢土　　變為佛國妙光輝
　光輝微妙在人間　　普攝眾生到佛前
　各各皆成菩薩位　　一時總得坐紅蓮
　紅蓮生在寶花池　　千光萬色不思議
　水鳥珠林同國土　　異香音樂每相隨
　相隨總至妙花宮　　十方佛國總雄雄
　處處相迎上寶殿　　贊嘆勤功有始終
　始終如一不思議　　花臺寶坐在瓊池
　是汝堅心愿力造　　非開諸佛與君為
　君為愿力甚堅強　　定生上品坐金剛
　莫辭暫住閻浮界　　如今名字在西方
　西方寶殿是摩尼　　□金界道地琉璃
　千葉蓮花百寶坐　　法身清凈余時衣
　珠衣遍體萬般光　　巡行寶樹七重行
　莫怪蓮珠微妙贊　　化度眾生無隱藏
　隱藏微妙不成師　　法教流行無盛衰
　為汝廣宣極樂贊　　如來言化作神威
　神威法界救蒼生　　肉眼重開惠眼明
　端坐能觀極樂國　　樓臺總是寶憶擎
　憶擎寶地如千日　　千日之中萬色光
　光中無數諸菩薩　　彌陀殿下獻名香
　名香殿下寶云成　　菩薩端嚴禮不輕
　天樂樓前聽妙響　　唯聞水鳥念佛聲
　佛聲振動夜摩宮　　天魔心膽悉皆融
　降得魔軍隨佛后　　虔誠頂禮數無窮
　無窮算數大魔軍　　一時得往作生人
　總為回心生彼國　　恭勤瞻仰大慈尊
　慈尊妙色甚巍巍　　豪光憐似五須彌
　兩目澄明如大海　　四十八愿大慈悲
　慈悲廣開極樂門　　誓救閻浮五濁人
　各與光明七寶坐　　何曾更見一微塵
　微塵佛剎從心現　　無邊世界異光暉
　五蘊變成清凈眼　　八識翻為八德池
　八池總是寶蓮花　　念佛之人發道牙
　總別閻浮濁惡界　　一時極樂受精華
　精華園里見如來　　各坐光明七寶臺
　幸得同生慈主國　　長劫之中更不回
　不回永住百千西　　豪相光明日月齊
　忍辱門中八圣道　　聲香風里七菩提
　菩提道中清凈尊　　幽深妙覺事難論
　除想自然成解脫　　了心能啟大悲門
　西方極樂自前明　　萬法者從心相生
　攝念寂靜心滅樂　　觀佛決定寶臺迎　

　　歸西方贊

　　　　沙門法照述


　歸去來　　誰能西邊受輪回
　且共念彼彌陀號　　往生極樂坐化臺
　歸去來　　裟婆世境苦難哉
　急手專心念彼佛　　彌陀凈土法門開
　歸去來　　誰能此處受其災
　總勤同緣諸眾等　　努力相將歸去來
　且共往生安樂界　　特花普獻彼如來
　歸去來　　生老病死苦相催
　晝夜勤須念彼佛　　極樂逍遙坐寶臺
　歸去來　　娑婆苦處哭哀哀
　急須專念彌陀佛　　長辭五濁見如來
　歸去來　　彌陀凈剎法門開
　但有須心能念佛　　臨終決定坐化臺
　歸去來　　晝夜為聞唱苦哉
　努力回心歸凈土　　摩尼殿上禮如來
　歸去來　　娑婆穢境不堪停
　急手須歸安樂國　　見佛聞法五無生
　歸去來　　三涂地獄實堪憐
　千生萬死無休息　　多劫常為猛焰燃
　聲聲為念彌陀號　　一時聞者坐金臺
　歸去來　　刀山劍樹實難當
　飲酒食肉貪財色　　長劫將身入鑊湯
　不如西方快樂處　　永超生死離無常　

　　四十八愿贊

　法藏因中弘誓重　　釋迦悲愿不思議
　勸眾勸求無間斷　　莫令虛棄發心遲
　四十八愿大慈悲　　唯恨眾生念佛遲
　愿愿之中苦得往　　正值彌陀出見時
　頂上旋螺千萬顯　　一雙足下踏蓮花
　汝但專心勤念佛　　慈光直入行人家
　善哉調御釋迦尊　　勸眾恒持凈法門
　令使諸天空里贊　　眾生苦盡出重昏
　座上諸人緊發心　　百法門中須入深
　聽取慈尊真實說　　今諸學者莫沉吟
　勸汝殷勤苦修道　　深厭閻浮大火坑
　黃金地上琉璃照　　明月摩尼隨意生
　彌陀三昧自幽清　　眾生業障不聞名
　水鳥樹林皆說法　　身心散亂被魔侵
　彌陀大覺足良醫　　群生有賊善能治
　懺卻身中十惡罪　　如今正是上蓮時　

　　隨心嘆西方贊

　　　　沙門惟休述


　彌陀起教在西方　　正使傳來赴大唐
　五濁界中策凈土　　三涂道上建津梁
　開示教門惟速疾　　勸人方便散花香
　極樂觀從心相見　　閻浮業垢自消亡
　行人努力勸觀佛　　見佛當生七寶臺
　一念疑心不生信　　三涂萬劫被輪回
　凈土初門入似寬　　求哀懺悔轉將難
　為報化懷疑謗者　　同來于此碎身看
　彌陀世界甚輕安　　信者皆須審諦看
　相好佛身雖總見　　就中偏取白毫觀
　西方寶界廣嚴城　　七寶池臺盡化生
　歡喜園中佛說法　　無憂樹里鳥談經
　觀音相好破諸邪　　攝取蒼生入佛家
　七日遣修極樂觀　　觀成便得坐蓮花
　無生極樂實堪求　　同心往者莫悠悠
　三昧忽然隨念得　　觀音勢志是用流
　西方凈土寶樓高　　同心去者莫辭勞
　一念正觀便即到　　到時先上紫金橋　

　　西方雜贊

　竊見人間罪業多　　然生自作亦教他
　財色貪求則不樂　　口中不肯念彌陀
　口中終日恣胞鮮　　斷他性命不矜憐
　佛說怨仇無不報　　三途還彼鑊湯煎
　刀山萬刃自如銀　　劍樹千峰霜雪新
　猛焰炎爐常不息　　口待閻浮食肉人
　西方進道勝娑婆　　緣無五欲及邪魔
　成佛不勞諸善業　　花臺端坐念彌陀
　五濁眾生多退轉　　不如念佛往西方
　到彼自然成正覺　　還來苦海作津梁
　法王普勸念彌陀　　意在群生出愛河
　上品花臺見慈主　　到者皆因念佛多
　彌陀今欲十方游　　幢幡寶蓋引前頭
　菩薩空中為梵向　　贊言極樂更何憂
　迦陵頻伽色特最　　復有孔雀鳥中王
　晝夜連聲不休息　　恒嘆眾生在苦方
　寶樓寶閣寶連云　　寬地寬平百寶門
　慈主當陽升寶坐　　寶手恒招念佛人
　汝等碎身莫辭痛　　無明散盡善牙生
　惡業六塵自稱滅　　逍遙極樂意游行
　白毫光相甚分明　　分身百億化群生
　努力勤心多念佛　　西方圣眾自來迎
　紫臺金閣真珠網　　寶幢高顯出云霄
　但是有緣皆得往　　連辟相將過法橋
　子細推尋諸圣教　　念佛道理最能長
　少用功夫亦成就　　臨終圣眾自迎將
　到彼西方安養界　　快樂歡悅永無憂
　念念唯加功德長　　生老病死永長休
　彼國眾生常快樂　　三惡六道不曾聞
　一念一時隨眾聽　　聞一悟解百千門
　西方凈土實堪停　　若欲求生發至誠
　彌陀令遣稱名字　　唯即專心盡一形
　忽須念佛莫悠悠　　欲超苦海要船舟
　稱名定是生安樂　　永絕閻浮生死流
　萬行之中為急要　　迅速無過凈土門
　不但本師金口說　　十方諸佛共傳論
　莫辭念佛度朝朝　　彌陀本愿許相招
　臨命終時生安樂　　聞法悟解得逍遙
　西方極樂樂轟轟　　聞者回心愿往生
　道路未曾知遠近　　慚荷如來親自迎
　慈尊愿力置西方　　翠宇凋攜七寶莊
　珊瑚散飾遍階砌　　地布從金郁郁黃
　冷冷德水布金沙　　影雜祥云碎錦霞
　眾會莫言空法事　　上方時復雨天花
　彼土微風吹寶林　　向籟千般運法音
　師子坐邊調白玉　　天人行處砌黃金
　西方日長于一劫　　蓮花開合甚分明
　眾等佛念求三昧　　紫金臺上有真名
　如來說教廣無邊　　大小隨機度有緣
　八萬四千皆解脫　　速疾無過念佛門
　彌陀壽量實無涯　　光照無礙照恒沙
　一一蒙光皆攝受　　生生長坐寶蓮花
　蓮花菡萏滿西方　　池中鳧雁及鴛鴦
　一一聲聲皆說法　　花花莖莖盡飛香
　空中花雨亂盤回　　珊瑚地上散成臺
　風吹落葉葉飛去　　吹去萎花花更來
　六情妄相遍攀緣　　三昧無由得現前
　勤勤光斬無明賊　　急急相將上寶蓮
　彌陀名字不思議　　聞之罪滅眾應知
　但有稱名生凈剎　　總須深信勿懷疑
　此界一人念佛名　　西方便有一蓮生
　但使一坐常不退　　一花直到此間迎
　清凈池水照蓮臺　　森森寶剎照天開
　巍巍慈主常微笑　　人人攝取往生來
　莫怪頻頻相苦勸　　見人往盡無往常
　若得念佛深三昧　　不怕當來平等王
　千重香樹萬重香　　光映池中七寶沙
　寶沙涌出摩尼水　　水流隨處凈無瑕
　帝青珠網紫金光　　照出恒沙七寶堂
　一一花生諸佛國　　聲聲贊嘆彼西方
　琉琉地上紫金山　　飛彩流霞映世間
　五濁眾生多熱惱　　西方凈土甚清閑
　七寶池里有花臺　　彌陀殿內放光開
　汝等眾生勤念佛　　盡生三界往生來
　西方世界甚為精　　憶念專心仰寶城
　為能相觀功深遠　　蓮花會里證無生　

　　善道和上　西方贊

　觀彼彌陀極樂界　　廣大寬平眾寶城
　四十八愿莊嚴起　　超諸佛剎最為精
　本國他方大海眾　　窮劫算數不知名
　普勸歸西同彼會　　恒沙三昧自然成
　無生寶國永無常　　一一寶流無數光
　行者須心常對目　　勝神踴躍入西方
　寶池寶色寶光飛　　一一光成無數臺
　臺中寶樓千萬億　　臺側百億寶幢圍
　寶樹寶林諸寶樹　　寶花寶葉寶根莖
　或有千寶分林異　　或有百寶共成行
　行行相當葉相次　　色各不同光亦然
　等量齊高三十萬　　枝葉相觸說無因
　寶池寶岸寶金沙　　寶葉寶渠寶蓮花
　十二由旬皆正等　　寶羅寶網寶欄遮
　德水分流尋寶樹　　間波睹樂證怖怕
　寄語有緣同行者　　努力翻迷還本家
　彌陀本愿花王坐　　一切眾寶以為城
　臺上四幢張寶漫　　彌陀獨坐顯真形
　彌陀身心遍法界　　影現眾生心想中
　是故勸汝常觀察　　依心起想表真容
　寶容寶□臨花坐　　心開見波國莊嚴
　寶樹三身花遍滿　　風鈴樂響與文同
　彌陀身色如金山　　相好光明照十方
　唯有念佛蒙光攝　　當知本愿最為強
　十方如來舒舌證　　專稱名號至西方
　到彼花間妙法　　十地愿行自然彰
　法界傾遙如轉蓬　　化佛云集滿虛空
　普勸有緣常憶念　　永絕胞胎證六通
　正座跏趺入三昧　　想心來心至西方
　睹見彌陀極樂界　　地上虛空七寶莊
　彌陀身量極無邊　　重勸眾生觀小身
　丈六八尺隨機現　　圓光等示化前真
　上輩上行上根人　　求生凈土等貪嗔
　就行差別分三品　　五門相續助三因
　一日七日專精進　　畢命乘臺出六塵
　慶哉難逢今得遇　　永證無為法性身
　中輩中行中根人　　一日齋戒處金蓮
　孝養父母教回向　　為說西方快樂因
　佛與聲聞眾來集　　直到彌陀花座邊
　百寶花籠經七日　　三品蓮開證小真
　下輩下行下根人　　十惡五逆等貪嗔
　四重偷僧謗正法　　未曾慚愧悔前愆
　終日苦相皆云集　　地獄猛火罪人前
　忽遇往生善知識　　急勸專稱彼佛名
　化佛菩薩尋聲到　　念一頃心入寶蓮
　三花障重開多劫　　于時始發菩提因
　樂何諦事難思議　　無遇菩薩為同學
　性海如來盡是師　　渴聞般若絕思漿
　念服無生即斷饑　　一切莊嚴皆法說
　無心領納自然知　　七覺花池隨意入
　八背凝神會一枝　　彌陀心水沐身頂
　觀音大圣與衣披　　欲然勝空游法界
　須臾授記號無為　　如此道遙快樂處
　人今不去待何時　

　　慈愍三藏　西方贊

　釋迦慈心遍法界　　蠢動含識普皆憐
　意欲化令皆解脫　　眾生罪業共無緣
　所以總教歸凈土　　彌陀宿昔有緣因
　非但娑婆人獨往　　他方去者亦無邊
　彌陀攝化無厭定　　悲心常繞世間行
　但有傾誠能念佛　　毫光直照目前明
　十方世界微塵眾　　同時命盡愿皆生
　計彼眾生心樂欲　　分身遍布一時迎
　觀彼彌陀與眷屬　　久于曩劫植洪因
　凡圣等皆同相好　　人天一種紫金身
　寶樹寶樓飛寶閣　　寶池寶地寶成蓮
　地及虛空賢圣滿　　花中總是化生子
　彌陀道成經十劫　　眾生皆愿往西方
　菩薩聲聞非算數　　五通賢者豈能量
　彼國人居不退地　　永超生死斷無常
　九品花開隨早脫　　端然取證亦何妨
　菩薩道成皆為物　　眾生未熟道成難
　為是化緣兜率住　　時時向下諦心觀
　人年八萬方成道　　三會逢緣證涅槃
　具共回心生凈土　　臨時隨意往來看
　十方三界恒沙佛　　功德圓滿等無瑕
　寶國莊嚴皆一種　　要于極樂共咨嗟
　但有聞名皆顛往　　定名解脫得非賒
　如來不滅歸圓寂　　遣行舍利遍三千
　寶塔浮圖建形象　　禮念香焚百和煎
　菩薩妙行雖無量　　當知念佛最為先
　乘此因緣生凈土　　須臾即至世尊前
　三藏微言真圣教　　難逢難過亦難逢
　動經恒沙河劫數　　知有西方凈土門
　一念須心出生死　　終身不退佛迎魂
　觀音救攝多便便　　神通變化實難思
　或復轉身成正覺　　或為侍者現師資
　眾生樂欲心非一　　隨緣六道應時宜
　勸喻總將歸凈土　　咸令見佛證無為
　勢至住在彌陀國　　報得無比紫金身
　為度眾生來此界　　現形同此世間人
　憐愍火宅燒然苦　　隨緣六道強勾牽
　送向西方安隱地　　遣于生死斷因緣
　西方凈土諸賢圣　　神通自在更無過
　一念相隨游佛剎　　凡經劫數幾恒河
　十方世界皆供養　　同時說法一時聽
　微塵世界恒沙佛　　六通神用豈知名
　聞彼彌陀安樂國　　總皆渴仰致丁寧
　況及凡夫流浪者　　不求解脫出塵榮
　十方三世聲間眾　　窮劫算數豈能知
　諸佛如來方便化　　咸令至果斷貪癡
　指示西方安樂國　　聞名皆恨往生遲
　解脫之人皆愿樂　　凡夫不去欲何為　

　　西方極樂贊

　　　　釋法照述


　善哉法將功能觀　　睹見彌陀寶網[革*兌]
　諸佛凈剎從心現　　眾生常須向里看
　彌陀住在紫金樓　　十方菩薩圣人游
　一念他方聞妙法　　長辭苦海更何憂
　悲嗟苦海實增多　　唯須志意念彌陀
　晝夜傾心常住想　　臨終一念出娑婆
　閻浮穢惡不堪停　　為有然燒萬丈坑
　急手專心念彼佛　　彌陀寶界悟無生
　極樂門中七寶池　　花開蓮色紫金暉
　暫念彌陀登寶臺　　須臾不覺證無為
　碧玉樓前七寶臺　　諸天童子競來看
　持得金花供養佛　　處處唯言稱善哉
　彌陀住在寶城樓　　傾心念念向西求
　到彼三明八解脫　　長辭五濁更何憂　

　　凈土五會贊

　　　　沙門法照


　五會倍須欽　　稱名觀紫金　　心中辯邪正
　觀境不來侵　　極樂寶林清　　微風五會聲
　聲中論妙法　　聽者悟無生　　凈剎寶林明
　彌陀五會聲　　聽者皆生樂　　不聞諸苦名
　白玉池邊過　　蓮花葉里香　　空中開梵響
　五會長劫常　　暫至寶城樓　　逍遙何所憂
　唯聞念五會　　長劫更何憂　　寶剎多真土
　威宣五會音　　常聞嚴凈響　　從此漸幽深
　極樂黃金樹　　花開五會聲　　意欲令諸子
　聞者盡修行　　持蓮含九品　　花接往生人
　五會連聲別　　從茲洗客塵　　極樂誰家子
　蓮花葉里生　　為由聞五會　　從此息塵榮
　凈國摩尼水　　渠渠處處流　　水聲含五會
　聞者永無憂　

　　西方極樂贊

　　　　釋法照


　巍巍阿彌陀　　已降生死魔　　寶池珠林國
　往生極樂多　　巍巍阿彌陀　　眾生念者多
　能滅無明闇　　相將出受河　　巍巍阿彌陀
　壽量實難過　　八萬四千相　　觀瞻越愛河
　巍巍阿彌陀　　眾生念者多　　剎那登寶界
　神凈永無魔　　勝哉大勢至　　悲愿廣無邊
　頂上瓶光照　　諸子普皆憐　　凈國琉璃地
　珊瑚馬腦珠　　金沙徹水照　　嚴界悉如如
　寶國寧無樂　　金光盡是臺　　摩尼明月照
　時至自還開　　人命如朝露　　不得故遲遲
　急急須勤念　　彌陀迎接時　　由因念佛故
　所以滅愚癡　　唯深三昧者　　方應同正知
　極樂法門開　　眾生不肯來　　只為無明縛
　永劫受其災　　不悟真如理　　長時沒愛河
　貪財常愛色　　輪回惡趣多　　我常自嘆喜
　深悟真如理　　煩惱本來無　　眾生妄見起
　極樂甚精微　　人人總不知　　里有彌陀主
　相將禮拜時　　欲識無生理　　唯須念佛名
　塵勞云散盡　　惠日朗然明　　欲見真如理
　唯須觀白毫　　無明云散盡　　惠鏡朗然高
　真如見無見　　無見是真如　　若了此中意
　得名明月珠　

　　凈土法身贊(此贊通一切處誦)

　　　　釋法照


　法鏡臨空照　　心通悟色堅　　神通妙剎丘
　法界總同然　　意殊恒自凈　　神光遍十方
　知心無處所　　解脫得清涼　　觀像而無像
　高聲不染聲　　了知無所有　　惠鏡朗然明
　寂寂幽靈靜　　恬然無所緣　　坐臥宮霄里
　超出離人天　　暫引池邊立　　洗卻意中泥
　清凈無塵垢　　愿汝證菩提　　惠鏡無令闇
　智珠常用明　　塵勞須斷卻　　寶坐自然迎
　注想常觀察　　三昧寶王珍　　洞閑三藏教
　拂卻意中泥　　人今專念佛　　念者入深禪
　初夜端心坐　　西方在目前　　念即知無念
　無念是真如　　若了此中意　　名為法性珠
　凈土在心頭　　愚人向外求　　心中有寶鏡
　不識一生休　　諸佛在心頭　　汝自不能求
　慎勿令虛過　　急手早勤求　　寶鏡人皆有
　愚人不解磨　　不曾反自照　　塵垢更增多
　寶鏡人家有　　智人即解磨　　勤勤返自照
　塵垢不來過　　意珠恒瑩徹　　自性本圓明
　悟理知真趣　　念佛即無生　　碎末為金礦
　礦中不見金　　智者用消煉　　真金腹內現
　佛相空無相　　真如寂不言　　口談文字教
　此界忘相禪　　涅槃末鐵法　　秘密不教傳
　心通常自用　　威當度有緣　　三乘元不識
　外道未曾聞　　小相未曾聞　　誓愿不流傳
　道逢良賢　　把手相傳　　道逢不良賢
　子父不相傳　

　　凈土五字贊(通一切處誦)

　凈剎西方好　　人人道可憐　　課功勤念佛
　永得離人天　　凈土有金園　　心通悟色堅
　彌陀皆攝取　　普愿坐紅蓮　　蓮池碧色采
　金花處處滿　　玉戶洞清音　　五濁殷勤別
　西方共作期　　莫迷生死苦　　凈土致狐疑
　妙閣紫黃金　　琉璃七寶林　　蓮池花色異
　菩薩上游吟　　凈域今時到　　蓮花久已門
　為承紅愿力　　一念坐蓮臺　　凈剎壇金樹
　其間寶網[革*兌]　　時時出寶果　　眾等志心觀
　寶殿金樓閣　　紅蓮生碧池　　但知勤念佛
　妙偈萬般詞　　七寶為宮殿　　金蓮合作臺
　真心念佛者　　總得上花來　　彌陀極樂處
　寶鳥作音聲　　聽取聲中意　　喚法入金城
　孔雀佛前坐　　鴛鴦游戲吟　　白鶴宮中舞
　鸚鴣自彈琴　　池水于前現　　花林契法身
　汝但持妙典　　諸佛證成真　　暫向臺邊坐
　彌陀見我身　　問言諸子等　　好在往生人
　蓮花一叢赤　　復有一叢青　　中間化生子
　言語甚分明　　欲得往西方　　唯須念佛強
　下心修凈業　　巍巍入寶堂　　極樂無燈火
　隨形各自明　　但知勤念佛　　速得悟無生
　世尊上寶樓　　住在化城頭　　愿汝心清凈
　努力早勤求　　極樂前頭現　　無明不見他
　碎身勤懺卻　　慈主自來過　　西方有寶樓
　圣眾自來頭　　音中常念佛　　心里說無生
　諸佛乃隨身　　迷人不自勤　　眾等須勤念
　心里每常欣　　妙剎心中現　　都由凈業多
　真心入三昧　　永離苦娑婆　　妙剎一念善
　名字十方知　　勤念彌陀佛　　正是發心時
　欲得求三昧　　無過自攝心　　身心莫間斷
　慈主自來尋　　極樂真國凈　　余方未得過
　心心求三昧　　入定見彌陀　　池水金沙映
　蓮花遍滿生　　念佛人皆往　　隨意任經行
　欲求三昧樂　　無過多碎身　　真行世尊教
　令眾見金身　　諸佛成無漏　　皆由累劫修
　欲生凈土者　　心里自勤求　　積寶如山岳
　眾生不能求　　內懷明懷鏡　　不識一生休
　寶閣金樓網　　花雨滿池亭　　清音七寶管
　不弄自然鳴　　佛力加持我　　今朝出愛河
　剎那生彼國　　還此救娑婆　　凈土金沙水
　尋常繞佛流　　有人入定見　　歡喜更何憂
　聽說人生者　　池中是我家　　乘蓮必自在
　游戲散天花　　我今住三昧　　蓮花色焰暉
　心游七寶殿　　禮佛未能歸　　有人欲擬退
　蓮花葉便委　　精心勤念佛　　花色更增暉
　苦海廣無邊　　彌陀愿力船　　迎將生凈土
　盡得坐紅蓮　　凈土諸菩薩　　因是苦勤修
　花中得上品　　一念十方游　

　　厭苦歸凈土贊(此贊大會時誦)

　寶閣無人上　　地獄競來奔　　一朝命已盡
　何故入泉門　　西方人牢到　　地獄競來奔
　念佛如明鏡　　造罪闇昏昏　　地獄不須去
　凈土早歸來　　池中實妙樂　　永劫不聞哀
　地獄酸寒苦　　牛頭在眼前　　罪人欲入去
　苦痛哭號天　　生存不念佛　　死后入泉門
　鑊湯頻受苦　　猛焰脅人魂　　釋迦臺上坐
　徒眾競來聽　　說此閻浮苦　　輪回不暫亭
　西方實妙樂　　百寶紫蓮臺　　黃金為界道
　見者發心來　　寶閣西方現　　金臺更可憐
　池中化生子　　水里撥紅蓮　　碧玉池中水
　蓮花郁郁香　　花開能見佛　　聞法悟真常
　化閣多青翠　　金樓寶網[革*兌]　　摩尼幢上蓋
　池水百花般　　一生勤念佛　　誓愿出娑婆
　身心無間斷　　長卻坐蓮荷　　歸念彌陀佛
　稽首彼如來　　誓生極樂國　　池里坐花臺
　下意歸西路　　低心攝有情　　彌陀慈愍見
　報盡自然迎　

上來依諸圣教略述贊揚五會法事軌儀。以為三卷。前之兩卷。其有明文。意遣群疑。歸心凈國。眾等若念誦贊行。即依前卷回向發愿文。即便應知。時大歷九年冬初十月。于北京龍興寺。再述凈土念誦觀門滓騰神凈方證妙覺之圓明。共處蓮花之會。愿諸智者。深信修行。厭離輪回生死世界。專稱彼佛。同往凈方。疾證菩提。豈非善哉樂哉矣。有緣之者。愿共歸西。根性有差。各隨業云爾

凈土念佛誦經觀行儀卷下

時乾祐四年歲次辛亥蕤賓之日莫愿十三葉于宮泉大圣先巖寺講堂后彌勒院寫故記