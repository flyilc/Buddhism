　　No. 2804 [cf. Nos. 1585, 1586]

唯識三十論要釋

同。或執離心無別心所。為遮此等種種異執。令于唯識深妙理中得如實解故造斯論

言所緣者復有二種。初明造論。后顯傳譯。佛薄伽梵悲導有情法門雖多。其要有四因緣。唯識無相真如隨對根宜諸經各說。余三理門已有廣論。唯識深旨未有辨明。佛涅槃后九百年中。無著菩薩事大慈尊請說瑜伽中邊等論。自造顯揚對法等論顯唯識理。猶未圓明。故我世親明增菩薩遂造二論開闡一乘。初一部名唯識二十頌。顯唯識理度破外計略申自宗。后一部名唯識三十。以三十頌顯唯識理略破外計廣申自宗。未及造釋上生知足。后護法等十大論師妙極內宗善窮外論。知見彌廣利樂弘多。時美其德遂稱菩薩。各造一釋宣暢頌文。雖其真宗并行于世。道蘊西域未布東華。我唐貞觀有大三藏遍覺大師。厥名玄奘。幼小出家志高世表。師無遠近業該內外。中夏法理既遍研精。他方教跡愿就尋究。遂拂衣東夏杖錫西天。周游道邦博訪經詰。窮先賢之謬見通古德之未聞。名立義成來歸本土。我唐先帝請為國師。雖大譯真經廣翻正論。于唯識深義秘同髻珠。傳非其人未即翻授。唯為慈恩獨訓斯旨。初于貞觀二十二年在慈恩寺譯斯本頌。后顯慶末年于坊州玉華宮寺乃翻釋論。初翻之際十釋別行。后因咨請糅成一本。包含名相該羅邪正。今取正義而釋頌文。論所緣竟

言所宗者有總有別。總相分別。唯識為宗。由依唯識非有非無。無所得理造正論故。若執有空非住唯識。有所得心是戲論故。若別說者。謂依唯識教理行果為正所宗。為令有情依唯識教悟唯識理行唯識行得唯識果而造論故。教即楞伽諸大乘等。理謂八識三性等法。行謂無相六度觀智。果謂智斷菩提涅槃。此等宗義至文當辨。顯所宗竟

言所歸者。準諸經論略有三種。所謂歸藏歸乘歸時。藏謂二藏。菩薩聲聞。此二各三。即經律論隨應相增詮解定惠。乘謂五乘。所謂無上獨覺聲聞及人天乘。時謂三時。即初中后。初唯說有。次唯說空。后時雙說非空非有。此論即歸菩薩藏中阿毗達磨。顯示菩薩理行果義詮惠學故。五乘之內歸無上乘。顯能所乘無勝上故。三時之內歸第三時。顯說有空終圓理故。明所歸竟

次釋所立。于中有二。初釋題目。后釋頌文。釋題目者如論釋云。此本論名唯識三十。由三十頌顯唯識理乃得圓滿非增減故。猶如經百廣百論等約其頌數而立名故。唯遮外境顯其非有。識表內心顯其非無。非有非無故名唯識。詮辨決擇故稱為論。詮辨唯識性相之義決擇真實邪謬義故。解題目竟

釋論文者。然準諸論或具三分。歸敬述意。正陳論體。結說回向。初后有無隨作者意。今此論者唯有正宗。于中大分以為三段。初一頌半略辨唯識。次有二十三頌半廣辨唯識。后有五頌顯修行位。其初略辨論生起云。若唯有識云何世間及諸圣教說有我法。頌曰

　由假說我法　　有種種相轉
　彼依識所變　　此能變唯三
　謂異熟思量　　及了別境識　

釋曰。頌有六句分為二義。前之三句釋難標宗。后之三句出能變名。前中又二。初之二句釋通外難。其中三句標宗正釋。世間圣教說有我法。但由假立非實有性。我謂主宰。法謂軌持。此二皆有種種相轉。我種種相。謂有情命者等預流一來等。法種種相。謂實德業等蘊處界等。轉謂隨緣施設有異。如是諸相若由假立依何得成。彼相皆依識所轉變而假施設。識謂了別。此中識者亦攝心所。定相應故。變謂識體轉似二分。相見皆依自證起故。依斯二分施設我法。彼二離此無所依故。此我法相雖在內識。而由分別似外境現。諸有情類無始時來緣此執為實我實法。如患夢者患夢力故。心似種種外境相現。緣此執為實有外境。愚夫所執實我實法都無所有。但隨妄情而施設故說之為假。內識所變似我似法雖有而非實我法性。然彼似現故說為假。外境隨情而施設故非有如識。內識必依因緣生故非無如境。由此便遮增減二執。境依內識而假立故唯世俗有。識是假境所依事故亦勝義有。其下三句出能變名。即初句標。余二句烈。識所變相雖無量種。而能變識類別唯三。一謂異熟。即第八識多異熟性故。二謂思量。即第七識恒審思量故。三謂了境。即前六識了境相粗故。及言顯六合為一種。此三皆名能變識者。能變有二。一因能變。謂第八識中等流異熟二因習氣。等流習氣由七識中善惡無記熏令生長。異熟習氣由六識中有漏善惡熏令生長。二果能變。謂前二種習氣力故。有八識生現種種相。等流習氣為因緣故。八識體相差別而生。名等流果。果似因故。異熟習氣為增長緣感第八識。酬引業力恒相續故。立異熟名。感前六識酬滿業者從異熟起。名異熟生。不名異熟。有間斷故。即前異熟及異熟生名異熟果。果異因故。此中且說我愛執藏持雜染種能變果識名為異熟。非謂一切。初略辨竟

次下廣辨。于中有三。初十四頌半辨三能變。次有一頌顯唯識義。后有八頌釋通外難。辨三能變即分為三。且初能變其相云何。頌曰

　初阿賴耶識　　異熟一切種
　不可知執受　　處了常與觸
　作意受想思　　相應唯舍受
　是無覆無記　　觸等亦如是
　恒轉如暴流　　阿羅漢位舍　

釋曰。此兩頌半以十義門釋初能變　初阿賴耶識者是自相門。此初能變大小乘教名阿賴耶。此識具有能藏執藏義故。謂與雜染互為緣故。有情執為自內我故。此即顯示所有自相。攝持因果為自相故。此識自相分位雖多。藏初過重。是故偏說　言異熟者是果相門。此是能引諸界趣生善不善業。異熟果故說名異熟。離此余法能遍執持勝異熟果不可得故。此識果相雖多位多種。異熟寬不共故遍說之　一切種者是因相門。此能執持諸法種子令不失故名一切種。離此余法能遍執持諸法種子不可得故。此中何法名為種子。謂本識中親生自果功能差別。此與本識及所生果不一不異。體用因果理應爾故。種子雖依第八識體。而是此識相分非余。見分恒取此為境故。諸有漏種與異熟識體無別故無記性攝。因果俱是善等性故亦名善等。諸無漏種非異熟識性所攝故。因果俱是善性攝故唯名善等。由能執持此種子故名一切種。是為自相。此識因相雖有多種持種不共。是故偏說　不可知執受處了者所緣行相門。此中了者。謂異熟識于自所緣有了別用。了別即是識之行相。識以了別為行相故。此了別用見分所攝。所言處者。即器世間。是諸有情所依處故。謂異熟識由共相種成熟力故。變似色等器世間相。即外大種及所造色。雖諸有情所變各別。而相相似處所無異。如眾燈明各遍似一。執受有二。謂諸種子及有根身。諸種子者。謂諸相名分別習氣。即異熟識所持一切有漏法種。此識性攝故是所緣。無漏法種雖依附此識。而非此性攝故非此所緣。雖非所緣而不相離。如真如性不違唯識。有根身者。謂諸色根及根依處。由異熟識不共相種成熟力故。變似色根及根依處。即內大種及所造色。有共相種成熟力故。于他身處亦變似彼。不爾應無受用他義。此諸種子及有根身俱是所緣。阿賴耶識因緣力故。自體生時內變為種及有根身。外變為器。即以所變為自所緣行相杖之而得起故　不可知者。謂此行相極微細故難可了知。或此所緣內執受境亦微細故。外器世間難測故。名不可知　常與觸作意受想思相應者心所相應門。阿賴耶識無始時來乃至未轉。于一切位恒與此五心所相應。以是遍行心所攝故。其遍行相后當廣釋。此觸等五與異熟識行相雖異。而時依同所緣事等故名相應。而別境五不相應者。謂欲希望所樂事。轉此識任運無希望故。勝解印持決定事。轉此識瞢昧無印持故。念唯明記曾習事。轉此識昧劣不能明記。定能令心專注一境。此識任運剎那別緣。慧唯簡擇德等事。轉此識微昧不能簡擇故。此不與別境相應。此識唯是異熟性故。善染污等皆不相應。惡作等四無記性者。有間斷故定非異熟　唯舍受者與受相應門。其相應字兩處言故。此識行相極不明了。不能分別違順境相。是故唯與舍受相應。又此相應受唯是異熟。隨先引業轉不待現緣。任善惡業勢力轉故。唯是舍受。苦樂二受是異熟生。非真異熟。待現緣故。非此相應。又由此識常不轉變。有情恒執為自內我。若與苦樂二受相應便有轉變。寧執為我。故此恒與舍受相應　是無覆無記者三性分別門。法有四種。謂善不善有覆無記無覆無記。此識唯是無覆無記異熟性故。異熟若是善染污者。流轉還滅應不得成。又此識是善染依故。若善染者互相違故。應不與二俱作所依。又此識是所熏性故。若善染者如極香嗅應不受熏。無所熏習故染凈因果俱不成立。故此唯是無覆無記。覆謂染法。障圣道故。又能蔽心令不凈故。此識非染故名無覆。記謂善惡。有愛非愛果及殊勝自然可記別故。此非善惡故名無記　觸等亦如是者心所例王門。謂觸作意如何賴耶亦是異熟所緣行相俱不可知。緣三種境五法相應無覆無記。故說觸等亦如是言。隨所應說。非謂一切。不爾如識名一切種。是則觸等受熏持種。應一有情有六種體　恒轉如暴流者緣起法喻門。恒謂此識無始時來一類相續常無間斷。是界趣生施設本故。性堅持種令不失故　轉謂此識無始時來念念生滅前后變異。因滅果生非常一故。可謂轉識熏成種故。恒言遮斷。轉表非常。猶如暴流因果法爾。如暴流水非斷非常相續長時有所漂溺。此識亦爾。從無始來生滅相續非常非斷。漂溺有情令不出離。又如暴流雖風等擊起諸波浪而流不斷。此識亦爾。雖遇眾緣起眼等識而恒相續。又如暴流漂水上下魚草等物隨流不舍。此識亦爾。與內習氣外觸等法恒相續轉。如是法喻意顯此識無始因果非斷常義。謂此識性無始時來剎那剎那果生因滅。果生故非斷。因滅故非常。非斷非常是勝起理故。說此識恒轉如流　阿羅漢位舍者轉舍位地門。謂諸圣者斷煩惱障究竟盡時。名阿羅漢。爾時此識煩惱粗重永遠離故。說之為舍。此中所說阿羅漢者通攝三乘無學果位。皆永害煩惱賊故。應受世間妙供養故。永不復受分段生故。又不動地已上菩薩一切煩惱永不行故。法駛流中任運轉故。能諸行中起諸行故。剎那剎那轉增益故。此位方名不退菩提。而緣此識我見愛等不復執藏為自內我。此位亦得名阿羅漢。由斯永失阿賴耶名。然阿羅漢斷此識中煩惱粗重究竟盡故。不復執藏為自內我。永失此名。說之為舍。非舍一切第八識體。勿阿羅漢無識持種。爾時便入無余涅槃。然第八識雖諸有情皆悉成就。而隨義別立種種名。謂或名心。由種種法熏習種子所積集故。或名阿羅漢。執持種子及諸色根令不舍故。或名所知依。能與染凈所知諸法為依止故。或名種子識。能遍任持世出世間諸種子故。此等諸名通一切位。或名阿賴耶。攝藏一切雜染品法令不失故。我見愛等執藏以為自內我故。此名唯在異生有學。非無學位不退菩薩有雜染法執藏義故。或名異熟識。能引生死善不善業異熟果故。此名唯在異生二乘諸菩薩位。非如來位。由有異熟無記法故。或名無垢識。最極清凈諸無漏法所依正故。此名唯在如來地有。菩薩二乘持有漏種可受熏習未得善凈第八識故。阿賴耶名過失重故。最初舍故。此中偏說異熟識體。菩薩將得菩提時舍。聲聞獨覺入無余依涅槃時舍。無垢識體無有舍時利樂有情無盡時故。然第八識總有二位。一有漏位。無記性攝。唯與觸等五法相應。但緣前說執受處境。二無漏位。唯善性攝。與二十一心所相應。謂遍行別境各五。善十一。與一切心恒相應故。常樂證知所觀境故。于所觀境恒印持故。于曾習境恒明記故。世尊無有不定心故。于一切法常決擇故。極凈信等常相應故。無染污故。無散動故。此亦唯與舍受相應。任運恒時平等轉故。以一切法為所緣境。鏡智遍緣一切法故。如是已說初能變相。第二能變其相云何。頌曰

　次第二能變　　是識名末那
　依彼轉緣彼　　思量為性相
　四煩惱常俱　　謂我癡我見
　并我愛我慢　　及余觸等俱
　有覆無記攝　　隨所生所系
　阿羅漢滅定　　出世道無有　

釋曰。此三行頌總分為二。初顯次第。后釋識相　次第二能變者顯其次第。故論釋云。次初異熟能變識。后應辨思量能變識相。下顯識相十門分別　是識名末那者第一釋名。是識圣教別名末那。恒審思量勝余識故。此名何異第六意識。此持業釋。如藏識名。識即意故。彼依主釋。如眼識名。識異意故。然諸圣教恐此濫彼故。于第七但立意名。又標意名為簡心識。積集了別劣余識故。或欲顯此與彼意識為近所依故但名意　依彼轉者第二所依。彼謂即前初能變識。圣說此識依藏識故。則以識種及彼現識為俱有依方得生故。雖無間斷而有轉易。必有所依方得起故。轉謂流轉。顯示此識恒依彼識取所緣故。此中應明三所依義。恐繁不錄。百法疏明　言緣彼者第三所緣。彼謂即前此所依識。圣說此識緣藏識故。但緣藏識見分為我。不緣相分識中種子及相應法執為我所。我我所執不俱起故。以此識從薩迦耶見任運一類恒相續生。無容別起我所見故。無一心中有常等二境別執俱轉義故。亦不應說二執前后。此無始來一類轉故。說我我執恒相應者。謂此執彼是我之我故。于一見義說二言。未轉依位唯緣藏識。若已轉依遍緣諸法。平等性智緣真俗故　思量為性相者第四自性第五行相。意次思量而為自性。即復用彼為行相故。由斯兼釋所立別名。能審思量名末那故。未轉依位恒審思量所執我相。已轉依位亦審思量無我相故　四煩惱常俱等者第六四惑相應。此中俱者顯相應義。謂從無始至未轉依。此意任運恒緣藏識。與四根本煩惱相應。謂我癡我見并我愛我慢我癡者謂無明。愚于我相迷無我故。我見者謂我執。于非我法妄計我故。我慢者謂踞傲。恃所執我生高舉故。我愛者謂我貪于所執我生耽著故。并表慢愛有見慢俱。遮余部執無相應義。此四常起擾濁內心令外轉識恒成雜染。有情由此生死輪回不能出離。故名煩惱。彼有十種。此何唯四。有我見故余見不生。無一心中有二慧故。如何此識要有我見。二取邪見但分別生唯見所斷。此俱煩惱唯是俱生修所斷故。我所邊見依我見生。此相應見不依彼故。恒內執有我故要有我見。由見審決疑無容起。愛著我故嗔不得生。故此識俱唯四煩惱　及余觸等俱者第七觸等相應。此中及者是合集義。所言余者顯隨煩惱。謂顯末那非但與前四惑相應。及亦與彼余隨煩惱觸等俱起故。此意俱心所十八。謂前四惑。觸等五法。八大隨惑。并別境慧。有四煩惱義如前說。言觸等者即五遍行定相應故。八大隨惑遍染心故。有覆末那是染心故。我見雖是別境惠攝。義有差別故開為二。何緣此意無余心所。謂忿等十行相粗動。此識審細故非彼俱。無慚無愧雖是不善。此無記故非彼相應。謂欲希望未遂合事。此識任運緣遂合境。勝解印持曾未定境。此識無始恒緣定事。念唯明記曾習事轉。此識恒緣現所變事。定唯系心專注一趣。此識任運剎那別緣。故此不與四別境俱。善唯是凈。此識染污。故此不與信等相應。惡作追悔先所造業。此緣現境。睡眠唯依外眾緣力。此識內起。尋伺緣外粗細事轉。此唯一類。故四不定非四惑俱。既無始來任運一類緣內執我恒無轉易。與變異受不相應故。故此唯與舍受相應。未轉依位與前所說心不相應。已轉依位唯二十一心所俱起。如第八識。已轉依位唯舍受俱。任運起故。恒于所緣平等轉故　有覆無記攝者第八三性分別。此意相應四煩惱等是染污故。障礙圣道隱蔽自心。說名有覆。非善不善故名無記。如上二界所有煩惱定力攝持是無記故。此俱染法所依細故任運轉故亦無記攝。若已轉依唯是善性　隨所生所系者第九系地。謂末那識隨藏識生。隨彼所生彼地所系。若生欲界現行末那相應心所即欲界系。乃至有頂應知亦然。任運恒緣自地藏識執為內我非他地故。若起彼地異熟藏識現在前者名生彼地。染污末那緣彼執我。即系屬彼名彼所系。或謂彼地諸煩惱等之所系縛名彼所系。若已轉依即非所系　阿羅漢滅定等者第十斷伏。阿羅漢者總顯三乘無學果位。此位染意種及現行俱永斷滅故說無有。學位滅定出世道中俱暫伏滅故說無有。謂染污意無始時來微細一類任運而轉。諸有漏道不能伏滅。三乘圣道有伏滅義。真無我解違我執故。后得無漏現在前時。是彼等流亦違此意。真無我解及后所得俱無漏故名出世道。滅定既是圣道等流。極寂靜故此亦非有。由未永斷此種子故。從滅盡定圣道起已。此復現行乃至未滅。然此染意相應煩惱是俱生故非見所斷。是染污故非非所斷。極微細故所有種子與有頂地下下煩惱一時頓斷。勢力等故。金剛喻定現在前時。頓斷此種成阿羅漢。故無學位永不復起。二乘無學回趣大乘。從初發心至未成佛。雖實是菩薩亦名阿羅漢。應義等故不別說之。所說三位無末那者。依染分說。非無凈分。如說四位無阿賴耶非無第八。此亦應爾。此意差別略有三種。一補特伽羅我見相應。二法我見相應。三平等性智相應。初通一切異生相續二乘有學七地已前一類菩薩有漏心位。彼緣阿賴耶識起補特伽羅見。次通一切異生聲聞獨覺相續一切菩薩法空智果現在前位。彼緣異熟識起法我見。后通一切如來相續菩薩見道及修道中法空智果現在前位。彼緣無垢異熟識等起平等性智。補特伽羅我見起位。彼法我見亦現行。我執亦依法執而起。如要迷杌方謂人等故。我法二見用雖有別。而不相違。同依一惠。如眼識等體雖是一。而有了別青等多用不相違故。此亦應然。二乘有學圣道滅定現在前時。頓悟菩薩于修道位。有學漸悟生空智果現在前時。皆起法執。我執已伏故。二乘無學及此漸悟法空智果不現前時。亦唯起法執。我執已斷故。八地已上一切菩薩所有我執皆永不行。或已永斷或永伏故。法空智果不現前時。猶起法執。不相違故。法執俱意于二乘等雖名不染。于諸菩薩亦名為染。障彼智故。故此亦名有覆無記。于二乘等說名無覆。不障彼智故。是異熟生。從異熟識恒時生故。非異熟果。此名通故。如增上緣余不攝者皆入此攝。如是已說第二能變。第三能變其相云何。頌曰

　次第三能變　　差別有六種
　了境為性相　　善不善俱非　

釋。自下九頌顯第三能變。于中總以八門分別。一顯次第。二顯名種。三明自性。四辨行相。五約三性。六解心所。七釋諸受。八明起位。雖有八門攝為三段。初有一頌顯前五門。次有六頌顯諸心所。后兩頌顯現起分位。此初頌也　次第三能變者此顯次第。故論釋云。次中思量能變識。后應辨了境能變識相　差別有六種者此辨名種。此識差別總有六種。隨六根境種類異故。謂名眼識乃至意識。隨根立名。具五義故。五謂依發屬助如根。雖六識身皆依意轉。然隨不共立意識名。如五識身無相濫過。或唯依意故名意識。辨識得名。心意非例。成名色識乃至法識。隨境立名。順識義故。謂于六境了別名識。色等五識唯了色等。法識遍能了一切法。或能了別法。獨得法識名。故六識名無相濫失。此后隨境立六識名。依五色根未自在說。若得自在諸根互用。一根發識緣一切境。但可隨根無相濫失。然六轉識所緣所依粗顯極成。故此不說　了境為性相者雙顯六識自性行相。識以了別為自性故。即復用彼為行相故。由斯兼釋所立別名。能了別境名為識故　善不善俱非者此顯三性。能為此世他世順益故名為善。人天樂果雖于此世能為順益。非于他世。故不名善。能于此世他世違損故名不善。惡趣苦果雖于此世能為違損。非于他世。故非不善。于善不善損益事中不可記別。故名無記。俱非者謂無記。非善不善故名俱非。此六轉識若與信等十一相應。是善性攝與無漸等十法相應。不善性攝。俱不相應無記性攝。雖一一識三性不俱。六識聚中有容俱義。卒爾等流眼等五識或少或多容俱起故。若五識中三性俱轉。意隨偏注與彼性同。無偏注者便無記性。次下第六釋心所相。應論生起云。六識與幾心所相應。頌曰

　此心所遍行　　別境善煩惱
　隨煩惱不定　　皆三受容俱　

釋曰。于心所中總分為二。初有一頌總標六位。后有五頌廣釋差別。此總標也。頌言此者此六轉識。言心所者總舉六位。遍行等者烈六位名。顯此六識總與六位心所相應。謂遍行等恒依心起與心相應系屬于心故名心所。如屬我物立我所名。心于所緣唯取總相。心所于彼亦取別相助成心事。得心所名。如畫師資作模填彩。其相應義如前已說。雖諸心所名義無量。而有六位種類差別。謂遍行五。別境亦五。善有十一。煩惱有六。隨煩惱有二十。不定有四。如是六位合五十一。一切心中定可得故。緣別別境而得生故。唯善心中可得生故。性是根本煩惱攝故。唯是根本等流性故。于善染等皆不定故。故有如是六位差別　皆三受相應者此即第七受相應門。此六轉識易脫不定。非但與此心所相應。亦與三受而得俱起。皆領順違非二相故。領順境相遍悅身心說名樂受。領違境相逼迫身心說名苦受。領中容境相于身于心非逼非悅名不苦樂受。如是三受或各分二。五識相應說名身受。別依身故。意識相應說名心受。唯依心故。又通有漏無漏二相。苦受亦由無漏起故。或各分三。謂見所斷修所斷非所斷。又學無學非二為三。或總分四。謂善不善有覆無覆二無記受。或總分五。謂苦樂憂喜舍。三中苦樂各分為二。逼悅身心相各異故。由無分別有分別故。尤重輕微有差別故。不苦不樂不分二者。非逼非悅相無異故。無分別故。平等轉故。然此三受五識容俱。順違中境容俱受故。意不定與五識同故。于偏注境起一受故。無偏注者唯起舍故。未自在位三受容俱。得自在位唯喜樂舍。諸佛已斷苦憂事故。次下廣辨六位心所。有五行頌分為五節。初有一頌顯前二相。次有一頌釋善心所。次有半頌釋根本惑。次有兩頌釋隨煩惱。后有半頌顯四不定。論中生起初二相云。且初二位其相云何。頌曰

　初遍行觸等　　次別境謂欲
　勝解念定慧　　所緣事不同　

釋曰。頌初一句顯遍行相。六位中初遍行心所即觸作意受想思五。頌中舉觸等余四故　觸謂三和分別變異令心心所觸境為性。受想思等所依為業。謂根境識更相隨順故名三和。觸依彼生令彼和合故說為依。三和合位皆有順生心所功能說名變異。觸似彼起故名分別。和合一切心及心所令同觸境。是觸自性。既似順起心所功能故。以受等所依為業。此若無者應不和合觸一境故　作意謂能警心為性。于所緣境引心為業。謂此警覺應起心種引令趣境故名作意。此若無者心必不應了別境故。雖此亦能引起心所。心是主故但說引心　受謂領納順違俱非境相為性。起愛為業。能起合離非二欲故。此若無者心不應起歡戚舍相　想謂于境取像為性。施設種種名言為業。謂要安立境分齊相方能隨起種種名言。心若無此如何能取境分齊相　思謂令心造作為性。于善惡等役心為業。謂能取境正因等相驅役自心令造善等。此若無者心必不能造善惡故。由此證知觸等五法心起必有。故名遍行。次別境者。謂欲至慧所緣境事多分不同。于六位中次初說故　云何為欲。于所樂境希望為性。勤依為業。所樂境者。謂欲觀境。于一切事欲觀察者有希望故方有欲生。若不欲觀隨因勢力任運緣者全無欲起。由斯故說欲非遍行。若善法欲能發正勤。由彼助成一切善事。故論說此勤依為業　云何勝解。于決定境印持為性。不可引轉以為其業。謂邪正等教理證力于所取境審決印持。由此異緣不可引轉。故猶豫境勝解全無。非審決心亦無勝解。由斯勝解亦非遍行　云何為念。于曾習境令心明記不妄為性。定依為業。謂數憶持曾所受境令不妄失能引定故。于曾未受體類境中全不起念。設曾受境不能明記。念亦不生。故念必非遍行所攝　云何為定。于所觀境令心專注不散為性。智依為業。謂觀德失俱非境中。由定令心專注不散。依斯便有決擇智生。心專注言顯所欲住即便能住。非唯一境。不爾見道歷觀諸諦。前后境別。應無等持。若不系心專注境位便無定起。故非遍行　云何為慧。于所觀境簡擇為性。斷疑為業。謂觀德失俱非境中。由慧推求得決定故。于非觀察愚昧心中無簡擇。故非遍行攝。此別境五。第七八識隨位有無如前己說。第六意識諸位容俱。依轉未轉皆不遮故。眼等五識容有此五。雖無增上希望等相。而有微劣樂境等義。遮等引故說性散動。非遮等持故容有定。由有智故說眼耳通是眼耳識相應智性。余三準此有慧無失。未自在位此五或無。得自在時此五定有。如七八識已轉依位。一切皆與五受相應。論說憂根于無上法思慕愁戚求欲證故。純受苦受希求解脫。意有苦根前已說故。論說貪愛憂苦相應。此貪愛俱必有欲故。由斯欲等五受相應。此五復依性界地等諸門分別。如理應思。已說遍行別境二位。善位心所其相云何。頌曰

　善謂信慚愧　　無貪等三根
　勤安不放逸　　行舍及不害　

釋曰。此顯第三善位心所。然此頌文有其三節。初言善者摽位名義。次言信等出位自性。后說及言顯別心所。唯善心俱名善心所故。信慚等定有十一　云何為信。于實德能深忍樂欲心凈為性。對治不信樂善為業。忍謂勝解。即是信因。樂欲謂欲即是信果。此性澄清能凈心等。以心勝故立心凈名。如凈水清珠能清濁水。由斯對治不信心愛樂證修世出世善。三信差別百法疏明　云何為慚。依自法力崇重賢善為性。對治無慚止息惡行為業。謂依自法尊貴增上。崇重賢善羞恥過惡。對治無慚息諸惡行　云何為愧。依世間力輕拒暴惡為性。對治無愧止息惡行為業。謂依世間訶厭增上。輕拒暴惡羞恥過罪。對治無愧止息惡行。善心起時。隨緣何境皆有崇重善及輕拒惡義。故慚與愧俱遍善心。無貪等者等無嗔癡。此三名根生善勝故。三不善根近對治故　云何無貪。于有有具無著為性。對治貪著作善為業　云何無嗔。于苦苦具無恚為性。對治嗔恚作善為業。善心起時。隨緣何境皆于有等無著無恚。觀有等立非要緣彼。如前慚愧觀善惡立。故此二種俱遍善心　云何無癡。于諸理事明解為性。對治愚癡作善為業。以此三種為善根本。是故皆言作善為業　勤謂精進。于善惡品修斷事中勇悍為性。對治懈怠滿善為業。勇表勝進簡諸染法。捍表精淳簡凈無記。即顯精進唯善性攝。五相差別百法疏明　安謂輕安。遠離粗重調暢身心堪任為性。對治惛沈轉依為業。謂此伏除能障定法。令所依止轉安適故。故此輕安唯在定地調暢身心。余位無故。由定滋養有調暢故。故唯此一不遍善心。除此余十遍善心起　不放逸者精進三根。于所斷修防修為性。對治放逸成滿一切世出世間善事為業。謂于四法于修斷事皆防修名不放逸。非別有體。無異相故。于防惡事修善事中。離四功能無別用故　云何行舍。精進三根令心平等正直無功用住為性。對治掉舉靜住為業。謂于四法令心遠離掉舉等障靜住名舍。平等正直無功用住。初中后位辨舍差別。由不放逸先除雜染。舍復令心寂靜而住。此無別體如不放逸。離彼四法無相用故。能令寂靜即四法故。所令寂靜即心等故　云何不害。于諸有情不為損惱無嗔為性。能對治害悲愍為業。謂即無嗔于有情所不為損惱假名不害無嗔翻對斷物命嗔。不害正違損惱物害。無嗔與樂不害拔苦。是謂此二粗相差別。理實無嗔實有自性。不害依彼一分假立。為顯慈悲二相別故。利樂有情彼二勝故。及顯十一義別心所。謂欣厭等善心所法雖義有別說種種名。而體無異故不別立。欣謂欲俱無嗔一分。于所欣境不憎恚故。不忿恨惱嫉等亦然。隨應正翻嗔一分故。厭謂慧俱無貪一分。于所厭境不染著故。不慳憍等當知亦然。隨應正翻貪一分故。不覆諂誑無貪癡一分。隨應正翻貪癡一分故。不慢即是慚一分攝。若崇重彼不慢彼故。不疑即是正直所攝。以正見者無猶豫故。不散亂體即正定攝。不妄念者即是正念。悔眠尋伺通染不染。如觸欲等無別翻對。何緣諸染所翻善中有別翻對有不爾者。相用別者便別立之。余善不然。不應為例。又諸染法遍六識者。勝故翻之別立善法。慢等忿等唯意識俱。害雖亦然。而數現起損惱他故。障無上乘勝因悲故。為了知彼增上過失。翻立不害。失念散亂及不正知翻入別境。善中不說。染凈相翻凈令少染。凈勝染劣少敵多故。又解理通說多同體。迷情事局隨相分多。故于染凈不應齊責。第七八識隨位有無。若前六識定位皆有。若非定位唯闕輕安。由其五識亦有定故。定所善引者亦有調暢故。成所作智俱必有輕安故。諸余門義百法疏明。樂博聞者應學廣論。如是已說善位心所。煩惱心所其相云何。頌曰

　煩惱謂貪嗔　　癡慢疑惡見　

釋曰。此顯六種根本煩惱。此貪等六性是根本煩惱攝故得煩惱名　云何為貪。于有有具染著為性。能障無貪生苦為業。謂由愛力取蘊生故　云何為嗔。于苦苦具憎恚為性。能障無嗔不安惡行所依為業。謂嗔必令身心熱惱起諸惡業。不善性故　云何為癡。于諸理事迷闇為性。能障無癡一切雜染所依為業。謂由無明起疑邪定貪等煩惱隨煩惱業。能招后生雜染法故　云何為慢。持己于他高舉為性。能障不慢生苦為業。謂若有慢于德有德心不謙下。由此生死輪轉無窮受諸苦故　云何為疑。于諸諦理猶豫為性。能障不疑善品為業。謂由疑故令慧不決。懷猶豫心善不生故　云何惡見。于諸諦理顛倒推度染慧為性。能障善見招苦為業。謂惡見者多受苦故。此見行相差別有五。一薩迦耶見。謂于五取蘊執我我所。一切見趣所依為業。二邊執見。謂即于彼隨執斷常。障處中行出離為業。三邪見。謂謗因果作用實事。及非四見諸余邪執。如增上緣名義遍故。四見取。謂招諸見及所依蘊執為最勝能得清凈。一切斗諍所依為業。五戒禁取。謂于隨順諸見戒禁及所依蘊執為最勝能得清凈。無利苦勤所依為業。此十煩惱何識相應。藏識全無。末那有四。意識具十。五識唯三。謂貪嗔癡。無分別故。由稱量等起慢等故。既與諸識而得相應。皆有相分。其所杖質或有或無。名緣有事無事煩惱。彼親所緣雖皆有漏。而所杖質亦通無漏。名緣有漏無漏煩惱。緣自地者相分似質。名緣分別所起事境。緣滅道諦及他地者相分與質不相似故。名緣分別所起名境。此十復依性系地等諸門分別如百法疏。已略辨說此無繁舉。已說根本六煩惱相。諸隨煩惱其相云何。頌曰

　隨煩惱謂忿　　恨覆惱嫉慳
　誑諂與害憍　　無慚及無愧
　棹舉與惛沈　　不信并懈怠
　放逸及失念　　散亂不正知　

釋曰。此顯二十隨煩惱也。唯是煩惱分位差別。等流性故名隨煩惱。此二十種類別有三。謂忿等十各別起故名小隨煩惱。無慚等二遍不善故名中隨煩惱。棹舉等八遍染心故名大隨煩惱　云何為忿。依對現前不饒益境憤發為性。能障不忿執杖為業。謂懷忿者多發暴惡身表業故　云何為恨。由忿為先懷惡不舍結怨為性。能障不恨熱惱為業。謂結恨者不能含忍恒熱惱故　云何為覆。于自作罪恐失利譽隱藏為性。能障不覆悔惱為業。謂覆罪者后必悔惱。在因在果不安隱故　云何為惱。忿恨為先追觸暴熱佷戾為性。能障不惱蛆螫為業。謂追往惡觸現違緣心便佷戾。多發囂暴兇鄙粗言蛆螫他故　云何為嫉。殉自名利不耐他榮妒忌為性。能障不嫉憂戚為業。謂嫉妒者聞見他榮深懷憂戚不安隱故　云何為慳。耽著財法不能惠舍。秘吝為性。能障不慳鄙畜為業。謂慳吝者心多鄙。澀畜積財法不能舍故　云何為誑。為獲利譽矯現有位詭詐為性。能障不誑邪命為業。謂矯誑者心懷異謀多現不實邪命事故　云何為諂。為罔他故曲須時宜矯設方便。為取他意或藏己失。不任師友正教誨故　云何為害。于諸有情心無悲愍損惱為性。能障不害逼惱為業。謂有害者逼惱他故。云何為憍。于自盛事深生染著醉傲為性。能障不憍染依為業。謂憍醉者生長一切雜染法故　云何無慚。不顧自法輕拒賢善為性。能障礙慚生長惡行為業。謂于自法無所顧者輕拒賢善不恥過惡。障慚生長諸惡行故　云何無愧。不顧世間崇重暴惡為性。能障礙愧生長惡行為業。謂于世間無所顧者崇重暴惡不恥過罪。障愧生長諸惡行故。通別等相百法疏明　云何掉舉。令心于境不寂靜為性。能障行舍奢摩他為業。謂由掉舉自性囂動。令俱生法不寂靜故　云何惛沈。令心于境無堪任為性。能障輕安毗缽舍那為業。謂由惛沈自性瞢重。令俱生法無堪任故　云何不信。于實德能不忍樂欲心穢為性。能障凈信惰依為業。謂不信者多懈怠故。于實德能不忍樂欲。及于余事邪忍樂欲。是此因果。非此自性　云何懈怠。于善惡品修斷事中懶惰為性。能障精進增染為業。謂懈怠者滋長染故。于諸染事而策勤者亦名懈怠。退善法故。于無記事而策勤者于諸善惡無進退故。是欲勝解。非別自性　云何放逸。于染凈品不能防修縱蕩為性。障不放逸增惡損善所依為業。謂由懈怠及貪嗔癡于染凈品不能防修。總名放逸。無別自性　云何失念。謂于所緣不能明記為性。能障正念散亂所依為業。謂失念者心散亂故。癡令念失故名失念。故以癡念而為自性　云何散亂。于諸所緣令心流蕩為性。能障正念惡慧所依為業。謂由散亂自性躁動令俱生法皆流蕩故。掉舉易解。散亂易緣。差別之義如百法疏　云何不正知。于所觀境謬解為性。能障正知毀犯為業。謂不正知者多所毀犯故。知即是慧。謂由癡故令知不正名不正知。故以癡慧合為自性。與并及言顯隨煩惱非唯二十。雜事等說貪等多種隨煩惱故。隨煩惱名亦攝煩惱。是前煩惱等流性故。煩惱同類余染污法但名隨煩惱。非煩惱攝故。唯說二十隨煩惱者。謂非煩惱。唯染粗故。此余染法或此分位或此等流。皆此所攝。隨其類別如理應知。此唯染故非第八俱。第七識中唯有大八。第六意識容有一切。小十粗猛五識中無。中大相通五識容有。諸門分別百法疏明。更有余義。非要不述。己說二十隨煩惱相。不定有四其相云何。頌曰

　不定謂悔眠　　尋伺二各二　

釋曰。此顯第六不定位相。文中三節。言不定者舉不定名。謂悔眠等舉不定相。二各二者顯不定義。悔眠尋伺于善染等皆不定故。非如觸等定遍心故。非如欲等定遍地故。立不定故　悔謂惡作。惡所作業追悔為性。障止為業。此即于果假立因名。先惡所作業后方追悔故。悔先不作亦惡作攝。如追悔言。我先不作如是事業。是我惡作　眠謂睡眠。令不自在昧略為性。障觀為業。謂睡眠者身不自在心極闇劣。一門轉故。昧簡在定。略別寤時。令顯睡眠非無體用。有無心位假立此名。如余蓋纏。心相應故　尋謂尋求。令心匆遽于意言境粗轉為性　伺謂伺察。令心匆遽于意言境細轉為性。此二俱以安不安住身心分位所依為性。并用思慧一分為體。于意言境不深推度。及深推度義類別故。若離思慧尋伺二種體類差別不可得故　二各二者顯二種二。一謂悔眠。二謂尋伺。此二二種種類各別故。一二言顯二二種。此二各二。謂染不染。非如善染各唯一故。或唯簡染故說此言。有亦說為隨煩惱故。為顯不定義說二各二言。故置此言。深為有用。四皆不與第七第八俱。與第六識可容俱起。非是五識相應法故。余門分別如廣論明。取要而言如百法疏。如是六位諸心所法。為離心體有別自性。為即是心分位差別。若離心體有別自性。如何圣教說唯有識。莊嚴論頌復云何通　許心似二現。如是似貪等。或似于信等。無別染善法　若即是心分位差別。如何圣教說心相應。他性相應非自性故。又如何說心與心所俱時而起。如日與光。瑜伽論頌復云何通　五種性不成。分位差過失。因緣無別故。與圣教相違　應說離心有別心所。以心勝故說唯識等。心所依心。勢力主故。說似彼現。非即彼心。又識心言亦攝心所。恒相應故。唯識等言及現似彼皆無有失。此依世俗。若依勝義。心與心所非即非離。諸識相望應知亦然。是謂大乘真俗妙理。第三能變九頌七門攝為三段。前求已辨六門二義。次下第三現起分位。論生起云。已說六識心所相應。云何應知現起分位。頌曰

　依止根本識　　五識隨緣現
　或俱或不俱　　如濤波依水
　意識常現起　　除生無想天
　及無心二定　　睡眠與悶絕　

釋曰。頌有兩節。初句總標六依本識。七句別顯六識現起。根本識者阿陀那識。染凈諸識生根本故。言依止者謂前六識。以根本識為共親依。言五識者謂前五識。種類相似故總說之　隨緣現言顯非常起。緣謂作意根境等緣。謂五識身內依本識。外隨作意五根境等眾緣和合方得現前。由此或俱或不俱起。外緣合者有頓漸故。如水濤波隨緣多少。此等法喻廣說如經。由五轉識行相粗動。所藉眾緣時多不具。故起時少不起時多。第六意識雖亦粗動。而所藉緣無時不具。由違緣故有時不起。第七八識行相微細。所藉眾緣一切時有。故無緣礙令總不行。又五識身不能思慮。唯外門轉起藉多緣故斷時多現行時少。第六意識自能思量。內外門轉不藉多緣。唯除五位常能現起。故斷時少現起時多。由斯不說此隨緣現。五位者何。生無想等。無想天者。謂修彼定厭粗想力。生彼天中違不恒行心及心所。想滅為簡名無想天。故六轉識除其初生及命終位中間皆斷。彼天唯在第四靜慮。下想粗動難可斷故。上無無想異熟處故。即能引發無想定思能感彼天異熟果故。及無心二定者。謂無想滅盡定。俱無六識故名無心。無想定者。謂有異生伏遍凈貪未伏上染。由出離想作意為先。令不恒行心心所滅。想滅為簡立無想名。令身安和故亦名定。此定唯屬第四靜慮。又唯是善彼所引故。要于欲界先修習已。后生色界能引現前。此由厭想欣彼果入故唯有漏。非圣所起。滅盡定者。謂有無學。或有學圣。已伏惑離無所有貪上貪不定。由止息想作意為先。令不恒行恒行染污心心所滅。立滅盡名。令身安和故亦名定。由偏厭受想。亦名滅彼定。此定初修必有頂游觀無漏為加行入。次第定中最居后故。雖屬有頂而是無漏。若謂此定已得自在。余地心后亦得現前。雖屬道諦而是非學非無學攝。似涅槃故。此定初起唯在人中。佛及弟子說力起故。人中慧解極猛利故。后上二界亦得現前。于意成天起此定故。要斷三界見所斷惑方起此定。異生不能伏滅有頂心心所故。此定微妙要證二空。隨應后得所引起故。若修所斷煩惱之中。斷下四地余伏惑斷。然后方能初起此定。變異受俱煩惱種子障定強故。彼隨所應生上五地皆得后起。若謂菩薩先二乘位已得滅定后回心者。一切位中能起此定。或有乃至七地滿心。方能永斷一切煩惱。或從初地即能永伏一切煩惱。如阿羅漢。彼十地中皆起此定。無心睡眠與悶絕者。謂有極重睡眠悶絕。令前六識皆不現行。其無心字流至此。故簡彼有心睡眠悶絕。以輕睡等亦有心故。疲極等緣所引身位違前六識故名極重睡眠。此睡眠時雖無彼體。而由彼似彼故假說彼名。風熱等緣所引身位亦違六識。故名極重悶絕。除斯五位意識恒起。正死生時亦無六識。何故但說五位不行。應說死生即悶絕攝。彼是最極悶絕位故。說及與言顯五無雜。此顯識斷已后時依本識中自種還起。由此不說入無余依。此五位中異生有四。除在滅定。圣說后三。于中如來自在菩薩唯得有一。無睡眠故。是故八識一切有情心與末那二恒俱轉。若起第六則三俱轉。余隨緣合起一至五。則四俱轉乃至八俱。諸根境等和合力齊。識前后生不應理故。是謂說此識俱轉義。雖多識俱轉。唯立一有情。所依異熟識唯有一體故。多識俱轉何不相應。非同境故。設同境者。彼此所依體數異故。如五根識互不相應。八識自性不可言定一。行相所依緣相應異故。又一滅時余不滅故。亦非定異。經說八識如水波等無差別故。定異應非因果性故。如是所說識差別相。依理世俗。非真勝義。真勝義中心言絕故。前十四頌已廣分別三能變義。釋前略標。此能變唯三。謂異熟思量了別境識意。次有一頌顯唯識義。即釋略中彼依識所變義。論中生起此一頌云。已廣分別三能變相為自所變二分所依。云何應知依識所變假說我法非別實有。由斯一切唯有識耶頌曰

　是諸識轉變　　分別所分別
　由此彼皆無　　故一切唯識　

釋曰。此答前問顯唯識義。是諸識者。謂前所說三能變識及彼心所。皆能變似見相二分。立轉變名。所變見分說名分別。能取相故。所變相分名所分別。見所取故。由此正理。彼實我法離識所變皆定非有。離能所取無別物故。非有實物離二取故。是故一切有為無為若實若假皆不離識。唯言謂遮離識實物。非不離識心所法等。由何教理唯識義成。如契經說。三界唯心。又說。所緣唯識所現。又說。諸法皆不離心。又說。有情隨心垢凈。又說。成就四智菩薩能隨悟入唯識無境。一相違識相智。謂于一處鬼人天等隨業差別所見各異。境若實有。此云何成。二無所緣識智。謂緣過未夢鏡像等非實有境。識現可得彼境既無。余亦應爾。三自應無倒智。謂愚夫智若得實境。彼應自然成無顛倒。不由功用而得解脫。四隨三智轉智。一謂自在者智轉智。謂已證得心自在者。隨欲轉變地等皆成。境若實有。如何可成。二隨觀察者智轉智。謂得勝定修諸觀者。隨觀一境眾相現前。境若是實。寧隨心轉。三隨無分別智轉智。謂起證實無分別智。一切境相皆不現前。境若是實。何容不現。菩薩成就此四智者。于唯識理決定悟入。此等圣教誠證非一。極成眼等識五隨一故如余不親緣離自色等。余識識故如眼識等亦不親緣離自諸法。此親所緣定非離此。二隨一故如彼能緣。所緣法故如相應法。決定不離心及心所。此等正理誠證非一。故于唯識應深信受。若唯內識似外境起。寧見世間情非情物。處時身用定不定轉。如夢境等。應釋此疑。如夢未覺不能自知。要至覺時方能追覺。覺時境色應知亦然。未真覺位不能自知。至真覺時方能追覺。未得真覺恒處夢中。故佛說為生死長夜。由斯未了色境唯識。若唯內識實無外境。如何世尊說十二處。依識所變非別實有。為入我空說六二法。如遮斷見說續有情。為入法空復說唯識。令知外境亦非有故。若爾唯識。豈非是空。不爾。如何。非所執故。謂依識變妄執實法理不可得。說為法空。非無離言正智所證唯識性故說為法空。此識若無。便無俗諦。俗諦無故真諦亦無。真俗相依而建立故。撥無二諦是惡取空。諸佛說為不可治者。應知諸法有空不空。故唯識言顯斯造色等外境分明現證現量所得。寧撥為無。現量證時不執為外。后意分別妄生外想。故現量境是自相分。識所變故亦說為有。意識所執外實色等。妄計有故說彼為無。外境實無。可非內識境。他心實有。寧非自所緣。誰說他心非自識境。但不說彼是親所緣。謂識生時無實作用。非如手等親執外物。日等舒光親照外境。但如鏡等似外境現名了他心。非親能了。親所了者謂自所變。故契經說。無有少法能取少法。但識生時似彼相現。名取彼物。如緣他心。色等亦爾。若唯有識。寧有十方凡圣尊卑因果等別。誰為誰說。何法何求。誰言唯識但有一識。不爾如何。汝應諦聽。識言總顯一切有情各有八識六位心所所變相見分位差別及彼空理所顯真如。識自相故。識相應故。二所變故。三分位故。四實性故。如是諸法皆不離識。總立識名。故唯識言有深意趣。唯言但遮愚夫所執定離諸識實有色等。若如實知唯識教意。便無顛倒善備資糧。達入法空證無上覺。救拔含識生死輪回。非全撥無惡取空者違背圣教能成是事。故定應信一切唯識。自下第三有八行頌釋通外難。于中有二。初有二頌釋違理難。后有六頌釋違教難。前中有二。初有一頌釋種種分別不成難。后之一頌釋生死相續不成難。論中生起初難云。若唯有識都無外緣。由何而生種種分別。頌曰

　由一切種識　　如是如是變
　以展轉力故　　彼彼分別生　

釋曰。頌中三節。前之兩句釋種子緣。第三句釋現行緣。第四一句所生分別。一切種識謂本識中能生自果功能差別。此生等流異熟士用增上果。故名一切種。除離系者非種生故。彼雖可證而非種果。要親起道斷結得故。有展轉義非此所說。此說能生分別種故。此識為體故立識名。種離本識無別性故。種識二言簡非種識。有識非種種非識故。又種識言顯識中種。非持種識。后當說故。此識中種余緣助故。即便如是如是轉變。謂從生位轉至熟時。顯變種多重言如是如是。謂一切種攝三熏習共不共等種識盡故。展轉力者。謂八現識及彼相應相見分等。彼皆互有相助力故。即現識等總名分別。虛妄分別為自性故。分別類多故言彼彼。此頌意說。雖無外緣。由本識中有一切種轉變差別。及以現行八種識等展轉力故。彼彼分別而亦得生。何假外緣方起分別。清凈法起應知亦然。凈種現行為緣生故。雖分別言總顯三界心及心所。而隨勝者諸圣教中多門顯示。或說為二三四五等。如余論中具廣分別。此中應明四緣之義。恐繁不述。百法疏明。次通生死不成難。論生起云。雖有內識而無外緣。由何有情生死相續。頌曰

　由諸業習氣　　二取習氣俱
　前異熟既盡　　復生余異熟　

釋曰。頌之四句總分為二。上半通前所藉緣種。下半正明生死相續。諸業謂福非福不動。即有漏善不善思業。業之眷屬亦立業名。同招引滿異熟果故。此雖才起無間即滅無義能招當異熟果。而熏本識起自功能。即此功能說為習氣。是業氣分熏習所成簡曾現業故名習氣。如是習氣展轉相續至成熟時招異熟果。此顯當果勝增上緣。相見名色心及心所本末。彼取皆二取攝。彼所熏發親能生彼本識上功能名二取習氣。此顯來世異熟果心及彼相應諸因緣種。俱謂業種二取種俱。是疏親緣互相助義。業招生顯故論先說。前異熟者。謂前前生業異熟果。余異熟者。謂后后生業異熟果。雖二取種受果無窮。而業異熟受果有盡。由異熟果性別難招等流增上性同易感。由感余生業等種熟。前異熟果受用盡時。復別能生余異熟果。由斯生死輪轉無窮。何假余緣方得相續。此頌意說。由業二取生死輪回皆不離識。心心所法為彼性故。此中所說業習氣等。應知即是三種習氣。一名言習氣。彼有為法各別親種。名言有二。一表義名言。即能詮表音聲差別。二顯境名言。即能了境心心所法。隨二名言所熏成種。作有為法各別因緣。二我執習氣謂虛妄執我我所種。我執有二。一俱生我執。即修所斷我我所執。二分別我執。即見所斷我我所執。隨二我執所熏成種。令有情等自他差別。三有支習氣。謂招三界異熟果種。有支有二。一有漏善。即是能招可愛果業。二諸不善。即是能招非愛果業。隨二有支所熏成種。令異熟果善惡趣別。應知我執有支習氣于差別果是增上緣。此中所言業習氣者。應知即是有支習氣。二取習氣應知即是我執名言二種習氣。取我我所及取名言而熏成故皆說名取。既由習氣生死輪回所感生死有粗細異故。諸經論說有二種。一分段生死。謂諸有漏善不善業由煩惱障緣助勢力所感三界粗異熟果。身命短長隨因緣力有定齊限故名分段。二不思議變易生死。謂諸無漏有分別業由所知障緣助勢力所感殊勝細異熟果。由悲愿力改轉身命無定齊限故名變易。無漏定愿正所資感妙用難惻名不思議。或名意成身。隨意愿成故。何用資感生死果。為自證菩提利樂他故。以不定姓獨覺聲聞及得自在大愿菩薩已永斷伏煩惱障故。無容復受當分段身。恐廢長時修菩薩行。遂以無漏勝定愿力。如延壽法資現身因。令彼長時感果不絕。數數如是定愿資助乃至證得無上菩提。彼復何須所知障助。以所知障障大菩提。為欲斷除留身久住。又所知障為有漏依。此障若無。彼定非有。故于身住有大助力。由此應知變易生死性是有漏異熟果攝。于無漏業是增上果　前后中際生死輪回不待外緣既由內識。凈法相續應知亦然。謂無始來依附本識有無漏種由轉識等數數重發漸漸增勝。乃至究竟得成佛時。轉舍本來雜染識種轉。得始起清凈種識。任持一切功德種子。由本愿力。盡未來際起諸妙用相續無窮。由此應知唯有內識。上來釋違理難竟。次下六頌釋違教難。前三頌釋違三性難。后三頌釋違無性難。其釋初難論生起云。若唯有識。何故世尊處處經中說有三性。應知三性亦不離識。所以者何。頌曰

　由彼彼遍計　　遍計種種物
　此遍計所執　　自性無所有
　依他起自性　　分別緣所生
　圓成實于彼　　常遠離前性
　故此與他依　　非不異非異
　如無常等性　　非不見此彼　

釋曰。此三行頌釋三性難。初一頌明遍計所執。于中初句顯能遍計。第二示所遍計境。后半方申遍計所執。能遍計者。謂六七識周遍計度故名遍計。品類眾多故言彼彼。計度分別為能遍計。以五八識無計度故。執我法者必由有慧。第八不與慧相應故。五識雖與微慧相應。但任運緣無計度故。末那雖不遍緣諸境。亦名意識。能執類故。所遍計者是依他起。遍計心等所緣緣故。圓成實性非是彼境。真非妄執所緣境故。依展轉說亦所遍計。遍計所執雖是彼境。而非所緣緣故非所遍計。遍計所執其相云何。與依他起復有何別。謂有一切心及心所由熏習力所變二分從緣生故皆依他起。遍計依斯妄執定實有無一異俱不俱等。此二方名遍計所執。此所執性都無所有。教理推微不可得故。其次半頌顯依他起。所言分別緣所生者。以諸染凈心心所法皆名分別。別緣遍故。是則一切染凈依他皆是此中依他起攝。后一頌半顯圓成實。即前二句正顯其性。其次三句顯與依他非一非異。其第四句顯由證此了依他幻。二空所顯圓滿成就諸法實性名圓成實。顯此遍常體非虛謬。簡自共相虛空我等。無漏有為離倒究竟勝用周遍亦得此名。然今頌中說初非后。此即于彼依他起上常遠離前遍計所執。二空所顯真如為性。說于彼言顯圓成實與依他起不即不離。常遠離言顯妄所執能所二取理恒非有。前言義顯不空依他。性顯二空非圓成實。真如離有離無性故。由前理故。此圓成實與彼依他起非異非不異。異應真如非彼實性。不異此性應是無常。彼此應凈非凈境。則本后智用應無別。如彼無常無我等性與行等法非一非異。異應彼法非無常等。不異此應非彼共相。由斯喻顯此圓成實與依他起非一非異。法與法性理必應然。勝義世俗相待立故。非不證見此圓成實而能見彼依他起性。未達遍計所執性空。不如實知依他有故。無分別智證真如已。后得智中方能了達依他起性如幻事等。此中意說。三種自性皆不遠離心心所法。謂心心所及所變現眾緣生故。如幻事等非有似有誑惑愚夫。一切皆名依他起性。愚夫于此橫執我法有無一異俱不俱等。如空花等性相都無。一切皆名遍計所執。依他起上彼所妄執我法俱空。此空所顯識等真性名圓成實。是故此三不離心等。虛空擇滅非擇滅等何性所攝。三性容攝。心等變似虛空等相隨心生故依他起攝。愚夫于此妄執實有。此即遍計所執性攝。若于真如假施設有虛空等義圓成實攝。有漏心等定屬依他。無漏心等容二性攝。眾緣生故攝屬依他。無顛倒故圓成實攝。三性五事相攝云何。諸圣教說相攝不定。依不雜亂義相說者說。依他起攝彼相名分別正智。圓成實性攝彼真如。遍計所執不攝五事。彼說有漏心心所法變似所詮說名為相。似能詮現施設為名。能變心等立為分別。無漏心等離戲論故。但總名正智。不說能所詮。四從緣生皆依他起。三解脫門所行境界與此三性相攝云何。理實皆通隨相各一。空無相愿如次應知。緣此復生三無生忍。一本性無生忍。二自然無生忍。三惑苦無生忍。如次此三是此境故。此三云何攝彼二諦。應知世俗具此三種。勝義唯是圓成實性。世俗有三。一假世俗。二行世俗。三顯了世俗。如次應知即此三性。勝義有三。一義勝義。謂即真如勝之義故。二得勝義。謂即涅槃勝即義故。三行勝義。謂即圣道勝為義故。無變無倒隨其所應故。皆攝在圓成實性。如是三性何智所行。遍計所執都非智所行。以無自體非所緣緣故。愚夫執有。圣者達無。亦得說為凡圣智境。依他起性二智所行。圓成實性唯圣智境。此三性中幾假幾實。遍計所執妄安立故可說為假。無體相故非假非實。依他起性有實有假。眾集相續分位性故說為假有。心心所色從緣生故說為實有。若無實法。假法亦無。假依實因而施設故。圓成實性唯是實有。不依他緣而施設故。此三為異為不異耶。應說俱非。無別體故。妄執緣起真義別故。如是三性義類無邊。恐文增廣略示綱要。自下通釋三無性難。論生起云。若有三性。如何世尊說一切法皆無自性。頌曰

　即依此三性　　立彼三無性
　故佛密意說　　一切法無性
　初即相無性　　次無自然性
　后由遠離前　　所執我法性
　此諸法勝義　　亦即是真如
　常如其性故　　即唯識實性　

釋曰。此即釋通三無性難。文中三節。初頌總明即依三性立三無性。次頌正顯依三性立三無性義。后頌重明圓成實性。即依此前所說三性立彼后說三種無性。謂即相生勝義無性。故佛密意說一切法皆無自性。非性全無。說密意言顯非了義。謂后二性雖體非無。而有愚夫于彼增益妄執實有我法自性。此即名為遍計所執。為除此執故。佛世尊于有及無總說無性。云何依此而立彼三。謂依此初遍計所執立相無性。由此體相畢竟非有如空花故。依次依他立生無性。此如幻事托眾緣生。無如妄執自然性故假說無性。非性全無。依后圓成實立勝義無性。謂即勝義由遠離前遍計所執我法二性故假說無性。非性全無。如太虛空雖遍諸色而是眾色無性所顯。雖依他起非勝義故亦得說為勝義無性。而濫第二故此不說。此性即是諸法勝義。是一切法勝義諦故。然勝義諦略有四種。一世間勝義。謂蘊處界等。二道理勝義。謂苦等四諦。三證得勝義。謂二空真如。四勝義勝義。謂一真法界。此中勝義依最后說。是最后說是最勝道所行義故。為簡前三故作是說。此諸法勝義亦即是真如。真謂真實顯非虛妄。如謂如常表無變易。謂此真實于一切位常如其性故曰真如。即是湛然不虛妄義。亦言顯此復有多名。謂名法界及實際等。如余論中隨義廣釋。此性即是唯識實性。謂唯識性略有二種。一者虛妄。謂遍計所執。二者真實。謂圓成實性。為簡虛妄說實性言。復有二性。一者世俗。謂依他起。二者勝義。謂圓成實。為簡世俗故說實性。三頌總顯諸契經中說無性言非極了義。諸有智者不應依之總撥諸法都無自性。已廣分別唯識性相。次下第三有五行頌釋其唯識所修行位。論中發起五位文云。如是所成唯識性相。誰于幾位如何悟入。謂具大乘二種姓者。略于五位漸次悟入。何謂大乘二種種姓。一本性住種姓。謂無始來依附本識法爾所得無漏法因。二習所成種姓。謂聞法界等流法已。聞所成等熏習所成。要具大乘此二種姓。方能漸次悟入唯識。何謂悟入唯識五位。一資糧位。謂修大乘順解脫分。二加行位。謂修大乘順決擇分。三通達位。謂諸菩薩所住見道。四修習位。謂諸菩薩所住修道。五究竟位。謂住無上正等菩提。云何漸次悟入唯識。謂諸菩薩于識性相資糧位中能深信解。在加行位能漸伏除所取能取引發真見。在通達位如實通達。修習位中如所證理數數修習伏斷余障。至究竟位出障圓明。能盡未來化有情類復令悟入唯識相性。初資糧位其相云何。頌曰

　乃至未起識　　求住唯識性
　于二取隨眠　　猶未能伏滅　

釋曰　此顯第一資糧位也。從發深固大菩提心。乃至未起順決擇識求住唯識真勝義性。齊此皆是資糧位攝。于中即攝十住十行十回向位。為趣無上正等菩提。修集種種勝資糧故。為有情故勤求解脫。由此亦名順解脫分。此位菩薩依因善友作意資糧四勝力故。于唯識義雖深信解而未能了能所取空。多住外門修菩薩行故。于二取所引隨眠猶未有能伏滅功力令彼不起二取現行。此二取言顯二取取。執取能取所取性故。二取習集名彼隨眠。隨逐有情眠伏藏識。或隨增過故名隨眠。即是所知煩惱障種。煩惱障者。謂執遍計所執實我薩迦耶見而為上首。百二十八根本煩惱。及彼等流諸隨煩惱。此皆擾惱有情身心能障涅槃。名煩惱障。所知障者。謂執遍計所執實法薩迦耶見而為上首。見疑無明愛恚慢等。覆所知境無顛倒性能障菩提。名所知障。此所知障決定不與異熟識俱。彼微劣故。不與無明慧相應故。法空智果與俱起故。七轉識內隨其所應。或少或多如煩惱說。眼等五識無分別故。諸見疑等定不相應。余由意力皆容引起。此障但與不善無記二心相應。論說無相唯通不善無記性故。癡無癡等不相應故。煩惱障中此障必有。彼定用此為所依故。體雖無異而用有別故。二隨眠隨圣道用有勝劣故斷惑前后。此于無覆無記性中是異熟生。非余三種。彼威儀等勢用薄弱。非覆所知障菩提故。此名無覆。望二乘說。若望菩薩。亦是有覆。若所知障有見疑等。如何此種契經說為無明住地。無明增故總名無明。非無見等。如煩惱種立見一處欲色有愛四住地名。豈彼更無慢無明等。如是二障分別起者見所斷攝。任運起者修所斷攝。二乘但能斷煩惱障。菩薩俱斷。永斷二種唯圣道。能伏二現行通有漏道。菩薩住此資糧位中。二粗現行雖有伏者。而于細者及二隨眠止觀力微未能伏滅。此位未證唯識真如。依勝解力修諸勝行。應知亦是解行地攝。所修勝行其相云何。略有二種。謂福及智。諸勝行中慧為性者皆名為智。余名為福。且依六種波羅蜜多通相皆二。別相前五說為福德。第六智慧或復前三唯福德攝。后一唯智。余通二種。復有二種。謂利自他。所修勝行隨意樂力一切皆通自他利行。依別相說。六到彼岸菩提分等自利行攝。四種攝事四無量等一切皆是利他行攝。如是等行差別無邊。皆是此中所修勝行。此位二障雖未伏除修勝行時有三退屈。而能三事練磨其心。于所證修勇猛不退。一聞無上正等菩提廣大深遠心便退屈。引他已證大菩提者練磨自心勇猛不退。二聞施等波羅蜜多甚難可修心便退屈。省己意樂能修旋等練磨自心勇猛不退。三聞諸佛圓滿轉依極難可證心便退屈。引他粗善況己妙因練磨自心勇猛不退。由斯三事練磨其心。堅固熾然修諸勝行。次加行位。論主起云。次加行位其相云何。頌曰

　現前立少物　　謂是唯識性
　以有所得故　　非實住唯識　

釋曰。此顯第二加行位也。菩薩先于初無數劫。善備福德智慧資糧。順解脫分既圓滿已。為入見道住唯識性。復修加行伏除二取。謂暖頂忍世第一法。此四總名順決擇分。順趣真實決擇分故。近見道故立加行名。非前資糧無加行義。暖等四法依四尋思四如實智初后位立。四尋思者。尋思名義自性差別假有實無。如實遍知此四離識及識非有名如實智。名義相異故別尋求。二二相同故合思察。依明得定發下尋思觀無所取立為暖位。謂此位中創觀所取名等四法皆自心變假施設有實不可得。初獲惠日前行相故五明得名。即此所獲道皆前相故名為暖。依明增定發上尋思觀無所取立為頂位。謂此位中重觀所取名等四法皆自心變假施設有實不可得。明相轉成故名明增。尋思位極故復名頂。依印順定發下如是智。于所取無決定即持。無能取中亦順樂忍。既無實境離能取識。寧有實識離所取境。所取能取相待五故。印順忍時總名為忍。印前順后立印順名。忍境識空故名為忍。依無間定發上如實智印二取空立世第一法。謂前上忍唯印能取空。今世第一法二空雙印。從此無間必入見道故立無間名。畢生法中此最勝故名世第一法。如是暖頂依能取識觀所取空。下忍起時印境空相。中忍轉位于能取識如境是空順樂忍可。上忍起位印能取空。世第一法雙印空相。皆帶相故未能證實。故說菩薩此四位中猶于現前安立少物。謂是唯識真勝義性。以彼空有二相未除。帶相觀心有所得故。非實安住真唯識性。彼相滅已方實安住。依如是義故有頌云　菩薩于定位。觀影唯是心。義想既滅除。審觀唯自想。如是住內心。知所取非有。次能取亦無。后觸無所得　此加行位未遣相縛。于粗重傳亦未能斷。唯能伏除分別二取。違見道故。于俱生者及二隨眠有漏觀心有所得故。有分別故。未全伏除。全未能滅。此位菩薩于安立諦非安立諦俱學觀察。為引當來二種見道。及伏分別二種障故。非安立諦是正所觀。非如二乘唯觀安立。菩薩起此暖等善根。雖方便時通諸靜慮。而依第四方得成滿。托最勝依入見道故。唯依欲界善趣身起余惠厭心。非殊勝故。此位亦是解行地攝。未證唯識真勝義故。次通達位其相云何。頌曰

　若時于所緣　　智都無所得
　爾時住唯識　　離二取相故　

釋曰。此顯第三通達位也。若時菩薩于所緣境無分別智都無所得。不取種種戲論相故。爾時乃名實住唯識真勝義性。即證真如智與真如平等。俱離能取所取相故。能所取相俱是分別。有所得心戲論現故。故無相分而有見分。說無相取不取相故。雖有見分而不分別。說非能取。非取全無。雖無相分而可說此帶如相起。不離如故。如自證分緣見分時不變而緣。此亦應爾。變而緣者便非親證。如后得智有分別故。加行無間此智生時。體會真如名通達位。初照理故亦名見道。然此見道略說有二。一真見道。謂即所說無分別智。實證二空所顯真理。實斷二障分別隨眠。二空二障頓證頓斷。由意樂力有堪能故。雖多剎那事方究竟。而相等故總說一心。二相見道。此復有二。一觀非安立諦有三品心。一內遣有情假法緣智。能除耎品分別隨眠。二內遣諸法假法緣智。能除中品分別隨眠。三遍遣一切有情諸法假緣智。能除一切分別隨眠。前二名法智。各別緣故。第三名類智。總合緣故。法真見道二空見分自所斷障無間解脫。別總建立名相見道。二緣安立諦有十六心。此復有二。一者依觀所取能取別立法類十六種心。謂于苦諦有四種心。一苦法智忍。謂觀三界苦諦真如。正斷三界見苦所斷二十八種分別隨眠。二苦法智。謂忍無間觀前真如。證前所顯煩惱解脫。三苦類智忍。謂智無間無漏慧生。于法忍智各別內證。言后圣法皆是此類。四苦類智。謂此無間無漏智生。審定印可苦類智忍。如于苦諦有四種心。集滅道諦應知亦爾。此十六心。八觀真如八觀正智。法真見道無間解脫見自證分。差別建立名相見道。二者依觀上下諦境別立法類十六種心。謂觀現前不現前界苦等四諦各有二心。一現觀忍。二現觀智。如其所應法真見道無間解脫見分諦觀。斷見所斷百一十二分別隨眠。名相見道。諸相見道依真假說。世第一法無間而生及斷隨眠。非實如是。真見道后方得生故。非安立后起安立故。分別隨眠真已斷故。前真見道證唯識性。后相見道證唯識相。前真見道根本智攝。后相見道后得智攝。二中初勝故頌偏說。菩薩得此二見道時。生如來家住極喜地。善達法界得諸平等。常生諸佛大集會中。于多百門已得自在。自知不久證大菩提能盡未來利樂一切。次修習位其相云何。頌曰

　無得不思議　　是出世間智
　舍二粗重故　　便證得轉依　

釋曰。此顯第四修習位也。菩薩從前見道起已。為斷余障證得轉依。復數修習無分別智。此智遠離所取能取。故說無得及不思議。或離戲論說為無得。妙用難測名不思議。是出世間無分別智。斷世間故名出世間。二取隨眠是世間本。唯此能斷獨得出名。或出世名依二義立。謂體無漏及證真如。此智具斯二種義故獨名出世。余智不然。即十地中無分別智數修此故舍二粗重。二障種子立粗重名。性無堪任違細輕故。令彼永滅故說為舍。此能舍彼二粗重故。便能證得二種轉依。依謂所依。即依他起與染凈法為所依故。染謂虛妄遍計所執。凈謂真實圓成實性。轉謂二分轉舍轉得。由數修習無分別智斷本識中二障粗重故。能轉舍依他起上遍計所執。及能轉得依他起中圓成實性。由轉煩惱得大涅槃。轉所知障證無上覺。成立唯識意。為有情證得如斯二轉依果。或依即是唯識真如。生死涅槃之所依故。愚夫顛倒迷此真如。故無始來受生死苦。圣者離倒悟此真如。便得涅槃畢竟安樂。由數修習無分別智斷本識中二障粗重故。能轉得依如生死。及能轉得依如涅槃。此即真如離雜染性。如雖性凈而性雜染。故離染時假說新凈。即此新凈說為轉依。修習位中斷障證得。雖于此位亦得菩提。而非此中頌意所顯。頌意但顯轉唯識性。二乘滿位名解脫身。在大牟尼名法身故。云何證得二種轉依。謂十地中修十勝行。斷十重障證十真如。二種轉依由斯證得。言十地者。一極喜地。初獲圣性具證二空。能益自他生大喜故。二離垢地。具凈尸羅。遠離能起微細毀犯煩惱垢故。三發光地。成就勝定大法總持。能發無邊妙慧光故。四焰慧地。安住最勝菩提分法。燒煩惱薪慧焰增故。五極難勝地。真俗兩智行相互違合令相應。極難勝故。六現前地。住緣起智引無分別最勝般若令現前故。七遠行地。至無相住功用后邊。出過世間二乘道故。八不動地。無分別智任運相續相用。煩惱不能動故。九善慧地。成就微妙四無礙解。能遍十方善說法故。十法云地。大法智云含眾德水。蔽如空粗重充滿法身故。如是十地總攝有為無為功德。以為自性。與所修行為勝依持令得生長故名地。十勝行者。即是十種波羅蜜多。施有三種。謂財施無畏施法施。戒有三種。謂律儀戒攝善法戒饒益有情戒。忍有三種。謂耐怨害忍安受苦忍諦察法忍。精進有三種。謂被甲精進攝善精進利樂精進。靜慮有三種。謂安住靜慮引發靜慮辨事靜慮。般若有三種。謂生空無分別慧法空無分別慧俱空無分別慧。方便善巧有二種。謂回向方便善巧拔濟方便善巧。愿有二種。謂求菩提愿利樂他愿。力有二種。謂思擇力修習力。智有二種。謂受用法樂智成熟有情智。此十性者。施以無貪及彼所起三業為性。戒以受學菩薩戒時三業為性。忍以無嗔精進審慧及彼所起三業為性。精進以勤及彼所起三業為性。靜慮但以等持為性。后五皆以擇法為性。說是根本后得智故。于中第八以欲勝解及信為性。愿以此三為自性故。此說自性。并眷屬一一皆以一切俱行功德為性。此十相者。要七最勝之所攝受方可建立波羅蜜多。一安住最勝。謂要安住菩薩種性。二依止最勝。謂要依止大菩提心。三意樂最勝。謂要悲愍一切有情。四事業最勝。謂要具行一切事業。五巧便最勝。謂要無相智所攝受。六回向最勝。謂要回向無上菩提。七清凈最勝。謂要不為二障間雜。若非此七所攝受者。所行施等非到彼岸。由斯施等十波羅蜜多一一皆應四句分別。此但有十不增減者。謂十地中對治十障證十真如無增減故。其前六種不增減者。謂施等三增上生道。感大財體及眷屬故。精進等三決定勝道。能伏煩惱成熟有情及佛法故。諸菩薩道唯有此二。后唯四者為助前六令修滿足不增減故。方便善巧助施等三。愿助精進。力助靜慮。智助般若令修滿故。十次第者。謂由前前引發后后。及由后后持凈前前。又前前粗后后細故。易難修習次第如是。此十修者有五種修。一依止任持修。二依止作意修。三依止意樂修。四依止方便修。五依止自在修。依此五修修習十種波羅蜜多皆得圓滿。此十攝者。謂一一皆攝一切波羅蜜多互相順故。依修前行而引后者。前攝于后必待前故。后不攝前不待后故。依修后行持凈前者。后攝于前持凈前故。前不攝后非持凈故。若依能雜而修習者。展轉相望應作四句。此實有十而說六者。應知后四第六所攝。開為十者。第六唯攝無分別智。后四皆是后得智攝。緣世俗故。此十果者。有漏有四。除離系果。無漏有四。除異熟果。而有處說具五果者。或五相資或二合說。此十學者。若自性攝戒唯攝戒。定攝靜慮。慧攝后五。若并助伴皆具相攝。若隨用攝戒攝前三。資糧自體眷屬性故。定攝靜慮。慧攝后五。精進三攝。遍策三故。若隨顯攝戒攝前四。前三如前及守護故。定攝靜慮。慧攝后五。此十因位有三種名。一名波羅蜜多。謂初無數劫。爾時施等勢力尚微。被煩惱伏未能伏彼。由斯煩惱不覺現行。二名近波羅蜜多。謂第二無數劫。爾時施等勢力微增。非煩惱伏而能伏彼。由斯煩惱故意方行。三名大波羅蜜多。謂第三無數劫。爾時施等勢力轉增。能畢竟伏一切煩惱。由斯煩惱永不現行。十于十地雖實皆修。而隨相增地地修一。雖十地行有無量門。而皆攝在十到彼岸。十重障者。一異生性障。謂二障中分別起者依彼種立異生性故。二乘見道現在前時唯斷一種名得圣性。菩薩見道現在前時具斷二種名得圣性。二真見道現在前時。彼二種障必不成就。猶明與闇定不俱生。如秤兩頭低昂時等。諸相違法理必應然。是故二性無俱成失。然斷二障必由二道。一謂無間。二謂解脫。斷惑證滅期心別故。為舍彼名粗重性故。無間道時雖無惑種。而未舍彼無堪任性。為舍此故起解脫道。及證此名擇滅無為。雖初地所斷實通二障。而異生性障意取所知。說十無明非染污故。理實初地修道位中亦斷俱生所知一分。然今且說最初斷者。后九地斷準此應知。住滿位中時既淹久。理應進斷所應斷障。不爾三時道應無別。故說菩薩得現觀已。復于十地修道位中。唯修永滅所知障道。留煩惱障助愿受生。非如二乘速趣圓寂。故修道位不斷煩惱。將成佛時方頓斷故。二邪行障。謂所知障中俱生一分及彼所起誤犯三業。彼障二地極凈尸羅。入二地時便能永斷。三闇鈍障。謂所知障中俱生一分令所聞思修法忘失。彼障三地勝定總持及彼所起殊勝三惠。入三地時便能永斷。四微細煩惱現行障。謂所知障中俱生一分第六識俱身見等攝。最下品故。不作意緣故。遠隨現行故。說名微細。彼昔多與此身見等同體起故說煩惱名。彼障四地菩提分法。入四地時便能永斷。五于下乘般涅槃障。謂所知障中俱生一分令厭生死樂趣涅槃同下二乘厭苦欣滅。彼障五地無差別道。入五地時便能永斷。六粗相現行障。謂所知障中俱生一分執有染凈粗相現行。彼障六地無染凈道。入六地時便能永斷。七細相現行障。謂所知障中俱生一分執有生滅細相現行。彼障七地妙無相道。入七地時便能永斷。八無相中作加行障。謂所知障中俱生一分令無相觀不任運起。前之五地有相觀多無相觀少。于第六地有相觀少無相觀多。第七地中純無相觀。雖恒相續而有加行。由無相中有加行故。未能任運現相及土。此障八地無功用道。入八地時便能永斷。九利他中不欲行障。謂所知障中俱生一分令于利樂有情事中不欲勤行樂修己利。彼障九地四無礙解。入九地時便能永斷。十于諸法中未得自在障。謂所知障中俱生一分令于諸法不得自在。彼障十地大法智云及所含藏所起事業。入十地時便能永斷。此地于法雖得自在。而有余障未名最極。謂有俱生微所知障。及有任運煩惱障種。金剛喻定現在前。彼皆頓斷入如來地　故通佛地有十一障。十真如者。一遍行真如。謂此真如二空所顯。無有一法而不遍故。二最勝真如。謂此真如具無邊德。于一切法最為勝故。三勝流真如。謂此真如所流教法。于余教法極為勝故。四無攝受真如。謂此真如無所系屬。非我執等所依取故。五類無別真如。謂此真如類無差別。非如眼等類有異故。六無染凈真如。謂此真如此本性無染。亦不可說后方凈故。七法無別真如。謂此真如雖多教法種種安立而無異故。八不增減真如。謂此真如離增減執。不隨染凈有增減故。即此亦名相土自在所依真如。謂若證得此真如已。現相現土俱自在故。九智自在所依真如。謂若證得此真如已。于無礙解得自在故。十業自在所依真如。謂若證得此真如已。普于一切神通作業總持定門皆自在故。雖真如性實無差別。而隨勝德假立十種。雖初地中已達一切。而能證行猶未圓滿。為令圓滿后后建立。如是菩薩于十地中勇猛修行十種勝行。斷十重障證十真如。于二轉依便能證得。轉依位別略有六種。一損力益能轉。謂初二位。由習勝解及慚愧故。損本識中染種勢力。益本識中凈種功能。雖未斷障種實證轉依。而漸伏現行亦名為轉。二通達轉。在通達位。由見道力通達真如。斷分別生二障粗重。證得一分真實轉依。三修習轉。謂修習位。由數修習十地行故。慚斷俱生二障粗重。漸次證得真實轉依。四果圓滿轉。謂究竟位。由三大劫阿僧企耶修習無邊難行勝行。金剛喻定現在前時。永斷本來一切粗重。頓證佛果圓滿轉依。窮未來際利樂無盡。五下劣轉。謂二乘位。專求自利厭苦欣寂。唯能通達生空真如。斷煩惱種證真如擇滅。無勝堪能名下劣轉。六廣大轉。謂大乘位。為利他故趣大菩提。生死涅槃俱無欣厭。具能通達二空真如。雙斷所知煩惱障種。頓證無上菩提涅槃。有勝堪能名廣大轉。此中意說廣大轉依。舍二粗重而證得故。轉依義別略有四種一能轉道。此復有二。一能伏道謂伏二障隨眠勢力。令不引起二障現行。此通有漏無漏二道加行根本后得三智。隨其所應漸頓伏彼。二能斷道。謂能永斷二障隨眠。此道定非有漏加行。有漏曾習相續所引未泯相故。加行趣求所證所引未成辯故。故見所斷及修所斷迷理隨眠。唯根本智親證理故能正斷彼。余修所斷迷事隨眠。根本后得皆能正斷。二所轉依。此復有二。一持種依。謂本識。由此能持染凈法種。與染凈法俱為所依。圣道轉令舍染得凈。余依地起性雖亦是依。而不能持種故此不說。二迷悟依。謂真如。由此能作迷悟根本。諸染凈法依之得生。圣道轉令舍染得凈。余雖互作迷悟法依。而非根本故此不說。三所轉舍。此復有二。一所斷舍。謂二障種。真無間道現在前時。障治相違彼便斷滅永不成就。說之為舍。彼種斷故不復現行妄執我法。所執我法不對妄情。亦說為舍。由此名舍遍計所執。二所棄舍。謂余有漏劣無漏種。金剛喻定解脫道起。引極圓明能凈本識。非彼依故皆欲舍棄。彼種舍已。現有漏法及劣無漏畢竟不生。既永不生亦說為舍。由此名舍生死劣法。四所轉得。此復有二。一所顯得。謂大涅槃。此雖本來自性清凈。而由客障覆令不顯。真圣道生斷彼障故。令其相顯。名得涅槃。此依真如離障施設。故體即是清凈法界。涅槃義別略有四種。一本來自性清凈涅槃。謂一切法相真如理。雖有客染而本性凈。具無數量微妙功德。無生無滅堪若虛空。一切有情平等共有。與一切法不一不異。離一切相一切分別。尋思路絕言名道斷。唯真圣者自內所證。其性本寂故名涅槃。二有余依涅槃。謂即真如出煩惱障。雖有微苦所依未滅。而障永寂故名涅槃。三無余依涅槃。謂即真如出生死苦。煩惱既盡余依亦滅。眾苦永寂故名涅槃。四無住處涅槃。謂即真如出所知障。大悲般若常所輔翼。由斯不住生死涅槃。利樂有情窮未來際用。而常寂故名涅槃。一切有情皆有初一。二乘無學容前三。唯我世尊具四圓寂。如何善逝有有余依。雖無實依而有現似。或苦依盡說無余依。非苦依在說有余依。是故世尊可言具四。二乘無余雖無身智。而由彼證不說彼有。彼位唯有清凈真如。離相堪然寂滅安樂。依斯說彼與佛無差。但無菩提利樂他業。故復說此與佛有異。既所知障亦障涅槃。如何但說是菩提障。應知圣教依勝用說。理實俱能通障二果。如是所說四涅槃中。唯后三種名所顯得。二所生得。謂大菩提。此雖本來有能生種。而所知障礙故不生。由圣道力伏彼障故。令從種起名得菩提。起已相續窮未來際。此即四智相應心品。一大圓鏡智相應心品。謂此心離諸分別。所緣行相微細難知。不妄不愚一切境相。性相清凈離諸雜染。純凈圓德現種依持。能現能生身土智影。無間無轉窮未來際。如大圓鏡現眾色像。二平等性智相應心品。謂此心品觀一切法自他有情悉皆平等。大慈悲等恒共相應。隨諸有情所樂示現受用身土影像差別。妙觀察智不共所依。無住涅槃之所建立。一味相續窮未來際。三妙觀察智相應心品。謂此心品善觀諸法自相共相無礙而轉。攝觀無量總持定門及所發生功德珍寶。于大眾會能現無量作用差別皆得自在。雨大法雨斷一切疑。令諸有情皆獲利樂。四成所作智相應心品。謂此心品為欲利樂諸有情故。遍于十方示現種種變化三業。成本愿力所應作事。如是四智相應心品雖各定有二十二法能變所變種現俱生。而智用增以智名顯。故此四品總攝佛地一切有為功德皆盡。此轉有漏八七六五識相應心品。如次而得。智雖非識而依識轉。識為主故說轉識得。又有漏位智劣識強。無漏位中智強識劣。為勸有情依智舍識故。說轉八識而得此四智。大圓鏡智解脫道時初成佛故乃得現起。異熟識種金剛喻定現在前時猶未頓舍。與無間道不相違故。由斯此品從初成佛盡未來際相續不斷。持無漏種令不失故。平等性智菩薩見道違二執故方得初起。后十地中執未斷故。有漏等位或有間斷。法云地后與凈第八相依相續盡未來際。妙觀察智生空觀品二乘見位亦得初起。此后展轉乃至上位。若非有漏生空觀品或無心時皆容現起。成所作智成佛初起。以十地中依異熟識所變眼等。非無漏故。有漏不共必俱同境根發無漏識。理不相應故。此二于境明昧異故。由斯此品要得成佛。依無漏根方能現起。而數間斷。作意起故。此四種性雖皆本有。而要熏發方得現行。因位漸增。佛果圓滿不增不減盡未來際。但從種生不熏成種。勿前佛復勝后佛故。前三智品通緣真俗一切境界二智所攝。緣真如故。是無分別緣余境故后得智攝。其體是一。隨用分二。了俗由證真故說為后得。第四智品遍緣三世色等諸境。不違正理。隨作意生緣事相境起化業故后得智攝。此四智品名所生得。此所生得。總名菩提。及前涅槃名所轉得。雖轉依義總有四種。而令但取二所轉得。頌說證得轉依言故。此修習位說能證得。非已證得。因位攝故。后究竟位其相云何。頌曰

　此即無漏界　　不思議善常
　安樂解脫身　　大牟尼名法　

釋曰。此顯第五究竟位也。前修習位所得轉依。應知即是究竟位相。此謂此前二轉依果。即是究竟無漏界攝。諸漏永盡非漏隨增。性凈圓明故名無漏。界是藏義。此中含容無邊希有大功德故。或是因義。能生五乘世出世間利樂事故。雖有示現作生死身業煩惱等似苦集諦。而實無漏。道諦所攝。說十五界唯是有漏者。彼依二乘粗淺境說。非說一切。謂余成就十八界中。唯有后三通無漏攝。佛成就者雖皆無漏。而非二乘所知境界。此轉依果又不思議。超過尋思言語道故。微妙甚深自內證故。非諸世間喻所喻故。此又是善白法性故。清凈法界遠離生滅極安穩故。四智心品妙用無方極巧便故。二種皆是順益相故。圣說滅道唯是善性。一切如來身土等法皆滅道攝。非苦集故。佛識所變有漏不善無記相等。皆從無漏善種所生。無漏善攝。此又是常無盡期故。清凈法界無生無滅。性無變易故說為常。四智心品所依常故。無斷盡故。亦說為常。非自性常。從因生故。生者歸滅。一向記故。不見色心非無常故。由所化生無盡期故。窮未來際無斷無盡。此又安樂無逼惱故。清凈法界眾相寂靜。故名安樂。四智心品永離煩惱。故名安樂。此二自性皆無逼惱。及能安樂一切有情。故二轉依俱名安樂。二乘所得二轉依果。唯永遠離煩惱障縛無殊勝法故。但名解脫身。大覺世尊成就無上寂默法。故名大牟尼。此牟尼尊所得二果。永離二障亦名法身。無量無邊力無畏等大功德法所莊嚴故。體依聚義總說名身故。此法身五法為性。非凈法界獨名法身。二轉依果皆此攝故。如是法身有三相別。一自性身。謂諸如來真凈法界。受用變化平等所依。離相寂然絕諸戲論。具無邊際真常功德。是一切法平等實性。即此自性亦名法身。大功德法所依止故。二受用身。此有二種。一自受用。謂諸如來三無數劫修集無量福惠資糧所起無邊真實功德。及極圓寂常遍色身。相續湛然盡未來際恒自受用廣大法樂。二他受用。謂諸如來由平等智。示現微妙凈功德身居能凈土。為住十地諸菩薩等。現大神通轉正法輪。決眾疑網令彼受用大乘法樂。合此二種名受用身。三變化身。謂諸如來由成事智。變現無量隨類化身居凈穢土。為未登地諸菩薩眾二乘異生。稱彼機宜現通說法。令各獲得諸利樂事。以五法性攝三身者。于中初一攝自性身。說自性身是本性常。證因所得非生因故。遍一切法由若虛空。無相無為非色心故。四智心品中。真實功德鏡智所起常遍色身攝自受用。平等智品所現佛身攝他受用。成事智品所現隨類種種身相攝變化身。既受用身攝佛不共有為實德故。四智品實有色心皆受用攝。又他受用及變化身皆為化他方便示現。故不可說實智為體。然變化身及他受用雖無真實心及心所。而有化現心心所法。無上覺者神力難思故。能化現無形質法。若不爾者。云何如來現貪嗔等。久已斷故。云何聲聞及傍生等知如來心。如來實心等覺菩薩尚不知故。由此經說。化無量類皆令有心。化現三業。如是三身雖皆具有無邊功德。而各有異。謂自性身唯有真實常樂我凈。離諸雜染眾善所依。無為功德。無色心等差別相用。自受用身具無量種妙色心等真實功德。若他受用及變化身。唯無邊似色心等利樂他用化相功德　又自性身正自利攝。寂靜安樂無動作故。亦兼利他。為增上緣令諸有情得利樂故。又與受用及變化身為所依止。故俱利攝。自受用身唯屬自利。若他受用及變化身唯屬利他。為他現故。又自性身依法性土。雖此身土體無差別。而屬佛法。性相異故。此佛身土俱非色攝。雖不可說形量小大。然隨事相其量無邊。譬如虛空遍一切處。自受用身還依自土。謂圓鏡智相應凈識。由昔所修自利無漏純凈佛土因緣成熟。從初成佛盡未來際相續。變為純凈佛土。周圓無際眾寶莊嚴。自受用身常依而住。如凈土量身量亦爾。諸根相好一一無邊。無限善根所引生故。功德智慧既非色法。雖不可說形量大小。而依所證及所依身亦可說言遍一切處。他受用身亦依自土。謂平等智大慈悲力。由昔所修利他無漏純凈佛土因緣成熟。隨住十地菩薩所宜變為凈土。或小或大或劣或勝前后改轉。他受用身依之而住。能依身量亦無定限。若變化身依變化土。謂成事智大慈悲力。由昔所修利他無漏凈穢佛土因緣成熟。隨未登地有情所宜化為佛土。或凈或穢或小或大前后改轉。佛變化身依之而住。能依身量亦無定限。自性身土一切如來同所證故。體無差別。自受用身及所依土雖一切佛各變不同。而皆無邊不相障礙。余二身土隨諸如來所化有情有共不共。所化共者同處同時。諸佛各變為身為土。形狀相似不相障礙。展轉相雜為增上緣。令所化生自識變現。謂于一土有一佛身。為現神通說法饒益。于不共者唯一佛變。諸有情類無始時來種姓法爾更相系屬。或多屬一。或一屬多。故所化生有共不共。不爾多佛久住世間各事劬勞。實為無益。一佛能益一切眾生。此諸身土若凈若穢無漏識上所變現者。同能變識俱善無漏。純善無漏因緣所生。是道諦攝。非苦集故。蘊等識相不必皆同。三法因緣雜引故。有漏識上所變現者同能變識。皆是有漏。純從有漏因緣生是苦集攝。非滅道故。善等識相不必皆同。三性因緣雜引生故。蘊等同異類此應知。然所變現是識相分。從緣生故。虛實如識。唯言遣外不遮內境。不爾真如亦應非實。內境與識蘊既非虛。如何但言唯識非境。識唯內有。境亦通外。恐濫。外境但言唯識。又諸愚夫迷執于境起煩惱業生死沉淪。不解觀心勤求出離。哀愍彼故說唯識言。令自觀心解脫生死。非謂內識如外都無

唯識三十論要釋