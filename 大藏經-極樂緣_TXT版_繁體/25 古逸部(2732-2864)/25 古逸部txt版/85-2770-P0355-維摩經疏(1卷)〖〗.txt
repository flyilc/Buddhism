　　No. 2770 [cf. No. 475]

維摩經疏

故若在果中自□□□□□□□□□□□□□□□□□□□□伏故降魔如是今就利他□□□魔菩薩自降。多用神通下制外道。法外妄計斯稱外道。此亦妨于自行外化。并須制伏。但隨行別用法不同。自行因中正見降伏。正見道理不從邪。故自行果中無畏降伏外道。邪智難佛無德。如來有德于彼不怯能降伏。故自行如是。化他純用四辨降伏。四無礙辨廣知法義能難論。故今就化他四辨摧邪名制外道。上來利他

下明自利。于中初先明其斷德。心常安下明其行德。前斷德中悉已清凈明其攝治。永離蓋等彰其離障。又悉清凈明離惡業。正習斯亡名悉己凈。永離蓋纏明無煩惱。蓋謂五蓋。貪欲嗔恚睡眠悼悔及疑是也。廣如別章。亦可。一切諸煩惱結通名為蓋。蓋眾生故。蓋凈心故。纏謂十纏。無漸無愧睡悔慳嫉悼眠忿及覆是其十也。亦如別章。亦可。一切諸煩惱結通名為纏。纏眾生故纏縛心故。于此蓋纏止習斯亡故云永離

下行德中文別有二。一隨德別嘆。二布施下隨位別嘆。前隨德中心常安住無礙解脫空解脫也。亦可。安住一切法界無礙解脫。此即十地解脫大也。念謂正念。念門不同。或說三種。念佛法僧。或說四種。身受心法。又如地論上。念同法功德求義亦是四也。或說六種。念佛法僧戒施及天。如涅槃釋。或說八種。如龍樹說。前六種上更加二種。一念出入息。系心住于數息法門。二者念死。常修死相。或說十種如大智論摩訶衍品說。前八種上更加二種。一者念滅。念彼涅槃無為寂滅起意趣求。二者念身。自念己身無常苦空無我不凈修行厭離。或說十一。如地經說。念菩薩行。念波羅蜜。念十地。念不懷力。念無畏。念不共法乃至不離。念一切智。廣則無量菩薩悉念。定者。所謂九次第定。八禪滅盡是九定也。亦可。一切所得三昧悉名為定。此即十地三昧大也。言總持者。陀羅尼大。此即十地陀羅尼大。言辨才者。四無礙辨。知法辨了名之為辨。又說。辨了亦名為辨。言辭才巧故名為才。念念常現故云不斷。又說無間亦云不斷。上來第一隨德別嘆。人言此嘆地前功德。當應不然。嘆地前行多不舉此勝上功德

自下第二隨位別嘆。謂嘆初地至十地德。何故須然。菩薩住于一地之中普攝一切諸地功德。故歷諸位而以嘆之。言布施者初地功德。言持戒者二地功德。言忍辱者三地功德。言精進者四地功德。言禪定者五地功德。言智慧者六地功德。六度之義廣如別章。此應具論。今且釋名。言布施者以已財事分布與他。名之為布。惙已惠人。目之為施。言持戒者。胡語尸羅。此方正翻名曰清涼。三業炎非焚燒行。人事等如熱。戒能防息故號。此清涼行有能防止禁思之義。故復名戒。堅守曰持。言忍辱者。他人加惡名之為辱。于能安說之為忍。言精進者。練心于法名之為精。精心務達說以為進。言禪定者。禪那胡語。此翻名為思惟修。習上界靜法審觀方成名思惟修。又亦名為功德叢林。此乃從其所生為名。能生多德。是故名為功德叢林。言智慧者。照見名智。觀達稱慧。此六經中名波羅蜜。是外國語。此翻名度。又亦翻之名到彼岸。所言度者。地持論中說有三義。一者時度。此之六行種性已上度三阿僧祇方始成滿。二者果度。此六能得大菩提果。三自性清凈度。此六能得破舍情相到法實際。具此三義故名為度。言到岸者。如龍樹說。解有三義。一能舍離生死此岸到于無上涅槃彼岸。同前果度。二能舍離生死涅槃有相此岸到于平等無相彼岸。與前自性度義相似。三能舍離六弊此岸到于六度究竟彼岸名到彼岸。因修至成故名始修為能到矣。具此三義名到彼岸。此六同時隨位。且分壇寄初地。乃至彼若在第六地。如地經說。及方便力無不具足七地功德。七地修習十方便慧發起勝行名方便力無不具足。逮無所得不起法忍。八地功德。逮謂及也。亦曰至也。無所得者。無生理中無凈可得。此諸菩薩破去情相到無得處。是故名為逮無所得。不起法忍猶是經中無生法忍。由逮無得是故便成不起法忍。不見凈法可生起故。已能隨等九地功德。已能隨順轉不退輪是九地中說成就矣。謂能隨生轉妙法輪。文堪化益名曰已能。化順物機名為隨順。說授名轉。不退輪者。經中或說三業為輪。或復宣說佛法為輪。今此所論名法為輪。如彼轉輪圣王輪寶。能摧剛強轉下眾生上升虛空。佛法如是能摧眾生惡不善法轉下眾生上入佛道。故名為轉。一得永住故云不退。善解法相是九地中智成就也。知眾生根是九地中入行成就

蓋諸大眾得無畏下十地功德。蓋諸大眾得無所畏。利他功德十地學窮故。蓋大眾起說不怯故得無畏功德。已下自利功德。功德智慧以修其心。妙德嚴心。功者是其功德莊嚴。智者是其智慧莊嚴。此二莊嚴廣如別章。此應具論。然今且可釋其名字。具功德者亦名福德。福謂福利。善能資閏福利行人故名為福。此福是其善行家德故名福德。如清冷等是水家德。功謂功能。善有資閏利益之功故名為功。此功還是善行家德故名功德。言智慧者。依如毗曇。決斷名智。對諸忍故。若依成實。無著名智。想別識故通相以論。知法名智。觀達稱惠。此智與惠通釋一物。隨義別分。非無差異。異相如何。依如地持。知世諦者名之為智。知第一義說以為惠。故彼文言。于一切法部分知者名智波羅蜜。于第一義開覺名波若波羅蜜。涅槃亦然。若依地論。證第一義名隨智了達教法名隨惠者皆得無傷。此二經中為莊嚴。亦名律儀。亦曰助法。亦復說之為菩提具。言莊嚴者。如涅槃說。能嚴行人故曰莊嚴。又復諸行共相莊飾亦曰莊嚴。如莊嚴具眾寶間錯。言律儀者。如地持說。此二內調故名為律。合法稱儀。言助法者。望果為言。資順菩提故云助法。能為佛因故復說之為菩提具。依此二行修練己心。故曰修心。相好已下勝相莊身。表德名相。帷情稱好。用此莊形故曰嚴身。相好嚴身過余世報名色第一。不假余營故舍世間所有飾好

自下第三彰德殊勝故名高遠。于中先舉名稱高遠。顯德殊勝名聞上徹名為高遠。如何踰于須彌。踰謂過也。須彌胡語。此名好高山亦名安明山。舉高三百三十六萬里。縱廣亦然。四寶所成。六萬諸山而為眷屬

深信堅下辨德顯名。于中有三。一明其信。二深入緣下彰其解。三無有量下顯其行。此三分中皆自利利他。就初分中深信堅固猶若金剛。是其自利。決定名信。信門不同。或說為二。如地經說。信菩薩行及諸佛法。或分為三。信佛法僧。或說四種。信佛法僧及與信戒。如成實說。或說八種。如地持說。信佛法僧即以為三。信佛菩薩神通之力通前為四。信種種因果是其世諦。信真實義是其真諦。通前為六。得義為七。得方便八。無上菩薩名為得義。一切菩薩所修學道名得方便。隨別細分亦可無量。殷厚曰深。難壞稱堅。此是法說。猶若金剛喻以顯之。下明利他。法寶普照而雨甘露明其能益。法寶普照惠法教人。聞思修等三惠之法名之為法。此法可珍。又能照曜故說為寶。隨機等示故名為普。開曉物心除其闇障說之為照。而雨甘露功德教人世間。甘露能除憔渴。功德善法能閏行人故名甘露。授人稱雨。此明能益。于眾言音微妙第一彰其能說。說前法時能宣吐也。謂于世俗言音之中最為第一

第二解中深入緣起斷邪見等。是其自利。入深緣起明能攝治。觀窮曰深。解順名入。言緣起者。謂十二緣。經名因緣亦稱緣起亦曰緣集。籍因托緣諸法得生故名因緣。法籍緣起故曰緣起。法從緣集故稱緣集。名字是何。謂從無明乃至老死。云何深入因緣之法。唯真不生單妄不成。真妄和合方得集起。于中開合廣略不定。或分為二。唯真與妄。據妄統攝十二因緣。皆妄心起名之為妄。據真統收。皆真心起說以為真。或以為三。一事緣起。十二因緣皆是六種事識所為。二妄緣起。據妄統攝十二因緣。皆是七識妄想心作。如蔑所見。故經說言三界虛妄皆一心作。妄心作矣。三真緣起。據真統攝十二因緣。皆真心作。如波水作此。如地經六地中說。故彼經言。十二因緣皆一心作。謂何黎耶真心作矣。細分有六。于前事識因緣之中義別有二。一事相因緣三世流轉。非我我所。如毗曇說。二虛假因緣。十二因緣皆是名用虛假之有。無有自性。如成實說。于前妄識因緣之中義別亦二。一妄相因緣。十二因緣是實幻虛妄相有之。如化如炎。無相為相。相即無相。不但無性。相亦叵得。二妄想因緣。十二因緣皆妄心起。心外無法。如蔑所睹。但是心見。心外無法。于前真識因緣之中義別亦二。一真用因緣。如來藏性不染而染。起十二緣。故經說言。如來藏性是其一切善不善因。能遍興造一切趣生。猶如彼見變現眾趣。又經亦言。即此法界輪轉五道名曰眾生。此等皆是真用因緣。二真體因緣。如來藏性是因緣體。名曰因緣。而此體中無因緣相。良以真實如來藏性是緣體故。經中宣說十二因緣以為佛性。見十二緣名為見佛見法見僧因緣。如是此諸諸菩薩皆能窮達。故曰深入。此明攝治

下明離障。斷諸邪見正使永亡。五見非一。說以為諸法。外推求名為邪見。見實除舍目之為斷。有無二遍無復余習。殘氣亦盡。由證因緣非有無性。故便有無二邊之見。永無余習

下明利他。演法無畏如師子吼。自心不怯。其所講說乃如雷震。說我益物。又冥無畏說□□□　講如雷震。語能生善。前中初言演法無畏。法說利他。依大智論。菩薩別有四種無畏。一總持無畏。于法廣知不畏屈梪。二知根無畏。明了諸根隨而授化不懼違失。三斷疑無畏。隨問能決不懼不堪。四答難無畏。隨難能通不懼屈滯。如師子吼。喻以顯之。后中講說法說利他。如雷喻顯。天雷一動卉蟄生永。法音一闡道根競長。故取為喻

第三行中初無有量已過量者。明其自行。行德深廣無有分限故曰無量。非是世人算數能及故曰過量。又非世人算數能及名為無量。超出世人算數之限故曰過量。集眾法下明其利他。集眾法寶如海。道師攝化方便法如珍寶。門別非一。名眾法寶。道人趣求名集。法寶如海。導師喻以顯之。海中導師道人采寶。菩薩如是道人求法故取為喻。了達已下化德成就。先知法藥后知眾生。知法藥中了達諸法知世諦也。了達深法知真諦也。知眾生中善知眾生往來所趣知過未也。知過去因名為知往。知未來果名來。所趣及心所行知現在也。知其現在心行善惡而教化之

上嘆自分下嘆勝進。于中先明修法身行。先無量功德皆成就下修凈土行。此二之中各自利他。修法身中先明自利。開閉已下明其利他。前自利中近無等等明修至。果佛比余生名為無等。佛佛道齊故復言等。克證不遙故名為近。佛自在惠辨出無等。佛智無礙故曰自在。十力無畏十八不共顯自在惠。言十力者。一是處非處力。二業力。三定力。四根力。五欲力。六性力。七至處道力。八宿命力。九天眼力。十漏盡力。義如別章。此應具論。四無畏者。一一切智無畏。二漏盡無畏。三能說障道。四能說盡善道。備如后釋。所言十八不共法者。毗曇宣說十力四無畏大非三念處以為十八。依大品經。別有名字。三業無失無異相無不定心無不知已舍。是其初六。欲無減精進無減念無減智慧無減解脫無減解脫知見無減。是其中六。三業隨智慧行了達三世。是其后六。亦如后解

下利他中開閉一切諸惡趣門。自無惡因。三途修羅是其惡趣。諸業煩惱通人趣入名惡趣門。圣道遮防稱曰開閉。而生道以現其身隨物現授。三涂人天是其五道。若分修羅道別有六。初入名生。終出名現。為大醫下隨生攝益。為大醫王療治眾病。總明化益。能治曰醫。自在稱王。醫王中勝故名為大。下別顯之。應病與藥量宣授法。貪教不凈。嗔教慈心。如是等也。令得服行勸物修習。令得服者。教起聞思攝受法也。令得行者。教使依法起修行也

下凈土中先明自利無量功德皆悉成就。凈土因成如下文說。無量佛土皆已嚴凈。凈土果就自報離染名之為凈。又用自在亦名為凈。凈滿法界故曰無量。下明利他。其見聞者無不蒙益。親近益也。見形聞名皆得益矣。諸有所作亦不唐捐。順行益也。捐謂捐棄。無有順行虛然唐棄。名不唐捐。上來別嘆

如是一切功德具足總以結嘆。言皆具者。解有兩義。一就人以論。所列菩薩齊具前德故云皆具。二就德而辨。于前德中無德不備故云皆具。次列其名。菩薩眾多文中且列五十二人。菩薩之名皆依德立。言等觀者。多觀真諦平等法也。不等觀者。多觀世諦差別法也。等不等者。二諦通觀。此約惠別定。自在王依定立稱。此前約行。其法自在及與法相約法以別如是等也。如是菩薩三萬二千

第五總結。上列圣眾。下列凡眾。于中初先列其天眾。次列鬼神。后列人眾。鬼神是其天之輔從。次天以列天中。初先列其梵眾。次列帝釋。后列余天。梵中初言萬梵天王列數辨眾。此皆應是初禪梵王。尸棄列名。此云頂髻蓋。乃是其編發梵王。下言螺發。應是其人。從余天下辨其來處。此言稍略。若具應言從余四天上下來也。詣佛所至聽法所作。就帝釋中復萬二千舉其數也。天帝辨眾帝猶主矣。刀利天主名為天帝。亦從余天還彰來處。在會所至下列余天。通言并余大威力者。辨前兼后故說為并。謂欲界中余天也。次列鬼神龍。是畜生。于中具有四生差別。有大神德能來聽法故今列之。夜叉是其輕健鬼也。乾闥婆者是天樂神。亦鬼道攝阿修羅者。人傳釋言。名不酒神。不知是非。或云劣天。依如毗曇。修羅唯鬼。依法念經。有鬼有畜。如彼羅睺阿修羅王是師子兒。體是畜生。依伽那經。有天鬼畜三種差別。修羅凡有五地之別。一在地上眾相山中。如地經說。勢力最下。二須彌山北大海之下二萬一千由旬有修羅王。名曰羅睺。統領無量阿修羅眾。三羅睺下復過二萬一千由旬有修羅王。名曰勇健。四勇健下復過二萬五千由旬有修羅王。名曰華鬘。五華鬘下復過二萬一千由旬修羅王。名毗摩質多之。領無量阿修羅眾。毗摩之母本從天生。故名劣天。劫初成時有諸天女來海中洗。水觸其身遂失精氣。流在水中成一肉卵。逕八千歲乃生一女。有九百九十九頭。頭有千眼。有九百九十九口。口有四爪。爪上出火猶如霹靂。二十四手。九百九十九腳。此女后時在海浮戲。水精入體生一肉卵。逕八千歲生毗摩質多。有九頭。頭有千眼。口中出火。有九百九十九手腳。唯有八其形四倍大于須彌。純食淤埿及與藕根。多與天諍。如法念說。迦樓羅者。是其鳥神。于中有其金翹之鳥。純食諸龍。有四生別。其化生者食四生龍。其胎生者食三生龍。除其化生。其卵生者食二生龍。除化除胎。其濕生者唯食濕生。此四天下有一化生如樓羅王。名曰正音。壽八千歲。日別啖食天龍王五百小龍。繞四天下周而復始次第食之。命欲終時諸龍吐毒不復能食。饑火所燒。聳翅直下至風輪際為風所吹。而復上來。往還七返無處停足。遂至金剛輪山頂上命終。以食諸龍身肉毒氣遂發猛火。其難陀龍王及跋難陀恐燒寶山遂降大雨。渧如車軸。以滅其火。身肉消散。唯有心在。大如人膝。純清流離。輪王得之用為珠寶。帝釋得之為髺中珠。緊那羅者。此名疑神。體是畜生。形狀似人。面極端正。頂有一角。人見生疑。不知為人為鬼為畜。故名疑神。此二是其天之樂神。摩睺羅伽是腹行神。世人相傳是奔神也。下列人眾。比丘如上。尼猶女也。憂婆塞者名為善宿。懷善宿德。亦云近住。近善而住。亦名清信士。優婆姨者。優婆如前。姨猶女也。上來第二列其徒眾

彼時佛下第三大段明其佛眾云集所為。于中初明佛與諸眾圍繞說法。說何等法。文中不辨。不知說何。下明如來于眾獨勝。譬如須彌顯于大海。喻說顯勝。高顯獨出在于大海名顯。于海弊于諸眾合以顯勝也

上來由序。自下約對不思議德悉為正宗。如勝鬘經嘆佛功德正宗所收。此亦應然。無勞致疑。此正宗中文別有二。一因寶積獻蓋如來顯示不思議德令人愿求。二寶積說已白佛已下因寶積啟請如來宣說凈土因果令人習學。前即是其法身因果。后即是其凈土因果。初之一段望前為正。望后仍有起發之義。故亦名序由。其蓋中現十方國。起后所說凈土因果故得名序。于中有三。一寶積等獻蓋為由。第二如來合蓋現變。三寶積等觀之敬嘆以顯愿求。初中爾時獻蓋時也。當爾佛在庵羅園時。次舉獻人。毗耶離城出其生處。有長者子標別其人。名曰寶積厈其名諱。與五百等兼列其眾。下明獻蓋時。蓋諸佛獻奉方共便供養佛。正明獻蓋

第二如來現變之中光合為一。次廣令大后。于蓋中廣有所現。前合一中佛之威神明合所由。此不思議解脫之力說為威神。約通而辨。是幻通力非余通等。通有幾種而言非余通。有四種。一如意通。運變自身大音普遍。二者幻通。轉變外事。三法智通。通達諸法。四圣自在通。能于苦中生其樂相。于樂法中生于苦想。苦樂法中生不苦不樂想。如是一切不隨緣變名圣自在。今轉外事故是幻通。何故悉受合之為一。為令施者眾望滿足故悉受之。為成一用故合為一。佛初成道受四王缽合之為一。又為顯示不思議力故合為一。次廣令大遍覆三千大千世界。如經中說。一四天下有一須彌四大海水鐵圍。圍繞以為一界。數之至千名小千世界。小千為一數復至千名中千界。中千為一數復至千名為三千大千世界。此三千界同時成壞故合為一名世界剎。數此至于恒河沙數名世界性。此性為一數復至于恒河沙數名世界海。海復為一數之至恒河沙數名世界種。種復為一數之至恒河沙數名一佛界。依如華嚴。如是轉增凡有十重。最后名為世界須彌。今言三千。一剎為言。下明所現。所現有二。一現此界。二又十方下現他方事。現此之穢令人同厭。現他方凈使人同欣。現此界中事別有五。一現地相廣長悉現。二現諸山。三現眾水。四現日月星辰等事。五現諸天龍神宮等事。現他方事言少可知

自下第三明寶積等睹前神變敬嘆發心。于中初先明諸大眾贊嘆禮敬。爾時一切大眾舉敬嘆人。睹佛神力敬嘆所由。嘆未曾有口業嘆也。合多為一。廣小令大。蓋中普現諸事。昔所未見。名為未有。合掌禮佛身業敬也。觀佛無厭故曰不舍。下明寶積說偈廣嘆。先舉嘆人。佛前嘆處。偈訟嘆相。何故偈嘆。解有兩義。一偈言要略。少字之中能攝多義。寶積令欲以其略言廣攝佛德故須偈訟。二偈言美妙諸贊嘆者多以偈訟。寶積今欲贊美佛德故須偈訟

下出嘆辭。辭中合有三十六行。四句為偈。有十八偈。人科種種。合判為五。初有兩行。以為初段。嘆美佛德。次有兩行。為第二段。訟嘆向前所現之事。法王法力超群生下有十三行。為第三段。重嘆余德。今奉世尊此微蓋下有四行偈。為第四段。訟嘆向前所現之事。大圣法王眾所歸下有十五行。為第五段。廣嘆余德

就初段中初先正嘆。后故稽首總以結敬。就正嘆中分別不同。乃有三種。一嘆身嘆德。二門分別。初句嘆身。余文嘆德。就嘆身中遍嘆佛眼。何故而然。六根身中眼根為首。就始遍嘆。余略不論。又人身中頭最為上。頭中眼勝。就勝遍嘆。又人相見先目相睹。隨見先嘆故遍嘆眼。言目凈者。嘆其眼凈凈。有二種。一者青白分明色無闇濁名之為凈。二照囑分明說之為凈。言修廣者。嘆其眼相。修謂長也廣猶闊也。如青蓮者。類以嘆之。如有二種。一凈如清蓮喻前凈也。二形如青蓮喻前修廣。下嘆德中嘆三學。行心凈已度諸禪定者。嘆佛定行。如來定心畢竟離染。名之為凈。超出余人一切正受名度諸禪。久積凈業稱無量者。嘆佛戒行。戒名凈業。佛修曩劫故云久積。以佛久積純凈業故名稱無量。舉稱無量彰業凈矣。道眾以寂嘆佛惠行。由惠明勝故能利人舉能利他。彰惠勝矣。由前見佛為眾說法。故嘆道眾。寂是涅槃。導眾入中。又寂是真諦。導人趣入。故經說言。一切世諦若于如來悉名第一義。為令眾生得第一義說世諦故。第二約就身戒心惠四門分別。目凈一句嘆佛身凈。心凈一句嘆佛心凈。此二一對身心分別。久積凈業依身嘆戒。導眾以寂依心嘆惠。此二一對福智分別。此則涅槃修身修戒修心修惠四種果也。第三約就嘆身嘆德嘆名嘆德四門分別。目凈一句贊嘆佛身。心凈已度久積凈業嘆佛行德。心凈行體。凈業行德。此二自德稱無量者嘆佛名。稱導眾以寂重嘆佛德。此二化德。下總結。敬佛備前德故我稽首。此初段竟

下次訟前所現神變。既見大圣以神變者。訟嘆向前合蓋之事。既謂已也。以猶用也。前已見佛用神通力合蓋為一。故云既見以神變矣。普現已下訟前蓋中所現事也。向前蓋中通現此土及他方事。今此遍訟他方之事。此土之事在后別訟。普現十方無量土者。現其化處。其中諸佛現其化主。演說法者。現其化相。于是一切悉見聞者。由佛普現。于是會中一切大眾悉見十方無量佛土。及見彼佛聞其說也

自下第三重嘆余德。有十三行。相從為三。初有五行嘆佛說巧。次有六行嘆佛化。能下有兩行嘆佛心等。就初段中前之三行嘆說世諦不違第一。后之兩偈嘆說第一不違世諦。前中初行明說益人。中間一行明說合法。末后一行牒以結敬。就初行中法王法力起群生者嘆佛說德殊勝過人。佛于諸法德勝自在故名法王。知法有余稱曰法力。此德過人名超群生。常以法財施一切者。說能益物。法能資潤名為法財。常以法財能常說也。言施一切能廣益也。第二行中能善分別諸法相者。巧說世諦。于第一義而不動者。不違真諦。第三行中以于諸法得自在者。牒初行中法王法力。自在猶是王之義也。是故稽首此法王者。就之結敬。就下兩行明說真諦不違世諦。于中初行說真不違有果。后行說真不違有因。說法不有亦不無者。能說真諦。此明法空為真諦矣。真諦離相亦復離性名為不有。而有實性故曰不無。如地持說。又復真諦約對名有無約對名就實亡對名非有無。以因緣故諸法生者。不違世諦。就真雖說非有非無。隨世恒說從因得果故云以因諸法生矣。所謂以其善惡因緣苦樂法生。無我無造及無受者。能說真諦。此明生空為真諦矣。真中無有我人可得名為無我。以無我故無人作因。名為無造。無人受果。名無受者。善惡諸業亦不亡者。真中雖無世諦。恒有用之牽果故曰不亡。自下第二嘆其化能。初先別嘆。當禮法海總以結敬。前中初先嘆其化。始以斯妙法濟群生下嘆其化。終又復前嘆小乘法化。后則嘆其大乘法化。復就前中初先別嘆三寶。于下總以結之。別中初明佛寶現世。始在佛樹力降魔者。成佛方便佛依樹成。所依之樹或名佛樹。或稱道樹。或復說之為菩提樹。樹下成佛名為佛樹。樹下得道說為道樹。樹下證得菩提之果。是故亦名為菩提樹。將成托此故云始在。魔于爾時恐佛道成而來惱亂。菩薩即入勝意慈定。神力伏魔名力降魔。又以慈力令魔摧伏名力降魔。得甘露滅覺道成者。正明成佛。得甘露滅明證滅諦。世間甘露能除燋渴。滅諦涅槃能除渴愛。是故約喻名甘露滅。隨化現證故名為得。言覺道成明得道諦。覺者是佛。道是菩提。克就云成前得。此成言左右耳。次明法寶。法中有二。一摧邪法。二三轉下明化正法。摧耶邪中以無心意無受行者。自無所著以謂由也。由無心意無受行等。便能滅配能說為異言。無心意無妄心體。此言略少。若具應言無心意識。心意識等有何差別。依如毗曇。就一事識隨義以分。義別五門。所謂名義業世施設。名者名心名意名識。義者集起是其心義。思量是意。別知是識。業者遠知名之為心。知未來法說之為遠。從來未起與身俱故。前知是意知過去法。續知是識知現在法。此乃約對三世境界以別其業。世者。約就三世心體以別三種。未來說心。過去說意。現在說識。言施設者。界施設心。謂七心界。入施設意。所謂意入。陰施設識。若依慢伽七識名心。集起本故。意識名意。司諸塵故。五識名識。了現境故。今依后門識之。一字偈迮不論證實除舍。是以言無無受行者無妄心用。謂無受果行因心也。亦可。初言無心意者。無識陰也。言無受者。無受陰也。言無行者。無行陰也。略不說想。以偈迮故。此句明其自無所著。而悉摧伏諸外道者。能破邪執伏外之相。廣如經說。下明化正。三轉法輪正明所說。此名四諦以為法輪。從喻名之。如轉輪王所有輪寶能能摧剛強轉下眾生上升虛空。四諦如是能摧眾生惡不善法轉下眾生上入圣道。故說為輪。圣說授人目之為轉。轉別有三。一示相轉。如說三苦及八苦等是其苦諦。業煩惱等是其集諦。苦集盡處名為滅諦。戒定惠等是其道諦。如是一切。二者勸轉。苦汝當知。集汝當斷。滅汝當證。道汝當修。三者證轉。苦我已知。集我已斷。滅我已證。道我已修。三轉如是。初轉何處。波羅榛國仙人鹿苑。本為誰轉。憍陳如等。于大千者出其說處。于大千界百億閻浮同時轉也。其輪本來常清凈者。嘆其所說不同情取故言常凈。問曰。滅道常凈可爾。苦集染法云何言凈。觀此破染能凈名凈。又此法相不同情取故亦名凈。下明僧寶。天人得道此為證者。約人顯法。六道俱益至論得圣。唯天與人故遍舉之。尋說悟圣名為得道。以此證成佛說不虛名此為證。又證如來所說清凈亦名為證。上來別舉三寶。于是現世間者總以結之。上明化始。下明化終。又復前明小乘法化。下明大乘。于中三句。前二教人令得涅槃后一化人令出生死。前兩句中以斯妙法濟群生者。用法教人。所謂以此大乘妙法濟度眾生。一受不退常寂然者。明受有益。一約在心名為一受。道行堅固稱曰不退。永證涅槃名常寂然。度老病死大醫王者。嘆佛化人出生死也。教斷集因不受來苦。是故名為度老病死。亦教度生。遏迮不說。以老病死苦遇粗重為是偏舉。佛能教人除斯苦患名大醫王。上來別嘆。當禮法海得無邊者。總以結敬。佛具多法名為法海。化德廣多名德無邊

自下第三嘆佛心等。初先正嘆。孰聞已下結成可敬。前正嘆中先嘆如來不為緣動。于善已下贊嘆如來于緣平等。此二之中各有法喻。前中初言毀譽不動。法說以嘆。緣有違順。毀違譽順。佛心平等不為其動。此言略少。若具論之。緣有八種。利衰毀譽稱譏苦樂是其八也。利衰二種約身以說財。榮潤已名之為利。殺縛事等說以為衰。毀譽稱譏就口而辨。遇惡罵辱名之為毀。過善談贊目之為譽。當惡而道名之曰譏。當善而論謂之為稱。苦樂就心。此之八種名世八法。在世同有。亦名八風。能動人心。如來于此悉皆不動。偈言要迮且舉毀譽。如須彌者喻顯不動。后中初言于善不善等以慈者。法說以嘆。順己名善。違己不善。佛皆慈之心等如空。喻說明等。上來別嘆。下結可敬。孰謂誰也。聞如是人中之寶而不尊敬而不歸承

次下四行是第四段重訟前事。今奉世尊此征蓋者。訟已向前蓋中事也。于中現我三千界者。訟前遍覆三千世界廣長悉現。諸天龍神所居宮者。訟前天宮龍神等宮悉現蓋中。悉現世間諸所有者。訟前須彌鐵圍山等。十力哀現是化變者。須荷佛恩。佛具十力。由十力尊哀愍我等現此化變。眾睹希有皆嘆佛者。訟前大眾睹佛神力嘆未曾有。我今稽首三界尊者。結已歸敬

自下第五廣嘆余德。行別十五。相從為三段。初有兩行嘆佛身業。中間六行嘆佛口業。后之七行嘆佛意業。就身業中。大圣法王眾所歸者。嘆佛人高。凈心觀佛靡不欣者。嘆佛身妙靡猶無也。以佛身妙凈心觀者無不欣慶。除邪謗人。各見世尊在其前者。嘆佛化巧。以化巧故有感斯現。佛以過去業得此妙身相。無心于彼此而能應一切。斯則神力不共法者。結嘆顯勝。亦得名為結嘆顯異。他無此力故云不共法。就嘆口中初有兩行。贊嘆如來隨音異說。佛以一音演說法者。發言不異。眾生隨類各得解者。悟解不同。泛解有二。一約真說一。如來真實常法螺聲相名為一音。眾生于中種種異解。如一真身種種異現。如來真實常寂之聲名法螺音。恒有恒無名常寂聲。于凈耳者無時不聞名為恒有。有非新發。無凈身者無時暫聞。名為恒無。無非始性。二就應說一。于中有二。一約方言以說一音。如未或時作一胡音。眾生于中解種種語。余亦如是。二約法說一。如來或時說一布施名為一音。眾生于中解種種法。余亦如是。今此所論就應辨一等。就應中此偈約就方言以說一音。眾生于中解種種語故云隨類各得解矣。皆謂世尊同其語者。謂偏同己。斯則神力結嘆顯勝。次有兩行。贊嘆如來隨法異說。佛以一音演說法者。發言不異。眾生各各隨所解者。悟解不同。如來或時對一眾生說一種法名一音說。眾生于中解種種義名各各解。普得受行獲其利者。起行異也。斯則神力結嘆顯勝。下有兩行贊嘆如來隨心異說。佛以一音演說法者。發言不殊此亦是其隨法一矣。或有恐怖或歡喜等生心各以取說一法。有人專謂說己罪過當墮惡道。所以恐怖。有人專謂說己善業當生善處。所以歡喜。有人專謂呵己過非。所以厭離。有人專謂教己善義聞法生信。所以斷疑。斯則神力結嘆顯勝。下嘆意中。初四行偈嘆佛德備。后三行偈嘆佛解具。前四行中初兩行偈嘆佛智德。后兩行偈嘆佛斷德。此二之中各自利利他之別。前智德中。稽首十力大精進者。嘆佛十力力。由勤成故嘆精進。稽首己得無所畏者。嘆佛四無畏。先成在己故云己得。稽首住于不共者。嘆佛十八不共法也。此嘆自德。向前文中先舉其德后結稽首。今此文中先彰稽首后出其德。文之左右。稽首一切大道師者。嘆其利他。下斷德中先嘆自德。稽首能斷眾結縛者。除其滅障。稽首已到于彼岸者。明證滅果。涅槃彼岸隨證名到。亦可。前言能斷結縛離生死因能到彼岸出生死果。下明利他。稽首能度諸世間者。謂能度于眾生世間出生死因離生死果。能教眾生出生死果度生死因得有余滅。稽首永離生死道者。得無余滅。上明得備下明解具。悉知眾生來去相者。明能知人。來謂未來。去是過去。以偈迮故不說現在。下明知法。善于諸法得解脫者。總明知法。于諸法中心無偏著名得解脫。下別顯之。不著世間如蓮華者。于有不染此明離愛。常善入于空寂行者。于空能解。此明離見。達諸法相無掛礙者。于法能知。此明離癡。稽首如空無所依者。于空能證。明離妄相。如空平等更無所依。佛亦如是。證心平等無所取著。故無所依。獻蓋至此望前為正望。后仍有起發之義。故亦名序

自下一段唯是正宗。因寶積請如來正顯凈土因果。于中有二。從初乃至隨其心凈則佛土凈以為初段。爾時舍利承佛威神下為第二段。此二段中總相粗分。初段偏明凈土之因。設使舉果對以顯因。后段偏明凈土之果。以實細論。初段因于寶積啟請具明凈土因之與果。后段因于舍利疑念拂疑顯凈以成前義。前中有四。一寶積等啟請為由。二如來贊嘆敕聽許說。三寶積等奉教聽受。四佛廣為說。初中寶積標列請人。說此偈已結前起后。白佛世尊啟告所請。皆已發心由己所愿。前睹如來合蓋現變顯不思議。生心愿求名為發心。諸人齊發故云皆發。發之已意故言已發。阿耨菩提是外國語。此名無上正真正道。阿之言無。耨多羅名上。三名為王。藐之言真。三復名正。菩提稱道。勤求此道名為發心。菩提心義后當具論。何故道此心為行本。明已有本唯須修行生后請也。愿聞得下正宣請辭。愿聞得佛國土清凈彰己所求。求聞當果。愿聞得佛。求聞正果。愿聞土凈。求聞依果。此成依果約以辨。唯愿世尊說諸菩薩凈佛土行者。諸說土因。唯是敬辭。亦是專義。專求如來說凈土行故言唯愿。前就果德彰己愿聞。略不請說。此就行中唯明請說不彰愿聞。言之隱顯道理齊通

自下第二如來嘆問敕聽許說。先嘆。次敕。后許宣說。嘆中善哉是總嘆也。善猶好也。所請事好故名為善哉。是助辭。乃能為諸菩薩問于如來凈土之行。出其善事。乃者是其。□越之辭。無量眾生皆不能問。至汝方堪故曰乃能。前兩句中據后以嘆。是故偏言為諸菩薩問凈土行。若就前句。應言乃能愿聞得佛國土清凈。略不云耳。諦聽善思敕誡辭。諦謂審諦。善謂委善。諦聽得善思得義故并敕之。念能堅持文義不失。故復教念當為汝說于是寶積及五百等是第三段奉教聽受

自下第四佛為廣說。于中應先解凈土義。然后釋文義。如別章。文中有二。一約大悲隨有之行宣說眾生以為佛土。二直心不約就出世恒菩提行說直心等而為佛土。前中有三段。一總說眾生以為佛土。二所以下釋前眾生為佛土義。取土為生故名眾生以為佛土。三所以下轉釋為眾生取佛土義。初中眾生是佛土者。緣中說土。土因悲得。悲由生起。以有眾生菩薩起悲。悲故得土。故名眾生為佛土耳。無限大悲等眾生界情無分限故。名一切眾生之類悉為佛土。第二釋中所以者何。問前起后。土是己報。所以乃說他眾生類為我佛土下對釋之。釋意如何。菩薩取土原為眾生。得土生由故名眾生而為佛土。文中四句。前二為于地前眾生。后二為于地上眾生。前兩句中化。始調終化者。化于種性已前令生信解。調者調于種性。已上令起行修。亦可。化者化令生善。善心先無今忽令有。故名為化。言調伏者。調令離過。離過順法。故名調伏。菩薩隨所化生而耳佛土者。為依凈土化人生善故取佛土。如彌陀界一生其中永善不退。隨所調伏眾生而取佛土者。為依凈土調人離惡故取佛土。如彌陀界一生其中永離諸過。后兩句中。入佛惠者。趣入佛果起菩薩根修起行因。亦可。入惠定惠莊嚴起菩薩根。是福莊嚴。文中初言隨諸眾生。應以何國入佛惠者。隨物所宜故言應。以為依凈土攝諸菩薩修惠莊嚴故取佛土。初地已上皆入三世諸佛智地。為教眾生入是智地故取佛土。應以何國起菩薩根而取佛土者。應以如前為依凈土攝諸菩薩修福莊嚴故取凈土。菩薩所行能為佛本。就人以彰名菩薩根亦可。菩薩行中相起初為后本名菩薩根。但諸眾生藉處不同起道各異。是故并言應以何國菩薩為之取種種土。問曰。所取為真為應。體即是真用相是應。應必依真故現應而取真土

自下第三轉釋為眾生取佛土義。先問后解。所以者何問也。問有兩意。一問菩薩得土自安。所以偏言為眾生者何。二問觀空破相之惠能治染過可得凈土為眾生。是其取有之心。所以能得凈土者何下對釋之兩意別解。菩薩取于凈因皆為饒益諸眾生故。解初意也。雖得自安。取土之意原為益生故。說為生而取土耳。譬如有人下釋后意也。釋意如何。凈土是其功德之果。唯空不成故為眾生能得凈土。先喻后合。喻中譬如有人欲于空地造立宮室隨意無礙。順舉其得人喻菩薩。修起凈土名造宮室。依空修惠依有起悲名為空地。用此求土得變不難名為無礙。若于虛空終不能成。舉失顯得。舍有純空無得土義。終不能成下合顯法。先合前得菩薩合人。辨法同喻故曰如是。為成就眾生故合于地也。空略不合。愿取佛國合造宮室。隨意無礙略而不合。愿取佛國者非于空也。合后失也。純空不成故言非矣也

自下第二明其出世順菩提行為凈土因。于中有二。一明行體。二如是寶積隨其直心則能發下明其行修次第成義。就前段中有十七句。一一句中皆先舉因。對上諸中愿說菩薩凈土之行。后舉其果。對上請中愿聞得佛國土清凈。文中皆言菩薩成佛。對前請中愿聞得佛。不諂眾生來生國等。對前愿聞得佛國土清凈。此義須知。文中有二。一修善法起凈土行。二說除難下明離惡法舍穢土行。前修善中三句分別。一約因分別。相從為三。一起行心。二布施下明所起行。三回向下明轉行心。二就果分別。泛論土果有三莊嚴。一事莊嚴。謂眾寶等。二法莊嚴。風鈴樹等皆宣法音。三人莊嚴。勝善眾生居住其中。今此文中從初乃至三十七品是凈土來。明人莊嚴。皆說善人來生其國回向一句。明事莊嚴及法莊嚴。故下文言得一切具足功德。國土理實齊通。語之隱顯。三隨文釋。就因土中先解初段起行之心。心行別有三。一是直心。二是深心。三大乘心。此大乘心下光嚴中名菩提心。下光嚴中更有一種名發行心。此中略無起行之意名發行心。初言寶積當知直心是菩薩凈土者。對果辨因。對前唯愿說凈土行。凈妙之果虛心不得故須宣說。直心為因。直心有二。如涅槃說。一自行直。起行不虛。二化他直利物不圍。由此能得凈土之果。世尊因中而與果名。故說直心以為凈土。其猶世人說食為命。余行皆爾。菩薩成佛時不諂眾生來生其國。明因得果。亦得名為舉果顯因。此即對上愿聞得佛國土清凈。菩薩成佛是得佛也。不諂來生是凈土也。不諂猶是直心別稱。菩薩自直安能使他直心眾生來生其國。解有四義。一以直心凈業之力自然感彼不諂眾生來生其國。如屠殺人自然還感屠殺眾生來生其家。二由自直心令他直心眾生樂見愛好親近。故令不諂眾生來生。三自直教他所敬眾生還來歸從。故令不諂眾生來生。四由直心得妙凈土。以土妙故物皆樂往修直往生。故令不諂眾生來生。余行悉爾。第二深心對果辨因。信樂殷至名曰深心故。地論言。其深心者謂信樂等。菩薩成等明因得果。言具足功德眾生來生者。深心是其諸行之因。能生諸德。以是力故還令具足功德眾生來生其國。發言大乘心是菩薩凈土者。對果辨因。此乃是其求佛之心名大乘心。行能運通目之為乘。乘中莫加謂之為大。諸佛菩薩名為大人。大人所乘名為大乘。求此之意名大乘心。有經亦言名菩提心。皆得無傷。由是得土故名凈土得果。可知上來明其起行之心

下次明其心所起行。于中有二。一明行體。二三十七下行熟成道。前行體中。六度自利。四無量下明其利他。就自利中布施是菩薩凈土舉因。菩薩成佛時明因得果。一切能舍猶是布施。由自施故感彼眾生來生其國。持戒舉因。菩薩成下明因得果。行十善道滿愿眾生來生其國者。十善是戒行。十善道戒行具也。言滿愿者戒心極也。以自持戒故令十善道滿愿。眾生來生其國。忍辱舉因。菩薩成下明因得果。經文不同。有經直言三十二相莊嚴眾生來生其國。此直舉果。是義云何。修忍離嗔得端政報。菩薩自修忍辱之行得相好果。未來還有修行忍辱得相眾生來生其國。有經說言。三十二相柔和眾生來生其國。此通因說。柔和猶是忍之別稱。菩薩自修忍辱柔和得相好果。未來還有如是眾生來生其國。三十二相如涅槃說。地持亦有。諸行皆得。且就忍論。精進舉因。菩薩成下明因得果。勤修一切猶是精進。禪定舉因。菩薩成下明因得果。攝心不亂猶是禪定。智惠舉因。菩薩成下明因得果。正定眾生來生國者。種性已上名正定聚。惠行成者住正定聚。住正定聚者惠行成就。由自修惠正定不退。還令如是眾生來生。下利他中。初四無量明利他心。第二四攝明利他行。第三方便明利他智。就利他心中四無量心是菩薩土。對果辨因。慈悲喜舍是四無量義。如后釋。菩薩成下明因得果。愛憐名慈。惻愴曰悲。慶悅名喜。亡懷稱舍。心無存著故曰亡懷。利他行中四攝舉因。布施愛語利益同事是其四也。義如別別章。此應具論。今且釋名。布施如上。因其布施錄物。初從道名布施攝。此與檀度有何差別。用同體義分。直爾與財名為檀度。因其與則錄人從道名布施攝。美辭可玩名為愛語。因其愛言錄物從道名愛語攝。言利益者經論之中亦名利行。通釋一物。于中別分。事中饒潤名為利益。化之起道說為利行。因其利行錄人道從名利益攝。言同事者。經論之中亦名同事。亦名同行。亦名同利。通釋是一。于中別分。事中共同名為同事。行中同修名為同行。成德共同名為同利。初下次中第三是上因同錄生名為事攝同行攝等。菩薩成下明因得果。解脫所攝眾生生者。自以四攝攝取眾生令解脫故。未來成時還有出世解脫所攝眾生來生。利他智中。方便是菩薩舉因。化智善巧名為菩薩成方便。方便無量此應宣說四無礙惠為方便矣。故下宣說于一切法無礙眾生來生其國。得果可知。上來明行。下次明其道行成熟。虛通說為道矣。道行眾多今此略舉三十七品。三十七品凈土者是菩薩對果辨因。義如后釋。菩薩成下明因得果。念處正勤神足根力覺道眾生來生國者。還是其道眾生來生。念謂四念。身受心法是其四也。勤謂四勤。未生諸惡令其不生。已生令滅。未生諸善令其得生。已生令其廣。是其四也。言神足者。四如意足。欲定精進定念定惠定是其四也。根謂五根。信進念定惠是其五也。力謂五力。名同五根。覺謂七覺。念擇精進猗喜定舍是其七也。道謂八道。正見正思惟。正語正業正命正精進正念正定是其八也。以自修故令此眾生來生其國。上來明行下。明回向轉行之心。以回向力令前諸行舍遠諸有趣向涅槃。故名轉行。回向舉因。回向用己善法有所趣向故名回向。回向有三。一菩提回向。用己善根成大菩提。二眾生回向。己善根回施眾生。三實際回向。用己善根回求實際。廣如別章。此應具論。菩薩成時明因得果。亦得名為舉果顯因。言得具足功德國者。上來諸句明人莊嚴。故說善人來生其國。此句明事及法莊嚴。故說具足功德國土。眾寶莊嚴及諸佛法名為具足功德因矣。上來修善起凈土行

下明離過舍穢土行。所得國土無諸穢惡。于中三旬。初說除難教他離過。后二自離前教他中說除八難已下是凈土者對果辨因。教他除難為土因矣。何者八難。三涂為三。人中有四。一是生盲生聾等難。二是世智辨聰之難。謂惡邪見。三是佛前佛后之難。無佛法時。四郁單越難。四中初一就苦說難。第二就惡。此二當體。第三就時。四□□□□□□八長壽天難。謂色無色界在此無有初入圣□□□□□□□□人修治舍離此難故名說除修