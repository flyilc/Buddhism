　　No. 2755 [cf. No. 279]

華嚴經疏

剎準可知。頌中有十。初一頌劫差別。二劫長短。三劫多少。已上通頌前列名。四劫染凈。五釋劫凈因。六顯諸劫名。七劫中佛出。八一多劫相入。九劫內嚴具相入。十結歸心想。是故得無礙并可知

第九明世界海劫轉變。隨所居眾生作業善惡命。一劫中或初染后凈。或初凈后染。如是轉變塵數多端。略列十種。初一總說。謂世界法爾隨業轉變也。余九別顯。一惡業所感名染眾生。如下文云。泉池皆枯槁等。二修人天大福。令世界亦染亦凈。如下文。大王出興世。粳米自然生等。三地前信解菩薩所住亦令染凈。以未斷障故非純凈也。四發地上證位菩提心故。令剎純凈也。上來明染凈轉變。五如下文。菩薩將下生時。先嚴此世界等。六多菩薩游現多嚴等。七如來入滅莊嚴隨謝。八如來出現嚴凈斯出。九神力無染不凈。頌中亦十。一頌總句。二頌染眾生。三頌福眾生。四頌信解。五頌發心。六頌菩薩游剎。七頌菩薩云集。八頌佛滅。九頌佛興。十頌神力。準釋可知

第十明世界海無差別。十列名中。一明一世界海中所含世界數如一世界海塵等。并積在其中諸世界海皆同此數。故云一一無無差別。二佛威力。三道場處。謂遍微塵中處故云法界也。四大眾會。五佛放光。六現神變。七圓音遍。八轉法輪。九剎入塵。十塵中佛并諸剎海中。同有此事故云無差別。頌中亦十次第。頌前十法。但前平漫普遍。今塵內重疊。初中明塵內多剎復互相十而不離亂。二頌佛興。三頌道場。四頌眾會。五頌佛光。六頌神變。七頌法輪。八頌佛音。九頌塵中剎出二因。一佛力。二業力。十頌塵內佛亦出二因。一性通。二愿力。并可知。上來明世界海成就品竟

　　花嚴藏世界品第五

將釋此品四門同前。初釋名者。梵本具言花。謂蓮花。藏即。含藏。謂花臺之上積諸世界布列校飾名曰莊嚴。數多繁奧故稱為海有釋世界

發光地。世親釋云。由此地中。與三摩地三摩缽底常不相離。無退轉故。于大乘法能作光明名發光地。無性釋靜慮名等持。無色名等至。或等持者心一境相。等至正受現前大法光明所依止者。于大乘教得智光明。此地是彼所依因故名為發光。解云。地從所發果法為名。解深密經及瑜伽論意同攝論。顯揚論云。證得靜慮三摩地蘊大智光明之所依止。智論四十九名為光地。十住論云。廣博多學為眾說法。能作照明故名明地。人王經名明慧地。地論等并如前辨　第二來意者有三。一前戒次定義次第故。是故須來。二前位能持微細戒品。未得圓滿世間等持等至。及圓滿聞法總持為令得。此因說此地令勤修學。此依深密經。三者初之三地。總寄世間施戒修法。前二施戒。今此顯修。是故來耳　第三所離障者。依十地論離闇相。于聞思修諸法忘障解云。此與所得地法。敵對相翻故立斯號。唯識論第九名闇鈍障。謂所知障中俱生一分。令聞思修法忘失。彼障三地勝定總持。及彼所發殊勝三慧入三地時。便能永斷。由斯三地說斷二愚及彼粗重。一欲貪愚。即是此中能障勝定及修慧者。彼昔受與貪欲俱故名欲貪愚。今得勝定及修所成。彼既永斷欲貪隨伏。此無始來依彼轉故。二圓滿陀羅尼愚。即是此中能障總持聞思慧者。解云。此實是所知障。與欲貪同體故名欲貪愚。以貪妙欲掉重散亂障定發修慧聞持等者。從所障因法以立名。以親障聞思二慧。是彼總持所起果故。此是忘念不正知等同體所知障。解深密經及瑜伽金光明經及梁攝論等。各有二愚。大同此說。又有離業障及報障。準前知之　第四所證者。唯識論云。勝流真如。謂此真如所流教法。于余教法極為勝故。攝論第七無性釋云。謂此所流教法最勝故。舍身命求此善說。不以為難。梁論釋云。從真如流出正體智。正體智流出后諸智。后諸智流出大悲。大悲流出十二部經。是故名為勝流法界　第五所成行者。略有三種。一十度中成忍度行。二成禪定行。三成求法行。莊嚴論云。第三住能生欲界而不退禪故。余行如下辨　第六所得別果者。亦有三種。一依梁論通達勝流法界得無邊法音果。二當位行果。金光明云　三地發心得難動三昧果。又下文曰。無量五神通。亦是當位所得之果。三顯分位果。謂忉利天王等四果。如下文說　第七釋文中亦三。初贊請分。二正說分。三重頌分。初中十頌分二。初六度聞前地余四請說。后地前中。初一慶聞心喜。次一身業兩花余四語業贊述。于中初一總嘆。次一別嘆說法心。次一別嘆所說法。后一嘆為機結說。就請后四頌中。初三大眾請。后一上首請。前中初一總請三地行。后二別請十度行

就第二正說中論為四分。一起厭行分。二厭行分。三厭分。四厭果分。此地修禪厭伏煩惱名為厭地。初入地心修起彼厭名為厭行。趣地加行起彼厭行名起厭行分。所起地初名厭行分。正住地中修八禪等名為厭分。地滿足故名厭果分。又釋此四分。如其次第。即是加行道無間道解脫道勝進道可知。就初分中三。初結前起后。二何等下正明十心。三菩薩以是下結行入地。就十心中。初二一對。一離過心。謂依前凈戒起此深念趣禪凈心。二位善心。謂依自所住大乘之法堅心不動故名猛利。次三一對。于中初二離過后一造行。離過中初一厭當來欲故名厭心。二舍現在欲故名離欲心。當來未起。但可懸厭現在交舍論名不貪。造行中謂不舍前地自分所修進起。此地勝進之行故名不退心。次三一對。于中初一離過后二成善。離過中謂此加行深伏三地所斷煩惱。不令彼惑成。于過患論釋云。自地煩惱不能破壞名為堅心。遠師釋前二地為自地。辨師釋四禪四空為自地。皆恐不當。后二成善中。初成善體。后成善用。體成故出入自在名明盛心。謂凈之極也。三摩跋提此云等至。即入定之名后用成故。受生自在。雖生下地不失定用。由此淳厚名為無足。此二種心。至下地滿中究竟成就。下云。于禪能入能出。是明盛心成不隨禪解脫力生。即此淳厚心也。下論云。彼淳厚心。此處現成故。末后二心為一對。初一離過。論名依彼生者。依欲界生也。以大智故。煩惱不污故名勝心。后一利生以大悲攝化。不斷諸有故名大心。加行分竟　第二厭行分中論分三。初明厭離有為名護煩惱行。二舍狹劣心名護小乘行。三上求廣大名方便攝行。又由善巧攝起入禪等行故。名方便攝行。就初中有二十句。先十句明無常觀。后十明無有救者。約人顯失。就初中先一句總謂如實相者。有為之法理實無常故名實相。論名命行不住者。有為諸法相續名命。遷流稱行。即此不住名曰無常。別中分二。初云何此無常者。問彼有為所無常法。二何者是無常。問彼法上無常之義。前中經有六句。于中初四約內正報。后二約外依報。前中一約苦無常者。論釋依身轉時力生三苦者。內報遷流名身轉時轉能生苦。說轉為力。苦由轉生故名為依。又以其苦故。性是無常二無我無常者。論經無此謂。過違緣而便損壽。不自在故無我。無我即無常也。三不凈無常者。依于飲食好惡之力。令其形色不凈。有增有損。增損不定。是無常也。四不亦無常者。論經名無常。此乃以粗無常顯細無常。謂依不護諸惡力者。履崄餐毒名為不護。依此力故令身夭壽。下二約依報中。初約世界。后約資財。初中依世成力者。由依成力有此滅壞故。名敗壞無常。后一由財無定主之力一處不住故。名不可信相。二何者是無常者。明無常之義。或以生滅流轉為無常義。通大小乘如余處說。或以不生不滅為無常義。此唯大乘如維摩說。或說二種如此文。或說三種。一無物無常。約遍計性。二生滅無常。約依他性。三離不離無常。約圓成性。以在纏時名不離垢。出障離時名為離垢。約斯不定名為無常。具如中邊論及佛性論等說。上二并大乘終教說。言少時無常者。以念念生滅無暫時停故。此中名不生不滅者。謂不定生故速滅。不定滅故還生。是故約俱不定。亦名不生滅也。二自性不成實無常者。謂三世中法無自性故。不從前際中來名為不生。不去至后際名為不轉。現在不住。此中三世約相續門說。若約生滅門。則應說當來名來。過去稱去。由有此二門故。與余處不相違也　第二無救者。初牒前無常是實也。知諸下正顯無救。初言知無作無起者。于無常法中無能為。其起作救護。論經名無有救者。此是總句。言無來下別辨。于中初四。就死明無救。一于少壯時無常未至。望于后死無所依。告使其得免故名無所依止。此中名無來無去者。無有依怙。來能令無常去故云也。二于年衰將死名無常至時。無能救者。以無常死臨多共憂故名憂。謂憂念相續曰多。與心俱起曰共。三于生蘊壞時死相現前。中間憂念轉憎名悲。四于四大分時生諸苦惱。上四死時無救相顯故。于先辨也。次二句于外受求事中過患無救。初憎愛系者。謂追求時謂貪其所欲增。其不欲于順違境愛憎妄想常縛。不舍對治不入故名無救。二論經名憂惱轉多者。于受用時樂少苦多。謂于資財守護致怨。乃至失命苦惱多于貧窮苦也。此經略無此句。下四句約身苦無救。于中初無停積者。明身老時少壯不可復集故名無救。二無定生處者。明設命盡時不能定知生。于何道論經略無此句。三但為貪等者。明少壯時。依三受起三毒自燒善根。亦是衰損自身故名無救。四增長后世者。于年衰時無量病苦不增長也。病通始終老時多故。又釋因病造業增后世苦。無實如幻者。明虛妄也。論中重釋后三句。與初四俱是身患事。何不在初一處同說示。身數數過患事者。顯身患多故。護煩惱行竟　第二護小乘行中。初十句護小心。后二十句護狹心。前中初總后別。總中先臨前。謂初觀無常已生厭心。后觀無救轉更生厭故云轉。復厭離下趣后。謂正護小乘小心求佛大果故云趣。佛智慧下別辨中二。初五句求佛菩提。論名攝功德大后四求大涅槃。論名清凈大。前中一通力大。知佛神通難測故云智。不思議智即是神通之體。二無比大。寄對顯勝無有敵對故云不可稱。論經名無等也。上二明妙用自在。三大義。大謂義利無量眾生故云有大勢力。此利他德。四無譏謙大。希有難得故云無能勝者。論名難得也。此自利德。五不同大。亦寄對顯勝。理實異外越小超因顯勝。今論主從首而說故云不雜外道也。上三顯德行圓備　第二求涅槃凈果。中論主初總釋攝為三義。一離惑。二離苦。三得涅槃。二別中。初離二障及習故名無衰。二苦根本盡憂悲亦亡故名無惱。三得涅槃中。經有二句。一至涅槃安隱大城名自利德。二至彼不還能廣利益故。云救苦眾生也。此是無住涅槃故　第二護狹心中。初十起悲。后十救度。亦是先悲后慈。初中先牒前起后舉數總標。謂見佛智勝利傷物不得觀有為苦惱愍物處之。是故轉生殊勝悲心。二何等正顯悲行。于中初句為總。以諸眾生遠佛慈父曰孤。無智悲男女稱獨。由此孤獨在苦無救深成可愍。余九別中。初二依欲求眾生。一求財無厭名貪無依。二于他資財非分起惑求無休息故。云三毒等下。三約有求眾生。于中一苦果未脫三界六道。輪轉不絕故云閉在等。二苦因不除。謂煩惱所覆。是彼苦因故云常住等。三無對治力。謂生在難處離善導師無善根治故。云無正觀力。下四約梵行求眾生。初三小乘。后一外道。前中初不求大因名不起勝念故。云于善法心薄。以唯樂小善不樂大善故名薄也。二不求大菩提果故。云失佛妙法。謂妄取小果恃為究竟名壞增上慢。三不求大涅槃果故。云而常隨等。謂縱得小乘無余涅槃。常隨變易生死水流下一外道過。妄行邪道悕真涅槃。第二正救度中。初牒前起后。一發惱救心。此是總句。下九別中。初三除三障顯度處也。次五授三學明度行也。后一令苦滅即度果也。初三中應解其業結凈。其惑染脫其苦報故云也。次五授行中。初二授三學。謂一勸置持戒處故云著善處也。勸住定慧處故云令安住。何故定慧合為一句。以前地戒成分戒別辨后地。明慧位未至故。慧從定說分為一句。論云。三昧地故定慧合說。下三明授法利益。初二句約戒。一欲受戒者。令除戒疑信進。于戒有大功德。使樂受故名為歡喜。二已受戒者。示以持犯及顯戒德。令心樂住安因不動故云令知所宜。后一約定慧。謂掉沒障定。煩惱障慧。滅除此二定慧成就故云令得度。又釋棹是掉舉障于定。沒是昏沉障于慧。煩惱通障。此是細惑隨逐行人故名隨非隨煩惱也。以是使故下。一救度成者。令得余無余二種涅槃故云使滅苦　第三修方便攝行中。先述意后釋文初者菩薩因前觀有為多過眾生未出佛智大利眾生不得。復念眾生墮惑業苦。以何方便拔苦得樂。即知不離佛無礙智。智由何生。即知不離八地上如實智。實智由何生。即知不離四地已上無行慧。慧由何生。即知不離三地禪定。定由何得。即知不離聞法。是故菩薩先求正法。既聞已靜處思惟。思已修習入禪無色。依定觀法起無生慧。依此漸增生無功用如實智。依此漸增生佛無礙智。得智已能盡眾生界拔苦與樂。常化不絕。文意如此。是故名為方便攝行。二釋文者。此文方便有其五重。一起觀方便。謂牒上三心起后觀求。二即時欲具下標趣方便。謂標其佛慧彰行所趣。三作是思下觀求方便。謂觀察推求度眾生法。四即時知住下正知方便。謂知佛智能救眾生。乃至知由聞法。五菩薩如是知已下攝修方便。謂修聞法行攝取正法。初中三。初牒上護煩惱行故云如是厭等。二牒上護狹心行故云深念眾生。三牒上護小心故云見一切智等。論主依此三心能起后行故。說此三為三種因。初一可知。后二發精進因者。見佛智有利能救眾生。是故因此起大精進。修彼因行。論云。能修行彼道故。深念為因故。能善化眾生也。二標趣方便中論云。依如來智慧救度眾生。此言示現發起方便攝行故名也。三觀求方便中眾生墮苦等。論經亦有業。問。前救度十心中。于惑業苦處以三學救度。何故今言以何方便而拔濟之。答。前知戒等度法而未知用。何智慧能授此法。問答爾前護小心中。已知如來智慧有大凈。下九句別。前五是阿含凈。后四是證凈。謂順教修行名阿含凈。證理起行名為證凈。又地前所行名阿含凈。地上所成名為證凈。阿含五中。初欲凈隨所念阿含者。是所求法非一故名隨所也。得方便等者。是能求心經名善修。菩薩道者。念所聞法順教修行也。二是論中第四生得凈。謂出世勝報名上上生。地前起于助道之行。愿得彼生名為勝念故云善集助道法。三是求凈。以身口恭敬起求法行故名敬行。以此隨順諸佛求法名為隨順故。云善能恭敬供養諸佛。四受持中先釋受于無量世者。聞來久世多聞者所聞廣也。下釋持憶持者非念忘失。言不謬者非少錯誤。如經于無量佛多種善根者。親近多佛種聞持正法善根也。五行凈中為求地上真證法故。習行少欲頭陀離著之行。積集成就多功德故方能入地。故云成就。無量深厚功德下。明證凈有四。一得凈者。謂初地證實名得。以初見道真智現觀決擇正證故。云現智善決定故。又釋法顯于心名為現智。心安于法名為決定。經中離癡是現智也。離疑悔是善決定。二不行凈。于修道位中制彼一切大小煩惱。令永不行故云無有貪等。然見道位中。非不斷惑見理義增。修道位中。重觀真理除障義增故偏說也。三無厭足凈中對下彰出名。不樂小乘。望上顯入名得上勝悕望。重釋中復念持彼功德故者。謂念彼佛果功德憶持不忘。釋經中安住也。又念彼能對治功德常現前故。四不隨他教凈。謂位在究竟道中名趣盡道。以菩薩道極名之為盡。所證自心開覺顯示名自正行故。云不隨他教也

自下第三結請于中二句。初請永佛力說。后嘆眾能證知　就第二頌中。初頌舉法請上半舉法愿說下半明說有益。后頌嘆眾生請上半頌阿含凈下半頌證凈可知　第三請中二。初明金剛藏舉損以違。后明解脫月嘆益重請。前中二先長行后偈頌。前中二先領前所嘆舉德兼失故云雖也。二其余樂小下舉損以違。此中三句。一改善之損。二是人下失樂之損。又可前成苦因后得苦果。三我愍下結其默意。又指彼余處后時小眾為余。非是會中　有此小眾。又是地前不定種姓。不能一向修菩薩道故。云樂小也。論釋中三句內先釋默意。謂不見樂小眾生有此法器。法器非故聞增疑惑。二釋前初句。于中疑妨正行心迷義者。惑障解也。次顯過失。謂以有疑故。敗先所修名壞善法。以有惑故。一向不行名遠善法。如是下釋第二句。以疑故于正行不受。以惑故于退行而受。以此為因故。感彼生死長夜流轉無樂故衰也。有苦故惱也　二頌中二。初一頌半頌前領所難。謂隨阿含信堅。若須彌定心證理不亂如海。后一頌半頌前舉損以違。中初四句頌敗善損。經云。取相名識。不取相智。又分別名識。隨言取義故。不分別名智。深解言法故。次句頌衰惱等后一句頌默意可知　第二解脫月請中二。謂長行與頌。前中亦二。先正請后結請。前中有三。初愿承力等總相勸說翻前默意。二佛所護念下。明以佛力令人信解翻前疑惑。三一切菩薩下。明地法要勝說必多益翻前衰惱。初中勸承力說者。為明大眾承力堪聞故。善分別者令順理說故。不思法者明此地法。從因謗得聞猶護利益故難思也。第二文中二。初標后釋。標中明此地法。雖不思議佛力加護必令易信。釋中所以名此地法。以為佛護念事釋十方世界中。俱說十地十方諸佛法爾護念。如上加分等。第三文中有四。初立宗。謂一切菩薩護持如是十地事故。勤行精進。如下他方證成等。二出因　云何故菩薩同護此法。以是菩薩最上所行者。上是首義。首是初義。論經名為最初所行。是阿含行故。得至一切佛法故者。是證得行故。三舉喻中初章者。是悉曇章中。初惡阿等十二音。或加唎離等為十四音。即字緣也。為字界也。及迦佉等三十四字。以音加字。轉成一切諸名句文等故。故云初章為本。然此所成一切諸字。皆即不離本初章故。故云皆初章所攝。四如是下合結。謂十地合初章也。一切佛法合一切字也。上來請竟。二是故下結請可知。論中何故復重請者。前已重請。今此更重故名復重也。疑惑有二。一不定者則可避。二定者不可避。此約定為言故云不可避也。不說多過者略有四過。一不定疑惑。眾生不得轉之以成信解。二已成信解者。不得成就阿含行故。三已得成就阿含行者不得入證故。四得入證者。不得佛法故。有斯四失故云多過也。不成一切佛法者。是上四種皆不成故也。下釋疑中。先問諸佛有力能令生信。何故猶起謗意。此依前不可避。為問下釋中以諸眾生有二種定故不可避也。增已造作決定之業。受報必然名感報定。宿罪熏心令必造惡名作業定。從佛自在。于彼二定欲差闕其緣使不成就。終亦不可。攝論云

梵本嘶字似師子[跳-兆+存]踞故也。余義可知。頌中初一頌半頌前初段總勸說文。于中初二句嘆說者。次四句頌前善分別不思法等。謂十地行是行也。所入十地法是所入位也。又地行是加行。智地法是根本智也。又地行是施戒等智所入地法。是遍滿等十法界。又初阿含行入證法下二句因圓得果。所有十方下頌。第二文諸佛法應護念等。后之二頌頌前第三文。于中有法喻合法中。初二句頌最上所行阿含行。次二句頌得至佛法證得行。余文可知。解脫月請竟

第二大眾同請中。先序后頌。頌中五頌半分二。初中四半嘆人請。后一嘆法請。前中二。初二嘆說者請余嘆聽者。前中初五句嘆金網藏具證德阿含德。后三句嘆網藏能令聽者入證入阿含。前中初四句嘆證力辨才成就。后一句嘆阿含力辨。以此二力方能有說故偏贊也。故論云。以證力等。是故贊嘆。初中上者是總。總有二義。一寬。謂該二力顯俱上故。論云。上者是總也。二狹謂唯就證力以顯勝故。論云。又復上者顯證力等。妙智慧者。是真實智。即正體智也。樂說無有量者。是后得智。與說法為本故云體性也。德量如山王者。顯上二智尊重之相哀愍。說十地者。是彼后智對緣巧說故云果也。此三皆依前起后可知。字義有二。一詮表義。二莊嚴文辭義。論云。字義成就者。是初義也。釋彼經中真實義相應。復是滑利等者。是后義。釋彼經中。美妙言也。謂言辭流澤名為滑利。言辭巧妙故曰勝上。經戒念慧清凈者。此一句嘆阿含德。謂戒者禁心守念。是論經念堅也。能受佛云雨說法持之不失故云受持。復為他說令分明顯了故云顯說。此釋念堅也。是菩薩于阿含中凈慧無疑者。釋慧清凈也

自下三句能令聽者入教證。于中說是十地義者。謂令聽者得阿含行故。下二句令其入證十力根本者。已入地者令得佛果也。無礙智本行者。未入地者。令得入地無礙智故。以十地智能治十障故。云無礙也。自下嘆眾堪聞。于中初一頌半嘆眾有根。后一頌嘆眾有欲。前中戒者。善住外威儀對治于慢。定者離取執著內心調伏對治于我。謂由執我故。于法不恭。由起慢故。于師不敬。戒定除此堪聞阿含故。云憍慢已滅也。慧者正見。善思義對治邪見故。功德者正意歡喜對治疑惱故。由此二行堪能得證故。云諸邪見已盡也。是眾無疑也。然此大眾如此行德　明金剛藏久自先知故云集在仁者。心謂仁者是剛藏也。余句可知。論中妄者妄想見中同使故者。此釋彼經中妄字。謂妄是妄想故。上云有二妄想。不堪得證。問。妄想是想本非見。疑何得說云有二妄想。釋以是倒見中同是使故。攝入見中。論中深者。細意善思惟故者。觀真如理故。對治前妄故云細意等也。譬病思良醫下一頌。嘆眾有求法勝欲。論經四種。此中唯二具釋如論自顯但世甘露有四義。一除渴如水。二遣饑如食。三療病如藥。四生樂如蜜。是故況所聞法也。謂聞思修證如論應知自下一頌明嘆法請。此中廣大意者。是論中凈慧。此是后得智。是說法所依下三句是體性。此是所說法之體性。三依此所說得佛十力菩提名為果也。經中略無此句可知。此中三義與前不同。前約本智后智及所說為三。此中約后智與所說。并依法所成為三故不同也。論文可解　第三佛加請中有二。先長行明光加后偈頌明請說。但加請分別有四句。一是加非請。如上加分。二是請非加。如上菩薩請。三亦加亦請。如此段文。四非請非加。如余文。又光明之身。是加非請。所出音聲是加是請。若八望聽者是加非請。就長行中。準論經中有五義。一此佛放光照彼。二彼佛放光照此。三此眾尋光見彼。四彼眾尋光見此。五光臺說偈。此光臺偈應屬口加。何故在此。以所出聲是口加攝。今取能發聲處制屬身。眉間放光表從中道法界流出教道。白豪表十地是無漏法故。于此五段內。經中略無三四彼此相見之文。又于此作三門。一明八業。如論應知。于中略無卷業及降伏業。二顯二身者。八業中卷舒敬示三種。是光體往來名流星身　第八凝停在空名為曰身。三業身相對有四句。一是業非身。謂覺因伏止。二是身非業。謂空中光臺。三亦身亦業。謂卷舒敬示。四非身非業。謂于前五段中第三第四段。但令尋光相見。非業非身。余義如地論攝中說

第二頌中有七頌半作三門。一教請分別　前六頌是請為彰法是勝令人敬重。后一頌半是教說為顯說真使眾生深信。二加請分別。就六頌中。初二頌半望于說者亦加亦請。謂與力名加勸說稱請。后三頌半中。初一望聽者與力堪聞為成其請。后二頌半舉法利益為成加請。三釋文中。初一頌半明能加。次一頌顯加之所為。次三頌彰法利益。后一頌半明教說分齊。初中作二釋。一隨經。二就論。隨經中六句顯佛六種殊勝。一極位勝。無等等故。二無染勝。如空無染故。三威力勝。具十力等故。四眷屬勝。菩薩為世間尊佛為彼主故。五會主勝。以釋迦佛為此會主。諸佛放光。對此佛前助揚化故。六作加勝。現神力加說聽故。二就論者。此中神力是彼作加。此中而現者是能現。即天人上也。又此中釋迦佛前現者。釋迦是姓。現猶生也。釋顯如論。又此四義為法王者。一自在不為他屈。二力勝能摧伏他。三眷屬輔弼豪強。四種姓籍胃尊高。初中二句。一慧無比。二心無礙。是故二障并習皆永盡也。何故不但說無等示現等正覺故者。此有二義。一以諸賢圣望于下地。皆亦無等。然其未必上齊佛果故。須明等以顯上齊。二明佛無等。則謂余佛亦非此等故。顯佛佛齊等無有勝劣故。云無等等也。余義如論應知。二加所為中以佛力開者。令承佛力除眾。謂佛不能說疑。法王無畏藏者。文義蘊積故名為藏。文義稱理。無能破者故名無畏。此藏唯佛自在之處故云法王。此上總顯下二句別辨中。說諸所行者是字藏。成就諸地義差別者是義藏。成就下明說法利益。有三時益　承諸佛神力下一頌明聞時益。謂以法勝故。聞時即得諸佛加護離諸魔事。上半加故能聞。能聞決定故云無能壞者。下半聞故已得護上。解脫月云。佛所護念事。令人易信解。是此義也。漸次下二句明修行時益。謂漸次修行諸地具足。必得成就無上菩提。即上句因圓。下句果滿

自下一頌半明轉生時益。初一頌正明有益。后半簡余無益。若人堪任聞者。謂有菩薩種姓。曾種此一乘善根者。堪聞此法。能正信受故。雖生在大海龍世界。長壽亦得聞此經。此是惡道難處。長壽者。如說右脅著地未動之間。已逕賢劫千佛出世。更一轉時復逕爾許時。但暫臥息有爾許時。況其一生何可計知。在中不聞佛法故名難處。若是此法器。雖生在彼而亦得聞。為顯法隨機不舍不簡難處故。問。若堪聞此何故生彼。答。由余宿業故。如龍女聞法等。又以龍宮有經故。問。若生彼得聞。何名難處。答。不聞多故。得聞少故。從多名難。故論經云。決定信無疑者得聞故。此經云。癡疑不得聞故。及劫盡火中者。此言順西國語。若順此應云劫火盡中。此言不足。若具應云劫火盡時在光音中。以頌迮巧略故也。以光音是第二禪免火災。論中言等者。等取三禪免水。四禪免風。此并是善道長壽無難處。問。通論色界俱是難處。何故不言初禪直舉二禪等耶。答。以彼初禪有覺觀故。難輕不舉。問。若此色界俱是難處。何故梵網等經有彼處說。答。此據圣境故。有說法令彼法器眾生亦得問經。如此所說。若就實報則成難攝。又從多以為難攝。問。無色亦難。何故不說彼。答。菩薩不生無色天故。又釋理實亦聞。但隨相彼無形色絕聽受故。不彰聞也。下二句簡非利益。謂雖生在人中無難之處。然無惠無信。終不能得聞。問。人中不聞。何不難攝。答。亦從多故。由疑故不信。不信故不受也。由癡故不解。不解故輕棄也。自有受而不解。解而不受。是故要須智信。翻此癡疑故得聞也

是故下二頌教說中。初一頌教依三漸。次說后一舉二利勸說。前中諸地智道者。此是觀漸。次謂加行智推求名觀通生入證故云是諸地智之道。世論云。若觀若依止能生諸地智。此釋觀中漸次之義。謂觀者意言觀察。依此增上力生諸地證智故。云若依止能生等。二入勢力觀法者。是證漸次。謂正體智正證真如。此智能斷惑證理。依起后得。具此三力故名漸次也。次第而修行者。是論中漸次也。得至于余地者。是論中上句展轉也。各得下二句明修行漸次。是后得智更重觀前所證。及聞受上地進修之法。成自利行故云得利益。又為他宣說等故。利一切世間故。論云。此行種種異行境界境界者分齊也。此三次第成故云漸次。又此三中一一各有漸次故亦名也。又此三鄰接漸次故。云愿說勿令斷也　第二許說分齊中有二。先長行序許說之意。后偈頌顯所說分齊。前中觀察等明其說相。欲令等明其說意。前中論云。何故觀察十方示無我慢無偏心故者。有別有通。別中二。一觀十方佛欲承力而說故。云示無我慢。二察十方機欲令同入地。云示無偏心。二通中有二。初約承力。二約授說。初中何故觀十方佛者。欲承其力故示無慢。隨觀一佛承力便是。何假十方示無偏心。二約授說中。何故觀方以示現說相故。謂前已三位五請備盡殷勤。今若不說即成我慢。是故觀方示說令眾咸知顯已無慢。若爾觀察一眾足示說相。何須具觀十方眾邪示無偏心故。又觀察有二。一內心照察故。二舉自眄視故。二明說意中。增益信敬者。前金剛薩酬解脫月初請之時已令眾悅。今更使明故云益增也。信敬者有四義故。一金剛藏示已能說去眾何因之疑故令信敬。二明此剛藏不畏大眾不堪聞拂眾何緣之疑故亦令信。三顯義大之法深妙出言令眾知深故生信敬。四許宣說大令彼眾人得聞在今故云敬信也

頌中有十三頌半分二。初七頌半明義大。后六頌明說大。此二大義略作四門。一定名。二辨相。三明可說不可說。四釋文。初中所詮故所以故名之為義。深故廣故名之為大。謂義即大故名為義大。表義故顯境故名之為說。因于此說得彼義故。教從所詮亦名為大。此則大之說故名為說大　二辨相者。此十地中宗要有六。一所依果海如太虛空。二地智所詮十重法界如空中所盡之處。三根本地智能證法界如能依盡相。四諸地后得隨事起行悲智不住等。五諸地加行所起行解為趣地方便。六寄法顯成諸地差別。如第二地中。唯明十善為其正地。三地禪支余地所寄如是知可。于此六中。前之三門合為義大。后之三門合為說大　三明可說不可說者。先就義大次約說大后辨雙融。義中有三義。一約果海。可以總標令人知有名為可說。不可指斥示人名不可說。二約證處。既此所證離相離名。還云此法不可說聞。以此遣言之言。當彼法故名為可說。有言斯遣故不名可說。三約本智。謂以遮詮令解故名可說。直詮不逮故不可說。攝論云。無分別智離五相。謂熟睡昏醉等。以直詮不到故。約遮詮以示彼法。二就法二說大中亦三。約后得智隨事行相可以言分。是則可說。是出世間故不可說。二約加行智。謂是意言觀故。是則可說。觀中行相言不至故名不可說。又諸法自相皆不可說法。諸共相皆是可說。此一門通一切法準之。三約所寄法可以寄。此表示令人解十地故名為可說。不可以此即為十地名不可說。三就雙融中。此上六中各說即無說無說即說無二俱融準思可見。又果海離緣故不可說。所證就緣是則可說。二所證非修故不可說。能證修起是則可說。三正證離相故不可說。后得帶相是則可說。四后得無分別故不可說。加行有意言故是則可說。五加行觀無分別故不可說。寄法表地是則可說。此上不可說皆各不異于可說。以真理普遍故。可說不異不可說。以緣修無性故。是故下文雖說一分義亦不少。故論云。如實滿足攝取故意在于此。思之可見　四釋文中。就義大七頌半中分五。初一頌半總顯地微。二有二頌別顯微相。三有一頌半舉例顯微。四有一頌半寄對彰微。五有一頌引喻辨微。就初中言諸佛圣主道。道者正出十地智。謂道是因義。修行此十地。能到諸佛圣主之處故云道也。論云。此偈依何義說。依智地故。解云。論主何故起此問答。以此頌中所明義理深玄微妙。似是佛果。恐人謬解。謂是佛果非關十地故起此問答。猶恐未悟。更重引彼前后經文。證成地智故。云上來所說等。微妙已下顯地智微妙言。微妙甚難解者。此中微妙是總句。難解者難知故。別中微有六種。一證微。如經圣主道故。二說時微。如經甚難解故。三離念微。如經非思量所得故。此顯自體無念非是意言比觀所得。四依止微。止如如經唯智行處故。此顯既非比智境。是誰能知證智行。故論釋中自證知者。釋智行義。謂內自證故名行。非謂游故名行。依彼生者。釋行處義。謂此真如是一切依處。復是此智依生之處。是實諦義故名智者。此釋智義。謂內照實義故也。智中開出三智。一善解法者。是加行勝解故。二善寂滅者。是正體智令惑永滅證寂理故。三世間智隨聞明了知者。是后得智。隨聞上地勝進明了無錯謬故。以此三智俱堪趣地得為智者也。五清凈微。如經其性從本來寂然故。言自性離煩惱者。解寂滅義也。非先有深后時離者。解其性從本來義。六功德微。如經無滅故。謂寂用之功無住之德。言無滅者非一往滅。為不舍利弗益眾生故。言無生者。出世間故。如是此智不住涅槃世間中故。又釋于此六中準論。前三是二種微。謂說時證時。非思量等釋成。后三是四種甚微。經中略無第一觀行甚微故唯三耳

自下第二別顯微相中二。初二句明同相。后六句不同相。此二相中略作三門。一定其文。二辯相。三釋文。一定其文者。有人釋云。此既即是性凈方便凈二種涅槃。故知前微。此相總明果法欲說地法。何故明果以辨甚深。果位顯故。舉顯十地甚深之義。因之與果高下無殊。云何相顯然。此雖復隨人高下法體不別。其猶虛空。約尺分異。異即是空地法像。此今明此相。總是地智。論釋云。智相有二種等智。即是地智故不通余釋。若是智即是因位。如何得有二涅槃邪。釋此是地中所依果分如下文云。如因大海有十寶山。因于佛智有十地等。如一一山下悉有大海。一一地內佛果。若約三乘佛果唯在十地后。若就圓教佛果通在一一地中。是故一地攝一切地。問。若爾證得一地已得佛果。何須說十。答。引漸機故。是故十地多就三乘差別位說。問。若就三乘則無果法。答。以三乘十地。就一乘十地說故有斯趣　釋文中同相內言從本已來空者。此總明同相。論中先釋相后釋同。前中云何相者。問。意云色等法空皆名同相。今言相者是何等相。答。彼智相故者。今此所說是地智相。引頌中自體空。是智自空故。非余色等諸法空相。又此是體相非是標相。下釋同中云何同相者。問。意既唯局在智相。云何名同。答。中一切諸法如說自體空者。以此真空通一切法故名同也。言滅除諸苦惱者。此別顯同相。苦惱者惡取空故。惡取空者。空亂意故。依寶性論。空亂意有三種過。彼論云。起如是心實有法斷滅后時得涅槃。又復有人以空為有物我應得空。又生如是心離色等法。別更有空我應修行令得彼空。解云。今此經中本來空者。離此三種亂意苦惱故云滅除也。論經名有不二不盡者。言別意同。言不盡者離滅色故。不二者離色外故。有者離以空為有故。此義云何。以若妄謂空為有物則令真空于此不有。若真空有情有則無。是故理有治情有也。彼論約色等簡此論。就地智明空下明不同相中。凈相解脫者。是總顯示。謂對治離染故。別顯中二。先何處解脫者。問。所脫之處諸道即六道也。惑業生者。煩惱是道緣。業是道因。生是道果。六道不出此三故。遠離名解脫也。二云何解脫者。問。解脫體即五句顯能脫之體一平等相。既言遠離諸趣。云何離邪。謂見世間即同涅槃。如是遠離非如二乘。有背向故。故云等同涅槃相也。無中亦無后者。第二斷惑相。論經名非初非中非后。謂于三時皆無斷義方為斷也。釋此文有二門。一約相翻門。二約相續門。初中謂無間道智正斷惑時。為智光起惑后滅邪。為或先滅智后生邪。為同時邪。此三時惑智。各有兩失故不成斷。謂智有自成無漏過。不能滅惑過。煩惱有自滅過。不障圣道過。于三位中思之可知。如燈破闇三時不破。此亦如是。如雜集論第四云。從何而得斷邪。不從過去已滅無故。不從未來未生故。不從現在道不俱故。從諸煩惱粗重而得斷。乃至廣說。經云。毗婆舍那不能破煩惱等。皆是此義故云非初非中非后也。問。唯識論第九中。圣道現前惑種必滅。如秤兩頭低昂時等。若據此說即是同時。如何此中三時俱非。答。粗說可爾。細克實難。何者若同時者。智自生時惑自滅。時不相由故何成對治。如東家男生西家女死。雖亦同時。然無相由不成對治。問。若爾云何斷。答。即此三時。求斷不得方成斷義。此即不斷斷也。前中后取故者。謂于前中后三時之中取彼非初中后非異三時取彼非也。如于色等處取彼真空非異色別取斷空。此亦如是故不斷義。二約相續門者。謂此地智生滅相續。前中后三。何時定能斷煩惱邪。唯前不能斷。以落謝故。唯后不能斷。以未起故。中亦不能斷。以不住故。是故三時皆無斷義。若爾云何斷。論云。如燈炎非唯初中后前中后取故。此則唯初唯中等不可前中后相續取可有斷義問。既三時單取各不成斷。從此和合豈成斷邪。答。有人解云。三時別取各不成斷。三時相續假說為斷故。云前中后取也。此粗說可爾。細克不然。以別就三時各不成斷。總此三時豈成斷邪。如一沙無油多沙亦無。今釋此言前中后取者。是簡濫之言。何者人謂此智前中后位各不能斷。則謂同于無圣智處惡取空也。故今簡云此于初上取非初中上取。非中后亦爾。不同無智故非惡取故。云非初非中后前中后取故。問。余處論說圣道初起則能滅惑。何故此中乃云非初。答。依毗曇。一念有燒始終方盡治結周。然依成實。一念不燒相續方盡治結亦爾。若大乘初教。初念亦斷中后亦。然若依終教。如緣起性三時俱不能斷。即由不作緣起方成故不無斷也。言非言辭所說者。第三觀行相。謂此無分別觀智非同世間言說所及故。又不同小乘從聲得悟故也。言出過三世者。第四轉依相。謂此微智依止真如常住法身。以是究竟轉依故。能依所依俱悉常故。出于三世遷動相也。問。所依本有可得。是常能依修智。豈無生滅。答。初教隨相修智生滅。終教已去智如境故。始覺同本覺故亦非無常。論云。非如無常意識者。簡未轉依時妄念意識是無常。即知轉已去真智是常。此簡能緣也。依止無常因緣法者。簡未轉依時所緣境也。修多羅中決定說者。引經證成境智俱常。如處處大乘經中。皆說佛果常住。又如此經十藏品中信藏之內。信佛智無生滅等。具如彼說。言其相如虛空者。第五解脫相。謂如二乘智雖離惑障。猶有法執故。其解脫猶有障礙。此則不爾。二障及習一切皆盡故。云如虛空無障礙也。又此明自體清凈如虛空無染。又論中重結。此五種中后三何故重言者。以后三種皆對妄顯真故。云如是觀觀等。問。詳此五句初句了世間。即涅槃明離而無離。二明三時無斷惑義。即斷而不斷。乃至其相如空。準此等義與上同相何別。答。舉實無別。但約自體處名同相。約智證入處名不同相。若不同彼同相不得成。此不同相也。是故義說有二法體無別

言諸佛所行處下一頌半。明第三舉例顯微。于中初三句牒前深妙。下三句類顯地微。前中初二句。舉佛所證二種涅槃。于中寂者是同相涅槃。以自性常寂故。滅者是不同相涅槃。以智緣滅故。清凈者顯此二種自性無染。及對治離染故。深者顯此二種甚深微妙故。此二唯是諸佛所證故。名佛所行處也。言說所難及者。正顯此二深妙超言。下三句類顯地法。同彼玄妙故云地行。亦如是言地者境界。觀者謂照境之智。是地正體故。行者智眷屬者。檀等諸度與智同行故。亦如是者同二涅槃之深妙故說之。猶尚難者。顯教尚難言。何況以示人者。況義深玄何容可示。論云何故不但說無言等者。征文顯意。謂何不一向說無言。乃云言說所難及顯示。依言以求解故。不說無言也

諸佛之智慧下下一頌半。第四寄對彰微。以此地智是諸佛境故。名佛之智。離諸心數者。此智不同思慧境故。離心道者。不同報生識智。彼二可說。此智非彼境故云不可說也。言不可得思議者。以非耳識所知。非意識思量故。此顯不可聞。言非有陰界入者。如陰界入。有色心根境識等差別　是則可說。證智不爾。無能所平等無分別故。離文字不可說也。是故但可證智內契不可分別。非染識所能了知。以取相名識。不取相名智故非彼境。論云。智者地智。即根本智也。起者以何觀者。以加行觀智起本智故。以何同行者。檀等余行亦資起故

言如空跡下第五一頌舉喻顯微。上半舉喻。下半顯法。此中喻義略作三門。一對前辨異。謂與前盡空何別。太空喻果海。跡處喻地體。跡相喻地相。鳥足喻言教意。不同者喻地法難說難聞成默不說。今喻地法難說難聞。誡眾舍著許為宣說。二顯義意者。如鳥行空。鳥身過后跡處不可說。相亦不可見。然有鳥行不可言。無非以有鳥行故。令有跡相可取。非以無跡相故。總無鳥行鳥行喻言教。跡相喻地法。尋鳥求跡。跡不可得。尋言求地。地不可得。但約鳥行十步說有十跡。實無十跡之異。約言分十地。實無十地之異相。是故十地如空中十跡。豈有差別。問。如空中鳥已行未行及正行處。俱無有跡。豈可十地言下無所詮義。答。有所行空處故有所詮義。問。鳥足空中不能現跡。言下既不能顯理。何用斯言。答。鳥行沙土如足現跡。鳥行空中足現無跡。小乘言教顯如言義。大乘言教顯離言義。若無鳥行無以得知虛空無跡。故知鳥行能顯無跡。非無能詮所況可知。三釋文者。論中有二。初三句解喻。后三句合法。喻中鳥行跡處是一句。直舉喻體。二不可說。相亦不可見。是第二句顯跡。離相難說難見。謂不可說。其跡數多少不可見。其跡相差別下。釋成何故問也。釋以空無相故。即空之跡亦不可分別也。三非無行跡。是第三句以有鳥行故非無跡。又此三中。初總舉。二離有。三離無。下合中三句次第。合如是鳥跡處。明前初句名等住處。證智攝者。合之以法準法驗。喻應言如是鳥行跡處。虛空所攝。文中存略世名句字身。合鳥行住處證攝合跡處。虛空所攝不可說。聞合第二句明離有難說聞也。下亦釋成非如聲性者。明此地法出言非如音聲之性。是可聞法。又釋明地出言非可如言聲性而執取也。非無地智多句字身者。合第三句顯不無義。非無地智者。有所詮離相之法。非無名句字者。有能詮之教。何故言有教。擬欲宣說故。何故言地。離相不令如言而取故。云何故我復說。此汝等不應隨聲取義。此是論主義。作金剛藏語誡眾離著。五過中前二違行過。次二違人過。后一違法過。謂如言之義。都無所有。而謂實有故不正信。二不能勵心舍相求實名退勇猛。三法實不然。為他宣說云法正爾故云誑他。四言是佛說故云謗佛。又佛意正在離言之義。而謂佛智緣所執相故亦謗也。五謂法淺薄同于世間稱言之事故云輕法。又佛教指示離言義。令諸眾生越凡成圣。今取如言。只是世語。不能令人超凡得圣故。輕法之過實為重也。釋義大竟

自下第二明其說大。于中六頌分五。初一頌三句明所說分齊。二有三句彰已無過誡眾除失。三有一頌半顯其所說略而非廣。四有一頌勸眾敬聽彰已善說。五有一頌顯已得力為生物信。前中初一句是總言。是事雖為難者。是事謂牒前義大之事。雖者是不定之辭。謂此地法有其二分。果分雖不可說然因分可說故。論經云。我但說一分。謂因分于果為一分故。此二分義諸說不同。有說能詮之教為因分。所詮之義為果分。此說甚疏。有說地前因行為因分。地上證智為果分。此品豈說地前法邪。故知不然若約諸地加行等為因。正證為果。亦少分得。有說十地有二種門。一若約漸增之門名因分。十地是則可說。有分齊故。如月漸增可說差別。二若就圓滿時門名果分。十地是不可說。無分齊故。如月滿時無差別故。此二十地其體無別。但隨分滿假立二分。此亦未然。豈可未至。法云則歡喜可說。待十圓滿方不可說。若前能起后為因。后依前起為果。亦少分可然。猶非文意。有說十地有二種義。一者教所安立十地法門。在聞者識上似義顯現名為因分。因此表彼離言義故。二者已詮證入十地正行離諸言教所安立相說名果分。由彼因分之所表故。是故因分可說果分不可說。此說少順文意。猶非正當。今釋有兩重。一此十地有二分。一就實十地。唯佛所知佛智所行名為果分。上論云。此智是誰證偈言佛所行故文。上文云。智起佛境界故。又上加分中言不思議佛法。又如鳥跡所依太空為果海等。二隨相十地菩薩所知菩薩所行名為因分。是則果分玄絕。當不可說。因分約機是則可說。此義通一部經中大意。問。若爾喜菩薩證智豈可說邪。答。教說修中滿足修等是也。二云十地有二分。一約妙智。正證智如境故。離相離言故。名果分則不可說。如彼鳥跡同于虛空不可說也。二約方便。寄法顯地差別。如下文初二三地寄同世間。四五六地同二乘等。又寄禪支道品。諸諦緣生以顯地別令眾因。此表解地義故名因分。如空中跡。約鳥說異名為因分。同空無別名為果分。一跡通二故為二分。問。約鳥約空跡皆離相。云何有說有不可說。答。跡雖離相就鳥得說。就鳥得說所說常離也。跡同虛空理不可說。所況地智準此可知。此釋局斯地品故。云雖為難即是一分也。此為總句。下有六句。別顯三大。初一句明因成就大。次有一句明因漸成就大。余有四句明教說修成就大。釋此三大略作四門。一釋名者。悲愿重心為起行。本名因成就。說大之中開出此故。名之為大。二聞思修等次第。能生出世證智故。名因漸成就。三實智證真指陳不到。假言寄顯故名教說修。問。此三俱是說大中出。何故前不名教說。又俱是因分中出。何故后一不名因邪。答。前二生后功能顯故。同得名因。體非玄妙故。不待言簡不稱教說。后一證智玄妙。濫同果分故。以言簡名教說修。二就處以定有二。先約假處寄顯因成。在地前種姓位。以彼種子因成就故。因漸寄在解行位。起聞思等行趣真證故。教說修寄在初地已上智證實故。二約實位。此三俱在地上。但諸地之前加行修中慈悲愿等名為因成。聞思修等名為因漸。正證后得名教說修。三就文辨。定者下說分中諸地之內。皆有此三。何者且菩薩因何求此地智。有二所因。一為救眾生。二為求菩提。由上求菩提下救薩埵名為菩薩。故云慈悲愿也。二既內有此因欲趣求諸地。有何漸次。謂修學三慧漸入諸地。此二同在加行智中。三加行既終必契真理。前二相粗直陳可得故。不別寄證智地體。不可直示故。寄別法用以顯表示。如二地正地中說十善等。三地正地中說四禪等。四地正地中說道品等。并是如此教說修攝。四釋文中。初句慈悲。是利他行。發愿是自利行。釋此二文。如論應知。因漸成就者。如偈漸次具諸地故。謂三慧次第能生世出智。以是彼因故名具諸地也。教說修者有二滿足。修者聞思慧等。但能為彼出世智因不能滿彼。智地要出世凈心方能滿彼故。云智者所能及也。下明觀修。于中如是諸地行者。牒舉地行也。微妙甚難見者。明觀境非余心所能見也。不可以心知者。不可以染心能知。論云。自心清凈可知。此中滿足修據根本智觀修。約后得智及緣觀內俱不可說。故名教說修也

自下三句。是第二顯已善說誡眾除失。先顯已離二過。一離佛不隨喜故。云當承佛力說也。二離不平等說故。云成聽也。二誡眾令離二失。一于說者不敬。離是過故云汝等當恭敬。二于法見諍。離是過故云共一心聽也

自下一頌半。第三明所說。略而非廣。初二句牒舉地法。是智所通達故云隨順也。以此智入彼諸地相中故。云諸地相入行。論云如行修故者。如加行修而得入如行修滿足者。加行入證契理圓滿故。云如實滿足。攝取入此智入之行無量無邊故。云于無量億劫說之不盡。今但略說者。是要略故云如實也。雖是略說。而具攝廣義故云其義無有余

自下一頌第四勸眾敬聽彰已善說。一心恭敬待者有二。一身恭敬。如威儀住者釋敬也。堪受說法者釋待也。二心恭敬。謂決意求法故。云如心決定。此釋心敬堪能憶持者釋待也。前則身恭能受。此則心敬能持。今承佛力說者。顯非己力。離增上慢故。下半顯所說。謂以何事者。以大音喝故。云何事者。出因引喻故。依止何事者。依止名字不違義故。示現何事者。示現地義故。又釋大音喝因喻依證成道理說義名不相違。依法爾道理說可知。論中善字者。是善巧之字故有二義。一巧同他者。二詮義周備。如論應知

自下一頌。第五顯已得力令物生信。初二句明雖得廣多諸佛神力聚在我身。后二句然顯已所說如海一渧。所不說者猶如大海。況無佛力從此一渧亦不能說。上來至此請分竟

自下第七明說分作四門。初釋名者。演暢宣陳十地差別故名說分。二來意者。前略請滿剛藏告眾許說一分故。次正說以顯地法。三說意者。前本請分中已說地體。令彼上機悟解玄旨。今辨地相。令中下之流隨相開解故明說也。又前已略示令生正解。今更廣陳令起行修故明說也。四釋文中說十地即為十段。就初地中略作七門。一釋名。二來意。三斷障。四證理。五成行。六得果。七釋文。初釋名者。唯識論第九云。一極喜地。初獲圣性具證二空。能益自他生大喜故。解云。此有三義。一得位。二證理。三成行。皆初獲得故生歡喜也。攝論中唯依第二成行義釋故。無性及世親各第七卷云。由此最初得能成辨自他義利勝功能故。謂如菩薩入現觀時。得能成辨自他義利最勝功能。生極歡喜。非聲聞等入現觀時。唯得成辨自利功能。生如是喜故。不說彼名極喜地。依十住毗婆沙論。唯約證理釋。彼論云。始得法味生大歡喜。依瑜伽七十八。及解深密經第四。同約二義釋。彼云。成就大義。得未曾得出世間心生大歡喜故。解云。大義即是二利行。成出世間心。是得圣位。同十地論成就二行及得圣位。如本分中釋。余義如下釋名分。辨二次第者。何故最初明此地者。謂先地前加行功力無間發起。本性無漏功能令生現行。初無漏智證見真理。滅惑成行故。先明此三所斷者。唯識論第九斷異生性障。謂二障中分別起者。依彼種立異生性故。二乘見道現在前時。唯斷一種名得圣性。菩薩見道現在前時。具斷二種名得圣性。解云。異生者執異見而生故○異生即舊名凡夫也。性者即是分別二障種上假立不相應法。依彼種上立此性故。即說彼種名異生性障。此即異生之障依主釋。梁論名凡夫性。無明十地論名凡夫我相障。解云。此約二執道名我相故不相違。又此異生性雖依種立。然見道前現行分別。亦此障攝故。唯識云。執著我法愚即是此障。故知通現。問。若分別二障現種為體。如何二愚唯現非種。答。障寬愚狹故不相違。又此異生性。雖通本隨分別現種。然由執著云何引發。故貪嗔等攝屬二執。問。圣位翻凡。何故初地圣性唯依種立。答。以現行間斷故非圣性。問。若爾地前已有無漏法爾智種。何不于彼立為圣性。答。以凡圣二性同時相違過失故。雖有種而非圣性。如滅心定。依種假立微。微心時雖有彼性而非滅定。以有心無心義相違故亦同彼。又釋地前未有彼無漏種故非圣性。法爾種子非所許故。問。既異生性是不相應行攝。圣性翻凡。何不亦立不相應邪。答。依大乘宗。圣性亦是不相應攝。即二十四中非得是也。以宗許此通無漏故。不同小乘不通無漏。又釋異生劣故。別立不相應。圣法力勝故。不別立亦不相違。又唯識云。雖初地所斷實通二障。而異生性障意取所知說。十無明非染污故。無明即是十障品愚。上來且約斷煩惱說。理實初地亦除惡趣諸業果等。是故要說具斷二愚及彼粗重。一執著我法愚。即是異生性障。二惡趣雜染愚。即是惡趣諸業果等。應知愚品總說為愚。解云。顯上二愚非唯無明執我法時。所有愚及俱起法說為初愚。愚品類惡趣業果體雖非愚。愚所發業及所感果總說為愚。彼論又說。利鈍障品俱起以為二愚。即與五見利品俱起同時無明名為初愚。與貪等鈍品俱起名為后愚。言粗重者。彼論二釋論云。彼粗重言顯彼二種。或二所起無堪任性。解云。此初釋粗重。即是二愚種子惡故名粗。沉沒稱重。故知二愚唯約現行。復釋二愚所引。令身心中無堪任性粗梗沉重故名粗重。非現非種。唯此二愚亦通種子。又案此中二愚或分為三。謂惑業報。或分為四。加彼粗重。或分為五。謂或中分二障故。此等并是此中所除。泛論斷義有其三種。一自性斷。謂諸煩惱及相應心心所不善有覆無記諸染污法見修道生惑種永斷。此中心王遍行別境性非染污非可斷法。而煩惱俱名相應。得斷煩惱故說名斷。二種縛斷。謂有漏善無覆無記通色心等非正違道性非可斷。由斷六識緣彼煩惱故說為斷。三不生斷。謂此見道斷見惑已舍外道方所依身無。即無想定及無想報并永不生。又招三惡道總報惡業。皆非擇滅。亦名不生。三惡道報無根二根。郁單越等亦皆不生畜生餓鬼別報。善業所依果無亦不生也。此上且約初教說之。若約終教。初地亦舍三界分段及惑業苦也。地上唯斷彼所知障及變易報。其煩惱障地前漸伏。初地斷盡。所知障地前亦伏。初地斷一分。余在諸地各斷一分。佛地方盡。此如梁論及寶性等論說。四所證者。謂法界真如遍行之義。唯識論云。遍行真如。謂此真如二空所顯。無有一法而不在故。解云。行謂有為諸行。我法二空所顯真如。遍于一切有為諸行故名遍行。梁攝論中名為遍滿。遍滿一切有為行故。世親攝論第七云。無有少法非無我故名遍行。無性攝論第七亦云。無有少法非是空故名為遍行。理實二空通余九地。以初位創證故以為名。五所成行者。略有四種。一約增勝修成施行。二約所成起十六愿。三約修成。謂信等十行。四約實行。謂十度等行。無不皆修余所修行。釋文自顯。六所得果者。略有四種。一得當地滿時調柔等四果如下應知。二得檀行所成大財等果。三依攝論通達障空義得一切障滅果。四通論得唯識三性三無性理智。及奢摩他毗缽舍那等果。余如文說。七釋文者。就此地中文別有二。初長行后偈頌。前中有四。一始住地分。二地釋名分。三安住地分。四校量勝分。就初分中論分為四。一依何身者。謂厚集善根為所依身。二為何義者。為求佛果。三以何因者。以大悲為因。四有何相者。過凡得圣為相。此四各有十門。別辨名為創住菩薩初地。又此四義。與瑜伽四十八住品中極喜住內菩薩發心有其四相。文同語少別。會意可知。彼云。一何相菩薩發心。二發心何所緣慮。三發心何狀何相。四發心有何勝利。彼論依此經文作彼略釋不具。初依何身中有三。初結前總告。二正顯行相。三如是眾生下結行入位。正顯行中初句是總。謂一大僧祇積集勝善故名厚集。若有眾生者。是此初入地眾生。非是地前。有人制此十句。屬地前發心方。入初地者此不順文。豈可地前屬初地攝。以此文說初地不說地前故。應知此是初住地處說。此所依善根行相別辨中。此集有九種。一行集。善作眷屬持戒者。以慧為主。戒隨助伴故云眷屬。如經修諸善行故。謂三聚非一故云諸善行也。二定集。謂定助智道名為善作眷屬三昧。如經善集助道法故。三親近集。謂親近諸佛供養恭敬習聞慧智。如經供養諸佛故。四聚集。謂思慧智善能思量積集諸度故云聚也。如經集諸清白法故。謂六度治垢故云清白也。五護集。謂修慧之行上順善友故為攝護。出世真證修能趣入故名修行實證。行實證故。為彼善友教授攝護故。云善知識所護。六廣集。謂廣于一切眾生。以殷至深心作利益故。七信心集。謂決定信樂求大法故。八現集。謂隨所集善多向益生故云心多向慈悲。于中慈念依苦苦壞苦者。以慈行粗故。悲依行苦者。明是細故。問。上文云。慈與樂悲拔苦。何故與此不同邪。答。此二有通有別。別如前辨。通論俱有與樂。如三地中慈有廣大無量者與樂。謂廣與欲界樂大與色界同。喜樂無量與色界不同。喜樂悲喜舍亦爾。故知。同與樂也。又如三地為苦眾生入慈悲。故知同拔苦也。此文亦是故知同也。九求集。謂與眾生求一切智智故。云好求佛智慧。依論經此句攝在第七信集中。別有第六凈心集。謂出世真證心無垢染故。云善清凈心故。又此九中初五護煩惱行。謂一戒學。二定學。余三慧學。即聞思修三慧。依論有四。加凈心集出世智故。后四護二乘行。于中初二護二乘心。謂廣護狹心信護小心。后二護二乘行。謂慈護狹行求護小行。又此十中初一總相。謂統括諸行成一厚集故。余九皆是集中開出故是別相。九中皆有集義是同相。或定等別名為異相。成壞同前可知。依此諸集集成之身。乃能發此真證之心。住于初地故。此諸集總在地中。初分所攝故。云如是眾生乃能發阿耨等心。此心即是本分中愿善決定。彼文指此也　第二為何義生如是心者。如經為得一切種智故。此顯佛無上智。具知斷證修究竟滿故。此為總句。佛智業用利益眾生差別有九。為求彼故生如是心。一力佛智能作同記業。此是如來處非處智隨諸眾生。同因果等義悉能記莂。此義廣如余修羅多說。故云為得十力故。二無畏佛智能作破邪業。以四無畏破外道說故。云為得大無畏故。三平等佛智能作教授業。謂得二空具足。佛法轉教眾生令同證入故。云為得具足佛法故。四救佛智能作救濟業。謂以四攝巧化眾生故。云為救一切世間故。五凈佛智能作救攝因業。以大慈悲為救生因故。云為凈大慈悲心故。六無余智佛智能作普觀之業。謂常以佛眼普觀十方世間眾生無不窮盡故。云無向十方無余無礙智故。七無染佛智能作嚴土攝生為業。謂莊嚴一切世界令無障礙無有雜染。不待功力以土應機令生信入法故。云為凈一切佛國令無余故。論中智心無礙者。智無礙顯前無障心。無礙顯前無染。又初慧解脫。后是心解脫故也。八覺佛智能于一念頓覺三世眾生心數。以為業用故。云為于一念中知三世事故。九轉法輪佛智于諸眾生能令解脫善巧為業故。云為自在轉乃至佛神力故。生如是心者。即是前發阿耨菩提心也。論云。何故唯言生心不言生智為一問也。及余心數法。謂念定等為二問也。理實此時諸德皆生何獨心邪。釋云。心是總主。舉此即攝智等心故。云心中即攝知斷證修答初問也。亦攝一切助道法者答后問也　第三以何因生如是菩提心者。如經是心以大悲為首故。前說為何義中顯所求果。今此以因何顯能成因。謂以何因求大菩提。以大悲為首。濟眾生故。求此菩提非為自安。何以故。若非如是大菩提法。無以究竟救眾生故。是故諸行大悲為首。此悲大有九種。一增上大。緣微細苦生增上智故。云智慧增上。論釋智與慧二差別者。然此智慧有通有別。通而言之所知無別。開別有二門。一智知俗諦慧照真諦。如十度中第六名慧。以照理故。第十名智。以鑒事故。二智能決斷因果逆順染凈差別。慧能照達諸法假實體性有無。此中約后義辨。又觀眾生十二緣起。前能起后。皆名為因。后依前起。悉名為果。逆順觀之有染有凈。染逆順者。無明緣行乃至老死。是名順觀。何緣老死。謂由生故乃至無明。是名逆觀。凈順逆者。無明滅故行滅乃至老死。是名順觀。何緣老死滅。由生滅故乃至無明。是名逆觀。是觀名智決斷義故。觀一切法。但名無實名自相觀。觀一切法真如一味名同相觀。是觀名慧照察義故。二攝大。謂前既知苦。今以四攝方便善巧救苦眾生故。云方便所攝。三淳至大。淳謂淳厚。至謂至到。慈悲增上故曰淳至。淳至有二。一直心淳至。謂向時發心許盡眾生界作利益。其心一向無改易故。二深心淳至。謂愍苦情殷徹于后際故。云直心深心淳至故。又直心令證理。深心令集善故。起信論云。直心者正念真如法故。深心者樂集一切諸善行故。四無量大。謂攝取如來無量神力化物生信故。云量同佛力故。五決定大。上妙決定信深智勝對治者。決定信知諸佛深智堪授眾生。令成最勝對治之用故。云善決定眾生力佛力故。謂以佛智力授與眾生益其智力故。云眾生力也。六隨順大。謂隨順菩提令得正覺故。云趣向無礙智隨順自然智故。七正受大。謂能領受諸佛大勝教法轉授眾生故。云能受一切佛法以智慧教化故。八最妙大。攝受勝妙平等功德故。云廣大如法界故。九住盡大。謂住是無常愛果之因盡。是涅槃常果之因故。云究竟如虛空盡未來際故　第四明是心生時有何等相者。如經菩薩發如是心。即時過凡夫地者。以此心即是出世間道。此時舍離凡夫性故。又創得圣位過于地前內凡位故。此是總句。過義有九。下別顯之。一入位過。此時初成出世間心。猶如世人初始住胎相似法故。云入菩薩位故。此句約位故。瑜伽住品名入菩薩正性離生。梁攝論第十云。一入菩薩正定位。以入菩薩初無流地故。二家過。以得佛所證法界之分故。云生在佛家。故梁論云。二生在佛家。如諸菩薩生法二家具足尊勝故。解云。前住胎若下賊家不足為過。要在王家受生。方顯其勝故。此句約得法為家。瑜伽住品云。生如來家。三種姓過以大行成立。堪紹佛種故云種姓尊貴。無可譏嫌者。梁論云。以過二乘及世間種姓故。解云。良以二乘亦得生空法界。然彼不能紹佛果位。如雖生王家。然或是王之仆隸等不足為貴故。今要得王之體分繼于王位故。子相似也。四道過。以非有漏故世道不攝。是無漏故出世道攝。故云過一切乃至出世間道故。以雖得大乘在世間未足為勝。如雖是王種若是鬼神之王不足為貴。要是人天之王。方顯道過故。云異道生相法。故梁論云。四已轉一切世間行。決定不作殺生等邪行故。五法體過。謂菩薩正以大悲為體。于所作他事即是已事。以為自身體性相似法故。云住菩薩法中。故瑜伽云。設有問言菩薩以何為體當云何答。應正答言大悲為體。此之謂也。前雖道勝。若己身殘闕未足為勝。故舉大悲顯成自體。六住處過。以不舍世間。是不住涅槃方便不染。是不住世間巧離二邊住。住無住處故云在諸菩薩。數論經名住在菩薩正處故也。如王子諸根備具。若住處下劣亦不足為勝。菩薩雖有大悲。若著二邊亦未為勝。七生業過。以順空圣智等。入三世真如法中。顯無終極無際限相生命相似故。云等入三世等如也。論經名三世真如法中。是故此中如字即是平等法故名真如兩處用之。應知如彼王子雖依正俱勝。若壽命短促不足為勝。八畢定過。佛種不斷顯因畢定。究竟涅槃顯果畢定。成就相似者。如似王子。雖依正命勝。若志氣不立所作不成。不堪紹繼故云如來種中畢定究竟阿耨多羅三藐三菩提故。住如是法等者。牒以總結。謂前四義中。初明內所依身。二辨外所求果。三顯求果所因。此三明發心由致。四正顯所發心相。此即是初住地相故。云住如是法名住菩薩歡喜地。以不動法。不動法故不動法者。釋成住義。謂一證真理不復失故。二乘異道所不動故。已說住義竟

第二釋名分中有三。初十句明多喜。次十明念當得生喜。后十念現得生喜。又釋此三中初一明嘆喜差別。后二明喜因差別。又前一正是此地行報之喜。后二明于此地舉緣方喜。又初一對前依何身生喜。以厚集善根得此位故。次對前為何義生喜。以所求佛果定當得故。后對有何相生喜。以現離凡得圣位故。何故以何因中不對辨喜。謂悲心惻愴喜相隱故。初中言多喜者。謂適悅眾多故。論中三種。一心喜者。入觀之心心即適悅故。二體喜者。出觀喜受相應故。三根喜者。由前心體喜故。令所依身色根調暢輕安遍悅故云多喜。此是總句。別有九種。一敬喜。于三寶中得不懷信故云多信故　此如小乘入見道得不壞凈相似故。二愛喜。樂觀離染真如法故云多清凈故。論經名愛念故。上二是心喜。三慶喜。自覺所證校量勝過于地前故云多踴悅　四調柔喜。身心安適遍增益故。五堪受喜。自見至菩提近者知已行立取菩提近故云多堪受故。此與念當得何別。謂念當得念果預喜。今此念因能受故喜上來自行喜。下三明化他喜。六不壞喜。由于自心先已調伏。是故或他論義自解說時。或自論義他解說時。皆心調無諍。離諸擾動故云不好斗諍。七不惱喜。以心慈悲身口調柔。設見惡人以道漸化不惱他故。云不好惱亂眾生。八不嗔喜。謂見眾生不如說行心乖法也。威儀不正身違道也。見之生愍故忍不嗔故。云不好嗔恨。此前二句不惱懷他。此句能受他惱。又前二不令他惱。此句自不起嗔　第二念當得故生歡喜中。初句總。此中欲明已當得義。何故乃念他佛邪。論釋如佛所得。我亦當得如是念故心生歡喜。此即念他成已也。別有九種。一念佛法者。正是念法。但以總該別。于念佛門開出余九。是故九種皆名念佛。此是念佛所得之法及所說法。已亦當成故云念佛法故生歡喜心。二念佛菩薩。有人釋云。此念佛過去為菩薩時。我亦同彼故生喜。今解念佛成道。有菩薩眷屬。我亦當有故生歡喜。文意在此。故云念諸菩薩等。三念佛行。此中正是念菩薩行故名念佛行。釋以諸菩薩行佛所行行故行從佛有故。四念佛凈。謂念佛所有諸度離染故。云念波羅蜜清凈故。五念佛勝。謂念佛菩薩勝余眾故。云念諸菩薩與眾殊勝故。六念佛不退之力故云不壞也。七念佛教化之法。八念佛能廣利益眾生。九念佛所入之門。謂善巧智門也。問。看此十句。唯初一句念佛余念別事。論主何故總稱念佛。答。此依一乘無盡緣起無礙相成。即一一緣中無不皆攝一切諸緣。論主依此例故。回九入一俱名念佛。如初句攝九。余一一句皆亦如是。此即句句之下。悉皆無盡。以此地法是陀羅尼法故。如上舉悉曇章為喻。是此義也。依此例故。上十信為總。乃至十地及佛悉為別。攝別入總。無不在信中具足余位亦然。是此義也。又此十句。論主更作一翻解釋。論云。于中初二念共者。謂于十中初二念共同是所念今還分為二。謂念佛念佛法故云佛佛法二故。此意欲簡成同相三寶。言念佛菩薩二者。還將念佛簡佛菩薩故為二也。言念諸菩薩故。直舉菩薩以念佛前簡法處已顯故。是故佛中具足三寶。余七皆是念佛行攝。此行為總。余下六句顯此行故。言隨所顯彼菩薩行者。謂此六句隨彼所顯菩薩行故。是故得在行中所攝。言以何顯者。如是諸念者。謂前言隨所顯未辨。以何法顯下出能顯行體故。云以如是諸念。應知此中菩薩行有二種。一離染行。二勝進行。六中初句別顯離染行故。云復何顯彼波羅蜜凈顯二。余五句別顯勝進行故。云云何顯彼菩薩行乃至轉去故。于中初二句勝及不退顯勝轉去。以后地望前皆名轉勝。前地望后趣入不退皆名轉去。后之三句顯其盡去。十地位窮名為盡。上入佛果稱之曰去。三句中初二顯盡。謂法云地中。能受法雨及能注雨利益群生。后一句受職成佛故云上入佛地。此初念佛行該攝后六目之為總。歸初念佛說以為別故。云亦總亦別也　第三念現得生歡喜中。初總中離世境。論釋離凡夫取著事。此六塵境是世凡所取。又未入初地所取不亡。如論云現前立少物等非入地故。今入出世證真如法。離所取著世間境事故。云我轉離一切世間境界生歡喜心。此轉離有九種。一入轉離。謂入諸佛所行法中故。云入一切佛平等中故。此九種與前八過既少相似。云何取別釋。前中舉此正顯發心之相。此文念此現得生于歡喜。理實初住所得無別。二遠舍地前凡夫位故。三近到出世圣智地故。四斷離分別煩惱惡趣業果故。五堪與眾生作依止故。六自念行成趣佛不遙故云近見。七得生佛諸受用土中凈土是佛分齊境界。八平等轉離。與諸菩薩同證真如入在彼數。九勝報自在故云舍離恐怖。此文有二。初直說后重分別。又此十中。初二句顯所行顯事不相似。此以佛法為所行事。不似凡夫取六塵事。次二句顯自身不相似。謂此以圣慧為身。不似凡地妄識身故。后六句顯六種不相似。一斷轉得出世凈行。不似凡夫習惡道行故云行不相似。二菩薩大悲。依眾生起還為物依。不似凡夫自不濟不能作依故。三菩薩見佛得力助行。不似凡夫非器不得。四菩薩生于凈佛國土。不似凡夫生于五趣故云處不似。五證如正智以資慧。不似凡夫雜業所生。六內心純熟所作無怖畢定成就。不似凡夫帶障恒怖。由此不似故名轉離也。言怖畏者。不愛等者。謂不活等五令心憎惡名為不愛。所畏不定便疑慮所畏定者。即生憂想。此是心法與心俱起故名想應。此是畏體以心畏故。現相舍身故有毛豎等事此　第二重分別怖中二。先征問標。二章門。一怖二離。后釋前二門。先釋怖章。釋此五怖作六門。一出體有四法。一疑。二慮。慮猶思也。三憂。四想。如前可知。二明說意。所以者何。征其意。理實初斷除煩惱等障。何故此中乃說離畏。論釋此五怖畏。是初地障故偏在此說。若爾何故唯在釋名處說。論云復說地利益勝故。欲明歡喜利益。與怖畏相反故。此舉之三依三業分別者。論云。第一第二第五依身口意者。此有二義。一別二通。別中不活依身惡名依。口惡名雖發他口以性是口業故。眾畏依意意無智德故生眾畏。二通不活依三業。謂衣不蓋形食不充口苦困來逼。余二通可知。四五唯依身者。善道可愛舍故生畏。此是死畏。惡道可憎得故生畏。此隨惡道畏舍得在身非余業故。四建立者。論云。何故但說五怖畏打縛等諸畏。皆五攝故。五出因者。論說二因。一邪智妄取想見愛著故。二善根微少故。初為三畏因邪智是不活因。由邪智計我懼已不活追求資財妄取想。是惡名畏因。以妄想怖取美名遂起。此畏見愛著。是死畏因。由見我故愛著自身懼其死也。此三同是惡法故合為一。善根少。是余二因。功德善少畏墮惡道。智慧善少畏于大眾。又過去善少今畏大眾。現在善少畏當惡道。此二俱是善少合為一因。六對治者。離此因故怖畏隨盡。并如經可知。釋名分竟　第三安住地分中有三。初總明安住。二所謂下三十句別辨安住。三成就下一句總結安住。初中亦三。初大悲為首。是安住因菩薩所行。皆為眾生悲為行本故云悲首。二于眾生心無嫌恨等。是安住觀。此中有二。一于眾生違惱心不嫌恨者。見非不嫌觸已無恨。此煩惱不能壞故名堅固。二直心者。深悲愍物為求菩提。小乘不能壞故名堅固。此二不壞故云自然凈。三轉復勤修一切善根者。是安住行。如下所說信等善根。一切皆是此地攝總勤修也。此勤修有三。初信心。是行所依。二修行。是依心成行。三回向。是回行成德。初十句明信心成。言信心增上者。隨所有事。于中信增上成就。解云。此是總句。隨下別句。所有三寶等境事。于中深信決定名為增上。別中有九種信增上。于中初六始起信心。后三信增成欲。前中初二自行。后四利他。前中初句。上信三寶凈信敬行故云多行凈心。下句于理證信。謂真智開神故云解心清凈。利他四中。初一化他行。謂說已所證授與眾生名信分別。后三化他心。謂慈悲是化心大也。不疲化心常也。后三中初于行離過。謂不染著世是慚愧能也。于慳等下辨慚愧相。舉慳等取余五蔽故。由深慚愧六蔽不行故云莊嚴。二于人將護。三于法敬順。信心竟。第二修行成就中。論經九句。此中八句。論言十句者。授咸數十為名。初句總集諸善根無休息。無休息故。故是常修也。一切善根是頓修也。別中八內。初七阿含行。后一證入行。前中初二攝法方便。一近善友。略無此句。二愛樂法。謂于直咨直報為問答。說難釋通為論義。分別本文為解釋。于此三時。稱悅適情心生喜故云常愛樂法。次三成三慧。正行于中聞思可知。修于定中不味著故。后二是隨緣離著行。于名于利己得不貪。是知足行也。未得不求是少欲行。未受戒者。有此貪求不得受故。名障菩薩戒也。已受戒者。起此二種令戒退失。上來阿含行言常寶心等者。是證行證行可貴。從喻名寶證行超出念念常現故無厭足。修行竟　第三回向成就中。論中作四翻釋。一顯意釋。二總別釋。三隨要釋。四就行釋。初中先問以發起。此求一切智等說何等事。何以有此問者。為文中無回向言故。作此問示現回向成就者。答以顯示也。以求佛果是回向義故。二總別解釋。如論應知。三隨要分別者。此中分三。初求何等事。求一切智地故者。此是初句所求果法求猶樂也。二以何觀求觀諸佛力無畏等故。此顯能求觀解。是第二句三云何求。求諸波羅密無著法故。此顯以何行求用諸度。離六蔽等著求此兼攝。后十句總盡。此三求中家者。結一切智地。是所求處故云家。依家者。結能求觀解。謂所觀力無畏等。是一切智中別德故。名依家也。無障求者。結能求行離障蔽故。四就行解釋中。初二句非是此中正所修行故不別釋。此唯解前能求之行。論中云何求等總據。前第三門為此總句。下開別故云差別異求施。二垢中初見乞詐設是語諂也。無心許與是心曲也。對治此如經離諂曲故。此是一向不許。二許而不與有三義。一先許后不與。二許多與少。三許勝與劣。皆是不隨。先言對治。此如經如說能行故。二戒有一垢不護實語有二。一犯戒以違本受時能持之言。二覆藏不露犯。默妄語等對治此故。如經常行實語。菩提資糧論頌云。雖由實語死退失轉輪王。及以諸天王唯應作實語。三忍一垢。佛家正以利他為業。反此惱他即污佛家。對治此如經不污佛家故。四精進一垢。謂于戒生退。此三種一法廣故退。論云。菩薩戒無量二時久故退。論云。劫數長遠。三深細故退。論云。難持難行。以廣故難可具持。時長故難可常持。深細故難可善持。又律儀戒中惡無不離故難持也。余二聚中。善無不攝生無不度故難行也。由此便生遏墮之心。是此垢也。對治此如經不舍菩薩戒故。由精進策修能行難行故。五定垢二中一事中舉緣名亂心。內情妄取名憶想。又初庶后細。又初不得止故。后不得觀故。對治中不動治亂生薩婆若治憶想。六慧有三垢。一障不住道行。或一向現世間不現涅槃。同凡夫故。或一向現涅槃。不現世間。同一乘故。此無善巧。是般若垢對治如經可知。二障助道行。三障證道行。并可知□□□。如是下總結安住。由此三十句行凈治。此地純熟故名凈法也。論□□□□□□□□□□□□□欲謂怖趣