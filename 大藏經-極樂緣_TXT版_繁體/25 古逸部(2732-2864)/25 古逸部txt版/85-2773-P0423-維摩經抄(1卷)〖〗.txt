　　No. 2773 [cf. No. 475]

維摩經抄

　　維摩經卷第一　佛國品第一

夫佛法大綱須識宗趣□□□□具陳。且總為二宗。大乘小乘。且大乘之中分為三。一法相宗。經論之中廣立法無邊無量。五蘊．十二處．十八界．十二因緣．六波羅蜜等□□八萬四千門。即解深密經瑜伽論等多說法相。但經論之中說諸相差別名數皆此宗攝。二破相宗。即諸部般若經中十二門論等說一切法性相俱空有無雙遣。三法性宗。即花嚴涅槃維摩楞伽等經起信論等說一切法非空非有。亦有亦空。所謂迷真起妄一切皆有。攝妄歸真一切皆空。就俗諦則有。就真諦則空睡夢則有覺悟。即空諸法無我。即空因果不亡還有。空不離有有即是空。有不離空即空是有。如是廣說空有無邊。所以諸佛菩薩慈悲故入有。智慧故觀空。觀空故雖入有而不染。慈悲故雖證空而不著。凡夫多著有。二乘多著空。雙離此二真大乘也。第二小乘有二十部宗趣不同。□□□故略之也。今此維摩經即當第三法性宗所攝。由此經芥子納須彌方丈容世界。皆表法性圓融無礙之義也。若能悟入此第三宗則于佛法無所滯等論。諸佛說有有不妨空。諸佛說有有不妨空。諸佛說空空不妨有故中論偈云。不生亦不滅。不常亦不斷。不一亦不異。不來亦不去。能說是因緣。善滅諸戲論。我稽首禮佛。諸說中第一

自此已下別就此經曲明宗意。古來賢圣皆斷此經。以不思議解脫為宗。只緣前說法性無礙。非空非有亦有亦空。不常不斷等故名為不可思議解脫。非凡小等之所測量。心言路絕名不思議。不滯空有等。名為解脫。然此經上下總有五種不可思議攝之略盡。何等為五。一理不思議。二行不思議。三報不思議。四用不思議。五教不思議。第一理不思議者。即非空非有不常不斷等真如法性中道之理　經云。一切法皆如也。乃至彌勒亦如也。不來相而來。不見相而見等。皆是理不思議。第二行不思議者。即說菩薩無住之行　經云。在于生死不為□行。住于涅槃不永滅度。是菩薩行非凡夫行非賢圣行。菩薩行非凈行非垢行。是菩薩行等皆是行不思議。第三報不思議即下經說佛身功德十方凈土等。是報不思議。第四用不思議者。下經說神通變化合蓋現土常擎大眾取飯香積借座須彌等。皆用不思議。第五教不思議者。即名句文字巧妙言詞善能詮顯不思議理。是故經云。一四句偈所有功德無量無邊。是名教不思議。此之五種不思議前后次第者。一切諸法理為其本。是故第一理不思議欲悟其理必資起行。是故第二行不思議行不空備必能感報。是故第三報不思議報不徒然必能起用。是故第四用不思議用不空設必能起教。是故第五教不思議略說如是。余在經文　經曰如是　述曰。一切經首皆有此之二字。蓋有深意。此之二字亦乃包括一切佛法議理皆盡。略作三釋。第一云。三世諸佛所說不異。名之為如。稱理無非故稱為是。第二釋云。諸法實相古今不易。名之為如。如而說故稱為是。第三釋云。何難所傳與佛無異故名為如。離諸過失故稱為是　經曰佛　述曰。佛者佛陀漢翻為覺。覺有二種。一本覺。二始覺。即法身佛真如法性以為其體。本性清凈如摩尼珠。一切眾生悉皆平等。只緣眾生無始已來從真起妄。沿流昧源。逐末失本。垢障蒙覆自性。真佛遂作凡夫。多受苦惱。一念覺時垢妄斯遣。本性湛然。即名為佛。更無所得。是故經言。乃至無□□法可得。是法平等無有高下。是名阿耨多羅三藐三菩提。此經亦云。若彌勒得菩提。一切眾生皆亦應得。所以者何。一切眾生亦當滅度。所以者何。諸佛知一切眾生。畢竟寂滅不復更滅。乃至云寂滅。是菩提滅諸相故。花嚴等經說云。佛及眾生心如是三種法不即亦不離。不一亦不二。眾生不離佛。佛不離眾生。如是等文名本覺佛。斷煩惱障得。二始覺佛者。即盧舍那報身如來以四智為體。克性而論智為佛體。智為能證覺之體故相從而論。即功德相好無漏五蘊總名為佛。廣在經論所明一切菩薩經三大劫十地滿足。斷所知障名始覺佛

經曰。眾人不請友而安之　述曰。小乘凡夫悲薄智微。要待勤請方為說法。菩薩不然。觀見眾生緣合根熟。為不請之友能令眾生出生死之危險。與涅槃之安隱。如有影均于湛水。慈母赴于嬰兒　經曰。逮無所得不起法忍　述曰。此明菩薩證無生法忍。逮者及也至也。起者生也。忍者忍了亦即許之義。此明菩薩位。登八地至無所得無生之位忍了。印證一切諸法本來如如無生無滅無法可得。是故作忍辱仙節節支解其心不動。亦作摩納仙人燃燈授記皆此位也　經曰。深入緣起斷諸邪見。有無二邊無復余習　述曰。佛法大宗因緣。是本異諸外道撥無因果邪僻斷見故有此文。言緣起者。即十二因緣及十因六因四緣。一切因緣莫過此門。若入佛法因緣深理即名正見。故云斷諸邪見。言有無二邊者。因緣無主則非有。業果不亡則非無定執有無皆名邊見。故下文云。無我無造無。受者。善惡之業亦不亡。經之斷字該于邪見及有二邊。是則離有無之二邊契。非有非無之中道菩薩之正見也。凈盡不殘。故云無復余習。習者習氣　經曰。善知眾生往來所趣及心所行　述曰。往者過去。來者未來及所心行現在。菩薩以宿命智知眾生過去之事。善知生也。以死生智知眾生未來之事。善智來也。以他心智知眾生現在心所行也。緣處故云心所。趣者趣向。所謂知三世之事趣向也　經曰。諸有所作亦不唐捐　述曰。唐者虛也捐者棄也。菩薩用心無一念棄也　經曰。佛之威神令諸寶蓋合成。一蓋遍覆三千大千世界　述曰。此合多為一。展小為大也。且合多為一者。合五百為一蓋也。此來真如法性圓融融無定無有二相故。能合多為一展小為大。多不定多。菩薩觀乎。一蓋一不定一。凡小觀乎。五百雖合為一五百宛然。五百宛然只自為一。其猶方丈之室文殊等入中寬如容十方世界。凡小不及。只自見乎。方丈對凡小而不減。對文殊而不增。圓融法性其在慈乎。下諸文理皆同此。展小為大義亦準之。又可更表空有二門。多表其有。一表其空。空不定空。展一為多。有不定有。合多為一。有不離空。即五百而見一。有不離空即五百而見一。空不離有不離一而見多。維摩要旨始終如是　經曰。能善分別諸法相。于第一義而不動　述曰。八萬四千名諸法相。二空真如名第一義。此之二句有其三門。一空有門。二寂用門。三自他門。第一門者分別法相有也。第一不動空也。說而不動。有不妨空。不動而說空。不動妨有。異于凡小空而不有。有而不空。第二門者分別法相用也。第一義不動寂也。寂而常用。雖不動而說。法用而常寂。雖說法而不動。凡夫則動而不寂。小乘則寂而不動。第三門者自利故證而不動。利他故說而不著。說而不有亦不無。意亦同此。離有無二邊行于中道　經曰。始在佛樹力降魔得甘露滅覺道成　述曰。言佛樹者亦名菩提樹。佛此樹下得菩提果。名菩提樹。樹下成佛名為佛樹。言降魔者伏四魔也。菩提佛果沷潤身心永除熱惱。名為甘露。生死大息名之為滅覺。即是佛名為成也　經曰。以無心意無受行。而悉摧伏諸外道　述曰。積集故名心。思量故名意。領納故名受。造作故名行。證佛果時如如不動。此等皆息故名無也。以斯妙理伏諸外道。豈云覽力而降伏乎　經曰。毀譽不動如須彌　述曰。嘆佛平等八風不動如須彌山。言八風者。一利。二襄。三毀。四譽。五稱。六識。七苦。八樂。此之八法搖動人心。如世八風吹動諸物。經中舉二攝余六也

經曰。孰聞人寶不敬承　述曰。佛為人中之寶。希有難見。故喻之寶。孰是誰也。誰聞人寶之名而不敬重修承　經曰。各見世尊在其前　述曰。此嘆佛身功德不共凡小。法身圓應猶一月升天故云各見佛身平等。不背眾生故云在其前也。一音說法眾生各解理亦同此　經曰。不著世聞如蓮華□常善入于空寂行　述曰。此嘆如來即染成凈。此以下句釋上句。常觀諸法空而且寂游世間。而不染處淤泥而恒凈　經曰。達諸法相無掛礙。稽首如空無所依　述曰。真俗俱空故云無得。萬物依虛空。虛空無所依。諸法依實相。實性無所依　經曰。眾生之類是菩薩佛土述曰。眾生是佛土之緣。緣中說土故以眾生而為佛土。道理如何。土本由悲。悲由生起。要有眾生悲心始起。要因悲心方得凈土。推末就本。眾生是土不亦宜乎。又因生起悲得凈土。一向觀空終不得土。故下喻云。要于空地造立宮室。隨意無礙。若于虛空終不能成人喻菩薩空。喻二空地。喻于有造立宮室。喻于修凈土。是則依空依地宮室始成。兼有兼空方修凈土。有悲故涉有而廣度眾生。有智故觀空而不著。諸有空有不滯悲智雙行契。此通途凈土。斯得乃至直心。是凈土等其理皆然。離空離有即是直心。著有著空皆成偏曲。乃至下文云。隨其心凈則佛土凈。皆同此義。則知一念直心十方頓凈。剎那偏曲垢穢斯興凈土。一章大綱如是　經曰。于是佛以足指按地即時三千大千世界。若干百千珍寶嚴飾。譬如寶莊嚴佛。無量功德寶莊嚴土　述曰。此明凈穢二土非一非二。非即非離心凈故即穢見凈。心垢故即凈見穢。克實而論以佛眼觀佛土常凈。凡夫眼見佛土恒穢。今欲變穢成凈。托以按地為緣。亦明妄從真生穢從凈起。故下經云。從無住本立一切法。問曰。凈穢兩土為當同體異見。為當別體異見。為當無體妄見。有古德安法師釋曰凈穢二土一質不成。異質不成。無質不成。故凈穢虧盈。異質不成故披源即冥。無質不成故緣起不形　經曰。譬如諸天共寶器食隨其福德飯色有異　述曰。飯體是一。諸天福德厚薄不同。所見飯色勝劣不等。佛土亦爾。凈穢是一。隨諸眾生垢凈不同。所見各異。世尊常說。水體是一。諸天福德見為琉璃寶物。人福次勝見其清水湛可受用。魚龍等次劣見是舍屋窟宅。餓鬼惡業唯見膿血猛火

　　方便品第二

經曰。諸仁者如此身明智者所不怙　此上皆三字為句。怙者恃怙。此身廉人明智之人不恃怙也。又方便一品維摩居士多欲教化凡夫眾生新學菩薩。五種觀門。一觀身是苦。二觀身空。三觀身無常。四觀身無我。五觀身不凈　經曰。為病為惱眾苦所集苦觀也。是身如聚沫已下空觀也。是身如浮云已下無常觀也。是身無主為如地已下無我觀也。是身不凈穢惡充滿已下不凈觀也。此之五觀大小二乘初修之門。止貪嗔發智慧也

　　弟子品第三

經曰。夫宴坐者。不于三界現身意相。是為宴坐　述曰。此凈名居士以大呵小也。小乘見定散之二相。所以舍散而取定。既有定可取著相分別還成非定。或閑林凈處結跏趺坐。閉目合口心識不行出入息斷。此是小乘禪定之相。大乘菩薩則不如是。定散俱泯。出入雙如真心湛然。是為真定。豈可以閉目合口兀坐林中而為定邪。不妨散走三界以利生散不妨定凝。一如而不動是故　經云。不起滅定而現諸威儀　經曰。不斷煩惱而入涅槃　述曰。小乘著相不了煩惱性空。所以有煩惱可斷。不了涅槃性空。有涅槃可入。有斷可斷雖而不斷。有入可入而不入。大乘菩薩了煩惱性空。無斷可斷悟涅槃無相。無入可入。無斷可斷乃為真斷。無入可入始為真入。若能如是名為宴坐。宴坐定也　經曰。法無有人前后際斷故　述曰。際者畔也。前際者前念也。后際者后念也。有為之法前念后念相續不斷。名之為人。以理推之前后兩念不相趁。及前念已滅后念方生中間斷絕無有。真實故曰無人　經曰。法同法性入諸法故　述曰。言法性者即真如也。法之實性莫過真如。心悟真如即是入一切法也　經曰。法住實際諸邊不動故　述曰。言實際者即前真如法性。此之法性乃是諸法真實之邊際更無過。此名為際也。言諸邊者。即生往異滅四相名邊。此之實際湛然常住不為四相之所搖動故云諸邊不動也　經曰。法順空隨無相應無作　述曰。此上三句皆三字為句也。隨者隨逐。應字去聲呼之。所謂應會也。一切諸法畢竟門中順于空寂隨逐無相應于無作。不生不滅如如理也。經曰。為壞和合相故應取揣食　述曰。夫一切食總有四種。一段食。二思食。三觸食。四識食。此言揣食即段食也。有其形段可揣聚也。此食最粗。以香味觸三事為體。鼻取食中之香。舌取食中之味。身取食中之觸。一切眾生于此三事和合揣食。心生貪著不得解脫。今教觀此因緣和合假名為食。因緣性空不起貪著為解脫之初緣。以下因緣文經為不受故應受彼食意亦同。此為療身病而受段食。非貪著之受名為不受　經曰。知諸法如幻相無自性無他性。本自不然。今則無滅　述曰。此言諸法者即有為法也。從緣而有。無其實性似有非真如。幻相也。從緣生故無自性也。因緣亦空無他性也。如是空故本無有生。故云不然。既無有生從何有滅　經曰。無大福無小福。不為益不為損　述曰。凡小著相施。持戒得大福施。破戒得小福施。圣人得大福施。凡夫得小福乃至廣說得大福則益。得小福則損。大乘無相則不如是。二福雙泯三事體空。無大福故不為益。無小福故不為損。經曰。非有煩惱非離煩惱　述曰。煩惱性空故云非有系縛。難解故云非離　經曰。于食等者諸法亦等。諸法等者于食亦等　述曰。小乘凡夫食外見法法外見食。有粗細不同。法有勝劣差別。故云非等。大乘妙理法食皆如。以皆如故食等。于法法等。于食法食尚等。何有貧富而取舍乎　經曰。不斷淫怒癡亦不與俱　述曰。煩惱本空故云不斷。心性本凈故不與俱。亦可煩惱既空與何俱也　經曰。不滅癡愛起于明脫　述曰。癡愛空寂。無癡可滅了。此空寂惠眼即明而得解脫。亦可示行癡愛故云不滅　處之不染猶如咒藥。何須滅耶。如悉達太子示行五欲納妃生子。菩提樹下成道。前雖云未滅已是佛身猶來明脫　經曰。以五逆相而得解脫　述曰。外相行逆而內心清清本來解脫。如提婆達多即其事也。亦可達五逆相滅而得解脫。如阿阇世王聞法悟道。五逆罪滅而得解脫　經曰。不見佛不聞法　述曰。法身真佛無形無相故云不見。真如理法言語道斷故云不聞。亦云可相佛。法因緣所成。因緣性空。見無所見。聞無所聞了。此法門然可取食　經曰。彼外道六師富蘭那等是汝之師。彼師所墮汝亦墮。乃可取食　述曰。有相門中佛法是正。外道是邪。凡夫二乘舍邪求正。二相分別未亡而還墮耶。未契真空不應取食。大乘真門離于分別。分別既離邪正。一如故無邪可舍。無正可歸契。此通途乃可取食　經曰。同于煩惱離清凈法　述曰。示同凡夫同于煩惱。示入妄想離清凈法。亦可真妄一體同于煩惱。垢凈一如離清凈法　經曰。其施汝者不名福田。供養汝者墮三惡道　述曰。有施可施。不了施空。雖施非福。有供可供。不了供空。妄想既興不出生死輪回。未休終墮三惡。若能證悟罪福俱空則無福無墮　經曰。于一切眾生而起怨心　述曰。憎愛空也。謗諸佛教毀于法不入眾數。贊毀空也。上來多約無相之理釋。此一章若就有相門釋即是諸句之中皆翻顯即是　經曰。如來所作化人。若以是事詰。寧有懼不　述曰。言化人者幻化人也。此謂凈名語須菩提。如來之身無形無相。無言無說。從真起化方便度生。我今與汝亦復如是。猶如幻化。更相詰問。有何所懼不取缽耶。故次經云。一切諸法如幻化相。汝今不應有所懼也　經曰。彼自無瘡勿傷之也　述曰。無病之身莫開破刺之。孔大有之體勿鑿小乘之瘡　經曰。我觀小乘智慧微淺猶如盲人。不能分別一切眾生諸根利鈍　述曰。羅漢辟支小乘極果。少證人空未證法空。少證真諦未了俗諦。故有羅漢不識赤鹽白鴿。迷于三藏法門故喻盲人。又涅槃經說。舍利弗前后各觀八萬。不知鴿之近遠。又錯為金師之子浣衣之。子觀行法門故云不了諸根利鈍　經曰。迦旃延諸法畢竟不生不滅。是無常義。五受陰洞無所起。是苦義。諸法究竟無所有。是空義。于我無我而不二。是無我義。法本不然。今則無滅。是寂滅義　述曰。小乘凡夫于此無常苦空無我寂滅五法之體執為實有。今維摩詰令其破有歸空。此中經文隱而難解。且無常等五是妄也。只緣妄故。所以無常苦等第五寂滅即是小乘涅槃。猶如化城。權時施設故亦是妄。真如法界是其真也。此真法界體非無常非苦非空非無我非今寂滅。如如湛然不增不減。無常等五本從真起。猶如波浪從水而生。愚癡之流見波浪而不見水。凡小之輩見無常等不見真如。既不知水為波浪之實體。焉能悟真如為無常等之實義。則知述真逐妄一切皆有攝妄歸真。萬法俱空。逐妄則無常受苦歸真。乃苦等皆如法花窮子舍父母則漂流苦惱。涅槃貧女迷伏藏則抂受貧窮。皆同此意。真如法界不生不滅。與無常等為所依之事。實義故云不生不滅。是無常義。余苦等四門義準此釋。悟此一門諸經通身　經曰當直除滅勿擾其心　述曰。夫罪者是有相之法。從妄而生。一念悟空萬罪皆滅。故云真也。豈同凡小對師偏但說諸委曲。此則以相憎相。適足喧擾真心。何能罪滅　經曰。如優波離以心相得解脫時寧有垢不　述曰。清凈心相證解脫時如如不動。何更見于心外之垢不也　經曰。我即如法為說出家功德之利　述曰。小乘出家剃發染衣。現世安樂名聞利養。當得生天快樂果報。故云功德之利　經曰。無常利無功德是為出家　述曰。現世安樂當來快樂終非究竟。有為生滅。真出家者去妄想悟無為。不見現世及與當來。如如之心真出家也。又尋經文解了法性。饒益眾生。無我無人。無道無俗。真出家也　經曰。我言。世尊身小有疾。當用牛乳。故來至此　述曰。準小乘宗。如來色身實有生滅。實有病苦。故求牛乳以療熱也　經曰。維摩詰言。止止阿難。莫作是語。如來身者金剛之體。當有何疾。乃至云莫使異人聞此粗言。大威德諸天他方菩薩得聞斯語。勿令我等受斯恥也　述曰。疾苦已盡方得成佛。何有邪疾外道名異。佛弟子也。色無色界名大威德天。如來身上發病苦之語。豈非粗也。外道執常諸天無病。佛過人天最尊最尊勝。今有言病豈非恥耶　經曰。時我世尊實懷慚恥。得無近佛而謬聽耶　述曰。阿難聞凈名呵責之時故言時。我親為侍者故云近。佛有病之言異。于凈名之責心生疑怪故云謬聽　經曰。如是五百大弟子各各向佛說其因緣。皆曰不任詣彼問疾　述曰。準此經文。五百弟子皆被呵責。經文具載卷偈。極多結集之家。略述十人。西方梵文應有廣本

　　菩薩品第四

經曰。為以何生得受記乎。過去耶未來耶現在耶。過去已滅未來未至。現在無住。云何受記　述曰。準大小二乘宗三世有為各有一念。時之極促莫過一念。無前故夫論受記須歷多時說授記方了。此之三念已滅未至。無有停住。授記之事如何得成　經曰。無生即是正位。于正位中亦無受記等　述曰。言正位者即是證果之正位。此中意者已登正位何勞受記。又念正位之中如如不動言語道斷。心行處滅何得。更有有為言說領納記耶

經曰。一切眾生皆如也。一切法亦如也。眾賢圣亦如也。至于彌勒亦如也　述曰。眾生如也。無凡夫諸法如也。無授記圣賢亦如也。無圣人彌勒如也。無得記　經曰。若彌勒得受記者。一切眾生亦應受記。所以者何。不二不異　述曰。凡圣同如故云不實。凡圣一相故云不二。彌勒如彼故而得受記。眾生亦如云何不得。故云亦應受記　經曰。障是菩提障諸愿故　述曰。障是障礙。云何菩提。此中意者有為法中有愿有求菩提。無為如如不動。豈非障彼分別愿耶　經曰　直心是道場無虛假故　述曰。有相道場有其處所實有來去。無相道場本無處所何有去來。今凈名居士于無來去中假名來去故。若彼言從道場來真如平等目之為場。得道之處名曰道場。猶如世聞谷麥場等。于此真如迷即名去悟即是來去。其糠秕至真如實名之為場。除卻虛假留其真心。真心即是道場。道即是場故曰道場。已下諸句意皆同此　經曰。菩薩若應諸波羅蜜教化眾生。諸有所作舉足下足。當知皆從道場來詣于佛法矣　述曰。此言應者去聲呼之所謂應會也。波羅蜜者彼岸也。教化眾生皆與彼岸相應會也。凡小教化皆與生死相應不到彼岸。以著相故出定為舉足入定為下足。亦可言說為舉足入證。為下足不離真如。皆從道場也　經曰。善來憍尸迦。雖福應有。不當自恣。當觀五欲無常于身命財而修堅法　述曰。憍尸迦帝釋名也。前生修福感得此報。故云雖福應有未出生死。故云不當自恣。當觀無常。諸天果報不過三法。一身。二命。三財。身即圓滿端正。命即長時不夭。財即自然豐足。終歸破散。須修堅固法　經曰。正士。受此萬二千天女可備掃灑。持世言。此非我宜。維摩詰言。可以與我。如我當受　述曰。小乘著相女人共住壞道生染故云此非我宜。大乘無相長道增凈故云如我應受　經曰。有法樂可以自娛。不應復樂五欲樂也。天女問曰。何謂法樂。答言。樂常信佛。樂欲聽法。供養眾等　述曰。夫五欲樂者。奔赴六塵諠煩六識攀緣動作惱亂身心。樂少苦多。如犮嚙骨難成易壞費力傷神。凡夫于中妄生樂想。現世憂惱當來受殃。法樂翻此無為寂然法味怡神實為大樂。已下準此　經曰。樂聞深法不畏　述曰。菩薩聞深法則樂而忘苦。如法花會中六十小劫不起。于座無有一人而生疲倦。小乘聞深法而則驚。故五千比丘等退座而起　經曰。居士可舍此女。一切有所施于彼者。是為菩薩　述曰。夫論菩薩能舍所有求者皆與不違。眾生何況女耶　經曰。冥者皆明。明終不盡　述曰。夫燈光明照一照多一無增減。法之光明亦復如是。一人受持一人得度。無量眾生而共修持窮未來際。終無有盡平等平等　經曰。當為法施之會。何用如是財施會為　述曰。最后為字平聲呼之。夫施會者有為功德不出生死。有其多少好惡差別。有七曰等長短時節。不斷妄想徒費營。為法施會者無形無相教化眾生起四無量慈悲喜舍。六度圓滿斷妄入真。超出生死登乎。彼岸如如不動名為法施　經曰。謂以菩提起于慈心。此之以者因也。因于菩提而起慈心。得菩提故始能慈悲救度眾生。亦可因菩提故始起慈心。不求菩提不起慈心。不得成佛。互釋皆得。已下準此　經曰。知一切法不取不舍。入一相門起于慧業　述曰。真如無相。云何可取。證悟不虛。云何可舍。悟斯理者即一相門。入得此門慧業即起　經曰。住是會者。為大施主。亦為一切世聞福田　述曰。清施無盡普沾法界名大施主。施者受者俱出生死。涅槃極果常樂我凈。是真福田　經曰。凈名受彼瓔珞分作二分。一分施最下乞人。一分奉難勝如來　述曰。二乘著相。乞人下劣施之福少。如來高勝施之福多。此乃常情分別何足尚耶。凈名欲明勝劣平等凡圣一如故。施乞人等于佛福不二之理。斯其見乎故　經云。若施主等心施一乞人。猶如來福田之相無所分別。等于大悲不求果報。是則名曰具足法施

經卷第二

　　文殊師利菩薩問疾品第五

經曰。即以神力坐其室內。除去所有及諸侍者。唯置一床以疾而臥　述曰。夫論室者喻乎身也。凡小執相不了身空。欲令悟空。托彼文殊以興問答。空其室內者雙明二空。四大五蘊因緣成身人法俱無。故云空其室內也。除去所有者。別喻法空也。法從緣起識心變生。因緣性空識心本寂故法空。及諸侍者別喻人空也。因緣無主故人空也。唯置一床者喻其真空。如如不二故云一也。人法所依故云床也。故法花云。法空為床座。以疾臥者托疾招問。非實病也。有古德諺法師解云。室者即是凈心真心。凈名初發心時離諸愛見名室不定。今得圣道除其妄想煩惱。恬明得真心。名空室內。故下經云。畢竟空寂舍也。除去所有者。除去一切生死道中無明父母等恩愛眷屬也。去侍者者去彼空有二見凡時侍也。故下經云。外道樂諸見。菩薩于諸見不動。置一床者妄法斯盡。唯處無相禪定床也。故下經云。四禪為床座也。以疾而臥者。依此禪定起無緣悲。雖復救生不離空定。悲體常寂故云臥也　經曰。不來相而來。不見相而見　述曰。一就有為生滅明無來無去見夫去者。是無常法。無常之法此念中生。此念中滅本無來去。念念相續假名來去見亦如是。二約心解。真心如如實無有來。妄心分別見有來也。三約二諦真諦凝寂故云不來。俗諦隨相是以有來。四約真化二身。真身湛然故云不來。化身應現故云來也。下亦皆準此

經曰。是疾何所因起。問病因也　經曰。從癡有愛則我病生　述曰。凈名答也。夫論病因有其二種。一凡夫病。則癡愛為因。二菩薩病。即大悲為本。且凡夫病癡愛因者。即是不了。不了即受。受即染著。染著故入生死。生死故何病而不生。故云則我病生。此言我者雖即凈名意道眾生。大悲因者。菩薩悲心不避生死。不避苦惱。假名癡也。隨逐眾生不敢舍離。假名愛也。示同凡苦故云病也。苦從悲起故云生也。言其生久如者問近遠也。此之如字多。是助詞。其猶乘鳥斑如泣涕漣也(亦可如者不定之詞意云其生久耶)經曰。諸佛國土亦復皆空　述曰。以勝況劣故有亦聲。非但小室。是空諸佛國土。亦復皆空　問。佛土何空　答曰。土有二。一法性真土。即以真如法性而為其體。無形無相無有方所。二有相假土。即碧池蓮金沙寶地等四塵為體。有其形相。有其處所。十方差別真土即法性本空相土。即因緣無主所以是空　經曰。以何為空　述曰。重問。前空真土湛然相土宛然云何空耶　經曰。以空空　述曰。答也。上之空字是能觀空智。下之空字是所觀空境。凡夫小乘未得空智心外境界皆成實有不知外境。從妄心起反于其中而生怖畏。猶如驢畜見水中自影反生驚怖。菩薩大士轉識成智智無分別了知心外萬境皆空以者用也。則用其能觀空智令彼所觀境空智空境空。故云空空亦可能所皆空。故曰空空　經曰。空何用空　述曰。此重問前也。法體自空何須空智觀竟始空　經曰。以無分別故空　述曰。答也。法體雖空妄心分別不。是知空要藉空智斷。其分別方始見空。此乃分別即有無分別。即空故者因由之義。因無分別法始空也。已下諸句義相連帶。六十二見分別妄有見性本空。故云。于六十二見中求。解脫生死皆從心起。故云。解脫心行中求一念本心即成解脫　經曰。說身無常不說厭離于身　述曰。說身此下明慰喻。初發心菩薩凡夫小乘而未了悟無常性空。恒為無常之所迫逼。深生厭畏。速求寂滅不度眾生。菩薩了知無常性空。曰施恒沙身命不足為難。所以出生入死隨形六道廣度眾生。不欣寂滅下皆準此　經曰。說悔先罪而不說入于過去　述曰。罪若有體滅已入于過去罪性本空何物名為過去　經曰。又此病起皆由著我　述曰。執身有我。我為身主。身既有主。即受病苦。我空準法。法中無主。誰其病故。故云。當起法想伿空其我得人空理果成羅漢法之所是空得法空。空理乃成菩薩。是故經云。此之法想亦是顛倒　經曰。我及涅槃此二皆空。但以名字故空　述曰。我體本空。假立我名尋名謂有。涅槃性空。言語斷故離名字。故假名涅槃引眾生也　經曰。唯有空病空病亦空　述曰。執有成病。以空破有。定執其空。空亦是病。有空雙遣乃真定也　經曰。內見外見　述曰。境外見心名為內見。心外見境名為外見　經曰。菩薩斷除客塵煩惱而起大悲　述曰。悲上起愛名曰客塵。寄居悲上名之為客塵污真。悲名之曰塵。起于悲心廣度眾生。不了眾生空見可度名曰愛見　經曰。貪著禪味是菩薩縛　述曰。世間八禪輕安適悅。凡夫耽嗜故云禪味　經曰。無方便惠縛。有方便惠解　述曰。出世真智名之為惠。世間俗智名為方便。有真而無俗。闕方便之門。既無方便。觸途掛礙名之為縛。有俗而無真觸途染著亦成其縛。真俗相濟悲智雙融。方無縛矣　經曰。身不離病。病不離身。是病是身。非新非故　述曰。身從病有故云身不離病。病從身起故云病不離身。異名一體故云是病。是身無始舊有故曰非新。念念續生故云非故　經曰。住于生死不為污行。住于涅槃不永滅度　述曰。住生死而不染污。異凡夫。住涅槃而不滅。異二乘。凡夫起污滯生死而不出。二乘住滅灰身智以長眠。菩薩悟之乃成大行　經曰。非凡夫行非賢圣行。是菩薩行　述曰。凡夫則造罪而自苦。二乘乃自利而棄眾生。故皆非也　經曰。雖樂遠離而不依身心盡　述曰。二乘以灰身滅心二皆永盡方為遠離。故皆非也　經曰。雖行三界而不壞法性　述曰。雖游三界之妄境不失真如之法性　經曰。雖行四無量心而不貪著生于梵世　述曰。四無量者慈悲喜舍也。為利生故而行之。非求報故而起之。梵世者色界初禪大梵王之世界。修慈心等得生彼天。壽命六十劫　經曰。雖行禪定而不隨禪生　述曰。息心湛如行無漏之禪定。超出三界不隨禪生

　　不思議品第六

經曰。夫求法者非有色受想行識之求(五蘊空也)非有界入之求(十二處十八界空也)非有欲色無色之求(三界空也)不著佛求不著法求不著眾求(三寶空也)無見苦求無斷集求無造盡證修道之求　述曰。此造字去聲呼之。造猶往也。盡證者涅槃性空。漏盡而證名為盡證。既無處所。何往之耶　經曰。舍利弗言居士未曾有也。如是小室乃容受此高廣之座。乃至云舍利弗諸佛菩薩有解脫名不可思議。若菩薩住是解脫者。以須彌之高廣內芥子中亦無增減。須彌山王本相如故。而四天王等不覺不知。唯應度者乃見須彌入芥子中。是名不可思議解脫法門　述曰。此之一章正明不可思議　經云。正宗芥子極小須彌極大。二俱色法。須彌山者。準諸經論。闊狹高下各八萬由旬。此中解釋自古多門。今宜逐要三二門耳。一就二諦釋之。俗諦妄想見其大小。二相懸殊不相容受。真諦之中圓融一體。一體故芥子非小。須彌非大。小非定小。大非定大。是故相容。悟斯理者不可思議。二就法相法性二宗以釋。法相宗中大小相別不相容受。法性宗中恒沙萬法同一真如不守自性。猶如大海眾水同味。虛通無礙。大得入小。小亦合大。不可思議。三約空有二門。妙有門中大小不無。真空門中小大非有。互相容受不可思議。空不離有。大小宛然。有不離空。故相容受。亦可。就唯識門更釋一念凈心微細。猶如芥子。參羅萬像雖復眾多。要從一心變現而起。離心之外畢竟無法。攝境從心故相納也。更有古德。約三性等諸門解釋。恐煩止。且已下毛容大海水等。數量大意同此　經曰。我等何為永絕其根。于此大乘已如敗種　述曰。此迦葉呵責小乘之語也。夫論大乘菩薩不出生死不入涅槃不斷煩惱不舍眾生。故入三涂往來三界。大悲之心為大乘根。二乘人等已出生死已證涅槃已斷煩惱已舍眾生。悲心已亡。故云根斷亦同敗種

　　觀眾生品第七

經曰。維摩詰言。菩薩云何觀于眾生問也　述曰。幻師了知幻人無實。菩薩了知眾生如幻。于中不著眾生等相。如第五大者。三世諸佛只說四大。地水火風。無第五大之等。第五實其體。眾生同此。如第六陰(只有五蔭無有第六)如第七情(只有第六根無第七也)如第十三入(只有六根六識十二入門無第十三也)如第十九界(只有六根六識六境三六十八更無十九)無色界無色。燋谷無芽。如須陀洹身見　述曰。身見等第五初入見道得此初果身。第五永斷不行故舉此見彰其無也。如阿那含入胎　述曰。阿那含者。是第三果已超。欲界更不入胎羅漢出三界煩惱都盡故。更無有貪嗔癡三毒。如得忍菩薩貪恚毀禁　述曰。七方便中第六忍位修道至此永斷破戒界。如佛煩惱習　述曰。習者習氣。猶如臭氣入衣等中浴浣之時垢穢雖凈臭氣猶在。眾生身心亦復如是。煩惱惡氣熏習身心。二乘圣人雖斷煩惱。習氣仍在。唯有如來種習俱盡。石女無兒。夢中所見窹色即無。定性二乘灰身滅智一歸寂滅更不受身　經曰。行不熱慈者。煩惱名熱。燒眾生故。慈凈無惱故云不熱　經曰。從無住本立一切法　述曰。無住者即真如也。故知從真起妄。即有顛倒等無量諸法。次第相生相依而住。攝妄歸真住。萬法依空住。虛空無依。諸法從真起。真如無住處。天女散花二乘不落菩薩落者。二乘之人取相分別不了花空。是以不落。菩薩之人分別已亡不取花相。是以不著。二乘神力去花不能令去者。若不證空。神通何益。此花不如法是以去之者。肇公云。香花著身有破戒之相。非沙門法。是以去之。生法師云。花法散身應墮而不墮者。非花法也。勿謂此花為不如法。花無分別。人者自生分別心耳　述曰。花是非情亦無心想又是無記。何有善惡二相分別耶。故知如法不如法自從心起。豈關花事　經曰。佛化所生吾如彼生　述曰。如來現化雖生不生。雖滅不滅。天女如佛故云彼生　經曰。如舍利弗還為凡夫乃成佛　述曰。一證圣果更作凡夫。無有是處。菩提無所得也。證智無取無能得也。有佛可成。無有是處　經曰。今諸佛于菩提已得當得。云何不得耶　述曰。釋迦已得。彌勒當得也。天女答云。此皆世俗文字數故假名得也。真中無得

　　佛道品第八

經曰。菩薩行于非道通達佛道　述曰。六波羅蜜等是道。五逆等名非道。菩薩為方便示現于五逆非道反成佛事。故云通達。已下廣明非道之相　行五無間而無惱恚　述曰。凡夫五逆要起嗔心定墮無間受大苦惱。提婆達多等諸大菩薩助佛揚化恐怖眾生。示行破僧殺阿羅漢皆從悲心非因惡心。示入阿鼻如三禪樂　至于地獄無諸罪垢(悲愿入中非因惡藥)至于畜生無有無明憍慢等過　述曰。愚癡憍慢多墮畜生。菩薩示之故無此過。至于餓鬼具足功德(無福功德生餓鬼中菩薩示現不因無福)已下同此　經曰　遍入諸道而斷其因緣　述曰。救度眾生隨形六道悲愿力故非惡因緣　經曰。有身為種　述曰。此明佛種。羅什云。有漏五陰積聚名身。由此有身能行諸善。故為佛種。亦可。觀身厭患發菩提心成其佛種。推末就根身為佛種。已下諸句義皆同此　經曰。九惱處　一愛我怨家。二憎我善友。三損害自身。各通三世名為九惱　經曰。誠如所言。塵勞之疇為如來種　述曰。塵勞者煩惱之總名。塵污身心名之為塵。能令眾生生死疲倦名之曰勞。菩薩之人留惑潤生不出生死救度眾生。當來作佛故以塵勞而為佛種。二乘之輩怖畏生死斷除塵勞。既無煩惱。無物潤生。不得長劫在生死中救度眾生行菩薩行。當來作佛。佛種已斷。是故經言。我等今者不復堪任發菩提心。乃至云凡夫于佛法有反覆而聲聞無也。又云。乃至五無間罪猶能發意生于佛法。而今我等不復能發　經曰。智度菩薩母(智波羅蜜生佛身故)方便以為父(方便善巧養菩提故)法喜以為妻(法味充身悅樂心故)慈悲心為女(柔和善順隨人意故)善心成實男(堅固不虛丈夫性故)弟子眾塵勞隨意之所轉　菩薩以自在稱師。以塵勞而為弟子。塵勞無量故云眾也。菩薩分形六道救度眾生。暫用煩惱潤生受報用而不染。故云隨意轉也　布以七凈花。浴此無垢人　述曰。禪定為水洗身心。故七功德花嚴凈禪池。言七凈者。一戒凈。不毀犯故。二心凈不染污故。三見凈。不邪見故。四疑凈。心決定故。五道凈。不行邪道故。六知見凈。證滅修道故。七涅槃凈。生死盡故。無垢所洗受禪定樂故云浴無垢人或之因浴得無垢也　象馬五通馳(神通迅速故云馳也)回向為大利(回施眾生功德多故)四禪為床座(安心處故)除彼不肖人癡冥無智者　述曰。肖猶似也子不似父母名為不肖。丹朱不肖不堪紹繼。二乘之人不堪繼嗣。不似于佛名為不肖

　　入不二法門品第九

經曰。垢凈不二者。對垢有凈。垢性本空。凈亦無體。故云不二　維摩默然以明不二者。恒沙萬法皆同一如如體。復如故無一二。言語道斷唯證相應。證亦如如。心境無二。空可言說而詮得耶

經卷第三

　　香積佛品第十

述曰。此曰字音從越也。舍利發語之詞　經曰。豈雜欲食而聞法乎　述曰。四食之中欲界段食名為雜欲。能生貪心發染欲故　經曰。十方佛國皆如虛空　述曰。無有垢凈虛通無礙。故如空也　經曰。佛欲化樂小法者不盡現其清凈土耳　述曰。二乘凡夫名小眾生。穢從凈起名之為現處凈難化故不現也　經曰。無以限意食之使不消也　述曰。量其多少名為限意。小不容大名不消也　經曰。猶故不賜　述曰。賜猶盡也。山東呼盡為賜　經曰。香積如來無文字說。但以眾香今諸天人得入律行　述曰。香者五塵之一數。三姓之中唯無記性。不通善惡。又無詮表。六根之中鼻根取也。香積世界眾生利根不假文字音聲言語詮表善惡。但聞香氣便能入證即皆獲得德藏三昧。此之三昧具恒沙功德名為德藏　經曰。此土眾生剛強難化。說苦切之言方能發心。是地獄是畜生是餓鬼(三惡道也)是難處(八難處也)是愚人生處(邊地下賤)又此土音聲亦五塵之一數。通其善惡有其詮表成其語業。此土鈍根要須語業。言詞懇切方能教化。又此土聲香增染長罪。凈土聲香皆為佛事。如水鳥樹林皆能說法入聞香律　經曰。斯諸菩薩亦能勞謙。無量大悲生是佛土

述曰。勞者疲勞。謙者謙讓。于此土中行菩薩行大須疲勞。忍受諸苦。我慢多故大須謙讓。娑婆世界此名忍土。乃至世尊六年苦行成佛已后猶更忍受十種殘報。金鏘馬麥如余處說

　　菩薩行品第十一

經曰。此飯勢力至于七日然后乃消　述曰。理而言之。此出世解脫之飯消之早晚何有定限。隨順世間且言七日。故次下文云若聲聞人未入正位飯即未消得入正位然后乃消等準此　經文故無定限。言正位者證果之位也　經曰。或有佛土。以佛光明而作佛事(見光觸身發心入證)有以菩薩而作佛事(他方凈土無聲聞眾見菩薩而能入證)有以佛所化人而作佛事(千佛之中有一佛與眾生無緣便入涅槃留一化身化眾生也)經曰。是故名為三藐三佛陀　初三名正。藐之言遍。后三言知。佛陀言覺多陀阿伽度此云如來。佛陀此云覺者　經曰。如菩薩者不盡有為不住無為　述曰。簡二乘之人厭出生死名盡有為。樂住寂滅名住無為。菩薩不然。生死本空不盡有為。涅槃性空不住無為。亦可處生死而不染不盡。有為證涅槃而不著不住無為。又云。有而非有不盡有。為空而不空不住無為。在諸禪定如地獄想(遠離世樂故)于生死中如園觀想(憐念眾生不受苦故)見來求者為善師想(利益我故)舍諸所有具一切智想(境界多故)見毀戒人起救護想(不憎嫌也)諸波羅蜜為父母想(生佛身故)于道品法為眷屬想(隨逐我身不相離故)生死無數劫意而有勇(不怯退故)聞佛無量德志而不倦(求不足故)具福德故不住無為(拔苦與樂福德滿故)具智慧故不住有為(無數不經智慧滿故)

　　見阿閦佛品第十二

經曰。如自觀身實相觀佛亦然　述曰。身實相者即真如也。真如無相。佛身亦然　前際不來(已滅故)后際不去(不生故)今則不住(無前后故)不觀色(有空故)不觀色如(空空故)不觀色性(無定故)色即是空。空即是色。義與此同。已下準釋　非四大起(離能造也)六入無積(六根空也因緣積空也聚無實性也)眼耳鼻舌身心已過(超六入也)維摩真身本無生沒隨形化物不動國來

維摩經抄