　　No. 145 [Nos. 125(52.1), 144]

佛母般泥洹經

　　　　宋沙門慧簡譯


聞如是。一時佛在維耶離國。行在獼猴水邊拘羅曷講堂上。大愛道比丘尼者即從佛母也。時在維耶離國。與女除饉五百人俱。皆是應真。獲六通四達神足變化。年耆德尊神曜巍巍。其精舍在王園所度無量深入普智定。睹世尊逮阿難鹙鷺子大目干連。所度已畢將欲滅度日。吾不忍見世尊如來無所著正真道最正覺及諸應真泥曰。吾當先息靈還乎本無矣。佛一切智具照其然。即告阿難。大愛道念曰。吾不忍見世尊并諸應真泥曰。欲先滅度阿難聞教即稽首言。今聞尊命。四體萎墮心塞智索。不識四方之名。佛告阿難。汝謂大愛道滅度將戒種慧種定種解脫種度知見種。若四意止四意斷四神足五根五力七覺意八品道行去耶。對曰。不也。但惟佛生七日大后薨。母慈至有大弘恩。在佛所耳。世尊嘆曰。真如汝言。母于吾誠有哺乳重恩之惠。吾亦有難算之恩在母所也。由吾明獲歸命佛歸命法歸命圣眾。自歸習盡道冥滅明盛。無疑于三尊苦習盡道道眼明盡解結解獲無所著。若人能悟愚者之惑。令入正真歸佛歸法歸乎圣眾。自歸習盡道者。受道弟子。盡天下名珍。訖其年壽供養經師。萬未塞一。歸命三尊恩過須彌。弟子由芥子也。是故阿難。吾有重恩于大愛道所。其為無量也于時大愛道與除饉女五百人俱到佛所。皆頭面著佛足退叉手立。大愛道白佛言。吾不忍睹佛及諸應真滅度。欲先泥曰。佛默可之。大愛道以手摩佛足曰。吾免睹如來應儀正真道最正覺道法御天人師三界明。自今不復睹之矣。五百除饉女陳辭如上。佛亦可之也。為說身患生死憂悲苦不如意[病-丙+(止/(止*止))]之難。無欲清凈空不愿無相滅度之安若干凈品。諸女除饉莫不歡喜。繞佛三匝稽首而去。還乎精舍布五百座皆各就坐。大愛道現神足德。自坐沒地從東方來。在虛空中化。去地一樹轉升七樹。經行虛空中。乍坐乍臥。上身出水。下身出火。下身出水。上身出火。又沒地中飛東方來。沒法如前。八方上下來。放大光明以照諸冥中。人上曜諸天。五百除饉變化俱然同時泥曰

佛告賢者阿難。汝明旦入城到耶游理家所告之曰。佛母及五百耆年除饉皆已滅度。佛勸理家作五百輿床。麻油香花樟楠梓事各五百。貢妓正音當以供養所以然者。斯諸除饉皆六通四達。獲空不愿無相凈定。今得泥曰為諸佛所嘆。一時之供養其福無數。阿難稽首于地惻然敬諾。平旦入城至理家門。告守門者曰。入云吾來。門人入如事云。理家時在高觀與樂人相娛。聞阿難來心怖毛豎即下觀疾出五體投地。以手著足長跪而曰。賢者

阿難今來甚早。斯事非恒將以何故。阿難如佛教具為理家說之。理家聞之即擗身于地。抗哀而云。吾等豈有非佛弟子。不肖之行而為除饉所棄矣。長逝無為而無遺教乎。噓唏重曰。賢者阿難自維耶梨精舍都為空寂。王道四街不復睹神通女除饉。如彼盛德行于國道。國道為空其痛何甚乎。阿難答曰。佛說乾坤雖為長久始必有終。盛者有衰恩愛當離。睹異欲永者尋行受報。三界無常其如幻夢。古來非常苦身之患其禍無量。而愚者不見可謂瞽矣。生求不死。會畢不離者終不可得也。上賢睹佛經奧解四非常如盲得視。精進勤行可免重苦矣。阿難引若干要說。以釋理家結。理家心解即喜。阿難復至諸梵志理家所。時其眾在講堂有異議。即告之曰。佛勸諸賢者作五百人葬具。所以然者。佛母并五百女除饉皆已滅度。梵志理家聞阿難言靡不擗地椎心搣發宛轉哀號云。當奈何。吾等孤露將腹誰恃乎。阿難又說。三界是幻都為非常身為苦器[病-丙+(止/(止*止))]痛所聚唯泥曰安故三尊歸之也。理家心解稽首足下。阿難還至佛所。如事以聞。梵志理家即具葬具。馳詣精舍時園門閉。理家使人緣入開門欲入講堂。有女沙彌三人。一人得不還道。次者頻來。小者溝港。告理家曰。吾師坐禪今得寂定。慎無擾也。答曰。師已滅度不為定也。沙彌聞之。擗身絕息有頃乃穌。哀號而曰。誰當復誨吾等圣訓絕吾者廢也。理家睹之莫不舉哀。哀畢告沙彌曰。佛本說經。恩愛雖會終必有離。世榮難保唯道可久。但當建志進取應真。滅三界苦捐俗哀心也。理家阇維畢。奉舍利詣佛所。佛告鹙鷺子。汝東向叉手下右膝曰。有直信直業三神六智道神已足者。皆來赴斯。所以然者。佛母逮諸除饉女五百人今皆善逝。宜當會四方俱然。于是四方各二百五十應真。神足飛來稽首佛足。佛起至大愛道舍利所。千比丘從皆就告阿難。取舍利盛之以缽著吾手中。阿難如命。以缽盛舍利長跪授佛。佛以兩手受之。告諸比丘。斯聚舍利。本是穢身兇愚急暴。輕心疾轉嫉姤陰謀。敗道壞德為亂作先之類。今母拔女人兇愚之穢。為丈夫行獲應真道。還靈本無凈過虛空。行高無蓋何其健哉。佛告諸比丘及理家眾。共為母及諸應真女興廟。僉曰唯然。于是天人鬼龍興廟立剎。華香作樂繞廟三匝。哀者震國詣佛敬信。輒說生死為苦三界無安以釋來者。莫不歡喜。稽首而去

佛母般泥洹經

　　佛般泥洹后變記

我般泥洹后百歲我諸弟子沙門。聰明智慧如我無異。我般泥洹后二百歲時。阿育王從八王索八斛四斗舍利。一日中作八萬四千佛圖。三百歲時。若有出家作沙門。一日中便得道。四百歲時。數念佛及法以比丘僧。供養和上阿阇梨。五百歲時。沙門婆羅門及人民。無不啼泣念佛者。六百歲時。諸沙門便行入山中樹下冢間求道。七百歲時。便行內外學經。若有沙門婆羅門問事無不解了。悉壞九十六種外道。八百歲時。便復念行作佛圖[卄/隋]疾次作佛圖。九百歲時。便念行治生求利害處所。千歲時。便行與國王相隨教習兵法戰陣。自行屠殺妻娶婦女

佛般泥洹后變記