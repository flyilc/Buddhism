　　No. 37 [No. 27(51), No. 36]

佛說緣本致經

　　　　失譯人名今附東晉錄


聞如是。一時佛在舍衛國祇樹給孤獨園。佛告諸比丘。愛讱深有榮色未起為纏沒住亦有本栽。非無緣致愛有耽荒本致熟在狂醉為受不明觀解。是名癡本

癡緣所生亦為有本。何等為本。眩曜色聲五蓋馳惑。斯生癡本矣

五蓋蔽冥致影沉吟亦為有本。何等為本。三惡種牽斯謂為本

三惡栽習亦為有本。何等為本。不攝根識斯亦為本

不攝根識緣致有本。何等為本。謂非所應念專候不已。斯謂本也。非應所念。亦從本緣不為無本。何等為本。不從正信迷于所向。斯謂本也。不信從謬亦有緣致。非為無本。何等為本。惡師所引非法聽受。斯謂為本。非正失聽亦有緣本。何等為本。違背賢圣英[仁-二+(隹/乃)]之聚。斯謂為本

乖錯賢[仁-二+(隹/乃)]緣致違背亦。為有本。何等為本。失于戴仰虛心集樂。斯謂本矣。如是比丘。夫失賢眾清高之聚。身口意行視聽惑滿。胸心閉塞矣。以非法見信向毀矣。正道負背則邪見增。邪見增則內攝喪。內攝喪則三惡興恣。三惡興恣則五蓋盈滿。五蓋盈滿則癡本足。癡本足則愛受盛。以斯轉種增著猗有塵染無際矣

度世明慧升于脫要。亦為有本。何謂度世智慧解脫之本。七覺法妙。謂為致本

七覺鏡照亦為有本。何等為本。謂四意止。斯則覺本。四意靜止由從有本。非無有本。其義焉在。謂清凈潔妙。其行在三

三清凈行亦為有本。非無有本。本義為何。謂守攝諸根。斯則為本

守攝諸根亦為有本。非無有本。本義為何。謂鏡鑒玄照。斯為本念矣

本念照往亦為有本。緣致入正。何等為本。本念造勝。謂之樹信

信亦有本不為無本。何等信本。謂多聞經道次第典要。斯謂為本

聞于經法亦為有本不為無本。何等聞法。謂賢行澄清業真者也

賢者清凈。亦為有本。何等為本。謂[仁-二+(隹/乃)]行清真潔白之聚

如是比丘。賢者集勝依附明哲。奉事多聞能致信本。信本已立便得正念。正念已樹守攝諸根。根守已建登三行凈。已三清凈便四意止。四意止立便七覺意。七覺意成立。是即無為解脫度世。佛說如是。弟子受行

佛說緣本致經