　　No. 124 [Nos. 99(1248), 123, 125(49.1)]

緣起經一卷

　　　　三藏法師玄奘奉　詔譯


如是我聞。一時薄伽梵在室羅筏。住誓多林給孤獨園。與無量無數聲聞菩薩天人等俱。爾時世尊告苾芻眾。吾當為汝宣說緣起初差別義。汝應諦聽極善思惟吾今為汝分別解說。苾芻眾言。唯然愿說。我等樂聞

佛言。云何名緣起初。謂依此有故彼有。此生故彼生所謂無明緣行。行緣識。識緣名色。名色緣六處。六處緣觸。觸緣受。受緣愛。愛緣取。取緣有。有緣生。生緣老死。起愁嘆苦憂惱是名為純大苦蘊集。如是名為緣起初義

云何名為緣起差別。謂無明緣行者。云何無明。謂于前際無知。于后際無知。于前后際無知。于內無知。于外無知。于內外無知。于業無知。于異熟無知。于業異熟無知。于佛無知于法無知于僧無知。于苦無知于集無知于滅無知于道無知。于因無知于果無知。于因已生諸法無知。于善無知于不善無知。于有罪無知于無罪無知。于應修習無知于不應修習無知。于下劣無知于上妙無知。于黑無知于白無知。于有異分無知。于緣已生或六觸處。如實通達無知。如是于彼彼處如實無知。無見無現觀。愚癡無明黑闇。是謂無明。云何為行。行有三種。謂身行語行意行。是名為行。行緣識者。云何為識。謂六識身。一者眼識。二者耳識。三者鼻識。四者舌識。五者身識。六者意識。是名為識。識緣名色者。云何為名。謂四無色蘊。一者受蘊。二者想蘊。三者行蘊。四者識蘊。云何為色。謂諸所有色。一切四大種。及四大種所造。此色前名總略為一。合名名色。是謂名色。名色緣六處者。云何六處。謂六內處。一眼內處。二耳內處。三鼻內處。四舌內處。五身內處。六意內處。是謂六處。六處緣觸者。云何為觸。謂六觸身。一者眼觸。二者耳觸。三者鼻觸。四者舌觸。五者身觸。六者意觸。是名為觸。觸緣受者。云何為受。受有三種。謂樂受苦受不苦不樂受。是名為受

受緣愛者。云何為愛。愛有三種。謂欲愛色愛無色愛。是名為愛。愛緣取者。云何為取。謂四取。一者欲取。二者見取。三者戒禁取。四者我語取。是名為取。取緣有者。云何為有。有有三種。謂欲有色有無色有。是名為有。有緣生者。云何為生。謂彼彼有情。于彼彼有情類。諸生等生趣。起出現蘊。得界得處得諸蘊。生起命根出現。是名為生。生緣老死者。云何為老。謂發衰變。皮膚緩皺。衰熟損壞。身脊傴曲黑黡間身。喘息奔急。形貌僂前。憑據策杖。惛昧羸劣。損減衰退。諸根耄熟。功用破壞。諸行朽故。其形腐敗。是名為老。云何為死。謂彼彼有情。從彼彼有情類。終盡壞沒。舍壽舍暖。命根謝滅。棄舍諸蘊。死時運盡。是名為死。此死前老總略為一。合名老死。如是名為緣起差別義

苾芻。我已為汝等說所標緣起初差別義時。薄伽梵說是經已。聲聞菩薩天人等眾。聞佛所說皆大歡喜。得未曾有信受奉行

緣起經一卷