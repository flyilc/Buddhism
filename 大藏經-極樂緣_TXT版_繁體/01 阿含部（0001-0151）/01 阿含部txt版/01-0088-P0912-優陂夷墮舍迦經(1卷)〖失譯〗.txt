　　No. 88 [No. 26(202), Nos. 87, 89]

優陂夷墮舍迦經

　　　　失譯人名今附宋錄


聞如是。一時佛在舍衛國止城東出。有女人子字蕪耶樓。人呼為蕪耶樓母。佛在蕪耶樓母家殿上坐。有一女人奉持教戒。字墮舍迦以月十五日朝起沐浴。有七子婦皆使沐浴著好衣。日未中因飯。飯已澡手。將七子婦至佛所前為佛作禮。佛言就座。皆卻就座。佛問優陂夷墮舍迦。今日何等沐浴著好衣。與子婦俱至佛所。墮舍迦言。今日十五日我齋戒。我聞一月當六齋。我與子婦俱共齋不敢懈慢。佛告墮舍迦。佛正齋法有八戒。使人得度世道。不復墮三惡處。所生常有福祐。亦從八戒本因緣致成佛

何等為佛正齋法。是間有賢善人持戒。一月六日齋。月八日一齋。十四日一齋。十五日一齋。二十三日一齋。二十九日一齋。三十日一齋。齋日朝起告家中言。今日我身齋。家中今一日。且莫飲酒莫斗諍莫道說錢財。家中事意所念口所說。當如阿羅漢。阿羅漢無殺意。齋日持戒亦當如阿羅漢。無殺意無捶擊意。念畜生及蟲蛾。使常生如阿羅漢意。是為一戒。今日與夜持殺意使不得殺。持意如是為佛一戒

佛言。齋日持意當如阿羅漢無貪心。無所貪慕于世間。無貪毛菜之意。齋日如是持意如阿羅漢。富有者。當念作布施。貧無有者。當當念施。是為二戒

佛言。齋日持意當如阿羅漢。阿羅漢不畜婦亦不念婦。亦不貪女人亦無淫意。齋日如是持意如阿羅漢。是為三戒

佛言。齋日持意當如阿羅漢。不妄語不傷人意。語即說佛經。不語者但念諸善。齋日如是持意如阿羅漢。是為四戒

佛言。齋日持意當如阿羅漢。阿羅漢不飲酒。不念酒不思酒。用酒為惡。齋日如是持意如阿羅漢。是為五戒。

佛言。齋日持意當如阿羅漢。阿羅漢意不在歌舞。聞亦不喜音樂聲。亦不在香華氣。齋日如是持意如阿羅漢。是為六戒

佛言。齋日持意當如阿羅漢。阿羅漢不于高好床臥。意亦不念高好床上臥。齋日如是持意如阿羅漢。是為七戒

佛言。齋日持意當如阿羅漢。阿羅漢日中及食。日中已后至明不得復食。得飲蜜漿。齋日如是持意如阿羅漢。是為八戒

佛復告優陂夷墮舍迦。是間有人頭發有垢自沐其頭。沐已其人便喜言。我頭垢已去。有人持八戒一日一夜者。明日即喜。喜者便念佛經戒乃如是。其有人心中有惡意即去善意即還

佛言。有人身體饒垢入水中治。身垢皆去出水即喜言。我垢去身輕。其有人齋戒一日一夜。明日即喜念佛正語。自念當何時得道。使我心不復動不復走。使我心一志無為之道。佛言。有人衣多垢。以得灰浣之垢去。其人即喜。其有人齋戒一日一夜。明日即喜。便念比丘僧言。比丘僧中。有須陀洹斯陀含阿那含阿羅漢。念比丘僧如是

佛言。如人有鏡鏡有垢。磨去其垢鏡即明。其有人齋戒一日一夜。有慈心于天下。心開如明如鏡者。不當有嗔怒意。其有人一日一夜齋戒。閱哀天下。凈心自思自端其意。自思念身中惡露如是。如是者不當復嗔怒

佛告優陂夷墮舍迦。持八戒齋一日一夜不失者。勝持金銀珠璣施與比丘僧也。天下有十六大國。一者名鴦迦。二者名摩竭。三者名迦夷。四者名拘薛羅。五者名鳩溜。六者名般阇荼。七者名阿波耶。八者名阿洹提渝。九者名脂提渝。十者名越只渝。十一者名速摩。十二者名速賴吒。十三者名越蹉。十四者名末羅。十五者名渝匿。十六者名劍善提。是十六大國中珍寶物施與比丘僧。不如齋戒一日一夜也。齋戒使人得度世道。以財寶施與。不能使人得道。今我得佛道本從是八戒起

佛告墮舍迦。天下人多憂家事。我用是故。使一月六齋持八戒。若有賢善人。欲急得阿羅漢道者。若欲疾得佛道者。若欲生天上者能自端其心一其意者。一月十五日齋亦善。二十日齋亦善。人多憂家事故與一月六齋。六日齋者。譬如海水不可斛量。其有齋戒一日一夜者。其福不可計。佛告墮舍迦。且將子婦歸。誦念是正齋法八戒也。優陂夷墮舍迦。前為佛作禮而去

優陂夷墮舍迦經