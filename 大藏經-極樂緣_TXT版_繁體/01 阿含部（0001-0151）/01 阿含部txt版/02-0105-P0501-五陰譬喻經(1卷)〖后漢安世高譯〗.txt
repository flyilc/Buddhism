　　No. 105 [No. 99(265), No. 106]

五陰譬喻經

　　　　后漢安息三藏安世高譯


聞如是。一時佛游于靡勝國。度河津見中大沫聚隨水流。即告比丘言。諸比丘。譬如此大沫聚隨水流。目士見之觀視省察。即知非有虛無不實速消歸盡。所以者何。沫無強故。如是比丘。一切所色去來現在。內外粗細好丑遠近比丘。見此當熟省視觀。其不有虛無不實。但病但結但瘡但偽。非真非常為苦為空為非身為消盡。所以者何。色之性無有強。譬如比丘天雨渧水一泡適起一泡即滅。目土見之觀視省察。即知非有虛無不實速消歸盡。所以者何。泡無強故。如是比丘。一切所痛去來現在。內外粗細好丑遠近。比丘見知當熟省視觀其不有虛無不實。但病但結但偽但瘡。非真非常為苦為空為非身為消盡。所以者何。痛之性無有強故

譬如比丘季夏盛熱日中之炎。目士見之觀視省察。即知非有虛無不實速消歸盡。所以者何。炎無強故。如是比丘。一切所想去來現在。內外粗細好丑遠近。比丘見是當熟省視觀。其不有虛無不實。但淫但結但瘡但偽。非真非常為苦為空為非身為消盡。所以者何。想之性無有強

譬如比丘人求良材擔斧入林。見大芭蕉鴻直不曲。因斷其本斬其末劈其葉。理分分[利-禾+皮]而解之。中了無心何有牢固。目士見之觀視省察。即知非有虛無不實速消歸盡。所以者何。彼芭蕉無強故。如是比丘一切所行去來現在。內外粗細好丑遠近。比丘見此當熟省視知。其不有虛無不實。但淫但結但瘡但偽。非真非常為苦為空為非身為消盡。所以者何。行之性無有強

譬如比丘幻師與幻弟子于四衢道大人眾中。現若干幻化作群象群馬車乘步從。目士見之觀視省察。即知不有虛無不實無形化盡。所以者何。幻無強故。如是比丘。一切所識去來現在。內外粗細好丑遠近。比丘見此當熟省視觀。其不有虛無不實。但淫但結但瘡但偽。非真非常為苦為空為非身為消盡。所以者何。識之性無有強。于是佛說偈言

　沫聚喻于色　　痛如水中泡
　想譬熱時炎　　行為若芭蕉
　夫幻喻如識　　諸佛說若此
　當為觀是要　　熟省而思惟
　空虛之為審　　不睹其有常
　欲見陰當爾　　真智說皆然
　三事斷絕時　　知身無所直
　命氣溫燸識　　舍身而轉逝
　當其死臥地　　猶草無所知
　觀其狀如是　　但幻而愚貪
　心心為無安　　亦無有牢強
　知五陰如此　　比丘宜精勤
　是以當晝夜　　自覺念正智
　受行寂滅道　　行除最安樂　

佛說如是比丘聞皆歡喜

五陰譬喻經