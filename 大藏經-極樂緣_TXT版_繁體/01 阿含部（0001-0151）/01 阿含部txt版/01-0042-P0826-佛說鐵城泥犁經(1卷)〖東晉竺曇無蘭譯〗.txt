　　No. 42 [No. 26(64), No. 43, No. 125(32.4)]

佛說鐵城泥犁經

　　　　東晉西域沙門竺曇無蘭譯


佛在舍衛祇洹阿難邠坻阿藍時。佛誡諸沙門言。我以天眼視天下人。死生好丑尊者卑者人死得好道者得惡道者。人于世間身作惡口言惡心念惡。常好烹煞祠祀鬼神者。身死當入泥犁中。身常行善口常言善心常念善。死即上天。佛言。人如天雨泡。雨從上渧之。一泡壞者一泡成。人生世間生者死者如泡起頃。佛持天眼視天下人。死有上天者入泥犁者。貧者富者貴者賤者。人所為善惡。佛言。我皆知之。譬如瞑夜于城門兩邊各燃炬火。人有出者入者數千萬人。從瞑中視皆見火中出入者。佛言。我持天眼視天下人。死有上天者入泥犁者。如人從瞑中視火中出入者。如上高樓上望下有數千家。中從上視皆見諸家。佛言。我見天下人。死有上天者入泥犁者。如人從高樓上視諸家。佛言。如人乘船行清水中。皆見水中魚石所有。佛持天眼視天下人。死有上天者入泥犁者。如人視清水中魚石。有明月珠持五彩縷貫之。人視珠皆見五彩。別知與珠相貫穿。佛言。我見天下人所從來善惡變化。如人視珠。佛言。我見天下人不孝父母。不事沙門道人不敬長老。不畏縣官禁戒。不畏今世后世者。不驚不恐。如是曹人死即入泥犁。與閻羅王相見。即去善歸惡。泥犁卒名曰旁。旁即將人前至閻羅所。泥犁旁言。此人于世間為人時不孝父母。不事沙門道人。不敬長老不布施。不畏今世后世。不畏縣官。閻羅處此人過罪。閻羅即呼人前對閻羅言。汝為人時于世間不念父母養育推燥居濕乳哺長大。汝何以不孝父母。其人即對閻羅言。我實愚癡憍慢。閻羅言。處汝罪者。非父母非天非帝王。非沙門道人過。汝身所作當自得之。是第一問。第二問汝不見病困劇時羸劣甚極手足不任。其人言。我實見之。閻羅言。汝何以不自改為善耶。其人言。實愚癡憍慢。閻羅言。是過非天非父母非帝王。非沙門道人過。汝身所作當自得之。閻羅第三問。汝不見世間男子女人老時目無所見耳無所聞持杖而行。黑發更白不如年少時。其人言。我實見老人持杖而行。閻羅言。當此之時。何以不自改為善耶。其人言。實愚癡憍慢。閻羅言是過非父母非天非帝王。非沙門道人過。汝身所作當自得之。閻羅第四問言。汝于世間時不見男子女人死。一日二日至七日。身體腐爛形貌壞敗。為蟲蟻所食。為眾人所惡。汝見是。何以不自改為善耶。其人言。我已見之。實愚癡憍慢。閻羅言。汝施行何以不端汝心端汝口端汝行。是過亦非父母非天非帝王。非沙門道人過。汝身所作當自得之。閻羅第五問。汝為人時于世間寧見長吏捕得劫人殺人賊人。反縛送獄掠治考問。或將出城于道中挌殺之。或有生辜挓者。寧見是不。其人言。我實見之。閻羅言。汝何以不布施作善。汝為人時。何以不正汝行正汝口正汝心耶。其人言。實愚癡憍慢。閻羅言。是過亦非父母非天非帝王。非沙門非道人過。汝身所作自當得之。對已畢。泥犁旁即牽持去。將詣一鐵城。是第一泥犁阿鼻摩。泥犁城有四門周匝四千里。中有大釜長四十里。泥犁旁叉刺人而內之。如是無央數中皆有火。人遙見之皆恐怖戰栗。如是入者數千萬人泥犁旁而內其中。晝夜不得出門皆閉不開不得出。人在其中數千萬歲。火亦不滅人亦不死。久久時遙見東門自開。人皆走欲出適到門門復閉。諸欲出人復于門中共斗諍欲得出。久久復遙見西門開。人皆走往門復閉。人復于門中共斗。久久復見南門開。人皆走往門復閉。人復于門中共斗。久久四門復開人得出。自以為得脫。復入第二鳩延泥犁中。人足著地者即燋。舉足肉復生。有東走者西走者南走者北走者。周匝地大熱。數千萬歲乃竟。自以為得脫。復入第三彌離摩得泥犁中。其中有蟲。蟲名崛喙。嘴如鐵黑頭足。蟲遙見人。皆迎來啄人肌骨皆盡。如是數千萬歲乃竟。自以為得脫。復入第四芻羅多泥犁中。其中有山。石利如刀。人皆走上其巔。復有走下者皆欲求脫。不知當如向。足皆截剝。地石皆如利刀。如是復數千萬歲乃竟。人自以為得脫。復入第五阿夷波多桓泥犁中。其中有熱風。相逢避之不能得脫。其人欲求死。不能得死。求生不能得生。如是久久數千萬歲乃得出。人自以為得脫。復入第六阿喻操波泥桓泥犁中。多樹木皆有刺。樹間有鬼。人入其中者。鬼頭上出火口中出火。身為十六刺。遙見人來大怒。火皆見十六刺。皆貫人身體裂如食之。皆走欲得脫。走常觸是鬼。如是數千萬歲乃竟得出。人自以為得脫。復入第七槃蓰務泥犁中。其中有蟲。蟲名鶉。人入其中者。是蟲飛來入人口中食人身體。人皆走極蟲食不置。人皆四面走。欲求脫不能得脫。如是數千萬歲乃竟得出。人自以為得脫。復入第八墮檀羅泥渝泥犁中。其中有流水人皆墮水中。水邊有刺棘。水熱過于世間湯鑊。熱沸涌躍人皆熟爛。走欲上岸邊。有鬼持矛逆刺人腹內其中。不能得出入皆隨水下流。復有鬼激如鉤取。問之言。若從何所來。若為是問。其人言。我不知何所從來。亦不知當若去。我但饑渴欲逐飲食。鬼言。我與若食即取鉤。鉤其上下頷。口皆磔開。因取消銅注人口中皆燋爛。如是求死不能得死。求生不能得生。其人平生。于世間為人時作惡甚故。求解不得解。諸泥犁中人皆復得出自以為得脫。反入第七泥犁。鬼逆問汝去。何以復還入第五。復還入第四。從第四復還入第三。復還入第二。復還入第一阿鼻摩泥犁。未至人遙見鐵城。皆歡喜大呼稱萬歲。閻羅聞之即問泥犁旁。是何等聲。旁即言。是呼聲者。是前過泥犁中者。閻羅言。是皆不孝父母不畏天不畏帝王。不承事沙門道人。不畏禁戒者。閻羅即復呼人前。對言。若非恐閻羅言。今汝解脫去。當復為人作子者。當孝順事長年。當畏帝王禁戒。當承事沙門道人。端心端口端身。人生在世間時。罪過小且輕。死在地下泥犁大且重。得沙門道人。當承事其道。當得阿羅漢者。諸泥犁道皆為閉塞。一對皆畢。諸泥犁中人皆得出。在城外地皆復死。諸死者先世宿命。為人時作惡猶有小善。從泥犁還出。皆生善道。人從泥犁中出。各自政心政口政行。不復還入泥犁中。泥犁中亦不呼人。人更泥犁丑毒苦痛。各自思惟亦可為善。佛言。人死入泥犁者。侯王沙門道人乃得與閻羅相見耳。凡余人者但隨群入。閻羅地獄王名也

佛說鐵城泥犁經