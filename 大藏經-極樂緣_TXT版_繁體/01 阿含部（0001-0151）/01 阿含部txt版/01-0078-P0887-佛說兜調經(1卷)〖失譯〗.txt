　　No. 78 [No. 26(170), Nos. 79-81]

佛說兜調經

　　　　失譯人名今附東晉錄


聞如是。一時佛在舍衛國。國中有一婆羅門名曰兜調。有子名曰谷。兜調為人急弊常喜罵詈身死還自為其家作狗子。名曰騾。其子谷者愛是狗子為著金鎖。床臥常以氍氀毾[毯-炎+登]。食以金盤美食。谷出至市。佛過谷門白狗嚇佛佛即言。汝平常時舉手言咆今反作狗嚇不知慚愧。狗便慚走。持頭面插床下啼淚出。佛去后狗不復上所臥床。便寢臥地食之不食。谷從外來見狗不食。問家言。狗何為如是家言。屬者有一沙門來過。不審何言。狗因走入床下臥地。食之不食。谷言。沙門向何道去。家言東去。谷即隨而追及。佛于樹下為諸比丘說經。佛遙見谷來。佛告諸比丘。谷來不至道死者。便墮地獄中。諸比丘問佛。何為墮地獄中。佛言。是人持惡意來欲害人故。當墮地獄中。谷至佛前因問。屬者何沙門過我門罵我狗。令不食不臥其處。佛即報言。我過汝門白狗嚇我即謂言。汝平常時舉手言咆。今反作狗嚇不知慚愧。狗便慚走。持頭面插床下啼淚出。谷問佛。是狗于我何等耶。佛言。不須問。聞者令汝不樂。谷言。聽為我說之。佛言。說者令汝嗔怒。谷言。不敢嗔。愿欲聞之。佛言。是汝父兜調也。谷言。我父兜調在世時明經道經不作狗。佛言。但坐所知自貢高故作狗耳。汝欲知審是汝父不。還歸于家語狗言。汝審是我父兜調者。當于故器中食汝審是我父者。當還于故處臥。汝審是我父者。先時所有珍寶藏物當示我處。谷即還歸呼狗言。騾汝審是我父兜調者。當食是食。狗即食其食。谷復言。騾汝審是我父者。當臥故處。狗即臥故處。谷復言。騾汝審是我父者。先時所有珍寶藏物當示我處。狗即以口指床右。足下以前兩足爬地示之。谷即掘騾所爬地。得珍寶琦物甚眾多。谷大歡喜。因還到佛所。佛遙見之。告諸比丘。今谷來不至道死者。即生天上。諸比丘問佛。何因緣得生天上。佛言。是人持善意來故。當生天上。谷到佛所前為佛作禮白佛言。審如佛語。谷復問佛言。人居世間。何故獨有壽者有不壽者。何故獨有多病者有少病者。何故面獨有好色者有惡色者。何故獨有尊者有卑者。何故獨有媚者有不媚者。何故獨有富者有貧者。何故獨有明者有愚者。佛告谷。人于世間喜殺生無慈心者。死入地獄中。地獄中罪竟復為人。即不壽。人于世間不殺生有慈心死上天。從天來下生人間即長壽。人于世間喜斗亂持刀杖恐人。死入地獄中。地獄中罪竟復為人即多病。人于世間喜和合。不持刀杖恐人。死生天上。從天來下生人間即少病。人于世間喜嗔怒。聞善語亦怒。聞惡語亦怒。見賢者亦怒。見愚者亦怒。不別善惡但欲嗔怒。死入地獄中。地獄中罪竟。復為人面無色萎黃熟。人于世間不嗔不怒見賢者敬之。見愚者忍之死上天。從天來下生人間面色常好。為人和心賢善。人于世間不媚者。見老人不起。不孝父母見父母不敬愛。人有孝順敬父母及長老者常恚恨之。死入地獄中。地獄中罪竟。復為人即不媚。為眾人所憎惡。人于世間孝父母敬長老。若有人不孝者不敬長老者。輒往教之。喜為人說善言死上天。從天來下生人間。為人所愛敬。人于世間憍慢不敬尊者。自用強梁死入地獄中。地獄中罪竟。復為人因作下賤。人于世間不憍慢常敬尊者。用人不強梁死上天。從天來下生人間。因作尊者。人于世間慳貪雖富不惠施貧人。不視宗親不喜布施。貪惜飲食不施沙門道人。復不敢自飽死入地獄中。地獄中罪竟。復為人即貧賤乞丐。人于世間無慳貪之心。為人無貧富好布施沙門道人。施與貧者愛視宗親。飯食常自飽滿死上天。從天來下生世富樂為人所敬愛。人于世間聞有明經高遠。若沙門及道士。不好往問度世之道。心嫉高遠死入地獄中。地獄中罪竟。復為人即愚癡。無所識知與畜生同伍。人于世間聞有明經高遠。若沙門道士。好往問度世之事。心不嫉妒。貪愛高遠死即上天。從天來下生人間。為人即明經曉道。為眾人所尊用。佛言。人作善者得上天。為惡者下入地獄。人求壽得壽。求不壽得不壽。求病得病。求不病得不病。求面好色得面好色。求惡色得惡色。求尊者得尊者。求下賤得下賤。求媚得媚。求不媚得不媚。求富得富求貧得貧。求智得智求愚得愚。人于世間作善惡。譬如種谷得谷。種麥得麥種稻得稻。作善得善作惡得惡。谷即卻長跪言。前頭來時見狗不食。心懷嗔恚愚癡故耳。今佛所語。如盲得視如聾得聽。如人墮深水得出。如狂癡得愈。如人行冥中得見日月。愿從佛求哀乞悔過唯加大恩。即奉行五戒為優婆塞。佛言。后世人有諷誦是經者若聽聞音聲者。心中惻然衣毛。為豎淚即為出。如是者。其人皆當為彌勒佛作弟子。得度世去

佛說兜調經