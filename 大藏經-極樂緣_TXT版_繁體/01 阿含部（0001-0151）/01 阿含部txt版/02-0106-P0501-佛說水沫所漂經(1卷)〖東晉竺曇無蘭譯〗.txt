　　No. 106 [No. 99(265), No. 105]

佛說水沫所漂經

　　　　東晉西域沙門竺曇無蘭譯


聞如是。一時婆迦婆在阿迎阇(波斯匿王所造觀也)恒水側。與大比丘眾五百人俱。時有大聚沫為水所漂。世尊見已告諸比丘。汝等頗見此沫聚為恒水所漂不。諸比丘對曰。如是世尊。世尊告曰。此沫聚若有目士。諦觀察之思惟分別。彼人見已諦觀察之思惟分別。空無所有無來無往亦不堅固。此水聚沫何可依怙。如是諸所有色。過去當來現在。若粗若細若遠若近。彼有目士諦觀察之思惟分別。彼人見已諦觀察之思惟分別。空無所有無來無往。空無所有亦不堅固。此色陰有何堅固。譬如夏雨有泡現。或有生者。或有滅者。彼有目士諦觀察之思惟分別。彼人已見諦觀察之思惟分別。空無所有。無來無往。亦不堅固。猶如此水沫有何堅固。如是此身中痛。當來過去現在。若粗若細若好若丑若遠若近。彼有目士諦觀察之思惟分別。彼已觀察思惟分別。覺知空無所有無來無往亦不堅固。此痛陰中有何堅固。譬若夏后日日正中。無有云曀野馬熾盛。彼有目士而觀察之思惟分別。彼已觀察思惟分別。則覺知空無所有無來無往亦不堅固。此野馬有何堅固。如是諸所有想。過去當來現在。若粗若細若好若丑若遠若近。彼有目士而觀察之思惟分別。彼已觀察思惟分別。空無所有無來無往亦無堅固。此想陰中有何堅固。譬如有人從城郭村落出。求堅固彼器。便往大叢樹中。若見芭蕉樹生茂盛好。人見者歡喜。獨生無枝葉。若斷其根作三四段。在處皮處皮剝。卻欲求實不可得。況欲得堅固。彼有目士諦觀察思惟分別。彼已觀察思惟分別。空無所有無來無往亦不堅固。此芭蕉樹有何堅固。如是諸所有行。過去當來現在。若粗若細若好若丑若遠若近。彼有目士而觀察之思惟分別。彼已觀察思惟分別。覺知空無所有無來無往亦不堅固。此行陰有何堅固。譬如黠慧幻師及幻師弟子在眾人前自現幻術。若有目士諦觀察思惟分別。彼已觀察思惟分別。空無所有無來無往亦不堅固。此幻術有何堅固。如是諸所有識。過去當來現在。若粗若細若好若丑若遠若近。彼有目士而諦觀察思惟分別。彼已觀察思惟分別。空無所有無來無往亦不堅固。此識陰有何堅固。爾時世尊便說偈言

　色如彼聚沫　　痛如彼水泡
　想如夏野馬　　行如芭蕉樹
　識如彼幻術　　最勝之所說
　若能諦觀察　　思惟而分別
　空亦無所有　　若能作是觀
　諦察此身中　　大智之所說
　當滅此三法　　能舍除去色
　此行亦如是　　幻師不真術　

爾時諸比丘聞佛所說。歡喜奉行

佛說水沫所漂經