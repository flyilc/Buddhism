　　No. 147 [Nos. 125(52.9), 146, 148]

佛說舍衛國王十夢經

　　　　附西晉錄


聞如是。一時佛在舍衛國精舍。時有國王名波斯匿。夜夢十事。一者三釜羅。雨邊釜沸氣交往來。不入中央空釜中。二者王夢見馬口亦食尻亦食。三者見大樹生花。四者見小樹生果。五者見一人切繩人后有羊羊主食繩。六者見胡虜坐金銀床上以食金銀器。七者見大牛母還從犢子[口*數]乳。八者見群牛從四面鳴走來相趍欲斗當合未合不知牛處。九者見大陂池水中央濁四邊清。十者見溪水正赤。王夢即覺。恐怖畏亡國及身。明日即召左右群臣及諸異道人。我昨夜夢見十事。誰能解之。有異道人言。吾能解之。恐王聞之即不樂耳。王言。便說如卿所知。異道人言。王當亡國及身。王大驚怖不厭不。異道人言。可厭當殺太子及所重夫人。及其庫藏皆燒用祠天。王能爾者可得無他。王聞道人語。愁怪驚愕憂亦不樂。卻入齋室思惟是事。王有夫人名曰摩利。就到齋室中問王何以晝入齋室。顏色不和憂乃爾。誰有過于王。王對曰。汝莫問是事。但汝怖怯耳。非汝所知。夫人說言。我是王之體。給緩當相告言。王便為夫人說言。我昨夜夢見十事。吾問道人解夢如是。甚惶怖不知何告。夫人言。莫愁憂也。譬如有人買金。磨著石上好惡自見。今佛近在精舍。可往問佛。災怪悉可知矣。王明日即召左右賢臣數千余人。來詣佛所稽首佛足。王言我昨夜所夢十事。愿佛為我解說之。佛告王言。慎莫愁憂也。王所夢者乃是后世變現耳。佛言。王夢見三釜羅兩邊釜沸氣交往來不入中央空釜中者。后世人不復供給貧窮親里及諸孤獨。兩富自相饋遺。王夢見是一事者正為是耳。王夢見馬口亦食尻亦食者。后世大臣長吏。廩食于官復食于民。曲直者亦食。王夢見二事者正為是耳。王夢見大樹生花者。后世人年未滿三十。頭當生白發。王夢見三事者正為是耳。王夢見小樹生果者。后世女人年未滿十五當行嫁。抱兒不知慚恥。王夢見四事者正為是耳。王夢見一人切繩人后有羊羊主食繩者。后世女人夫當從役若行賈販。婦在其后將男子與共同房。食啖夫財。王夢見五事者正為是耳。王夢胡虜好金銀床上以食金銀器者。后世人貴者當賤。賤者當貴。在上坐食食飲重味。君子食糟糠。小人食粳糧。王夢見六事者正為是耳。王夢見大牛還從犢子[口*數]乳者。后世人母當為女作媒。將他男子與女同房。母守門戶。撿取財物以自濟活。王夢見七事者正為是耳。王夢見群牛從四面鳴走來相趣欲斗當合未合不知牛處者。后世貪淫多畜數婦。王及臣民長者皆大歡喜。當來今世當爾不爾。須臾之間云便解散。爾時顧見其怪。欲令人畏天地之禁。解不復貪淫。守妻慈心除之妻害。王夢見八事者正為是耳。王夢見大陂池水中央濁四邊清者。后世人在國中不敬長老。當敬邊國少年。王夢見九事者正為是耳。王夢見大溪峪水正赤者。后世人大臣長吏。所欲不知止足。興兵聚眾更相攻伐。當殺人民流血正赤。王夢見十事者正為是耳。王莫恐莫恐。于國于身妻子皆無他。是夢者皆為后世方來之事。王即長跪言得佛教心即歡喜。如人持小器受膏。膏多器小更求大器。得大器更受之即安隱不恐。王即稽首再拜。前以頭面著佛足而去還歸于宮。重賜正夫人。皆奪諸公大臣俸祿。不復信諸婆羅門語

佛說舍衛國王十夢經