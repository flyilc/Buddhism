　　No. 128 [Nos. 125(30.3), 129-130]

須摩提女經

　　　　吳月氏優婆塞支謙譯


聞如是。一時佛在舍衛國王舍城中。有一長者。名阿那邠池。有一女名曰須摩提。此女久殖妙因。天殊奇特。受佛高行靜心玄室。爾時滿富城中有滿財長者。遠涉諸國募求精婇。因入舍衛城與邠池相見。披釋曠永歡敘情至。爾時須摩提女。以公類同尊暫出敬拜敷理。光顏萬姿并美。面如白月初圓。目如眾星夜朗。滿財語邠池言。此女是誰家女。邠池言。此女正是我女。滿財聞是欣然自嘆。我相與少舊。周旋義不容外。我有小兒始欲覓婇。未有定處。卿此小女可為婚匹。邠池言。事不宜爾。滿財自怨。何以故。事不宜爾。為當門望不齊。為當居生不等。卿亦豪尊富貴。我亦豪尊富貴。何以故。事不宜爾。邠池復言。我女長夜念佛奉持齋戒。卿家繼屬外神殺生血食。以是繼屬不同。事不宜爾。滿財語邠池言。卿家所事別自供養。我家所事別自供養。雖復所事不同。何妨人自私好

爾時邠池心不相與。苦相難卻。我索卿黃金萬斤明珠百石龍肝為禮。貺鳳髓為案具。若能爾者脫可相與。滿財聞是驚喜誓言。我能得備。邠池復言。我為戲耳非是情實。要當問佛然后相與

邠池于是往問佛。世尊。今須摩提女為滿富城中滿財長者所求為婚。為當可與。為當不可與。佛言。若須摩提女嫁適彼國。當大度人民不可稱計。邠池于是還語滿財言。卻后十五日備卿家禮法。滿財聞是歡喜匍匐歸返

爾時滿富城舍衛城相去三千二百里。滿財于中引車萬乘。龍馬俠從憧麾緪云聲鐘地震。婇女扶輪僮奴侍隔

爾時阿那邠池。先與女造十二種寶車。先以赤蓮華[簞-(口*口)+?]內摩尼覆外。黃金重布白銀羅絡。琥珀揚班珊瑚琉璃車磲。合雜馬瑙交間水精。鱗暉琉璃采飾。復以紫磨徘徊懸灑疊起。于是明明相發。光光相照。遠瞻者不覺東影西傾。近視者不覺雙目俱眩

爾時滿富城中先有制法。若此中有女嫁適彼國當重刑罰。若彼國索婦將來內入亦重刑罰。若犯制者。使供養六千梵志。兼可情意梵志所食。豬肉為羹。三釀為酒。滿財自知犯制。大請群師寬庭列會。命須摩提女為諸師作禮。須摩提言。我雖女人志剛不可屈。此梵志之徒無異牛犢。丑陋五形貪嗜美味無慚無恥。與畜生何別。我寧形毀五兀。不能為是作禮

爾時六千梵志聞即同忿。何處索民小家婢來罵辱我等。于是散坐處處告集克曰。卜時欲來誅殺滿財并及五族。滿財于是自閉高樓稱天怨抂。胡為索是損我五族。以此為憂無方自釋

爾時須拔飛來樓上。見滿財憂悴語言。卿為當盜賊所侵。為當死亡不埋。何故憂色乃爾。滿財答言。非是死亡盜賊。但自昨日為兒娶婦。毀辱諸師并及五族。以此為憂無方自釋

爾時須拔語滿財言。卿何處娶婦。滿財答言。舍衛城中阿那邠池女。須拔聞是大驚大懼。卿婦今來此中我等將大遇也。滿財問言。君何以知之。須拔報言。我本共舍利弗最少沙彌。名字均頭年始三四。到雪山北乞食各得一缽。我于是高飛來至阿耨池邊。爾時池邊有天龍鬼神。遮護池水不聽我近

爾時均頭沙彌。亦復飛來。乃更歡喜稱言。大善。坐以金案奉修精竭。須臾之間上越四空還復本處。此最少沙彌有此神德。何況所事大師。滿財問言。彼師可得見不。須拔報言。若欲見彼大師。當好求須摩提女。于是滿財下樓敬意白須摩提女言。汝今所事之師可得見不。須摩提言。若長者回心倒意深自歸德。我當為長者香粉涂身登樓遠請。爾時須摩提女以香油涂身登高樓頭。遙白佛言。世尊。女今在難為眾邪所逼。愿世尊大慈大悲救濟危厄。于是香氣如云往到只桓精舍。阿難見香非常所見。白佛言。世尊。此香異香從何處來。佛言。此香是佛使之香。今須摩提女在滿富城中。為諸邪道所逼。今遣香來請我并及卿等。速鳴槌集眾普會堂上。語言。今須摩提女在滿富城中。為眾邪道所逼。今遣香來請佛并及時眾。若有得神通變化者受籌。不得者默然

爾時眾中有周利槃特伽佛子羅云須菩提舍利弗迦葉目連等未受具戒。眾中有一均頭沙彌。于先受籌監拔圣路。阿難白佛言。彼國之中必無大器熟食。遣干緒負釜先路。干緒雖是使人。五通以備。背負萬斛大釜。手提百斛大杓。踴身高飛徑向彼國

爾時滿財樓頭遙見語須摩提言。我見一人背負千斛大釜手提百斛大杓從空中來。是汝師非。須摩提言。此非我師。此是眾僧中使人。名曰干緒。世尊欲來。并使負釜先路

爾時均頭沙彌。次后化作五百華樹。人在其上結加趺坐。踴身高飛亦向彼國。滿財樓頭遙見語須摩提言。我見五百華樹人在其上結加趺坐從虛空中來。是汝師非。須摩提言。此非我師。此是舍利弗最少沙彌名字均頭。周利槃特伽。次后化作五百師子。舉聲一喚飛落走伏。人在其上結加趺坐。踴身高飛經向彼國。滿財樓頭遙見問須摩提言。我見五百師子舉聲一喚飛落走伏人在其上結加趺坐從虛空中來。是汝師非。此非我師。此是如來弟子周利槃特伽。佛子羅云。次后來化作五百金翅鳥王。人在其上結加趺坐。踴身高飛徑向彼國。滿財樓頭遙見問須摩提言。我見五百金翅鳥王人在其上結加趺坐從虛空中來。是汝師非。須摩提女言。此非我師。此是如來弟子佛子羅云。須菩提。次后化作五百象王。齊有六牙。被以金鞍。人在其上結加趺坐。踴身騰虛空亦向彼國。滿財樓頭遙見問須摩提言。我見五百象王齊有六牙被以金鞍人在其上結加趺坐從空中來。是汝師非。此非我師。此是如來弟子須菩提。目連。次后來化作七寶山。人在其上結加趺坐。踴身高飛徑向彼國。滿財樓頭遙見問須摩提言。我見七寶山人在其上結加趺坐從虛空中來。是汝師非。須摩提女言。此非我師。此是如來弟子神足目連。上座大迦葉。次后來化作五百大龍。齊有七頭白日升天。人在其上結加趺坐。踴身高飛徑向彼國。滿財樓頭遙見問須摩提女言。我見五百大龍齊有七頭白日升天從虛空中來。是汝師非。須摩提言。此非我師。此是如來弟子上座大迦葉。爾時須摩提女即為長者。而說偈言

　我師今當來　　光明非此比
　長者一心念　　莫懷余異想　

爾時如來知眾生心至時運將會。身披僧伽梨于虛空之中去地七多羅樹。身色紫金艷光騰赫。阿若車鄰在如來左。舍利弗在如來右。阿難承佛威神復在如來左。自余比丘或復現神變相百千萬種。彌塞虛空云行到彼。阿若車鄰化作月天子。舍利弗化作日天子。自余比丘或復化作提頭賴吒。或復化作比樓勒叉。或復化作阿修羅王乾闥婆王。嚴鼓戒兵恒沙競起。阿須輪當東廂將軍作征魔侯。轉輪圣王當西廂將軍作定魔公。乾闥婆王手捉百億鬼兵。當后軍卻邏。釋天王作外軍都錄。梵天王作中軍都錄。文殊師利與如來作匡部大臣都統內外。率齊眾軍一心同起。密跡力士手捉金剛杵。與如來作護持左右。天魔波旬手把琉璃琴贊揚大法。毗沙門王手捉七寶大蓋。最在如來上。自余賢圣皆在虛空之中作唱伎樂。爾時如來亦復現神變相。百千萬種聲鐘地震。當斯之時或復現神變相。或入火王三昧。揚煙走炎或入水王三昧。飛沙騰浪。或復化作雷公焰電。或作飛霜起雹。當斯之時十方云回天地傾轉。百流西傾懸光東沒。圣能如是何往不服。爾時六千外道高服神化。令須摩提女得法眼通。朗城中八萬四千人民俱時得道

爾時如來還攝圣眾到只桓精舍。阿難長跪叉手前白佛言。世尊。此須摩提女有何因緣。恒在大富家生。復當邪網道中。不轉女身今得法眼。城中人民皆悉得道。唯愿世尊。說其往因。佛語阿難。汝等諦聽諦聽。當為汝說。昔過去迦葉佛時有一王女。在高樓頭遙發弘誓大愿。我恒大富家生。生常值佛布施眾生心不退轉。莫轉女身今得法眼。城中人民悉發弘誓。崇集大齋積功累德。以此因緣今得值我兼度一切。爾時阿難。將來大愿不可不發。聞者不可不助

爾時王女者今須摩提女是。城中人民今八萬四千人是。比丘僧比丘尼優婆塞優婆夷。諸天龍王八部等聞經。歡喜奉行作禮

須摩提女經