　　No. 89 [No. 26(202), Nos. 87, 88]

佛說八關齋經

　　　　宋居士沮渠京聲譯


聞如是。一時婆迦婆在舍衛城祇樹給孤獨園。爾時世尊告諸比丘。我今當說圣八關齋。諦聽諦聽。善思念之。我今當說。對曰。如是世尊。爾時彼比丘從佛受教。世尊告曰。于是比丘。若信族姓子族姓女。欲知圣八關齋。便教某甲當作是說。猶如阿羅漢。盡形壽不殺生。亦不教人殺生。無怨恨心當懷慚愧。有慈心愍一切眾生。我字某名某。為阿羅漢所教。自今日始隨意所欲不復殺生。無怨恨心常懷慚愧。有慈心愍一切眾生。猶如阿羅漢。盡形壽不盜好施。亦不教人盜。常樂閑處。如是我字某名某。為阿羅漢所教。隨意所欲不復盜竊。常懷惠施樂閑居處。猶如阿羅漢。盡形壽不習不凈行。常修梵行清凈無穢而自娛樂。如是我字某名某。為阿羅漢所教。自今已后不復淫劮。清凈無穢猶如阿羅漢。盡形壽不妄語。常行審諦。最尊最貴。諸尊長為世所貴。如是我字某名某。為彼阿羅漢所教。自今已后更不復妄語。亦不教人使習妄語。當行審諦。為世尊長不行妄語。猶如阿羅漢。亦不飲酒。如是我字某名某。自今已后隨意所欲亦不飲酒。亦不教人使飲酒。猶如阿羅漢。盡形壽不犯齋。隨時食。如是我字某名某。今一日一夜隨意所欲亦不犯齋。亦不教人使犯齋。隨時食。猶如阿羅漢。盡形壽不于高好床坐。如是我字某名某。今一日一夜不于高廣床坐。亦不教人使坐。猶如阿羅漢。盡形壽不習歌舞戲樂。亦不著紋飾香熏涂身。今一日一夜不習歌舞戲樂。亦不著紋飾香熏涂身。如是修行圣八關齋。于是八關齋中功德不可限量。言有爾所福爾所功德爾所福報。如是眾多福不可稱計。諸比丘。譬如五大流水皆同一處。所謂恒伽謠婆奴新頭阿脂耶婆提摩棄。彼水所流處不可限量。言有爾所水有爾所瓶水。有爾所千瓶百千瓶水。如是圣八關齋福不可稱量。言有爾所福爾所功德爾所果報。此大福不可稱計。爾時諸比丘聞佛所說。歡喜奉行

佛說八關齋經