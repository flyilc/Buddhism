　　No. 83 [No. 26(175)]

佛說應法經

　　　　西晉三藏竺法護譯


聞如是。一時婆伽婆。在拘類法治處。彼時佛告諸比丘。謂今此世間。如是淫。如是欲。如是愛。如是樂。如是喜。但不愛不念法敗壞。愛法念增。彼如是淫。如是欲。如是愛。如是樂。如是喜。而令不善法轉增。愛善法轉減。我法甚深。難見難覺難了難知。如是我法甚深。難見難覺難了難知。而令今不愛善法減。愛善法增。與此四法相應。世間有此。云何為四。有與法相應。現在樂后受苦報。有法與相應。現在苦后受樂報。有法與相應。現在苦后受苦報。有法與相應。現在樂后受樂報。云何法相應。現在樂后受苦報。或有一自樂歡喜行于殺。因殺以為樂以為喜。彼喜彼歡喜。不與取淫欲行妄言至邪見。因邪見以為喜以為樂。此如是身樂意樂。不善為不善。亦不成神通。不至等道。不與涅槃相應。此法相應現在樂后受苦報。云何法與相應。現在苦后受樂報。或有一自苦行不樂行。棄于殺因棄殺。以為苦以為不喜。彼自行苦不喜行。不與取淫欲行妄言至邪見。因棄舍邪見。為等見以為苦。以為不喜。如是身行苦意行苦善為善。成神通至等道。與涅槃相應。與此法相應。現在苦后受樂報。云何法相應。現在苦后受苦報。或有一自行苦自不喜行于殺。因殺故以為苦以為不喜。彼自苦自行不喜。不與取淫欲行妄言至邪見。因邪見有不樂有不喜。如是身行苦意行苦。不善受不善。不成神通不至等道。不與涅槃相應。此法相應。現在苦后受苦報。云何法相應。現在樂后受樂報。或有一自行樂自行喜棄于殺。因棄殺以為樂以為喜。彼喜彼樂。不與取淫欲行妄言至邪見。棄舍離因棄舍離邪。以為樂以為喜。如是身樂行意樂行。行善為善。成神通至等道。與涅槃相應。此法相應。現在樂后受樂報。謂彼此法相應。現在樂后受苦報。非是慧慧者說。不知如真。與此法相應。現在樂后受苦報。彼如是不知如真。彼行不棄。彼行不棄故。不愛不樂法轉增。愛法轉減。猶若阿摩尼藥。色具足香具足味具足。彼雜于毒。有人有患便飲之。彼飲可口。飲時不住咽。飲已變。為非藥。如是與此法相應。現在樂后受苦報。非智慧無慧故。不知如真。與此法相應。現在樂后受苦報。彼不知如真。彼行不棄。彼行不棄者。不愛不樂法轉增。愛法樂法轉減。此法非智慧。謂應此法。現在苦后受樂報。非智慧非智慧。不知如真。與此法相應。現在苦后受樂報。彼不知如真。亦不行彼棄舍彼。不行棄舍者。不愛不樂法轉增。愛喜法轉減。此法非智慧。彼法相應。現在苦后受苦報。非智慧非智慧。與此法相應。現在苦后受苦報。不知如真。彼行不棄。彼行不棄者。不愛不樂法轉增。愛法樂法轉減。猶若大小便雜毒已。有人有病而取飲之。彼飲時咽苦不下及臭無味。飲時壞咽。飲已變為非藥。如是應此法。現在苦后受苦報。不知如真。謂應此法。現在苦后受苦報。彼不知如真。彼行不棄舍。彼行不棄舍已。不愛不喜法轉增。愛喜法轉減。此法非智慧。謂應此法。現在樂后受樂報。非智慧慧者所說。不知如真。應此法現在樂后受樂報。彼不知如真彼不行棄舍離。彼不棄不舍離。不愛不喜法轉增。愛喜法轉減。此法非智慧。彼行法知如真。彼不行法知如真。彼行法知如真。彼不行法知如真者。未行法當行。應行法當不行。彼未行經當行。應行法當不行者。不善法轉增。善法轉減。此法非智慧。謂彼應此法。現在樂后受苦報。智慧慧者所說知如真。彼應此法。現在樂后受苦報。彼如是知如真。彼不行彼棄舍離。不行棄舍離已。彼便不行棄舍離。不善法減善法轉增。此法智慧。謂彼應此法。現在苦后受樂報。是智慧慧者所說。知此真。彼應此法。現在苦后受樂報。彼如是知如真。彼行彼不棄不行不棄舍已。不愛不喜法轉減。愛喜法轉增。此法是智慧。猶若大小便種種藥草雜。有人有患取飲之。彼飲時不住咽。飲時壞咽。飲已應如藥法。如是應此法。現在苦后受樂報。是智慧慧者所說知如真。謂應此法。現在苦后受樂報。彼如是知如真。彼行不棄舍。彼已不棄舍已。不愛不喜法轉減。愛喜法轉增。此法是智慧。謂彼應此法。現在苦后受苦報。是智慧慧者所說。知如真。謂應此法。現在苦后受苦報。彼如是知如真。彼不行棄舍離。不行棄舍離已。不愛不喜法轉減。愛喜法轉增。此法是智慧。謂應此法。現在樂后受樂報。是智慧慧者所說。謂應此法。現在樂后受樂報。彼如是知如真。彼行不舍離。不行不舍離已。不愛不喜法轉減。愛喜法轉增。此法是智慧。猶若酥蜜種種藥雜。有人有病取便飲之。彼飲利咽。飲時不住咽。飲已應如藥法。如是應此法。現在樂后受樂報。是智慧慧者所說知如真。謂應此法。現在樂后受樂報。彼如是知如真。彼行不舍離。彼行不舍離已。不愛不念法轉減。愛念法轉增。此法是智慧慧者所說。彼行法已知如真。不行法已知如真。彼行法知如真。不行法知如真。不行法便不行。應行法當行。彼不行法便不行。應行法當行者。不善法轉減。善法轉增。此法是智慧慧者應此四法。世間有此說。此者是所因說。佛如是說。彼諸比丘。聞世尊所說。歡喜而樂

佛說應法經