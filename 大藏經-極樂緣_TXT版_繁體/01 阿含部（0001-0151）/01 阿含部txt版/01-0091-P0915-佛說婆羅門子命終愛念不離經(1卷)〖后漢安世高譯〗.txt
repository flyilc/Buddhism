　　No. 91 [No. 26(216), No. 119(13.5)]

佛說婆羅門子命終愛念不離經

　　　　后漢安息沙門安世高譯


聞如是。一時婆伽婆。在舍衛城祇樹給孤獨園。彼時有異婆羅門。有一子命終愛念不離。彼命終亦不能食。亦不能飲。亦不著衣亦不涂香。但至冢間而啼泣。彼啼泣憶念在抱上。于是彼婆羅門彷徉而行至世尊所。到已共世尊面相慰勞面相慰勞已。彼婆羅門卻坐一面已。世尊告曰。何以故。汝婆羅門諸根不常定。此瞿曇我意根云何意根當定。我有一子而命終愛念不離彼命終我不能食不能飲不著衣不涂香。我但在家啼泣。啼泣時憶念在抱上。如是如是。婆羅門。此婆羅門。愛生已則有憂戚苦不樂。云何瞿曇。豈當爾愛生已。當有憂戚苦不樂耶。此瞿曇。愛生已當有歡喜愛念。再三。世尊告彼婆羅門曰。如是如是。婆羅門。此婆羅門愛生已。則有憂戚啼泣不樂。再三。彼婆羅門白世尊曰。云何瞿曇。豈當爾愛生已有憂戚不樂耶。此瞿曇愛生已但有歡喜愛念。于是彼婆羅門聞世尊所說。亦不樂不說非不樂不然可已從坐起便還。彼時只桓門外有諸戲人共戲。彼婆羅門遙見只桓門外有諸戲人共戲。見已作是念。世間聰明者此最勝。我寧可所可共沙門瞿曇論者。盡當向彼戲人說之。于是彼婆羅門便至彼諸戲人所。到已所可共世尊論者。盡向彼戲人說之。如是說已。彼諸戲人報彼婆羅門曰。此婆羅門。豈當爾愛生已。則有憂戚苦不樂耶。此婆羅門愛生已當有歡喜愛念。于是彼婆羅門作是念。此諸戲人語與我等。回頭已即便去。彼所論則廣聞。次第徹王宮。王波斯匿聞之。沙門瞿曇作是言。愛生已則有憂戚苦不樂。王波斯匿聞已告末利夫人曰。此末利。我聞沙門瞿曇作是言。愛生已則有憂戚苦不樂。如是如是。大王。愛生已則有苦憂戚不樂。此末利我聞汝師言。弟子亦爾。汝末利。彼沙門瞿曇是汝師。而今汝作是言。愛生已則有憂戚苦不樂。此大王。聞我所說不信者。便可自往若遣使。于是王波斯匿告那梨鴦伽婆羅門曰。汝那梨鴦伽。往彼沙門瞿曇所。到已以我言問訊沙門瞿曇。無量問訊。安隱輕舉有力不。作如是言。此瞿曇。王波斯匿無量問訊。安隱輕舉有力不。實沙門瞿曇。作是言愛生已則有憂戚苦不樂耶。此那梨鴦伽。若彼沙門瞿曇作是說。汝當善受持誦習之。何以故。彼不虛說。彼那梨鴦伽婆羅門。速受王波斯匿教已。至世尊所。到已共世尊面相慰勞。面相慰勞已。卻坐一面。彼那梨鴦伽婆羅門卻坐一面已。白世尊曰。此瞿曇。波斯匿王無量問訊。安隱輕舉有力不。實沙門瞿曇作是言。愛生已則有憂戚苦不樂耶。此那梨鴦伽。我還問汝。隨所有力當還報之。于那梨鴦伽意云何。或有人母命終。彼母命終意狂亂。裸形不著衣隨彼游行。作如是言。我不見母我不見母。此婆羅門當知之。愛生已則有憂戚苦不樂。如是父兄姊妹若婦命終。彼婦命終已則意狂亂。裸形不著衣隨彼游行。作是言。我不見父及婦。此婆羅門。當知此愛生已則有憂戚苦不樂。此婆羅門。昔有一人婦還歸家。彼親屬欲奪與他人。彼婦人聞之。親屬欲持我與他人。彼婦人聞已速便走還。還至己夫所。到已語彼夫曰。君當知我親屬。欲持我與他人。君所應為者今當為之。于是彼人作極利刀。持彼婦人手還入屋中。作如是言。當共同去當共同去。斷彼女人命亦自斷命。此婆羅門。當知此愛生已則有憂戚苦不樂。于是那梨鴦伽婆羅門聞世尊所說。善受持誦習已從坐起。繞世尊已離世尊還。至王波斯匿所。到已白王波斯匿曰。實爾大王。彼沙門瞿曇作是說。愛生已則有憂戚苦不樂。于是王波斯匿告末利夫人曰。實爾末利。彼沙門瞿曇作是說。愛生已則有憂戚苦不樂。是故大王。我還問王。隨所有力當報之。于大王意云何。愛鞞留羅大將不。此末利。我愛彼鞞留羅大將。此大王。彼鞞留羅大將。是敗壞是變異。生苦憂戚不樂不。此末利。鞞留羅大將。有敗壞變異則有憂戚苦不樂。此大王。當以此知之。愛生已則有憂戚苦不樂。于大王意云何。愛賢首大將。愛一奔陀利大象。愛婆夷提女。愛婆沙剎諦隸(夫人)。愛迦尸人民不。此末利。愛迦尸拘薩羅人民。此大王。迦尸拘薩羅人民。亦是敗壞有變異。生苦憂戚不樂不。此末利。諸五淫欲自娛樂者。皆因迦尸拘薩羅人民。此末利。迦尸人民敗壞變異者。我命不全。況當不生苦憂戚不樂。此大王。當知此愛生已則有苦憂戚不樂。于大王意云何。今寧愍妾不。此末利。我亦愍汝。此大王。妾亦有敗壞有變異。寧可不生苦憂戚不樂耶。汝末利。敗壞有變異。我亦當生憂戚苦不樂。此大王。以此當知之。愛生已則有憂戚苦不樂。此末利。從今日始彼沙門瞿曇。因此事當為我師。我為弟子。此末利。我今歸彼世尊法及比丘僧。我于彼世尊持優婆塞。從今日始離于殺。今自歸佛。如是說。王波斯匿遙聞世尊所說。歡喜而樂

佛說婆羅門子命終愛念不離經