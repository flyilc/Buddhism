　　No. 84 [No. 26(180)]

佛說分別布施經

　　　　西天譯經三藏朝奉大夫試鴻臚卿傳法大師臣施護奉　詔譯


如是我聞。一時佛在釋種住處迦毗羅城尼拘陀樹園。與苾芻眾俱。爾時有一苾芻尼名摩訶波阇波提。持新?衣來詣佛所。到佛所已頂禮佛足退住一面。即白佛言。世尊。此新?衣我自手作奉上世尊。惟愿納受。令我長夜得大利樂

爾時佛告摩訶波阇波提。汝可持此?衣施諸大眾。所獲勝利同供養我等無有異。是時摩訶波阇波提苾芻尼。重白佛言。我本發心。唯為世尊故造此衣。愿佛納受。令我長夜得大利樂。如是三復殷勤勸請。佛亦如是三復答言。但當平等施諸大眾。所獲勝利與我無異。是時尊者阿難。侍于佛側見是事已。前白佛言。世尊。此摩訶波阇波提苾芻尼。是佛之親有大恩德。唯佛自知。此所奉衣佛為納受。今正是時。令摩訶波阇波提于長夜中得大利樂。佛言阿難。如是如是。此摩訶波阇波提是吾之親有大恩德。我亦自知。今自手造衣來施于我。甚為難事。何以故。阿難當知。所有補特伽羅能起凈信心。歸依佛法僧者甚為難事。又復能持不殺不盜不淫不妄不飲酒等近事戒法。如是補特伽羅轉復難作。何況于佛世尊。合掌恭敬而行布施。施已凈信于佛無疑。及法僧伽亦無疑惑。乃至苦集滅道四圣諦理。永斷疑見。阿難。今此摩訶波阇波提苾芻尼。能起凈信心歸依佛法僧。受持不殺不盜不淫不妄不飲酒等近事戒法。而能于佛及法僧伽。乃至苦集滅道四圣諦理。已斷疑惑。此苾芻尼難作能作。佛亦自知

阿難有十四種較量布施。何等十四。一者于病苦人而行布施。二者于破戒人而行布施。三者于持戒人而行布施。四者于離染人而行布施。五者于須陀洹向而行布施。六者于須陀洹果而行布施。七者于斯陀含向而行布施。八者于斯陀含果而行布施。九者于阿那含向而行布施。十者于阿那含果而行布施。十一者于阿羅漢向而行布施。十二者于阿羅漢果而行布施。十三者于諸緣覺而行布施。十四者于如來應供正等正覺而行布施。阿難。汝今當知施病苦人獲二倍福。施破戒人獲百倍福。施持戒人獲千倍福。施離染人獲百千倍福。施須陀洹向獲無量福。何況須陀洹果。施斯陀含向獲無量福。何況斯陀含果。施阿那含向獲無量福。何況阿那含果。施阿羅漢向獲無量福。何況阿羅漢果。施諸緣覺獲無量福。何況如來應供正等正覺。如是名為較量十四種布施功德。復次阿難。當知布施大眾有其七種。一者施佛現前諸苾芻眾。二者施佛滅后諸苾芻眾。三者施佛滅后苾芻尼眾。四者施佛滅后苾芻苾芻尼二眾。五者施佛滅后游方行化諸苾芻眾。六者施佛滅后游方行化苾芻尼眾。七者施佛滅后游方行化苾芻苾芻尼二眾。如是名為七種大眾。當行布施

復次阿難。當知有四種布施清凈。何等為四。一者能施清凈即無受者。二者所施清凈即無受者。三者能受清凈即無施者。四者所受清凈即無施者。阿難。何名能施清凈即無受者。謂由施者不取其相。即身業清凈口業清凈意業清凈。正命清凈見亦清凈。如是具足即無施相。以無施故即無受者。若施者有所見相。即身口意三業不清凈。命亦不清凈見亦不清凈。若離是相即施者受者二皆清凈

又復何名所施清凈即無受者。若受者身業不清凈口業不清凈意業不清凈。命不清凈見不清凈。即有所施相。若受者三業清凈。命清凈見清凈。如是具足即無所施相。由離相故即所施清凈

又復何名能受清凈即無施者。若受者身口意三業不清凈。命不清凈見不清凈。即有能受相。若離是相即無施者

又復何名所受清凈即無施者。謂由施者三業清凈。命清凈見清凈。即無所施。由離施故即無所受。是故所受清凈阿難若能如是了知。即得四種布施清凈

爾時摩訶波阇波提苾芻尼。聞佛宣說種種布施法已。即持是衣施諸大眾是時諸苾芻眾即為納受

佛告阿難。于當來世若有信心善男子等。能于大眾起凈信心。而行布施者。當知是人獲福無量。何況于今現在行施

爾時尊者阿難及摩訶波阇波提苾芻尼聞佛說已。歡喜踴躍信受奉行

佛說分別布施經