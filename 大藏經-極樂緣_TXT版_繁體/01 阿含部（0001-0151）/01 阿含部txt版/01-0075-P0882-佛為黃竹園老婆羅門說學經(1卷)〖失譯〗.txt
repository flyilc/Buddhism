　　No. 75 [No. 26(157)]

佛為黃竹園老婆羅門說學經

　　　　失譯人名今附宋錄


聞如是。一時婆伽婆。在鞞蘭若黃竹園。彼時鞞蘭若婆羅門。年老耆宿命趣后世。生年百二十。手執杖中食后行彷徉。而行至世尊所。到已共世尊面相慰勞。世尊面相慰勞已。柱杖世尊前立。鞞蘭若卻住一面已。白世尊曰。此瞿曇。我聞沙門瞿曇年幼學亦初。謂有大沙門婆羅門。彼來到亦不隨時恭敬。亦不從坐起而不請坐。此瞿曇。我不然可汝。此婆羅門我亦不見天及世間魔梵沙門婆羅門眾天及人。令如來恭敬從坐起而請者。此婆羅門。謂如來若恭敬從坐起者。彼人頭破為七分。此沙門瞿曇。但懈怠慢。此婆羅門。有方便我可有慢。不如汝所說。此婆羅門。有色之味聲之味香之味細滑之味。是如來已盡已知斷除根本。當來恐怖不復生法。此婆羅門。有是方便令我有慢。不如汝所說。沙門瞿曇。無有恐怖。此婆羅門。復有方便。令我無有恐怖。不如汝所說。謂婆羅門諸有色恐怖聲恐怖香恐怖味恐怖細滑恐怖。彼如來已盡已知斷除根本。當來恐怖不復生。此婆羅門。有是方便令我無有恐怖。不如汝所說。此沙門瞿曇。不復入胎。此婆羅門。有方便令我不入胎。不如汝所說。此婆羅門。諸有沙門婆羅門。當還于有入于胎。我已盡已知斷除根本。當來恐怖不復生。我說不入胎。此婆羅門。如來無所著等正覺。不復還入有于胎。已盡已知斷除根本。當來恐怖不復生。我不入胎。此婆羅門。有是方便令我不入胎。不如汝所說。復次婆羅門。我者于世皆有愚癡樂于愚癡為愚癡所纏裹。我初分別法。我于眾生最在前說。猶若婆羅門有雞產。或十或二十卵。以時隨時在上伏。以時隨時伏。以時隨時轉側。謂彼雞有所行。彼在卵中。以嘴以足破卵已。安隱自出。是彼初之行。如是婆羅門。為愚癡所纏裹以愚癡為陰覆。我初分別法。我于眾生最上說。此婆羅門。手抱草至道場樹下。到已于道場樹下以草敷之。依敷尼師壇結加趺坐。要不破坐至成有漏盡。此婆羅門。我不壞坐至有漏盡。此婆羅門。于淫解脫。于諸惡不善法得解脫。自覺自行得愛喜。于初禪正受住。此婆羅門。我于彼時得初思惟。見法安樂住有樂行。不失安隱住乘于涅槃。此婆羅門。息自覺自行。內有信樂意應一心。無覺無行得定歡喜。于二禪正受住。此婆羅門。于彼時得二思惟。見法安樂住樂行。不失安隱住乘于涅槃。此婆羅門。愛喜無染。作于護意念等知。身得安樂。謂圣所觀所護念安樂住。于三禪正受住。此婆羅門。我于彼時得三思惟。見法安樂住樂行。不失安樂住乘于涅槃。此婆羅門。止樂止苦棄前歡喜愛滅。無苦無樂護意清凈。于四禪正受住。此婆羅門。我于彼時得四思惟。見法安樂住樂行。不失安樂住乘于涅槃。此婆羅門。以此三昧意清凈白無有結。除諸結柔濡行。常住不變異。念宿命智為證以自御意。此婆羅門。有行有說。念無量宿所受。若一生二生百生千生。若一劫半劫無量諸劫。彼彼眾生字是姓是。作性如是。食如是。苦樂如是。命長短。此間終生彼間。彼間終生此間。在此間字是姓是。食如是食。命如是長短。此婆羅門。我于彼時于夜半得初圣明。本無放逸行。今為定行。謂無智滅智得生。闇冥除明得生。無明盡明得成。謂念宿命明智為證。此婆羅門。以三昧意清凈白無有結。除諸結柔濡行。常住無變異。得天眼智為證以自御意。此婆羅門。我以天眼見清凈出過于人。眾生生者終者。有好有惡有妙有丑。生善處惡處。隨眾生所作行。我知如真。此眾生與身惡行俱。口惡行俱。意惡行俱。圣所不美。邪見與邪見俱。彼因彼緣。彼身壞死時生惡趣泥犁中。有眾生身與善俱口善行意善行。信有善行。等見與等行俱。彼因彼緣。彼身壞死時生善處天上。此婆羅門。我于彼時于夜過半。得二明。本無放逸行。今得定行。謂棄無智得于智。闇得除明得成。無明盡得有明。謂得天眼明智為證。此婆羅門。我以此三昧意清凈白無有結。除諸結柔濡行。常住無變異。有漏盡智為證明。以自御意。此婆羅門。有此苦知如真。苦習苦盡苦盡住處。知如真。此有漏有漏習有漏盡有漏盡住處。知如真。彼知彼見。漏有漏意解脫。有有漏。癡有漏意解脫。解脫已得解脫知。生以盡。梵行以成。所作以辦。名色已有。知如真。此婆羅門。我于彼時夜欲曉得于三明。本無放逸行。今得定行。無智盡得有智。無明盡得有明。謂有漏盡智為證得明。此婆羅門。謂有等說而說無愚癡。人生世間于眾生鮮得離苦樂。此婆羅門。有說我等而說。何以故。此婆羅門。我非愚癡人出于世于此世間最為妙無有苦樂。于是鞞蘭若婆羅門放杖著地。頭面禮世尊足。在世尊前贊世尊。世尊為最世尊為妙。世尊為最妙。世尊無與等。無有與世尊等者。世尊無有患。世尊于人亦無恚。此世尊。我今自歸法及比丘僧。惟世尊我今持優婆塞從今日始盡命離于殺。今自歸。佛如是說。鞞蘭若婆羅門聞世尊所說。歡喜而樂

佛為黃竹園老婆羅門說學經