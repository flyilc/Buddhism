　　No. 74 [No. 26(155), Nos. 72, 73, No. 125(27.3)]

佛說長者施報經

　　　　西天譯經三藏朝散大夫試鴻臚卿傳教大師臣法天奉　詔譯


如是我聞。一時佛在舍衛國祇樹給孤獨園。爾時有長者名給孤獨。來詣佛所頭面禮足于一面坐

佛告長者。若復有人以上妙飲食。如法布施。或自手施。或恒時施。不能獲于廣大福報。于意云何。以其彼人心求富貴。及快樂故。若復有人不為衣食臥具富貴快樂。以妙飲食如法布施當得大富。及得妻子男女仆從眷屬孝順侍養。于意云何。以其彼人為諸有情而行布施。佛言長者。過去世時有長者婆羅門。名彌羅摩。行大施會。以八萬金盤滿盛金屑。而行布施。復以八萬銀盤滿盛銀屑。而行布施。復以八萬金盤滿盛銀屑。而行布施。復以八萬銀盤滿盛金屑。而行布施。復以八萬銅盤滿盛種種細妙珍味飲食而行布施。復以八萬乳牛而行布施。復以八萬童女。以上妙衣服真珠瓔珞種種莊嚴。而行布施。復以八萬金床銀床象牙床木床。安置種種細妙裀褥。而行布施。復以八萬輦輿車乘。敷以白?及憍尸迦衣。種種嚴飾而行布施

佛言長者。彼彌羅摩如是行施。不如有人以其飲食施一正見人。所得果報勝前果報。于意云何。以其此人不墮邪見故

佛言長者。彼彌羅摩如是行施。不如有人以其飲食施一正見人。一正見人不如施百正見人。所得果報勝前果報

佛言長者。彼彌羅摩如是行施。不如有人以其飲食施一正見人。一正見人不如施百正見人。百正見人不如施一須陀洹。所得果報勝前果報

佛言長者。彼彌羅摩如是行施。不如有人以其飲食施一正見人。一正見人不如施百正見人。百正見人不如施一須陀洹。一須陀洹不如施百須陀洹。所得果報勝前果報

佛言長者。彼彌羅摩如是行施。不如有人以其飲食施一正見人。一正見人不如施百正見人。百正見人不如施一須陀洹。一須陀洹不如施百須陀洹。百須陀洹不如施一阿那含。所得果報勝前果報

佛言長者。彼彌羅摩如是行施。不如有人以其飲食施一正見人。一正見人不如施百正見人。百正見人不如施一須陀洹。一須陀洹不如施百須陀洹。百須陀洹不如施一阿那含。一阿那含不如施百阿那含。所得果報勝前果報

佛言長者。彼彌羅摩如是行施。不如有人以其飲食施一正見人。一正見人不如施百正見人。百正見人不如施一須陀洹。一須陀洹不如施百須陀洹。百須陀洹不如施一阿那含。一阿那含不如施百阿那含。百阿那含不如施一阿羅漢。所得果報勝前果報

佛言長者。彼彌羅摩如是行施。不如有人以其飲食施一正見人。一正見人不如施百正見人。百正見人不如施一須陀洹。一須陀洹不如施百須陀洹。百須陀洹不如施一阿那含。一阿那含不如施百阿那含。百阿那含不如施一阿羅漢。一阿羅漢不如施百阿羅漢。所得果報勝前果報

佛言長者。彼彌羅摩如是行施。不如有人以其飲食施一正見人。一正見人不如施百正見人。百正見人不如施一須陀洹。一須陀洹不如施百須陀洹。百須陀洹不如施一阿那含。一阿那含不如施百阿那含。百阿那含不如施一阿羅漢。一阿羅漢不如施百阿羅漢。百阿羅漢不如施一緣覺。所得果報勝前果報

佛言長者。彼彌羅摩如是行施。不如有人以其飲食施一正見人。一正見人不如施百正見人。百正見人不如施一須陀洹。一須陀洹不如施百須陀洹。百須陀洹不如施一阿那含。一阿那含不如施百阿那含。百阿那含不如施一阿羅漢。一阿羅漢不如施百阿羅漢。百阿羅漢不如施一緣覺。一緣覺不如施百緣覺。所得果報勝前果報

佛言長者。彼彌羅摩如是行施。不如有人以其飲食施一正見人。一正見人不如施百正見人。百正見人不如施一須陀洹。一須陀洹不如施百須陀洹。百須陀洹不如施一阿那含。一阿那含不如施百阿那含。百阿那含不如施一阿羅漢。一阿羅漢不如施百阿羅漢。百阿羅漢不如施一緣覺。一緣覺不如施百緣覺。百緣覺不如施一如來應正等覺。所得果報勝前果報

佛言長者。彼彌羅摩如是行施。不如有人以其飲食施一正見人。一正見人不如施百正見人。百正見人不如施一須陀洹。一須陀洹不如施百須陀洹。百須陀洹不如施一阿那含。一阿那含不如施百阿那含。百阿那含不如施一阿羅漢。一阿羅漢不如施百阿羅漢。百阿羅漢不如施一緣覺。一緣覺不如施百緣覺。百緣覺不如施如來應正等覺。施如來應正等覺不如施佛及隨佛大苾芻眾。所得果報勝前果報

佛言長者。彼彌羅摩如是行施。不如有人以其飲食施一正見人。一正見人。不如施百正見人。百正見人不如施一須陀洹。一須陀洹不如施百須陀洹。百須陀洹不如施一阿那含。一阿那含不如施百阿那含。百阿那含不如施一阿羅漢。一阿羅漢不如施百阿羅漢。百阿羅漢不如施一緣覺。一緣覺不如施百緣覺。百緣覺不如施如來應正等覺。施如來應正等覺不如施佛及隨佛大苾芻眾。施佛及隨佛大苾芻眾不如施四方一切持缽僧食。所得果報勝前果報

佛言長者。彼彌羅摩如是行施。不如有人以其飲食施一正見人。一正見人不如施百正見人。百正見人不如施一須陀洹。一須陀洹不如施百須陀洹。百須陀洹不如施一阿那含。一阿那含不如施百阿那含。百阿那含不如施一阿羅漢。一阿羅漢不如施百阿羅漢。百阿羅漢不如施一緣覺。一緣覺不如施百緣覺。百緣覺不如施如來應正等覺。施如來應正等覺不如施佛及隨佛大苾芻眾。施佛及隨佛大苾芻眾不如施四方一切持缽僧食。施四方一切持缽僧食不如施四方一切僧園林。所得果報勝前果報

佛言長者。彼彌羅摩如是行施。不如有人以其飲食施一正見人。一正見人不如施百正見人。百正見人不如施一須陀洹。一須陀洹不如施百須陀洹。百須陀洹不如施一阿那含。一阿那含不如施百阿那含。百阿那含不如施一阿羅漢。一阿羅漢不如施百阿羅漢。百阿羅漢不如施一緣覺。一緣覺不如施百緣覺。百緣覺不如施如來應正等覺。施如來應正等覺不如施佛及隨佛大苾芻眾。施佛及隨佛大苾芻眾不如施四方一切持缽僧食。施四方一切持缽僧食不如施四方一切僧園林。施四方一切僧園林不如施四方一切僧精舍。所得果報勝前果報

佛言長者。彼彌羅摩如是行施。不如有人以其飲食施一正見人。一正見人不如施百正見人。百正見人不如施一須陀洹。一須陀洹不如施百須陀洹。百須陀洹不如施一阿那含。一阿那含不如施百阿那含。百阿那含不如施一阿羅漢。一阿羅漢不如施百阿羅漢。百阿羅漢不如施一緣覺。一緣覺不如施百緣覺。百緣覺不如施如來應正等覺。施如來應正等覺不如施佛及隨佛大苾芻眾。施佛及隨佛大苾芻眾不如施四方一切持缽僧食。施四方一切持缽僧食不如施四方一切僧園林。施四方一切僧園林不如施四方一切僧精舍。施四方一切僧精舍。不如盡形志心歸依佛法僧。所得果報勝前果報

佛言長者。彼彌羅摩如是行施。不如有人以其飲食施一正見人。一正見人不如施百正見人。百正見人不如施一須陀洹。一須陀洹不如施百須陀洹。百須陀洹不如施一阿那含。一阿那含不如施百阿那含。百阿那含不如施一阿羅漢。一阿羅漢不如施百阿羅漢。百阿羅漢不如施一緣覺。一緣覺不如施百緣覺。百緣覺不如施如來應正等覺。施如來應正等覺不如施佛及隨佛大苾芻眾。施佛及隨佛大苾芻眾不如施四方一切持缽僧食。施四方一切持缽僧食不如施四方一切僧園林。施四方一切僧園林不如施四方一切僧精舍。施四方一切僧精舍不如盡形志心歸依佛法僧。盡形志心歸依佛法僧不如盡形不殺生不偷盜不淫欲不妄語不飲酒。盡形不殺生不偷盜不淫欲不妄語不飲酒。不如有人于十方世界。遍一切處行大慈心饒益眾生。離諸分別心無相故。所得果報勝前果報

爾時世尊說此語已告長者言。往昔彌羅摩婆羅門行大施會者。非別沙門婆羅門等則我身是

時給孤獨長者聞佛說已。無我見人見眾生見壽者見遠離惑想。心得清凈悟寂滅忍

佛說長者施報經