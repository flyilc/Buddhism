　　No. 138 [No. 125(49.10)]

佛說十一想思念如來經

　　　　宋天竺三藏求那跋陀羅譯


聞如是。一時婆伽婆。在羅閱城耆阇崛山中。與大比丘眾二百五十人俱。爾時世尊告諸比丘。當以十一想思念如來。已思念當發慈心于如來所。云何為十一。戒意清凈(一也)。威儀具足(二也)。諸根不錯(三也)。信意不亂(四也)。常有勇健意(五也)。若更苦樂不以為憂(六也)。意不忘失(七也)。止觀現在前(八也)。三昧意無休息(九也)。智慧意無量(十也)。觀佛無厭足(十一也)。如是比丘當以此十一想思念如來。已思念如來。當發慈心于如來所。是謂比丘于比丘中修行念佛。彼比丘已修行念佛。于二果當求一果。于現法中得自在。成無余阿那含。爾時諸比丘聞佛所說。歡喜奉行

聞如是。一時婆伽婆。在舍衛城祇樹給孤獨園。是時世尊告諸比丘。若慈心解脫。親近廣布。修行以辦。獲使起善具足。便當有十一報十一果。云何為十一。臥安。覺安。不見惡夢。天護。人愛。非人所敬。不毒。不兵。水火不喪。亦不加刑。身壞命終生善處梵天上。于諸善法速得捷疾。智能盡有漏行。比丘。慈心解脫。親近廣布。修行以辦。以獲便起善具足。當有此十一法。是故諸比丘。當求方便慈心解脫。如是諸比丘當作是學。爾時諸比丘聞佛所說。歡喜奉行

佛說十一想思念如來經