　　No. 104 [No. 99(80), No. 103]

佛說法印經

　　　　西天譯經三藏朝奉大夫試鴻臚卿傳法大師臣施護奉　詔譯


爾時佛在舍衛國。與苾芻眾俱。是時佛告苾芻眾言。汝等當知。有圣法印。我今為汝分別演說。汝等應起清凈知見。諦聽諦受。如善作意。記念思惟。時諸苾芻。即白佛言。善哉世尊。愿為宣說。我等樂聞。佛言。苾芻。空性無所有。無妄想。無所生。無所滅。離諸知見。何以故。空性無處所。無色相。非有想。本無所生。非知見所及。離諸有著。由離著故。攝一切法。住平等見。是真實見。苾芻當知。空性如是。諸法亦然。是名法印

復次諸苾芻。此法印者。即是三解脫門。是諸佛根本法。為諸佛眼。是即諸佛所歸趣故。是故汝等。諦聽諦受。記念思惟。如實觀察

復次苾芻。若有修行者。當往林間。或居樹下諸寂靜處。如實觀察。色是苦是空是無常。當生厭離。住平等見。如是觀察。受想行識。是苦是空是無常。當生厭離。住平等見。諸苾芻。諸蘊本空。由心所生。心法滅已。諸蘊無作。如是了知。即正解脫。正解脫已。離諸知見。是名空解脫門

復次住三摩地。觀諸色境。皆悉滅盡。離諸有想。如是聲香味觸法。亦皆滅盡離諸有想。如是觀察名為無想解脫門。入是解脫門已。即得知見清凈。由是清凈故。即貪嗔癡皆悉滅盡。彼滅盡已。住平等見。住是見者。即離我見及我所見。即了諸見。無所生起。無所依止

復次離我見已。即無見無聞。無覺無知。何以故。由因緣故。而生諸識。即彼因緣。及所生識。皆悉無常。以無常故。識不可得識蘊既空。無所造作。是名無作解脫門。入是解脫門已。知法究竟。于法無著。證法寂滅

佛告諸苾芻。如是名為圣法印。即是三解脫門。汝諸苾芻。若修學者。即得知見清凈。時諸苾芻。聞是法已。皆大歡喜。頂禮信受

佛說法印經