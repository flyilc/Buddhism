　　No. 44 [No. 26(66)]

佛說古來世時經

　　　　失譯人名附東晉錄


聞如是。一時佛游波羅奈仙人鹿處。爾時諸比丘飯食已后。會于講堂而共講議。設有長者所行平等。有凈戒比丘奉行真戒。來入其舍從受分衛。若復曰獲致百斤金。何所勝乎。或有比丘報之曰。百斤千斤有益耶。熟思計之。奉戒比丘。遵修正真受其分衛。念彼長者其福最上。于時賢者阿難律在彼會中。聞說法言。答報之曰。何但百千。正使過此無極之寶。猶不及長者供養飯食真戒比丘。所以者何。憶念吾昔在波羅奈國。谷米踴貴人民饑饉。我負擔草賣以自活。彼有緣覺名曰和里。來游其國。我早出城欲擔負草。爾時緣覺著衣持缽入城分衛。中道吾負草還于城門中。復與相遇空缽而出。和里緣覺遙見吾來。即自念言。吾早入城此人出城。今負草還。想朝未食。吾當隨后往詣其家。乞可以適饑。我時擔草自還其舍下草著地。顧見緣覺追吾之后如影隨形。我時心念。朝出城時見此緣覺入城分衛。而空缽還。想未獲食。吾當斷食以奉施之。即持食出長跪授之。身安隱具。愿上道人愍傷受之。時緣覺曰。谷米饑貴人民虛饑。分為二分。一分著缽一分自食。爾為應法耳。身報之曰。唯然圣人白衣居家。炊作器物食具有耳。徐炊食之早晚無在。道人愿受加哀一門。時彼緣覺悉受飯食。吾因是德七反生天為諸天王。七反在世人中之尊。因此一施。為諸國王長者人民群臣百官所見奉事。四輩弟子比丘比丘尼。清信士女所見供養。衣被飲食床褥臥具病瘦醫藥。自來求吾。吾無所望。初生在家為釋種子。諸藏踴出金銀珍寶不可勝計。及余財物無能限者。棄家損業行作沙門。假使爾時知其道人緣覺道成。廣大其心福不可量。于是頌曰

　吾曾擔負草　　貧窮傭以活
　供養于沙門　　和里緣覺稱
　因斯生釋種　　號曰阿難律
　吾便于歌舞　　鼓琴瑟笛成
　吾時見導師　　正覺勝甘露
　即發欣歡心　　出家為沙門
　便知本宿命　　前世所更歷
　在彼忉利天　　受安則七反
　于彼七此七　　計終始十四
　在天上世間　　未曾至惡道
　得知人去來　　生死之所趣
　雖在于彼樂　　不如圣道甘
　以五品定意　　寂然為一心
　洗除結眾垢　　道眼睹清凈
　所用故出家　　在家損其業
　其愿以合成　　以具足佛教
　亦不樂于生　　亦不樂求死
　初不擇其時　　寂然定其志
　維耶竹樹間　　吾命盡于彼
　在于竹樹下　　滅度而無漏　

爾時世尊道耳徹聞。阿難律比丘為眾比丘自說宿命。本所更歷福德之報。從定室出詣講堂坐比丘前。告諸比丘。汝等共會何所講論。諸比丘曰。吾等普會各論罪福善惡所歸。賢者阿難律。自說宿命所興德本。佛告諸比丘。汝等以說過去世事。復欲聞如來講說當來之本。諸比丘曰。唯然世尊。今正是時。應為比丘說當來法。聞則奉持。佛言。諦聽善思念之。唯然世尊。愿樂欲聞。佛言。當來之世人當長命壽八萬歲。此閻浮提人民熾盛五谷豐賤。人聚落居雞鳴相聞。女人五百歲乃行嫁耳。都有三病老病大小便。有所思求。爾時有王號曰為軻。主四天下為轉輪圣王。治以正法。自然七寶金輪白象紺馬明珠玉女之婦藏臣兵臣。王有千子勇猛多力姿容殊勝。降伏他兵。治四天下。不加鞭杖刀刃不施。行以正法人民安隱。王有四車皆七寶成。其輪千輻高三十二丈。其車甚高威光巍巍。在上舉幡令一切布施眾生。飯食衣被床臥車乘香華燈火。供養沙門道人及貧窮者。惠施訖竟。以家之信棄國捐王。舍家學道行作沙門。時族姓子所以慕道。下其須發身被法衣。獲于無上凈修梵行。究竟佛教。現在自然成六神通。生死為斷所作已辦了名色本

爾時賢者比丘在會中。即從坐起。偏袒右肩。長跪叉手白世尊曰。我當來世當為軻王乎。主四天下自然七寶而有千子。治以正法廣施一切。出家學道成無著慧耶。于是世尊呵詰比丘。咄愚癡子。當以一生究成道德。而反更求周旋生死。言我來世為轉輪圣王貪于七寶。千子勇猛然后入道。佛告比丘。汝當來世得為軻王主四天下。廣施一切出家成道。佛告比丘。后來世人其命增長八萬歲。當有世尊號曰彌勒如來至真等正覺明行成為善逝世間解無上士道法御天人師號佛世尊。如我今也。天上天下諸天梵釋。沙門梵志莫不歸伏從受道教。普說法化上中下。善分別其義清修梵行。普興道化猶如我今也。其清凈教流布天上天下莫不承受。其比丘眾無央數千

爾時賢者彌勒處其會中。即從坐起偏袒右肩。長跪叉手前白佛言。唯然世尊。我當來世人壽八萬歲時。當為彌勒如來至真等正覺。教化天上天下如今佛耶。于是世尊贊彌勒曰。善哉善哉。乃施柔順廣大之慈。欲救無數無極之眾。乃興斯意欲為當來一切唱導。亦如我今也。汝當來世即當成佛。號曰彌勒如來至真等正覺明行成為善逝世間解無上士道法御天人師號佛世尊。于時賢者阿難持扇侍佛。佛告阿難。取金縷織成衣來。當賜彌勒比丘。阿難受教。即往取奉授世尊。世尊取已便與彌勒。謂彌勒言。取是法衣以施眾僧。所以者何。謂如來至真等正覺。于世間人多所饒益。救以至德。彌勒即以奉眾僧。時魔波旬心自念言。沙門瞿曇。為諸比丘講當來世。今我欲往亂其法教。魔即時往于世尊前。以偈頌曰

　我想爾時人　　體柔發姝好
　眾寶瓔珞身　　頭戴珠華飾　

于是世尊言。今魔波旬故來到此欲亂道教。佛即報魔。以偈頌曰

　爾時世人民　　無著狐疑斷
　蠲除生死網　　事辦無穿漏
　于彌勒佛教　　凈修于梵行　

于是天魔復以偈頌。報世尊言

　我想爾時人　　體衣文鮮明
　栴檀以涂身　　莊嚴其身首
　于城雞頭末　　軻王之治處　

于是世尊以偈報魔曰

　爾時人至誠　　無我無所受
　不用珍異物　　心無所貪著
　在于彌勒世　　清修于梵行　

魔人以偈復報佛言

　我想爾時人　　貪寶好飲食
　便工于歌舞　　但樂鼓琴瑟
　在于雞頭末　　軻王之所處　

時佛以偈復報魔言

　彼人度無極　　壞網無所拘
　禪定行平等　　欣然無所著
　魔波旬當知　　汝以投于地　

爾時魔波旬心自念言。如來神圣已知我所住興滅。憂愁不樂羞愧而去。佛說是時莫不歡喜

佛說古來世時經