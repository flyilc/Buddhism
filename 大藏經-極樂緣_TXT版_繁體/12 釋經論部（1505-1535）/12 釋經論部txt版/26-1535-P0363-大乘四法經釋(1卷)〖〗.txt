　　No. 1535

大乘四法經釋

一言立所宗者。世間宗見惣有其二。一外二內。彼外宗見雖有眾多不出二種。謂斷及常。廣說如論。內宗見者。大師在世。同一師學無有差別。佛滅度后。大小乘宗分成多部。小乘宗見有二十二。如宗輪論一一廣明。大乘宗見分為三別。一勝義皆空宗。二唯識中觀。三法性圓融。此三宗見一一廣說。如中廣百三十論等。今此經者。厥有菩薩名為世親。位皆加行。造論釋故。是故當知唯識中觀宗之攝也。二言明歸乘者。如來大悲引接群迷隨機設教。有說三五。言說三者。一聲聞乘。二緣覺乘。三菩薩乘。言有五者。更加天乘及人乘也。如是五乘所有行議。廣如余處經論分別。今此經者。一一唯明菩薩行故。是大非小。是故當知。大乘宗收。三言明歸分者。諸佛菩薩及以聲聞所說言教。雖有眾多。以類相從有十二分。謂契經等一一行相如余處明。今此經者。無請說故。自說分攝。不舍無上菩提心等。是其菩薩廣大行故。方廣分攝。有伽他故。應頌分攝。是了義故。論議分攝。具譬喻故。譬喻分攝。是故當知五分攝也

四言辯歸藏者。如上所說十二分教。惣而言之歸其三藏。一素怛攬藏。此云契經。貫穿連綴。所詮定學。契理契機益他故。藏者攝也。二者毗奈耶藏。此云調伏。所攝戒學。調和三業。制伏惡行而攝益故。三阿毗達磨藏。此云對法。所詮惠學。對向涅槃。對觀四諦。而攝益故。契經等分云何三藏而相攝耶。對法集云。契經。應頌。記別。諷頌。自說。此是聲聞素怛攬藏。緣起。譬喻。本事。本生。并伽眷屬。名毗奈耶藏。方廣。希法。此是菩薩素怛攬藏之所攝也。若唯了義亦阿毗達磨藏攝。如理應思。次當釋經之正文。門分為二。一釋經題。二釋正經。初釋題者。一切圣教夫立名者。皆約四種而立其名。謂人處法喻。今此經者。約法立也。言大者。有七大義。一所緣大般若等經所明。一切難行苦行。廣大境界。是其菩薩所緣境故。二修行大。廣修自行及他行故。三智大。能了人法二無我故。四精進大。三無數劫行難行故。五方便不住生死及涅槃故。六業大。盡生死際。能作諸佛一切業故。七成就大。而能成就十力無畏不共法等大功德故。以此七大。而起二乘故言大也。言乘者。運載之義。生死為此岸。涅槃名彼岸。有情名中流。此經所說四種法船。運載有情。超生死海。令至涅槃故。名為乘。言四者。數也。何故列數。論中自明。言法者。軌持為義。下經所說四種行法。即是菩薩軌則故也。言經者。梵言素怛攬。乃四義。謂依綖廗經。今取綖義。如綖穿花風不散。能以教貫義。邪不能除。如經持律方織物成以教攝生。令得圣果故。以教法目乎。綖經若真實論說有五義。一曰潒泉。二稱繩墨。三名結鬘。四謂出生。五號顯示。若準此方經者。常也。法也。逕也。古今不易故。揩定正邪故。津通物理故。莊嚴經論云。示處及于相法義名為經。釋題竟