　　No. 1509 [cf. No. 223]

　　摩訶般若波羅蜜經釋論序

　　　　長安釋僧睿述


夫萬有本于生生而生。生者無生。變化兆于物始而始。始者無始。然則無生無始物之性也。生始不動于性。而萬有陳于外。悔吝生于內者。其唯邪思乎。正覺有以見邪思之自起故。阿含為之作。知滯有之由惑故。般若為之照。然而照本希夷。津涯浩汗。理超文表。趣絕思境。以言求之則乖其深。以智測之則失其旨。二乘所以顛沛于三藏。雜學所以曝鱗于龍門者。不其然乎。是以馬鳴起于正法之余。龍樹生于像法之末。正余易弘。故直振其遺風瑩拂而已。像末多端故。乃寄跡凡夫。示悟物以漸。又假照龍宮。以朗搜玄之慧。托聞幽秘。以窮微言之妙。爾乃憲章智典。作茲釋論。其開夷路也。則令大乘之駕方軌而直入。其辯實相也。則使妄見之惑不遠而自復。其為論也。初辭擬之。必標眾異以盡美。卒成之終則舉無執以盡善。釋所不盡。則立論以明之。論其未辯。則寄折中以定之。使靈篇無難喻之章。千載悟作者之旨。信若人之功矣。有鳩摩羅耆婆法師者。少播聰慧之聞。長集奇拔之譽。才舉則亢標萬里。言發則英辯榮枯。常杖茲論焉。淵鏡憑高。致以明宗。以秦弘始三年歲次星紀。十二月二十日。自姑臧至長安。秦王虛襟既已蘊在。昔見之心豈徒則悅而已。晤言相對。則淹留終日。研微造盡。則窮年忘倦。又以晤言之功雖深。而恨獨符之心不曠。造盡之要雖玄。而惜津梁之勢未普。遂以莫逆之懷。相與弘兼忘之慧。乃集京師義業沙門。命公卿賞契之士。五百余人集于渭濱逍遙園堂。鑾輿佇駕于洪涘。禁御息警于林間。躬覽玄章。考正名于梵本。咨通津要。坦夷路于來踐。經本既定。乃出此釋論。論之略本有十萬偈。偈有三十二字。并三百二十萬言。梵夏既乖。又有煩簡之異。三分除二。得此百卷。于大智三十萬言。玄章婉旨朗然可見歸途直達。無復惑趣之疑。以文求之。無間然矣。故天竺傳云。像正之末。微馬鳴龍樹。道學之門。其淪胥溺喪矣。其故何耶。寔由二未[契-大+廾]微。邪法用盛。虛言與實教并興。崄徑與夷路爭轍。始進者化之而流離。向道者惑之而播越。非二匠其孰與正之。是以天竺諸國。為之立廟。宗之若佛。又稱而詠之曰。智慧日已頹。斯人令再曜。世昏寢已久。斯人悟令覺。若然者真可謂功格十地。道侔補處者矣。傳而稱之。不亦宜乎。幸哉此中鄙之外。忽得全有此論。梵文委曲。皆如初品。法師以秦人好簡故。裁而略之。若備譯其文。將近千有余卷。法師于秦語大格。唯譯一往。方言殊好。猶隔而未通。茍言不相喻。則情無由比。不比之情。則不可以托悟懷于文表。不喻之言。亦何得委殊涂于一致。理固然矣。進欲停筆爭是。則交競終日。卒無所成。退欲簡而便之。則負傷于穿鑿之譏。以二三唯案譯而書。都不備飾。幸冀明悟之賢。略其文而挹其玄也

大智度初序品中緣起義釋論第一(卷第一)

　　　　龍樹菩薩造


　　　　后秦龜茲國三藏法師鳩摩羅什奉　詔譯


　智度大道佛從來　　智度大海佛窮盡
　智度相義佛無礙　　稽首智度無等佛
　有無二見滅無余　　諸法實相佛所說
　常住不壞凈煩惱　　稽首佛所尊重法
　圣眾大海行福田　　學無學人以莊嚴
　后有愛種永已盡　　我所既滅根亦除
　已舍世間諸事業　　種種功德所住處
　一切眾中最為上　　稽首真凈大德僧
　一心恭敬三寶已　　及諸救世彌勒等
　智慧第一舍利弗　　無諍空行須菩提
　我今如力欲演說　　大智彼岸實相義
　愿諸大德圣智人　　一心善順聽我說　

問曰。佛以何因緣故。說摩訶般若波羅蜜經。諸佛法不以無事及小因緣而自發言。譬如須彌山王不以無事及小因緣而動。今有何等大因緣故。佛說摩訶般若波羅蜜經。答曰。佛于三藏中廣引種種諸喻。為聲聞說法不說菩薩道。唯中阿含本末經中。佛記彌勒菩薩。汝當來世當得作佛號字彌勒。亦不說種種菩薩行。佛今欲為彌勒等廣說諸菩薩行。是故說摩訶般若波羅蜜經

復次有菩薩修念佛三昧。佛為彼等欲令于此三昧。得增益故。說般若波羅蜜經。如般若波羅蜜初品中說。佛現神足放金色光明。遍照十方恒河沙等世界。示現大身清凈光明種種妙色滿虛空中。佛在眾中端正殊妙無能及者。譬如須彌山王處于大海。諸菩薩見佛神變。于念佛三昧倍復增益。以是事故。說摩訶般若波羅蜜經。復次菩薩初生時。放大光明普遍十方。行至七步四顧觀察。作師子吼。而說偈言

　我生胎分盡　　是最末后身
　我已得解脫　　當復度眾生　

作是誓已身漸長大。欲舍親屬出家修無上道。中夜起觀見諸伎直后妃婇女狀若臭尸。即命車匿令被白馬。夜半踰城行十二由旬。到跋伽婆仙人所住林中。以刀剃發。以上妙寶衣貿粗布僧伽梨。于泥連禪河側六年苦行。日食一麻或食一米等。而自念言。是處非道。爾時菩薩舍苦行處。到菩提樹下坐金剛處。魔王將十八億萬眾來壞菩薩。菩薩以智慧功德力故。降魔眾已。即得阿耨多羅三藐三菩提。是時三千大千世界主梵天王名式棄。及色界諸天等。釋提桓因。及欲界諸天等。并四天王。皆詣佛所勸請世尊初轉法輪。亦是菩薩念本所愿及大慈大悲故。受請說法。諸法甚深者般若波羅蜜是。以是故佛說摩訶般若波羅蜜經。復次有人。疑佛不得一切智。所以者何。諸法無量無數。云何一人能知一切法。佛住般若波羅蜜。實相清凈如虛空。無量無數法中。自發誠言。我是一切智人欲斷一切眾生疑。以是故說摩訶般若波羅蜜經。復次有眾生應得度者。以佛大功德智慧無量難知難解故。為惡師所惑。心沒邪法不入正道。為是輩人起大慈心。以大悲手授之令入佛道。是故自現最妙功德。出大神力。如般若波羅蜜初品中說。佛入三昧王三昧。從三昧起。以天眼觀十方世界。舉身毛孔皆笑。從其足下千輻輪相。放六百千萬億種種色光明。從足指上至肉髻。處處各放六百千萬億種種色光明。普照十方無量無數如恒沙等諸佛世界。皆令大明。佛從三昧起欲宣示一切諸法實相斷一切眾生疑結故。說般若波羅蜜經。復次有惡邪人懷嫉妒意誹謗言。佛智慧不出于人。但以幻術惑世。斷彼貢高邪慢意故。現無量神力無量智慧力。于般若波羅蜜中自說。我神德無量三界特尊。為一切覆護。若一發惡念獲罪無量。一發凈信受人天樂。必得涅槃果。復次欲令人信受法故。言我是大師。有十力四無所畏。安立圣主住處心得自在。能師子吼轉妙法輪。于一切世界最尊最上。復次佛世尊欲令眾生歡喜故。說是般若波羅蜜經言。汝等應生大喜。何以故。一切眾生入邪見網。為異學惡師所惑。我于一切惡師邪網中得出。十力大師難可值見。汝今已遇。我隨時開發三十七品等諸深法藏。恣汝采取。復次一切眾生為結使病所煩惱。無始生死已來。無人能治此病者。常為外道惡師所誤。我今出世為大醫王集諸法藥。汝等當服。是故佛說摩訶般若波羅蜜經。復次有人念言。佛與人同亦有生死。實受饑渴寒熱老病苦。佛欲斷彼意故。說是摩訶般若波羅蜜經。示言。我身不可思議。梵天王等諸天祖父。于恒河沙等劫中。欲思量我身尋究我聲不能測度。況我智慧三昧。如偈說

　諸法實相中　　諸梵天王等
　一切天地主　　迷惑不能了
　此法甚深妙　　無能測量者
　佛出悉開解　　其明如日照　

又如佛初轉法輪時。應時菩薩從他方來欲量佛身。上過虛空無量佛剎。至華上佛世界。見佛身如故。菩薩說言

　虛空無有邊　　佛功德亦爾
　設欲量其身　　唐勞不能盡
　上過虛空界　　無量諸佛土
　見釋師子身　　如故而不異
　佛身如金山　　演出大光明
　相好自莊嚴　　猶如春華敷　

如佛身無量。光明音響亦復無量。戒定慧等諸佛功德皆悉無量。如密跡經中三密。此中應廣說。復次佛初生時墮地行七步。口自發言。言竟便默。如諸嬰孩不行不語。乳餔三歲。諸母養育漸次長大。然佛身無數過諸世間。為眾生故現如凡人。凡人生時身分諸根及其意識未成就故。身四威儀坐臥行住言談語默。種種人法皆悉未了。日月歲過漸漸習學能具人法。今佛云何生。便能語能行。后更不能以此致怪。但為此故以方便力現行人法如人威儀。令諸眾生信于深法。若菩薩生時便能行能語。世人當作是念。今見此人世未曾有。必是天龍鬼神。其所學法必非我等所及。何以故。我等生死肉身為結使業所牽不得自在。如此深法誰能及之。以此自絕不得成賢圣法器。為是人故。于嵐毗尼園中生。雖即能至菩提樹下成佛。以方便力故。而現作孩童幼小年少成人。于諸時中次第而受嬉戲術藝服御五欲。具足人法。后漸見老病死苦生厭患心。于夜中半踰城出家。到郁特伽阿羅洛仙人所。現作弟子而不行其法。雖常用神通自念宿命。迦葉佛時持戒行道。而今現修苦行六年求道。菩薩雖主三千大千世界而現破魔軍成無上道。隨順世法故現是眾變。今于般若波羅蜜中。現大神通智慧力故。諸人當知。佛身無數過諸世間。復次有人應可度者。或墮二邊。或以無智故。但求身樂。或有為道故修著苦行。如是人等于第一義中失涅槃正道。佛欲拔此二邊令入中道故。說摩訶般若波羅蜜經。復次分別生身法身供養果報故。說摩訶般若波羅蜜經。如舍利塔品中說。復次欲說阿鞞跋致阿鞞跋致相故說。又為魔幻魔事故說。復次為當來世人供養般若波羅蜜因緣故。又欲授三乘記別故。說是般若波羅蜜經。如佛告阿難。我涅槃后。此般若波羅蜜。當至南方。從南方至西方。后五百歲中當至北方。是中多有信法善男子善女人。種種華香瓔珞幢幡伎樂燈明珍寶以財物供養。若自書若教人書。若讀誦聽說。正憶念修行。以法供養。是人以是因緣故。受種種世間樂。末后得三乘入無余涅槃。如是等觀諸品中因緣事故。說般若波羅蜜經。復次佛欲說第一義悉檀相故。說是般若波羅蜜經。有四種悉檀。一者世界悉檀。二者各各為人悉檀。三者對治悉檀。四者第一義悉檀。四悉檀中一切十二部經。八萬四千法藏。皆是實無相違背。佛法中有。以世界悉檀故實有。以各各為人悉檀故實有。以對治悉檀故實有。以第一義悉檀故實有。世界者有法從因緣和合故有無別性。譬如車轅軸輻輞等和合故有無別車。人亦如是。五眾和合故有無別人。若無世界悉檀者。佛是實語人。云何言我以清凈天眼見諸眾生隨善惡業死此生彼受果報。善業者生天人中。惡業者墮三惡道。復次經言。一人出世多人蒙慶福樂饒益。佛世尊也如法句中說。神自能救神。他人安能救神。自行善智是最能自救。如瓶沙王迎經中佛說。凡人不聞法。凡人著于我。又佛二夜經中說。佛初得道夜至般涅槃夜。是二夜中間所說經教。一切皆實不顛倒。若實無人者。佛云何言我天眼見眾生。是故當知有人者。世界悉檀故。非是第一義悉檀。問曰。第一悉檀是真實。實故名第一。余者不應實。答曰。不然。是四悉檀各各有實。如如法性實際世界悉檀故無。第一義悉檀故有。人等亦如是。世界悉檀故有。第一義悉檀故無。所以者何。人五眾因緣有故有是人等譬如乳色香味觸因緣有故有是乳若乳實無。乳因緣亦應無。今乳因緣實有故。乳亦應有。非如一人第二頭第三手無因緣而有假名。如是等相名為世界悉檀。云何各各為人悉檀者。觀人心行而為說法。于一事中或聽或不聽。如經中所說。雜報業故。雜生世間得雜觸雜受。更有破群那經中說。無人得觸無人得受。問曰。此二經云何通。答曰。以有人疑后世不信罪福。作不善行墮斷滅見。欲斷彼疑舍彼惡行。欲拔彼斷見。是故說雜生世間雜觸雜受。是破群那計有我有神。墮計常中。破群那問佛言。大德誰受。若佛說某甲某甲受。便墮計常中。其人我見倍復牢固不可移轉。以是故不說有受者觸者。如是等相是名各各為人悉檀。對治悉檀者。有法對治則有。實性則無。譬如重熱膩酢堿藥草飲食等。于風病中。名為藥。于余病非藥。若輕冷甘苦澀藥草飲食等。于熱病名為藥。于余病非藥。若輕辛苦澀熱藥草飲食等。于冷病中名為藥。于余病非藥。佛法中治心病亦如是。不凈觀思惟。于貪欲病中名為善對治法。于嗔恚病中不名為善。非對治法。所以者何。觀身過失名不凈觀。若嗔恚人觀過失者。則增益嗔恚火故。思惟慈心于嗔恚病中名為善對治法。于貪欲病中不名為善。非對治法。所以者何。慈心于眾生中。求好事觀功德。若貪欲人求好事觀功德者。則增益貪欲故。因緣觀法于愚癡病中名為善對治法。于貪欲嗔恚病中不名為善。非對治法。所以者何。先邪觀故生邪見。邪見即是愚癡。問曰。如佛法中說十二因緣。甚深如說。佛告阿難。是因緣法甚深難見難解難覺難觀。細心巧慧人乃能解。愚癡人于淺近法猶尚難解。何況甚深因緣。今云何言愚癡人應觀因緣法。答曰。愚癡人者。非謂如牛羊等愚癡。是人欲求實道。邪心觀故生種種邪見。如是愚癡人當觀因緣。是名為善對治法。若行嗔恚淫欲人欲求樂欲惱他。于此人中非善非對治法。不凈慈心思惟。是二人中是善是對治法。何以故。是二觀能拔嗔恚貪欲毒刺故。復次著常顛倒眾生。不知諸法相似相續。有如是人觀無常。是對治悉檀。非第一義。何以故。一切諸法自性空故。如說偈言

　無常見有常　　是名為顛倒
　空中無無常　　何處見有常　

問曰。一切有為法皆無常相。應是第一義。云何言無常非實。所以者何。一切有為法生住滅相。前生次住后滅故。云何言無常非實。答曰。有為法不應有三相。何以故。三相不實故。若諸法生住滅。是有為相者。今生中亦應有三相。生是有為相故。如是一一處亦應有三相。是則無窮。住滅亦如是。若諸生住滅。各更無有生住滅者。不應名有為法。何以故。有為法相無故。以是故。諸法無常非第一義。復次若一切實性無常則無行業報。何以故。無常名生滅。失故。譬如腐種子不生果。如是則無行業。無行業云何有果報。今一切賢圣法有果報。善智之人所可信受。不應言無。以是故。諸法非無常性。如是等無量因緣。說不得言諸法無常性。一切有為法無常。苦無我等亦如是。如是等相名為對治悉檀。第一義悉檀者。一切法性一切論議語言。一切是法非法。一一可分別破散。諸佛辟支佛阿羅漢所行真實法。不可破不可散。上于三悉檀中所不通者。此中皆通。問曰。云何通。答曰。所謂通者。離一切過失。不可變易不可勝。何以故。除第一義悉檀。諸余論議諸余悉檀皆可破故。如眾義經中所說偈

　各各自依見　　戲論起諍競
　若能知彼非　　是為知正見
　不肯受他法　　是名愚癡人
　作是論議者　　真是愚癡人
　若依自是見　　而生諸戲論
　若此是凈智　　無非凈智者　

此三偈中。佛說第一義悉檀相。所謂世間眾生。自依見自依法自依論議。而生諍競。戲論即諍競本。戲論依諸見生。如說偈言

　有受法故有諸論　　若無有受何所論
　有受無受諸見等　　是人于此悉已除　

行者能如實知此者。于一切法一切戲論。不受不著不見。是實不共諍競。能知佛法甘露味。若不爾者則謗法。若不受他法不知不取。是無智人。若爾者應一切論議人皆無智。何以故。各各不相受法故。所謂有人自謂。法第一義凈。余人妄語不凈。譬如世間治法。故治法者刑罰殺戮種種不凈。世間人信受行之。以為真凈。于余出家善圣人中。是最為不凈。外道出家人法。五熱中一腳立拔發等。尼犍子輩以為妙慧。余人說此為癡法。如是等種種外道出家白衣婆羅門法。各各自以為好。余皆妄語。是佛法中亦有犢子比丘說。如四大和合有眼法。如是五眾和合有人法。犢子阿毗曇中說。五眾不離人。人不離五眾。不可說五眾是人離五眾是人。人是第五不可說法藏中所攝。說一切有道人輩言。神人一切種一切時一切法門中。求不可得。譬如兔角龜毛常無。復次十八界十二入五眾實有。而此中無人。更有佛法中方廣道人言。一切法不生不滅。空無所有。譬如兔角龜毛常無。如是等一切論議師輩。自守其法不受余法。此是實余者妄語。若自受其法自法供養自法修行他法不受不供養為作過失。若以是為清凈。得第一義利者。則一切無非清凈。何以故。彼一切皆自愛法故。問曰。若諸見皆有過失。第一義悉檀。何者是。答曰。過一切語言道心行處滅遍無所依不示諸法。諸法實相無初無中無后不盡不壞。是名第一義悉檀。如摩訶衍義偈中說

　語言盡竟　　心行亦訖　　不生不滅
　法如涅槃　　說諸行處　　名世界法
　說不行處　　名第一義　

　一切實一切非實　　及一切實亦非實
　一切非實非不實　　是名諸法之實相　

如是等處處經中說。第一義悉檀。是義甚深難見難解。佛欲說是義故。說摩訶般若波羅蜜經。復次欲令長爪梵志等大論議師。于佛法中生信故。說是摩訶般若波羅蜜經。有梵志號名長爪。更有名先尼婆蹉衢多羅。更有名薩遮迦摩揵提等。是等閻浮提大論議師輩言。一切論可破。一切語可壞。一切執可轉。故無有實法可信可恭敬者。如舍利弗本末經中說。舍利弗舅摩訶俱絺羅。與姊舍利論議不如。俱絺羅思惟念言。非姊力也。必懷智人寄言母口。未生乃爾。及生長大當如之何。思惟已生憍慢心。為廣論議故出家作梵志。入南天竺國始讀經書。諸人問言。汝志何求。學習何經。長爪答言。十八種大經盡欲讀之。諸人語言。盡汝壽命猶不能知一。何況能盡。長爪自念。昔作憍慢為姊所勝。今此諸人復見輕辱。為是二事故。自作誓言我不剪爪。要讀十八種經書盡。人見爪長因號為長爪梵志。是人以種種經書智慧力。種種譏刺是法是非法是應是不應是實是不實是有是無。破他論議。譬如大力狂象唐突蹴踏無能制者。如是長爪梵志以論議力。摧伏諸論師已。還至摩伽陀國王舍城那羅聚落。至本生處問人言。我姊生子今在何處。有人語言。汝姊子者適生八歲。讀一切經書盡。至年十六論議勝一切人。有釋種道人姓瞿曇。與作弟子。長爪聞之即起憍慢。生不信心而作是言。如我姊子聰明如是。彼以何術誘誑剃頭作弟子。說是語已直向佛所。爾時舍利弗初受戒半月。佛邊侍立以扇扇佛。長爪梵志見佛問訊訖。一面坐作是念。一切論可破一切語可壞。一切執可轉。是中何者是諸法實相。何者是第一義。何者性。何者相。不顛倒。如是思惟。譬如大海水中欲盡其涯底。求之既久不得一法實可以入心者。彼以何論議道。而得我姊子。作是思惟已而語佛言。瞿曇。我一切法不受。佛問長爪。汝一切法不受。是見受不。佛所質義。汝已飲邪見毒。今出是毒氣。言一切法不受。是見汝受不。爾時長爪梵志如好馬見鞭影即覺便著正道。長爪梵志亦如是。得佛語鞭影入心。即棄捐貢高慚愧低頭。如是思惟。佛置我著二處負門中。若我說是見我受。是負處門粗。故多人知。云何自言一切法不受。今受是見。此是現前妄語。是粗負處門多人所知。第二負處門細。我欲受之。以不多人知故。作是念已。答佛言。瞿曇。一切法不受。是見亦不受。佛語梵志。汝不受一切法。是見亦不受。則無所受。與眾人無異。何用自高而生憍慢如是。長爪梵志不能得答。自知墮負處。即于佛一切智中起恭敬生信心。自思惟。我墮負處。世尊不彰我負。不言是非。不以為意。佛心柔濡。第一清凈。一切語論處滅。得大甚深法。是可恭敬處。心凈第一。佛說法斷其邪見故。即于坐處得遠塵離垢。諸法中得法眼凈。時舍利弗聞是語得阿羅漢。是長爪梵志出家作沙門。得大力阿羅漢。若長爪梵志。不聞般若波羅蜜氣分離四句第一義相應法。小信尚不得。何況得出家道果。佛欲導引如是等大論議師利根人故。說是般若波羅蜜經。復次諸佛有二種說法。一者觀人心隨可度者。二者觀諸法相。今佛欲說諸法實相故。說是摩訶般若波羅蜜經。如說相不相品中。諸天子問佛。是般若波羅蜜甚深。云何作相。佛告諸天子。空則是相無相無作相無生滅相無行之相常不生如性相寂滅相等。復次有二種說法。一者諍處。二者不諍處。諍處如余經中說。今欲明無諍處故。說是般若波羅蜜經。有相無相有物無物有依無依有對無對有上無上世界非世界亦如是。問曰。佛大慈悲心但應說無諍法。何以說諍法。答曰。無諍法。皆是無相常寂滅不可說。今說布施等及無常苦空等諸法。皆為寂滅無戲論故說。利根者知佛意不起諍。鈍根者不知佛意。取相著心故起諍此般若波羅蜜。諸法畢竟空故無諍處。若畢竟空可得可諍者。不名畢竟空。是故般若波羅蜜經名無諍處。有無二事皆寂滅故。復次余經中多以三種門說諸法。所謂善門不善門無記門。今欲說非善門非不善門非無記門諸法相故。說摩訶般若波羅蜜經。學法無學法非學非無學法。見諦斷法思惟斷法無斷法。可見有對不可見有對不可見無對。上中下法小大無量法。如是等三法門亦如是。復次余經中說四念處隨聲聞法門。于是比丘觀內身三十六物。除欲貪病。如是觀外身觀內外身。今于四念處欲以異門說般若波羅蜜。如所說菩薩觀內身。于身不生覺觀不得身。以無所得故。如是觀外身觀內外身。于身不生覺觀不得身。以無所得故。于身念處中。觀身而不生身覺觀是事甚難。三念處亦如是。四正勤四如意足四禪四諦等。種種四法門亦如是。復次余經中佛說五眾無常苦空無我相。今于是五眾欲說異法門故。說般若波羅蜜經。如佛告須菩提。菩薩若觀色是常行不行般若波羅蜜。受想行識是常行。不行般若波羅蜜。色無常行不行般若波羅蜜。受想行識無常行不行般若波羅蜜。五受眾五道。如是等種種五法門亦如是。余六七八等。乃至無量法門亦如是。如摩訶般若波羅蜜無量無邊。說般若波羅蜜因緣亦無量無邊。是事廣故。今略說摩訶般若波羅蜜因緣起法竟

　　摩訶般若波羅蜜初品如是我聞一時釋論第二

【經】如是我聞一時

【論】問曰。諸佛經何以故初稱如是語。答曰。佛法大海信為能入。智為能度。如是義者即是信。若人心中有信清凈。是人能入佛法。若無信是人不能入佛法。不信者言是事不如是。是不信相。信者言是事如是。譬如牛皮未柔不可屈折。無信人亦如是。譬如牛皮已柔隨用可作。有信人亦如是。復次經中說信如手。如人有手入寶山中自在取寶。有信亦如是。入佛法無漏根力覺道禪定寶山中。自在所取。無信如無手。無手人入寶山中。則不能有所取。無信亦如是。入佛法寶山。都無所得。佛言。若人有信。是人能入我大法海中。能得沙門果不空。剃頭染袈裟。若無信是人不能入我法海中。如枯樹不生華實。不得沙門果。雖剃頭染衣讀種種經能難能答。于佛法中空無所得。以是故。如是義在佛法初。善信相故。復次佛法深遠更有佛乃能知。人有信者雖未作佛。以信力故能入佛法。如梵天王請佛初轉法輪以偈請佛

　閻浮提先出　　多諸不凈法
　愿開甘露門　　當說清凈道　

佛以偈答

　我法甚難得　　能斷諸結使
　三有愛著心　　是人不能解　

梵天王白佛。大德。世界中智有上中下。善濡直心者。易可得度。是人若不聞法者。退墮諸惡難中。譬如水中蓮華。有生有熟。有水中未出者若不得日光則不能開。佛亦如是。佛以大慈悲憐愍眾生故為說法。佛念過去未來現在三世諸佛法。皆度眾生為說法。我亦應爾。如是思惟竟。受梵天王等諸天請說法。爾時世尊以偈答曰

　我今開甘露味門　　若有信者得歡喜
　于諸人中說妙法　　非惱他故而為說　

佛此偈中不說布施人得歡喜。亦不說多聞持戒忍辱精進禪定智慧人得歡喜。獨說信人。佛意如是。我第一甚深法微妙無量無數不可思議不動不猗不著無所得法。非一切智人則不能解。是故佛法中信力為初。信力能入。非布施持戒禪定智慧等能初入佛法。如說偈言

　世間人心動　　愛好福果報
　而不好福因　　求有不求滅
　先聞邪見法　　心著而深入
　我此甚深法　　無信云何解　

如提婆達大弟子俱迦梨等。無信法故墮惡道中。是人無信于佛法。自以智慧求不能得。何以故。佛法甚深故。如梵天王教俱迦梨說偈

　欲量無量法　　智者所不量
　無量法欲量　　此人自覆沒　

復次如是義者。若人心善直信。是人可聽法。若無是相則不解如所說偈

　聽者端視如渴飲　　一心入于語議中
　踴躍聞法心悲喜　　如是之人應為說　

復次如是義在佛法初。現世利后世利涅槃利。諸利根本信為大力。復次一切諸外道出家心念。我法微妙第一清凈。如是人自嘆所行法毀他人法。是故現世相打斗諍。后世墮地獄。受種種無量苦。如說偈

　自法愛染故　　呰毀他人法
　雖持戒行人　　不脫地獄苦　

是佛法中。棄舍一切愛一切見。一切吾我憍慢。悉斷不著。如筏喻經言。汝曹若解我筏喻法。是時善法應棄舍。何況不善法。佛自于般若波羅蜜不念不猗。何況余法有猗著者。以是故佛法初頭稱如是。佛意如是。我弟子無愛法無染法無朋黨。但求離苦解脫不戲論諸法相。如說阿他婆耆經。摩犍提難偈言

　決定諸法中　　橫生種種想
　悉舍內外故　　云何當得道　

佛答言

　非見聞知覺　　亦非持戒得
　非不見聞等　　非不持戒得
　如是論悉舍　　亦舍我我所
　不取諸法相　　如是可得道　

摩犍提問曰

　若不見聞等　　亦非持戒得
　非不見聞等　　非不持戒得
　如我心觀察　　持啞法得道　

佛答言

　汝依邪見門　　我知汝癡道
　汝不見妄想　　爾時自當啞　

復次我法真實余法妄語。我法第一余法不實。是為斗諍本。今如是義示人無諍法。聞他所說說人無咎。以是故諸佛經初稱如是。略說如是義竟

我者今當說。問曰。若佛法中言一切法空一切無有吾我。云何佛經初頭言如是我聞。答曰。佛弟子輩雖知無我。隨俗法說。我非實我也。譬如以金錢買銅錢人無笑者。何以故。賣買法應爾。言我者亦如是。于無我法中而說我。隨世俗故不應難。如天問經中偈說

　有羅漢比丘　　諸漏已永盡
　于最后邊身　　能言吾我不　

佛答言

　有羅漢比丘　　諸漏已永盡
　于最后邊身　　能言有吾我　

世界法中說我非第一實義中說。以是故諸法空無我。世界法故雖說我無咎。復次世界語言有三根本一者邪見。二者慢。三者名字。是中二種不凈一種凈。一切凡人三種語邪慢名字。見道學人二種語。慢名字。諸圣人一種語名字。內心雖不違實法。而隨世界人故共傳是語。除世界邪見。故隨俗無諍。以是故除二種不凈語本。隨世故用一種語。佛弟子隨俗故說我無有咎。復次若人著無吾我相。言是實余妄語。是人應難。汝一切法實相無我。云何言如是我聞。今諸佛弟子一切法空無所有。是中心不著。亦不言著諸法實相。何況無我法中心著。以是故不應難言何以說我。如中論中偈說

　若有所不空　　應當有所空
　不空尚不得　　何況得于空
　凡人見不空　　亦復見于空
　不見見無見　　是實名涅槃
　非二安隱門　　能破諸邪見
　諸佛所行處　　是名無我法　

略說我義竟

聞者今當說。問曰。聞者云何。聞用耳根聞耶。用耳識聞。用意識聞耶。若耳根聞。耳根無覺知故不應聞。若耳識聞。耳識一念故不能分別。不應聞。若意識聞。意識亦不能聞。何以故。先五識識五塵。然后意識識。意識不能識現在五塵。唯識過去未來五塵。若意識能識現在五塵者。盲聾人亦應識聲色。何以故。意識不破故。答曰。非耳根能聞聲。亦非耳識亦非意識能聞聲事從多因緣和合故得聞聲。不得言一法能聞聲。何以故。耳根無覺故不應聞聲。識無色無對無處故。亦不應聞聲。聲無覺亦無根故不能知聲。爾時耳根不破。聲至可聞處。意欲聞情塵意和合故耳識生。隨耳識即生意識。能分別種種因緣得聞聲。以是故不應作是難。誰聞聲。佛法中亦無有一法能作能見能知。如說偈

　有業亦有果　　無作業果者
　此第一甚深　　是法佛能見
　雖空亦不斷　　相續亦不常
　罪福亦不失　　如是法佛說　

略說聞竟

一者今當說。問曰。佛法中數時等法實無。陰入持所不攝故。何以言一時。答曰。隨世俗故有一時無有咎。若畫泥木等作天像。念天故禮拜無咎。說一時亦如是。雖實無一時隨俗說一時無咎。問曰不應無一時。佛自說言。一人出世間多人得樂。是者何人。佛世尊也。亦如說偈

　我行無師保　　志一無等侶
　積一行得佛　　自然通圣道　

如是等佛處處說一。應當有一。復次一法和合故物名為一。若實無一法。何以故。一物中一心生非二非三。二物中二心生非一非三。三物中三心生非二非一。若實無諸數。一物中應二心生。二物中應一心生。如是等三四五六皆爾。以是故。定知一物中有一法。是法和合故。一物中一心生。答曰。若一與物一。若一與物異。二俱有過。問曰。若一有何過。答曰。若一瓶是一義。如因提梨釋迦。亦是一義。若爾者在在有一者應皆是瓶。譬如在在有因提梨。亦處處有釋迦。今衣等諸物皆應是瓶一。瓶一故如是處處一皆應是瓶。如瓶衣等。悉是一物無有分別。復次一是數法。瓶亦應是數法。瓶體有五法。一亦應有五法。瓶有色有對。一亦應有色有對。若在在一不名為瓶。今不應瓶一。一若說一不攝瓶。若說瓶亦不攝一。瓶一不異故。又復欲說一應說瓶。欲說瓶應說一。如是則錯亂。問曰。一中過如是。異中有何咎。答曰。若一與瓶異。瓶則非一。若瓶與一異。一則非瓶。若瓶與一合。瓶名一者。今一與瓶合。何以不名一為瓶。是故不得言瓶異一。問雖一數合故瓶為一。然一不作瓶。答曰。諸數初一。一與瓶異。以是故瓶不作一。一無故多亦無。何以故。先一后多故。如是異中一亦不可得。以是故二門中求一法不可得。不可得故。云何陰持入攝。但佛弟子隨俗語言名為一心。實不著知數法名字有。以是故。佛法中言一人一師一時不墮邪見咎。略說一竟

時者今當說。問曰。天竺說時名有二種。一名迦羅二名三摩耶。佛何以不言迦羅而言三摩耶。答曰。若言迦羅俱亦有疑

問曰。輕易說故應言迦羅。迦羅二字三摩耶三字。重語難故。答曰。除邪見故。說三摩耶。不言迦羅。復次有人言。一切天地好丑皆以時為因。如時經中偈說

　時來眾生熟　　時至則催促
　時能覺悟人　　是故時為因
　世界如車輪　　時變如轉輪
　人亦如車輪　　或上而或下　

更有人言。雖天地好丑一切物非時所作。然時是不變。因是實有。時法細故。不可見不可知。以華果等果故。可知有時。往年今年久近遲疾見此相。雖不見時可知有時。何以故見果知有因故。以是故有時法。時法不壞故常。答曰。如泥丸是現在時。土塵是過去時。瓶是未來時。時相常故。過去時不作未來時。汝經書法。時是一物。以是故過去世。不作未來世。亦不作現在世。雜過故。過去世中亦無未來世。以是故無未來世。現在世亦如是

問曰。汝受過去土塵時。若有過去時。必應有未來時。以是故實有時法。答曰。汝不聞我先說。未來世瓶。過去世土塵。未來世不作過去世。墮未來世相中。是未來世相時。云何名過去時。以是故過去時亦無

問曰。何以無時。必應有時。現在有現在相。過去有過去相。未來有未來相。答曰。若令一切三世時有自相。應盡是現在世。無過去未來時。若今有未來不名未來應當名現在。以是故是語不然

問曰。過去時未來時。非現在相中行。過去時過去世中行。未來世未來時中行。以是故各各法相有時。答曰。若過去復過去。則破過去相。若過去不過去。則無過去相。何以故自相舍故。未來世亦如是。以是故時法無實。云何能生天地好丑及華果等諸物。如是等種種除邪見故。不說迦羅時。說三摩耶。見陰界入生滅。假名為時無別時。所謂方時離合一異長短等名字出。凡人心著。謂是實有法。以是故。除棄世界名字語言法

問曰。若無時。云何聽時食遮非時食是戒。答曰。我先已說世界名字法。有時非實法。汝不應難。亦是毗尼中結戒法。是世界中實。非第一實法相。吾我法相實不可得故。亦為眾人嗔呵故。亦欲護佛法使久存定弟子禮法故。諸三界世尊結諸戒。是中不應求有何實。有何名字等。何者相應。何者不相應。何者是法如是相。何者是法不如是相。以是故是事不應難

問曰。若非時食時藥時衣皆是柯邏。何以不說三摩耶。答曰。此毗尼中說白衣不得聞。外道何由得聞。而生邪見。余經通皆得聞是故。說三摩耶令其不生邪見。三摩耶詭名。時亦是假名稱。又佛法中多說三摩耶。少說柯邏。少故不應難。如是我聞一時五語各各義略說竟

大智度論卷第一大智度初品總說如是我聞釋論第三(卷第二)

　　　　龍樹菩薩造


　　　　后秦龜茲國三藏法師鳩摩羅什奉　詔譯


如是我聞一時今當總說。問曰。若諸佛一切智人。自然無師不隨他教不受他法。不用他道不從他聞而說法。何以言如是我聞。答曰。如汝所言。佛一切智人自然無師。不應從他聞法而說。佛法非但佛口說者。是一切世間真實善語。微妙好語皆出佛法中。如佛毗尼中說。何者是佛法。佛法有五種人說。一者佛自口說。二者佛弟子說。三者仙人說。四者諸天說。五者化人說。復次如釋提桓因得道經。佛告憍尸迦。世間真實善語微妙好語皆出我法中。如贊佛偈中說

　諸世善語　　皆出佛法　　善說無失
　無過佛語　　余處雖有　　善無過語
　一切皆是　　佛法之余　　諸外道中
　設有好語　　如蟲食木　　偶得成字
　初中下法　　自共相破　　如鐵出金
　誰當信者　　如伊蘭中　　牛頭栴檀
　如苦種中　　甘善美果　　設能信者
　是人則信　　外經書中　　自出好語
　諸好實語　　皆從佛出　　如栴檀香
　出摩梨山　　除摩梨山　　無出栴檀
　如是除佛　　無出實語　

復次如是我聞。是阿難等佛大弟子輩說。入佛法相故名為佛法。如佛般涅槃時。于俱夷那竭國薩羅雙樹間。北首臥將入涅槃。爾時阿難親屬愛未除未離欲故。心沒憂海不能自出。爾時長老阿泥盧豆語阿難。汝守佛法藏人。不應如凡人自沒憂海。一切有為法是無常相。汝莫愁憂。又佛手付汝法。汝今愁悶失所受事。汝當問佛。佛般涅槃后我曹云何行道。誰當作師。惡口車匿云何共住。佛經初作何等語。如是種種未來事應問佛。阿難聞是事。悶心小醒得念道力。助于佛末后臥床邊。以此事問佛。佛告阿難。若今現前。若我過去后自依止法依止不余依止。云何比丘自依止法依止不余依止。于是比丘內觀身。常當一心智慧勤修精進。除世間貪憂。外身內外身觀亦如是。受心法念處亦復如是。是名比丘自依止法依止不余依止。從今日解脫戒經即是大師。如解脫戒經說。身業口業應如是行。車匿比丘我涅槃后。如梵法治。若心濡伏者。應教刪陀迦旃延經。即可得道。復次我三阿僧祇劫所集法寶藏。是藏初應作是說。如是我聞一時佛在某方某國土某處樹林中。何以故。過去諸佛經初。皆稱是語。未來諸佛經初。亦稱是語。現在諸佛末后般涅槃時。亦教稱是語。今我般涅槃后。經初亦應稱如是我聞一時。是故當知是佛所教非佛自言如是我聞。佛一切智人自然無師故。不應言我聞。若佛自說如是我聞。有所不知者。可有此難。阿難問佛。佛教是語。是弟子所言。如是我聞。無有咎。復次欲令佛法久住世間故。長老摩訶迦葉等諸阿羅漢問阿難。佛初何處說法。說何等法。阿難答如是我聞一時佛在波羅捺國仙人鹿林中。為五比丘說是苦圣諦。我本不從他聞。法中正憶念得眼智明覺。是經是中應廣說。如集法經中廣說。佛入涅槃時。地六種動諸河反流。疾風暴發黑云四起。惡雷掣電雹雨驟墮處處星流師子惡獸哮吼喚呼。諸天世人皆大號啕。諸天人等皆發是言。佛取涅槃一何疾哉。世間眼滅。當是時間。一切草木藥樹華葉一時剖裂。諸須彌山王盡皆傾搖。海水波揚地大震動山崖崩落。諸樹摧折四面煙起。甚大可畏。陂池江河盡皆嬈濁。彗星晝出。諸人啼哭諸天憂愁。諸天女等郁伊哽咽涕淚交流。諸學人等默然不樂。諸無學人。念有為諸法一切無常。如是天人夜叉羅剎犍闥婆甄陀羅摩睺羅伽及諸龍等。皆大憂愁。諸阿羅漢度老病死海。心念言

　已渡凡夫恩愛河　　老病死券已裂破
　見身篋中四大蛇　　今入無余滅涅槃　

諸大阿羅漢。各各隨意于諸山林流泉溪谷處處舍身而般涅槃。更有諸阿羅漢。于虛空中飛騰而去。譬如雁王。現種種神力。令眾人心信清凈。然后般涅槃。六欲天乃至遍凈天等。見諸阿羅漢皆取滅度。各心念言。佛日既沒種種禪定解脫智慧弟子光亦滅。是諸眾生有種種淫怒癡病。是法藥師輩今疾滅度誰當治者。無量智慧大海中生。弟子蓮華今已干枯。法樹摧折法云散滅。大智象王既逝象子亦隨去。法商人過去。從誰求法寶。如偈說

　佛已永寂入涅槃　　諸滅結眾亦過去
　世界如是空無智　　癡冥遂增智燈滅　

爾時諸天禮摩訶迦葉足。說偈言

　耆年欲恚慢已除　　其形譬如紫金柱
　上下端嚴妙無比　　目明清凈如蓮華　

如是贊已。白大迦葉言。大德迦葉。仁者知不。法船欲破法城欲頹。法海欲竭法幢欲倒。法燈欲滅說法人欲去。行道人漸少。惡人力轉盛。當以大慈建立佛法

爾時大迦葉心如大海澄靜不動。良久而答。汝等善說實如所言。世間不久無智盲冥。于是大迦葉默然受請。爾時諸天禮大迦葉足。忽然不現各自還去。是時大迦葉思惟。我今云何使是三阿僧祇劫難得佛法而得久住。如是思惟竟。我知是法可使久住。應當結集修妒路阿毗曇毗尼作三法藏。如是佛法可得久住。未來世人可得受行。所以者何。佛世世勤苦慈愍眾生故。學得是法為人演說。我曹亦應承用佛教宣揚開化。是時大迦葉作是語竟。住須彌山頂。撾銅揵稚。說此偈言

　佛諸弟子　　若念于佛　　當報佛恩
　莫入涅槃　

是揵稚音大迦葉語聲。遍至三千大千世界。皆悉聞知。諸有弟子得神力者。皆來集會大迦葉所。爾時大迦葉告諸會者。佛法欲滅。佛從三阿僧祇劫。種種勤苦慈愍眾生學得是法。佛般涅槃已。諸弟子知法持法誦法者皆亦隨佛滅度。法今欲滅。未來眾生甚可憐愍。失智慧眼愚癡盲冥。佛大慈悲愍傷眾生。我曹應當承用佛教。須待結集經藏竟。隨意滅度。諸來眾會皆受教住。爾時大迦葉選得千人。除善阿難。盡皆阿羅漢得六神通。得共解脫無礙解脫。悉得三明禪定自在。能逆順行諸三昧皆悉無礙。誦讀三藏知內外經書。諸外道家十八種大經盡亦讀知。皆能論議降伏異學。問曰。是時有如是等無數阿羅漢。何以故正選取千人不多取耶。答曰。頻婆娑羅王得道。八萬四千官屬亦各得道。是時王教敕宮中。常設飯食供養千人。阿阇貰王不斷是法。爾時大迦葉思惟言。若我等常乞食者。當有外道強來難問廢闕法事。今王舍城。常設飯食供給千人。是中可住結集經藏。以是故選取千人。不得多取。是時大迦葉與千人俱到王舍城耆阇崛山中。告語阿阇世王。給我等食日日送來。今我曹等結集經藏不得他行。是中夏安居三月初十五日說戒時。集和合僧。大迦葉入禪定。以天眼觀今是眾中誰有煩惱未盡。應逐出者。唯有阿難一人不盡。余九百九十九人。諸漏已盡清凈無垢。大迦葉從禪定起。眾中手牽阿難出言。今清凈眾中結集經藏。汝結未盡不應住此。是時阿難慚恥悲泣而自念言。我二十五年。隨侍世尊供給左右。未曾得如是苦惱。佛實大德慈悲含忍。念已白大迦葉言。我能有力久可得道。但諸佛法阿羅漢者。不得供給左右使令。以是故我留殘結不盡斷耳。大迦葉言。汝更有罪。佛意不欲聽女人出家。汝殷勤勸請佛聽為道。以是故佛之正法五百歲而衰微。是汝突吉羅罪。阿難言。我憐愍瞿曇彌。又三世諸佛法皆有四部眾。我釋迦文佛云何獨無。大迦葉復言。佛欲涅槃時。近俱夷那竭城脊痛。四疊漚多羅僧敷臥。語汝言。我須水。汝不供給。是汝突吉羅罪。阿難答言。是時五百乘車截流而渡令水渾濁。以是故不取。大迦葉復言。正使水濁佛有大神力能令大海濁水清凈。汝何以不與。是汝之罪。汝去作突吉羅懺悔。大迦葉復言。佛問汝。若有人四神足好修。可住壽一劫若減一劫。佛四神足好修。欲住壽一劫若減一劫。汝默然不答。問汝至三。汝故默然。汝若答佛佛四神足好修。應住一劫若減一劫。由汝故。令佛世尊早入涅槃。是汝突吉羅罪。阿難言。魔蔽我心。是故無言。我非惡心而不答佛。大迦葉復言。汝與佛疊僧伽梨衣以足蹈上。是汝突吉羅罪。阿難言。爾時有大風起無人助。我捉衣時風吹來墮我腳下。非不恭敬故蹈佛衣。大迦葉復言。佛陰藏相般涅槃后以示女人。是何可恥。是汝突吉羅罪。阿難言。爾時我思惟。若諸女人見佛陰藏相者。便自羞恥女人形。欲得男子身修行佛相種福德根。以是故我示女人。不為無恥而故破戒。大迦葉言。汝有六種突吉羅罪。盡應僧中悔過。阿難言諾。隨長老大迦葉及僧所教。是時阿難長跪合手。偏袒右肩脫革屣。六種突吉羅罪懺悔。大迦葉于僧中手牽阿難出。語阿難言。斷汝漏盡然后來入。殘結未盡汝勿來也。如是語竟便自閉門。爾時。諸阿羅漢議言。誰能結集毗尼法藏者。長老阿泥盧豆言。舍利弗是第二佛有好弟子。字憍梵波提(秦言牛齝)柔軟和雅常處閑居。住心寂燕能知毗尼法藏。今在天上尸利沙樹園中住。遣使請來。大迦葉語下坐比丘。汝次應僧使。下坐比丘言。僧有何使。大迦葉言。僧使汝至天上尸利沙樹園中憍梵波提阿羅漢住處。是比丘歡喜踴躍受僧敕命。白大迦葉言。我到憍梵波提阿羅漢所陳說何事。大迦葉言。到已語憍梵缽提。大迦葉等漏盡阿羅漢。皆會閻浮提。僧有大法事。汝可疾來是。下坐比丘頭面禮僧右繞三匝。如金翅鳥飛騰虛空。往到憍梵波提所。頭面作禮。語憍梵波提言。軟善大德少欲知足常在禪定。大迦葉問訊有語。今僧有大法事。可疾下來觀眾寶聚。是時憍梵波提心覺生疑。語是比丘言。僧將無斗諍事喚我來耶。無有破僧者不。佛日滅度耶。是比丘言。實如所言。大師佛已滅度。憍梵波提言。佛滅度大疾。世間眼滅。能逐佛轉法輪將我和上舍利弗今在何所。答曰。先入涅槃。憍梵波提言。大師法將各自別離。當可奈何。摩訶目伽連今在何所。是比丘言。是亦滅度。憍梵波提言。佛法欲散大人過去眾生可愍。問長老阿難今何所作。是比丘言。長老阿難佛滅度后。憂愁啼哭迷悶不能自喻。憍梵波提言。阿難懊惱由有愛結別離生苦。羅睺羅復云何。答言。羅睺羅得阿羅漢故無憂無愁。但觀諸法無常相。憍梵波提言。難斷愛已斷無憂愁。憍梵波提言。我失離欲大師。于是尸利沙樹園中住。亦何所為。我和上大師皆已滅度。我今不能復下閻浮提。住此般涅槃。說是言已入禪定中。踴在虛空。身放光明。又出水火。手摩日月現種種神變。自心出火燒身。身中出水四道流下。至大迦葉所。水中有聲。說此偈言

　憍梵缽提稽首禮　　妙眾第一大德僧
　聞佛滅度我隨去　　如大象去象子隨　

爾時下坐比丘。持衣缽還僧。是時中間阿難思惟諸法求盡殘漏。其夜坐禪經行殷勤求道。是阿難智慧多定力少。是故不即得道。定智等者乃可速得。后夜欲過疲極偃息。卻臥就枕頭未至枕。廓然得悟。如電光出闇者見道。阿難如是入金剛定。破一切諸煩惱山。得三明六神通共解脫。作大力阿羅漢。即夜到僧堂門敲門而喚。大迦葉問言。敲門者誰。答言。我是阿難。大迦葉言。汝何以來。阿難言。我今夜得盡諸漏。大迦葉言。不與汝開門。汝從門鑰孔中來。阿難答言。可爾。即以神力從門鑰孔中入。禮拜僧足懺悔。大迦葉莫復見責。大迦葉手摩阿難頭言。我故為汝使汝得道。汝無嫌恨。我亦如是以汝自證。譬如手畫虛空無所染著。阿羅漢心亦如是。一切法中得無所著。復汝本坐。是時僧復議言。憍梵波提已取滅度。更有誰能結集法藏。長老阿泥盧豆言。是長老阿難。于佛弟子常侍近佛。聞經能持佛常嘆譽。是阿難能結集經藏。是時長老大迦葉摩阿難頭言。佛囑累汝令持法藏。汝應報佛恩。佛在何處最初說法。佛諸大弟子能守護法藏者皆以滅度。唯汝一人在。汝今應隨佛心憐愍眾生。故集佛法藏。是時阿難禮僧已坐師子床。時大迦葉說此偈言

　佛圣師子王　　阿難是佛子
　師子座處坐　　觀眾無有佛
　如是大德眾　　無佛失威神
　如空無月時　　有宿而不嚴
　汝大智人說　　汝佛子當演
　何處佛初說　　今汝當布現　

是時長老阿難一心合手。向佛涅槃方。如是說言

　佛初說法時　　爾時我不見
　如是展轉聞　　佛在波羅柰
　佛為五比丘　　初開甘露門
　說四真諦法　　苦集滅道諦
　阿若憍陳如　　最初得見道
　八萬諸天眾　　皆亦入道跡　

是千阿羅漢聞是語已。上升虛空高七多羅樹。皆言咄無常力大。如我等眼見佛說法。今乃言我聞。便說偈言

　我見佛身相　　猶如紫金山
　妙相眾德滅　　唯有名獨存
　是故當方便　　求出于三界
　勤集諸善根　　涅槃最為樂　

爾時長老阿泥盧豆。說偈言

　咄世間無常　　如水月芭蕉
　功德滿三界　　無常風所壞　

爾時大迦葉。復說此偈

　無常力甚大　　愚智貧富貴
　得道及未得　　一切無能免
　非巧言妙寶　　非欺誑力諍
　如火燒萬物　　無常相法爾　

大迦葉語阿難。從轉法輪經至大般涅槃。集作四阿含。增一阿含中阿含長阿含相應阿含。是名修妒路法藏。諸阿羅漢更問。誰能明了集毗尼法藏。皆言。長老憂婆離于五百阿羅漢中持律第一。我等今請。即請言。起就師子座處坐說。佛在何處初說毗尼結戒。憂婆離受僧教。師子座處坐說。如是我聞一時佛在毗舍離。爾時須提那迦蘭陀長者子初作淫欲。以是因緣故結初大罪。二百五十戒義作三部七法八法比丘尼毗尼增一。憂婆利問雜部善部。如是等八十部作毗尼藏。諸阿羅漢復更思惟。誰能明了集阿毗曇藏。念言。長老阿難于五百阿羅漢中。解修妒路義第一。我等今請。即請言。起就師子座處坐。佛在何處初說阿毗曇。阿難受僧教師子座處坐說。如是我聞一時佛在舍婆提城。爾時佛告諸比丘。諸有五怖五罪五怨不除不滅。是因緣故此生中身心受無量苦。復后世墮惡道中。諸有無此五怖五罪五怨。是因緣故于今生種種身心受樂。后世生天上樂處。何等五怖應遠。一者殺二者盜三者邪淫四者妄語五者飲酒。如是等名阿毗曇藏。三法藏集竟。諸天鬼神諸龍天女種種供養。雨天華香幡蓋天衣。供養法故。于是說偈

　憐愍世界故　　集結三藏法
　十力一切智　　說智無明燈　

問曰。八犍度阿毗曇六分阿毗曇等。從何處出。答曰。佛在世時法無違錯。佛滅度后初集法時亦如佛在。后百年阿輸迦王。作般阇于瑟大會。諸大法師論議異故。有別部名字。從是以來展轉。至姓迦旃延婆羅門道人。智慧利根盡讀三藏內外經書。欲解佛語故。作發智經八犍度。初品是世間第一法。后諸弟子等。為后人不能盡解八犍度故。作鞞婆娑。有人言。六分阿毗曇中。第三分八品之名分別世處分。(此是樓炭經作六分中第三分)是目犍連作。六分中初分八品四品。是婆須蜜菩薩作。四品是罽賓阿羅漢作。余五分諸論議師所作。有人言。佛在時舍利弗解佛語故。作阿毗曇。后犢子道人等讀誦。乃至今名為舍利弗阿毗曇。摩訶迦旃延佛在時。解佛語作昆勒。(昆勒秦言篋藏)乃至今行于南天竺。皆是廣解佛語故。如說五戒。幾有色幾無色。幾可見幾不可見。幾有對幾無對。幾有漏幾無漏。幾有為幾無為。幾有報幾無報。幾有善幾不善。幾有記幾無記。如是等是名阿毗曇。復次七使。欲染使嗔恚使。有愛使憍慢使。無明使見使疑使。是七使。幾欲界系幾色界系幾無色界系。幾見諦斷幾思惟斷。幾見苦斷幾見集斷。幾見盡斷幾見道斷。幾遍使幾不遍使。十智法智比智世智他心智。苦智集智滅智道智。盡智無生智。是十智。幾有漏幾無漏。幾有為幾無為。幾有漏緣幾無漏緣。幾有為緣幾無為緣。幾欲界緣幾色界緣幾無色界緣。幾不系緣。幾無礙道中修。幾解脫道中修。四果得時幾得幾失。如是等分別一切法。亦名阿毗曇。為阿毗曇三種。一者阿毗曇身及義。略說三十二萬言。二者六分。略說三十六萬言。三者昆勒。略說三十二萬言。昆勒廣比諸事以類相從。非阿毗曇。略說如是我聞一時總義竟

　　大智度初品中婆伽婆釋論第四

【經】婆伽婆

【論】今當說。釋曰。云何名婆伽婆。婆伽婆者。婆伽言德。婆言有。是名有德。復次婆伽名分別。婆名巧。巧分別諸法總相別相故。名婆伽婆。復次婆伽名名聲。婆名有。是名有名聲。無有得名聲如佛者。轉輪圣王釋梵護世者。無有及佛。何況諸余凡庶。所以者何。轉輪圣王與結相應。佛已離結。轉輪圣王沒在生老病死泥中。佛已得渡。轉輪圣王為恩愛奴仆。佛已永離。轉輪圣王處在世間曠野災患。佛已得離。轉輪圣王處在無明闇中。佛處第一明中。轉輪圣王若極多領四天下。佛領無量諸世界。轉輪圣王財自在。佛心自在。轉輪圣王貪求天樂。佛乃至有頂樂亦不貪著。轉輪圣王從他求樂。佛內心自樂。以是因緣佛勝轉輪圣王。諸余釋梵護世者亦復如是。但于轉輪圣王小勝。復次婆伽名破。婆名能。是人能破淫怒癡故。稱為婆伽婆。問曰。如阿羅漢辟支佛。亦破淫怒癡與佛何異。答曰。阿羅漢辟支佛雖破三毒。氣分不盡。譬如香在器中香雖出余氣故在。又如草木薪火燒煙出炭灰不盡。火力薄故。佛三毒永盡無余。譬如劫盡火燒須彌山一切地都盡無煙無炭。如舍利弗嗔恚氣殘。難陀淫欲氣殘。必陵伽婆磋慢氣殘。譬如人被鎖初脫時行猶不便。時佛從禪起經行。羅睺羅從佛經行。佛問羅睺羅。何以羸瘦。羅睺羅說偈答佛

　若人食油則得力　　若食酥者得好色
　食麻滓菜無色力　　大德世尊自當知　

佛問羅睺羅。是眾中誰為上座。羅睺羅答。和上舍利弗。佛言。舍利弗食不凈食。爾時舍利弗轉聞是語。即時吐食自作誓言。從今日不復受人請。是時波斯匿王長者須達多等。來詣舍利弗所。語舍利弗。佛不以無事而受人請。大德舍利弗復不受請。我等白衣云何當得大信清凈。舍利弗言。我大師佛言。舍利弗食不凈食。今不得受人請。于是波斯匿等至佛所白佛言。佛不常受人請。舍利弗復不受請。我等云何心得大信。愿佛敕舍利弗還受人請。佛言。此人心堅不可移轉。佛爾時引本生因緣。昔有一國王。為毒蛇所嚙。王時欲死呼諸良醫令治蛇毒。時諸醫言。還令蛇嗽毒氣乃盡。是時諸醫各設咒術。所嚙王蛇即來王所。諸醫積薪燃火敕蛇。還嗽汝毒。若不爾者當入此火。毒蛇思惟。我既吐毒云何還嗽。此事劇死。思惟心定即時入火。爾時毒蛇舍利弗是。世世心堅不可動也。復次長老必陵伽婆蹉常患眼痛。是人乞食常渡恒水。到恒水邊彈指言。小婢住莫流水。即兩斷得過乞食。是恒神到佛所白佛。佛弟子必陵伽婆蹉。常罵我言小婢住莫流水。佛告必陵伽婆蹉。懺謝恒神。必陵伽婆蹉即時合手語恒神言。小婢莫嗔今懺謝汝。是時大眾笑之。云何懺謝而復罵耶。佛語恒神。汝見畢陵伽婆蹉合手懺謝不。懺謝無慢而有此言。當知非惡。此人五百世來常生婆羅門家。常自憍貴輕賤余人。本來所習口言而已。心無憍也。如是諸阿羅漢。雖斷結使猶有殘氣。如諸佛世尊。若人以刀割一臂。若人以栴檀香泥一臂。如左右眼心無憎愛。是以永無殘氣。栴阇婆羅門女。木杅謗佛于大眾中言。汝使我有娠。何以不憂與我衣食。為爾無羞誑惑余人。是時五百婆羅門師等。皆舉手唱言是是。我曹知此事。是時佛無異色亦無慚色。此事即時彰露地為大動。諸天供養散眾名華。贊嘆佛德佛無喜色。復次佛食馬麥亦無憂戚。天王獻食百味具足。不以為悅。一心無二。如是等種種飲食衣被臥具。贊呵輕敬等種種事中心無異也。譬如真金燒鍛打磨都無增損。以是故阿羅漢雖斷結得道。猶有殘氣不得稱婆伽婆。問曰。婆伽婆正有此一名更有余名。答曰。佛功德無量。名號亦無量。此名取其大者。以人多識故。復有異名。名多陀阿伽陀等。云何名多陀阿伽陀。如法相解如法相說。如諸佛安隱道來。佛亦如是來更不去后有中。是故名多陀阿伽陀。復名阿羅呵。云何名阿羅呵。阿羅名賊。呵名殺。是名殺賊。如偈說

　佛以忍為鎧　　精進為剛甲
　持戒為大馬　　禪定為良弓
　智慧為好箭　　外破魔王軍
　內滅煩惱賊　　是名阿羅呵　

復次阿名不。羅呵名生。是名不生。佛心種子后世田中不生。無明糠脫故。復次阿羅呵名應受供養。佛諸結使除盡得一切智慧故。應受一切天地眾生供養。以是故佛名阿羅呵。復名三藐三佛陀。云何名三藐三佛陀。三藐名正。三名遍。佛名知。是名正遍知一切法。問曰。云何正遍知。答曰

　知苦如苦相　　知集如集相
　知滅如滅相　　知道如道相　

是名三藐三佛陀。復次知一切諸法實不壞相不增不減。云何名不壞相。心行處滅言語道斷。過諸法如涅槃相不動。以是故名三藐三佛陀。復次一切十方諸世界名號。六道所攝眾生名號。眾生先世因緣未來世生處。一切十方眾生心相。諸結使諸善根諸出要。如是等一切諸法悉知。是名三藐三佛陀。復名鞞侈遮羅那三般那。秦言明行具足。云何名明行具足。宿命天眼漏盡。名為三明。問曰。神通明有何等異。答曰。直知過去宿命事。是名通。知過去因緣行業。是名明。直知死此生彼。是名通。知行因緣際會不失。是名明。直盡結使不知更生不生。是名通。若知漏盡更不復生。是名明。是三明大阿羅漢大辟支佛所得。問曰。若爾者與佛有何等異。答曰。彼雖得三明明不滿足。佛悉滿足。是為異。問曰。云何不滿。云何滿。答曰。諸阿羅漢辟支佛宿命智。知自身及他人亦不能遍。有阿羅漢知一世或二世三世十百千萬劫乃至八萬劫。過是以往不能復知。是故不滿天眼明。未來世亦如是。佛一念中生住滅時。諸結使分生時。如是住時。如是滅時。如是苦法忍苦法智中所斷結使悉覺了。知如是結使解脫。得爾所有為法解脫。得爾所無為法解脫。乃至道比忍。見諦道十五心中。諸聲聞辟支佛所不覺知。時少疾故。如是知過去眾生因緣漏盡。未來現在亦如是。是故名佛明行具足。行名身口業。唯佛身口業具足。余皆有失。是名明行具足。復名修伽陀。修秦言好。伽陀或言去。或言說。是名好去好說。好去者。于種種諸深三摩提無量諸大智慧中去。如偈說

　佛一切智為大車　　八正道行入涅槃　

是名好去。好說者。如諸法實相說。不著法愛說。觀弟子智慧力。是人正使一切方便神通智力化之。亦無如之何。是人可度是疾是遲。是人應是處度。是人應說布施。或說戒或說涅槃。是人應說五眾十二因緣四諦等諸法能入道。如是等種種。知弟子智力。而為說法。是名好說。復名路迦憊。路迦秦言世。憊名知。是名知世間。問曰。云何知世間。答曰。知二種世間。一眾生二非眾生及如實相。知世間世間因知世間滅出世間道。復次知世間。非如世俗知。亦非外道知。知世間無常故苦。苦故無我。復次知世間相非有常非無常。非有邊非無邊。非去非不去。如是相亦不著。清凈常不壞相如虛空。是名知世間。復名阿耨多羅。秦言無上。云何無上。涅槃法無上。佛自知是涅槃不從他聞。亦將導眾生令至涅槃。如諸法中涅槃無上。眾生中佛亦無上。復次持戒禪定智慧。教化眾生。一切無有與等者。何況能過。故言無上。復次阿名無。耨多羅名答。一切外道法可答可破。非實非清凈故。佛法不可答不可破。出一切語言道。亦實清凈故。以是故名無答。復名富樓沙曇藐婆羅提。富樓沙。秦言丈夫。曇藐言可化。婆羅提言調御師。是名可化丈夫調御師。佛以大慈大悲大智故。有時軟美語。有時苦切語。有時雜語。以此調御令不失道。如偈說

　佛法為車弟子馬　　實法寶主佛調御
　若馬出道失正轍　　如是當治令調伏
　若小不調輕法治　　好善成立為上道
　若不可治便棄舍　　以是調御為無上　

復次調御師有五種。初父母兄姊親里中官法下師法。今世三種法治。后世閻羅王治。佛以今世樂后世樂及涅槃樂利益故。名師上。四種法治人不久畢壞。不能常實成就。佛成人以三種道。常隨道不失。如火自相不舍乃至滅。佛令人得善法亦如是。至死不舍。以是故。佛名可化丈夫調御師。問曰。女人佛亦化令得道。何以獨言丈夫。答曰。男尊女卑故。女從男故。男為事業主故。復次女人有五礙。不得作轉輪王釋天王魔天王梵天王。佛以是故不說。復次若言佛為女人調御師。為不尊重。若說丈夫一切都攝。譬如王來不應獨來。必有侍從。如是說丈夫。二根無根及女盡攝。以是故說丈夫。用是因緣故。佛名可化丈夫調御師。復名舍多提婆魔[少/(兔-、)]舍喃。舍多秦言教師。提婆言天。魔[少/(兔-、)]舍喃言人。是名天人教師。云何名天人教師。佛示導是應作是不應作。是善是不善。是人隨教行不舍道法。得煩惱解脫報。是名天人師。問曰。佛能度龍鬼神等墮余道中生者。何以獨言天人師。答曰。度余道中生者少。度天人中生者多。如白色人雖有黑黡子不名黑人。黑少故。復次人中結使薄厭心易得。天中智慧利。以是故。二處易得道。余道中不爾。復次言天則攝一切天。言人則攝一切地上生者。何以故。天上則天大。地上則人大。是故說天則天上盡攝。說人則地上盡攝。復次人中得受戒律儀見諦道思惟道及諸道果。或有人言。余道中不得。或有人言。多少得。天人中易得多得。以是故佛為天人師。復次人中行樂因多。天中樂報多。善法是樂因。樂是善法報。余道中善因報少。以是故佛為天人師。復名佛陀。(秦言知者)知何等法。知過去未來現在眾生數非眾生數有常無常等一切諸法。菩提樹下了了覺知故。名為佛陀。問曰。余人亦知一切諸法。如摩醯首羅天。(秦言大自在)八臂三眼騎白牛。如韋紐天(秦言遍悶)四臂捉貝持輪騎金翅鳥。如鳩摩羅天。(秦言童子)是天擎雞持鈴。捉赤幡騎孔雀。皆是諸天大將。如是等諸天各各言大。皆稱一切智。有人作弟子學其經書。亦受其法。言是一切智。答曰。此不應一切智。何以故。嗔恚憍慢心著故。如偈說

　若彩畫像及泥像　　聞經中天及贊天
　如是四種諸天等　　各各手執諸兵杖
　若力不如畏怖他　　若心不善恐怖他
　此天定必若怖他　　若少力故畏怖他
　是天一切常怖畏　　不能除卻諸衰苦
　有人奉事恭敬者　　現世不免沒憂海
　有人不敬不供養　　現世不妨受富樂
　當知虛誑無實事　　是故智人不屬天
　若世間中諸眾生　　業因緣故如循環
　福德緣故生天上　　雜業因緣故人中
　世間行業屬因緣　　是故智者不依天　

復次是三天愛之則欲令得一切愿。惡之則欲令七世滅。佛不爾。菩薩時若怨家賊來欲殺。尚自以身肉頭目髓腦而供養之。何況得佛。不惜身時。以是故獨佛應當受佛名號。應當歸命佛。以佛為師不應事天。復次佛有二事。一者大功德神通力。二者第一凈心諸結使滅。諸天雖有福德神力。諸結使不滅故心不清凈。心不清凈故神力亦少。聲聞辟支佛雖結使滅心清凈。福德薄故力勢少。佛二法滿足故稱勝一切人。余人不勝一切人。婆伽婆名有德。先已說。復名阿婆磨。(秦言無等)復名阿婆摩婆摩(秦言無等等)復名路迦那他(秦言世尊)復名波羅伽(秦言度彼岸)復名婆檀陀(秦言大德)復名尸梨伽那(秦言厚德)如是等無量名號。父母名字悉達陀(秦言成利)得道時知一切諸法故。是名為佛。應受諸天世人供養。如是等得名大德厚德。如是種種隨德立名。問曰。汝愛剎利種。凈飯王子字悉達多。以是故而大稱贊言一切智。一切智人無也。答曰。不爾。汝惡邪故妒嗔佛作妄語。實有一切智人。何以故。佛一切眾生中身色顏貌端正無比。相德明具勝一切人。小人見佛身相。亦知是一切智人。何況大人。如放牛譬喻經中說。摩伽陀國王頻婆娑羅請佛三月。及五百弟子。王須新乳酪酥供養佛及比丘僧。語諸放牛人來近處住。日日送新乳酪酥。竟三月。王憐愍此放牛人語言。汝往見佛還出放牛。諸放牛人往詣佛所。于道中自共論言。我等聞人說。佛是一切智人。我等是下劣小人。何能別知實有一切智人。諸婆羅門喜好酥酪故。常來往諸放牛人所作親厚。放牛人由是聞婆羅門種種經書名字故。言四違陀經中治病法斗戰法星宿法祠天法歌舞論議難問法。如是等六十四種世間伎藝。凈飯王子廣學多聞。若知此事不足為難。其從生已來不放牛。我等以放牛秘法問之。若能解者實是一切智人。作是論已前入竹園。見佛光明照于林間。進前覓佛見坐樹下狀似金山如酥投火其炎大明。有似融金散竹林間上紫金光色。視之無厭。心大歡喜。自相謂言

　今此釋師子　　一切智有無
　見之無不喜　　此事亦已足
　光明第一照　　顏貌甚貴重
　身相威德備　　與佛名相稱
　相相皆分明　　威神亦滿足
　福德自纏絡　　見者無不愛
　圓光身處中　　觀者無厭足
　若有一切智　　必有是功德
　一切諸彩畫　　寶飾莊嚴像
　欲比此妙身　　不可以為喻
　能滿諸觀者　　令得第一樂
　見之發凈信　　必是一切智　

如是思惟已禮佛而坐。問佛言。放牛人有幾法成就。能令牛群番息。有幾法不成就。令牛群不增不得安隱。佛答言。有十一法。放牛人能令牛群番息。何等十一。知色知相知刮刷知覆瘡知作煙知好道知牛所宜處知好度濟知安隱處知留乳知養牛主。若放牛人知此十一法。能令牛群番息。比丘亦如是。知十一法能增長善法。云何知色。知黑白雜色。比丘亦如是。知一切色皆是四大四大造。云何知相。知牛吉不吉相。與他群合因相則識。比丘亦如是。見善業相知是智人。見惡業相知是愚人。云何刮刷。為諸蟲飲血則增長諸瘡。刮刷則除害。比丘亦如是。惡邪覺觀蟲飲善根血增長心瘡。除則安隱。云何覆瘡。若衣若草葉以防蚊虻惡刺。比丘亦如是。念正觀法覆六情瘡。不令煩惱貪欲嗔恚惡蟲刺蕀所傷。云何知作煙除諸蚊虻。牛遙見煙則來趣向屋舍。比丘亦如是。如所聞而說除諸結使蚊虻。以說法煙引眾生。入于無我實相空舍中。云何知道。知牛所行來去好惡道。比丘亦如是。知八圣道能至涅槃。離斷常惡道。云何知牛所宜處。能令牛番息少病。比丘亦如是。說佛法時得清凈法喜。諸善根增盛。云何知濟。知易入易度無波浪惡蟲處。比丘亦如是。能至多聞比丘所問法。說法者知前人心利鈍煩惱輕重。令入好濟安隱得度。云何知安隱處。知所住處無虎狼師子惡蟲毒獸。比丘亦如是。知四念處安隱無煩惱惡魔毒獸。比丘入此則安隱無患。云何留乳。犢母愛念犢子故與乳。以留殘乳故。犢母歡喜則犢子不竭。牛主及放牛人。日日有益。比丘亦如是。居士白衣給施衣食。當知節量不令罄竭。則檀越歡喜信心不絕。受者無乏。云何知養。牛主諸大特牛能守牛群。故應養護不令羸瘦。飲以麻油。飾以瓔珞。標以鐵角摩刷贊譽稱等。比丘亦如是。眾僧中有威德大人。護益佛法摧伏外道。能令八眾得種諸善根。隨其所宜恭敬供養等。放牛人聞此語已如是思惟。我等所知不過三四事。放牛師輩遠不過五六事。今聞此說嘆未曾有。若知此事余亦皆爾。實是一切智人。無復疑也。是經此中應廣說。以是故知有一切智人。問曰。世間不應有一切智人。何以故。無見一切智人者。答曰。不爾。不見有二種。不可以不見故便言無。一者事實有。以因緣覆故不見。譬如人姓族初及雪山斤兩恒河邊沙數。有而不可知。二者實無無故不見。譬如第二頭第三手。無因緣覆而不見。如是一切智人因緣覆故汝不見。非無一切智人。何等是覆因緣。未得四信心著惡邪。汝以是因緣覆故。不見一切智人。問曰。所知處無量故。無一切智人。諸法無量無邊。多人和合尚不能知。何況一人。以是故無一切智人。答曰。如諸法無量。智慧亦無量無數無邊。如函大蓋亦大。函小蓋亦小。問曰。佛自說佛法不說余經若藥方星宿算經世典。如是等法若是一切智人。何以不說。以是故知非一切智人。答曰。雖知一切法。用故說。不用故不說。有人問故說。不問故不說。復次一切法略說有三種。一者有為法。二者無為法。三者不可說法。此已攝一切法。問曰。十四難不答。故知非一切智人。何等十四難。世界及我常世界及我無常。世界及我亦有常亦無常。世界及我亦非有常亦非無常。世界及我有邊。無邊。亦有邊亦無邊。亦非有邊亦非無邊。死后有神去后世。無神去后世。亦有神去亦無神去。死后亦非有神去。亦非無神去后世。是身是神。身異神異。若佛一切智人。此十四難何以不答。答曰。此事無實故不答。諸法有常無此理。諸法斷亦無此理。以是故佛不答。譬如人問構牛角得幾升乳。是為非問。不應答。復次世界無窮如車輪。無初無后。復次答此。無利有失墮惡邪中。佛知十四難常覆四諦諸法實相。如渡處有惡蟲水不應將人渡。安隱無患處。可示人令渡。復次有人言。是事非一切智人不能解。以人不能知故佛不答

復次若人無言有。有言無。是名非一切智人。一切智人。有言有。無言無。佛有不言無。無不言有。但說諸法實相。云何不名一切智人。譬如日不作高下亦不作平地等一而照。佛亦如是。非令有作無。非令無作有。常說實智慧光照諸法如一道。人問佛言。大德十二因緣佛作耶。他作耶。佛言。我不作十二因緣。余人亦不作。有佛無佛生因緣老死。是法常定住。佛能說是生因緣老死乃至無明因緣諸行。復次十四難中若答有過罪。若人問。石女黃門兒長短好丑何類。此不應答。以無兒故。復次此十四難是邪見非真實。佛常以真實。以是故置不答。復次置不答。是為答。有四種答。一決了答。如佛第一涅槃安隱。二解義答。三反問答。四置答。此中佛以置答。汝言無一切智人。有是言而無義。是大妄語。實有一切智人。何以故。得十力故。知處非處故。知因緣業報故。知諸禪定解脫故。知眾生根善惡故。知種種欲解故。知種種世間無量性故。知一切至處道故。先世行處憶念知故。天眼分明得故。知一切漏盡故。凈不凈分明知故。說一切世界中上法故。得甘露味故。得中道故。知一切法若有為若無為實相故。永離三界欲故。如是種種因緣故。佛為一切智人。問曰。有一切智人。何等人是。答曰。是第一大人三界尊名曰佛。如贊佛偈說

　頂生轉輪王　　如日月燈明
　釋迦貴種族　　凈飯王太子
　生時動三千　　須彌山海水
　為破老病死　　哀愍故生世
　生時行七步　　光明滿十方
　四觀發大音　　我生胎分盡
　成佛說妙法　　大音振法鼓
　以此覺眾生　　世間無明睡
　如是等種種　　希有事已現
　諸天及世人　　見之皆歡喜
　佛相莊嚴身　　大光滿月面
　一切諸男女　　視之無厭足
　生身乳餔力　　勝萬億香象
　神足力無上　　智慧力無量
　佛身大光明　　照曜佛身表
　佛在光明中　　如月在光里
　種種惡毀佛　　佛亦無惡想
　種種稱譽佛　　佛亦無喜想
　大慈視一切　　怨親等無異
　一切有識類　　咸皆知此事
　忍辱慈悲力　　故能勝一切
　為度眾生故　　世世受勤苦
　其心常一定　　為眾作利益
　智慧力有十　　無畏力有四
　不共有十八　　無量功德藏
　如是等無數　　希有功德力
　如師子無畏　　破諸外道法
　轉無上梵輪　　度脫諸三界　

是名為婆伽婆。婆伽婆義無量。若廣說則廢余事。以是故略說

大智度論卷第二大智度初品中住王舍城釋論第五(卷第三)

　　　　龍樹菩薩造


　　　　后秦龜茲國三藏法師鳩摩羅什奉　詔譯


【經】住王舍城

【論】今當說。問曰。何以不直說般若波羅蜜法。而說佛住王舍城。答曰。說方時人。令人心生信故。云何名住。四種身儀坐臥。行住是名住。又以怖魔軍眾。自令弟子歡喜入種種諸禪定故。在是中住。復次三種住。天住梵住圣住。六種欲天住法。是為天住。梵天等乃至非有想非無想天住法。是名梵住。諸佛辟支佛阿羅漢住法。是名圣住。于是三住法中住圣住法。憐愍眾生故。住王舍城。復次布施持戒善心三事故名天住。慈悲喜舍四無量心故名梵住。空無相無作。是三三昧名圣住。圣住法佛于中住。復次四種住。天住．梵住．圣住．佛住。三住如前說。佛住者。首楞嚴等。諸佛無量三昧十力四無所畏十八不共法一切智等種種諸慧。及八萬四千法藏度人門。如是等種種諸佛功德。是佛所住處。佛于中住。略說住竟。王舍城者。問曰。如舍婆提迦毗羅婆波羅奈大城。皆有諸王舍。何以故獨名此城為王舍。答曰。有人言。是摩伽陀國王有子。一頭兩面四臂。時人以為不祥。王即裂其身首棄之曠野。羅剎女鬼。名梨羅。還合其身而乳養之。后大成人力能并兼諸國王。有天下取諸國王萬八千人。置此五山中。以大力勢治閻浮提。閻浮提人因名此山。為王舍城。復次有人言。摩伽陀王先所住城。城中失火一燒一作。如是至七。國人疲役王大憂怖。集諸智人問其意故。有言宜應易處。王即更求住處。見此五山周匝如城。即作宮殿于中止住。以是故名王舍城。復次往古世時。此國有王。名婆藪。心厭世法出家作仙人。是時居家婆羅門。與諸出家仙人共論議。居家婆羅門言。經書云。天祀中應殺生啖肉。諸出家仙人言。不應天祀中殺生啖肉。共諍云云。諸出家婆羅門言。此有大王出家作仙人。汝等信不。諸居家婆羅門言信。諸出家仙人言。我以此人為證。后日當問。諸居家婆羅門。即以其夜。先到婆藪仙人所。種種問已。語婆藪仙人。明日論議汝當助我。如是明旦論時。諸出家仙人問婆藪仙人。天祀中應殺生啖肉不。婆藪仙人言。婆羅門法天祀中應殺生啖肉。諸出家仙人言。于汝實心云何。應殺生啖肉不。婆藪仙人言。為天祀故應殺生啖肉。此生在天祀中死故得生天上。諸出家仙人言。汝大不是。汝大妄語。即唾之言。罪人滅去。是時婆藪仙人尋陷入地沒踝。是初開大罪門故。諸出家仙人言。汝應實語。若故妄語者。汝身當陷入地中。婆藪仙人言。我知為天故殺羊啖肉無罪。即復陷入地至膝。如是漸漸稍沒至腰至頸。諸出家仙人言。汝今妄語得現世報。更以實語者。雖入地下。我能出汝令得免罪。爾時婆藪仙人自思惟言。我貴重人不應兩種語。又婆羅門四圍陀法中。種種因緣贊祀天法。我一人死當何足計。一心言。應天祀中殺生啖肉無罪。諸出家仙人言。汝重罪人。催去不用見汝。于是舉身沒地中。從是以來乃至今日。常用婆藪仙人王法。于天祀中殺羊。當下刀時言婆藪殺汝。婆藪之子。名曰廣車。嗣位為王。后亦厭世法而復不能出家。如是思惟。我父先王出家生入地中。若治天下復作大罪。我今當何以自處。如是思惟時聞空中聲言。汝若行見難值希有處。汝應是中作舍住。作是語已便不復聞聲。未經幾時王出田獵。見有一鹿走疾如風。王便逐之而不可及。遂逐不止。百官侍從無能及者。轉前見有五山周匝峻固。其地平正生草細軟好華遍地。種種林木華果茂盛。溫泉涼池皆悉清凈其地莊嚴。處處有散天華天香聞天伎樂。爾時乾闥婆伎。適見王來各自還去。是處希有未曾所見。今我正當在是中作舍住。如是思惟已。群臣百官尋跡而到。王告諸臣。我前所聞空中聲言。汝行若見希有難值之處。汝應是中作舍住。我今見此希有之處。我應是中作舍住即舍本城于此山中住。是王初始在是中住。從是已后次第止住。是王元起造立宮舍故。名王舍城。略說王舍城本起竟

【經】耆阇崛山中

【論】耆阇名鷲。崛名頭。問曰。何以名鷲頭山。答曰。是山頂似鷲。王舍城人見其似鷲。故共傳言鷲頭山。因名之為鷲頭山。復次王舍城南尸陀林中多諸死人。諸鷲常來啖之。還在山頭。時人遂名鷲頭山。是山于五山中最高大。多好林水圣人住處。問曰。已知耆阇崛山義。佛何以故住王舍城。諸佛法普慈一切。如日照萬物無不蒙明。如漚只尼大城富樓那跋檀大城阿藍車多羅大城弗迦羅婆多大城。如是等大城多人豐樂而不住。何故多住王舍城舍婆提大城。波羅柰迦毗羅婆瞻婆婆翅多拘睒鞞鳩樓城等。雖有住時而多住王舍城舍婆提。云何知多住二處。見佛諸經多在二城說。少在余城。答曰。佛雖大慈等及。以漚只尼等諸大城是邊國故不住。又彌離車弊惡人多。善根未熟故。如偈說

　如日光等照　　華熟則時開
　若華未應敷　　則亦不強開
　佛亦復如是　　等心而說法
　善根熟則敷　　未熟則不開
　以是故世尊　　住三種人中
　利智善根熟　　結使煩惱薄　

復次知恩故。多住王舍城舍婆提城。問曰。云何知恩故。多住二城。答曰。憍薩羅國是佛所生地。如佛答頻婆娑羅王偈說

　有好妙國土　　在于雪山邊
　豐樂多異寶　　名曰憍薩羅
　日種諸釋子　　我在是中生
　心厭老病死　　出家求佛道　

又是憍薩羅國主波斯匿王。住舍婆提大城中。佛為法王亦住此城。二主應住一處故。復次是憍薩羅國佛生身地。知恩故多住舍婆提。問曰。若知恩故多住舍婆提者。迦毗羅婆城近佛生處。何不多住。答曰。佛諸結盡無復余習。近諸親屬亦無異想。然釋種弟子多未離欲。若近親屬則染著心生。問曰。何以不護舍婆提弟子。而多住舍婆提。答曰。迦毗羅婆弟子多。佛初還國。迦葉兄弟千比丘。本修婆羅門法。苦行山間形容憔悴。父王見之。以此諸比丘不足光飾。世尊即選諸釋貴人子弟兼人少壯。戶遣一人強令出家。其中有善心樂道。有不樂者。此諸釋比丘不應令還本生處。舍婆提弟子輩不爾。以是故佛多住舍婆提。不多住迦毗羅婆。復次出家法應不近親屬。親屬心著如火如蛇。居家婆羅門子為學問故。尚不應在生處。何況出家沙門。復次如舍婆提城大。迦毗羅婆不爾。舍婆提城九億家。是中若少時住者。不得度多人。以是故多住。復次迦毗羅婆城中佛生處。是中人已久習行善根熟利智慧。是中佛少時住說法。不須久住度已而去。舍婆提人。或初習行。或久習行。或善根熟。或善根未熟。或利根。或不利根。多學種種經書故研心令利。入種種邪見網中。事種種師。屬種種天。雜行人多。以是故佛住此久。如治癰師知癰已熟。破出膿與藥而去。若癰未熟是則久住涂慰。佛亦如是。若弟子善根熟教化已更至余處。若可度弟子善根未熟則須久住。佛出世間。正為欲度眾生著涅槃境界安隱樂處故。是故多住舍婆提。不多住迦毗羅婆。佛于摩伽陀國尼連禪河側漚樓頻螺聚落得阿耨多羅三藐三菩提。成就法身故多住王舍城。問曰。已知多住王舍城舍婆提因緣。于此二城。何以多住王舍城。答曰。以報生地恩故。多住舍婆提。一切眾生皆念生地。如偈說

　一切論議師　　自愛所知法
　如人念生地　　雖出家猶諍　

以報法身地恩故。多住王舍城。諸佛皆愛法身故。如偈說

　過去未來　　現在諸佛　　供養法身
　師敬尊重　

法身于生身勝故。二城中多住王舍城。復次以坐禪精舍多故。余處無有。如竹園鞞婆羅跋恕薩多般那求呵因陀世羅求阿薩簸恕魂直迦缽婆羅王舍城。有五精舍。竹園在平地。余國無此多精舍。舍婆提一處。祇洹精舍更有一處。摩伽羅母堂更無第三處。婆羅奈斯國一處。鹿林中精舍名梨師槃陀那。毗耶離二處。一名摩呵槃。二名彌猴池岸精舍。鳩睒彌一處。名劬師羅園。如是諸國。或一處有精舍。或空樹林。以王舍城多精舍坐禪人所宜其處安隱故多住此。復次是中有富那羅等六師。自言。我是一切智人。與佛為對。及長爪梵志婆蹉姓拘迦那大等。皆外道大論議師。及長者尸利崛多提婆達多阿阇貰等。是謀欲害佛不信佛法各懷嫉妒。有是人輩故佛多住此。譬如毒草生處近邊必有良藥。如偈說

　譬如師子　　百獸之王　　為小蟲吼
　為眾所笑　　若在虎狼　　猛獸之中
　奮迅大吼　　智人所可　

　諸論議師如猛虎　　在此眾中無所畏
　大智慧人多見聞　　在此眾中最第一　

以是大智多聞人皆在王舍城故。佛多住王舍城。復次頻婆娑羅王。到伽耶祀舍中。迎佛及余結發千阿羅漢。是時佛為王說法。得須陀洹道。即請佛言。愿佛及僧就我王舍城。盡形壽受我衣被飲食臥具醫藥。給所當得。佛即受請。是故多住王舍城。復次閻浮提四方中。東方為始。日初出故。次第南方西方北方。東方中摩伽陀國最勝。摩伽陀國中王舍城最勝。是中有十二億家。佛涅槃后。阿阇貰王以人民轉少故。舍王舍大城。其邊更作一小城。廣長一由旬。名波羅利弗多羅。猶尚于諸城中最大。何況本王舍城。復次是中人多聰明皆廣學多識。余國無此。復次有人應得道者。待時待處待人。佛豫知釋提桓因及八萬諸天。應在摩伽陀國石室中得道。是故佛多住王舍城。復次其國豐樂乞食易得。余國不如。又以三因緣故。一者頻婆娑羅王約敕。宮中常作千比丘食。二者樹提伽。雖人中生常受天富樂。又多富貴諸優婆塞。三者阿波羅邏龍王。善心受化作佛弟子。除世饑饉故常降好雨。是故國豐。如佛涅槃后。長老摩呵迦葉欲集法思惟。何國豐樂乞食易得疾得集法。如是思已。憶王舍城中頻婆娑羅王約敕常設千比丘食。頻婆娑羅王雖死此法不斷。是中食易得易可集法。余處無如是常供。若行乞食時諸外道來共論議。若共論議集法事廢。若不共論便言諸沙門不如我。如是思惟。擇取最上千阿羅漢。將就耆阇崛山集結經藏。以是三因緣。故知摩伽陀國乞食易得。如阿含及毗尼中說言。毗耶離國時時有饑餓。如降難陀婆難陀龍王兄弟經中說。舍婆提國饑餓。余諸國亦時時有饑餓。摩伽陀國中無是事。以是故知。摩伽陀國豐樂乞食易得

復次王舍城在山中閑靜。余國精舍平地故。多雜人入出來往易故不閑靜。又此山中多精舍。諸坐禪人諸圣人皆樂閑靜多得住中。佛是圣人坐禪人主。是故多住王舍城。如是等種種因緣故多住王舍城。問曰。若住王舍城可爾。何以不多住竹園而多住耆阇崛山。答曰。我已答。圣人坐禪人樂閑靜處。問曰。余更有四山。鞞婆羅跋恕等。何以不多住。而多住耆阇崛山。答曰。耆阇崛山于五山中最勝故。云何勝。耆阇崛山精舍近城而山難上。以是故雜人不來。近城故乞食不疲。以是故佛多在耆阇崛山中。不在余處。復次長老摩訶迦葉。于耆阇崛山。集三法藏。可度眾生。度竟欲隨佛入涅槃。清朝著衣持缽入王舍城乞食已。上耆阇崛山語諸弟子。我今日入無余涅槃。如是語已入房結加趺坐。諸無漏禪定自熏身。摩訶迦葉諸弟子。入王舍城語諸貴人。知不。尊者摩訶迦葉今日入無余涅槃。諸貴人聞是語皆大愁憂言。佛已滅度。摩訶迦葉持護佛法。今日復欲入無余涅槃。諸貴人諸比丘。晡時皆共集耆阇崛山。長老摩訶迦葉。晡時從禪定起入眾中坐。贊說無常。諸一切有為法因緣生故無常。本無今有已有還無故無常。因緣生故無常。無常故苦。苦故無我。無我故有智者不應著我我所。若著我我所。得無量憂愁苦惱一切世間中。心應厭求離欲。如是種種說世界中苦。開導其心令入涅槃。說此語竟著從佛所得僧伽梨。持衣缽捉杖。如金翅鳥現上升虛空。四種身儀坐臥行住。一身現無量身。滿東方世界。于無量身還為一身。身上出火身下出水。身上出水身下出火。南西北方亦如是。眾心厭世皆歡喜已。于耆阇崛山頭。與衣缽俱作是愿言。令我身不壞。彌勒成佛。我是骨身還出。以此因緣度眾生。如是思惟已。直入山頭石內。如入軟埿。入已山還合。后人壽八萬四千歲。身長八十尺。時彌勒佛出。佛身長百六十尺。佛面二十四尺。圓光十里。是時眾生聞彌勒佛出世。無量人隨佛出家。佛在大眾中。初說法時九十九億人得阿羅漢道。六通具足。第二大會九十六億人得阿羅漢道。第三大會九十三億人得阿羅漢道。自是已后度無數人。爾時人民久后懈厭。彌勒佛見眾人如是。以足指扣開耆阇崛山。是時長老摩訶迦葉骨身。著僧伽梨而出禮彌勒足。上升虛空現變如前。即于空中滅身而般涅槃。爾時彌勒佛諸弟子怪而問言。此是何人。似人而小。身著法衣能作變化。彌勒佛言。此人是過去釋迦文尼佛弟子。名摩訶迦葉。行阿蘭若少欲知足。行頭陀比丘中第一。得六神通共解脫大阿羅漢。彼時人壽百年少出多減。以是小身。能辦如是大事。汝等大身利根。云何不作如是功德。是時諸弟子皆慚愧發大厭心。彌勒佛隨眾心。為說種種法。有人得阿羅漢阿那含斯陀含須陀洹。有種辟支佛善根。有得無生法忍不退菩薩。有得生天人中受種種福樂。以是故知。是耆阇崛山福德吉處。諸圣人喜住處。佛為諸圣人主。是故佛多住耆阇崛山。復次耆阇崛山。是過去未來現在諸佛住處。如富樓那彌帝隸耶尼子經中說。佛語富樓那。若使三千大千世界劫燒若更生。我常在此山中住。一切眾生以結使纏縛。不作見佛功德。以是故不見我。復次耆阇崛山清凈鮮潔。受三世佛及諸菩薩。更無如是處。是故多住耆阇崛山。復次諸摩訶衍經。多在耆阇崛山中說。余處說少。何以故。是中凈潔有福德閑靜故。一切三世諸佛住處。十方諸菩薩。亦贊嘆恭敬此處。諸天龍夜叉阿修羅伽留羅乾闥婆甄陀羅摩睺羅伽等大力眾神。守護供養恭敬是處。如偈說

　是耆阇崛山　　諸佛所住處
　圣人所止息　　覆蔭一切故
　眾苦得解脫　　唯有真法存　

復次是中十方無量智慧福德大力菩薩。常來見釋迦牟尼佛。禮拜恭敬聽法。故佛說諸摩訶衍經。多在耆阇崛山。諸摩訶衍經般若為最大。今欲說故云何不住耆阇崛山。略說住耆阇崛山因緣竟

　　大智度共摩訶比丘僧釋論第六

【經】共摩訶比丘僧

【論】共名一處一時一心一戒一見一道一解脫。是名為共。摩訶秦言大。或多或勝。云何大。一切眾中最上故。一切障礙斷故。天王等大人恭敬故。是名為大。云何多。數至五千故名多。云何勝。一切九十六種道論議能破。故名勝。云何名比丘。比丘名乞士。清凈活命故名為乞士。如經中說。舍利弗入城乞食。得已。向壁坐食。是時有梵志女名凈目。來見舍利弗。問舍利弗言。沙門汝食耶。答言食。凈目言。汝沙門下口食耶。答言不姊。仰口食耶。不。方口食耶。不。四維口食耶。不。凈目言。食法有四種。我問汝。汝言不。我不解。汝當說。舍利弗言。有出家人合藥種谷殖樹等不凈活命者。是名下口食。有出家人觀視星宿日月風雨雷電霹靂不凈活命者。是名仰口食。有出家人曲媚豪勢通使四方巧言多求不凈活命者。是名方口食。有出家人學種種咒術卜筮吉兇如是等種種不凈活命者。是名四維口食。姊。我不墮是四不凈食中。我用清凈乞食活命。是時凈目聞說清凈法食。歡喜信解。舍利弗因為說法得須陀洹道。如是清凈乞食活命故名乞士。復次比名破。丘名煩惱。能破煩惱故名比丘。復次出家人名比丘。譬如胡漢羌虜各有名字。復次受戒時自言。我某甲比丘盡形壽持戒。故名比丘。復次比名怖。丘名能。能怖魔王及魔人民。當出家剃頭著染衣受戒。是時魔怖。何以故怖。魔王言是人必得入涅槃。如佛說。有人能剃頭著染衣一心受戒。是人漸漸斷結離苦入涅槃云何名僧伽。僧伽秦言眾。多比丘一處和合是名僧伽。譬如大樹叢聚是名為林。一一樹不名為林。除一一樹亦無林。如是一一比丘不名為僧。除一一比丘亦無僧。諸比丘和合故僧名生。是僧四種。有羞僧。無羞僧。啞羊僧。實僧。云何名有羞僧。持戒不破。身口清凈。能別好丑。未得道。是名有羞僧。云何名無羞僧。破戒。身口不凈。無惡不作。是名無羞僧。云何名啞羊僧。雖不破戒。鈍根無慧。不別好丑。不知輕重。不知有罪無罪。若有僧事。二人共諍。不能斷決。默然無言。譬如白羊乃至人殺不能作聲。是名啞羊僧。云何名實僧。若學人若無學人。住四果中。行四向道。是名實僧。是中二種僧可共。百一羯磨說戒受歲種種得作。是中實聲聞僧六千五百。菩薩僧二種。有羞僧實僧。以是實僧故余皆得名僧。以是故名比丘僧

【經】大數五千分

【論】云何名大數。少過少減。是名為大數。云何名分。多眾邊取一分。是名分。是諸比丘千萬眾中。取一分。五千人以是故名五千分

【經】皆是阿羅漢

【論】問曰。云何名阿羅漢。阿羅名賊。漢名破。一切煩惱賊破是名阿羅漢。復次阿羅漢一切漏盡故。應得一切世間諸天人供養。復次阿名不。羅漢名生。后世中更不生。是名阿羅漢

【經】諸漏已盡

【論】三界中三種漏已盡無余。故言漏盡也

【經】無復煩惱

【論】一切結使流受扼縛蓋見纏等斷除故。名無煩惱也

【經】心得好解脫慧得好解脫

【論】問曰。何以說心得好解脫慧得好解脫。答曰。外道離欲人。一處一道心得解脫。非于一切障法得解脫。以是故。阿羅漢名心得好解脫慧得好解脫。復次諸阿羅漢。二道心得解脫。見諦道思惟道。以是故名心得好解脫。學人心雖得解脫。非好解脫。何以故。有殘結使故。復次諸外道等。助道法不滿。若行一功德若行二功德求道不能得。如人但布施求清凈。如人祀天。言能脫憂衰。能得常樂國中生。亦更有言八清凈道。一自覺二聞三讀經四畏內苦五畏大眾生苦六畏天苦七得好師八大布施。但說第八名清凈道。復次有外道。但布施持戒說清凈。有但布施禪定說清凈。有但布施求智慧說清凈。如是等種種道不具足。若無功德若少功德。說清凈。是人雖一處心得解脫。不名好解脫。涅槃道不滿足故。如偈說

　無功德人不能渡　　生老病死之大海
　少功德人亦不渡　　善行道法佛所說　

是中應說須跋陀梵志經。須跋陀梵志年百二十歲。得五神通。阿那跋達多池邊住。夜夢見一切人失眼裸形冥中立。日墮地破大海水竭。大風起吹須彌山破散。覺已恐怖。思惟言。何以故爾。我命欲盡。若天地主欲墮。猶豫不能自了。以有此惡夢故。先世有善知識天。從上來下語須跋陀言。汝莫恐怖。有一切智人名佛。后夜半當入無余涅槃。是故汝夢。不為汝身。是時須跋陀。明日到拘夷那竭國樹林中。見阿難經行。語阿難言。我聞汝師說新涅槃道。今日夜半當取滅度。我心有疑。請欲見佛決我所疑。阿難答言。世尊身極。汝若難問勞擾世尊。須跋陀如是重請至三。阿難答如初。佛遙聞之敕語阿難。聽須跋陀梵志來前自在難問。是吾末后共談。最后得道弟子。是時須跋陀得前見佛。問訊世尊已。于一面坐。如是念。諸外道輩舍恩愛財寶出家皆不得道。獨瞿曇沙門得道如是念竟。即問佛言。是閻浮提地。六師輩各自稱言。我是一切智人。是語實不。爾時世尊以偈答曰

　我年一十九　　出家學佛道
　我出家已來　　已過五十歲
　凈戒禪智慧　　外道無一分
　少分尚無有　　何況一切智　

若無八正道。是中無第一果第二第三第四果。若有八正道。是中有第一果第二第三第四果。須跋陀是我法中有八正道。是中有第一道果第二第三第四道果。余外道法皆空。無道無果無沙門無婆羅門。如是我大眾中。實作師子吼。須跋陀梵志聞是法得阿羅漢道。思惟言。我不應佛后般涅槃。如是思惟竟。在佛前結加趺坐。自以神力身中出火燒身而取滅度。以是故。佛言無功德少功德。是助道法不滿。皆不得度。佛說一切功德具足故。能度弟子。譬如小藥師以一種藥二種藥不具足故不能差重病。大藥師輩具足眾藥。能差諸病。問曰。若一切三界煩惱離故。心得解脫。何以故。佛言染愛離心得解脫。答曰。愛能系閉心有大力以是故說。不說余煩惱。愛斷余則斷。復次若人言王來知必有將從。染愛亦如是。又如捉巾一頭余則盡隨。愛染亦如是。愛斷則知余煩惱皆已斷。復次諸結使皆屬愛見。屬愛煩惱覆心。屬見煩惱覆慧。如是愛離故。屬愛結使亦離得心解脫。如是無明離故。屬見結使亦離得慧解脫。復次是五千阿羅漢。應不退法得無生智。以是故。言心得好解脫慧得好解脫。不退故。退法阿羅漢。得時解脫如劬提迦等。雖得解脫非好解脫。以退法故

【經】心調柔軟

【論】若有恭敬供養嗔恚罵詈撾打者。心等無異。若得珍寶瓦石視之一等。若有持刀斫截手足。有持栴檀涂身者。亦等無異。復次淫欲嗔恚憍慢疑見。根本已斷故。是謂心調柔軟。復次是諸阿羅漢。欲染處不染。應嗔處不嗔。應癡處不癡。守護六情。以是故名心調柔軟。如偈說

　人守護六情　　如好馬善調
　如是實智人　　諸天所敬視　

諸余凡人輩不能守護六情。欲嗔慢癡疑見不斷故。不調柔如惡弊馬。以是故。諸阿羅漢名心調柔軟

【經】摩訶那伽

【論】摩訶言大。那名不。伽名罪。諸阿羅漢諸煩惱斷。以是故名不罪。復次那伽或名龍或名象。是五千阿羅漢。諸無數阿羅漢中最大力。是以故言如龍如象。水行中龍力大。陸行中象力大。復次如善調象王。能破大軍直入不回。不畏刀杖不難水火。不走不退死至不避。諸阿羅漢亦復如是。修禪定智慧。故能破魔軍及諸結使賊。罵詈撾打不悔不恚。老死水火不畏不難。復次如大龍王。從大海出起于大云遍覆虛空。放大電光明照天地。澍大洪雨潤澤萬物。諸阿羅漢亦復如是。從禪定智慧大海水中出。起慈悲云潤及可度。現大光明種種變化。說實法相雨弟子心令生善牙。

【經】所作已辦

【論】問曰。云何名所作。云何名已辦。答曰。信戒舍定等諸善法得故。名為所作。智慧精進解脫等。諸善法得故。是名已辦。二法具足滿故。名所作已辦。復次諸煩惱有二種。一種屬愛。一種屬見。屬愛煩惱斷故名所作。屬見煩惱斷故名已辦。復次色法善見故名所作。無色法善見故名已辦。可見不可見有對無對等二法亦如是。復次不善無記法斷故名所作。善法思惟故名已辦。聞思慧成就故名所作。修慧成就故名已辦。種種三法亦如是。復次暖法頂法忍法世間第一法得故名所作。苦法忍等諸無漏善根得故名已辦。見諦道得故名所作。思惟道得故名已辦。成學道故名所作。無學道得故名已辦。心解脫得故名所作。慧解脫得故名已辦。漏盡故名所作。得共解脫故名已辦。一切結使除故名所作。得非時解脫故名已辦。自利益竟故名所作。利益他人故名已辦。如是等所作已辦義自在說

【經】棄擔能擔

【論】五眾粗重常惱故名為擔。如佛所說。何謂擔。五眾是擔。諸阿羅漢此擔已除。以是故言棄擔。能擔者。是佛法中二種功德擔應擔。一者自益利。二者他益利。一切諸漏盡。不悔解脫等諸功德。是名自利益。信戒舍定慧等諸功德能與他人。是名利益他。是諸阿羅漢。自擔他擔能擔故名能擔。復次譬如大牛壯力能服重載。此諸阿羅漢亦如是。得無漏根力覺道。能擔佛法大事擔。以是故諸阿羅漢名能擔

【經】逮得己利

【論】云何名己利。云何非己利。行諸善法是名己利。諸余非法是名非己利。復次信戒舍定慧等諸功德。一切財寶勝故。今世后世常得樂故。能到甘露城故。以是三因緣故。名己利。如信品中偈說

　若人得信慧　　是寶最第一
　諸余世財利　　不及是法寶　

復次若人今世得樂。后世得樂及涅槃常樂。是名己利余非己利。如偈說

　世知種種無道法　　與諸禽獸等無異
　當求正智要道法　　得脫老死入涅槃　

復次八正道及沙門果。是名諸阿羅漢己利。是五千阿羅漢得道及果。二事俱得故名己利。以是故言逮得己利

【經】盡諸有結

【論】三種有。欲有色有無色有。云何欲有。欲界系業取因緣。后世能生亦是業報。是名欲有。色有無色有亦如是。是名為有。結盡者結有九結。愛結恚結慢結癡結疑結見結取結慳結嫉結。是結使盡及有。是有盡及結使。以是故名有結盡。問曰。諸阿羅漢結使應永盡。得一切煩惱離故。有不應盡。何以故。阿羅漢未滅度時。眼根等五眾十二入十八持。諸有成就故。答曰。無所妨。是果中說因。如佛語檀越。施食時與五事。命色力樂[目*善]。食不能必與五事。有人大得飲食而死。有人得少許食而活。食為五事因。是故佛言施食得五事。如偈說

　斷食死無疑　　食者死未定
　以是故佛說　　施食得五事　

亦如人食百斤金。金不可食。金是食因故言食金。佛言女人為戒垢。女人非戒垢。是戒垢因故。言女人為戒垢。如人從高處墮未至地言此人死。雖未死知必死故。言此人死。如是諸阿羅漢結使已盡。知有必當盡故。言有結盡

【經】正智已得解脫

【論】如摩犍提梵志弟子舉其尸著床上。輿行城市中多人處唱言。若有眼見摩犍提尸者。是人皆得清凈道。何況禮拜供養者。多有人信其言。諸比丘聞是語。白佛言。世尊。是事云何。佛說偈言

　小人眼見求清凈　　如是無智無實道
　諸結煩惱滿心中　　云何眼見得凈道
　若有眼見得清凈　　何用智慧功德寶
　智慧功德乃為凈　　眼見求凈無是事　

以是故言正智得解脫。問曰。諸阿羅漢所作已辦。更不求進。何以故常在佛邊。不余處度眾生。答曰。一切十方眾生雖盡應供養佛。阿羅漢受恩重故。應倍供養。所以者何。是阿羅漢從佛得成受無量功德。知結使斷信心轉多。是故諸大德阿羅漢。佛邊受功德樂味供養恭敬報佛恩故。在佛邊住。諸阿羅漢圍繞佛故。佛德益尊。如梵天人繞梵天王。如三十三天繞釋提桓因。如諸鬼神繞毗沙門王。如諸小王繞轉輪圣王。如病人病愈住大醫邊。如是諸阿羅漢住在佛邊。諸阿羅漢圍繞供養故。佛德益尊。問曰。若諸阿羅漢。所作已辦逮得己利不須聽法。何以故說般若波羅蜜時。共五千阿羅漢。答曰。諸阿羅漢雖所作已辦。佛欲以甚深智慧法試。如佛問舍利弗。如波羅延經阿耆陀難中偈說

　種種諸學人　　及諸數法人
　是人所行法　　愿為如實說　

是中云何學人。云何數法人。爾時舍利弗默然。如是三問三默。佛示義端告舍利弗。有生不。舍利弗答。世尊有生。有生者欲為滅。有為生法故名學人。以智慧得無生法故。名數法人。是經此中應廣說。復次若有漏若無漏諸禪定未得故欲得。已得欲令堅深。故諸阿羅漢佛邊聽法。復次現前樂故。如難陀迦經中說。以今世樂故聽法。復次諸阿羅漢在佛邊聽法心無厭足。如昆盧提迦經中說。舍利弗語昆盧提迦。我法中聽法無厭。復次如佛大師。自一心從弟子邊聽法。不應難言阿羅漢所作已辦何以聽法。譬如飽滿人得好食猶尚更食。云何饑渴人而言不應食。以是故。諸阿羅漢雖所作已辦。常在佛邊聽法。復次佛住解脫法中。諸阿羅漢亦住解脫法中。住法相應眷屬莊嚴。如栴檀譬喻經中言。有栴檀林伊蘭圍之。有伊蘭林栴檀圍之。有栴檀栴檀以為叢林。有伊蘭伊蘭自相圍繞。佛諸阿羅漢亦復如是。佛住善法解脫中。諸阿羅漢亦住善法解脫中。住法相應眷屬莊嚴。佛以大眾圍繞。如須彌山王十寶山圍繞。如白香象王白香象圍繞。如師子王師子眾圍繞。佛亦如是。佛為世間無上福田。與諸弟子圍繞共住

【經】唯除阿難在學地得須陀洹

【論】問曰。何以言唯除阿難。答曰。上所贊諸阿羅漢。阿難不在其數。何以故。以在學地未離欲故。問曰。大德阿難。第三師大眾法將。種涅槃種已無量劫。常近佛持法藏。大德利根何以至今未離欲作學人。答曰。大德阿難本愿如是。我于多聞眾中最第一。亦以諸佛法阿羅漢所作已辦。不應作供給供養人。以其于佛法中能辦大事煩惱賊破。共佛在解脫床上坐故。復次長老阿難。種種諸經聽持誦利觀故。智慧多攝心少。二功德等者。可得漏盡道。以是故。長老阿難是學人須陀洹。復次貪供給世尊故。是阿難為佛作供給人。如是念。若我早取漏盡道。便遠世尊不得作供給人。以是故。阿難雖能得阿羅漢道。自制不取。復次處時人未合故。何等處能集法。千阿羅漢未在耆阇崛山。是為處。世尊過去時未到。長老婆耆子不在。以是故。長老阿難漏不盡。要在世尊過去。集法眾合婆耆子說法勸諫。三事合故得漏盡道。復次大德阿難。厭世法少不如余人。是阿難世世王者種。端正無比福德無量。世尊近親常侍從佛。必有此念。我佛近侍知法寶藏。漏盡道法我不畏失。以是事故不大殷勤。問曰。大德阿難名。以何因緣。是先世因緣。是父母作字。是依因緣立名。答曰。是先世因緣亦父母作名亦依因緣立字。問曰。云何先世因緣。答曰。釋迦文佛先世作瓦師。名大光明。爾時有佛名釋迦文。弟子名舍利弗目干連阿難。佛與弟子俱到瓦師舍一宿。爾時瓦師。布施草坐燈明石蜜漿三事。供養佛及比丘僧。便發愿言。我于當來老病死惱五惡之世作佛。如今佛名釋迦文。我佛弟子名亦如今佛弟子名。以佛愿故得字阿難。復次阿難世世立愿。我在釋迦文佛弟子多聞眾中。愿最第一字阿難。復次阿難世世忍辱除嗔。以是因緣故。生便端正。父母以其端正見者皆歡喜故字阿難。(阿難者秦言歡喜)是為先世因緣字。云何父母作字。昔有日種王。名師子頰。其王有四子。第一名凈飯。二名白飯。三名斛飯。四名甘露飯。有一女名甘露味。凈飯王有二子佛難陀。白飯王有二子跋提提沙。斛飯王有二子提婆達多阿難。甘露飯王有二子摩訶男阿泥盧豆。甘露味女有一子名施婆羅。是中悉達陀菩薩。漸漸長大棄轉輪圣王位。夜半出家。至漚樓鞞羅國中尼連禪河邊。六年苦行。是時凈飯王愛念子故。常遣使問訊欲知消息。我子得道不。若病若死。使來白王。菩薩唯有皮骨筋相連持耳。命甚微弱。若今日若明日不復久也。王聞其言甚大愁念沒憂惱海。我子既不作轉輪王。又不得作佛。一何衰苦無所得而死。如是憂惱荒迷憒塞。是時菩薩棄苦行處。食百味乳糜身體充滿。于尼連禪水中洗浴已。至菩提樹下坐金剛座。而自誓言。要不破此結加趺坐成一切智。不得一切智終不起也。是時魔王將十八億眾到菩薩所。敢與菩薩決其得失。菩薩智慧力故大破魔軍。魔不如而退自念。菩薩叵勝當惱其父。至凈飯王所詭言。汝子今日后夜已了。王聞此語驚怖墮床。如熱沙中魚。王時悲哭而說偈言

　阿夷陀虛言　　瑞應亦無驗
　得利之吉名　　一切無所獲　

是時菩提樹神大歡喜。持天曼陀羅華。至凈飯王所說偈言

　汝子已得道　　魔眾已破散
　光明如日出　　普照十方土　

王言。前有天來言。汝子已了。汝今來言壞魔得道。二語相違誰可信者。樹神又言。實不妄語。前來天者詭言已了。是魔懷嫉故來相惱。今日諸天龍神華香供養空中懸繒。汝子身出光明遍照天地。王聞其言于一切苦惱心得解脫。王言我子雖舍轉輪圣王。今得法轉輪王定得大利無所失也。王心大歡喜。是時斛飯王家使來白凈飯王。言。貴弟生男。王心歡喜言。今日大吉是歡喜日。語來使言。是兒當字為阿難。是為父母作字。云何依因緣立名。阿難端正清凈如好明鏡。老少好丑容貌顏狀。皆于身中現。其身明凈。女人見之欲心即動。是故佛聽阿難著覆肩衣。是阿難能令他人見者心眼歡喜故名阿難。于是造論者贊言

　面如凈滿月　　眼若青蓮華
　佛法大海水　　流入阿難心
　能令人心眼　　見者大歡喜
　諸來求見佛　　通現不失宜　

如是阿難雖能得阿羅漢道。以供給供養佛故自不盡漏。以此大功德故。雖非無學在無學數中。雖未離欲在離欲數中。以是故共數五千中。以實未是阿羅漢故。言唯除阿難

　　大智度初品中四眾義釋論第七

【經】復有五百比丘尼優婆塞優婆夷。皆見圣諦

【論】問曰。何以諸比丘五千。余三眾各五百。答曰。女人多短智慧煩惱垢重。但求喜樂愛行多故。少能斷結使得解脫證。如佛說。是因緣起法第一甚深難得。一切煩惱盡離欲得涅槃倍復難見。以是故女人不能多得不如比丘。優婆塞優婆夷有居家故。心不凈不能盡漏止可得四圣諦作學人。如偈說

　孔雀雖有色嚴身　　不如鴻雁能遠飛
　白衣雖有富貴力　　不如出家功德勝　

以是故諸比丘尼。雖出家棄世業智慧短。是故有五百阿羅漢比丘尼。白衣二眾居家事懅故。得道亦各五百。問曰。如五千阿羅漢皆贊三眾何以不贊。答曰。大眾已贊則知余亦贊。復次若別贊。外道輩當呵言。何以贊比丘尼。生誹謗故。若贊白衣當言為供養故。以是故不贊。問曰。諸余摩訶衍經。佛與大比丘眾俱。或八千人或六萬十萬人俱。是摩訶般若波羅蜜經諸經中第一。大如囑累品中說。余經悉忘失其罪少少。失般若波羅蜜一句其罪大多。以是故知般若波羅蜜經第一大。是第一經中當第一大會。何以故聲聞眾數少。止有比丘五千。比丘尼優婆塞優婆夷各五百。答曰。以是大經甚深難解故。聲聞眾少。譬如王有真寶不示凡人。示大人信愛者。如王謀議時。與諸大臣信愛智人共論。諸余小臣則不得入。復次是六千五百人盡得道。雖不盡解甚深般若波羅蜜。皆能信得無漏四信故。余經聲聞眾。雖大多雜不盡得道。復次是中先贊千萬阿羅漢中。擇取最勝五千人。比丘尼優婆塞優婆夷亦爾。勝者難得故不多

大智度論卷第三大智度初品中菩薩釋論第八(卷第四)

　　　　龍樹菩薩造


　　　　后秦龜茲國三藏法師鳩摩羅什奉　詔譯


【經】復有菩薩摩訶薩

【論】問曰。若從上數。應先菩薩次第比丘比丘尼優婆塞優婆夷。菩薩次佛故。若從下數。應先優婆夷次第優婆塞比丘尼比丘菩薩。今何以先說比丘。次三眾。后說菩薩。答曰。菩薩雖應次佛。以諸煩惱未盡故。先說阿羅漢。諸阿羅漢智慧雖少而已成熟。諸菩薩智慧雖多而煩惱未盡。是故先說阿羅漢。佛法有二種。一秘密二現示。現示中佛辟支佛阿羅漢皆是福田。以其煩惱盡無余故。秘密中說諸菩薩得無生法忍。煩惱已斷具六神通利益眾生。以現示法故。前說阿羅漢。后說菩薩。復次菩薩以方便力。現入五道受五欲引導眾生。若在阿羅漢上。諸天世人當生疑怪。是故后說。問曰。在阿羅漢后可爾。何以乃在優婆塞優婆夷后。答曰。四眾雖漏未盡。盡在不久故。通名聲聞眾。若于四眾中間。說菩薩者則不便。如比丘尼得無量律儀故。應次比丘后在沙彌前。佛以儀法不便故。在沙彌后。此諸菩薩亦如是。雖應在學人三眾上。以不便故在后說。復次有人言。菩薩功德智慧。超殊阿羅漢辟支佛。是故別說。問曰。聲聞經中但說四眾。此中何以別說菩薩眾。答曰。有二種道。一聲聞道。二菩提薩埵道。比丘比丘尼優婆塞優婆夷四眾。是聲聞道。菩薩摩訶薩是菩提薩埵道。以是故。聲聞法中經初。無佛在某處某處住爾所菩薩俱。但言佛某處某處住與爾所比丘俱。如說佛在波羅柰與五比丘俱。佛在伽耶國中與千比丘俱。佛在舍婆提與五百比丘俱。如是種種經初。不說與菩薩若干人俱。問曰。諸菩薩二種。若出家若在家。在家菩薩總說在優婆塞優婆夷中。出家菩薩總在比丘比丘尼中。今何以故別說。答曰。雖總在四眾中。應當別說何以故。是菩薩必墮四眾中。有四眾不墮菩薩中。何者是。有聲聞人辟支佛人。有求生天人。有求樂自活人。此四種人不墮菩薩中。何以故。是人不發心言我當作佛故。復次菩薩得無生法忍故。一切名字生死相斷出三界。不墮眾生數中。何以故。聲聞人得阿羅漢道滅度已。尚不墮眾生數中。何況菩薩。如波羅延優波尸難中偈說

　已滅無處更出不　　若已永滅不出不
　既入涅槃常住不　　惟愿大智說其實　

佛答曰

　滅者即是不可量　　破壞因緣及名相
　一切言語道已過　　一時都盡如火滅　

如阿羅漢。一切名字尚斷。何況菩薩能破一切諸法。知實相得法身而不斷耶。以是故。摩訶衍四眾中。別說菩薩。問曰。何以故。大乘經初。菩薩眾聲聞眾兩說。聲聞經初獨說比丘眾。不說菩薩眾。答曰。欲辯二乘義故。佛乘及聲聞乘。聲聞乘陜小。佛乘廣大。聲聞乘自利自為。佛乘益一切。復次聲聞乘多說眾生空。佛乘說眾生空法空。如是等種種分別說是二道故。摩訶衍經聲聞眾菩薩眾兩說。如贊摩訶衍偈中說

　得此大乘人　　能與一切樂
　利益以實法　　令得無上道
　得此大乘人　　慈悲一切故
　頭目以布施　　舍之如草木
　得此大乘人　　護持清凈戒
　如牦牛愛尾　　不惜身壽命
　得此大乘人　　能得無上忍
　若有割截身　　視之如斷草
　得此大乘人　　精進無厭惓
　力行不休息　　如抒大海者
　得此大乘人　　廣修無量定
　神通圣道力　　清凈得自在
　得此大乘人　　分別諸法相
　無壞實智慧　　是中已具得
　不可思議智　　無量悲心力
　不入二法中　　等觀一切法
　驢馬駝象乘　　雖同不相比
　菩薩及聲聞　　大小亦如是
　大慈悲為軸　　智慧為兩輪
　精進為駛馬　　戒定以為銜
　忍辱心為鎧　　總持為轡勒
　摩訶衍人乘　　能度于一切　

問曰。如聲聞經初但說比丘眾。摩訶衍經初。何以不但說菩薩眾。答曰。摩訶衍廣大。諸乘諸道皆入摩訶衍。聲聞乘陜小不受摩訶衍。譬如恒河不受大海。以其陜小故。大海能受眾流。以其廣大故。摩訶衍法亦如是如偈說

　摩訶衍如海　　小乘牛跡水
　小故不受大　　其喻亦如是　

問曰。何等名菩提。何等名薩埵。答曰。菩提名諸佛道。薩埵名或眾生或大心。是人諸佛道功德。盡欲得其心。不可斷不可破。如金剛山。是名大心。如偈說

　一切諸佛法　　智慧及戒定
　能利益一切　　是名為菩提
　其心不可動　　能忍成道事
　不斷亦不破　　是心名薩埵　

復次稱贊好法名為薩。好法體相名為埵。菩薩心自利利他故。度一切眾生故。知一切法實性故。行阿耨多羅三藐三菩提道故。為一切賢圣之所稱贊故。是名菩提薩埵。所以者何。一切諸法中佛法第一。是人欲取是法故。為賢圣所贊嘆。復次如是人為一切眾生。脫生老死故索佛道。是名菩提薩埵。復次三種道皆是菩提。一者佛道二者聲聞道三者辟支佛道。辟支佛道聲聞道。雖得菩提。而不稱為菩提。佛功德中菩提稱為菩提。是名菩提薩埵。問曰。齊何來名菩提薩埵。答曰。有大誓愿心不可動。精進不退。以是三事名為菩提薩埵。復次有人言。初發心作愿。我當作佛度一切眾生。從是已來名菩提薩埵。如偈說

　若初發心時　　誓愿當作佛
　已過諸世間　　應受世供養　

從初發心到第九無礙。入金剛三昧中。是中間名為菩提薩埵。是菩提薩埵有兩種。有鞞跋致有阿鞞跋致。如退法不退法阿羅漢。阿鞞跋致菩提薩埵。是名實菩薩。以是實菩薩故。諸余退轉菩薩皆名菩薩。譬如得四道人。是名實僧。以實僧故。諸未得道者。皆得名僧。問曰。云何知是菩薩鞞跋致阿鞞跋致。答曰。般若波羅蜜阿鞞跋致品中。佛自說阿鞞跋致相。如是相是退轉。如是相是不退轉。復次若菩薩一法。得好修好念。是名阿鞞跋致菩薩。何等一法。常一心集諸善法如說。諸佛一心集諸善法故。得阿耨多羅三藐三菩提。復次有菩薩得一法。是阿鞞跋致相。何等一法。正直精進。如佛問阿難。阿難汝說精進如是世尊。阿難汝贊精進如是善逝。阿難常行常修常念。精進乃至令人得阿耨多羅三藐三菩提。如經廣說。復次若得二法。是時是阿鞞跋致相。何等二法。一切法實知空。亦念不舍一切眾生。如是人名為阿鞞跋致菩薩。復次得三法。一者若一心作愿欲成佛道。如金剛不可動不可破。二者于一切眾生悲心徹骨入髓。三者得般舟三昧。能見現在諸佛。是時名阿鞞跋致。復次阿毗曇中。迦旃延尼子弟子輩言。何名菩薩。自覺復能覺他。是名菩薩。必當作佛。是名菩薩。菩提名漏盡人智慧。是人從智慧生。智慧人所護智慧人所養故。是名菩薩。又言發阿鞞跋致心。從是已后名菩薩。又言若離五法得五法。是名菩薩。何謂五法。離三惡道常生天上人間。離貧窮下賤常得尊貴。離非男法常得男子身。離諸形殘缺陋諸根具足。離舍喜忘常憶宿命。得是宿命智慧。常離一切惡法。遠離惡人。常求道法攝取弟子。如是名為菩薩。又言從種三十二相業已來。是名菩薩。問曰。何時種三十二相業因緣。答曰。過三阿僧祇劫。然后種三十二相業因緣。問曰。幾時名阿僧祇。答曰。天人中能知算數者。極數不復能知。是名一阿僧祇。如一一名二。二二名四。三三名九。十十名百。十百名千。十千名萬。千萬名億。千萬億名那由他。千萬那由他名頻婆。千萬頻婆名迦他。過迦他名阿僧祇。如是數三阿僧祇。若行一阿僧祇滿行第二阿僧祇。第二阿僧祇滿行第三阿僧祇。譬如算數法。算一乃至算百百算竟還至一。如是菩薩一阿僧祇過還從一起。初阿僧祇中。心不自知我當作佛不作佛。二阿僧祇中。心雖能知我必作佛。而口不稱我當作佛。三阿僧祇中。心了了自知得作佛。口自發言無所畏難。我于來世當作佛。釋迦文佛。從過去釋迦文佛到剌那尸棄佛為初阿僧祇。是中菩薩永離女人身。從剌那尸棄佛至燃燈佛為二阿僧祇。是中菩薩七枚青蓮華。供養燃燈佛。敷鹿皮衣布發掩泥。是時燃燈佛。便授其記。汝當來世作佛名釋迦牟尼。從燃燈佛至毗婆尸佛為第三阿僧祇。若過三阿僧祇劫。是時菩薩種三十二相業因緣。問曰。三十二相業何處可種。答曰。欲界中。非色無色界。于欲界五道在人道中種。于四天下閻浮提中種。于男子身種非女人。佛出世時種。佛不出世不得種。緣佛身種。緣余不得種。問曰。是三十二相業因緣。于身業口業意業何業種。答曰。意業種非身口業。何以故是意業利故。問曰。意業有六識。是三十二相業。為是意識種。是五識種

答曰。是意識非五識。何以故。五識不能分別。以是故意識種。問曰。何相初種。答曰。有人言。足安立相先種。何以故先安立然后能種余相。有人言。紺青眼相初種。得此眼相大慈觀眾生。此兩語雖有是語不必爾也。若相因緣和合時便是初種。何必安立足為初。問曰。一思種。為多思種。答曰。三十二思種三十二相。一一思種一一相。一一相百福德莊嚴。問曰。幾許名一福德。答曰。有人言。有業報轉輪圣王。于四天下受福樂得自在。是名一福德。如是百福成一相。復有人言。作釋提桓因。于二天中得自在。是名一福德。復有人言。作他化自在天王。于欲界中得自在。是名一福。復有人言。除補處菩薩余一切眾生所得福報。是名一福。復有人言。天地劫盡一切眾生共福德故。三千大千世界報立。是名一福。復有人言。是福不可量不可以譬喻知。如三千大千世界一切眾生皆盲無目。有一人能治令差。是為一福。一切人皆被毒藥。一人能治令差。一切人應死。一人能捄之令脫。一切人破戒破正見。一人能教令得凈戒正見。如是等為一福。復有人言。是福不可量不可譬喻。是菩薩入第三阿僧祇中。心思大行。種是三十二相因緣。以是故。是福無能量。唯佛能知。問曰。菩薩幾時能種三十二相。答曰。極遲百劫。極疾九十一劫。釋迦牟尼菩薩。九十一大劫行辦三十二相。如經中言。過去久遠有佛名弗沙。時有二菩薩。一名釋迦牟尼。一名彌勒。弗沙佛。欲觀釋迦牟尼菩薩心純淑未。即觀見之。知其心未純淑。而諸弟子心皆純淑。又彌勒菩薩心已純淑。而弟子未純淑。是時弗沙佛。如是思惟。一人之心易可速化。眾人之心難可疾治。如是思惟竟。弗沙佛。欲使釋迦牟尼菩薩疾得成佛。上雪山上。于寶窟中入火定。是時釋迦牟尼菩薩。作外道仙人。上山采藥。見弗沙佛坐寶窟中入火定放光明。見已心歡喜。信敬翹一腳立。叉手向佛一心而觀。目未曾眴七日七夜。以一偈贊佛

　天上天下無如佛　　十方世界亦無比
　世界所有我盡見　　一切無有如佛者　

七日七夜諦觀世尊目未曾眴。超越九劫于九十一劫中。得阿耨多羅三藐三菩提。問曰。若釋迦牟尼菩薩。聰明多識能作種種好偈。何以故。七日七夜一偈贊佛。答曰。釋迦牟尼菩薩。貴其心思不貴多言。若更以余偈贊佛心或散亂。是故七日七夜以一偈贊佛。問曰。釋迦牟尼菩薩。何以心未純淑。而弟子純淑。彌勒菩薩自心純淑。而弟子未純淑。答曰。釋迦牟尼菩薩。饒益眾生心多。自為身少故。彌勒菩薩。多為己身少為眾生故。從鞞婆尸佛。至迦葉佛。于其中間九十一大劫。種三十二相業因緣集竟。六波羅蜜滿。何等六。檀波羅蜜．尸羅波羅蜜．羼提波羅蜜．毗梨耶波羅蜜．禪波羅蜜．般若波羅蜜。問曰。檀波羅蜜云何滿。答曰。一切能施無所遮礙。乃至以身施時。心無所惜。譬如尸毗王以身施鴿。釋迦牟尼佛本身作王。名尸毗。是王得歸命救護陀羅尼。大精進有慈悲心。視一切眾生如母愛子。時世無佛。釋提桓因命盡欲墮。自念言。何處有佛一切智人。處處問難不能斷疑。知盡非佛。即還天上愁憂而坐。巧變化師毗首羯磨天。問曰。天主何以愁憂。答曰。我求一切智人不可得。以是故愁憂。毗首羯磨言。有大菩薩。布施持戒禪定智慧具足。不久當作佛。帝釋以偈答曰

　菩薩發大心　　魚子庵樹華
　三事因時多　　成果時甚少　

毗首羯磨。答曰。是優尸那種尸毗王。持戒精進大慈大悲禪定智慧不久作佛。釋提桓因。語毗首羯磨。當往試之。知有菩薩相不。汝作鴿我作鷹。汝便佯怖入王腋下。我當逐汝。毗首羯磨言。此大菩薩云何以此事惱。釋提桓因說偈言

　我亦非惡心　　如真金應試
　以此試菩薩　　知其心定不　

說此偈竟。毗首羯磨。即自變身作一赤眼赤足鴿。釋提桓因。自變身作一鷹。急飛逐鴿。鴿直來入王掖底。舉身戰怖動眼促聲

　是時眾多人　　相與而語曰
　是王大慈仁　　一切宜保信
　如是鴿小鳥　　歸之如入舍
　菩薩相如是　　作佛必不久　

是時鷹在近樹上。語尸毗王。還與我鴿此我所受。王時語鷹。我前受此非是汝受。我初發意時。受此一切眾生皆欲度之。鷹言。王欲度一切眾生。我非一切耶。何以獨不見愍。而奪我今日食。王答言。汝須何食。我作誓愿其有眾生。來歸我者必救護之。汝須何食亦當相給。鷹言。我須新殺熱肉。王念言。如此難得。自非殺生無由得也。我當云何殺一與一。思惟心定即自說偈

　是我此身肉　　恒屬老病死
　不久當臭爛　　彼須我當與　

如是思惟已。呼人持刀自割股肉與鷹。鷹語王言。王雖以熱肉與我。當用道理令肉輕重得與鴿等勿見欺也。王言持稱來。以肉對鴿。鴿身轉重王肉轉輕。王令人割二股亦輕不足。次割兩[跳-兆+專]兩臗兩乳項脊。舉身肉盡。鴿身猶重。王肉故輕。是時近臣內戚。安施帳幔。卻諸看人。王今如此無可觀也。尸毗王言。勿遮諸人聽令入看。而說偈言

　天人阿修羅　　一切來觀我
　大心無上志　　以求成佛道
　若有求佛道　　當忍此大苦
　不能堅固心　　則當息其意　

是時菩薩。以血涂手攀稱欲上。定心以身盡以對鴿。鷹言。大王此事難辦。何用如此以鴿還我。王言鴿來歸我終不與汝。我喪身無量于物無益。今欲以身求易佛道。以手攀稱。爾時菩薩。肉盡筋斷不能自制。欲上而墮自責心言。汝當自堅勿得迷悶。一切眾生墮憂苦大海。汝一人立誓欲度一切。何以怠悶。此苦甚少地獄苦多。以此相比于十六分猶不及一。我今有智慧精進持戒禪定。猶患此苦。何況地獄中人無智慧者。是時菩薩。一心欲上復更攀稱。語人扶我。是時菩薩。心定無悔。諸天龍王阿修羅鬼神人民皆大贊言。為一小鳥乃爾。是事希有。即時大地為六種振動。大海波揚枯樹生華。天降香雨及散名華。天女歌贊必得成佛。是時念我四方神仙皆來贊言。是真菩薩必早成佛。鷹語鴿言。終試如此不惜身命。是真菩薩。即說偈言

　慈悲地中生　　一切智樹牙
　我曹當供養　　不應施憂惱　

毗首羯磨。語釋提桓因言。天主汝有神力。可令此王身得平復。釋提桓因言。不須我也。此王自作誓愿大心歡喜。不惜身命感發一切令求佛道。帝釋語人王言。汝割肉辛苦心不惱沒耶。王言。我心歡喜不惱不沒。帝釋言。誰當信汝心不沒者。是時菩薩作實誓愿。我割肉血流不嗔不惱。一心不悶以求佛道者。我身當即平復如故。即出語時身復如本。人天見之皆大悲喜嘆未曾有。此大菩薩必當作佛。我曹應當盡心供養。愿令早成佛道。當念我等。是時釋提桓因毗首羯磨各還天上。如是等種種相。是檀波羅蜜滿。問曰。尸羅波羅蜜云何滿。答曰。不惜身命護持凈戒。如須陀須摩王。以劫磨沙波陀大王故。乃至舍命不犯禁戒。昔有須陀須摩王。是王精進持戒常依實語。晨朝乘車將諸婇女入園游戲。出城門時有一婆羅門來乞語王言。王是大福德人我身貧窮。當見愍念賜丐少多。王言諾。敬如來告當相布施須我出還。作此語已入園澡浴嬉戲。時有兩翅王名曰鹿足空中飛來。于婇女中捉王將去。譬如金翅鳥海中取龍。諸女啼哭號慟。一園驚城內外搔擾悲惶。鹿足負王騰躍虛空至所住止。置九十九諸王中。須陀須摩王涕零如雨。鹿足王語言。大剎利王汝何以啼如小兒。人生有死合會有離。須陀須摩王答言。我不畏死甚畏失信。我從生已來初不妄語。今日晨朝出門時有一婆羅門來從我乞。我時許言還當布施。不慮無常辜負彼心自招欺罪。是故啼耳。鹿足王言。汝意欲爾畏此妄語。聽汝還去七日布施婆羅門訖便來還。若過七日不還我有兩翅力取汝不難。須陀須摩王得還本國恣意布施。立太子為王。大會人民懺謝之言。我智不周物治不如法當見忠恕。如我今日身非已有正爾還去。舉國人民及諸親戚叩頭留之。愿王留意慈蔭此國。勿以鹿足鬼王為慮也。當設鐵舍奇兵。鹿足雖神不畏之也。王言不得爾也。而說偈言

　實語第一戒　　實語升天梯
　實語小而大　　妄語入地獄
　我今守實語　　寧棄身壽命
　心無有悔恨　

如是思惟已。王即發去到鹿足王所。鹿足遙見歡喜而言。汝是實語人不失信要。一切人皆惜身命。汝從死得脫還來赴信汝是大人。爾時須陀須摩王贊實語。實語是為人非實語非人。如是種種贊實語呵妄語。粗足聞之信心清凈。語須陀須摩王言。汝好說此今相放舍汝既得脫。九十九王亦布施汝。隨意各還本國。如是語已百王各得還去。如是等種種本生中相是為尸羅波羅蜜滿。問曰。羼提波羅蜜云何滿。答曰。若人來罵撾捶割剝支解奪命心不起嗔。如羼提比丘。為迦梨王截其手足耳鼻心堅不動。問曰。毗梨耶波羅蜜云何滿。答曰。若有大心勤力。如大施菩薩。為一切故以此一身。誓抒大海令其干盡定心不懈。亦如贊弗沙佛七日七夜翹一腳目不眴。問曰。禪波羅蜜云何滿。答曰。如一切外道禪定中得自在。又如尚阇梨仙人坐禪時無出入息。鳥于螺髻中生子不動不搖。乃至鳥子飛去。問曰。般若波羅蜜云何滿。答曰。菩薩大心思惟分別。如劬嬪陀婆羅門大臣。分閻浮提大地作七分。若干大城小城聚落村民盡作七分。般若波羅蜜如是。是菩薩六波羅蜜滿。在迦葉佛所。作弟子。持凈戒行功德生兜率天上。問曰。菩薩何以生兜率天上。而不在上生不在下生。是大有福德應自在生。答曰。有人言。因緣業熟應在是中生。復次下地中結使厚濁。上地中結使利。兜率天上結使不厚不利。智慧安隱故。復次不欲過佛出世時故。若于下地生命短壽終。時佛未出世。若于上地生命長壽未盡。復過佛出時。兜率天壽與佛出時會故。復次佛常居中道故。兜率天于六天及梵之中。上三下三。于彼天下必生中國。中夜降神。中夜出迦毗羅婆國行中道。得阿耨多羅三藐三菩提。中道為人說法。中夜入無余涅槃。好中法故中天上生。如是菩薩兜率天上生竟。以四種觀人間。一者觀時二者觀土地三者觀種姓四者觀生處。云何觀時。時有八種佛出其中。第一人長壽八萬四千歲時。第二人壽七萬歲。第三人壽六萬歲。第四人壽五萬歲。第五人壽四萬歲。第六人壽三萬歲。第七人壽二萬歲。第八人壽一百余歲。菩薩如是念。人壽百歲佛出時到。是名觀時。云何觀土地。諸佛常在中國生。多金銀寶物飲食豐美其土清凈。云何觀種姓。佛生二種姓中。若剎利。若婆羅門。剎利種勢力大故。婆羅門種姓智慧大故。隨時所貴者。佛于中生。云何觀生處。何等母人能懷那羅延力菩薩。亦能自護凈戒。如是觀竟。唯中國迦毗羅婆凈飯王后。能懷菩薩。如是思惟已。于兜率天下。不失正慧入于母胎。問曰。何以故。一切菩薩末后身從天上來。不從人中來。答曰。乘上道故。六道之中天道最上復次天上下時種種瑞應未曾所有。若從人道。人道不能有此。復次人敬重天故。問曰。一切人以垢心有相續入母胎。一切邪慧相應。云何名菩薩正慧入母胎。答曰。有人言。有相續時一切眾生邪慧心入母胎。菩薩憶念不失故。名正慧入母胎。中陰中住則知中陰住。入胎時知入胎。歌羅羅時知住歌羅羅。(受胎七日赤白精和合時也)頞浮陀(二七日時如璽胞狀也)時知住頞浮陀。伽那時知住伽那。(三七日時如凝酪也)五皰時知住五皰。出生時知出生。是中憶念不失。是名正慧入母胎。復次余人在中陰住時。若男于母生欲染心。此女人與我從事。于父生嗔恚。若女于父生染欲心。此男子與我從事。于母生嗔恚。如是嗔恚心染欲心菩薩無此。菩薩先已了知是父是母。是父是母能長養我身。我依父母生身得阿耨多羅三藐三菩提。是凈心念父母。相續入胎。是名正慧入母胎。是菩薩滿十月正慧不失念。出胎行七步。發口言。是我末后身。乃至將示相師。汝觀我子實有三十二大人相不。若有三十二相具足者。是應有二法。若在家當為轉輪圣王。若出家當成佛。諸相師言。地天太子實有三十二大人相。若在家者當作轉輪王。若出家者當成佛。王言。何等三十二相。相師答言。一者足下安平立相。足下一切著地間無所受。不容一針。二者足下二輪相千輻輞轂三事具足。自然成就不待人工。諸天工師毗首羯磨不能化作如是妙相。問曰。何以故不能。答曰。是毗首羯磨。諸天工師不隱沒智慧。是輪相善業報。是天工師生報得智慧。是輪相行善根智慧得。是毗首羯磨一世得。是智慧。是輪相從無量劫智慧生。以是故毗首羯磨不能化作。何況余工師。三者長指相。指纖長端直。次第傭好指節參差。四者足跟廣平相。五者手足指縵網相。如雁王張指則現不張則不現。六者手足柔軟相。如細劫波毳勝余身分。七者足趺高滿相。以足蹈地不廣不狹。足下色如赤蓮華。足指間網及足邊色如真珊瑚。指爪如凈赤銅。足趺上真金色。足趺上毛青毗琉璃色。其足嚴好。譬如雜寶屐種種莊飾。八者伊泥延膊相。如伊泥延鹿膊隨次傭纖。九者正立手摩膝相。不俯不仰以掌摩膝。十者陰藏相。譬如調善象寶馬寶。問曰。若菩薩得阿耨多羅三藐三菩提。時諸弟子何因緣見陰藏相。答曰。為度眾人決眾疑故示陰藏相。復有人言。佛化作馬寶象寶示諸弟子言。我陰藏相亦如是。十一者身廣長等相。如尼拘盧陀樹。菩薩身齊為中四邊量等。十二者毛上向相。身有諸毛生。皆上向而稚。十三者一一孔一毛生相。毛不亂青琉璃色。毛右靡上向。十四者金色相。問曰何等金色。答曰。若鐵在金邊則不現。今現在金比佛在時金則不現。佛在時金比閻浮那金則不現。閻浮那金比大海中轉輪圣王道中金沙則不現。金沙比金山則不現。金山比須彌山則不現。須彌山金比三十三諸天瓔珞金則不現。三十三諸天瓔珞金比焰摩天金則不現。焰摩天金比兜率陀天金則不現。兜率陀天金比化自在天金則不現。化自在天金比他化自在天金則不現。他化自在天金比菩薩身色則不現。如是色是名金色相。十五者丈光相。四邊皆有一丈光。佛在是光中端嚴第一。如諸天諸王寶光明凈。十六者細薄皮相。塵土不著身。如蓮華葉不受塵水。若菩薩在干土山中經行。土不著足。隨藍風來吹破土山。令散為塵乃至一塵不著佛身。十七者七處隆滿相。兩手兩足兩肩項中七處。皆隆滿端正色凈勝余身體。十八者兩腋下隆滿相。不高不深。十九者上身如師子相。二十者大直身相。于一切人中身最大而直。二十一者肩圓好相。一切治肩無如是者。二十二者四十齒相。不多不少余人三十二齒。身三百余骨。頭骨有九。菩薩四十齒。頭有一骨。菩薩齒骨多頭骨少。余人齒骨少頭骨多。以是故異于余人身。二十三者齒齊相。諸齒等無粗無細不出不入。齒密相人不知者謂為一齒。齒間不容一毫。二十四者牙白相。乃至勝雪山王光。二十五者師子頰相。如師子獸中王平廣頰。二十六者味中得上味相。有人言。佛以食著口中。是一切食皆作最上味。何以故。是一切食中有最上味因故。無是相人不能發其因故。不得最上味。復有人言。若菩薩舉食著口中。是時咽喉邊兩處。流注甘露和合諸味。是味清凈故。名味中得上味。二十七者大舌相。是菩薩大舌從口中出覆一切面分。乃至發際。若還入口口亦不滿。二十八者梵聲相。如梵天王五種聲從口出。其一深如雷。二清徹遠聞聞者悅樂。三入心敬愛。四諦了易解。五聽者無厭。菩薩音聲亦如是。五種聲從口中出。迦陵毗伽聲相。如迦陵毗伽鳥聲可愛。鼓聲相。如大鼓音深遠。二十九者真青眼相。如好青蓮華。三十者牛眼睫相。如牛王眼睫長好不亂。三十一者頂髻相。菩薩有骨髻如拳等在頂上。三十二者白毛相。白毛眉間生不高不下。白凈右旋舒長五尺。相師言。地天太子三十二大人相如是。菩薩具有此相。問曰。轉輪圣王有三十二相。菩薩亦有三十二相。有何差別。答曰。菩薩相者有七事勝轉輪圣王相。菩薩相者。一凈好。二分明。三不失處。四具足。五深入。六隨智慧行不隨世間。七隨遠離。轉輪圣王相不爾。問曰。云何名相。答曰。易知故名相。如水異火以相故知。問曰。菩薩何以故三十二相不多不少。答曰。有人言。佛以三十二相莊嚴身者。端正不亂故。若少者身不端正。若多者佛身相亂。是三十二相端正不亂不可益不可減。猶如佛法不可增不可減。身相亦如是。問曰。菩薩何以故以相嚴身。答曰。有人見佛身相心得信凈。以是故以相嚴身。復次諸佛以一切事勝故。身色威力種姓家屬智慧禪定解脫眾事皆勝。若佛不莊嚴身相是事便少。復次有人言。阿耨多羅三藐三菩提住是身中若身相不嚴。阿耨多羅三藐三菩提不住此身中。譬如人欲娶豪貴家女。其女遣使語彼人言。若欲娶我者。當先莊嚴房室除卻污穢涂治香熏安施床榻被褥綩綖幃帳幄慢幡蓋華香必令嚴飾。然后我當到汝舍。阿耨多羅三藐三菩提亦復如是。遣智慧使未來世中到菩薩所言。若欲得我先修相好以自莊嚴。然后我當住汝身中。若不莊嚴身者我不住也。以是故菩薩修三十二相。自莊嚴身為得阿耨多羅三藐三菩提故。是時菩薩漸漸長大。見老病死苦厭患心生。夜半出家。六年苦行。食難陀婆羅門女益身十六功德石蜜乳糜。食竟。菩提樹下破萬八千億鬼兵魔眾已。得阿耨多羅三藐三菩提。問曰。得何功德故名為佛。答曰。得盡智無生智故。名為佛。復次有人言。得佛十力四無所畏十八不共法三達無礙三意止。一者受教敬重佛無喜。二者不受教不敬重佛無憂。三者敬重不敬重心無異。大慈大悲三十七道品一切諸法總相別相悉知故故名為佛。問曰。何以故。未得佛道名為菩薩。得佛道不名為菩薩。答曰。未得佛道心愛著。求欲取阿耨多羅三藐三菩提。以是故名為菩薩。已成佛道更得佛種種異大功德故。更有異名名為佛。譬如王子未作王名為王子。已作王不復名王子。既為王雖是王子不名王子。菩薩亦如是。未得佛道名為菩薩。已得佛道名為佛。聲聞法中摩訶迦旃延尼子弟子輩。說菩薩相義如是。摩訶衍人言。是迦旃延尼子弟子輩。是生死人。不誦不讀摩訶衍經。非大菩薩。不知諸法實相。自以利根智慧。于佛法中作論議。諸結使智定根等于中作義。尚處處有失。何況欲作菩薩論議。譬如少力人跳小渠尚不能過。何況大河。于大河中則知沒失。問曰。云何失。答曰。如上言三阿僧祇劫過名為菩薩。三阿僧祇中頭目髓腦布施心無有悔。是阿羅漢辟支佛所不能及。如昔菩薩為大薩陀婆。渡大海水惡風壞船。語眾賈人捉我頭發手足。當渡汝等。眾人捉已以刀自殺。大海水法不停死尸。即時疾風吹至岸邊。大慈如是。而言非者誰。是菩薩第二阿僧祇劫行滿。未入第三阿僧祇。時于燃燈佛所受記為佛。即時上升虛空見十方佛。于虛空中立贊然燈佛。然燈佛言。汝過一阿僧祇劫。當得作佛名釋迦牟尼。得記如是。而言爾時未是菩薩豈非大失。迦旃延尼子弟子輩言。三阿僧祇劫中未有佛相。亦無種佛相因緣。云何當知。是菩薩一切法先有相。然后可知其實。若無相則不知。摩訶衍人言。受記為佛。上升虛空見十方佛。此非大相耶。為佛所記當得作佛。得作佛者此是大相。舍此大相而取三十二相。三十二相轉輪圣王亦有。諸天魔王亦能化作此相。難陀提婆達等皆有三十相。婆跋隸婆羅門有三相。摩訶迦葉婦有金色相。乃至今世人亦各各有一相二相。若青眼長臂上身如師子。如是等種種或多或少。汝何以重此相。何經中言三阿僧祇劫中菩薩不種相因緣。如難陀澡浴鞞婆尸佛愿得清凈端正。于一辟支佛塔青黛涂壁。作辟支佛像因而作愿。愿我恒得金色身相。又作迦葉佛塔中級。以此三福因緣。世世受樂處處所生恒得端嚴。是福之余。生迦毗羅婆釋種中。為佛弟子得三十大人相。清凈端正。出家得阿羅漢道。佛說于五百弟子中。難陀比丘端正第一。此相易得。云何言于九十一大劫中種余一生中得。是為大失。汝言初阿僧祇劫中。不知當作佛不作佛。二阿僧祇劫中知當作佛。不自稱說。三阿僧祇劫中知得作佛能為人說。佛何處說是語。何經中有是語。若聲聞法三藏中說。若摩訶衍中說。迦旃延尼子弟子輩言。雖佛口三藏中不說。義理應爾。阿毗曇鞞婆沙菩薩品中。如是說。答曰摩訶衍中說初發心。是時知我當作佛。如阿遮羅菩薩。于長手佛邊。初發心時乃至金剛座處成佛道。于其中間顛倒不凈心不生。如首楞嚴三昧中四種菩薩。四種受記。有未發心而授記。有適發心而授記。有于前授記他人盡知己身不知。有于前授記他人己身盡知。汝云何言于二阿僧祇劫知受記而不自稱說。復次佛言無量阿僧祇劫作功德欲度眾生何以故言三阿僧祇劫。三阿僧祇劫有量有限。問曰。摩訶衍中雖有此語我亦不能都信。答曰。是為大失。是佛真法佛口所說。汝無反。復汝從摩訶衍中出生。云何言我不能都信。復次摩訶衍論議此中應廣說。復次說是三十二相業因緣。欲界中種非色無色界中種。無色界中以無身無色。是三十二相是身莊嚴故。于中不得種可爾。色界中何以不得種。色界中大有諸梵王。常請佛初轉法輪。是智慧清凈能求佛道。何以言不得種三十二相因緣。又言人中得種非余道。如娑伽度龍王十住菩薩。阿那婆達多龍王七住菩薩。羅睺阿修羅王亦是大菩薩。復何以言余道不得種三十二相因緣。汝言人中閻浮提種。郁怛羅曰不可種。有義彼中人無吾我。著樂不利根故。劬陀尼弗婆提二處。福德智慧壽命勝閻浮提。何以不得種。復次汝言一思種一相。是心彈指頃六十生滅。一心中不住不能分別。云何能種大人相。此大人相不應不了心得種。以是故多思和合能種一相。如重物一人不能擔。必須多人力。如是種相。要得大心多思和合爾乃得種。以是故名百福相。百大心思種福德是名百福相。不應一思種一相。余事尚不得一思種一事。何況百福相。何以故言釋迦文尼菩薩心未純淑。弟子心純淑。彌勒菩薩心純淑。弟子心未純淑。是語何處說。三藏中摩訶衍中無是事。此言自出汝心。汝但見釋迦文尼菩薩。于寶窟中見弗沙佛七日七夜以一偈贊。彌勒菩薩。亦種種贊弗沙佛。但阿波陀那經中不說。汝所不知無因緣故。汝便謂彌勒弟子心未純淑。如是皆為違失。汝言菩薩一切物能施無所愛惜。如尸毗王為鴿故。割肉與鷹心不悔恨如以財寶布施。是名下布施。以身布施是名中布施。種種施中心不著。是為上布施。汝何以贊中布施。為檀波羅蜜滿。此施心雖大多慈悲。有知智慧。有不知智慧。如人為父母親屬不惜身。或為主不惜身。以是故知為鴿不惜身是中布施。問曰菩薩為一切眾生為父母為主者。為一切人故。以是故。非直不惜身為檀波羅蜜滿。答曰。雖為一切眾生。是心不清凈。不知己身無吾我。不知取者無人無主。不知所施物實性不可說一不可說異。于是三事心著是為不清凈。于世界中得福德報。不能直至佛道。如說般若波羅蜜中。三事不可得亦不著。是為具足檀波羅蜜滿。如是乃至般若波羅蜜能分別大地城郭聚落作七分。是為般若波羅蜜滿。是般若波羅蜜無量無邊如大海水。諸天圣人阿羅漢辟支佛乃至初行菩薩。尚不能知其邊涯。十地住菩薩乃能知。云何汝言能分大地城郭聚落作七分。是名般若波羅蜜滿。是事是算數法能分地。是世俗般若波羅蜜中少許分。譬如大海水中一渧兩渧。實般若波羅蜜名三世諸佛母。能示一切法實相。是般若波羅蜜無來處無去處。一切處求不可得。如幻如響如水中月見便失。諸圣人憐愍故。雖一相以種種名字說是般若波羅蜜諸佛智慧寶藏。汝言大失。汝言四種觀。觀時觀土地觀種族觀生處。人壽八萬歲佛出世。七六五四三二萬歲中佛出世。人壽百歲是佛出世時。若諸佛常憐愍眾生。何以正八種時中出世。余時不出。佛法不待時。如好藥服時便差病。佛法亦如是不待時。問曰。雖菩薩憐愍眾生諸佛不待時。過八萬歲人長壽多樂。染愛等結使厚。根鈍非可化時。若百歲后時人短壽苦多嗔恚等諸結使更厚。此樂時苦。時非得道時以是故佛不出世。答曰。諸天壽出千萬歲。有先世因緣。雖多樂染愛厚能得道。何況人中不大樂。三十六種不凈易可教化。以是故人壽過八萬歲佛應出世。是中人無病心樂故。人皆利根福德。福德利根故應易得道。復次師子鼓音王佛時。人壽十萬歲。明王佛時。人壽七百阿僧祇劫。阿彌陀佛時人壽無量阿僧祇劫。汝云何言過八萬歲佛不出世。問曰。摩訶衍經有此事。我法中無十方佛。唯過去釋迦文尼拘陳若等一百佛。未來彌勒等五百佛。答曰。摩訶衍論中種種因緣。說三世十方佛。何以故。十方世界有老病死淫怒癡等諸苦惱。以是故佛應出其國。如經中說。無老病死煩惱者諸佛則不出世。復次多病人應有多藥師。汝等聲聞法。長阿含中。毗沙門王以偈白佛

稽首去來現在諸佛。亦復歸命釋迦文佛

汝經說過去未來現在諸佛言稽首。釋迦文尼佛言歸命。以此故知。現在有余佛。若無余國佛。何以故。前稽首三世佛。后別歸命釋迦文尼佛。此王未離欲在釋迦文尼所得道敬愛心重故歸命。于余佛所直稽首。問曰。佛口說。一世間無一時二佛出。亦不得一時二轉輪王出。以是故。不應現在有余佛。答曰。雖有此言汝不解其義。佛說一三千大千世界中。無一時二佛出。非謂十方世界無現在佛也。如四天下世界中。無一時二轉輪圣王出。此大福德人無怨敵共世故。以是故。四天下一轉輪圣王。佛亦如是。于三千大千世界中亦無二佛出。佛及轉輪圣王經說一種。汝何以信余四天下。更有轉輪圣王。而不信余三千大千世界中更有佛。復次一佛不能得度一切眾生。若一佛能度一切眾生者。可不須余佛。但一佛出。如諸佛法度可度眾生已而滅。如燭盡火滅。有為法無常性空故。以是故。現在應更有余佛。復次眾生無量苦亦無量。是故應有大心菩薩出。亦應有無量佛。出世度諸眾生。問曰。如經中說無量歲中佛時時出。譬如漚曇婆羅樹華時時一出。若十方佛充滿。佛便易出易得不名為難值。答曰不爾。為一大千世界中佛無量歲時時出。不言一切十方世界中難。亦為罪人不知恭敬不勤精進求道。以是故語言佛無量歲時時一出。又此眾生眾罪報故。墮惡道中無量劫尚不聞佛名。何況見佛。以是人故言佛出世難。問曰。若現在十方多有諸佛菩薩。今一切眾生罪惡苦惱。何以不來度之。答曰。眾生無量阿僧祇劫罪垢深厚。雖有種種余福。無見佛功德故不見佛。如偈說

　好福報未近　　衰罪未除卻
　現在不能見　　大德有力人
　大德諸圣人　　心亦無分別
　慈悲一切人　　一時令欲度
　眾生福德熟　　智慧根亦利
　若為現度緣　　即時得解脫
　譬如大龍王　　隨愿雨眾雨
　罪福隨本行　　各各如所受　

問曰。若自有福德自有智慧。如是人佛能度。若無福德智慧佛不度。若爾者自有福德智慧不待佛度。答曰。此福德智慧從佛因緣出。若佛不出世。諸菩薩以十善因緣四無量意。后世罪福報種種因緣教道。若無菩薩。有種種經中說。人得此法行福德因緣。復次人雖有福德智慧。若佛不出世。是世界中受報不能得道。若佛出世乃能得道。是為大益。譬如人雖有目日不出時不能有所見。要須日明得有所見。不得言我有眼何用日為。如佛說二因二緣能生正見。一從他聞法。二內自如法思惟福德事故。能生善心利根智慧故。能如法思惟。以是故知從佛得度。如是等種種多有違錯。欲作般若波羅蜜論議故。不能復廣論余事

大智度論卷第四大智度初品中摩訶薩埵釋論第九(卷第五)

　　　　龍樹菩薩造


　　　　后秦龜茲國三藏法師鳩摩羅什奉　詔譯


【經】摩訶薩埵

【論】問曰。云何名摩訶薩埵。答曰。摩訶者大薩埵名眾生。或名勇心。此人心能為大事不退不還大勇心故名為摩訶薩埵。復次摩訶薩埵者。于多眾生中最為上首故。名為摩訶薩埵。復次多眾生中起大慈大悲成立大乘。能行大道得最大處故。名摩訶薩埵。復次大人相成就故。名摩訶薩埵。摩訶薩埵相者。如贊佛偈中說

　唯佛一人獨第一　　三界父母一切智
　于一切等無與等　　稽首世尊希有比
　凡人行惠為己利　　求報以財而給施
　佛大慈仁無此事　　怨親憎愛以等利　

復次必能說法。破一切眾生及己身大邪見大愛慢大我心等諸煩惱故。名為摩訶薩埵。復次眾生如大海無初無中無后。有明智算師。于無量歲計算不能盡竟。如佛語無盡意菩薩。譬如十方一切世界乃至虛空邊際。合為一水。令無數無量眾生。共持一發取一渧而去。更有無央數眾生。如前共持一發取一渧而去。如是令彼大水悉盡無余。眾生故不盡。以是眾生等。無邊無量不可數不可思議。盡能救濟令離苦惱著于無為安隱樂中。有此大心欲度多眾生故。名摩訶薩埵。如不可思議經中漚舍那優婆夷語須達那菩薩言。諸菩薩摩訶薩輩不為度一人故。發阿耨多羅三藐三菩提心。亦非為二三乃至十人故。非百非千非萬非十萬非百萬。非一億十百千萬乃至億億。非為阿由他億眾生故發心。非那由他億非阿耶陀眾生故。非頻婆羅。非歌歌羅。非阿歌羅。非簸婆羅。非摩波羅非波陀。非多婆。非鞞婆呵。非怖摩非念摩。非阿婆迦。非摩伽婆。非毗羅伽。非僧伽摩。非毗薩羅。非謂閻婆。非鞞阇迦。非鞞盧呵。非鞞跋帝。非鞞伽多非兜羅。非阿婆羅那。非他婆羅。非鞞婆耶婆。非藐寫非鈍那耶寫。非[酉*益]婆羅。非鞞婆羅。非菩遮多。非阿跋伽陀。非鞞施他。非泥婆羅。非[酉*益]犁浮陀。非波摩陀夜。非比初婆。非阿犁浮陀。非阿犁薩寫。非[酉*益]云迦。非度于多。非呵樓那。非摩樓陀非叉夜。非烏羅多。非末殊夜摩。非三摩陀。非毗摩陀。非波摩陀。非阿滿陀羅。非婆滿多羅。非摩多羅。非[酉*益]兜末多羅。非鞞摩多羅。非波羅多羅。非尸婆多羅。非[酉*益]羅。非為羅。非提羅。非枝羅。非翅羅。[酉*益]尼羅。非斯羅。非波羅。非彌羅。非婆羅羅。非迷樓。非企盧。非摩屠羅。非三牟羅。非阿婆夜。非劍摩羅。非摩摩羅。非阿達多。非[酉*益]樓。非鞞樓婆。非迦羅跋。非呵婆跋。非鞞婆跋。非婆婆。非阿羅婆。非娑羅婆羅。非迷羅浮羅。非摩遮羅。非陀摩羅。非波摩陀。非尼伽摩。非阿跋多。非泥提舍。非阿叉夜。非三浮陀。非婆摩摩。非阿婆陀。非漚波羅。非波頭摩。非僧佉非伽提。非漚波伽摩。非阿僧祇非阿僧祇阿僧祇。非無量非無量無量。非無邊非無邊無邊。非無等非無等無等。非無數非無數無數。非不可計非不可計不可計。非不可思議非不可思議不可思議。非不可說非不可說不可說。非為一國土微塵等眾生故發心。非為二三至十百千萬億千萬億阿由陀那由他乃至不可說不可說國土微塵等眾生故發心。非為一閻浮提微塵等眾生故發心。非為拘陀尼郁怛羅曰弗婆提微塵等眾生故發心。非為小千世界中千世界大千世界微塵等眾生故發心。非為二三至十百千萬億阿由他那由陀乃至不可說不可說三千大千世界微塵等眾生故發心。非為供養供給一佛故發心。乃至非為供養供給不可說不可說諸佛故發心。非為供養供給一國土微塵等諸佛故發心。乃至非為供養供給不可說不可說三千大千世界微塵等諸佛故發心。非為凈一佛土故發心。乃至非為凈不可說不可說三千大千世界微塵等佛土故發心。非為受持一佛法故發心。乃至非為受持不可說不可說三千大千世界微塵等佛法故發心。非為令一三千大千世界中佛種不斷故發心。乃至非為令不可說不可說三千大千世界微塵等三千大千世界中佛種不斷故發心。非為分別知一佛愿故發心。乃至非為分別知不可說不可說三千大千世界微塵等佛愿故發心。非為莊嚴一佛土故發心。乃至非為莊嚴不可說不可說三千大千世界微塵等佛土故發心。非為分別知一佛會弟子眾故發心。乃至非為分別知不可說不可說三千大千世界微塵等佛會弟子眾故發心。非為持一佛法輪故發心。乃至非為持不可說不可說三千大千世界微塵等佛法輪故發心。非為知一人諸心故。非為知一人諸根故。非為知一三千大千世界中諸劫次第相續故。非為分別斷一人諸煩惱故發心。乃至非為分別斷不可說不可說三千大千世界微塵等人諸煩惱故發心。是諸菩薩摩訶薩愿言。盡教化一切十方眾生。盡供養供給一切十方諸佛。愿令一切十方諸佛土清凈。心堅受持一切十方諸佛法。分別知一切諸佛土故。盡知一切諸佛弟子眾故。分別知一切眾生諸心故。知斷一切眾生諸煩惱故。盡知一切眾生諸根故。諸菩薩發心作阿耨多羅三藐三菩提。如是等十門為首。乃至百千萬億阿僧祇門是為道法門。菩薩應知應入略說如是。諸菩薩實道。一切諸法皆入皆知。智慧知故一切佛土菩薩道中莊嚴故。漚舍那言。善男子我愿如是自有世界已來。一切眾生盡清凈。一切煩惱悉斷。須達那言。是何解脫。漚舍那答言。是名無憂安隱幢。我知此一解脫門。不知諸菩薩大心如大海水。一切諸佛法能持能受。諸菩薩心不動如須彌山。諸菩薩如藥王能除一切諸煩惱。諸菩薩如日能照除一切闇。諸菩薩如地能含受一切眾生。諸菩薩如風能益一切眾生。諸菩薩如火能燒一切外道諸煩惱。諸菩薩如云能雨法水。諸菩薩如月福德光明能照一切。諸菩薩如釋提桓因守護一切眾生。是菩薩道法甚深。我云何能盡知。以是諸菩薩生大愿欲得大事欲至大處故。名摩訶薩埵。復次是般若波羅蜜經中。摩訶薩埵相。佛自說如是。如是相是摩訶薩埵相。舍利弗須菩提富樓那等諸大弟子。各各說彼品。此中應廣說

　　大智度初品中菩薩功德釋論第十

【經】皆得陀羅尼及諸三昧行空無相無作已得等忍

【論】問曰。何以故。以此三事次第贊菩薩摩訶薩。答曰。欲出諸菩薩實功德故。應贊則贊應信則信。以一切眾生所不能信甚深清凈法。贊菩薩。復次先說菩薩摩訶薩名字。未說所以為菩薩摩訶薩。以得諸陀羅尼三昧及忍等諸功德故。名為菩薩摩訶薩。問曰。已知次第義。何以故名陀羅尼。云何陀羅尼。答曰。陀羅尼秦言能持。或言能遮。能持者。集種種善法。能持令不散不失。譬如完器盛水水不漏散。能遮者。惡不善根心生。能遮令不生。若欲作惡罪。持令不作。是名陀羅尼。是陀羅尼或心相應。或心不相應。或有漏或無漏。無色不可見無對一持一入一陰攝。法持法入行陰九智知(丹注云除盡智)一識識(丹注云一意識)阿毗曇法。陀羅尼義如是。復次得陀羅尼菩薩。一切所聞法以念力故。能持不失。復次是陀羅尼法常逐菩薩。譬如間日瘧病。是陀羅尼不離菩薩。譬如鬼著。是陀羅尼常隨菩薩。如善不善律儀。復次是陀羅尼。持菩薩不令墮二地坑。譬如慈父愛子。子欲墮坑。持令不墮。復次菩薩得陀羅尼力故。一切魔王魔民魔人。無能動無能破無能勝。譬如須彌山凡人口吹不能令動。問曰。是陀羅尼有幾種。答曰。是陀羅尼多種。一名聞持陀羅尼。得是陀羅尼者。一切語言諸法耳所聞者皆不忘失。是名聞持陀鄰尼。復有分別知陀羅尼。得是陀羅尼者。諸眾生諸法大小好丑分別悉知。如偈說

　諸象馬金　　木石諸衣　　男女及水
　種種不同　　諸物名一　　貴賤理殊
　得此總持　　悉能分別　

復有入音聲陀羅尼。菩薩得此陀羅尼者。聞一切語言音。不喜不嗔。一切眾生如恒河沙等劫。惡言罵詈心不憎恨。問曰。菩薩諸漏未盡。云何能如恒河沙等劫。忍此諸惡。答曰。我先言得此陀羅尼力故能爾。復次是菩薩雖未盡漏。大智利根能思惟。除遣嗔心作是念。若耳根不到聲邊。惡聲著誰。又如罵聲聞便直過。若不分別誰當嗔者。凡人心著吾我。分別是非而生恚恨。復次若人能知諸言隨生隨滅前后不俱則無嗔恚。亦知諸法內無有主。誰罵誰嗔。若有人聞殊方異語。此言為好彼以為惡。好惡無定雖罵不嗔。若有人知語聲無定則無嗔喜。如親愛罵之。雖罵不恨。非親惡言聞則生恚。如遭風雨則入舍持蓋。如地有刺則著靴鞋。大寒燃火熱時求水。如是諸患但求遮法而不嗔之。罵詈諸惡亦復如是。但以慈悲息此諸惡不生嗔心。復次菩薩知諸法不生不滅其性皆空。若人嗔恚罵詈。若打若殺如夢如化。誰嗔誰罵。復次若有人如恒河沙等劫。眾生贊嘆。供養衣食臥具醫藥華香瓔珞。得忍菩薩其心不動不喜不著。問曰。已知菩薩種種不嗔因緣。未知實贊功德而亦不喜。答曰。知種種供養恭敬是皆無常。今有因緣故來贊嘆供養。后更有異因緣則嗔恚。若打若殺。是故不喜。復次菩薩作是念以我有功德智慧故來贊嘆供養。是為贊嘆功德非贊我也。我何以喜。復次是人自求果報故。于我所作因緣。供養我作功德。譬如人種谷。溉灌修理地亦不喜

復次若人供養我。我若喜受者。我福德則薄他人得福亦少。以是故不喜。復次菩薩觀一切法如夢如響。誰贊誰喜。我于三界中未得脫。諸漏未盡未得佛道。云何得贊而喜。若應喜者唯佛一人。何以故。一切功德都已滿故。是故菩薩得種種贊嘆供養供給心不生喜。如是等相名為入音聲陀羅尼。復有名寂滅陀羅尼無邊旋陀羅尼隨地觀陀羅尼威德陀羅尼華嚴陀羅尼音凈陀羅尼虛空藏陀羅尼海藏陀羅尼分別諸法地陀羅尼明諸法義陀羅尼。如是等略說五百陀羅尼門。若廣說則無量。以是故言諸菩薩皆得陀羅尼。諸三昧者。三三昧空無作無相。有人言。觀五陰無我無我所。是名為空。住是空三昧。不為后世故起三毒。是名無作。緣離十相故。五塵男女生住滅故。是名無相。有人言。住是三昧中知一切諸法實相。所謂畢竟空。是名空三昧。知是空已無作。云何無作。不觀諸法若空若不空若有若無等。如佛說法句中偈

　見有則恐怖　　見無亦恐怖
　是故不著有　　亦復不著無　

是名無作三昧。云何無相三昧。一切法無有相。一切法不受不著。是名無相三昧。如偈說

　言語已息　　心行亦滅　　不生不滅
　如涅槃相　

復次十八空是名空三昧。種種(丹注云五道生有本有死有中有業)有中心不求。是名無作三昧。一切諸相破壞不憶念。是名無相三昧。問曰。有種種禪定法。何以故。獨稱此三三昧。答曰。是三三昧中思惟近涅槃故。令人心不高不下平等不動。余處不爾。以是故獨稱是三三昧。余定中或愛多或慢多或見多。是三三昧中。第一實義實利能得涅槃門。以是故。諸禪定法中。以是三空法為三解脫門。亦名為三三昧。是三三昧實三昧故。余定亦得名定。復次除四根本禪。從未到地乃至有頂地。名為定。亦名三昧。非禪四禪亦名定亦名禪亦名三昧。諸余定亦名定亦名三昧。如四無量四空定四辯六通八背舍八勝處九次第定十一切處等諸定法。復有人言。一切三昧法有二十三種。有言六十五種。有言五百種。摩訶衍最大故無量三昧。所謂遍法性莊嚴三昧。能照一切三世法三昧。不分別知觀法性底三昧。入無底佛法三昧。如虛空無底無邊照三昧。如來力行觀三昧。佛無畏莊嚴力嚬呻三昧。法性門旋藏三昧。一切世界無礙莊嚴遍月三昧。遍莊嚴法云光三昧。菩薩得如是等無量諸三昧。復次般若波羅蜜摩訶衍義品中。略說則有一百八三昧。初名首楞嚴三昧乃至虛空不著不染三昧。廣說則無量三昧。以是故說。諸菩薩得諸三昧行空無相無作者。問曰前言菩薩得諸三昧。何以故。復言行空無相無作。答曰。前說三昧名未說相。今欲說相。是故言行空無作無相。若有人行空無相無作。是名得實相三昧。如偈說

　若持戒清凈　　是名實比丘
　若有能觀空　　是名得三昧
　若有能精進　　是名行道人
　若有得涅槃　　是名為實樂　

已得等忍者。問曰。云何等云何忍。答曰。有二種等。眾生等法等。忍亦二種眾生忍法忍。云何眾生等。一切眾生中等心等念等愛等利。是名眾生等。問曰。慈悲力故于一切眾生中。應等念。不應等觀。何以故。菩薩行實道不顛倒如法相。云何于善人不善人大人小人人及畜生。一等觀。不善人中實有不善相。善人中實有善相。大人小人人及畜生亦爾。如牛相牛中住。馬相馬中住。牛相非馬中。馬相非牛中。馬不作牛故。眾生各各相。云何一等觀而不墮顛倒。答曰。若善相不善相是實。菩薩應墮顛倒。何以故破諸法相故以諸法非實。善相非實不善相非多相非少相。非人非畜生非一非異。以是故汝難非也。如說諸法相偈

　不生不滅　　不斷不常　　不一不異
　不去不來　　因緣生法　　滅諸戲論
　佛能說是　　我今當禮　

復次一切眾生中。不著種種相。眾生相空相一等無異。如是觀。是名眾生等。若人是中心等無礙。直入不退。是名得等忍。得等忍菩薩。于一切眾生不嗔不惱如慈母愛子。如偈說

　觀聲如呼響　　身行如鏡像
　如此得觀人　　云何而不忍　

是名眾生等忍。云何名法等忍。善法不善法有漏無漏有為無為等法。如是諸法入不二入法門。入實法相門。如是入竟。是中深入諸法實相時。心忍直入無諍無礙。是名法等忍。如偈說

　諸法不生不滅　　非不生非不滅
　亦不生滅非不生滅　　亦非不生滅
　非非不生滅　

已得解脫(丹注云于邪見得離故言解脫也)空非空(丹注云于空不取故言非也)是等悉舍滅諸戲論言語道斷。深入佛法心通無礙不動不退。名無生忍。是助佛道初門以是故說已得等忍

【經】得無礙陀羅尼

【論】問曰。前已說諸菩薩得陀羅尼。今何以復說得無礙陀羅尼。答曰。無礙陀羅尼最大故。如一切三昧中三昧王三昧最大。如人中之王。如諸解脫中無礙解脫。大(丹注云得佛得道時所得也)如是一切諸陀羅尼中。無礙陀羅尼大。以是故重說。復次先說諸菩薩得陀羅尼。不知是何等陀羅尼。有小陀羅尼如轉輪圣王仙人等所得聞持陀羅尼分別眾生陀羅尼歸命救護不舍陀羅尼。如是等小陀羅尼余人亦有。是無礙陀羅尼。外道聲聞辟支佛新學菩薩皆悉不得。唯無量福德智慧大力諸菩薩。獨有是陀羅尼。以是故別說。復次是菩薩輩。自利已具足。但欲益彼說法教化無盡。以無礙陀羅尼為根本。以是故諸菩薩。常行無礙陀羅尼

【經】悉是五通

【論】如意天眼天耳他心智自識宿命。云何如意。如意有三種。能到轉變圣如意。能到有四種。一者身能飛行如鳥無礙。二者移遠令近不往而到。三者此沒彼出。四者一念能至。轉變者。大能作小小能作大一能作多多能作一。種種諸物皆能轉變。外道輩轉變極久不過七日。諸佛及弟子轉變自在無有久近。圣如意者。外六塵中不可愛不凈物。能觀令凈。可愛凈物。能觀令不凈。是圣如意法唯佛獨有。是如意通從修四如意足生。是如意足通等。色緣故。次第生。不可一時得。天眼通者。于眼。得色界四大造清凈色。是名天眼。天眼所見。自地及下地六道中眾生諸物。若近若遠若覆若細諸色無不能照。見天眼有二種。一者從報得。二者從修得。是五通中天眼從修得非報得。何以故。常憶念種種光明得故。復次有人言。是諸菩薩輩得無生法忍力故。六道中不攝。但為教化眾生故。以法身現于十方。三界中未得法身菩薩。或修得或報得。問曰。是諸菩薩功德。勝阿羅漢辟支佛。何以故。贊凡夫所共小功德天眼。不贊諸菩薩慧眼法眼佛眼。答曰有三種天。一假號天二生天三清凈天。轉輪圣王諸余大王等。是名假號天。從四天王天乃至有頂生處。是名生天。諸佛法身菩薩辟支佛阿羅漢。是名清凈天。是清凈天修得天眼。是謂天眼通。佛法身菩薩清凈天眼。一切離欲五通凡夫所不能得。聲聞辟支佛亦所不得。所以者何。小阿羅漢小用心。見一千世界。大用心見二千世界。大阿羅漢小用心。見二千世界。大用心見三千大千世界。辟支佛亦爾。是名天眼通。云何名天耳通。于耳。得色界四大造清凈色。能聞一切聲天聲人聲三惡道聲。云何得天耳通。修得常憶念種種聲。是名天耳通。云何識宿命通。本事常憶念日月年歲至胎中。乃至過去世中。一世十世百世千萬億世。乃至大阿羅漢辟支佛。知八萬大劫。諸大菩薩及佛知無量劫。是名識宿命通。云何名知他心通。知他心若有垢若無垢。自觀心生住滅時。常憶念故得。復次觀他人喜相嗔相怖相畏相。見此相已然后知心。是為他心智初門。是五通略說竟

【經】言必信受

【論】天人龍阿修羅等。及一切大人。皆信受其語。是不綺語報故。諸綺語報者。雖有實語一切人皆不信受如偈說

　有墮餓鬼中　　火炎從口出
　四向發大聲　　是為口過報
　雖復多聞見　　在大眾說法
　以不誠信業　　人皆不信受
　若欲廣多聞　　為人所信受
　是故當至誠　　不應作綺語　

【經】無復懈怠

【論】懈怠法破在家人財利福利。破出家人生天樂涅槃樂。在家出家名聲俱滅。大失大賊無過懈怠。如偈說

　懈怠沒善心　　癡闇破智明
　妙愿皆為滅　　大業亦已失　

以是故說無復懈怠

【經】已舍利養名聞

【論】是利養法如賊壞功德本。譬如天雹傷害五谷。利養名聞亦復如是。壞功德苗令不增長。如佛說譬喻。如毛繩縛人斷膚截骨。貪利養人斷功德本亦復如是。如偈說

　得入栴檀林　　而但取其葉
　既入七寶山　　而更取水精
　有人入佛法　　不求涅槃樂
　反求利供養　　是輩為自欺
　是故佛弟子　　欲得甘露味
　當棄舍雜毒　　勤求涅槃樂
　譬如惡雹雨　　傷害于五谷
　若著利供養　　破慚愧頭陀
　今世燒善根　　后世墮地獄
　如提婆達多　　為利養自沒　

以是故言已舍利養名聞

【經】說法無所悕望

【論】大慈憐愍為眾說法。不為衣食名聲勢力故說大慈悲故。心清凈故。得無生法忍故。如偈說

　多聞辯慧巧言語　　美說諸法轉人心
　自不如法行不正　　譬如云雷而不雨
　博學多聞有智慧　　訥口拙言無巧便
　不能顯發法寶藏　　譬如無雷而小雨
　不廣學問無智慧　　不能說法無好行
　是弊法師無慚愧　　譬如小云無雷雨
　多聞廣智美言語　　巧說諸法轉人心
　行法心正無所畏　　如大云雷澍洪雨
　法之大將持法鏡　　照明佛法智慧藏
　持誦廣宣振法鈴　　如海中船渡一切
　亦如蜂王集諸味　　說如佛言隨佛意
　助佛明法度眾生　　如是法師甚難值　

【經】度甚深法忍

【論】云何甚深法。十二因緣是名甚深法。如佛告阿難。是十二因緣法甚深難解難知。復次依過去未來世生六十二邪見網永離。是名甚深法。如佛語比丘。凡夫無聞若欲贊佛所贊甚小。所謂若贊戒清凈。若贊離諸欲。若能贊是甚深難解難知法。是為實贊佛。是中梵網經應廣說。復次三解脫門。是名甚深法。如佛說般若波羅蜜中諸天贊言。世尊是法甚深。佛言甚深法者空則是義。無作無相則是義。復次解一切諸法相。實不可破不可動。是名甚深法。復次除內心想智力。但定心諸法清凈實相中住。譬如熱氣盛非黃見黃。心想智力故。于諸法轉觀。是名淺法。譬如人眼清凈無熱氣。如實見黃是黃。如是除內心想智力。慧眼清凈見諸法實相。譬如真水精黃物著中則隨作黃色。青赤白色皆隨色變。心亦如是凡夫人內心想智力故。見諸法異相。觀諸法實相非空非不空不有非不有。是法中深入不轉無所掛礙。是名度深法忍。度名得甚深法。具足滿無所礙。得度彼岸。是名為度

【經】得無畏力

【論】諸菩薩四無所畏力成就。問曰。如菩薩所作未辦。未得一切智。何以故。說得四無所畏。答曰。無所畏有二種。菩薩無所畏佛無所畏。是諸菩薩雖未得佛無所畏。得菩薩無所畏。是故名為得無畏力。問曰。何等為菩薩四無所畏。答曰。一者一切聞能持故。得諸陀羅尼故。常憶念不忘故。眾中說法無所畏故。二者知一切眾生欲解脫因緣諸根利鈍。隨其所應而為說法故。菩薩在大眾中說法無所畏。三者不見若東方南西北方四維上下有來難問令我不能如法答者。不見如是少許相故。于眾中說法無所畏。四者一切眾生聽受問難。隨意如法答。能巧斷一切眾生疑故。菩薩在大眾中說法無所畏

【經】過諸魔事

【論】魔有四種。一者煩惱魔。二者陰魔。三者死魔。四者他化自在天子魔。是諸菩薩得菩薩道故。破煩惱魔得法身故。破陰魔得道得法性身故。破死魔常一心故。一切處心不著故。入不動三昧故。破他化自在天子魔。以是故說過諸魔事。復次是般若波羅蜜覺魔品中。佛自說魔業魔事。是魔業魔事盡已過故。是名已過魔事。復次除諸法實相。余殘一切法盡名為魔。如諸煩惱結使欲縛取纏陰界入魔王魔民魔人。如是等盡名為魔。問曰。何處說欲縛等諸結使名為魔。答曰。雜法藏經中。佛說偈語魔王

　欲是汝初軍　　憂愁軍第二
　饑渴軍第三　　愛軍為第四
　第五眠睡軍　　怖畏軍第六
　疑為第七軍　　含毒軍第八
　第九軍利養　　著虛妄名聞
　第十軍自高　　輕慢于他人
　汝軍等如是　　一切世間人
　及諸一切天　　無能破之者
　我以智慧箭　　修定智慧力
　摧破汝魔軍　　如壞瓶沒水
　一心修智慧　　以度于一切
　我弟子精進　　常念修智慧
　隨順如法行　　必得至涅槃
　汝雖不欲放　　到汝不到處
　是時魔王聞　　愁憂即滅去
　是魔惡部黨　　亦復沒不現　

是名諸結使魔。問曰。五眾十八界十二入何處說是魔。答曰。莫拘羅山中。佛教弟子羅陀。色眾是魔。受想行識亦如是。復次若欲作未來世色身。是為動處。若欲作無色身。是亦為動處。若欲作有想無想非有想非無想身。是為一切動處。動是魔縛不動則不縛從惡得脫。此中說眾界入是魔。自在天子魔。魔民魔人即是魔。不須說。問曰。何以名魔。答曰。奪慧命壞道法功德善本。是故名為魔。諸外道人輩言是名欲主。亦名華箭亦名五箭。(丹本注云五欲箭也)破種種善事故。佛法中名為魔羅。是業是事名為魔事。是何等魔事。如覺魔品中說。復次人展轉世間受苦樂結使因緣。亦魔王力因緣。是魔名諸佛怨仇一切圣人賊。破一切逆流人事不喜涅槃。是名魔。是魔有三事。戲笑語言歌舞邪視。如是等從愛生。縛打鞭拷刺割斫截。如是等從嗔生。炙身自凍拔發自餓入火赴淵投巖。如是等從愚癡生。又大過失不凈染著世間皆是魔事。憎惡利益不用涅槃及涅槃道亦是魔事。沒大苦海不自覺知。如是等無量皆是魔事。已棄已舍是為過諸魔事

【經】一切業障悉得解脫

【論】一切惡業得解脫。是名業障得解脫。問曰。若三種障。煩惱障業障報障。何以舍二障但說業障。答曰。三障中業力最大故。積集諸業乃至百千萬劫中。不失不燒不壞。與果報時不亡。是諸業能久住和合時。與果報。如谷草子在地中得時節而生不失不壞。是諸佛一切智第一尊重。如須彌山王尚不能轉是諸業。何況凡人。如偈說

　生死輪載人　　諸煩惱結使
　大力自在轉　　無人能禁止
　先世業自作　　轉為種種形
　業力最為大　　世間中無比
　先世業自在　　將人受果報
　業力故輪轉　　生死海中回
　大海水干竭　　須彌山地盡
　先世因緣業　　不燒亦不盡
　諸業久和集　　造者自逐去
　譬如責物主　　追逐人不置
　是諸業果報　　無有能轉者
　亦無逃避處　　非求哀可免
　三界中眾生　　追之不暫離
　如珂梨羅剎　　是業佛所說
　如風不入實　　水流不仰行
　虛空不受害　　無業亦如是
　諸業無量力　　不逐非造者
　果報時節來　　不亡亦不失
　從地飛上天　　從天入雪山
　從雪山入海　　一切處不離
　常恒隨逐我　　無一時相舍
　直至無失時　　如星流趣月　

以是故說一切諸業障悉得解脫

【經】巧說因緣法

【論】十二因緣生法。種種法門能巧說。煩惱業事法次第展轉相續生。是名十二因緣。是中無明愛取三事名煩惱。行有二事名為業。余七分名為體事。是十二因緣。初二過去世攝。后二未來世攝。中八現前世攝。是略說三事。煩惱業苦。是三事展轉更互為因緣。是煩惱業因緣。業苦因緣。苦苦因緣。苦煩惱因緣。煩惱業因緣。業苦因緣。苦苦因緣。是名展轉更互為因緣。過去世一切煩惱是名無明。從無明生業。能作世界果故。名為行。從行生垢心。初身因如犢子識母。自相識故名為識。是識共生無色四陰及是所住色。是名名色。是名色中生眼等六情。是名六入。情塵識合是名為觸。從觸生受。受中心著。是名渴愛。渴愛因緣求是名取。從取后世因緣業。是名有。從有還受后世五眾。是名生。從生五眾熟壞。是名老死。老死生憂悲哭泣種種愁惱。眾苦和合集。若一心觀諸法實相清凈則無明盡。無明盡故行盡。乃至眾苦和合集皆盡。是十二因緣相。如是能方便不著邪見為人演說。是名為巧。復次是十二因緣觀中。斷法愛心不著。知實相是名為巧。如彼般若波羅蜜不可盡品中。佛告須菩提。癡如虛空不可盡。行如虛空不可盡。乃至眾苦和合集。如虛空不可盡。菩薩當作是知。作是知者。為舍癡際應無所入。作是觀十二因緣起者。則為坐道場得薩婆若

【經】從阿僧祇劫已來發大誓愿

【論】阿僧祇義。菩薩義品中已說。劫義佛譬喻說。四千里石山有長壽人。百歲過持細軟衣一來拂拭。令是大石山盡。劫故未盡。四千里大城。滿中芥子。不概令平。有長壽人百歲過一來取一芥子去。芥子盡。劫故不盡。菩薩如是無數劫。發大正愿度脫眾生愿名大心要誓。必度一切眾生斷諸結使。成阿耨多羅三藐三菩提。是名為愿

【經】顏色和悅常先問訊所語不粗

【論】嗔恚本拔故。嫉妒除故。常修大慈大悲大喜故。四種邪語斷故。得顏色和悅。如偈說

　若見乞道人　　能以四種待
　初見好眼視　　迎逆敬問訊
　床座好供養　　充滿施所欲
　布施心如是　　佛道如在掌
　若能除四種　　口過妄語毒
　兩舌惡綺語　　得大美果報
　善軟人求道　　欲度諸眾生
　除四邪口業　　譬如馬有轡　

【經】于大眾中得無所畏

【論】大德故。堅實功德智慧故。得最上辯陀羅尼故。于大眾中得無所畏。如偈說

　內心智德薄　　外善以美言
　譬如竹無內　　但示有其外
　內心智德厚　　外善以法言
　譬如妙金剛　　中外力具足　

復次無畏法成就故。端正貴族大力。持戒禪定智慧語議等皆成就。是故無所畏。以是故于大眾中無所畏。如偈說

　少德無智慧　　不應處高座
　如豺見師子　　竄伏不敢出
　大智無所畏　　應處師子座
　譬如師子吼　　眾獸皆怖畏　

無量無邊智慧福德力集故。無所畏如偈說

　若人滅眾惡　　乃至無小罪
　如是大德人　　無愿而不滿
　是人大智慧　　世界中無惱
　是故如此人　　生死涅槃一　

復次獨得菩薩無所畏故。如毗那婆那王經中說。菩薩獨得四無所畏。如先說

【經】無數億劫說法巧出

【論】不放逸等諸善根自身好修。是諸菩薩非一世二三四世乃至無量阿僧祇劫集功德智慧。如偈說

　為眾生故發大心　　若有不敬生慢者
　其罪甚大不可說　　何況而復加惡心　

復次是菩薩。無數無量劫中。修身修戒修心修慧。生滅縛解逆順中自了了。知諸法實相有三種解。聞解義解得解。種種說法門中無所掛礙。皆得說法方便智慧波羅蜜。是諸菩薩所說如圣人說皆應信受。如偈說

　有慧無多聞　　是不知實相
　譬如大闇中　　有目無所見
　多聞無智慧　　亦不知實義
　譬如大明中　　有燈而無目
　多聞利智慧　　是所說應受
　無慧亦無明　　是名人身牛　

問曰。應言無數億劫巧說法。復何以言出。答曰。于無智人中及弟子中說法易。若多聞利智善論議人中說法難。若小智法師是中退縮。若大學多聞。問難中大膽欣豫。一切眾中有大威德。如天會經中偈說

　面目齒光明　　普照于大會
　映奪諸天光　　種種皆不現　

以是故名為無數億劫巧說法中能得出

大智度論卷第五大智度初品中十喻釋論第十一(第六卷)

　　　　龍樹菩薩造


　　　　后秦龜茲國三藏法師鳩摩羅什奉　詔譯


【經】解了諸法如幻如焰如水中月如虛空如響如犍闥婆城如夢如影如鏡中像如化

【論】是十喻為解空法故。問曰。若一切諸法空如幻。何以故。諸法有可見可聞可嗅可嘗可觸可識者。若實無所有不應有可見乃至可識。復次若無而妄見者。何以不見聲聞色。若皆一等空無所有。何以有可見不可見者。以諸法空故如一指第一甲無第二甲亦無。何以不見第二甲。獨見第一甲。以是故知。第一甲實有故可見。第二甲實無故不可見。答曰。諸法相雖空。亦有分別可見不可見。譬如幻化象馬及種種諸物。雖知無實。然色可見聲可聞。與六情相對不相錯亂。諸法亦如是。雖空而可見可聞不相錯亂。如德女經說。德女白佛言。世尊。如無明內有不。佛言不。外有不。佛言不。內外有不。佛言不。世尊。是無明從先世來不。佛言不。從此世至后世不。佛言不。是無明有生者滅者不。佛言不。有一法定實性是名無明不。佛言不。爾時德女復白佛言。若無明無內無外亦無內外。不從先世至今世今世至后世。亦無真實性者。云何從無明緣行。乃至眾苦集。世尊。譬如有樹若無根者。云何得生莖節枝葉華果。佛言諸法相雖空。凡夫無聞無智故。而于中生種種煩惱。煩惱因緣作身口意業。業因緣作后身。身因緣受苦受樂。是中無有實作煩惱。亦無身口意業。亦無有受苦樂者。譬如幻師幻作種種事。于汝意云何。是幻所作內有不。答言不。外有不。答言不。內外有不。答言不。從先世至今世今世至后世不。答言不。幻所作有生者滅者不。答言不。實有一法是幻所作不。答言不。佛言汝頗見頗聞幻所作妓樂不。答言。我亦聞亦見。佛問德女。若幻空欺誑無實。云何從幻能作伎樂。德女白佛。世尊。是幻相爾雖無根本而可聞見。佛言。無明亦如是。雖不內有不外有。不內外有。不先世至今世今世至后世。亦無實性。無有生者滅者。而無明因緣諸行生。乃至眾苦陰集。如幻息幻所作亦息無明亦爾。無明盡行亦盡。乃至眾苦集皆盡。復次是幻譬喻。示眾生一切有為法空不堅固。如說一切諸行如幻欺誑小兒。屬因緣不自在不久住。是故說諸菩薩知諸法如幻。如炎者。炎以日光風動塵故。曠野中見如野馬。無智人初見謂之為水。男相女相亦如是。結使煩惱日光。熱諸行塵邪憶念風。生死曠野中轉。無智慧者謂為一相為男為女。是名如炎。復次若遠見炎想為水。近則無水想。無智人亦如是。若遠圣法不知無我。不知諸法空。于陰界入性空法中。生人相男相女相。近圣法則知諸法實相。是時虛誑種種妄想盡除。以是故說。諸菩薩知諸法如炎。如水中月者。月實在虛空中影現于水。實法相月。在如法性實際虛空中。而凡天人心水中。有我我所相現。以是故名如水中月。復次如小兒見水中月歡喜欲取。大人見之則笑。無智人亦如是。身見故見有吾我。無實智故見種種法。見已歡喜欲取諸相男相女相等。諸得道圣人笑之。如偈說

　如水中月炎中水　　夢中得財死求生
　有人于此實欲得　　是人癡惑圣所笑　

復次譬如靜水中見月影。攪水則不見。無明心靜水中。見吾我憍慢諸結使影。實智慧杖攪心水。則不見吾我等諸結使影。以是故說。諸菩薩知諸法如水中月。如虛空者。但有名而無實法。虛空非可見法。遠視故眼光轉見縹色。諸法亦如是空無所有。人遠無漏實智慧故。棄實相見彼我男女屋舍城郭等種種雜物。心著如小兒仰視青天謂有實色。有人飛上極遠而無所見。以遠視故謂為青色。諸法亦如是。以是故說如虛空。復次如虛空性常清凈。人謂陰曀為不凈。諸法亦如是。性常清凈淫欲嗔恚等曀故。人謂為不凈。如偈說

　如夏月天雷電雨　　陰云覆曀不清凈
　凡夫無智亦如是　　種種煩惱常覆心
　如冬天日時一出　　常為昏氣云蔭曀
　雖得初果第二道　　猶為欲染之所蔽
　若如春天日欲出　　時為陰云所覆曀
　雖離欲染第三果　　余殘癡慢猶覆心
　若如秋日無云曀　　亦如大海水清凈
　所作已辦無漏心　　羅漢如是得清凈　

復次虛空無初無中無后。諸法亦如是。復次如摩訶衍中佛語須菩提。虛空無前世亦無中世亦無后世。諸法亦如是。彼經此中應廣說。是故說諸法如虛空。問曰。虛空實有法。何以故。若虛空無實法者。若舉若下若來若往若屈若申若出若入等有所作。應無有以無動處故。答曰。若虛空法實有。虛空應有住處。何以故。無住處則無法。若虛空在孔穴中住。是為虛空在虛空中住。以是故不應孔中住。若在實中住是實非空則不得住無所受故。復次汝言住處是虛空。如石壁實中無有住處。若無住處則無虛空。以虛空無住處故無虛空。復次無相故無虛空。諸法各各有相。相有故知有法。如地堅相水濕相火熱相風動相識識相慧解相世間生滅相涅槃永滅相。是虛空無相故無。問曰。虛空有相汝不知故言無。無色處是虛空相。答曰。不爾。無色是名破色。更無異法如燈滅更無法。以是故無有虛空相。復次是虛空法無。何以故。汝因色故。以無色處是虛空相。若爾者色未生時。則無虛空相。復次汝謂色是無常法虛空是有常法。色未有時應先有虛空法。以有常故。若色未有則無無色處。若無無色處則無虛空相。若無相則無法。以是故虛空但有名而無實。如虛空諸法亦如是。但有假名而無實。以是故諸菩薩知諸法如虛空。如響者。若深山狹谷中。若深絕澗中。若空大舍中。若語聲。若打聲從聲有聲名為響。無智人。謂為有人語聲。智者心念。是聲無人作。但以聲觸故更有聲名為響。響事空能誑耳根。如人欲語時。口中風名憂陀那。還入至臍觸臍響出。響出時觸七處退。是名語言。如偈說

　風名憂檀那　　觸臍而上去
　是風七處觸　　項及龂齒唇
　舌咽及以胸　　是中語言生
　愚人不解此　　惑著起嗔癡
　中人有智慧　　不嗔亦不著
　亦復不愚癡　　但隨諸法相
　曲直及屈申　　去來現語言
　都無有作者　　是事是幻耶
　為機關木人　　為是夢中事
　我為熱氣悶　　有是為無是
　是事誰能知　　是骨人筋纏
　能作是語聲　　如融金投水　

以是故言諸菩薩知諸法如響。如犍闥婆城者。日初出時見城門樓櫓宮殿行人出入。日轉高轉滅。此城但可眼見而無有實。是名揵闥婆城。有人初不見揵闥婆城。晨朝東向見之。意謂實樂疾行趣之。轉近轉失日高轉滅。饑渴悶極見熱氣如野馬。謂之為水疾走趣之轉近轉滅。疲極困厄至窮山狹谷中。大喚啼哭聞有響應。謂有居民求之疲極而無所見。思惟自悟渴愿心息。無智人亦如是。空陰界入中見吾我及諸法。淫嗔心著。四方狂走求樂自滿。顛倒欺誑窮極懊惱。若以智慧知無我無實法者。是時顛倒愿息。復次揵闥婆城非城。人心想為城。凡夫亦如是非身想為身非心想為心。問曰。一事可知何以多喻。答曰。我先已答。是摩訶衍如大海水。一切法盡攝。摩訶衍多因緣故。多譬喻無咎。復次是菩薩甚深利智故。種種法門種種因緣種種喻壞諸法。為人解故應多引喻。復次一切聲聞法中無揵闥婆城喻。有種種余無常喻。色如聚沫受如泡想如野馬。行如芭蕉識如幻及幻網。經中空譬喻。以是揵闥婆城喻異故。此中說。問曰。聲聞法中以城喻身。此中何以說揵闥婆城喻。答曰。聲聞法中城喻眾緣實有。但城是假名。揵闥婆城眾緣亦無。如旋火輪但惑人目。聲聞法中為破吾我故以城為喻。此中菩薩利根深入諸法空中故。以揵闥婆城為喻。以是故。說如揵闥婆城。如夢者。如夢中無實事謂之有實。覺已知無而還自笑。人亦如是。諸結使眠中實無而著。得道覺時乃知無實亦復自笑。以是故言如夢。復次夢者眠力故無法而見。人亦如是。無明眠力故。種種無而見有。所謂我我所男女等。復次如夢中無喜事而喜。無嗔事而嗔。無怖事而怖。三界眾生亦如是。無明眠故不應嗔而嗔。不應喜而喜。不應怖而怖。復次夢有五種。若身中不調。若熱氣多則多夢見火見黃見赤。若冷氣多則多見水見白。若風氣多則多見飛見黑。又復所聞見事。多思惟念故則夢見。或天與夢欲令知未來事故。是五種夢皆無實事而妄見。人亦如是。五道中眾生。身見力因緣故。見四種我。色陰是我。色是我所。我中色色中我。如色受想行識亦如是。四五二十。得道實智慧覺已知無實。問曰。不應言夢無實。何以故識心得因緣。便生夢中識。有種種緣。若無此緣云何生識。答曰。無也不應見而見。夢中見人頭有角。或夢見身飛虛空。人實無角身亦不飛。是故無實。問曰。實有人頭余處亦實有角。以心惑故見人頭有角。實有虛空亦實有飛者。以心惑故自見身飛非無實也。答曰。雖實有人頭雖實有角。但人頭生角者是妄見。問曰。世界廣大先世因緣種種不同。或有余國人頭生角。或一手一足有一尺人有九頭人人有角何所怪。答曰。若余國人有角可爾。但夢見此國所識人有角則不可得。復次若人夢見虛空邊方邊時邊。是事云何有實。何處無虛空無方無時。以是故夢中無而見有。汝先言無緣云何生識。雖無五塵緣。自思惟念力轉故。法緣生。若人言有二頭因語生想。夢中無而見有亦復如是。諸法亦爾。諸法雖無而可見可聞可知。如偈說

　如夢如幻　　如揵闥婆　　一切諸法
　亦復如是　

以是故說諸菩薩知諸法如夢。如影者。影但可見而不可捉。諸法亦如是。眼情等見聞覺知實不可得。如偈說

　是實知慧　　四邊叵捉　　如大火聚
　亦不可觸　　法不可受　　亦不應受　

復次如影映光則現不映則無。諸結煩惱遮正見光。則有我相法相影。復次如影人去則去人動則動人住則住。善惡業影亦如是。后世去時亦去。今世住時亦住。報不斷故罪福熟時則出。如偈說

　空中亦逐去　　山石中亦逐
　地底亦隨去　　海水中亦入
　處處常隨逐　　業影不相離　

以是故說諸法如影。復次如影空無。求實不可得。一切法亦如是空無有實。問曰。影空無有實是事不然。何以故。阿毗曇說。云何名色入。青黃赤白黑縹紫光明影等。及身業三種作色。是名可見色入。汝云何言無。復次實有影有因緣故。因為樹緣為明。是二事合有影生。云何言無。若無影。余法因緣有者亦皆應無。復次是影色可見。長短大小粗細曲直形動影亦動。是事皆可見。以是故應有。答曰影實空無。汝言阿毗曇中說者。是釋阿毗曇義人所作說。一種法門人不體其意。執以為實。如鞞婆沙中說。微塵至細不可破不可燒。是則常有。復有三世中法。未來中出至現在。從現在入過去。無所失。是則為常。又言諸有為法新新生滅不住。若爾者是則為斷滅相。何以故。先有今無故。如是等種種異說違背佛語。不可以此為證影今異于色法。色法生必有香味觸等。影則不爾是為非有。如瓶二根知眼根身根。影若有亦應二根知。而無是事以是故影非有實物。但是誑眼法。如捉火[火*曹]疾轉成輪非實。影非有物若影是有物。應可破可滅。若形不滅影終不壞。以是故空。復次影屬形不自在故空。雖空而心生眼見。以是故說諸法如影。如鏡中像者。如鏡中像非鏡作非面作。非執鏡者作。亦非自然作。亦非無因緣。何以非鏡作。若面未到鏡則無像。以是故非鏡作。何以非面作。無鏡則無像。何以非執鏡者作。無鏡無面則無像。何以非自然作。若未有鏡未有面則無像。像待鏡待面然后有。以是故非自然作。何以非無因緣。若無因緣應常有。若常有。若除鏡除面亦應自出。以是故非無因緣。諸法亦如是非自作非彼作非共作非無因緣。云何非自作我不可得故。一切因生法不自在故。諸法屬因緣故。是以非自作。亦非他作者。自無故他亦無。若他作則失罪福力。他作有二種。若善若不善。若善應與一切樂。若不善應與一切苦。若苦樂雜以何因緣故與樂。以何因緣故與苦。若共有二過故。自過他過。若無因緣生苦樂。人應常樂離一切苦。若無因緣。人不應作樂因除苦因。一切諸法必有因緣。愚癡故不知。譬如人從木求火從地求水從扇求風。如是等種種各有因緣。是苦樂和合因緣是苦樂和合因緣。生先世業因今世若好行若邪行緣。從是得苦樂。是苦樂種種因緣。以實求之無人作無人受。空五眾作空五眾受。無智人得樂淫心愛著。得苦生嗔恚。是樂滅時更求欲得。如小兒見鏡中像心樂愛著愛著失已破鏡求索。智人笑之。失樂更求亦復如是。亦為得道圣人所笑。以是故說諸法如鏡中像。復次如鏡中像。實空不生不滅誑惑凡人眼。一切諸法亦復如是。空無實不生不滅。誑惑凡夫人眼。問曰。鏡中像從因緣生。有面有鏡有持鏡人有明。是事和合故像生。因是像生憂喜亦作因亦作果。云何言實空不生不滅。答曰。從因緣生不自在故空。若法實有。是亦不應從因緣生。何以故若因緣中。先有因緣則無所用。若因緣中。先無因緣亦無所用。譬如乳中若先有酪是乳非酪因。酪先有故。若先無酪如水中無酪。是乳亦非因。若無因而有酪者。水中何以不生酪。若乳是酪因緣。乳亦不自在。乳亦從因緣生乳從牛有。牛從水草生。如是無邊皆有因緣。以是故因緣中。果不得言有。不得言無。不得言有無。不得言非有非無。諸法從因緣生無自性如鏡中像。如偈說

　若法因緣生　　是法性實空
　若此法不空　　不從因緣有
　譬如鏡中像　　非鏡亦非面
　亦非持鏡人　　非自非無因
　非有亦非無　　亦復非有無
　此語亦不受　　如是名中道　

以是故說諸法如鏡中像。如化者。十四變化心。初禪二欲界初禪。二禪三欲界初禪。二禪三禪四欲界初禪二禪三禪。四禪五欲界初禪二禪三禪四禪。是十四變化心。作八種變化。一者能作小乃至微塵。二者能作大乃至滿虛空。三者能作輕乃至如鴻毛。四者能作自在能以大為小以長為短如是種種。五者能有主力。(有大力人無所下故言有主力)六者能遠到。七者能動地。八者隨意所欲盡能得。一身能作多身多身能作一。石壁皆過履水蹈虛手捫日月能轉四大。地作水水作地火作風風作火石作金金作石是變化。復有四種。欲界藥物寶物幻術能變化諸物。諸神通人神力故能變化諸物。天龍鬼神輩得生報力故。能變化諸物。色界生報修定力故。能變化諸物。如化人無生老病死。無苦無樂異于人生。以是故空無實。一切諸法亦如是皆無生住滅。以是故說諸法如化。復次化生無定物。但以心生便有所作皆無有實。人身亦如是本無所因。但從先世心生今世身。皆無有實。以是故說諸法如化。如變化心滅則化滅。諸法亦如是因緣滅果亦滅。不自在如化事。雖實空能令眾生生憂苦嗔恚喜樂癡惑。諸法亦如是。雖空無實能令眾生起歡喜嗔恚憂怖等。以是故。說諸法如化。復次如變化生法。無初無中無后。諸法亦如是。如變化生時無所從來。滅亦無所去。諸法亦如是。復次如變化相清凈如虛空無所染著。不為罪福所污。諸法亦如是。如法性如如。如真際自然常凈。譬如閻浮提四大河。一河有五百小河屬。是水種種不凈。入大海水中皆清凈。問曰。不應言變化事空。何以故。變化心亦從修定得。從此心作種種變化。若人若法是化有因有果云何空。答曰。如影中已答。今當更答。此因緣雖有變化果空。如口言無所有。雖心生口言。不可以心口有故。所言無所有。便是有。若言有第二頭第三手。雖從心口生。不可言有頭有手。如佛說。觀無生從有生得脫。依無為從有為得脫。雖觀無生法無。而可作因緣。無為亦爾。變化雖空亦能生心因緣。譬如幻焰等九譬喻。雖無能生種種心。復次是化事于六因四緣中求不可得。是中六因四緣不相應故空。復次空不以不見為空。以其無實用故言空。以是故言諸法如化。問曰。若諸法十譬喻皆空無異者。何以但以十事為喻。不以山河石壁等為喻。答曰。諸法雖空而有分別。有難解空。有易解空。今以易解空喻難解空。復次諸法有二種。有心著處有心不著處。以心不著處解心著處。問曰。此十譬喻。何以是心不著處。答曰。是十事不久住易生易滅故。以是故是心不著處。復次有人知十喻誑惑耳目法。不知諸法空故。以此喻諸法。若有人于十譬喻中。心著不解種種難論以此為有。是十譬喻不為其用。應更為說余法門。問曰。若諸法都空不生不滅。是十譬喻等種種譬喻種種因緣論議。我已悉知為空。若諸法都空不應說是喻。若說是喻是為不空。答曰。我說空破諸法有。今所說者若說有先已破。若說無不應難。譬如執事比丘。高聲舉手唱言眾皆寂靜。是為以聲遮聲非求聲也。以是故雖說諸法空不生不滅。愍念眾生故。雖說非有也。以是故說諸法如化

【經】得無礙無所畏

【論】種種眾界入因緣中。心無礙無盡無滅。是為無礙無所畏。問曰。如先說諸菩薩于無量眾中無所畏。今何以更說無礙無所畏。答曰。先說無所畏因。今說無所畏果。于諸大眾乃至菩薩眾中。說法無盡論議無減心無疑難。已得無礙無所畏故。復次如先說于無量眾中無所畏。不知以何等力故無畏。以是故更說無所畏以得無礙力故。問曰。若諸菩薩。亦有無礙無所畏。佛與菩薩有何等異。答曰。如我先說。諸菩薩自有無所畏力故。于諸法中無所畏。非佛無所畏。復次無礙法有二種。一者一切處二者非一切處。非一切處名如入一經書乃至百千經書中無礙。若入一眾若入百千眾中無所畏。諸菩薩亦如是。自智慧中無礙非佛智慧。如佛放缽時五百阿羅漢及彌勒等諸菩薩皆不能取。諸菩薩亦如是。自力中無礙。佛智慧力中有礙。以是故說諸菩薩得無礙無所畏

【經】悉知眾生心行所趣。以微妙慧而度脫之。【論】問曰。云何悉知眾生心行。答曰。知眾生心種種法中處處行。如日光遍照。菩薩悉知眾生心行有所趣向。而教之言。一切眾生趣有二種。一者心常求樂。二者智慧分別能知好惡。汝莫隨著心。當隨智慧當自責心。汝無數劫來集諸雜業而無厭足。而但馳逐世樂不覺為苦。汝不見世間貪樂致患五道受生。皆心所為誰使爾者。汝如狂象蹈藉殘害無所拘制。誰調汝者。若得善調則離世患。當知處胎不凈。苦厄猶如地獄。既生在世老病死苦憂悲萬端。若生天上。當復墮落三界無安。汝何以樂著。如是種種呵責其心誓不隨。汝是為菩薩知眾生心行。問曰。云何名以微妙慧而度脫之。是中云何名微妙慧。云何名粗智慧。答曰。世界巧慧是名粗智慧行。施戒定是名微妙慧。復次布施智是為粗慧。戒定智是名微妙慧。復次戒定智是為粗慧。禪定智是名微妙慧。復次禪定智是為粗慧。無猗禪定是名微妙慧。復次取諸法相是為粗慧。于諸法相不取不舍。是名微妙慧。復次破無明等諸煩惱。得諸法相。是名粗慧。入如法相者。譬如真金不損不失。亦如金剛不破不壞。又如虛空無染無著。是名微妙慧。如是等無量微妙慧。菩薩自得復教眾生。以是故說諸菩薩悉知眾生心行所趣。以微妙慧而度脫之

　　大智度初品中意無礙釋論第十二

【經】意無掛礙

【論】云何名意無掛礙。菩薩于一切怨親非怨非親人中等心無有礙。復次一切世界眾生中。若來侵害心不恚恨。若種種恭敬亦不喜悅。如偈說

　諸佛菩薩　　心不愛著　　外道惡人
　心不憎恚　

如是清凈名為意無掛礙。復次于諸法中心無礙。問曰。是菩薩未得佛道。未得一切智。云何于諸法中心無礙。答曰。是菩薩得無量清凈智慧故。于諸法中心無礙。問曰。諸菩薩未得佛道故。不應有無量智。有殘結故。不應有清凈智。答曰。是諸菩薩非三界中結業肉身。皆得法身自在過老病死。憐愍眾生故。在世界中行為莊嚴佛土教化眾生。已得自在欲成佛能成。問曰。如法身菩薩則與佛無異。何以名為菩薩。何以禮佛聽法。若與佛異。云何有無量清凈智。答曰。是菩薩雖為法身無老病死。與佛小異。譬如月十四日。眾人生疑若滿若不滿。菩薩如是雖能作佛能說法。然未實成佛。佛如月十五日滿足無疑。復次無量清凈有二種。一者實有量。于不能量者。謂之無量。譬如海水如恒河沙等。人不能量名為無量。于諸佛菩薩非為無量。菩薩無量清凈智亦復如是。于諸天人及聲聞辟支佛所不能量。名為無量智。菩薩得無生道時諸結使斷故。得清凈智。問曰。若爾時已斷諸結。成佛時復何所斷。答曰。是清凈有二種。一者得佛時除結都盡得實清凈。二者菩薩舍肉身得法身時。斷諸結清凈。譬如一燈能除闇得有所作更有大燈倍復明了。佛及菩薩斷諸結使亦復如是。菩薩所斷雖曰已斷。于佛所斷猶為未盡。是名得無量清凈智。故于諸法中意無掛礙

【經】大忍成就

【論】問曰。先已說等忍法忍。今何以故復說大忍成就。答曰。此二忍增長名為大忍。復次等忍在眾生中一切能忍。柔順法忍于深法中忍。此二忍增長。作證得無生忍。最后肉身悉見十方諸佛化現在前于空中坐。是名大忍成就。譬如聲聞法中暖法增長名為頂法頂法增長名為忍法。更無異法增長為異。等忍大忍亦復如是。復次有二種忍。生忍法忍。生忍名眾生中忍。如恒河沙劫等。眾生種種加惡心不嗔恚。種種恭敬供養心不歡喜。復次觀眾生無初。若有初則無因緣。若有因緣則無初若無初亦應無后。何以故初后相待故。若無初后中亦應無。如是觀時不墮常斷二邊。用安隱道觀眾生不生邪見。是名生忍。甚深法中心無掛礙是名法忍。問曰。何等甚深法。答曰。如先甚深法忍中說。復次甚深法者。于十二因緣中展轉生果。因中非有果亦非無果。從是中出。是名甚深法。復次入三解脫門空無相無作。則得涅槃常樂故。是名甚深法。復次觀一切法非空非不空非有相非無相非有作非無作。如是觀中心亦不著。是名甚深法。如偈說

　因緣生法　　是名空相　　亦名假名
　亦名中道　　若法實有　　不應還無
　今無先有　　是名為斷　　不常不斷
　亦不有無　　心識處滅　　言說亦盡　

于此深法信心無礙不悔不沒。是名大忍成就

【經】如實巧度

【論】有外道法。雖度眾生不如實度。何以故。種種邪見結使殘故二乘雖有所度。不如所應度。何以故。無一切智方便心薄故。唯有菩薩能如實巧度。譬如渡師一人以浮囊草筏渡之。一人以方舟而渡。二渡之中相降懸殊。菩薩巧渡眾生亦如是。復次譬如治病苦藥針炙痛而得差。如有妙藥名蘇陀扇陀。病人眼見眾病皆愈。除病雖同優劣法異。聲聞菩薩教化度人亦復如是。苦行頭陀初中后夜勤心坐禪。觀苦而得道聲聞教也。觀諸法相無縛無解心得清凈菩薩教也。如文殊師利本緣。文殊師利白佛。大德。昔我先世過無量阿僧祇劫。爾時有佛名師子音王。佛及眾生壽十萬億那由他歲。佛以三乘而度眾生。國名千光明。其國中諸樹皆七寶成。樹出無量清凈法音空無相無作不生不滅無所有之音。眾生聞之心解得道。時師子音王佛。初會說法九十九億人得阿羅漢道。菩薩眾亦復如是。是諸菩薩一切皆得無生法忍。入種種法門。見無量諸佛。恭敬供養能度無量無數眾生。得無量陀羅尼門。能得無量種種三昧。初發心新入道門菩薩不可稱數。是佛土無量莊嚴說不可盡。時佛教化已訖。入無余涅槃。法住六萬歲。諸樹法音亦不復出。爾時有二菩薩比丘。一名喜根二名勝意。是喜根法師。容儀質直不舍世法。亦不分別善惡。喜根弟子聰明樂法好聞深義。其師不贊少欲知足。不贊戒行頭陀。但說諸法實相清凈。語諸弟子一切諸法淫欲相嗔恚相愚癡相。此諸法相即是諸法實相無所掛礙。以是方便教諸弟子入一相智。時諸弟子于諸人中無嗔無悔心不悔故得生忍。得生忍故則得法忍。于實法中不動如山。勝意法師持戒清凈。行十二頭陀。得四禪四無色定。勝意諸弟子鈍根。多求分別是凈是不凈。心即動轉。勝意異時入聚落中。至喜根弟子家于坐處坐。贊說持戒少欲知足行頭陀行閑處禪寂。訾毀喜根言。是人說法教人入邪見中。是說淫欲嗔恚愚癡無所掛礙相。是雜行人非純清凈。是弟子利根得法忍。問勝意言。大德。是淫欲法名何等相。答言。淫欲是煩惱相。問言。是淫欲煩惱在內耶在外耶。答言。是淫欲煩惱不在內不在外。若在內不應待外因緣生。若在外于我無事不應惱我。居士言。若淫欲非內非外非東西南北四維上下來。遍求實相不可得。是法即不生不滅。若無生滅相。空無所有。云何能作惱。勝意聞是語已。其心不悅不能加答。從座而起說如是言。喜根多誑眾人著邪道中。是勝意菩薩未學音聲陀羅尼。聞佛所說便歡喜。聞外道語便嗔恚。聞三不善則不歡悅。聞三善則大歡喜。聞說生死則憂聞涅槃則喜。從居士家至林樹間入精舍中。語諸比丘。當知。喜根菩薩是人虛誑多令人入惡邪中。何以故。其言淫恚癡相。及一切諸法皆無礙相。是時喜根作是念。此人大嗔為惡業所覆當墮大罪。我今當為說甚深法。雖今無所得。為作后世佛道因緣。是時喜根集僧。一心說偈

　淫欲即是道　　恚癡亦如是
　如此三事中　　無量諸佛道
　若有人分別　　淫怒癡及道
　是人去佛遠　　譬如天與地
　道及淫怒癡　　是一法平等
　若人聞怖畏　　去佛道甚遠
　淫法不生滅　　不能令心惱
　若人計吾我　　淫將入惡道
　見有無法異　　是不離有無
　若知有無等　　超勝成佛道　

說如是等七十余偈。時三萬諸天子得無生法忍。萬八千聲聞人。不著一切法故。皆得解脫。是時勝意菩薩。身即陷入地獄受無量千萬億歲苦。出生人中七十四萬世常被誹謗。無量劫中不聞佛名。是罪漸薄得聞佛法。出家為道而復舍戒。如是六萬三千世常舍戒。無量世中作沙門。雖不舍戒諸根闇鈍。是喜根菩薩于今東方。過十萬億佛土作佛。其土號寶嚴。佛號光踰日明王。文殊師利言。爾時勝意比丘我身是也。我觀爾時受是無量苦。文殊師利復白佛。若有人求三乘道。不欲受諸苦者。不應破諸法相而懷嗔恚。佛問文殊師利。汝聞諸偈得何等利。答曰。我聞此偈得畢眾苦。世世得利根智慧。能解深法巧說深義。于諸菩薩中最為第一。如是等名巧說諸法相。是名如實巧度

大智度論卷第六大智度初品中佛土愿釋論第十三(卷第七)

　　　　龍樹菩薩造


　　　　后秦龜茲國三藏法師鳩摩羅什奉　詔譯


【經】愿受無量諸佛世界

【論】諸菩薩見諸佛世界無量嚴凈發種種愿。有佛世界都無眾苦。乃至無三惡之名者。菩薩見已自發愿言。我作佛時世界無眾苦。乃至無三惡之名亦當如是。有佛世界七寶莊嚴。晝夜常有清凈光明無有日月。便發愿言。我作佛時世界常有嚴凈光明亦當如是。有佛世界一切眾生皆行十善有大智慧。衣被飲食應念而至。便發愿言。我作佛時世界中眾生衣被飲食亦當如是。有佛世界純諸菩薩如佛色身三十二相光明徹照。乃至無有聲聞辟支佛名亦無女人。一切皆行深妙佛道。游至十方教化一切。便發愿言。我作佛時世界中眾生亦當如是。如是等無量佛世界種種嚴凈愿皆得之。以是故名愿受無量諸佛世界。問曰。諸菩薩行業清凈自得凈報。何以要須立愿然后得之。譬如田家得谷豈復待愿。答曰。作福無愿無所摽。立愿為導御能有所成。譬如銷金隨師所作金無定也。如佛所說有人修少施福修少戒福不知禪法。聞人中有富樂人心常念著。愿樂不舍。命終之后生富樂人中。復有人修少施福修少戒福不知禪法。聞有四天王天處三十三天夜摩天兜率陀天化樂天(專念色欲化來從己)他化自在天。(此天他化色欲與之行欲展轉如是故名他化自在)心常愿樂命終之后各生其中。此皆愿力所得。菩薩亦如是。修凈世界愿然后得之。以是故知因愿受勝果。復次莊嚴佛世界事大。獨行功德不能成故要須愿力。譬如牛力雖能挽車。要須御者能有所至。凈世界愿亦復如是。福德如牛愿如御者。問曰。若不作愿不得福耶。答曰。雖得不如有愿。愿能助福常念所行福德增長。問曰。若作愿得報。如人作十惡不愿地獄。亦不應得地獄報。答曰。罪福雖有定報。但作愿者修少福有愿力故得大果報。如先說罪中報苦。一切眾生皆愿得樂無愿苦者。是故不愿地獄。以是故福有無量報。罪報有量。有人言。最大罪在阿鼻地獄。一劫受報。最大福在非有想非無想處。受八萬大劫報。諸菩薩凈世界愿。亦無量劫入道得涅槃。是為常樂。問曰。如泥黎品中謗般若波羅蜜罪。此間劫盡復至他方泥黎中。何以言最大罪受地獄中一劫報。答曰。佛法為眾生故有二道教化。一者佛道二者聲聞道。聲聞道中作五逆罪人。佛說受地獄一劫。菩薩道中破佛法人。說此間劫盡復至他方受無量罪。聲聞法最第一福。受八萬劫。菩薩道中大福。受無量阿僧祇劫。以是故福德要須愿。是名愿受無量諸佛世界

【經】念無量佛土諸佛三昧常現在前

【論】無量佛土名十方諸佛土。念佛三昧名十方三世諸佛。常以心眼見如現在前。問曰。云何為念佛三昧。答曰。念佛三昧有二種。一者聲聞法中。于一佛身心眼見滿十方。二者菩薩道于無量佛土中。念三世十方諸佛。以是故言念無量佛土諸佛三昧常現在前。問曰。如菩薩三昧種種無量。何以故。但贊是菩薩念佛三昧常現在前。答曰。是菩薩念佛故。得入佛道中。以是故念佛三昧常現在前。復次念佛三昧。能除種種煩惱及先世罪。余諸三昧有能除淫。不能除嗔有能除嗔不能除淫。有能除癡不能除淫恚。有能除三毒。不能除先世罪。是念佛三昧能除種種煩惱種種罪。復次念佛三昧有大福德能度眾生。是諸菩薩欲度眾生。諸余三昧無如此念佛三昧福德能速滅諸罪者。如說。昔有五百估客入海采寶。值摩伽羅魚王開口。海水入中船去駃疾。船師問樓上人。汝見何等。答言。見三日出白山羅列。水流奔趣如入大坑。船師言。是摩伽羅魚王開口。一是實日兩日是魚眼。白山是魚齒。水流奔趣。是入其口。我曹了矣。各各求諸天神以自救濟。是時諸人各各求其所事都無所益。中有五戒優婆塞語眾人言。吾等當共稱南無佛。佛為無上能救苦厄。眾人一心同聲稱南無佛。是魚先世是佛破戒弟子。得宿命智。聞稱佛聲心自悔悟。即便合口。船人得脫。以念佛故。能除重罪濟諸苦厄。何況念佛三昧

復次佛為法王菩薩為法將。所尊所重唯佛世尊。是故應常念佛。復次常念佛得種種功德利。譬如大臣特蒙恩寵常念其主。菩薩亦如是。知種種功德無量智慧皆從佛得。知恩重故常念佛。汝言云何常念佛不行余三昧者。今言常念亦不言不行余三昧。行念佛三昧多故言常念。復次先雖說空無相無作三昧。未說念佛三昧。是故今說

【經】能請無量諸佛

【論】請有二種。一者佛初成道。菩薩夜三晝三六時禮請。偏袒右肩合掌言。十方佛土無量諸佛初成道時未轉法輪。我某甲請一切諸佛。為眾生轉法輪度脫一切。二者諸佛欲舍無量壽命入涅槃時。菩薩亦夜三時晝三時。偏袒右肩合掌言。十方佛土無量諸佛。我某甲請令久住世間無央數劫。度脫一切利益眾生。是名能請無量諸佛。問曰。諸佛之法法應說法廣度眾生。請與不請法自應爾。何以須請。若于自前面請諸佛則可。今十方無量佛土諸佛亦不自見。云何可請。答曰。諸佛雖必應說法不待人請。請者亦應得福。如大國王雖多美膳有人請者必得恩福。錄其心故。又如慈心念諸眾生令得快樂。眾生雖無所得。念者大得其福。請佛說法亦復如是。復次有諸佛無人請者。便入涅槃而不說法。如法華經中多寶世尊。無人請故便入涅槃。后化佛身及七寶塔。證說法華經故。一時出現。亦如須扇多佛。弟子本行未熟便舍入涅槃。留化佛一劫以度眾生。今是釋迦文尼佛。得道后五十七日寂不說法。自言我法甚深難解難知。一切眾生縛著世法無能解者。不如默然入涅槃樂。是時諸菩薩及釋提桓因梵天王諸天合掌敬禮。請佛為諸眾生初轉法輪。佛時默然受請。后到波羅奈鹿林中轉法輪。如是云何言請無所益。復次佛法等觀眾生。無貴無賤無輕無重。有人請者。為其請故便為說法。雖眾生不面請佛。佛常見其心亦聞彼請。假令諸佛不聞不見。請佛亦有福德。何況佛悉聞見而無所益。問曰。既知請佛有益。何以正以二事請。答曰。余不須請。此二事要必須請。若不請而說。有外道輩言。體道常定何以著法多言多事。以是故須請而說。若有人言若知諸法相不應貪壽。久住世間而不早入涅槃。以是故須請。若不請而說。人當謂佛愛著于法欲令人知。以是故要待人請而轉法輪。諸外道輩自著于法。若請若不請而自為人說。佛于諸法不著不愛。為憐愍眾生故。有請佛說者佛便為說。諸佛不以無請而初轉法輪。如偈說

　諸佛說何實　　何者是不實
　實之與不實　　二事不可得
　如是真實相　　不戲于諸法
　憐愍眾生故　　方便轉法輪　

復次佛若無請而自說法者。是為自顯自執法。應必答十四難。今諸天請佛說法。但為斷老病死無戲論處。是故不答十四難無咎。以是因緣故須請而轉法輪。復次佛在人中生。用大人法故。雖有大悲不請不說。若不請而說。外道所譏。以是故初要須請。又復外道宗事梵天。梵天自請則外道心伏。復次菩薩法。晝三時夜三時常行三事。一者清旦偏袒右肩合掌禮十方佛言。我某甲。若今世若過世無量劫。身口意惡業罪。于十方現在佛前懺悔。愿令滅除不復更作。中暮夜三亦如是。二者念十方三世諸佛所行功德及弟子眾所有功德。隨喜勸助。三者勸請現在十方諸佛初轉法輪。及請諸佛久住世間無量劫度脫一切。菩薩行此三事功德無量轉近得佛。以是故須請

【經】能斷種種見纏及諸煩惱

【論】見有二種。一者常二者斷。常見者見五眾常心忍樂。斷見者見五眾滅心忍樂。一切眾生多墮此二見中。菩薩自斷此二。亦能除一切眾生二見令處中道。復有二種見。有見無見。復有三種見。一切法忍一切法不忍一切法亦忍亦不忍。復有四種見。世間常世間無常世間亦常亦無常世間亦非常亦非無常。我及世間有邊無邊亦如是。有死后如去。有死后不如去。有死后如去不如去。有死后亦不如去亦不不如去。復有五種見。身見邊見邪見見取戒取。如是等種種諸見。乃至六十二見斷。如是諸見種種因緣生。種種智門觀。種種師邊聞。如是種種相能為種種結使作因。能與眾生種種苦。是名種種見。見義后當廣說。纏者十纏。嗔纏覆罪纏睡纏眠纏戲纏掉纏無慚纏無愧纏慳纏嫉纏。復次一切煩惱結繞心故。盡名為纏。煩惱者能令心煩能作惱故。名為煩惱。煩惱有二種。內著外著。內著者五見疑慢等。外著者淫嗔等。無明內外共。復有二種結。一屬愛二屬見。復有三種屬淫屬嗔屬癡。是名煩惱。纏者有人言十纏。有人言五百纏。煩惱名一切結使。結有九結。使有七。合為九十八結。如迦旃延子阿毗曇義中說。十纏九十八結為百八煩惱。犢子兒阿毗曇中結使亦同。纏有五百。如是諸煩惱。菩薩能種種方便自斷。亦能巧方便斷他人諸煩惱。如佛在時三人。為伯仲季。聞毗耶離國淫女人。名庵羅婆利。舍婆提有淫女人。名須曼那。王舍城淫女人。名優缽羅槃那。有三人各各聞人贊三女人端正無比。晝夜專念心著不舍。便于夢中夢與從事。覺已心念。彼女不來我亦不往而淫事得辦。因是而悟。一切諸法皆如是耶。于是往到颰陀婆羅菩薩所問是事。颰陀婆羅答言。諸法實爾。皆從念生。如是種種。為此三人方便巧說諸法空。是時三人即得阿鞞跋致。是諸菩薩亦復如是。為諸眾生種種巧說法。斷諸見纏煩惱。是名能斷種種見纏及諸煩惱

【經】游戲出生百千三昧

【論】諸菩薩禪定心調。清凈智慧方便力故。能生種種諸三昧何等為三昧。善心一處住不動。是名三昧。復有三種三昧。有覺有觀無覺有觀無覺無觀三昧。復有四種三昧。欲界系三昧色界系三昧無色界系三昧不系三昧。是中所用菩薩三昧如先說。于佛三昧中未滿。勤行勤修故。言能出生。問曰。諸菩薩何以故。出生游戲是百千種三昧。答曰。眾生無量心行不同有利有鈍。于諸結使有厚有薄。是故菩薩行百千種三昧。斷其塵勞。譬如為諸貧人欲令大富。當備種種財物。一切備具。然后乃能濟諸貧者。又復如人欲廣治諸病。當備種種眾藥。然后能治。菩薩亦如是。欲廣度眾生故。行種種百千三昧。問曰。但當出生此三昧。何以故復游戲其中。答曰。菩薩心生諸三昧。欣樂出入自在。名之為戲。非結愛戲也。戲名自在。如師子在鹿中自在無畏。故名為戲。是諸菩薩于諸三昧有自在力能出能入亦能如是。余人于三昧中能自在入。不能自在住自在出。有自在住。不能自在入自在出。有自在出。不能自在住自在入。有自在入自在住。不能自在出。有自在住自在出。不能自在入。是諸菩薩能三種自在故。言游戲出生百千三昧

【經】諸菩薩如是等無量功德成就

【論】是諸菩薩共佛住。欲贊其功德無量億劫不可得盡。以是故言無量功德成就

【經】其名曰颰陀婆羅菩薩。(秦言善守)剌那伽羅菩薩。(秦言寶積)導師菩薩。那羅達菩薩。星得菩薩。水天菩薩。主天菩薩。大意菩薩。益意菩薩。增意菩薩。不虛見菩薩。善進菩薩。勢勝菩薩。常勤菩薩。不舍精進菩薩。日藏菩薩。不缺意菩薩。觀世音菩薩。文殊尸利菩薩。(秦言妙德)執寶印菩薩。常舉手菩薩。彌勒菩薩。如是等無量千萬億那由他諸菩薩摩訶薩。皆是補處紹尊位者

【論】如是等諸菩薩。共佛住王舍城耆阇崛山中。問曰。如是菩薩眾多。何以獨說二十二菩薩名。答曰。諸菩薩無量千萬億說不可盡。若都說者。文字所不能載。復次是中二種菩薩。居家出家。善守等十六菩薩。是居家菩薩。颰陀婆羅居士菩薩。是王舍城舊人。寶積王子菩薩。是毗耶離國人。星得長者子菩薩。是瞻波國人。導師居士菩薩。是舍婆提國人。那羅達婆羅門菩薩。是彌梯羅國人。水天優婆塞菩薩慈氏妙德菩薩等。是出家菩薩。觀世音菩薩等從他方佛土來。若說居家。攝一切居家菩薩。出家他方亦如是。問曰。善守菩薩有何殊勝。最在前說。若最大在前。應說遍吉觀世音得大勢菩薩等。若最小在前。應說肉身初發意菩薩等。答曰。不以大不以小。以善守菩薩是王舍城舊人。白衣菩薩中最大。佛在王舍城。欲說般若波羅蜜。以是故最在前說。復次是善守菩薩。無量種種功德。如般舟三昧中。佛自現前贊其功德。問曰。若彌勒菩薩應稱補處。諸余菩薩何以復言紹尊位者。答曰。是諸菩薩。于十方佛土皆補佛處

　　大智度初品中放光釋論第十四

【經】爾時世尊自敷師子座。結加趺坐。直身系念在前。入三昧王三昧。一切三昧悉入其中

【論】問曰。佛有侍者及諸菩薩。何以故自敷師子座。答曰。此是佛所化成。欲以可適大眾。以是故阿難不能得敷。復次佛心化作。故言自敷。問曰。何以名師子座。為佛化作師子。為實師子來。為金銀木石作師子耶。又師子非善獸故。佛所不須。亦無因緣故不應來。答曰。是號名師子非實師子也。佛為人中師子。佛所坐處若床若地皆名師子座。譬如今者國王坐處亦名師子座。復次王呼健人。亦名人師子。人稱國王亦名人師子。又如師子四足獸中獨步無畏。能伏一切。佛亦如是。于九十六種道中。一切降伏無畏故。名人師子。問曰。多有坐法。佛何以故唯用結加趺坐。答曰。諸坐法中結加趺坐最安隱不疲極。此是坐禪人坐法。攝持手足心亦不散。又于一切四種身儀中最安隱。此是禪坐取道法坐。魔王見之其心憂怖。如是坐者出家人法。在林樹下結加趺坐。眾人見之皆大歡喜。知此道人必當取道。如偈說

　若結加趺坐　　身安入三昧
　威德人敬仰　　如日照天下
　除睡懶覆心　　身輕不疲懈
　覺悟亦輕便　　安坐如龍蟠
　見畫加趺坐　　魔王亦愁怖
　何況入道人　　安坐不傾動　

以是故結加趺坐。復次佛教弟子。應如是坐。有外道輩。或常翹足求道。或常立。或荷足。如是狂狷心沒邪海形不安隱。以是故佛教弟子。結加趺直身坐。何以故。直身心易正故。其身直坐則心不懶。端心正意系念在前。若心馳散攝之令還。欲入三昧故。種種馳念皆亦攝之。如此系念入三昧王三昧。云何名三昧王三昧。是三昧于諸三昧中最第一自在能緣無量諸法。如諸人中王第一。王中轉輪圣王第一。一切天上天下佛第一。此三昧亦如是。于諸三昧中最第一。問曰。若以佛力故。一切三昧皆應第一。何以故獨稱三昧王為第一。答曰。雖應以佛神力故佛所行諸三昧皆第一。然諸法中應有差降。如轉輪圣王眾寶。雖勝一切諸王寶。然此珍寶中自有差別貴賤懸殊。是三昧王三昧。何定攝何等相。有人言。三昧王三昧名為自在相。善五眾攝。在第四禪中。何以故。一切諸佛于第四禪中。行見諦道得阿那含。即時十八心中得佛道。在第四禪中舍壽。于第四禪中起入無余涅槃。第四禪中有八生住處背舍勝處。一切入多在第四禪中。第四禪名不動。無遮禪定法。欲界中諸欲遮禪定心。初禪中覺觀心動。二禪中大喜動。三禪中大樂動。四禪中無動。復次初禪火所燒。二禪水所及。三禪風所至。四禪無此三患。無出入息舍念清凈。以是故三昧王三昧。應在第四禪中。如好寶物置之好藏。更有人言。佛三昧誰能知其相。一切諸佛法。一相無相無量無數不可思議。諸余三昧尚不可量不可數不可思議。何況三昧王三昧。如此三昧唯佛能知。如佛神足持戒尚不可知。何況三昧王三昧。復次三昧王三昧諸一切三昧皆入其中。故名三昧王三昧。譬如閻浮提眾川萬流皆入大海。亦如一切民人皆屬國王。問曰。佛一切智無所不知。何以故入此三昧王三昧。然后能知。答曰。欲明智慧從因緣生故。止外道六師輩言我等智慧一切時常有常知故。以是故言佛入三昧王三昧故知。不入則不知。問曰。若如是者佛力減劣。答曰。入是三昧王三昧時不以為難。應念即得。非如聲聞辟支佛諸小菩薩方便求入。復次入是三昧王三昧中。令六神通通徹十方無限無量。復次佛入三昧王三昧。種種變化現大神力。若不入三昧王三昧而現神力者。有人心念。佛用幻力咒術力。或是大力龍神力。或是天非是人。何以故。一身出無量身。種種光明變化故。謂為非人。斷此疑故佛入三昧王三昧。復次佛若入余三昧中。諸天聲聞辟支佛或能測知。雖言佛神力大而猶可知。敬心不重。以是故入三昧王三昧中。一切諸眾圣乃至十住菩薩不能測知。不知佛心何所依何所緣。以是故佛入三昧王三昧。復次佛有時放大光明現大神力。如生時得道時初轉法輪時諸天圣人大集會時若破外道時。皆放大光明。今欲現其殊特故。放大光明令十方一切天人眾生及諸阿羅漢辟支佛菩薩皆得見知以是故入三昧王三昧。復次光明神力有下中上。咒術幻術能作光明變化下也。諸天龍神報得光明神力中也。入諸三昧。以今世功德心力。放大光明現大神力上也。以是故佛入三昧王三昧。問曰。如諸三昧各各相。云何一切三昧悉入其中。答曰。得是三昧王三昧時。一切三昧悉得故。言悉入其中。是三昧力故。一切諸三昧皆得無量無數不可思議。以是故名為入。復次入是三昧王三昧中。一切三昧欲入即入。復次入是三昧王三昧。能觀一切三昧相。如山上觀下。復次佛入是三昧王三昧中。能觀一切十方世界。亦能觀一切眾生。以是故入三昧王三昧

【經】爾時世尊從三昧安庠而起。以天眼觀視世界舉身微笑

【論】問曰。云何世尊入三昧王三昧。無所施作而從定起觀視世界。答曰。佛入是三昧王三昧。一切佛法寶藏悉開悉看。是三昧王三昧中觀已自念。我此法藏無量無數不可思議。然后從三昧安庠而起。以天眼觀眾生。知眾生貧苦。此法藏者從因緣得。一切眾生皆亦可得。但坐癡冥不求不索。以是故舉身微笑。問曰。佛有佛眼慧眼法眼勝于天眼。何以用天眼觀視世界。答曰。肉眼所見不遍故。慧眼知諸法實相。法眼見是人以何方便行何法得道。佛眼名一切法現前了了知。今天眼緣世界及眾生無障無礙。余眼不爾。慧眼法眼佛眼雖勝。非見眾生法。欲見眾生唯以二眼。肉眼天眼。以肉眼不遍有所障故。用天眼觀。問曰。今是眼在佛。何以名為天眼。答曰。此眼多在天中。天眼所見不礙山壁樹木。若人精進持戒禪定行力得。非是生分。以是故名為天眼。復次人多貴天以天為主。佛隨人心。以是故名為天眼。復次天有三種。名天生天凈天。名天天王天子是也。生天釋梵諸天是也。凈天佛辟支佛阿羅漢是也。凈天中尊者是佛。今言天眼亦無咎也。天眼觀視世界者。以世界眾生常求安樂而更得苦心著吾我。是中實無吾我。眾生常畏苦而常行苦。如盲人求好道反墮深坑。如是等種種觀已舉身微笑。問曰。笑從口生或時眼笑。今云何言一切身笑。答曰。佛世界中尊得自在。能令一切身如口如眼故。皆能笑。復次一切毛孔皆開故名為笑。由口笑歡喜故。一切毛孔皆開。問曰。佛至尊重何以故笑。答曰。如大地不以無事及小因緣而動。佛亦如是。若無事及小因緣則不笑。今大因緣故一切身笑。云何為大。佛欲說摩訶般若波羅蜜。無央數眾生當續佛種。是為大因緣。復次佛言。我世世曾作小蟲惡人。漸漸集諸善本。得大智慧。今自致作佛。神力無量最上最大。一切眾生亦可得爾。云何空受勤苦而墮小處。以是故笑。復次有小因大果小緣大報。如求佛道贊一偈一稱南無佛燒一捻香。必得作佛。何況聞知諸法實不生不滅不不生不不滅。而行因緣業亦不失。以是事故笑。復次般若波羅蜜相清凈如虛空。不可與不可取。佛種種方便光明神德。欲教化一切眾生令心調柔。然后能信受般若波羅蜜。以是故因笑放光。笑有種種因緣。有人歡喜而笑。有人嗔恚而笑。有輕人而笑。有見異事而笑。有見可羞恥事而笑。有見殊方異俗而笑。有見希有難事而笑。今是第一希有難事。諸法相不生不滅。真空無字無名無言無說。而欲作名立字為眾生說令得解脫。是第一難事。譬如百由旬大火聚有人負干草入火中過不燒一葉。是甚為難。佛亦如是。持八萬法眾名字草。入諸法實相中。不為染著火所燒。直過無礙。是為甚難。以是難事故笑。如是種種希有難事故。舉身微笑

【經】從足下千輻相輪中放六百萬億光明

【論】問曰。佛何以故先放身光。答曰。上笑因緣中已答。今當更說。有人見佛無量身放大光明。心信清凈恭敬故。知非常人。復次佛欲現智慧。光明神相故。先出身光。眾生知佛身光既現。智慧光明亦應當出。復次一切眾生常著欲樂。五欲中第一者色。見此妙光心必愛著。舍本所樂令其心漸離欲。然后為說智慧。問曰。其余天人亦能放光。佛放光明有何等異。答曰。諸天人雖能放光有限有量。日月所照唯四天下。佛放光明滿三千大千世界。三千大千世界中出。遍至下方。余人光明唯能令人歡喜而已。佛放光明能令一切聞法得度。以是為異。問曰。如一身中。頭為最上。何以故先從足下放光。答曰。身得住處皆由于足。復次一身中雖頭貴而足賤。佛不自貴光不為利養。以是故于賤處放光。復次諸龍大蛇鬼神從口中出光。毒害前物。若佛口放光明眾生怖畏。是何大光。復恐被害。是故從足下放光。問曰。足下六百萬億光明。乃至肉髻是皆可數。三千大千世界尚不可滿。何況十方。答曰。此身光是諸光之本。從本枝流無量無數。譬如迦羅求羅蟲。其身微細得風轉大。乃至能吞食一切。光明亦如是。得可度眾生轉增無限

【經】足十指兩踝兩[跳-兆+尃]兩膝兩髀腰脊腹背臍心胸德字肩臂手十指項口四十齒鼻兩孔兩眼兩耳白毫相肉髻。各各放六百萬億光明

【論】問曰。足下光明。能照三千大千及十方世界。何用身分各各放六百萬億光明。答曰。我先言足下光明照下方余方不滿。是故更放身分光明。有人言。一切身分足為立處故最大。余不爾。是故佛初放足下六百萬億光明以示眾生。如三十二相中初種足下安住相。一切身分皆有神力。問曰。依何三昧。依何神通。何禪定中。放此光明。答曰。三昧王三昧中放此光明。六通中如意通。四禪中第四禪。放此光明。第四禪中火勝處火。一切入此中放光明。復次佛初生時初成佛時初轉法輪時。皆放無量光明滿十方。何況說摩訶般若波羅蜜時而不放光。譬如轉輪圣王珠寶。常有光明照王軍眾四邊各一由旬。佛亦如是。眾生緣故。若不入三昧恒放常光。何以故。佛眾法寶成故

【經】從是諸光出大光明。遍照三千大千世界。從三千大千世界遍照東方如恒河沙等諸世界。南西北方四維上下亦復如是。若有眾生遇斯光者。必得阿耨多羅三藐三菩提。【論】問曰。如火相上焰水相下潤風相傍行。是光明火氣應當上去。云何遍滿三千大千世界及十方世界。答曰。光明有二種。一者火氣。二者水氣。日珠火氣月珠水氣。火相雖焰上。而人身中火上下遍到。日火亦爾。是故夏月地水盡熱。以是故知火不皆上。復次是光明佛力故。遍至十方。譬如強弓遣箭隨所向至。問曰。何以先照東方。南西北后。答曰。以日出東方為上故。佛隨眾生意先照東方。復次俱有一難。若先照南方。當言何以不先照東西北方。若先照西方北方亦爾。問曰。光明幾時當滅。答曰。佛用神力欲住便住。舍神力便滅。佛光如燈神力如脂。若佛不舍神力光不滅也

【經】光明出過東方如恒河沙等世界。乃至十方亦復如是

【論】問曰。云何為三千大千世界。答曰。佛雜阿含中分別說。千日千月千閻浮提千衢陀尼千郁怛羅越千弗婆提千須彌山千四天王天處千三十三天千夜摩天千兜率陀天千化自在天千他化自在天千梵世天千大梵天。是名小千世界。名周利。以周利千世界為一。一數至千名二千中世界。以二千中世界為一。一數至千名三千大千世界。初千小二千中第三名大千。千千重數故名大千。二過復千故言三千。是合集名百億日月乃至百億大梵天。是名三千大千世界。是一時生一時滅。有人言。住時一劫滅時一劫還生時一劫。是三千大千世界。大劫亦三種破。水火風。小劫亦三種破。刀病饑。此三千大千世界。在虛空中。風上水水上地地上人。須彌山有二天處。四天處三十三天處。余殘夜摩天等。福德因緣七寶地。風舉空中乃至大梵天皆七寶地皆在風上。是三千大千世界光明遍照。照竟余光過出。照東方如恒河沙等諸世界南西北方四維上下亦復如是。問曰。是光遠照云何不滅。答曰。光明以佛神力為本。本在故不滅。譬如龍泉。龍力故水不竭。是諸光明以佛心力故。遍照十方中間不滅。問曰。如閻浮提中種種大河。亦有過恒河者。何以常言恒河沙等。答曰。恒河沙多。余河不爾。復次是恒河是佛生處游行處。弟子眼見故以為喻。復次佛出閻浮提。閻浮提四大河北邊出。入四方大海中。北邊雪山中。有阿那婆達多池。是池中有金色七寶蓮華。大如車蓋。阿那婆達多龍王。是七住大菩薩。是池四邊有四流水。東方象頭南方牛頭西方馬頭北方師子頭。東方象頭出恒河。底有金沙。南方牛頭出辛頭河。底亦有金沙。西方馬頭出婆叉河。底亦有金沙。北方師子頭出私陀河。底亦有金沙。是四河皆出北山。恒河出北山入東海。辛頭河出北山入南海。婆叉河出北山入西海。私陀河出北山入北海。是四河中恒河最大。四遠諸人經書。皆以恒河為福德吉河。若入中洗者諸罪垢惡皆悉除盡。以人敬事此河皆共識知故以恒河沙為喻。復次余河名字喜轉。此恒河世世不轉。以是故以恒河沙為喻。不取余河。問曰。恒河中沙為有幾許。答曰。一切算數所不能知。唯有佛及法身菩薩能知其數。佛及法身菩薩。一切閻浮提中。微塵生滅多少皆能數知。何況恒河沙。如佛在只桓外林中樹下坐。有一婆羅門來到佛所。問佛。此樹林有幾葉。佛即時便答有若干數。婆羅門心疑誰證知者。婆羅門去至一樹邊。取一樹上少葉藏。還問佛。此樹林定有幾葉。即答今少若干葉。如其所取語之。婆羅門知已心大敬信。求佛出家后得阿羅漢道。以是故知。佛能知恒河沙數。問曰。有幾許人。值佛光明必得阿耨多羅三藐三菩提。若值光明便得道者。佛有大慈。何以不常放光明令一切得道。何須持戒禪定智慧。然后得道。答曰。眾生種種因緣得度不同。有禪定得度者。有持戒說法得度者。有光明觸身而得度者。譬如城有多門。入處各各至處不異。有人光明觸身而得度者。有若見光明若觸身不得度者

【經】爾時世尊舉身毛孔皆亦微笑。而放光明遍照三千大千世界。復至十方如恒河沙等世界。若有眾生遇斯光者。必得阿耨多羅三藐三菩提

【論】問曰。上已舉身微笑。今何以故復一切毛孔皆笑。答曰。舉身微笑是粗分。今一切毛孔皆笑是細分。復次先舉身微笑光明有數。今一切毛孔皆笑。有光明而無數。復次先舉身光明。所未度者。今值毛孔光明。即便得度。譬如搖樹取果。熟者前墮。若未熟者。更須后搖。又如捕魚前網不盡后網乃得。笑因緣如上說

大智度論卷第七大智度初品中放光釋論第十四之余(卷第八)

　　　　龍樹菩薩造


　　　　后秦龜茲國三藏法師鳩摩羅什奉　詔譯


【經】爾時世尊以常光明遍照三千大千世界。亦至東方如恒河沙等諸佛世界。乃至十方亦復如是。若有眾生遇斯光者必得阿耨多羅三藐三菩提

【論】問曰。上已舉身微笑及放毛孔光明。今何以復放常光而照十方。答曰。有人見異光明謂非佛光。見佛常光轉大心則歡喜。此實佛光。便畢至阿耨多羅三藐三菩提。問曰。云何為常光。答曰。佛身四邊各一丈光明。菩薩生便有此。是三十二相之一。名為丈光相。問曰。佛何以故光常一丈而不多。答曰。一切諸佛常光無量。常照十方世界。釋迦牟尼佛神通身光無量。或一丈百丈千萬億。乃至滿三千大千世界。乃至十方。如諸佛常法。但于五濁世為眾生少德少智故。受一丈光明。若受多光。今眾生薄福鈍根。目不堪其明。如人見天身眼則失明。以光盛眼微故。若眾生利根福重。佛則為之現無量光明。復次有人見佛常光歡喜得度。譬如國王以常食之余。賜諸群下。得者大喜。佛亦如是有人見佛種種余光心不歡喜。見佛常光必至阿耨多羅三藐三菩提

【經】爾時世尊出廣長舌相。遍覆三千大千世界。熙怡而笑。從其舌根出無量千萬億光是一一光化成千葉金色寶華。是諸華上皆有化佛結加趺坐。說六波羅蜜。眾生聞者必得阿耨多羅三藐三菩提。復至十方如恒河沙等諸佛世界皆亦如是

【論】問曰。如佛世尊大德尊重。何以故。出廣長舌似如輕相。答曰。上三種放光。照十方眾生令得度脫。今欲口說摩訶般若波羅蜜。摩訶般若波羅蜜甚深難解難知難可信受。是故出廣長舌為證。舌相如是語必真實。如昔一時佛于舍婆提國受歲竟。阿難從佛游行諸國。欲到婆羅門城。婆羅門城王。知佛神德能化眾人感動群心。今來到此誰復樂我便作制限若有與佛食聽佛語者。輸五百金錢。作制限后佛到其國。將阿難持缽入城乞食。城中眾人皆閉門不應。佛空缽而出。是時一家有一老使人。持破瓦器盛臭[泳-永+(米*番)]淀出門棄之。見佛世尊空缽而來。老使人見佛相好金色白毛肉髻丈光缽空無食。見已思惟。如此神人應食天廚。今自降身持缽行乞。必是大慈愍一切故。信心清凈欲好供養無由如愿。慚愧白佛。思欲設供更不能得。今此弊食佛須者可取。佛知其心信敬清凈。伸手以缽受其施食。佛時即笑出五色光普照天地。還從眉間相入。阿難合掌長跪白佛。唯然世尊。今笑因緣愿聞其意

佛告阿難。汝見老女人信心施佛食不。阿難言見。佛言。是老女人施佛食故。十五劫中天上人間受福快樂不墮惡道。后得男子身出家學道。成辟支佛入無余涅槃。爾時佛邊有一婆羅門。立說偈言

　汝是日種剎利姓　　凈飯國王之太子
　而以食故大妄語　　如此臭食報何重　

是時佛出廣長舌覆面上至發際。語婆羅門言。汝見經書。頗有如此舌人而作妄語不。婆羅門言。若人舌能覆鼻言無虛妄。何況乃至發際。我心信佛必不妄語。不解小施報多如是。佛告婆羅門。汝頗曾見世所希有難見事不。婆羅門言見。我曾共婆羅門道中行。見一尼拘盧陀樹蔭覆賈客五百乘車。蔭猶不盡。是謂希有難見事也。佛言。此樹種子其形大小。答言。大如芥子三分之一。佛言。誰當信汝言者。樹大乃爾而種子甚小。婆羅門言。實爾世尊。我眼見之非虛妄也。佛言。我亦如是。見老女人凈信心施佛得大果報亦如此。樹因少報多。又是如來福田良美之所致也。婆羅門心開意解。五體投地悔過向佛。我心無狀愚不信佛。佛為種種說法。得初道果。即時舉手大發聲言。一切眾人甘露門開如何不出。城中一切諸婆羅門。皆送五百金錢。與王迎佛供養。皆言得甘露味。誰當惜此五百金錢。眾人皆去制限法破。是婆羅門王。亦共臣民歸命佛法。城人一切皆得凈信。如是佛出廣長舌相。為不信者故。問曰。如為婆羅門出舌相覆面。今舌相光明。何以乃至三千大千世界。答曰。覆面發際。為小信故。今為般若波羅蜜大事興故。廣長舌相覆三千大千世界。問曰。是一城中人。盡得見此覆面舌相猶尚為難。何況今說摩訶般若波羅蜜。一切大會此及他方無量眾集而得盡見。又以人目所睹不過數里。今言遍三千大千世界。無乃大而難信。答曰。佛以方便借其神力。能令一切皆見舌相覆此三千大千世界。若不加神力。雖復十住亦不知佛心。若加神力乃至畜生能知佛心。如般若波羅蜜后品中說。一切眾人皆見阿閦佛會。與眼作對。亦如佛說阿彌陀佛世界種種嚴凈。阿難言。唯愿欲見。佛時即令一切眾會皆見無量壽佛世界嚴凈。見佛舌相亦復如是。佛以廣長舌相。遍覆三千大千世界已。然后便笑。笑因緣如上說。問曰。前已出舌相光明。今何以故舌根復放光明。答曰。欲令一切得重信故。又以舌相色如珊瑚金光明凈共相發起故。復放光。復次是諸光明變成千葉金色寶華。從舌相出此千葉金色寶華。光明徹照如日初出。問曰。何以故。光明中變化作此寶華。答曰。佛欲坐故。問曰。諸床可坐何必蓮華。答曰。床為世界白衣坐法。又以蓮華軟凈。欲現神力能坐其上令花不壞故。又以莊嚴妙法座故。又以諸華皆小。無如此華香凈大者。人中蓮華大不過尺。漫陀耆尼池。及阿那婆達多池中蓮華。大如車蓋。天上寶蓮華復大于此。是則可容結加趺坐。佛所坐華復勝于此百千萬倍。又如此華華臺。嚴凈香妙可坐。復次劫盡燒時一切皆空。眾生福德因緣力故。十方風至相對相觸能持大水。水上有一千頭人二千手足。名為韋紐。是人臍中出千葉金色妙寶蓮花。其光大明如萬日俱照。華中有人結加趺坐。此人復有無量光明。名曰梵天王。此梵天王心生八子。八子生天地人民。是梵天王于諸淫嗔已盡無余。以是故言。若有人修禪凈行斷除淫欲。名為行梵道。佛轉法輪或名法輪或名梵輪。是梵天王坐蓮華上。是故諸佛隨世俗故。于寶華上結加趺坐。說六波羅蜜。聞此法者畢至阿耨多羅三藐三菩提。問曰。釋迦文尼佛。化作無量千萬億諸佛。云何一時能說法耶。如阿毗曇說。一時無二心。若化佛語時化主應默。化主語時化亦應默。云何一時皆說六波羅蜜。答曰。如此說者外道及聲聞變化法耳。如佛變化無量三昧力不可思議。是故佛自語時。無量千萬億化佛亦一時皆語。又諸外道及聲聞化不能作化。如佛世尊化復作化。諸外道及聲聞。滅后不能留化。如佛世尊自身滅度后。復能留化如佛無異。復次阿毗曇中。一時無二心今佛亦如是。當化語時亦不有心。佛心念化欲令化語即便皆語。問曰。佛今欲說般若波羅蜜。何以令化佛說六波羅蜜。答曰。是六波羅蜜。及般若波羅蜜。一法無異。是五波羅蜜不得般若波羅蜜。不名波羅蜜。如檀波羅蜜。不得般若波羅蜜。沒在世界有盡法中。或得阿羅漢辟支佛道般涅槃。若得般若波羅蜜。共合是名波羅蜜。能至佛道。以是故般若波羅蜜。與六波羅蜜一法無異。般若波羅蜜有二種。一者莊嚴。二者未莊嚴。如人著好瓔珞莊嚴其身。有人不著名未莊嚴。亦如國王將諸官從。是名王來。若無官從是名獨身。如是東方如恒河沙等世界。乃至十方亦爾。問曰。若佛有如是大神力。無數千萬億化佛。乃至十方說六波羅蜜。度脫一切應盡得度不應有殘。答曰。有三障。三惡道中眾生不能解知。人中天上若大小若大老若大病。及上無色無想天。皆不能聞不能知

問曰。諸能聞能知者。何以不皆得道。答曰。是亦不應盡得道。何以故。結使業障故。有人于結使重常為結使覆心。以是故不盡得道。問曰。當令十方諸佛。亦應遣化說六波羅蜜。我等亦無三障。何以不聞。答曰。當今眾生生在惡世。則入三障中。生在佛后。不善業報。或有世界惡罪業障。或有厚重結使障。墮在佛后。人多為厚重結使所障。或淫欲薄而嗔恚厚。嗔恚薄而淫欲厚。淫欲薄而愚癡厚。愚癡薄而嗔恚厚。如是等展轉互有厚薄。是結使障故。不聞不知化佛說法。不見諸佛光明。何況得道。譬如日出盲人不見。便謂世間無有日月。日有何咎。又如雷電震地聾人不聞。聲有何過。今十方諸佛常說經法。常遣化佛至十方世界。說六波羅蜜。罪業盲聾故不聞法聲。以是故不盡聞見。雖復圣人有大慈心。不能令皆聞皆見。若罪欲滅福將生者。是時乃得見佛聞法

【經】爾時世尊故在師子座。入師子游戲三昧。以神通力感動三千大千世界。六種震動

【論】問曰。此三昧何以名師子游戲。答曰。譬如師子搏鹿自在戲樂。佛亦如是。入此三昧能種種回轉此地。令六反震動。復次師子游戲。譬如師子戲日諸獸安隱。佛亦如是。入是三昧時。震動三千大千世界。能令三惡眾生一時得息皆得安隱

復次佛名人師子。師子游戲三昧是佛戲三昧也。入此三昧時。令此大地六種震動。一切地獄惡道眾生。皆蒙解脫得生天上。是名為戲。問曰。佛何以故入此三昧。答曰。欲動三千大千世界。出三惡道眾生著二道中故

復次上三種變化出自佛身。人或信心不深。今動大地欲令眾生知佛神力無量。能令外物皆動。信凈心喜皆得離苦。問曰。有諸阿羅漢及諸天亦能動地。何以獨言是佛神力。答曰。諸阿羅漢及諸天。不能具足動。唯佛世尊。能令大地六種震動。問曰。佛何以故震動三千大千世界。答曰。欲令眾生知一切皆空無常故。有諸人言大地及日月須彌大海是皆有常。是以世尊六種動地示此因緣令知無常。復次如人欲染衣先去塵土。佛亦如是。先令三千世界眾生。見佛神力敬心柔軟然后說法。是故六種動地。云何六種動

【經】東涌西沒西涌東沒。南涌北沒北涌南沒。邊涌中沒中涌邊沒

【論】問曰。何以故正有六種動。答曰。地動有上中下。下者二種動。或東涌西沒。或南涌北沒或邊中。中者有四。或東西南北或東西邊中或南北邊中。上者六種動。有種種因緣令地大動。如佛告阿難。八因八緣令地震動如別說。復次有人言四種地動。火動龍動金翅鳥動天王動。二十八宿月月一周繞。若月至昴宿張宿氐宿婁宿室宿胃宿。是六種宿中。爾時地動若崩。是動屬火神。是時無雨江河枯竭年不宜麥。天子兇大臣受殃。若柳宿尾宿箕宿壁宿奎宿危宿。是六種宿中。爾時地動若崩。是動屬龍神。是時無雨江河枯竭年不宜麥。天子兇大臣受殃。若參宿鬼宿星宿軫宿亢宿翼宿。是六種宿中。爾時若地動若崩。是動屬金翅鳥。是時無雨江河枯竭年不宜麥。天子兇大臣受殃。若心宿角宿房宿女宿虛宿井宿畢宿觜宿斗宿。是九種宿中。爾時地動若崩。是動屬天帝。是時安隱豐雨宜五谷。天子吉大臣受福萬民安隱。復次地動因緣有小有大。有動一閻浮提。有動四天下一千二千三千大千世界。小動以小因緣故。若福德人若生若死一國地動。是為小動。大動大因緣故。如佛初生時初成佛時將滅度時。三千大千世界皆為震動。是為大動。今佛欲大集眾生故。令此地六種震動。復次般若波羅蜜中。授諸菩薩記當得作佛。佛為天地大主。是時地神大喜。我今得主。是故地動。譬如國主初立臣民喜慶皆稱萬歲踴躍歌舞。復次三千大千世界眾生福德因緣故。有此大地山河樹木一切眾物。而眾生不知無常。是故佛以福德智慧大力。動此世界。眾生福德令知微薄一切磨滅皆歸無常

【經】地皆柔軟令眾生和悅

【論】問曰。地動云何能令眾生心得和悅。答曰。心隨身故。身得樂事心則欣悅。悅者共住之人。及便身之具能令心悅。今以是三千大千世界。雜惡眾生其心粗獷無有善事。是故世尊動此大地。令皆柔軟心得利益。譬如三十三天王歡樂園中。諸天入者心皆柔軟。歡樂和悅粗心不生。若阿修羅起兵來時都無斗心。是時釋提婆那民。將諸天眾入粗澀園中。以此園中樹木華實氣不和悅粗澀惡故。諸天人眾斗心即生。佛亦如是。以此大地粗澀弊惡故變令柔軟。使一切眾生心得喜悅。又如咒術藥草熏人鼻時。恚心便生即時斗諍。復有咒術藥草。能令人心和悅歡喜敬心相向。咒術草藥尚能如此。何況三千大千世界地皆柔軟

【經】是三千大千世界中地獄餓鬼畜生及八難處。即時解脫得生天上。從四天王天處乃至他化自在天處

【論】問曰。若佛入師子游戲三昧。能令地獄餓鬼畜生及余八難皆得解脫。生四天處乃至他化自在天者。復何用修福行善乃得果報。答曰。此如上說。福德多者見光得度。罪垢深者地動乃悟。譬如日出照蓮華池。熟者先開生者未敷。佛亦如是。先放光明。福熟智利先得解脫。其福未熟智心不利是故未得。佛大慈悲等度一切無憎愛也。亦如樹果人動其樹熟者先墮。佛亦如是。是三千大千世界如樹。動之者佛。先度者果熟。未度者果生。問曰。何以故。善心因緣。生欲界天不生色界及無色界。答曰。佛欲度此眾生令得道證。無色界中以無身故。不可為說法。色界中則無厭心難可得道。禪樂多故慧心則鈍。復次佛以神通感動。令此三千大千世界地皆柔軟。眾生心信得歡喜故生欲界天。不行四禪及四空定故。不得生色無色界。問曰。五眾無常空無我。云何生天人中。誰死誰生者。答曰。是事贊菩薩品中已廣說。今當略答。汝言五眾無常空無我者。是般若波羅蜜中五眾。無有常無常有空無空有我無我。若如外道求索實我。是不可得但有假名。種種因緣和合而有。有此名字。譬如幻人相殺人見其死。幻術令起人見其生。生死名字有而無實。世界法中實有生死。實相法中無有生死。復次生死人有生死。不生死人無生死。何以故。不生死人以大智慧能破生相。如說偈言

　佛法相雖空　　亦復不斷滅
　雖生亦非常　　諸行業不失
　諸法如芭蕉　　一切從心生
　若知法無實　　是心亦復空
　若有人念空　　是則非道行
　諸法不生滅　　念有故失相
　有念墮魔網　　無念則得出
　心動故非道　　不動是法印　

【經】是諸天人自識宿命皆大歡喜。來詣佛所頭面禮佛足。卻住一面

【論】問曰。諸天生時有三事自知。知所從來處。知所修福田處。知本所作福德。是人生時。無此三事。云何識宿命。答曰。人道不定或有識者有不識者。復次假佛神力則識宿命。問曰。諸天有報五神通。自識宿命能到佛所。人雖蒙佛神力得知宿命。所住處遠。云何能至佛所。答曰。或有人生報得神通。如轉輪王圣人等。或有人假佛神力。問曰。人生十月三年乳餔十歲后能自出。今蒙佛威神三惡八難皆得解脫。生天人中即至佛所。天則可爾。人法未成。云何得來。答曰。五道生法各各不同。諸天地獄皆化生。餓鬼二種生。若胎若化生。人道畜生四種生。卵生濕生化生胎生。卵生者如毗舍佉彌伽羅母三十二子(毗舍佉母生三十二卵。卵剖生三十二男。皆為力士。彌伽羅大兒字也。此母人得三道果)如是等名卵生。濕生者如揜羅婆利(揜烏甘反)淫女頂生轉輪圣王。如是等名濕生。化生者。如佛與四眾游行。比丘尼眾中有比丘尼。名阿羅婆。地中化生。及劫初生時人皆化生。如是等名為化生。胎生者。如常人生。化生人即時長大能到佛所。有人報得神通故能到佛所。復次佛借神通力故。能到佛所

【經】如是十方如恒河沙等世界地皆六種震動。一切地獄餓鬼畜生及余八難處。即得解脫得生天上。齊第六天

【論】問曰。三千大千世界無量無數眾生甚多。何以復及十方。如恒河沙等世界眾生。答曰。佛力無量。雖度三千大千世界眾生。猶以為少。以是故復及十方。問曰。若釋迦文尼佛以大神力廣度十方。復何須余佛。答曰。眾生無量。不一時熟故。又眾生因緣各各不同。如聲聞法中說。舍利弗因緣弟子。除舍利弗。諸佛尚不能度。何況余人。復次今但說東方一恒河沙等。不說若二三四乃至千萬億恒河沙等諸世界。又以世界無邊無量。若有邊有量眾生可盡。以是故十方無量世界諸佛應度

【經】爾時三千大千世界眾生。盲者得視。聾者得聽。啞者能言。狂者得正。亂者得定。裸者得衣。饑渴者得飽滿。病者得愈。形殘者得具足

【論】問曰。眾生苦患有百千種。若佛神力何以不遍令得解脫。答曰。一切皆救。今但略說粗者。如種種結使略說為三毒。問曰。但言盲者得視則足。何以故言生盲。答曰。生盲者先世重罪故。重罪者猶尚能令得視。何況輕者。問曰。云何先世重罪而令生盲。答曰。若破眾生眼若出眾生眼。若破正見眼言無罪福。是人死墮地獄。罪畢為人從生而盲。若復盜佛塔中火珠及諸燈明。若阿羅漢辟支佛塔珠及燈明。若余福田中奪取光明。如是等種種先世業因緣故失明。今世若病若打故失明。是今世因緣。復次九十六種眼病。阇那迦藥王所不能治者。唯佛世尊能令得視。復次先令得視。后令得智慧眼。聾者得聽亦如是。問曰。若有生盲何以不說生聾。答曰。多有生盲生聾者少。是故不說。問曰。以何因緣故聾。答曰。聾者是先世因緣。師父教訓不受不行而反嗔恚。以是罪故聾。從次截眾生耳若破眾生耳。若盜佛塔僧塔諸善人福田中揵稚鈴貝及鼓。故得此罪。如是等種種先世業因緣。今世因緣若病若打。如是等是今世因緣得聾。問曰。啞者不能言。作何等罪故啞。答曰。先世截他舌或塞其口。或與惡藥令不得語。或聞師教父母教敕。斷其語非其教。或作惡邪人不信罪福破正語。地獄罪出生世為人啞不能言。如是種種因緣故啞。問曰。狂者得正云何為狂。答曰。先世作罪。破他坐禪破坐禪舍。以諸咒術咒人。令嗔斗諍淫欲。今世諸結使厚重。如婆羅門失其福田。其婦復死。即時狂發裸形而走。又如翅舍伽憍曇比丘尼。本白衣時七子皆死。大憂愁故失心發狂。有人大嗔不能自制成大癡狂。有愚癡人惡邪故。以灰涂身拔發裸形狂癡食糞。有人若風病若熱病病重成狂。有人惡鬼所著。或有人癡飲雨水而狂。如是失心如是種種名為狂。得見佛故狂即得正。問曰。亂者得定狂則是亂。以何事別。答曰。有人不狂而心多散亂。志如獼猴不能專住是名亂心。復有劇務匆匆心著眾事。則失心力不堪受道。問曰。亂心有何因緣。答曰。善心轉薄隨逐不善。是名心亂。復次是人不觀無常。不觀死相不觀世空。愛著壽命計念事務種種馳散。是故心亂。復次不得佛法中內樂。外求樂事隨逐樂因。是故心亂。如是亂人得見佛故其心得定。問曰。先言狂者得正。今言裸者得衣。除狂云何更有裸。答曰。狂有二種。一者人皆知狂。二者惡邪故自裸人不知狂。如說南天竺國中有法師。高坐說五戒義。是眾中多有外道來聽。是時國王難曰。若如所說。有人施酒及自飲酒得狂愚報。當今世人應狂者多正者少。而今狂者更少不狂者多。何以故爾。是時諸外道輩言善哉。斯難甚深。是禿高坐必不能答。以王利智故。是時法師以指指諸外道。而更說余事。王時即解。諸外道語王言。王難甚深是不知答。恥所不知而但舉指更說余事。王語外道。高坐法師指答已訖。將護汝故不以言說。向者指汝言。汝等是狂狂不少也。汝等以灰涂身裸形無恥。以人髑髏盛糞而食。拔頭發臥刺上倒懸熏鼻。冬則入水夏則火炙。如是種種所行非道皆是狂相。復次汝等法以賣肉賣鹽即時失婆羅門法。于天祠中得牛布施。即時賣之自言得法。牛則是肉。是誑惑人豈非失耶。又言入吉河水中罪垢皆除。是為罪福無因無緣。賣肉賣鹽此有何罪。入吉河水中言能除罪。若能除罪亦能除福。誰有吉者。如此諸事無因無緣。強為因緣。是則為狂。如是種種狂相。皆是汝等法師將護汝故指而不說。是名為裸形狂。復次有人貧窮無衣。或弊衣藍縷以佛力故令其得衣。問曰。饑者得飽渴者得飲。云何饑渴。答曰。福德薄故。先世無因今世無緣。是故饑渴。復次是人先世奪佛阿羅漢辟支佛食及父母所親食。雖值佛世猶故饑渴。以罪重故。問曰。今有惡世生人得好飲食。值佛世生而更饑渴。若罪人不應生值佛世。若福人不應生惡世。何以故爾。答曰。業報因緣各各不同。或有人有見佛因緣。無飲食因緣。或有飲食因緣。無見佛因緣。譬如黑蛇。而抱摩尼珠臥。有阿羅漢人乞食不得。又如迦葉佛時。有兄弟二人出家求道。一人持戒誦經坐禪。一人廣求檀越修諸福業。至釋迦文佛出世。一人生長者家。一人作大白象。力能破賊。長者子出家學道。得六神通阿羅漢。而以薄福乞食難得。他日持缽入城乞食遍不能得。到白象廄中。見王供象種種豐足。語此象言。我之與汝俱有罪過。象即感結三日不食。守象人怖求覓道人。見而問言。汝作何咒令王白象病不能食。答言。此象是我先身時弟。共于迦葉佛時出家學道。我但持戒誦經坐禪不行布施。弟但廣求檀越作諸布施。不持戒不學問。以其不持戒誦經坐禪故今作此象。大修布施故飲食備具種種豐足。我但行道不修布施故。今雖得道乞食不能得。以是事故因緣不同。雖值佛世猶故饑渴。問曰。此諸眾生云何飽滿。答曰。有人言。佛以神力變作食令得飽滿。復有人言。佛光觸身令不饑渴。譬如如意摩尼珠。有人心念則不饑渴。何況值佛。病者得愈。病有二種。先世行業報故。得種種病。今世冷熱風發故。亦得種種病。今世病有二種。一者內病。五藏不調結堅宿疹。二者外病。奔車逸馬堆壓墜落。兵刃刀杖種種諸病。問曰。以何因緣得病。答曰。先世好行鞭杖拷掠閉系種種惱故。今世得病。現世病不知將身。飲食不節臥起無常。以是事故得種種諸病。如是有四百四病。以佛神力故。令病者得愈。如說。佛在舍婆提國有一居士。請佛及僧于舍飯食。佛住精舍迎食有五因緣。一者欲入定。二者欲為諸天說法。三者欲游行觀諸比丘房。四者看諸病比丘。五者若未結戒欲為諸比丘結戒。是時佛手持戶排入諸比丘房。見一比丘。病苦無人瞻視。臥大小便。不能起居。佛問比丘。汝何所苦獨無人看。比丘答言。大德。我性懶。他人有病。初不看視。是故我病他亦不看。佛言。善男子我當看汝。時釋提婆那民盥水。佛以手摩其身。摩其身時。一切苦痛即皆除愈身心安隱。是時世尊安徐扶此病比丘起。將出房澡洗著衣。安徐將入更與敷褥令坐。佛語病比丘。汝久來不勤求。未得事令得。未到時令到。未識事令識。受諸苦患如是。方當更有大苦。比丘聞已心自思念。佛恩無量神力無數。以手摩我苦痛即除身心快樂。以是故佛以神力令病者得愈。形殘者得具足。云何名形殘者。若有人先世破他身截其頭斬其手足。破種種身分。或破壞佛像毀佛像鼻及諸賢圣形像。或破父母形像。以是罪故受形多不具足

復次不善法報受身丑陋。若今世被賊或被刑戮。種種因緣以致殘毀。或風寒熱病身生惡瘡體分爛壞。是名形殘。蒙佛大恩皆得具足。譬如祇洹中奴。字犍抵。(揵抵秦言續也)是波斯匿王兄子。端正勇健心性和善。王大夫人見之心著。即微呼之欲令從己。犍抵不從。夫人大怒向王讒之反被其罪。王聞即節節解之棄于冢間。命未絕頃其夜虎狼羅剎來欲食之。是時佛到其邊光明照之。身即平復其心大喜。佛為說法即得三道。佛牽其手將至祇洹。是人言我身已破已棄。佛續我身今當盡此形壽以身布施佛及比丘僧。明日波斯匿王聞如是事來至祇洹語犍抵言。向汝悔過。汝實無罪枉相刑害。今當與汝分國半治。犍抵言我已厭矣。王亦無罪。我宿世殃咎罪報應爾。我今以身施佛及僧不復還也。如是若有眾生形殘不具足者。蒙佛光明即時平復。是故言乃至形殘皆得具足。蒙佛光明即時平復

【經】一切眾生皆得等心相視。如父如母如兄如弟如姊如妹。亦如親親及善知識。是時眾生等行十善業道凈修梵行。無諸瑕穢惔然快樂。譬如比丘入第三禪。皆得好慧持戒自守不嬈眾生

【論】問曰。是諸眾生未離欲無禪定。不得四無量心。云何得等心。答曰。是等非禪中等。是于一切眾生中。無怨無恚。以此等故善心相視。復次等心者。經中有言。云何等心相視如父母是名等心。問曰。視一切眾生便是父母兄弟姊妹不。答曰。不也。見老者如父母。長者如兄。少者如弟。姊妹亦爾。等心力故皆如親親。問曰。云何非父母言父母。乃至非親親言親親。不墮妄語耶。答曰。一切眾生無量世中。無非父母兄弟姊妹親親者

復次實法相中無父母兄弟。人著吾我顛倒計故。名為父母兄弟。今以善心力故相視如父如母非妄語也。復次如人以義相親非父事之為父。非母事之為母。兄弟兒子亦復如是。如人有子行惡黜而棄之。他姓善行養以為子。如是相視則為等心。如說偈

　視他婦如母　　見他財如火
　一切如親親　　如是名等見　

是時眾生等行十善業道者。身業道三種。不殺不盜不邪淫。口業道四種。不妄語不兩舌不惡口不綺語。意業道三種不貪不惱害不邪見。自不殺生不教他殺。贊不殺者。見人不殺。代其歡喜。乃至邪見亦有四種。問曰。后三業道非業。前七業道亦業。云何言十善業道。答曰。沒少從多故通名業道。后三雖非業能起業。又復為業故生。是故總名業道。凈修梵行無諸瑕穢者。問曰。上說行十善業道。此理已足。今何以復言凈修梵行。答曰。有人行十善業道不斷淫。今更贊此行梵天行。斷除淫欲故。言凈修梵行。無諸瑕穢者。行淫之人身惡名臭。以是故贊斷淫人言無諸瑕穢。惔然快樂者。問曰。此何等樂。答曰。是樂二種。內樂涅槃樂。是樂不從五塵生。譬如石泉水自中出不從外來。心樂亦如是。行等心修梵行。得十善業道清凈無穢。是名內樂。問曰。此樂何界系。欲界系色界系無色界系耶。答曰。是樂欲界系亦不系。非色無色界系。今言譬如比丘入第三禪。若是色界系不應言。譬如。以是事故知。非色界系。此欲界心生喜樂一切滿身。譬如暖蘇漬身柔軟和樂。不系者得般若波羅蜜相觀諸法不生不滅。得實智慧心無所著。無相之樂是為不系。問曰。佛言涅槃第一樂。何以言第三禪樂。答曰。有二種樂。有受樂有受盡樂。受盡樂一切五眾盡更不生。是無余涅槃樂。能除憂愁煩惱心中歡喜。是名樂受。如是樂受滿足在第三禪中。以是故言譬如第三禪樂。問曰。初禪二禪亦有樂受。何以故但言第三禪。答曰。樂有上中下。下者初禪。中者二禪。上者三禪。初禪有二種。樂根喜根。五識相應樂根。意識相應喜根。二禪中意識相應喜根。三禪意識相應樂根。一切三界中。除三禪更無意識相應樂根。是五識不能分別。不知名字相。眼識生如彈指頃。意識已生。以是故五識相應樂根。不能滿足樂。意識相應樂根。能滿足樂。以是故三禪中。諸功德少樂多故。無背舍勝處一切入。過是三禪更無樂。以是故言譬如比丘入第三禪。一切眾生皆得好慧。持戒自守不嬈眾生者。問曰。何以故。次樂后言皆得好慧。答曰。人未得樂能作功德。既得樂已心著樂多故。不作功德。是故樂后次第心得好慧。好慧者。持戒自守不嬈眾生。問曰。持戒是名自守亦名不嬈眾生。何以故。復言自守不嬈眾生耶。答曰。身口善是名持戒。撿心就善是名自守。亦名不嬈眾生。一切諸功德。皆戒身定身慧身所攝。言好持戒是戒身攝。好自守者是定身攝。不嬈眾生禪中慈等諸功德。是慧身攝。問曰。亦無有人言不好持戒者。今何以言好持戒。答曰。有如婆羅門著世界法者。言舍家好持戒。是為斷種人。又以自力得財廣作功德如是有福。出家乞食自身不給。何能作諸功德。如是為呵好持戒。亦有著世界治法道人。呵好自守者言。人當以法治世。賞善罰惡法不可犯。不舍尊親立法濟世所益者大。何用獨善其身自守無事。世亂而不理人急而不救。如是名為呵好自守。亦有人呵好不嬈眾生者言。有怨不能報有賊不能系。惡人不能治。有罪無以肅。不能卻患救難。默然無益何用此為。如是為呵好不嬈眾生。如說

　人而無勇健　　何用生世間
　親難而不救　　如木人在地　

如是等種種不善語。名為呵不嬈眾生。是諸天人皆得好慧持戒自守不嬈眾生。行是善法身心安隱無所畏難。無熱無惱。有好名善譽。人所愛敬。是為向涅槃門。命欲終時見福德。心喜無憂無悔。若未得涅槃。生諸佛世界若生天上。以是故言得好慧持戒自守不嬈眾生

大智度論卷第八大智度初品中放光釋論之余(卷第九)

　　　　龍樹菩薩造


　　　　后秦龜茲國三藏法師鳩摩羅什奉　詔譯


【經】爾時世尊在師子座上坐。于三千大千世界中其德特尊。光明色像威德巍巍。遍至十方如恒河沙等諸佛世界。譬如須彌山王光色殊特眾山無能及者

【論】問曰。佛以何力故。于一切眾生中其德特尊光明威德巍巍乃如是耶。如轉輪圣王諸天圣人。亦有大力光明威德。何以獨言佛德特尊。答曰。此諸賢圣雖有光明威德有量有限。譬如眾星日光既出則沒不現。佛從無量阿僧祇劫集大功德。一切具足因緣大故果報亦大。余人無此。復次佛世世修諸苦行無量無數。頭目髓腦常施眾生。豈唯國財妻子而已。一切種種戒種種忍種種精進種種禪定。及無比清凈不可壞不可盡智慧。世世修行已具足滿。此果力故得不可稱量殊特威神。以是故言因緣大故果報亦大。問曰。若佛神力無量威德巍巍不可稱說。何以故受九罪報。一者梵志女孫陀利謗。五百阿羅漢亦被謗。二者旃遮婆羅門女。系木盂作腹謗佛。三者提婆達推山壓佛傷足大指。四者迸木刺腳。五者毗樓璃王興兵殺諸釋子佛時頭痛。六者受阿耆達多婆羅門請而食馬麥。七者冷風動故脊痛。八者六年苦行。九者入婆羅門聚落乞食不得空缽而還。復有冬至前后八夜寒風破竹索三衣御寒。又復患熱阿難在后扇佛。如是等世界小事佛皆受之。若佛神力無量。三千大千世界。乃至東方恒河沙等諸佛世界。南西北方四維上下。光明色像威德巍巍。何以故受諸罪報。答曰。佛在人中生人父母。受人身力一指節力勝千萬億那由他白象力。神通力無量無數不可思議。是凈飯王子厭老病死苦。出家得佛道。是人豈受罪報為寒熱等所困。如佛神力不可思議。不可思議法中。何有寒熱諸患。復次佛有二種身。一者法性身。二者父母生身。是法性身滿十方虛空無量無邊。色像端正相好莊嚴。無量光明無量音聲。聽法眾亦滿虛空。(此眾亦是法性身非生死人所得見也)常出種種身種種名號種種生處種種方便度眾生。常度一切無須臾息時。如是法性身佛。能度十方世界眾生。受諸罪報者是生身佛。生身佛次第說法如人法。以有二種佛故受諸罪無咎。復次佛即得道時。一切不善法盡斷。一切善法皆成就。云何今實有不善法報可受。但憐愍未來世眾生故。現方便受此諸罪。復次如阿泥盧豆。與一辟支佛食故。受無量世樂。心念飲食應意即得。何況佛世世割肉出髓以施眾生。而乞食不得空缽而還。以是事故知佛方便。為度眾生故受此諸罪。云何方便憐愍未來世五眾佛弟子施福薄故。乞種種自活之具不能得。諸白衣言。汝衣食不能得。有病不能除。何能得道以益于人。是五眾當答。我等雖無活身小事。有行道福德。我等今日眾苦。是先身罪報。今之功德利在將來。我等大師佛入婆羅門聚落乞食。尚亦不得空缽而還。佛亦有諸病。釋子畢罪時佛亦頭痛。何況我等薄福下人。諸白衣聞已嗔心則息。便以四種供養供給比丘。身得安隱坐禪得道。是為方便故非實受罪。如毗摩羅詰經中說。佛在毗耶離國。是時佛語阿難。我身中熱風氣發。當用牛乳。汝持我缽乞牛乳來。阿難持佛缽。晨朝入毗耶離。至一居士門立。是時毗摩羅詰在是中行。見阿難持缽而立。問阿難。汝何以晨朝持缽立此。阿難答言。佛身小疾當用牛乳。故我到此。毗摩羅詰言。止止阿難。勿謗如來。佛為世尊已過一切諸不善法。當有何疾。勿使外道聞此粗語。彼當輕佛便言。佛自疾不能救安能救人。阿難言。此非我意。面受佛敕當須牛乳。毗摩羅詰言。此雖佛敕是為方便。以今五惡之世故。以是像度脫一切。若未來世有諸病比丘。當從白衣求諸湯藥。白衣言。汝自疾不能救。安能救余人。諸比丘言。我等大師。猶尚有病。況我等身如草芥能不病耶。以是事故諸白衣等。以諸湯藥供給比丘。使得安隱坐禪行道。有外道仙人。能以藥草咒術除他人病。何況如來一切智德。自身有病而不能除。汝且默然持缽取乳。勿令余人異學得聞知也。以是故知佛為方便非實病也。諸罪因緣皆亦如是。以是故言佛其德特尊光明色像威德巍巍

【經】爾時世尊以常身示此三千大千世界一切眾生。是時首陀會天梵眾天他化自在天化自樂天兜率陀天夜磨天三十三天四天王天。及三千大千世界人與非人。以諸天華天瓔珞天澤香天末香天青蓮華赤蓮華白蓮華紅蓮華天樹葉香持詣佛所

【論】問曰。佛何以故。以常身示此三千大千世界中一切眾生。答曰。佛欲說摩訶般若波羅蜜。入三昧王三昧。從足下相輪光明上至肉髻光焰大明。譬如劫盡燒時諸須彌山王隨次燃盡。是光明遍滿三千大千世界。乃至十方恒河沙等諸佛世界。皆悉大明。眾生見者畢至阿耨多羅三藐三菩提。是佛欲說般若波羅蜜。初神力。第二一切毛孔皆悉微笑。第三放常光明面各一丈。第四舌相遍覆三千大千世界而笑。第五入師子游戲三昧。三千大千世界六反震動。第六佛坐師子座。現最勝身光明色像。威德巍巍。以此神力感動眾生。其有信者皆至阿耨多羅三藐三菩提。其中疑者示常身便得信解。而各說言。今所見者是佛真身。以佛力故此三千大千世界中人。見佛常身遠近無礙。是時三千大千世界眾生皆大歡喜言。此真是佛身。佛初生時初成佛時初轉法輪時。皆以此身如是思惟。此真是佛身。問曰。何以故。名為凈居天梵世天。答曰。第四禪有八種。五種是阿那含住處。是名凈居。三種凡夫圣人共住。過是八處。有十住菩薩住處。亦名凈居。號大自在天王。梵世天者生處有三種。一者梵眾天。諸小梵生處。二者梵輔天。貴梵生處。三者大梵天。是名中間禪生處。問曰。離欲是同。何以故有貴賤異處。答曰。初禪三種。下中上。若修下禪生梵眾。若修中禪生梵輔。若修上禪生大梵。慈行亦如是。如妙眼師念言。我為眾人說法皆生梵天中。我今不應與弟子同處。當修上慈。修上慈故生大梵天中。復次第一清凈心故。生大梵天中。問曰。何以故于四禪中。但說初后不說中間。答曰。初門離欲難故。最后微妙難得故。中間易入故不說。復次言梵世已攝色界。以第四禪第一妙故別說。復次以人多識梵天不識余天。是故但說梵天。以凈居天常憐愍眾生常勸請佛故。復次佛說法聲至梵天。佛得道時諸天展轉唱告乃至凈居天。以是故說初后不說中間。復次梵天近欲界故應聞。凈居天是色界主。是故應聞。譬如守門人識客。客至其主主則識之。中間無事故不說。復次二禪大喜三禪大樂。喜樂放逸是故不說。問曰。何以名他化自在。答曰。此天奪他所化而自娛樂。故言他化自在。化自樂者。自化五塵而自娛樂故。言化自樂。兜率名知足天。夜摩名善分天。第二名三十三天。最下天是四天王諸天。須彌山高八萬四千由旬。上有三十三天城。須彌山邊有山。名由揵陀羅。高四萬二千由旬。此山有四頭。頭各有城。四天王各居一城。夜摩等諸天七寶地。在虛空中有風持之令住。乃至凈居亦復如是。如是諸天見佛身清凈大光明。凈持諸供具水陸諸華。陸地生華須漫提為第一。水中生華青蓮華為第一。若樹生華若蔓生華。是諸名華種種異色種種香熏。各持天華來詣佛所。以此諸華色好多香柔軟細滑。是故以此為供養具。云何為天華。天華芬熏香氣逆風。諸天瓔珞懸在佛上。天澤香以涂佛地。天末香以散佛上。天蓮華青赤紅白。何以無黃。黃屬火。火非水華所宣故。天寶蓮華琉璃為莖。金剛為臺。閻浮那陀金為葉。柔軟且香。并天樹葉香持詣佛所。問曰。若諸天供養應持天華。人及非人云何得天華。答曰。佛以神足放大光明地六種震動。諸天雨種種妙華。滿三千大千世界。以供養佛。是人非人或取此華而以供養。復次天竺國法名諸好物皆名天物。是人華非人華。雖非天上華。以其妙好故名為天華。是故言人非人持諸天華。是則無咎

【經】是諸天華乃至天樹葉香以散佛上

【論】問曰。何以以華散佛身上。答曰。恭敬供養故。又佛光照皆遙見佛。心大歡喜供養佛故。皆以諸華而散佛上。復次佛于三界第一福田。以是故華散佛上

【經】所散寶華于此三千大千世界上在虛空中化成大臺

【論】問曰。何以化作此臺在虛空中。答曰。所散華少而化為大臺。以示眾生因少果多。問曰。何以故臺在虛空中住而不墮落。答曰。佛以神力。欲示眾生令知佛為福田得報不失。乃至成佛其福不滅

【經】是華臺邊垂諸瓔珞雜色華蓋五色繽紛。是諸華蓋瓔珞遍滿三千大千世界

【論】問曰。若佛自有神力。何以因所散華而變為臺。答曰。欲令人心信清凈故。是人見所供養變成此臺心大歡喜。因歡喜故得大福德

【經】以是華蓋瓔珞嚴飾故。此三千大千世界皆作金色。及十方如恒河沙等諸佛世界皆亦如是

【論】有人言。轉輪圣王四世界主。梵天王千世界主。佛三千大千世界主。是語非實。以是故佛所變化乃至十方恒河沙等諸佛世界

【經】爾時三千大千世界。及十方眾生各各自念。佛獨為我說法不為余人

【論】問曰。佛以一身示三千大千世界及十方。今諸眾生何以各各見佛在前說法。答曰。佛有二種神力。一者一處坐說法。令諸眾生遠處皆見遠處皆聞。二者佛在一處說法。能令一一眾生各自見佛在前說法。譬如日出影現眾水。復次眾生不同。有人見佛身遍三千大千世界而得凈信。有人各各見佛在前說法。得心清凈信樂歡喜。以是故佛今各各在前而為說法

【經】爾時世尊在師子座熙怡而笑。光從口出遍照三千大千世界。以此光故。此間三千大千世界中眾生。皆見東方恒河沙諸佛及僧。彼間恒河沙等世界中眾生。亦見此間三千大千世界中釋迦牟尼佛及諸大眾。南西北方四維上下亦復如是

【論】問曰。佛上已多放光明。今以何故復放斯光。答曰。先放光明各各有事如先說。今以彼此眾會兩未相見故。以光明神力。令彼此世界一切大會兩得相見。問曰。如弟子中天眼第一大阿羅漢長老阿泥盧豆。暫觀見小千世界。諦觀見二千世界。大辟支佛暫觀見二千世界。諦觀見三千大千世界。今一切人云何能見東方恒河沙等諸佛世界。答曰。是佛神力令彼得見。非眾生力也。設阿羅漢及辟支佛等。亦以佛力故所見無限。譬如轉輪圣王飛行。一切營從及諸象馬眾畜皆亦隨去。今佛神力故。眾生雖在遠處亦得相見。又如般舟三昧力故。雖不得天眼而見十方。佛眼耳無礙。亦如劫盡燒時一切眾生自然皆得禪定得天眼天耳。佛以神力故。令一切眾生皆得遠見亦復如是。爾時世尊在師子座而笑。笑如先說。余未說者今當說。問曰。此間眾生。遠見彼方是佛神力。彼間眾生亦見此方是誰力耶。答曰。是釋迦牟尼佛力。令彼得見此間三千大千世界。及見釋迦牟尼佛并一切眾會。南西北方四維上下。亦復如是

　　大智度初品中十方諸菩薩來釋論第十五

【經】是時東方過如恒河沙等諸佛世界。其世界最在邊世界名多寶佛號寶積。今現在為諸菩薩摩訶薩說般若波羅蜜

【論】問曰。如佛所說一切世界無量無邊。云何言其世界最在邊。最在邊者是墮有邊相。若世界有邊眾生應盡。何以故。無量諸佛一一佛度無量阿僧祇眾生。令入無余涅槃。更無新眾生故者應盡。答曰。佛經雖言世界無量。此方便說非是實教。如實無神方便故說言有神。此十四難。世界有邊無邊俱為邪見。若無邊佛不應有一切智。何以故。智慧普知無物不盡。是名一切智。若世界無邊是有所不盡。若有邊如先說咎。此二俱邪見。何以故。依無邊以破有邊故。是多寶世界非一切世界邊。是釋迦牟尼佛。因緣眾生可應度者最在邊。譬如一國中最在邊。不言一閻浮提最在邊。若無邊佛不應一切智者。如上佛義中答。佛智無量故應知。譬如函大故蓋亦大。問曰。世界名多寶。寶有二種。財寶法寶。何等寶多名為多寶世界。答曰。二種皆有。又多菩薩照法性等諸寶。(言此寶大菩薩所有以為寶冠。寶冠中皆見諸佛。又了達一切諸法之性)多故。名為多寶。是中有佛名寶積。以無漏根力覺道等法寶集故。名為寶積。問曰。若爾者一切佛皆應號寶積。何以獨稱彼佛為寶積。答曰。雖一切諸佛皆有此寶。但彼佛即以此寶為名。如彌勒名為慈氏。諸佛雖皆有慈。但彌勒即以慈為名。復次如寶華佛。生時一切身邊有種種華色光明故。名寶華太子。如燃燈佛。生時一切身邊如燈故。名燃燈太子。作佛亦名燃燈。(丹注云舊名定光佛也)寶積佛亦如是。應當初生時亦多諸寶物生。或地生。或天雨種種寶集故。名為寶積。問曰。唯有釋迦牟尼一佛無十方佛。何以故。是釋迦文尼佛無量威力無量神通。能度一切眾生。更無余佛。如說阿難一心思惟過去諸佛寶華燃燈等。皆生好世壽命極長。能度一切眾生。今釋迦牟尼佛。惡世生壽命短。將無不能度一切弟子耶。如是心疑。佛時即知阿難心之所念。即以日出時入日出三昧。爾時佛身一切毛孔出諸光明。亦如日邊出諸光明。其光遍照閻浮提內。其明滿已照四天下。照四天下滿已照三千大千世界。照三千大千世界。滿已照十方無量世界。爾時世尊從臍邊出諸寶蓮華。如偈說

　青光琉璃莖　　千葉黃金色
　金剛為華臺　　琥珀為華飾
　莖軟不粗曲　　其高十余丈
　真青琉璃色　　在佛臍中立
　其葉廣而長　　白光間妙色
　無量寶莊嚴　　其華有千葉
　妙華色如是　　從佛臍中出
　是四華臺上　　寶座曜天日
　座各有坐佛　　如金山四首
　光曜等如一　　從四佛臍中
　各出妙寶華　　華上有寶座
　其座各有佛　　從是佛臍中
　展轉出寶華　　華華皆有座
　座座各有佛　　如是展轉化
　乃至凈居天　　若欲知近遠
　當以譬喻說　　有一大方石
　縱廣如太山　　從上放令下
　直過無所礙　　萬八千三百
　八十有三歲　　如是年歲數
　爾乃得到地　　于是兩中間
　化佛滿其中　　其光大盛明
　踰于火日月　　有佛身出水
　亦有身出火　　或復現經行
　有時靜默坐　　有佛行乞食
　以此福眾生　　或復說經行
　有時放光明　　或到三惡趣
　冰闇火地獄　　和氣濟寒冰
　光明照闇獄　　熱處施涼風
　隨事救其害　　安之以無患
　度之以法樂　

如是種種方便。一時頓能度十方無量眾生。度眾生已還入本處住佛臍中。爾時世尊。從日出三昧起問阿難言。汝見此三昧神通力不。阿難白佛。唯然已見。重白佛言。若佛住世一日之中所度弟子可滿虛空。何況在世八十余年。以是故言一佛功德神力無量現化十方無異佛也。復次如佛所言。女人不得作轉輪圣王。不得作天帝釋魔天王梵天王。不得作佛。轉輪圣王不得一處并治。十力世尊亦無一世二佛。又佛說言。佛言不虛世無二佛一法難值是佛世尊也。無量億劫時。時一有。是九十一劫中三劫有佛。賢劫之前九十一劫初有佛名鞞婆尸。(秦言種種見)第三十一劫中有二佛。一名尸棄。(秦言火)二名鞞恕婆附(秦言一切勝)是賢劫中有四佛。一名迦羅鳩餐陀。二名迦那伽牟尼(秦言金仙人也)三名迦葉。四名釋迦牟尼。除此余劫皆空無佛甚可憐愍。若有十方佛。何以故言余劫無佛甚可憐愍。答曰。雖釋迦文尼佛有無量神力能變化作佛在十方說法放光明度眾生。亦不能盡度一切眾生。墮有邊故。則無未來世佛故。然眾生不盡。以是故應更有余佛

復次汝言。佛自說女人不得作五事。二轉輪圣王不得同時出世。佛亦如是。同時一世亦無二佛。汝不解此義。佛經有二義。有易了義。有深遠難解義。如佛欲入涅槃時。語諸比丘從今日應依法不依人。應依義不依語。應依智不依識。應依了義經不依未了義。依法者法有十二部應隨此法。不應隨人。依義者。義中無諍好惡罪福虛實故。語以得義義非語也。如人以指指月以示惑者。惑者視指而不視月。人語之言。我以指指月令汝知之。汝何看指而不視月。此亦如是。語為義指。語非義也。是以故不應依語。依智者。智能籌量分別善惡。識常求樂不入正要。是故言不應依識。依了義經者。有一切智人佛第一。一切諸經書中佛法第一。一切眾生中比丘僧第一。布施得大富。持戒得生天。如是等是了義經。如說法師。說法有五種利。一者大富。二者人所愛。三者端正。四者名聲。五者后得涅槃。是為未了義。云何未了。施得大富是為了。了可解。說法無財施而言得富。得富者說法人種種贊施。破人慳心亦自除慳。以是因緣得富。是故言未了。是多持經方便說非實義。是經中佛雖言世無二佛俱出。不言一切十方世界。雖言世無二轉輪圣王。亦不言一切三千大千世界無。但言四天下世界中。無二轉輪圣王。作福清凈故獨王一世無諸怨敵。若有二王不名清凈。雖佛無嫉妒心。然以行業世世清凈故。亦不一世界有二佛出。百億須彌山。百億日月。名為三千大千世界。如是十方恒河沙等三千大千世界。是名為一佛世界。是中更無余佛。實一釋迦牟尼佛。是一佛世界中。常化作諸佛種種法門種種身種種因緣種種方便。以度眾生。以是故。多持經中。一時一世界無二佛。不言十方無佛。復次如汝言。佛言一事難值是佛世尊。又言九十一劫。三劫有佛余劫皆空無佛甚可憐愍。佛為此重罪不種見佛善根人說言。佛世難值如優曇波羅樹華時時一有。如是罪人輪轉三惡道。或在人天中佛出世時。其人不見如說。舍衛城中九億家。三億家眼見佛。三億家耳聞有佛而眼不見。三億家不聞不見。佛在舍衛國二十五年。而此眾生不聞不見。何況遠者。復次佛與阿難入舍衛城乞食。是時有一貧老母立在道頭。阿難白佛。此人可愍佛應當度。佛語阿難。是人無因緣。阿難言。佛往近之。此人見佛相好光明。發歡喜心為作因緣。佛往近之回身背佛。佛從四邊往。便四向背佛仰面上向。佛從上來低頭下向。佛從地出兩手覆眼不肯視佛。佛語阿難復欲作何因緣。有如是人無度因緣。不得見佛。以是故佛言。佛難得值如優曇波羅樹華。譬如水雨雖多處處易得。餓鬼常渴不能得飲。汝言九十一劫。三劫有佛。為一佛世界故。不為一切余諸世界。是處劫空無有佛出甚可憐愍者。亦是此間一佛世界。非為一切余諸世界也。以是故知有十方佛。復次聲聞法中有十方佛。汝自不解。如雜阿含經中說。譬如大雨連注。渧渧無間不可知數。諸世界亦如是。我見東方無量世界。有成有住有壞。其數甚多不可分別。如是乃至十方。是十方世界中。無量眾生有三種身苦老病死。三種心苦淫嗔癡。三種后世苦地獄餓鬼畜生。一切世界皆有三種人。下中上。下人著現世樂。中人求后世樂。上人求道有慈悲心憐愍眾生。有因緣云何無果報。佛言。若無老病死。佛不出世。是人見老病死苦惱眾生。心中作愿我當作佛。以度脫之拔其心病濟后世苦。如是十方世界。皆有佛出因緣。何以故。獨言此間有佛余處無耶。譬如有人言。有木無火有濕地而無水是不可信。佛亦如是。眾生身有老病死苦。心有淫嗔癡病。佛為斷此三苦令得三乘故。出世一切世界中。皆有此苦云何無佛。復次盲人無量。而言唯須一醫。此亦不然。以是故應更有十方佛。復次長阿含中。有經言。有鬼神王守北方。與眾多百千萬鬼神。后夜到佛所頭面禮佛足。一面住放清凈光。普照只桓皆令大明。合掌贊佛說此二偈

　大精進人我歸命　　佛二足中尊最上
　智慧眼人能知見　　諸天不解此慧事
　過去未來今諸佛　　一切我皆稽首禮
　如是我今歸命佛　　亦如恭敬三世尊　

如是偈中有十方佛。鬼神王稽首三世佛。然后別歸命釋迦牟尼佛。若無十方現在佛。當應但歸命釋迦文尼佛。不應言過去未來現在諸佛。是故知有十方佛。復次過去世有無量佛。未來世亦有無量佛。以是故現在亦應有無量佛。復次若佛于聲聞法中。言有十方無數無量佛。眾生當言佛易可遇不勤求脫。若不值此佛當遇彼佛。如是懈怠不勤求度。譬如鹿未被箭時不知怖畏。既被箭已踔圍而出。人亦如是。有老病死苦。聞唯有一佛甚難可遇。心便怖畏勤行精進疾得度苦。以是故佛于聲聞法中。不言有十方佛。亦不言無。若有十方佛。汝言無得無限罪。若無十方佛。而我言有。生無量佛想得恭敬福。所以者何。善心因緣福德力大故。譬如慈心三昧力。觀一切眾生皆見受樂。雖無實益以慈觀故。是人得無量福。十方佛想亦復如是。若實有十方佛而言無。得破十方佛無量重罪。何以故。破實事故。肉眼人雖俱不知。但心信言有。其福無量。若實有而意謂無。其罪甚重。人自用心尚應信有。何況佛自說摩訶衍中。言實有十方佛而不信耶。問曰。若有十方無量諸佛及諸菩薩。今此眾生多墮三惡道中。何以不來。答曰。眾生罪重故。諸佛菩薩雖來不見。又法身佛常放光明。常說法。而以罪故不見不聞。譬如日出盲者不見。雷霆振地聾者不聞。如是法身常放光明常說法。眾生有無量劫罪垢厚重不見不聞。如明鏡凈水照面則見。垢翳不凈則無所見。如是眾生心清凈則見佛。若心不凈則不見佛。今雖實有十方佛及諸菩薩來度眾生。而不得見。復次如釋迦牟尼佛。在閻浮提中生。在迦毗羅國。多游行東天竺六大城。有時飛到南天竺億耳居士舍受供養。有時暫來北天竺月氏國。降阿波羅龍王。又至月氏國西。降女羅剎。佛在彼石窟中一宿。于今佛影猶在。有人就內看之則不見。出孔遙觀光相。如佛有時。暫飛至罽賓隸跋陀仙人山上。住虛空中降此仙人。仙人言。我樂住此中。愿佛與我佛發佛爪。起塔供養。塔于今現存。(此山下有離越寺離越應云隸跋陀)人與佛同國而生猶不遍見。何況異處。以是故不可以不見十方佛故。而言無也。復次彌勒菩薩有大慈悲。而在天宮不來此間。可以不來故便謂無彌勒耶。彌勒近而不來不以為怪。十方佛遠何足怪也。復次十方佛不來者。以眾生罪垢深重不種見佛功德。是故不來。復次佛知一切眾生善根熟結使薄。然后來度。如說

　諸佛先觀知有人　　一切方便不可度
　或有難度或易化　　或復有遲或有疾
　或以光明或神足　　種種因緣度眾生
　有欲作逆佛愍除　　或欲作逆佛不遮
　剛強難化用粗言　　心柔易度用軟言
　雖有慈悲平等心　　知時智慧用方便　

以是故十方佛雖不來不應言無。復次佛智慧力方便神通。舍利弗等大阿羅漢。大菩薩彌勒等。尚不能知。何況凡人。復次諸佛大菩薩。有時眾生恐懼急難一心念。或時來度之。如大月氏西佛肉髻住處國。一佛圖中有人癩風病。來至遍吉菩薩像邊。一心自歸念遍吉菩薩功德。愿除此病。是時遍吉菩薩像。即以右手寶磲光明。摩其身病即除愈。復一國中有一阿蘭若比丘。大讀摩訶衍。其國王常布發令蹈上而過。有一比丘語王言。此人摩訶羅不多讀經。何以大供養如是。王言我一日夜半欲見此比丘。即往到其住處。見此比丘在窟中讀法華經。見一金色光明人騎白象合手供養。我轉近便滅。我即問大德以我來故。金色光明人滅。比丘言。此即遍吉菩薩。遍吉菩薩自言。若有人誦讀法華經者。我當乘白象來教導之。我誦法華經故遍吉自來。(遍吉法華經名為普賢)復有一國有一比丘。誦阿彌陀佛經及摩訶般若波羅蜜。是人欲死時語弟子言。阿彌陀佛與彼大眾俱來。即時動身自歸。須臾命終。命終之后弟子積薪燒之。明日。灰中見舌不燒。誦阿彌陀佛經故。見佛自來。誦般若波羅蜜故。舌不可燒。此皆今世現事。如經中說。諸佛菩薩來者甚多。如是處處有人罪垢結薄。一心念佛信凈不疑必得見佛。終不虛也。以是諸因緣故。知實有十方佛

【經】爾時彼世界有菩薩。名曰普明

【論】菩薩義如贊菩薩品中已說。問曰。云何名普明。答曰。其明常照一切世界。是故名普明

【經】見此大光見地大動。又見佛身到寶積佛所。白佛言。世尊。今何因緣有此光明照于世間。地大震動。又見佛身

【論】地動佛身光明如先說。問曰。是普明菩薩于諸菩薩中最尊第一。應自知因緣。何以問佛。答曰。是普明菩薩雖大。不能知諸佛智慧神力。譬如月光雖大日出則滅。以是故問佛。復次菩薩常欲見佛心無厭足。無因緣尚欲見佛。何況有大因緣。復次是事不應疑。譬如犢子隨母未足怪也。又如小王朝宗大王法應爾故。諸大菩薩亦如是。得利大故常欲隨佛。是菩薩見是事。心即覺知是必大事。見無數無量世界。皆得相見。以是故問。復次有人言。是菩薩自有神力能知。亦是釋迦牟尼佛力令知。但為諸小菩薩不知故問佛。諸小菩薩怖難未除不能問佛。是故為之發問。是普明菩薩發其世界與諸小男子小女人俱。以是故知不能問佛。譬如大象能劈大樹。令諸小象得食枝葉。是故問佛。大德何因何緣。有此大光明地大震動又見佛身

大智度論卷第九大智度初品中十方菩薩來釋論第十五之余(卷第十)

　　　　龍樹菩薩造


　　　　后秦龜茲國三藏法師鳩摩羅什奉　詔譯


【經】寶積佛報普明言。善男子。西方度如恒河沙等世界。有世界名娑婆。是中有佛。號釋迦牟尼。今現在欲為諸菩薩摩訶薩說般若波羅蜜。是其神力。【論】問曰。佛譬如須彌山不為大海水波所動。今何以答普明。是則動相攝心則無語。散心則有說。說法從覺觀生。覺觀粗事。佛不應有此粗事

答曰。佛雖入深禪定。不為世事所動。今以大慈悲心憐愍眾生。為之說法斷疑。如須彌山王小風則不能動。若隨藍風至則大動散。佛亦如是有大慈悲風來憐愍心動。散身無數入五道教化眾生。或作天身乃至畜生。復次佛實不動常入禪定。先世福德因緣故。身邊出聲應物如響。如天伎樂自然發聲。又如摩尼珠隨人所欲種種與之。若欲衣被飲食音樂。自恣所須自然皆得。佛亦如是。從其身邊諸毛孔中。自然有聲隨心說法。是中佛無憶想亦無分別。如說密跡金剛經中。佛有三密。身密語密意密。一切諸天人皆不解不知。有一會眾生。或見佛身黃金色白銀色諸雜寶色。有人見佛身一丈六尺。或見一里十里百千萬億乃至無邊無量遍虛空中。如是等名身密。語密者。有人聞佛聲一里。有聞十里百千萬億無數無量遍虛空中。有一會中或聞說布施。或有聞說持戒。或聞說忍辱精進禪定智慧。如是乃至十二部經。八萬法聚。各各隨心所聞是名語密。是時目連心念。欲知佛聲近遠。即時以己神足力。至無量千萬億佛世界而息。聞佛音聲如近不異。所息世界其佛與大眾方食。彼土人大。目連立其缽緣。彼佛弟子問其佛言。此人頭蟲從何所來。著沙門被服而行。其佛報言。勿輕此人。此是東方過無量佛土。有佛名釋迦牟尼。此是彼佛神足弟子。彼佛問目度伽略子。汝何以來此。目連答言。我尋佛音聲故來至此。彼佛告目連。汝尋佛聲過無量億劫。不能得其邊際。復次佛出世為斷眾生疑故為說法。此不應難。如不應問曰何以除闇。佛亦如是。不應問佛何以故答。問曰。諸佛等故名為等覺。今何以稱言是彼神力。答曰。示無吾我彼此滅嫉慢故。復次世界有天。常求尊勝憍慢法故。自言天地人物是我化作。如梵天王。謂諸梵言我作汝等。毗紐天言。世間有大富貴名聞人。皆是我身威德力分。我能成就世間。亦能破壞世間。世間成壞皆是我作。有如是天破因緣法相。諸佛實語不破因緣法相故。言是彼佛神力

【經】是時普明菩薩白寶積佛言。世尊。我今當往見釋迦牟尼佛禮拜供養。及見彼諸菩薩摩訶薩紹尊位者。皆得陀羅尼及諸三昧。于諸三昧而得自在

【論】問曰。若諸佛持戒禪定智慧度人皆等。是普明菩薩何以欲來見釋迦牟尼佛。答曰。諸菩薩常欲見佛無厭足。聽法無厭足。見諸菩薩僧無厭足。諸菩薩于世間法皆以厭患。于上三事心無厭足。如手居士。從凈居天來欲見佛。其身微細沒失。譬如消蘇不得立地。佛語手居士。汝化作粗身觀此地相。居士即如佛言。化作粗身觀念此地相。頭面禮佛足一面立。佛問居士。汝幾事無厭生凈居天。答言。我三事無厭生凈居天。一見諸佛供養無厭。二聽法無厭。三供給僧無厭。如佛在閻浮提。四部眾常隨逐佛聽法問法。是我凈居諸天。亦常從我聽法問法。聲聞猶尚聽法無厭足。何況法性身菩薩。以是故普明菩薩。來見釋迦牟尼佛。及見此間諸菩薩摩訶薩紹尊位者。皆得陀羅尼及諸三昧。如先贊菩薩品中說。于諸三昧而得自在者。問曰。如佛一人一切三昧中得自在。何以言菩薩亦一切三昧中得自在。答曰。有二種三昧。一者佛三昧。二者菩薩三昧。是諸菩薩于菩薩三昧中得自在。非佛三昧中。如說諸佛要集經中。文殊尸利欲見佛集。不能得到。諸佛各還本處。文殊尸利到諸佛集處。有一女人近彼佛坐入三昧。文殊尸利入禮佛足已。白佛言。云何此女人得近佛坐而我不得。佛告文殊尸利。汝覺此女人令從三昧起。汝自問之。文殊尸利即彈指覺之。而不可覺。以大聲喚亦不可覺。捉手牽亦不可覺。又以神足動三千大千世界。猶亦不覺。文殊尸利白佛言。世尊。我不能令覺。是時佛放大光明照下方世界。是中有一菩薩。名棄諸蓋。即時從下方出。來到佛所頭面禮佛足一面立。佛告棄諸蓋菩薩。汝覺此女人。即時彈指此女從三昧起。文殊尸利白佛言。以何因緣。我動三千大千世界。不能令此女起。棄諸蓋菩薩一彈指便從三昧起。佛告文殊尸利。汝因此女人。初發阿耨多羅三藐三菩提意。是女人因棄諸蓋菩薩。初發阿耨多羅三藐三菩提意。以是故汝不能令覺。汝于諸佛三昧中功德未滿。是諸菩薩三昧中得自在。佛三昧中少多入而未得自在故耳

【經】佛告普明。欲往隨意宜知是時。爾時寶積佛以千葉金色蓮華與普明菩薩。而告之曰。善男子。汝以此華散釋迦牟尼佛上。生彼娑婆世界諸菩薩難勝難及。汝當一心游彼世界

【論】問曰。佛何以言欲往隨意宜知是時。答曰。佛于弟子愛斷故。于弟子中心不著故。復次是菩薩未得一切智。未得佛眼故。心中少多有疑。謂釋迦牟尼佛功德大所益或勝。是故語言欲往隨意。復次是菩薩遙見釋迦牟尼佛身小。心生小慢言。彼佛不如是。故佛語。汝往莫觀佛身勿念世界。但聽佛說法。復次是世界離娑婆世界極遠最在東邊。是諸菩薩聞釋迦牟尼佛所說諸法相。與寶積佛說諸法相正同。便言世界雖遠法相不異。增益大信心轉堅固。復次先世因緣故。雖遠處生應來聽法。譬如繩系雀腳雖復遠飛攝之則還。復次是娑婆世界中菩薩。見普明遠來聽法。便作是念。彼從遠來。況我生此世界中而不聽法。如是種種因緣。是故佛言欲往隨意宜知是時。問曰。諸佛力等更不求福。何故以華為信。答曰。隨世間法行故。如二國王力勢雖同亦相贈遺。復次示善軟心故以華為信。世間法中使從遠來必應有信。佛隨世法是故致信。復次諸佛恭敬法故供養于法。以法為師。何以故。三世諸佛皆以諸法實相為師。問曰。何以不自供養身中法。而供養他法。答曰。隨世間法。如比丘欲供養法寶。不自供養身中法。而供養余持法知法解法者。佛亦如是雖身中有法。而供養余佛法。問曰。如佛不求福德。何以故供養。答曰。佛從無量阿僧祇劫中。修諸功德常行諸善。不但求報敬功德故而作供養。如佛在時有一盲比丘。眼無所見而以手縫衣時針纴脫。便言。誰愛福德為我纴針。是時佛到其所語比丘。我是愛福德人。為汝纴針來。是比丘識佛聲。疾起著衣禮佛足白佛言。佛功德已滿。云何言愛福德。佛報言。我雖功德已滿。我深知功德恩功德果報功德力。令我于一切眾生中得最第一。由此功德。是故我愛。佛為此比丘贊功德已。次為隨意說法。是比丘得法眼凈肉眼更明。復次佛雖功德已滿更無所須。為教化弟子故。語之言。我尚作功德汝云何不作。如伎家百歲老翁而舞。有人呵之言。老翁年已百歲何用是舞。翁答。我不須舞。但欲教子孫故耳。佛亦如是。功德雖滿。為教弟子作功德故。而作供養。問曰。若爾者佛何以不自遙散釋迦牟尼佛上。而遣人供養。答曰。為此間諸菩薩信普明故。復次佛所遣使。水火兵毒百千種害終不能傷。道里懸遠欲令安隱故。問曰。何故不以好寶深經若佛菩薩寶(言此寶諸天所不見能出種種妙物如摩尼珠寶故曰名佛寶)為信。而以蓮華蓮華小物何足為信。答曰。佛不須物。佛寶天寶尚亦不須。何況人寶。以不須故不遣。亦以佛自等有故不遣。深經亦爾。復次諸經于佛則無甚深。甚深之稱出自凡人。凡人所疑于佛無礙。凡人所難佛皆易之。復次華香清妙宜為供養。如人獻贈必以異物。問曰。何故正以蓮華不以余物。答曰。供養唯以華香幡蓋。華有二事有色有香。問曰。余華亦有香有色。何故唯以蓮華供養。答曰。如華手經中說。十方佛皆以華供養釋迦文佛。復次蓮華有三種。一者人華二者天華三者菩薩華。人華大蓮華十余葉。天華百葉。菩薩華千葉。彼世界中多有金色光明千葉蓮華。娑婆世界中。唯有化華千葉。無水生者。以是故遣是蓮華千葉金色。如上舌相中說。問曰。佛何以令普明以華散佛上。答曰。供養法華香幡蓋。幡蓋應上干香應燒。濕香應涂地。末香及華應散。問曰。何以不供奉而已而自散上。答曰。手自供養是身業。軟言問訊是口業。能起身口業是意業。是三業得功德牢固。與佛道作因緣。問曰。何以言汝當一心敬慎。娑婆世界中諸菩薩難及難勝。答曰。佛辟支佛阿羅漢一切諸賢圣。皆一心敬慎。魔若魔民及內身結使。種種先世罪報皆是賊。近此諸賊故應一心敬慎。譬如入賊中行不自慎護為賊所得。以是故言一心敬慎以游彼界。復次以人心多散如狂如醉。一心敬慎則是諸功德初門。攝心得禪。便得實智慧。得實智慧便得解脫。得解脫便得盡苦。如是事皆從一心得。如佛般涅槃后一百歲有一比丘。名優波鞠。得六神通阿羅漢。當爾時世為閻浮提大導師。彼時有一比丘尼。年百二十歲。此比丘尼年小時見佛。優波鞠來入其舍。欲問佛容儀。先遣弟子。弟子語比丘尼。我大師優波鞠。欲來見汝問佛容儀。是時比丘尼。以缽盛滿麻油著戶扇下試之。知其威儀詳審以不。優波鞠入徐排戶扇麻油小棄。坐已問比丘尼。汝見佛不。容儀何似。為我說之。比丘尼答。我爾時年小見佛來入聚落。眾人言佛來。我亦隨眾人出見光明便禮。頭上金釵墮地在大闇林下。佛光明照之幽隱皆見即時得釵。我自是后乃作比丘尼。優波鞠更問。佛在世時比丘威儀禮法何如。答曰。佛在時六群比丘無羞無恥最是弊惡。威儀法則勝汝。今日何以知之。六群比丘入戶不令油棄。此雖弊惡知比丘儀法。行住坐臥不失法則。汝雖是六神通阿羅漢不如彼也。優波鞠聞是語大自慚愧。以是故言一心敬慎。一心敬慎善人相也。復次何以故言一心敬慎。是菩薩難勝難及難破難近。譬如大師子王難勝難破。亦如白象王及龍王。如大火焰。皆難可近。是菩薩大福德智慧力故。若人欲勝欲破是不可得正可自破。是故言難近。問曰。一切大菩薩皆大功德智慧利根一切難近。何以獨言娑婆世界中菩薩難近。答曰。實如所言。但以多寶世界中菩薩遠來。見此世界不如石沙穢惡。菩薩身小。一切眾事皆亦不如。必生輕慢。是故佛言一心敬慎。彼諸菩薩難近。復次樂處生人。多不勇猛不聰明少智慧。如郁怛羅衛人。以大樂故無出家無受戒。諸天中亦爾。是娑婆世界中是樂因緣少。有三惡道老病死。土地自活法難。以是故易得厭心。見老病死至心大厭患。見貧窮人知先世因緣所致心生大厭。以是故智慧根利。彼間菩薩七寶世界種種寶樹。心念飲食應意即得。如是生厭心難。是故智慧不能大利。譬如利刀著好飲食中。刀便生垢。飲食雖好而與刀不相宜。若以石磨之脂灰瑩治垢除刀利。是菩薩亦如是。生雜世界中利智難近。如人少小勤苦多有所能。亦多有所堪。又如養馬不乘則無所任。復次是娑婆世界中菩薩。多方便故難近。余處不爾。如佛說我自憶念宿世。一日施人千命度眾生故。雖諸功德六波羅蜜一切佛事具足。而不作佛。恒以方便度脫眾生以是事故。是娑婆世界中菩薩難近

【經】爾時普明菩薩從寶積佛受千葉金色蓮花。與無數出家在家菩薩及諸童男童女。俱共發引

【論】問曰。是普明菩薩大力神通故應能來。是出家在家菩薩。及童男童女云何自致。多寶世界最在東邊道里悠遠。是自用力行為寶積佛力。是普明菩薩力耶。為釋迦牟尼佛力。答曰。盡是四種人力。是出家居家菩薩。或是不退五通成就菩薩。四如意足好修先世釋迦牟尼佛因緣。亦自用己力。亦是普明菩薩力。何以故。是中力勢薄者。是普明菩薩力故得來。如轉輪圣王飛上天。時四種兵及諸宮觀畜獸一切皆飛。轉輪圣王功德大故。能令一切隨而飛從。此亦如是。力勢薄者以普明菩薩力故皆亦得來。亦是寶積佛力。及釋迦牟尼光明照之。若自無力但釋迦牟尼佛光明照之。亦應能來。何況有三。問曰。是普明菩薩何不獨來。而多將眾人。答曰。翼從所宜故。譬如國王出時必有營從。復次是普明菩薩。及釋迦牟尼佛因緣人故。所以者何。彼大眾中二眾共來。是故知有因緣者來。無因緣者住。問曰。是菩薩何以故。與諸在家出家童男童女俱來。答曰。佛弟子七眾。比丘比丘尼學戒尼沙彌沙彌尼優婆塞優婆夷。優婆塞優婆夷是居家。余五眾是出家。出家在家中更有二種。若大若小。小者童男童女。余者為大。問曰。大者應行。小者何以能來。答曰。在功德不在大小。若失功德利行不善法雖老而小。若有功德利行善法雖小而大。復次此小者遠來。人見則嘆。小而能爾為法遠來。亦顯佛法小大皆得奉行。外道法中婆羅門得行其法。非婆羅門不得行。佛法無大無小無內無外。一切皆得修行。譬如服藥以除病為主。不擇貴賤大小

【經】皆供養恭敬尊重贊嘆東方諸佛

【論】問曰。若皆供養東方諸佛諸佛甚多。何時當訖得來此間。答曰。是諸菩薩非作人天法供養。自行菩薩供養法。菩薩供養法。身入禪定其身直進。從其身邊出無量身。化作種種供養之物滿諸佛世界。譬如龍王行時從身出水普雨天下。問曰。此諸菩薩欲詣釋迦牟尼佛。何以中道供養諸佛。答曰。諸佛第一福田。若供養者得大果報。譬如人廣修田業為多得谷故。諸菩薩見諸佛供養得佛果報。是故供養。復次菩薩常敬重于佛。如人敬重父母。諸菩薩蒙佛說法。得種種三昧種種陀羅尼種種神力。知恩故廣供養。如法華經中藥王菩薩。從佛得一切變現色身三昧。作是思惟我當云何供養佛及法華三昧。即時飛到天上。以三昧力雨七寶華香幡蓋供養于佛。出三昧已意猶不足。于千二百歲。服食眾香飲諸香油。然后以天白疊纏身而燒。自作誓言。使我身光明照八十恒河沙等佛世界。是八十恒河沙等世界中。諸佛贊言。善哉善哉善男子。以身供養是為第一勝。以國城妻子供養百千萬倍。不可以譬喻為比。于千二百歲身然不滅。復次是供養佛。得無量名聞福德利益。諸不善事皆悉滅除。諸善根得增長。今世后世常得供養報。久后得作佛。如是供養佛得種種無量利。以是故諸菩薩供養佛

【經】持諸華香。瓔珞。末香澤香燒香涂香。衣服幢蓋。向釋迦牟尼佛所。到已頭面禮佛足一面立。【論】問曰。應言禮。何以名頭面禮足。答曰。人身中第一貴者頭。五情所著而最在上故。足第一賤。履不凈處最在下故。是故以所貴禮所賤。貴重供養故。復次有下中上禮。下者揖。中者跪。上者稽首。頭面禮足是上供養。以是故佛毗尼中。下坐比丘兩手捉上坐兩足。以頭面禮。問曰。四種身儀若坐若立若行若臥。何以故一面立。答曰。為來故不應行。為恭敬供養故不應臥。此事易明何足問耶。應問或坐或立。坐者于供養不重。立者恭敬供養法。復次佛法中。諸外道出家及一切白衣來到佛所皆坐。外道他法輕佛故坐。白衣如客是故坐。一切五眾身心屬佛。是故立。若得道諸阿羅漢。如舍利弗目連須菩提等所作已辦。是故聽坐。余雖得三道亦不聽坐。大事未辦。結賊未破故。譬如王臣大有功勛故得坐。是諸菩薩中。雖有白衣以從遠來供養佛故立

【經】白佛言。寶積如來致問世尊。少惱少患興居輕利氣力安樂不。又以此千葉金色蓮華供養世尊

【論】問曰。寶積佛一切智。何以方問訊釋迦牟尼佛。少惱少患興居輕利氣力安樂不。答曰。諸佛法爾。知而故問。如毗尼中。達貳迦比丘作赤色瓦窟。佛見已知而問阿難。此作何物。阿難白佛。是陶家子出家。字達貳迦。作小草舍常為放牛人所壞。三作三破。是故作此瓦舍。佛語阿難。破此瓦窟。何以故。外道輩當言。佛大師在時漏處法出。如是等處處知而故問。復次佛雖一切智。隨世界法。世人問訊佛亦問訊。佛人中生受人法。寒熱生死與人等。問訊法亦應等。復次世界中大貴大賤不應相問訊。佛等力故應相問訊。復次是多寶世界清凈莊嚴。佛身色像光明亦大。若不問訊人謂輕慢。又復欲示佛世界身色光明種種雖勝。智慧神力俱等無異。是故問訊。問曰。何以問少病少惱不。答曰。有二種病。一者外因緣病。二者內因緣病。外者寒熱饑渴兵刃刀杖墜落堆壓。如是等種種外患名為惱。內者飲食不節臥起無常四百四病。如是等種種名為內病。如此二病有身皆苦。是故問少惱少患不。問曰。何以不問無惱無病。而問少惱少患。答曰。圣人實知身為苦本無不病時。何以故。是四大合而為身。地水火風性不相宜。各各相害。譬如疽瘡無不痛時。若以藥涂可得少差。而不可愈。人身亦如是。常病常治。治故得活。不治則死。以是故不得問無惱無病。外患常有風雨寒熱為惱故。復有身四威儀坐臥行住。久坐則極惱。久臥久住久行皆惱。以是故問少惱少患。問曰。問少惱少患則足。何以復言興居輕利。答曰。人雖病差未得平復。以是故問興居輕利。問曰。何以故言氣力安樂不。答曰。有人病差雖能行步坐起。氣力未足不能造事施為攜輕舉重故。問氣力。有人雖病得差能舉重攜輕。而未受安樂。是故問安樂不。問曰。若無病有力。何以未受安樂。答曰。有人貧窮恐怖憂愁。不得安樂。以是故問得安樂不。復次有二種問訊法。問訊身問訊心。若言少惱少病興居輕利及氣力。是問訊身。若言安樂不。是問訊心。種種內外諸病名為身病。淫欲嗔恚嫉妒慳貪憂愁怖畏等。種種煩惱九十八結五百纏。種種欲愿等。名為心病。是一一病問訊故。言少惱少病興居輕利氣力安樂不。問曰。人問訊則應爾。諸天尚不應如此問訊。何況于佛。答曰。佛身二種。一神通變化身。二父母生身。父母生身受人法故不如天。是故應如人法問訊。問曰。一切賢圣心無所著。不貪身不惜壽不惡死不悅生。若如是者何用問訊。答曰。隨世界法故。受人法問訊。遣問訊亦以人法。千葉金色蓮華如上說

【經】爾時釋迦牟尼佛受是千葉金色蓮華已。散東方恒河沙等世界中佛

【論】問曰。佛無勝如今何以故。向東方諸佛散華供養。如佛初得道時。自念人無所尊則事業不成。今十方天地誰可尊事者。我欲師而事之。是時梵天王等諸天白佛。佛為無上。無過佛者。佛亦自以天眼觀三世十方天地中無勝佛者。心自念言。我行摩訶般若波羅蜜。今自致作佛。是我所尊即是我師。我當恭敬供養尊事是法。譬如有樹名為好堅。是樹在地中百歲枝葉具足。一日出生高百丈。是樹出已欲求大樹以蔭其身。是時林中有神語好堅樹言。世中無大汝者。諸樹皆當在汝蔭中。佛亦如是。無量阿僧祇劫在菩薩地中。生一日于菩提樹下金剛座處坐。實知一切諸法相得成佛道。是時自念。誰可尊事以為師者。我當承事恭敬供養。時梵天王等諸天白佛言。佛為無上。無過佛者。今何以故復供養東方諸佛。答曰。佛雖無上三世十方天地中無過佛者。而行供養。供養有上中下。下于己者而供養之是下供養。供養勝己是上供養。供養與己等者是中供養。諸佛供養是中供養。如大愛道比丘尼。與五百阿羅漢比丘尼等。一日中一時入涅槃。是時諸得三道優婆塞舉五百床。四天王舉佛乳母大愛道床。佛自在前擎香爐燒香供養。佛語比丘。汝等助我供養乳母身。爾時諸阿羅漢比丘。各各以神足力。到摩梨山上。取牛頭栴檀香薪。助佛作[卄/積]。是為下供養。以是故雖不求果。而行等供養。復次唯佛應供養佛。余人不知佛德。如偈說

　智人能敬智　　智論則智喜
　智人能知智　　如蛇知蛇足　

以是故諸佛一切智。能供養一切智。復次是十方佛世世勸助釋迦牟尼佛。如七住菩薩。觀諸法空無所有不生不滅。如是觀已于一切世界中心不著。欲放舍六波羅蜜入涅槃。譬如人夢中作筏渡大河水。手足疲勞生患厭想。在中流中夢覺已自念言。何許有河而可渡者。是時勤心都放。菩薩亦如是立七住中得無生法忍。心行皆止欲入涅槃。爾時十方諸佛。皆放光明照菩薩身。以右手摩其頭語言。善男子勿生此心。汝當念汝本愿欲度眾生。汝雖知空眾生不解。汝當集諸功德教化眾生共入涅槃。汝未得金色身三十二相八十種隨形好無量光明三十二業。汝今始得一無生法門。莫便大喜。是時菩薩聞諸佛教誨。還生本心行六波羅蜜以度眾生。如是等初得佛道時得是佐助。又佛初得道時心自思惟。是法甚深眾生愚蒙薄福。我亦五惡世生。今當云何念已我當于一法中作三分。分為三乘以度眾生。作是思惟時。十方諸佛皆現光明贊言善哉善哉。我等亦在五惡世中。分一法作三分以度眾生。是時佛聞十方諸佛語聲即大歡喜。稱言南無佛。如是十方佛處處勸助為作大利。知恩重故。以華供養十方佛。最上福德無過此德。何以故是華寶積佛功德力所生。非是水生華。普明是十住法身菩薩。送此華來上釋迦牟尼佛。釋迦牟尼佛知十方佛是第一福田故以供養。是福倍多。何以故。佛自供養佛故。佛法中有四種布施。一施者清凈受者不凈。二施者不凈受者清凈。三施者清凈受者亦凈。四施者不凈受者不凈。今施東方諸佛。是為二俱清凈。是福最大。以是故佛自供養十方佛。問曰。一切圣人不受報果。后更不生。云何言是施福最大。答曰。是福雖無人受其相自大。若有人受者其報無量。諸圣人知有為法皆無常空故。舍入涅槃是福亦舍。譬如燒金丸。雖眼見其好不可以手觸。燒人手故。復次如人有瘡則須藥涂。若無瘡者藥無所施。人有身亦如是。常為饑渴寒熱所逼。亦如瘡發。以衣被飲食溫暖將適。如藥涂瘡。如愚癡人。為貪藥故不用除瘡。若其無瘡藥亦無用。諸佛以身為瘡。舍放身瘡故亦不受報藥。以是故雖有大福亦不受報

【經】所散蓮華滿東方如恒河沙等諸佛世界【論】問曰。華少而世界多云何滿。答曰。佛神通力故。如上八種。自恣變化法大能令小小能令大。輕能令重重能令輕。自在無礙隨意所到。能動大地所愿能辦。諸大圣人皆得是八種自在。是故佛能以小華滿東方如恒河沙等世界。又復以示眾生。未來福報。如此少華滿東方世界。又勸東方菩薩言。殖福于佛田中。所得果報亦如此華彌滿無量土。汝雖遠來應當歡喜。遇此大福田果報無量

【經】一一華上皆有菩薩。結加趺坐說六波羅蜜。聞此法者畢至阿耨多羅三藐三菩提

【論】問曰。上佛以舌相光明。化作千葉寶華。一一華上皆有坐佛。今何以故一一華上皆有坐菩薩。答曰上是佛所化華故有坐佛。此是普明菩薩所供養華。是故有坐菩薩。復次上諸眾生。應見坐佛得度。今此眾生應見坐菩薩得度。結加趺坐說六波羅蜜。聞此法者畢至阿耨多羅三藐三菩提。如先說

【經】諸出家在家菩薩及諸童男童女頭面禮釋迦牟尼佛足。各以供養具供養恭敬尊重贊嘆釋迦牟尼佛。是諸出家在家菩薩及諸童男童女。各各以善根福德力故。得供養釋迦牟尼佛多陀阿伽度阿羅呵三藐三佛陀

【論】如說偈

　諸圣所來道　　佛亦如是來
　實相及所去　　佛亦爾無異
　諸圣如實語　　佛亦如實說
　以是故名佛　　多陀阿伽度
　忍鎧心堅固　　精進弓力強
　智慧利勁箭　　破憍慢諸賊
　應受天世人　　一切諸供養
　以是故名佛　　以為阿羅訶
　正知苦實相　　亦實知苦集
　知苦滅實相　　亦知苦滅道
　真正解四諦　　定實不可變
　是故十方中　　號三藐三佛
　得微妙三明　　清凈行亦具
　是故號世尊　　鞞阇遮羅那
　解知一切法　　自得妙道去
　或時方便說　　愍念一切故
　滅除老病死　　令到安隱處
　以是故名佛　　以為修伽陀
　知世所從來　　亦知世滅道
　以是故名佛　　為路迦鞞陀
　禪戒智等眼　　無及況出上
　以是故名佛　　為阿耨多羅
　大悲度眾生　　軟善教調御
　以是故名佛　　富樓沙曇藐
　智慧無煩惱　　說最上解脫
　以是故名佛　　提婆摩[少/(兔-、)]舍
　三世動不動　　盡及不盡法
　道樹下悉知　　是故名為佛　

【經】南方度如恒河沙等諸佛世界。其土最在邊。世界名離一切憂。佛號無憂德。菩薩名離憂。西方度如恒河沙等諸佛世界。其世界最在邊。世界名滅惡。佛號寶山。菩薩名儀意。北方度如恒河沙等諸佛世界。其世界最在邊。世界名勝。佛號勝王。菩薩名得勝。下方度如恒河沙等諸佛世界。其世界最在邊。世界名善。佛號善德。菩薩名華上。上方度如恒河沙等諸佛世界。其世界最在邊世界名喜。佛號喜德。菩薩名得喜。如是一切皆如東方

【論】問曰。如佛法中。實無諸方名。何以故。諸五眾十二入十八界中所不攝。四法藏中亦無說方。是實法因緣求亦不可得。今何以故。此中說十方諸佛十方菩薩來。答曰。隨世俗法所傳故說方。求方實不可得。問曰。何以言無方。汝四法藏中不說。我六法藏中說。汝眾入界中不攝。我陀羅驃中攝。是方法常相故。有相故。亦有亦常。如經中說。日出處是東方。日沒處是西方。日行處是南方日不行處是北方。日有三分合。若前合若今合若后合。隨方日分。初合是東方。南方西方亦如是。日不行處是無分。彼間此間彼此是方相。若無方無彼此。彼此是方相。而非方。答曰。不然。須彌山在四域之中。日繞須彌照四天下。郁怛羅越日中。是弗婆提日出。于弗婆提人是東方。弗婆提日中。是閻浮提日出。于閻浮提人是東方。是實無初。何以故。一切方皆東方。皆南方。皆西方。皆北方。汝言日出處是東方。日行處是南方。日沒處是西方。日不行處是北方。是事不然。復次有處日不合。是為非方。無方相故。問曰。我說一國中方相。汝以四國為難。以是故東方非無初。答曰。若一國中日與東方合。是為有邊。有邊故無常。無常故是不遍。以是故。方但有名而無實

【經】爾時是三千大千世界變成為寶華。遍覆地懸繒幡蓋。香樹華樹皆悉莊嚴

【論】問曰。此誰神力令地為寶。答曰。是佛無量神力變化所為。有人咒術幻法。及諸鬼神龍王諸天等。能變化少物。令三千大千世界皆為珍寶。余人及梵天王皆所不能。佛入四禪中十四變化心。能令三千大千世界華香樹木一切土地皆悉莊嚴。一切眾生皆悉和同心轉為善。何以故。莊嚴此世界。為說般若波羅蜜故。亦為十方諸菩薩客來及諸天世人故莊嚴。如人請貴客。若一家請則莊嚴一家。一國主則莊嚴一國。轉輪圣王則莊嚴四天下。梵天王則莊嚴三千大千世界。佛為十方無量恒河沙等諸世界中主。是諸他方菩薩及諸天世人客來故。亦為此彼眾人見此變化莊嚴。則生大心生清凈歡喜心。從大心發大業。從大業得大報。受大報時更生大心。如是展轉增長。得成阿耨多羅三藐三菩提。以是故變此世界皆悉為寶。云何名寶。寶有四種。金銀毗琉璃頗梨。更有七種寶金銀毗琉璃頗梨車磲馬瑙赤真珠。(此珠極貴非是珊瑚)更復有寶。摩羅伽陀(此珠金翅鳥口邊出綠色能辟一切毒)因陀尼羅(天青珠)摩訶尼啰(大青珠)缽摩羅伽(赤光珠)越阇(金剛)龍珠如意珠玉貝珊瑚琥珀等種種名為寶。是寶有三種。有人寶天寶菩薩寶。人寶力少唯有清凈光色。除毒除鬼除闇。亦除饑渴寒熱種種苦事。天寶亦大亦勝常隨逐天身。可使令可共語。輕而不重。菩薩寶勝于天寶。能兼有人寶天寶事。又能令一切眾生知死此生彼因緣本末。譬如明鏡見其面像。復次菩薩寶勝能出種種法音。若為首飾寶冠。則雨十方無量世界諸佛上幢幡華蓋種種供養之具。以供養佛。又雨衣被臥具生活之物。種種眾事隨眾生所須。皆悉雨之給施眾生。如是等種種眾寶。以除眾生貧窮苦厄。問曰。是諸珍寶從何處出。答曰。金出山石沙赤銅中。真珠出魚腹中竹中蛇腦中。龍珠出龍腦中。珊瑚出海中石樹。生貝出蟲甲中。銀出燒石。余琉璃頗梨等皆出山窟中。如意珠出自佛舍利。若法沒盡時。諸舍利皆變為如意珠。譬如過千歲冰化為頗梨珠。如是等諸寶是人中常寶。佛所莊嚴一切世界是最殊勝。諸天所不能得。何以故。是從大功德所生。種種華幡如先說。香樹者名阿伽樓(蜜香樹)多伽樓(木香樹)栴檀。如是等種種香樹。華樹名占匍(黃華樹)阿輸迦(無憂花樹)婆呵迦羅(赤華樹)如是等種種華樹

【經】譬如華積世界普華世界。妙德菩薩善住意菩薩。及余大威神諸菩薩。皆在彼住

【論】問曰。何以言譬如華積世界。答曰。彼世界常有凈華。此世界變化一時故。以喻也。譬喻法以小喻大。如人面好譬如滿月。問曰。更有十方諸清凈世界。如阿彌陀佛安樂世界等。何以故。但以普華世界為喻。答曰。阿彌陀佛世界不如華積世界。何以故。法積比丘佛雖將至十方觀清凈世界。功德力薄不能得見上妙清凈世界。以是故世界不如。復次當佛變化此世界時。正與華積世界相似。以是故言譬如華積世界。問曰。更有余大菩薩。如毗摩羅詰觀世音遍吉菩薩等。何以不言此諸菩薩在彼住。而但言文殊尸利善住意菩薩。答曰。是遍吉菩薩一一毛孔常出諸佛世界及諸佛菩薩。遍滿十方。以化眾生無適住處。文殊尸利分身變化入五道中。或作聲聞或作緣覺或作佛身。如首楞嚴三昧經中說。文殊師利菩薩。過去世作龍種尊佛。七十二億世作辟支迦佛。是可言可說。遍吉菩薩。不可量不可說住處不可知。若住應在一切世界中住。是故不說。復次及諸大威神菩薩者。亦應總說遍吉等諸大菩薩

【經】爾時佛知一切世界若天世界若魔世界若梵世界。若沙門若婆羅門及天。若揵闥婆人阿修羅等。及諸菩薩摩訶薩。紹尊位者一切皆集

【論】問曰。佛神力無量。一切十方眾生。若盡來在會者。一切世界應空。若不來者。佛無量神力有所不能。答曰。不應盡來。何以故。諸佛世界無邊無量。若盡來者便為有邊。又復十方各各有佛。亦說般若波羅蜜。如彼般若波羅蜜四十三品中。十方面各千佛現皆說般若波羅蜜。以是故不應盡來。問曰。若有十方諸佛皆說般若波羅蜜。十方諸菩薩何以故來。答曰。如普明菩薩來章中已說。與釋迦牟尼佛因緣故來。復次是諸菩薩本愿故。若有說般若波羅蜜處。我當聽受供養。是以遠來欲以身力積功德故。亦以示諸眾生我從遠來供養法故。云何汝在此世界而不供養。問曰。佛于法不著。何以故。七現神力而令眾生大集。答曰。是般若波羅蜜。甚深難知難解不可思議。是故廣集諸大菩薩。令新發意者心得信樂。譬如小人所語不為人信。貴重大人人必信受。問曰。何以故言若天世界若魔世界若梵世界。但應言天世界人世界則足。何以故。十號中言天人師。以是故應言天人而已。答曰。諸天有天眼天耳利根智慧多自知來。以是故言天世界。問曰。若天世界已攝魔梵。何以故別說若魔若梵。答曰。天中有三大主。釋提婆那民二處天主。魔王六欲天主。梵世界中大梵天王為主。問曰。如夜魔天兜率陀天化樂天皆有主。何以但有三主。答曰。釋提婆那民依地住。佛亦在地住。常來佛所大有名稱人多識故。魔王常來嬈佛。又是一切欲界中主。夜摩天兜率陀天化樂天皆屬魔王。復次天世界則三界天皆攝是天中。一切欲界魔為主。是故別說。復次魔常嬈佛。今來聽般若波羅蜜。余人增益信故。問曰。色界中大有天。何以但言梵世界集。答曰。上諸天無覺觀不喜散心。又難聞故。梵世界有四識易聞故。又梵世界近故。復次梵名離欲清凈。今言梵世界。已總說色界諸天。復次余天未有人民。劫初生時梵天王獨在梵宮寂漠無人。其心不悅而自生念。此間何以不生人民。是時光音天命盡者應念來生。梵王便自生念。此諸天先無隨我念故生。我能生此諸天。諸天是時亦各自念。我從梵王生。梵王是我父也。以是故但說梵世界。復次二禪三禪四禪天。于欲界見佛聽法。若勸助菩薩。眼識耳識身識皆在梵世界中取。以是故別說梵世界。問曰。何以故獨說諸沙門婆羅門。不說國王及長者諸余人眾。答曰。智慧人有二分。沙門婆羅門。出家名沙門。在家名婆羅門。余人心存世樂。是故不說。婆羅門多學智慧求福。出家人一切求道。是故但說沙門婆羅門。在家中七世清凈。生滿六歲皆受戒名婆羅門。是沙門婆羅門中。有道德智慧。以是故說。問曰。先已說天世界。今何以復說天。答曰。天世界是四天王忉利天。魔是他化自在天。梵是色界。今說天是欲界中夜摩兜率陀化樂愛身天等。愛身在六天上。形色絕妙故言愛身。問曰。何以但說揵闥婆。不說諸余鬼神及龍王。答曰。是揵闥婆是諸天伎人隨逐諸天。其心柔軟福德力小減諸天諸鬼神。鬼神道中攝。龍王畜生道中攝。甄陀羅亦是天伎皆屬天。與天同住共坐飲食。伎樂皆與天同。是揵闥婆王名童籠磨。(秦言樹)是揵闥婆甄陀羅恒在二處住。常所居止在十寶山間。有時天上為諸天作樂。此二種常番休上下。人在四天下生。生有四種。極長壽乃至無量歲。極短壽乃至十歲。阿修羅惡心斗諍。而不破戒大修施福。生在大海邊住。亦有城郭宮殿。是阿修羅王。名毗摩質多婆梨羅睺羅。如是等名阿修羅王。如說一時羅睺羅阿修羅王欲啖月。月天子怖疾到佛所。說偈言

　大智成就佛世尊　　我今歸命稽首禮
　是羅睺羅惱亂我　　愿佛憐愍見救護　

佛與羅睺羅而說偈言

　月能照闇而清涼　　是虛空中大燈明
　其色白凈有千光　　汝莫吞月疾放去　

是時羅睺羅怖懅流汗即疾放月。婆梨阿修羅王見羅睺羅惶怖放月。說偈問曰

　汝羅睺羅何以故　　惶怖戰栗疾放月
　汝身流汗如病人　　心怖不安乃如是　

羅睺羅爾時說偈答曰

　世尊以偈而敕我　　我不放月頭七分
　設得生活不安隱　　以故我今放此月　

婆梨阿修羅王說偈

　諸佛甚難值　　久遠乃出世
　說此清凈偈　　羅睺即放月　

問曰。何以不說地獄畜生餓鬼。答曰。地獄大苦心亂不能受法。畜生愚癡覆心不能受化。餓鬼為饑渴火燒身故不得受法。復次畜生餓鬼中。少多有來聽法者。生福德心而已不堪受道。是故不說。問曰。若爾者揵闥婆阿修羅亦不應說。何以故。鬼神道中已攝故。答曰。佛不說攝。今何以言攝。此是迦旃延子等說。如阿修羅力與天等。或時戰斗勝天。揵闥婆是諸天伎。與天同受福樂。有智慧能別好丑。何以不得受道法。如雜阿含天品中說。富那婆藪鬼神母。佛游行宿其處。爾時世尊說上妙法甘露。女男二人啼泣。母為說偈止之

　汝郁怛羅勿作聲　　富那婆藪亦莫啼
　我今聞法得道證　　汝亦當得必如我　

以是事故知。鬼神中有得道者。復次摩訶衍中。密跡金剛力士于諸菩薩中勝。何況余人。如屯侖摩甄陀羅王揵闥婆王。至佛所彈琴贊佛。三千世界皆為震動。乃至摩訶迦葉不安其坐。如此人等云何不能得道。如諸阿修羅王龍王。皆到佛所問佛深法。佛隨其問而答深義何以言不能得道。問曰。于五道眾生中。佛是天人師不說三惡道。以其無福無受道分故。是諸龍鬼皆墮惡道中。答曰。佛亦不分明說五道。說五道者是一切有部僧所說。婆蹉弗妒路部僧說有六道。復次應有六道。何以故。三惡道一向是罪處。若福多罪少。是名阿修羅揵闥婆等生處應別。以是故應言六道。復次三惡道亦有受道。福少故言無。及諸菩薩紹尊位者如先說

大智度論卷第十大智度論釋初品中舍利弗因緣第十六(卷第十一)

　　　　龍樹菩薩造


　　　　后秦龜茲國三藏鳩摩羅什奉　詔譯


【經】佛告舍利弗

【論】問曰。般若波羅蜜是菩薩摩訶薩法。佛何以故告舍利弗而不告菩薩。答曰。舍利弗于一切弟子中智慧最第一。如佛偈說

　一切眾生智　　唯除佛世尊
　欲比舍利弗　　智慧及多聞
　于十六分中　　猶尚不及一　

復次舍利弗智慧多聞有大功德。年始八歲誦十八部經。通解一切經書義理。是時摩伽陀國有龍王兄弟。一名姞利二名阿伽羅。降雨以時國無荒年。人民感之。常以仲春之月一切大集至龍住處。為設大會作樂談義終此一日。自古及今斯集未替。遂以龍名以名此會。此日常法敷四高座。一為國王。二為太子。三為大臣。四為論士。爾時舍利弗以八歲之身。問眾人言。此四高座為誰敷之。眾人答言。為國王太子大臣論士。是時舍利弗觀察時人婆羅門等。神情瞻向無勝己者。便升論床結跏趺坐。眾人疑怪。或謂愚小無知。或謂智量過人。雖復嘉其神異。而猶各懷自矜。恥其年小不自與語。皆遣年少弟子傳言問之。其答酬旨趣辭理超絕。時諸論師嘆未曾有。愚智大小一切皆伏。王大歡喜即命有司。封一聚落常以給之。王乘象輿振鈴告告宣示一切十六大國六大城中無不慶悅。是時告占師子名拘律陀。姓大目揵連。舍利弗友而親之。舍利弗才明見重。目揵連豪爽最貴。此二人者才智相比德行互同。行則俱游住則同止。少長繾綣結要終始。后俱厭世出家學道作梵志弟子。情求道門久而無征。以問于師。師名刪阇耶。而答之言。自我求道彌歷年歲。不知為有道果無耶。我非其人耶而亦不得。他日其師寢疾。舍利弗在頭邊立。大目連在足邊立。喘喘然其命將終。乃愍爾而笑。二人同心俱問笑意。師答之言。世俗無眼為恩愛所侵。我見金地國王死。其大夫人自投火[卄/積]求同一處。而此二人行報各異生處殊絕。是時二人筆受師語。欲以驗其虛實。后有金地商人。遠來摩伽陀國。二人以疏驗之果如師語。乃憮然嘆曰。我等非其人耶。為是師隱我耶。二人相與誓曰。若先得甘露要畢同味。是時佛度迦葉兄弟千人。次游諸國到王舍城頓止竹園。二梵志師聞佛出世。俱入王舍城欲知消息。爾時有一比丘。名阿說示。(五人之一)著衣持缽入城乞食。舍利弗見其儀服異容諸根靜默。就而問言。汝誰弟子師是何人。答言。釋種太子厭老病死苦出家。學道得阿耨多羅三藐三菩提。是我師也。舍利弗言。汝師教授為我說之。即答偈曰

　我年既幼稚　　學日又初淺
　豈能宣至真　　廣說如來義　

舍利弗言。略說其要。爾時阿說示比丘。說此偈言

　諸法因緣生　　是法說因緣
　是法因緣盡　　大師如是說　

舍利弗聞此偈已即得初道。還報目連。目連見其顏色和悅迎謂之言。汝得甘露味耶。為我說之。舍利弗即為其說向所聞偈。目連言。更為重說。即復為說。亦得初道。二師與二百五十弟子俱到佛所。佛遙見二人與弟子俱來。告諸比丘。汝等見此二人在諸梵志前者不。諸比丘言。已見。佛言。是二人者。是我弟子中智慧第一神足第一。弟子大眾俱來以漸近佛。既到稽首在一面立俱白佛言。世尊。我等于佛法中欲出家受戒。佛言。善來比丘。即時須發自落法服著身。衣缽具足受成就戒。過半月后佛為長爪梵志說法。時舍利弗得阿羅漢道。所以半月后得道者。是人當作逐佛轉法輪師。應在學地現前自入諸法種種具知。是故半月后得阿羅漢道。如是等種種功德甚多。是故舍利弗雖是阿羅漢。佛以是般若波羅蜜甚深法。為舍利弗說。問曰。若爾者何以初少為舍利弗說。后多為須菩提說。若以智慧第一故應為多說。復何以為須菩提說。答曰。舍利弗佛弟子中智慧第一。須菩提于弟子中。得無諍三昧最第一。無諍三昧相常觀眾生不令心惱多行憐愍。諸菩薩者弘大誓愿以度眾生憐愍相同。是故命說

復次是須菩提好行空三昧。如佛在忉利天夏安居受歲已還下閻浮提。爾時須菩提于石窟中住自思惟。佛從忉利天來下。我當至佛所耶。不至佛所耶。又念言。佛常說。若人以智慧眼觀佛法身。則為見佛中最。是時以佛從忉利天下故。閻浮提中四部眾集。諸天見人人亦見天。座中有佛及轉輪圣王諸天大眾。眾會莊嚴先未曾有。須菩提心念。今此大眾雖復殊特勢不久停。磨滅之法皆歸無常。因此無常觀之初門。悉知諸法空無有實。作是觀時即得道證。爾時一切眾人。皆欲求先見佛禮敬供養。有華色比丘尼。欲除女名之惡。便化為轉輪圣王及七寶千子。眾人見之皆避坐起去。化王到佛所已還復本身為比丘尼。最初禮佛。是時佛告比丘尼非汝初禮。須菩提最初禮我。所以者何。須菩提觀諸法空是為見佛法身。得真供養供養中最。非以致敬生身為供養也。以是故言須菩提常行空三昧。與般若波羅蜜空相相應。以是故佛命令說般若波羅蜜

復次佛以眾生信敬阿羅漢諸漏已盡。命之為說。眾得凈信故。諸菩薩漏未盡。若以為證諸人不信。以是故與舍利弗須菩提共說般若波羅蜜。問曰。何以名舍利弗為是父母所作字。為是依行功德立名。答曰。是父母所作名字。于閻浮提中。第一安樂有摩伽陀國。是中有大城名王舍。王名頻婆娑羅。有婆羅門論議師。名摩陀羅。王以其人善能論故。賜封一邑去城不遠。是摩陀羅遂有居家婦生一女。眼似舍利鳥眼。即名此女為舍利。次生一男。膝骨粗大名拘郗羅。拘郗羅(秦言大膝也)是婆羅門既有居家畜養男女。所學經書皆已廢忘又不業新。是時南天竺有一婆羅門大論議師字提舍。于十八種大經皆悉通利。是人入王舍城。頭上戴火以銅鍱腹。人問其故。便言我所學經書甚多恐腹破裂。是故鍱之。又問。頭上何以戴火。答言。以大闇故。眾人言。日出照明何以言闇。答言。闇有二種。一者日光不照。二者愚癡闇蔽。今雖有日明而愚癡猶黑。眾人言。汝但未見婆羅門摩陀羅。汝若見者腹當縮明當闇。是婆羅門逕至鼓邊打論議鼓。國王聞之問是何人。眾臣答言。南天竺有一婆羅門名提舍大論議師。欲求論處故打論鼓。王大歡喜即集眾人而告之曰。有能難者與之論議。摩陀羅聞之自疑。我以廢忘又不業新。不知我今能與論不。僶俯而來。于道中見二特牛方相抵觸。心中作想。此牛是我彼牛是彼。以此為占知誰得勝。此牛不如便大愁憂而自念言。如此相者我將不如。欲入眾時見有母人挾一瓶水正在其前躄地破瓶。復作是念。是亦不吉甚大不樂。既入眾中見彼論師。顏貌意色勝相具足。自知不如。事不獲已與共論議。論議既交便墮負處。王大歡喜。大智明人遠入我國。復欲為之封一聚落。諸臣議言。一聰明人來便封一邑。功臣不賞但寵語論。恐非安國全家之道。今摩陀羅論議不如。應奪其封以與勝者。若更有勝人復以與之。王用其言即奪與后人。是時摩陀羅語提舍言。汝是聰明人。我以女妻汝。男兒相累今欲遠出他國以求本志。提舍納其女為婦。其婦懷妊夢見一人。身被甲胄手執金剛。摧破諸山而在大山邊立。覺已白其夫言。我夢如是。提舍言。汝當生男。摧伏一切諸論議師。唯不勝一人當與作弟子。舍利懷妊。以其子故。母亦聰明大能論議。其弟拘郗羅與姊談論每屈不如。知所懷子必大智慧。未生如是何況出生。即舍家學問至南天竺不剪指爪。讀十八種經書皆令通利。是故時人號為長爪梵志。姊子既生七日之后。裹以白疊以示其父。其父思惟我名提舍。逐我名字字為憂波提舍。(憂波秦言逐提舍星名)是為父母作字。眾人以其舍利所生。皆共名之為舍利弗。(弗秦言子)復次舍利弗世世本愿。于釋迦文尼佛所作智慧第一弟子。字舍利弗。是為本愿因緣名字。以是故名舍利弗。問曰。若爾者何以不言憂波提舍。而但言舍利弗。答曰。時人貴重其母。于眾女人中聰明第一。以是因緣故稱舍利弗

【經】菩薩摩訶薩欲以一切種知一切法。當習行般若波羅蜜

【論】菩薩摩訶薩義。如先贊菩薩品中說。問曰。云何名一切種。云何名一切法。答曰。智慧門名為種。有人以一智慧門觀有以二三十百千萬乃至恒河沙等阿僧祇智慧門觀諸法。今以一切智慧門。入一切種觀一切法。是名一切種。如凡夫人三種觀。欲求離欲離色故。觀欲色界粗惡誑惑濁重。佛弟子八種觀。無常苦空無我。如病如癰如箭入體惱患。是八種觀入四圣諦中。為十六行之四。十六者。觀苦四種。無常苦空無我。觀苦因四種。集因緣生。觀苦盡四種。盡滅妙出。觀道四種道正行跡。出入息中復有十六行。一觀入息。二觀出息。三觀息長息短。四觀息遍身。五除諸身行。六受喜。七受樂。八者受諸心行。九無作喜。十心作攝。十一心作解脫。十二觀無常。十三觀散壞。十四觀離欲。十五觀滅。十六觀棄舍。復有六種念。念佛者。佛是多陀阿伽陀阿羅呵三藐三佛陀。如是等十號。五念如后說。世智出世智阿羅漢辟支佛菩薩佛智。如是等智慧知諸法。名為一切種。一切法者。識所緣法是一切法。所謂眼識緣色耳識緣聲鼻識緣香舌識緣味身識緣觸意識緣法。緣眼緣色緣眼識耳聲鼻香舌味身觸亦如是。乃至緣意緣法緣意識。是名一切法。是為識所緣法。復次智所緣法是一切法。所謂苦智知苦集智知集盡智知盡道智知道世智知苦集盡道及虛空非數緣滅。是為智所緣法。復次二法攝一切法。色法無色法。可見法不可見法。有對法無對法。有漏無漏有為無為。心相應心不相應。業相應業不相應。(丹注云心法中除思余盡相應業即是思故除)近法遠法等。如是種種二法攝一切法。(丹注云現在及無為是名近法未來過去是名遠法)復次三種法攝一切法。善不善無記。學無學非學非無學。見諦斷思惟斷不斷。復有三種法。五眾十二入十八界持如是等種種三法。盡攝一切法。復有四種法。過去未來現在法。非過去未來現在法。欲界系法色界系法無色界系法不系法。因善法因不善法因無記法非因善不善無記。法緣緣法緣不緣法緣緣不緣緣法亦非緣緣非不緣緣法。如是等四種法攝一切法。有五種法。色心心相應心不相應無為法。如是等種種五法攝一切法。有六種法。見苦斷法見習盡道斷法思惟斷法不斷法。如是等種種六法。乃至無量法攝一切法。是為一切法。問曰。諸法甚深微妙不可思議。若一切眾生尚不能得知。何況一人欲盡知一切法。譬如有人欲量大地及數大海水渧欲稱須彌山欲知虛空邊際。如是等事皆不可知。云何欲以一切種知一切法。答曰。愚癡闇蔽甚大苦。智慧光明最為樂。一切眾生皆不用苦。但欲求樂。是故菩薩求一切第一大智慧。一切種觀欲知一切法。是菩薩發大心。普為一切眾生求大智慧。是故欲以一切種一切法。如醫為一人二人。用一種二種藥則足。若欲治一切眾生病者。當須一切種藥。菩薩亦如是。欲度一切眾生故。欲知一切種一切法。如諸法甚深微妙無量。菩薩智慧亦甚深微妙無量。先答破一切智人中已廣說。如函大蓋亦大。復次若不以理求一切法則不可得。若以理求之則無不得。譬如鉆火以木則火可得。析薪求火火不可得。如大地有邊際。自非一切智人無大神力則不能知。若神通力大則知此三千大千世界地邊際。今此大地在金剛上。三千大千世界四邊則虛空。是為知地邊際。欲稱須彌山亦如是。欲量虛空非不能量。虛空無法故不可量

【經】舍利弗。白佛言。世尊。菩薩摩訶薩云何欲以一切種知一切法。當習行般若波羅蜜【論】問曰。佛欲說般若波羅蜜故。種種現神變。現已即應便說。何以故令舍利弗問而后說。答曰。問而后說。佛法應爾。復次舍利弗知般若波羅蜜甚深微妙無相之法難解難知。自以智力種種思惟。若觀諸法無常。是般若波羅蜜耶。不是耶。不能自了。以是故問。復次舍利弗非一切智。于佛智慧中。譬如小兒。如說阿婆檀那經中。佛在祇洹住晡時經行。舍利弗從佛經行。是時有鷹逐鴿。鴿飛來佛邊住。佛經行過之影覆鴿上。鴿身安隱怖畏即除不復作聲。后舍利弗影到鴿。便作聲戰怖如初。舍利弗白佛言。佛及我身俱無三毒。以何因緣佛影覆鴿。鴿便無聲不復恐怖。我影覆上鴿便作聲戰栗如故。佛言。汝三毒習氣未盡。以是故汝影覆時恐怖不除。汝觀此鴿宿世因緣幾世作鴿。舍利弗即時入宿命智三昧。觀見此鴿從鴿中來。如是一二三世乃至八萬大劫常作鴿身。過是已往不能復見。舍利弗從三昧起白佛言。是鴿八萬大劫中常作鴿身。過是已前不能復知。佛言。汝若不能盡知過去世。試觀未來世此鴿何時當脫。舍利弗即入愿智三昧。觀見此鴿一二三世乃至八萬大劫未脫鴿身。過是已往亦不能知。從三昧起白佛言。我見此鴿從一世二世乃至八萬大劫未免鴿身。過此已往不復能知。我不知過去未來齊限。不審此鴿何時當脫。佛告舍利弗。此鴿除諸聲聞辟支佛所知齊限。復于恒河沙等大劫中常作鴿身。罪訖得出。輪轉五道中后得為人。經五百世中乃得利根。是時有佛度無量阿僧祇眾生。然后入無余涅槃。遺法在世是人作五戒優婆塞。從比丘聞贊佛功德。于是初發心愿欲作佛。然后于三阿僧祇劫。行六波羅蜜。十地具足得作佛。度無量眾生已而入無余涅槃。是時舍利弗向佛懺悔白佛言。我于一鳥尚不能知其本末。何況諸法。我若知佛智慧如是者。為佛智慧故。寧入阿鼻地獄。受無量劫苦不以為難。如是等于諸法中不了故問

　　大智度論釋初品中檀波羅蜜義第十七

【經】佛告舍利弗。菩薩摩訶薩以不住法住般若波羅蜜中。以無所舍法具足檀波羅蜜。施者受者及財物不可得故

【論】問曰。般若波羅蜜是何等法。答曰。有人言。無漏慧根。是般若波羅蜜相。何以故。一切慧中第一慧。是名般若波羅蜜。無漏慧根是第一。以是故無漏慧根。名般若波羅蜜。問曰。若菩薩未斷結。云何得行無漏慧。答曰。菩薩雖未斷結。行相似無漏般若波羅蜜。是故得名行無漏般若波羅蜜。譬如聲聞人。行暖法頂法忍法世間第一法。先行相似無漏法。后易得生苦法智忍。復有人言菩薩有二種。有斷結使清凈。有未斷結使不清凈。斷結使清凈。菩薩能行無漏般若波羅蜜。問曰。若菩薩斷結清凈。復何以行般若波羅蜜。答曰。雖斷結使。十地未滿未莊嚴佛土未教化眾生。是故行般若波羅蜜。復次斷結有二種。一者斷三毒。心不著人天中五欲。二者雖不著人天中五欲。于菩薩功德果報五欲。未能舍離。如是菩薩應行般若波羅蜜。譬如長老阿泥盧豆。在林中坐禪時。凈愛天女等。以凈妙之身來試阿泥盧豆。阿泥盧豆言。諸姊作青色來不用雜色。欲觀不凈不能得觀。黃赤白色亦復如是。時阿泥盧豆。閉目不視。語言。諸姊遠去。是時天女即滅不現。天福報形猶尚如是。何況菩薩無量功德果報五欲。又如甄陀羅王。與八萬四千甄陀羅。來到佛所彈琴歌頌以供養佛。爾時須彌山王及諸山樹木。人民禽獸一切皆舞。佛邊大眾乃至大迦葉。皆于座上不能自安。是時天須菩薩。問長老大迦葉。耆年舊宿行十二頭陀法之第一。何以在座不能自安。大迦葉言。三界五欲不能動我。是菩薩神通功德果報力故。令我如是。非我有心不能自安也。譬如須彌山四邊風起不能令動。至大劫盡時毗藍風起如吹爛草。以是事故知。二種結中一種未斷。如是菩薩等應行般若波羅蜜。是阿毗曇中。如是說。復有人言。般若波羅蜜是有漏慧。何以故。菩薩至道樹下乃斷結。先雖有大智慧有無量功德。而諸煩惱未斷。是故言菩薩般若波羅蜜是有漏智慧。復有人言。從初發意乃至道樹下。于其中間所有智慧。是名般若波羅蜜。成佛時是般若波羅蜜。轉名薩婆若。復有人言。菩薩有漏無漏智慧。總名般若波羅蜜。何以故。菩薩觀涅槃行佛道。以是事故。菩薩智慧應是無漏。以未斷結使事未成辦故。應名有漏。復有人言。菩薩般若波羅蜜。無漏無為不可見無對。復有人言。是般若波羅蜜不可得相。若有若無若常若無常若空若實。是般若波羅蜜。非陰界入所攝。非有為非無為非法非非法。無取無舍不生不滅。出有無四句。適無所著。譬如火焰四邊不可觸以燒手故。般若波羅蜜相亦如是。不可觸以邪見火燒故。問曰。上種種人說般若波羅蜜。何者為實。答曰。有人言各各有理皆是實。如經說。五百比丘各各說二邊及中道義。佛言。皆有道理。有人言。末后答者為實。所以者何。不可破不可壞故。若有法如毫牦許有者。皆有過失可破。若言無亦可破。此般若中有亦無無亦無非有非無亦無。如是言說亦無。是名寂滅無量無戲論法。是故不可破不可壞。是名真實般若波羅蜜。最勝無過者。如轉輪圣王降伏諸敵而不自高。般若波羅蜜亦如是。能破一切語言戲論。亦不有所破。復次從此已后品品中種種義門。說般若波羅蜜。皆是實相。以不住法住般若波羅蜜中。能具足六波羅蜜。問曰。云何名不住法住般若波羅蜜中能具足六波羅蜜。答曰。如是菩薩觀一切法非常非無常。非苦非樂非空非實。非我非無我。非生滅非不生滅。如是住甚深般若波羅蜜中。于般若波羅蜜相亦不取。是名不住法住。若取般若波羅蜜相。是為住法住

問曰。若不取般若波羅蜜相。心無所著。如佛所言一切諸法欲為其本。若不取者。云何得具足六波羅蜜。答曰。菩薩憐愍眾生故。先立誓愿我必當度脫一切眾生。以精進波羅蜜力故。雖知諸法不生不滅如涅槃相。復行諸功德。具足六波羅蜜。所以者何。以不住法住般若波羅蜜中故。是名不住法住般若波羅蜜中

　　大智度論釋初品中贊檀波羅蜜義第十八

問曰。檀有何等利益故。菩薩住般若波羅蜜中。檀波羅蜜具足滿。答曰。檀有種種利益。檀為寶藏常隨逐人。檀為破苦能與人樂。檀為善御開示天道。檀為善府攝諸善人。(施攝善人與為因緣故言攝)檀為安隱臨命終時心不怖畏。檀為慈相能濟一切。檀為集樂能破苦賊。檀為大將能伏慳敵。檀為妙果天人所愛。檀為凈道賢圣所游。檀為積善福德之門。檀為立事聚眾之緣。檀為善行愛果之種。檀為福業善人之相。檀破貧窮斷三惡道。檀能全護福樂之果。檀為涅槃之初緣。入善人聚中之要法。稱譽贊嘆之淵府。入眾無難之功德。心不悔恨之窟宅。善法道行之根本。種種歡樂之林藪。富貴安隱之福田。得道涅槃之津梁。圣人大士智者之所行。余人儉德寡識之所效。復次譬如失火之家。黠慧之人明識形勢。及火未至急出財物。舍雖燒盡財物悉在。更修室宅。好施之人亦復如是。知身危脆財物無常修福及時。如火中出物后世受樂。亦如彼人更修宅業福慶自慰。愚惑之人但知惜屋匆匆營救。狂愚失智不量火勢猛風絕焰土石為焦。翕響之間蕩然夷滅。屋既不救財物亦盡。饑寒凍餓憂苦畢世。慳惜之人亦復如是。不知身命無常須臾叵保。而更聚斂守護愛惜。死至無期忽焉逝沒。形與土木同流。財與委物俱棄。亦如愚人憂苦失計。復次大慧之人有心之士。乃能覺悟知身如幻財不可保。萬物無常唯福可恃。將人出苦津通大道。復次大人大心能大布施。能自利己。小人小心不能益他。亦不自厚。復次譬如勇士見敵必期吞滅。智人慧心深得悟理。慳賊雖強亦能挫之必令如意。遇良福田值好時節(時應施之時也遇而不施是名失時)覺事應心能大布施。復次好施之人為人所敬。如月初出無不愛者。好名善譽周聞天下人所歸仰一切皆信。好施之人貴人所念賤人所敬。命欲終時其心不怖。如是果報今世所得。譬如樹華大果無量。后世福也。生死輪轉往來五道無親可恃。唯有布施若生天上人中得清凈果皆由布施。象馬畜生得好櫪養。亦是布施之所得也。布施之德富貴歡樂。持戒之人得生天上。禪智心凈無所染著得涅槃道。布施之福是涅槃道之資糧也。念施故歡喜。歡喜故一心。一心觀生滅無常觀生滅無常故得道。如人求蔭故種樹。或求華或求果故種樹。布施求報亦復如是。今世后世樂如求蔭。聲聞辟支佛道如華。成佛如果。是為檀種種功德

　　大智度論釋初品中檀相義第十九

問曰。云何名檀。答曰。檀名布施心相應善思。是名為檀。有人言。從善思起身口業。亦名為檀。有人言。有信有福田有財物三事和合時。心生舍法能破慳貪。是名為檀。譬如慈法觀眾生樂而心生慈。布施心數法亦復如是。三事和合心生舍法能破慳貪。檀有三種。或欲界系或色界系或不系。(丹本注云圣人行施故名不系)心相應法隨心行共心生。非色法能作緣。非業業相應隨業行共業生。非先世業報生。二種修行修得修。二種證身證慧證。若思惟斷。若不斷。二見斷欲界色界盡見斷。有覺有觀法凡夫圣人共行。如是等阿毗曇中廣分別說。復次施有二種。有凈有不凈。不凈施者直施無所為。或有為求財故施。或愧人故施。或為嫌責故施。或畏懼故施。或欲取他意故施。或畏死故施。或狂人令喜故施。或自以富貴故應施。或諍勝故施。或妒嗔故施。或憍慢自高故施。或為名譽故施。或為咒愿故施。或解除衰求吉故施。或為聚眾故施。或輕賤不敬施。如是等種種名為不凈施。凈施者。與上相違名為凈施。復次為道故施。清凈心生無諸結使。不求今世后世報。恭敬憐愍故。是為凈施。凈施是趣涅槃道之資糧。是故言為道故施。若未得涅槃時施。是人天報樂之因。凈施者如華瓔珞初成未壞香潔鮮明。為涅槃凈施得果報香亦復如是。如佛說。世有二人為難得。一者出家中非時解脫比丘。二者在家白衣能清凈布施。是凈施相乃至無量世。世世不失。譬如券要終無失時。是布施果因緣和合時便有。譬如樹得時節會。便有華葉果實若時節未至有因而無果。是布施法。若以求道能與人道。何以故結使滅名涅槃。當布施時。諸煩惱薄故。能助涅槃。于所施物中不惜故。除慳敬念受者故。除嫉妒直心布施故。除諂曲。一心布施故。除調深思惟施故。除悔。觀受者功德故。除不恭敬。自攝心故。除不慚。知人好功德故。除不愧。不著財物故。除愛。慈愍受者故。除嗔。恭敬受者故。除憍慢。知行善法故。除無明。信有果報故。除邪見。知決定有報故除疑。如是等種種不善諸煩惱。布施時悉皆薄。種種善法悉皆得。布施時六根清凈善欲心生。善欲心生故。內心清凈。觀果報功德故。信心生。身心柔軟故。喜樂生。喜樂生故。得一心。得一心故。實智慧生。如是等諸善法悉皆得。復次布施時。心生相似八正道。信布施果故。得正見。正見中思惟不亂故。得正思惟。清凈說故得正語。凈身行故。得正業。不求報故。得正命。勤心施故。得正方便。念施不廢故。得正念。心住不散故。得正定。如是等相似三十七品善法心中生。復次有人言。布施是得三十二相因緣。所以者何。施時與心堅固。得足下安立相。布施時。五事圍繞受者。是眷屬業因緣故。得足下輪相。大勇猛力施故。得足跟廣平相。施攝人故。得手足縵網相。美味飲食施故。得手足柔軟七處滿相。施以益命故。得長指身不曲大直相。施時言我當相與。施心轉增故。得足趺高毛上向相。施時受者求之一心好聽。殷勤約敕令必疾得故。得伊泥延[跳-兆+專]相。不嗔不輕求者故。得臂長過膝相。如求者意施不待言故。得陰藏相。好衣服臥具金銀珍寶施故。得金色身相薄皮相。布施令受者獨得自在用。故。得一一孔一毛生眉間白毫相。求者求之即言。當與以是業故。得上身如師子肩圓相。病者施藥饑渴者與飲食故。得兩腋下滿最上味相。施時勸人行施而安慰之。開布施道故。得肉髻相。身圓如尼拘盧相。有乞求者意欲與時。柔軟實語必與不虛故。得廣長舌相梵音聲相如迦陵毗伽鳥聲相。施時如實語利益語故。得師子頰相。施時恭敬受者心清凈故。得牙白齒齊相。施時實語和合語故。得齒密相四十齒相。施時不嗔不著等心視彼故。得青眼相眼睫如牛王相。是為種三十二相因緣。復次以七寶人民車乘金銀燈燭房舍香華布施故。得作轉輪王七寶具足。復次施得時故。報亦增多。如佛說。施遠行人遠來人。病人看病人。風寒眾難時施。是為時施。復次布施時隨土地所須施故。得報增多。復次曠路中施故。得福增多。常施不廢故。得報增多。如求者所欲施故。得福增多。施物重故。得福增多。如以精舍園林浴池等若施善人故。得報增多。若施僧故。得報增多。若施者受者俱有德故。(丹注云如菩薩及佛慈心布施是為施者若施佛及菩薩阿羅漢辟支佛是為受者故)得報增多。種種將迎恭敬受者故。得福增多。難得物施故。得福增多。隨所有物盡能布施故。得福增多。譬如大月氏弗迦羅城中有一畫師。名千那。到東方多剎陀羅國。客畫十二年得三十兩金。持還本國于弗迦羅城中。聞打鼓作大會聲。往見眾僧。信心清凈即問維那。此眾中幾許物。得作一日食。維那答曰。三十兩金足得一日食。即以所有三十兩金付維那。為我作一日食。我明日當來。空手而歸。其婦問曰。十二年作得何等物。答言。我得三十兩金。即問三十兩金今在何所。答言。已在福田中種。婦言。何等福田。答言施與眾僧。婦便縛其夫送官治罪斷事。大官問。以何事故。婦言我夫狂癡。十二年客作得三十兩金。不憐愍婦兒盡以與他人。依如官制輒縛送來。大官問其夫。汝何以不供給婦兒。乃以與他。答言。我先世不行功德。今世貧窮受諸辛苦。今世遭遇福田。若不種福后世復貧。貧貧相續無得脫時。我今欲頓舍貧窮。以是故盡以金施眾僧。大官是優婆塞信佛清凈。聞是語已贊言。是為甚難。勤苦得此少物盡以施僧。汝是善人。即脫身瓔珞及所乘馬并一聚落以施貧人。而語之言。汝始施眾僧。眾僧未食是為谷子未種。牙已得生。大果方在后身以是故言。難得之物盡用布施其福最多。復次有世間檀。有出世間檀。有圣人所稱譽檀。有圣人所不稱譽檀。有佛菩薩檀。有聲聞檀。何等世間檀。凡夫人布施。亦圣人作有漏心布施。是名世間檀。復次有人言。凡夫人布施。是為世間檀。圣人雖有漏心布施。以結使斷故。名出世間檀。何以故。是圣人得無作三昧故。復次世間檀者不凈。出世間檀者清凈。二種結使。一種屬愛一種屬見。為二種結使所使。是為世間檀。無此二種結使。是為出世間檀。若三礙系心是為世間檀。何以故。因緣諸法實無吾我。而言我與彼取。是故名世間檀。復次我無定處。我以為我彼以為非。彼以為我我以為非。以是不定故無實我也。所施財者從因緣和合有。無有一法獨可得者。如絹如布。眾緣合故成。除絲除縷則無絹布。諸法亦如是。一相無相相常自空。人作想念計以為有。顛倒不實是為世間檀。心無三礙實知法相心不顛倒。是為出世間檀。出世間檀為圣人所稱譽。世間檀圣人所不稱譽。復次清凈檀。不雜結垢如諸法實相。是圣人所稱譽。不清凈雜結使顛倒心著。是圣人所不稱譽。復次實相智慧和合布施。是圣人所稱譽。若不爾者圣人所不稱譽。復次不為眾生。亦不為知諸法實相故施。但求脫生老病死。是為聲聞檀。為一切眾生故施。亦為知諸法實相故施。是為諸佛菩薩檀。于諸功德不能具足。但欲得少許分。是為聲聞檀。一切諸功德欲具足滿。是為諸佛菩薩檀。畏老病死故施。是為聲聞檀。為助佛道為化眾生不畏老病死。是為諸佛菩薩檀。是中應說菩薩本生經。如說阿婆陀那經中。昔閻浮提中有王。名婆薩婆。爾時有婆羅門菩薩。名韋羅摩。是國王師。教王作轉輪圣王法。韋羅摩財富無量珍寶具足。作是思惟。人謂我為貴人財富無量。饒益眾生今正是時應當大施。富貴雖樂一切無常。五家所共令人心散輕泆不定。譬如獼猴不能暫住。人命逝速疾于電滅。人身無常眾苦之藪。以是之故應行布施。如是思惟已自作手疏。普告閻浮提諸婆羅門及一切出家人。愿各屈德來集我舍。欲設大施滿十二歲。飯汁行船以酪為池。米面為山蘇油為渠。衣服飲食臥具湯藥。皆令極妙過十二歲。欲以布施。八萬四千白象犀甲金飾珞。以名寶建大金幢。四寶莊嚴。八萬四千馬。亦以犀甲金飾。四寶交絡。八萬四千車。皆以金銀琉璃頗梨寶飾。覆以師子虎豹之皮。若白劍婆羅寶[車*憲]雜飾以為莊嚴。八萬四千四寶床。雜色綩綖種種茵蓐柔軟細滑以為挍飾。丹枕錦被置床兩頭。妙衣盛服皆亦備有。八萬四千金缽盛滿銀粟。銀缽盛金粟。琉璃缽盛頗梨粟。頗梨缽盛琉璃粟。八萬四千乳牛。牛出乳一斛。金飾其[跳-兆+甲]角衣以白疊。八萬四千美女端正福德。皆以白珠名寶瓔珞其身。略舉其要如是。種種不可勝記。爾時婆羅婆王及八萬四千諸小國王。并諸臣民豪杰長者。各以十萬舊金錢贈遺勸助。設此法祠具足施已。釋提婆那民來語韋羅摩菩薩。說此偈言

　天地難得物　　能喜悅一切
　汝今皆以得　　為佛道布施　

爾時凈居諸天現身而贊。說此偈言

　開門大布施　　汝所為者是
　憐愍眾生故　　為之求佛道　

是時諸天作是思惟。我當閉其金瓶令水不下。所以者何。有施者無福田故。是時魔王語凈居天。此諸婆羅門。皆出家持戒清凈入道。何以故乃言無有福田。凈居天言。是菩薩為佛道故布施。今此諸人皆是邪見。是故我言無有福田。魔王語天言。云何知是人為佛道故布施。是時凈居天化作婆羅門身。持金瓶執金杖。至韋羅摩菩薩所語言。汝大布施難舍能舍欲求何等。欲作轉輪圣王七寶千子王四天下耶。菩薩答言。不求此事。汝求釋提婆那民。為八千那由他天女主耶。答言不。汝求六欲天主耶。答言不。汝求梵天王主三千大千世界為眾生祖父耶。答言不。汝欲何所求。是時菩薩。說此偈言

　我求無欲處　　離生老病死
　欲度諸眾生　　求如是佛道　

化婆羅門言。布施主。佛道難得當大辛苦。汝心軟串樂。必不能求成辦此道。如我先語。轉輪圣王釋提婆那民六欲天王梵天王是易可得。不如求此。菩薩答言。汝聽我一心誓

　假令熱鐵輪　　在我頭上轉
　一心求佛道　　終不懷悔恨
　若使三惡道　　人中無量苦
　一心求佛道　　終不為此轉　

化婆羅門言。布施主。善哉善哉求佛如是。便贊偈言

　汝精進力大　　慈愍于一切
　智慧無掛礙　　成佛在不久　

是時天雨眾華供養菩薩。諸凈居天閉瓶水者即隱不現。菩薩是時至婆羅門上座前。以金瓶行水。水閉不下眾人疑怪。此種種大施一切具足。布施主人功德亦大。今何以故瓶水不下。菩薩自念。此非他事。將無我心不清凈耶。得無施物不具足乎。何以致此。自觀祠經十六種書清凈無瑕。是時諸天語菩薩言。汝莫疑悔。汝無不辦。是諸婆羅門惡邪不凈故也。即說偈言

　是人邪見網　　煩惱破正智
　離諸清凈戒　　唐苦墮異道　

以是故水閉不下。如是語已忽然不現。爾時六欲天放種種光明照諸眾會。語菩薩而說偈言

　邪惡海中行　　不順汝正道
　諸受施人中　　無有如汝者　

說是語已忽然不現。是時菩薩聞說此偈自念。會中實自無有與我等者。水閉不下其將為此乎。即說偈言

　若有十方天地中　　諸有好人清凈者
　我今歸命稽首禮　　右手執瓶灌左手
　而自立愿我一人　　應受如是大布施　

是時瓶水踴在虛空從上來下而灌其左手。是時婆薩婆王。見是感應心生恭敬。而說偈言

　大婆羅門主　　清琉璃色水
　從上流注下　　來墮汝手中　

是時大婆羅門眾恭敬心生。合手作禮歸命菩薩。菩薩是時說此偈言

　今我所布施　　不求三界福
　為諸眾生故　　以用求佛道　

說此偈已。一切大地山川樹木皆六返震動。韋羅摩本謂此眾應受供養故與。既知此眾無堪受者。今以憐愍故。以所受物施之。如是種種檀本生因緣。是中應廣說。是為外布施。云何名內布施。不惜身命施諸眾生。如本生因緣說。釋迦文佛本為菩薩為大國王時。世無佛無法無比丘僧。是王四出求索佛法。了不能得。時有一婆羅門言。我知佛偈。供養我者當以與汝。王即問言。索何等供養。答言。汝能就汝身上。破肉為燈炷供養我者。當以與汝。王心念言。今我此身危脆不凈。世世受苦不可復數。未曾為法今始得用甚不惜也。如是念已喚旃陀羅。遍割身上以作燈炷。而以白疊纏肉酥油灌之。一時遍燒舉身。火燃。乃與一偈。又復釋迦文佛本作一鴿在雪山中。時大雨雪。有一人失道窮厄辛苦。饑寒并至命在須臾。鴿見此人即飛求火。為其聚薪然之。又復以身投火施此饑人。如是等頭目髓腦給施眾生。種種本生因緣經此中應廣說。如是等種種是名內布施。如是內外布施無量。是名檀相

　　大智度論釋初品中檀波羅蜜法施義第二十

問曰。云何名法布施。答曰。有人言。常以好語有所利益。是為法施。復次有人言。以諸佛語妙善之法。為人演說。是為法施。復次有人言。以三種法教人。一修妒路二毗尼三阿毗曇。是為法施。復次有人言。以四種法藏教人。一修妒路藏二毗尼藏三阿毗曇藏四雜藏。是為法施。復次有人言。略說以二種法教人。一聲聞法二摩訶衍法。是為法施。問曰。如提婆達呵多等。亦以三藏四藏聲聞法摩訶衍法教人。而身入地獄是事云何。答曰。提婆達邪見罪多。呵多妄語罪多。非是為道清凈法施。但求名利恭敬供養。惡心罪故提婆達生入地獄。呵多死墮惡道。復次非但言說名為法施。常以凈心善思。以教一切是名法施。譬如財施不以善心不名福德法施亦爾。不以凈心善思則非法施。復次說法者。能以凈心善思贊嘆三寶。開罪福門示四真諦。教化眾生令入佛道。是為真凈法施。復次略說法有二種。一者不惱眾生善心慈愍。是為佛道因緣。二者觀知諸法真空。是為涅槃道因緣。在大眾中興愍哀心說此二法。不為名聞利養恭敬。是為清凈佛道法施。如說。阿輸伽王一日作八萬佛圖。雖未見道于佛法中少有信樂。日日請諸比丘入宮供養。日日次第留法師說法。有一三藏年少法師。聰明端正次應說法。在王邊坐。口有異香。王甚疑怪謂為不端。欲以香氣動王宮人。語比丘言。口中何等開口看之。即為開口了無所有。與水令漱香氣如故。王問。大德新有此香舊有之耶。比丘答言。如此久有非適今也。又問有此久如。比丘以偈答言

　迦葉佛時　　集此香法　　如是久久
　常若新出　

王言。大德略說未解。為我廣演。答言。王當一心善聽我說。我昔于迦葉佛法中作說法比丘。常在大眾之中歡喜演說。迦葉世尊無量功德諸法實相。無量法門殷勤贊嘆教誨一切。自是以來常有妙香從口中出。世世不絕恒如今日。而說此偈

　草木諸華香　　此香氣超絕
　能悅一切心　　世世常不滅　

于時國王愧喜交集。白比丘言。未曾有也。說法功德大果乃爾。比丘言。此名為華。未是果也。王言其果云何愿為演說。答言。果略說有十。王諦聽之。即為說偈言

　大名聞端政　　得樂及恭敬
　威光如日月　　為一切所愛
　辯才有大智　　能盡一切結
　苦滅得涅槃　　如是名為十　

王言。大德。贊佛功德云何而得如是果報。爾時比丘以偈答曰

　贊佛諸功德　　令一切普聞
　以此果報故　　而得大名譽
　贊佛實功德　　令一切歡喜
　以此功德故　　世世常端正
　為人說罪福　　令得安樂所
　以此之功德　　受樂常歡豫
　贊佛功德力　　令一切心伏
　以此功德故　　常獲恭敬報
　顯現說法燈　　照悟諸眾生
　以此之功德　　威光如日曜
　種種贊佛德　　能悅于一切
　以此功德故　　常為人所愛
　巧言贊佛德　　無量無窮已
　以此功德故　　辯才不可盡
　贊佛諸妙法　　一切無過者
　以此功德故　　大智慧清凈
　贊佛功德時　　令人煩惱薄
　以此功德故　　結盡諸垢滅
　二種結盡故　　涅槃身已證
　譬如澍大雨　　火盡無余熱　

重告王言。若有未悟今是問時。當以智箭破汝疑軍。王白法師。我心悅悟無所疑也。大德福人善能贊佛。如是等種種因緣說法度人。名為法施。問曰。財施法施何者為勝。答曰。如佛所言二施之中法施為勝。所以者何。財施果報在欲界中。法施果報或在三界。或出三界。復次口說清凈深得理中。心亦得之故出三界。復次財施有量。法施無量。財施有盡。法施無盡。譬如以薪益火其明轉多。復次財施之報凈少垢多。法施之報垢少凈多。復次若作大施必待眾力。法施出心不待他也。復次財施能令四大諸根增長。法施能令無漏根力覺道具足。復次財施之法。有佛無佛世間常有。如法施者唯有佛世乃當有耳。是故當知法施甚難。云何為難。乃至有相辟支佛不能說法。直行乞食飛騰變化而以度人。復次從法施中能出生財施。及諸聲聞辟支佛菩薩及佛。復次法施能分別諸法。有漏無漏法。色法無色法。有為無為法。善不善無記法。常法無常法。有法無法。一切諸法實相清凈不可破不可壞。如是等法略說則八萬四千法藏。廣說則無量。如是等種種。皆從法施分別了知。以是故法施為勝。是二施和合名之為檀。行是二施愿求作佛。則能令人得至佛道。何況其余。問曰。四種舍名為檀。所謂財舍法舍無畏舍煩惱舍。此中何以不說二種舍。答曰。無畏舍與尸羅無別故不說。有般若故不說煩惱舍。若不說六波羅蜜。則應具說四舍

大智度論卷第十一大智度論釋初品中檀波羅蜜法施之余(卷第十二)

　　　　龍樹菩薩造


　　　　后秦龜茲國三藏鳩摩羅什奉　詔譯


【論】問曰。云何名檀波羅蜜滿。答曰。檀義如上說。波羅(秦言彼岸)蜜(秦言到)是名渡布施河得到彼岸。問曰。云何名不到彼岸。答曰。譬如渡河未到而還。名為不到彼岸。如舍利弗。于六十劫中行菩薩道。欲渡布施河。時有乞人來乞其眼。舍利弗言。眼無所任。何以索之。若須我身及財物者當以相與。答言。不須汝身及以財物。唯欲得眼。若汝實行檀者以眼見與。爾時舍利弗。出一眼與之。乞者得眼。于舍利弗前嗅之。嫌臭唾而棄地。又以腳蹋。舍利弗思惟言。如此弊人等難可度也。眼實無用而強索之。既得而棄又以腳蹋。何弊之甚。如此人輩不可度也。不如自調早脫生死。思惟是已。于菩薩道退回向小乘。是名不到彼岸。若能直進不退。成辦佛道。名到彼岸。復次于事成辦亦名到彼岸。(天竺俗法凡造事成辦皆言到彼岸)復次此岸名慳貪檀名河中。彼岸名佛道。復次有無見名此岸。破有無見智慧名彼岸。勤修布施是名河中。復次檀有二種。一者魔檀二者佛檀。若為結使賊所奪憂惱怖畏。是為魔檀。名曰此岸。若有清凈布施。無結使賊無所怖畏得至佛道。是為佛檀。名曰到彼岸。是為波羅蜜。如佛說毒蛇喻經中。有人得罪于王。王令掌護一篋。篋中有四毒蛇。王敕罪人令看視養育。此人思惟。四蛇難近。近則害人。一猶叵養。而況于四。便棄篋而走。王令五人拔刀追之。復有一人口言附順。心欲中傷而語之言。養之以理此亦無苦。其人覺之馳走逃命。至一空聚有一善人方便語之。此聚雖空是賊所止處。汝今住此必為賊害慎勿住也。于是復去至一大河。河之彼岸即是異國。其國安樂坦然清凈無諸患難。于是集眾草木縛以為筏進。以手足竭力求渡。既到彼岸安樂無患。王者魔王。篋者人身。四毒蛇者四大。五拔刀賊者五眾。一人口善心惡者。是染著空聚是六情。賊是六塵。一人愍而語之是為善師。大河是愛。筏是八正道。手足勤渡是精進。此岸是世間。彼岸是涅槃。度者漏盡阿羅漢。菩薩法中亦如是。若施有三礙。我與彼受所施者財。是為墮魔境界未離眾難。如菩薩布施三種清凈無此三礙得到彼岸。為諸佛所贊。是名檀波羅蜜。以是故名到彼岸。此六波羅蜜能令人渡慳貪等煩惱染著大海到于彼岸。以是故名波羅蜜。問曰。阿羅漢辟支佛亦能到彼岸。何以不名波羅蜜。答曰。阿羅漢辟支佛渡彼岸。與佛渡彼岸。名同而實異。彼以生死為此岸。涅槃為彼岸。而不能渡檀之彼岸。所以者何。不能以一切物一切時一切種布施。設能布施亦無大心。或以無記心或有漏善心。或無漏心施無大悲心。不能為一切眾生施。菩薩施者知布施不生不滅無漏無為。如涅槃相。為一切眾生故施。是名檀波羅蜜。復次有人言。一切物一切種內外物盡以布施不求果報。如是布施名檀波羅蜜。復次不可盡故名檀波羅蜜。所以者何。知所施物畢竟空如涅槃相。以是心施眾生。是故施報不可盡。名檀波羅蜜。如五通仙人。以好寶物藏著石中。欲護此寶磨金剛涂之。令不可破。菩薩布施亦復如是。以涅槃實相智慧磨涂之布施。令不可盡。復次菩薩為一切眾生故布施。眾生數不可盡故。布施亦不可盡。復次菩薩為佛法布施。佛法無量無邊。布施亦無量無邊。以是故阿羅漢辟支佛雖到彼岸。不名波羅蜜。問曰。云何名具足滿。答曰。如先說。菩薩能一切布施內外大小多少粗細著不著用不用。如是等種種物一切能舍。心無所惜。等與一切眾生。不作是觀大人應與小人不應與。出家人應與不出家人不應與。人應與禽獸不應與。于一切眾生平等心施。施不求報。又得施實相。是名具足滿。亦不觀時無晝無夜無冬無夏無吉無衰。一切時常等施心無悔惜。乃至頭目髓腦施而無吝。是為具足滿

復次有人言。菩薩從初發心乃至菩提樹下三十四心。于是中間名為布施具足滿。復次七住菩薩得一切諸法實相智慧。是時莊嚴佛土教化眾生。供養諸佛得大神通。能分一身作無數身。一一身皆雨七寶華香幡蓋化作大燈。如須彌山。供養十方佛及菩薩僧。復以妙音贊頌佛德。禮拜供養恭敬將迎。復次是菩薩。于一切十方無量餓鬼國中雨種種飲食衣被令其充滿。得滿足已。皆發阿耨多羅三藐三菩提心。復至畜生道中。令其自善無相害意。除其畏怖隨其所須各令充足。得滿足已。皆發阿耨多羅三藐三菩提心。于地獄無量苦中。能令地獄火滅湯冷。罪息心善除其饑渴。得生天上人中。以此因緣故皆發阿耨多羅三藐三菩提心。若十方人貧窮者給之以財。富貴者施以異味異色令其歡喜。以此因緣故。皆發阿耨多羅三藐三菩提心。若至欲天中令其除卻天上欲樂。施以妙寶法樂令其歡喜。以此因緣故。皆發阿耨多羅三藐三菩提心。若至色天中除其樂著。以菩薩禪法而娛樂之。以此因緣故。皆發阿耨多羅三藐三菩提心。如是乃至十住是名檀波羅蜜具足滿。復次菩薩有二種身。一者結業生身。二者法身。是二種身中檀波羅蜜滿。是名具足檀波羅蜜。問曰。云何名結業生身檀波羅蜜滿。答曰。未得法身結使未盡。能以一切寶物頭目髓腦國財妻子內外所有。盡以布施心不動轉。如須提拏太子(秦言好愛)以其二子布施婆羅門。次以妻施其心不轉。又如薩婆達王(秦言一切施)為敵國所滅。身竄窮林。見有遠國婆羅門來欲從己乞。自以國破家亡一身藏竄。愍其辛苦故。從遠來而無所得。語婆羅門言。我是薩婆達王。新王募人求我甚重。即時自縛以身施之。送與新王大得財物。亦如月光太子出行游觀。癩人見之要車白言。我身重病辛苦懊惱。太子嬉游獨自歡耶。大慈愍念愿見救療。太子聞之以問諸醫。醫言當須從生長大無嗔之人血髓。涂而飲之。如是可愈。太子念言。設有此人貪生惜壽何可得耶。自除我身無可得處。即命旃陀羅。令除身肉破骨出髓以涂病人以血飲之。如是等種種身。及妻子施而無吝如棄草木。觀所施物知從緣有。推求其實都無所得。一切清凈如涅槃相。乃至得無生法忍。是為結業生身行檀波羅蜜滿。云何法身菩薩行檀波羅蜜滿。菩薩末后肉身得無生法忍。舍肉身得法身。于十方六道中。變身應適以化眾生。種種珍寶衣服飲食給施一切。又以頭目髓腦國財妻子內外所有盡以布施。譬如釋迦文佛。曾為六牙白象。獵者伺便以毒箭射之。諸象競至欲來蹈殺獵者。白象以身捍之。擁護其人愍之如子。諭遣群象徐問獵人。何故射我。答曰。我須汝牙。即時以六牙內石孔中血肉俱出。以鼻舉牙授與獵者。雖曰象身用心如是。當知此象非畜生行報。阿羅漢法中都無此心。當知此為法身菩薩。有時閻浮提人不知禮敬。耆舊有德。以言化之未可得度。是時菩薩自變其身。作迦頻阇羅鳥。是鳥有二親友。一者大象二者獼猴。共在必缽羅樹下住。自相問言。我等不知誰應為長。象言。我昔見此樹在我腹下。今大如是以此推之我應為長。獼猴言。我曾蹲地手挽樹頭以是推之我應為長。鳥言。我于必缽羅林中食此樹果。子隨糞出此樹得生。以是推之我應最長。鳥復說言先生宿舊禮應供養。即時大象背負獼猴。鳥在猴上。周游而行。一切禽獸見而問之。何以如此。答曰。以此恭敬供養長老。禽獸受化皆行禮敬。不侵民田不害物命。眾人疑怪一切禽獸不復為害。獵者入林見象負獼猴獼猴戴鳥。行敬化物物皆修善傳告國人。人各慶曰。時將太平鳥獸而仁。人亦效之。皆行禮敬。自古及今化流萬世。當知是為法身菩薩。復次法身菩薩一時之頃。化作無央數身。供養十方諸佛。一時能化無量財寶給足眾生。能隨一切上中下聲一時之頃。普為說法。乃至坐佛樹下。如是等種種名為法身菩薩行檀波羅蜜滿。復次檀有三種一者物施二者供養恭敬施。三者法施。云何物施。珍寶衣食頭目髓腦。如是等一切內外所有盡以布施。是名物施。恭敬施者。信心清凈恭敬禮拜。將送迎逆贊繞供養。如是等種種名為恭敬施。法施者為道德故。語言論議誦讀講說除疑問答授人五戒。如是等種種為佛道故施。是名法施。是三種施滿。是名檀波羅蜜滿。復次三事因緣生檀。一者信心清凈。二者財物。三者福田。心有三種。若憐愍。若恭敬。若憐愍恭敬。施貧窮下賤及諸畜生。是為憐愍施。施佛及諸法身菩薩等。是為恭敬施。若施諸老病貧乏阿羅漢辟支佛。是為恭敬憐愍施。施物清凈非盜非劫以時而施。不求名譽不求利養。或時從心大得福德。或從福田大得功德。或從妙物大得功德。第一從心如四等心念佛三昧。以身施虎如是名為從心大得功德。福田有二種。一者憐愍福田二者恭敬福田。憐愍福田能生憐愍心。恭敬福田能生恭敬心。如阿輸伽(秦言無憂)王以土上佛。復次物施中。如一女人酒醉沒心誤以七寶瓔珞布施迦葉佛塔。以福德故生三十三天。如是種種名為物施。問曰。檀名舍財。何以言具足無所舍法。答曰。檀有二種。一者出世間。二者不出世間。今說出世間檀無相。無相故無所舍。是故言具足無所舍法。復次財物不可得故。名為無所舍。是物未來過去空。現在分別無一定法。以是故言無所舍。復次以行者舍財時心念。此施大有功德。倚是而生憍慢愛結等。以是故言無所舍。以無所舍故無憍慢。無憍慢故愛結等不生。復次施者有二種。一者世間人二者出世間人。世間人能舍財不能舍施。出世間人能舍財能舍施。何以故。以財物施心俱不可得故。以是故言具足無所舍法。復次檀波羅蜜中。言財施受者三事不可得。問曰。三事和合故名為檀。今言三事不可得。云何名檀波羅蜜具足滿。今有財有施有受者。云何三事不可得。如所施疊實有。何以故。疊有名則有疊法。若無疊法亦無疊名。以有名故應實有疊。復次疊有長有短粗細白黑黃赤。有因有緣有作有破有果報隨法生心。十尺為長五尺為短。縷大為粗縷小為細。隨染有色有縷為因。織具為緣。是因緣和合故為疊。人功為作人毀為破。御寒暑弊身體名果報。人得之大喜失之大憂。以之施故得福助道。若盜若劫戮之都市。死入地獄。如是等種種因緣。故知有此疊是名疊法。云何言施物不可得。答曰。汝言有名故有是事。不然。何以知之。名有二種有實有不實。不實名。如有一草名朱利。(朱利秦言賊也)草亦不盜不劫實非賊而名為賊。又如兔角龜毛。亦但有名而無實疊雖不如兔角龜毛無。然因緣會故有。因緣散故無。如林如軍是皆有名而無實。譬如木人雖有人名不應求其人法。疊中雖有名亦不應求疊真實。疊能生人心念因緣。得之便喜失之便憂。是為念因緣。心生有二因緣。有從實而生。有從不實而生。如夢中所見如水中月。如夜見杌樹謂為人。如是名從不實中能令心生。是緣不定。不應言心生有故便是有。若心生因緣故有。更不應求實有。如眼見水中月。心生謂是月。若從心生便是月者則無復真月。復次有有三種。一者相待有。二者假名有。三者法有。相待者如長短彼此等。實無長短亦無彼此。以相待故有名。長因短有短亦因長。彼亦因此此亦因彼。若在物東則以為西。在西則以為東。一物未異而有東西之別。此皆有名而無實也。如是等名為相待有。是中無實法。不如色香味觸等。假名有者。如酪有色香味觸四事。因緣合故假名為酪。雖有不同因緣法有。雖無亦不如兔角龜毛無。但以因緣合故假名有。酪疊亦如是。復次有極微色香味觸故。有毛分。毛分因緣故有毛。毛因緣故有毳。毳因緣故有縷。縷因緣故有疊。疊因緣故有衣。若無極微色香味觸因緣。亦無毛分。毛分無故亦無毛。毛無故亦無毳。毳無故亦無縷。縷無故亦無疊。疊無故亦無衣。問曰。亦不必一切物皆從因緣和合故有。如微塵至細故無分。無分故無和合。疊粗故可破。微塵中無分。云何可破。答曰。至微無實強為之名。何以故粗細相待。因粗故有細。是細復應有細。復次若有極微色。則有十方分。若有十方分是不名為極微。若無十方分則不名為色。復次若有極微則應有虛空分齊。若有分者則不名極微。復次若有極微。是中有色香味觸作分。色香味觸作分。是不名極微。以是推求微塵則不可得。如經言。色若粗若細若內若外。總而觀之無常無我。不言有微塵。是名分破空。復有觀空。是疊隨心有。如坐禪人。觀疊或作地或作水或作火或作風。或青或黃或白或赤或都空。如十一切入觀。如佛在耆阇崛山中。與比丘僧俱入王舍城。道中見大水。佛于水上敷尼師壇坐。告諸比丘。若比丘入禪心得自在。能令大水作地即成實地。何以故。是水中有地分故。如是水火風。金銀種種寶物即皆成實。何以故。是水中皆有其分。復次如一美色。淫人見之以為凈妙心生染著。不凈觀人視之種種惡露無一凈處。等婦見之妒嗔憎惡目不欲見以為不凈。淫人觀之為樂。妒人觀之為苦。行人觀之得道。無豫之人觀之無所適莫。如見土木。若此美色實凈。四種人觀皆應見凈。若實不凈。四種人觀皆應不凈。以是故知。好丑在心。外無定也。觀空亦如是。復次是疊中有十八空相故觀之便空。空故不可得。如是種種因緣財物空。決定不可得。云何施人不可得。如疊因緣。和合故有。分分推之疊不可得。施者亦如是。四大圍虛空名為身。是身識動作來往坐起。假名為人。分分求之亦不可得。復次一切眾界入中我不可得。我不可得故施人不可得。何以故。我有種種名字。人天男女施人受人受苦人受樂人畜生等。是但有名而實法不可得。問曰。若施者不可得。云何有菩薩行檀波羅蜜。答曰。因緣和合故有名字。如屋如車實法不可得。問曰。云何我不可得。答曰。如上我聞一時中已說。今當更說。佛說六識。眼識及眼識相應法共緣色。不緣屋舍城郭種種諸名。耳鼻舌身識亦如是。意識及意識相應法。知眼知色知眼識。乃至知意知法知意識。是識所緣法皆空無我生滅故。不自在故。無為法中亦不計我。苦樂不受故。是中若強有我法。應當有第七識識我。而今不爾。以是故知無我。問曰。何以識無我。一切人各于自身中生計我。不于他身中生我。若自身中無我。而妄見為我者。他身中無我亦應于他身而妄見為我。復次若內無我。色識念念生滅。云何分別知是色青黃赤白。復次若無我今現在人識。漸漸生滅。身命斷時亦盡諸行罪福。誰隨誰受。誰受苦樂誰解脫者。如是種種內緣故。知有我。答曰。此俱有難。若于他身生計我者。復當言。何以不自身中生計我。復次五眾因緣生故空無我。從無明因緣生二十身見。是我見自于五陰相續生。以從此五眾緣生故。即計此五眾為我。不在他身以其習故。復次若有神者可有彼我。汝神有無未了而問彼我。其猶人問兔角。答似馬角。馬角若實有可以證兔角。馬角猶尚未了。而欲以證兔角。復次自于身生我故便自謂有神。汝言神遍亦應計他身為我以是故不應言自身中生計我心于他身不生。故知有神。復次有人于他物中我心生。如外道坐禪人。用地一切入觀時。見地則是我我則是地。水火風空亦如是。顛倒故于他身中亦計我。復次有時于他身生我。如有一人受使遠行。獨宿空舍。夜中有鬼擔一死人來著其前。復有一鬼逐來嗔罵前鬼。是死人是我物。汝何以擔來。先鬼言是我物我自持來。后鬼言是死人實我擔來。二鬼各捉一手爭之。前鬼言此有人可問。后鬼即問。是死人誰擔來。是人思惟。此二鬼力大。若實語亦當死。若妄語亦當死。俱不免死何為妄語。語言。前鬼擔來。后鬼大嗔。捉人手拔出著地。前鬼取死人一臂拊之即著。如是兩臂兩腳頭脅舉身皆易。于是二鬼共食所易人身拭口而去。其人思惟。我人母生身眼見二鬼食盡。今我此身盡是他肉。我今定有身耶。為無身耶。若以為有盡是他身。若以為無今現有身。如是思惟。其心迷悶。譬如狂人。明朝尋路而去。到前國土見有佛塔眾僧。不論余事但問己身為有為無。諸比丘問。汝是何人。答言。我亦不自知是人非人。即為眾僧廣說上事。諸比丘言。此人自知無我易可得度。而語之言。汝身從本已來恒自無我。非適今也。但以四大和合故計為我身。如汝本身與今無異。諸比丘度之為道斷諸煩惱。即得阿羅漢是為有時他身亦計為我。不可以有彼此故謂有我。復次是我實性決定不可得。若常相非常相自在相不自在相作相不作相色相非色相。如是等種種皆不可得。若有相則有法。無相則無法。我今無相則知無我。若我是常不應有殺罪。何以故身可殺非常故。我不可殺。常故。問曰。我雖常故不可殺。但殺身則有殺罪。答曰。若殺身有殺罪者。毗尼中言。自殺無殺罪。罪福從惱他益他生。非自供養身自殺身故有罪有福。以是故毗尼中言。自殺身無殺罪。有愚癡貪欲嗔恚之咎。若神常者不應死不應生。何以故汝等法神常。一切遍滿五道中。云何有死生。死名此處失。生名彼處出。以是故不得言神常。若神常者亦應不受苦樂。何以故苦來則憂樂至則喜。若為憂喜所變者則非常也。若常應如虛空雨不能濕熱不能干。亦無今世后世。若神常者示不應有后世生今世死。若神常者則常有我見。不應得涅槃。若神常者則無起無滅。不應有妄失。以其無神識無常故。有忘有失。是故神非常也。如是等種種因緣可知神非常相。若神無常相者亦無罪無福。若身無常神亦無常。二事俱滅則墮斷滅邊。墮斷滅則無到后世受罪福者。若斷滅則得涅槃。不須斷結亦不用后世罪福因緣。如是等種種因緣可知神非無常。若神自在相作相者。則應隨所欲得皆得。今所欲更不得。非所欲更得。若神自在。亦不應有作惡行墮畜生惡道中。復次一切眾生皆不樂苦。誰當好樂而更得苦。以是故知神不自在。亦不作。又如人畏罪故自強行善。若自在者。何以畏罪而自強修福。又諸眾生不得如意。常為煩惱愛縛所牽。如是等種種因緣。知神不自在不自作。若神不自在不自作者。是為無神相。言我者即是六識更無異事。復次若不作者。云何閻羅王問罪人。誰使汝作此罪者。罪人答言。是我自作。以是故知非不自作。若神色相者是事不然。何以故。一切色無常故。問曰。人云何言色是我相。答曰。有人言。神在心中微細如芥子。清凈名為凈色身。更有人言如麥。有言如豆。有言半寸。有言一寸。初受身時最在前受。譬如像骨及其成身如像已莊。有言大小隨人身。死壞時此亦前出。如此事皆不爾也。何以故。一切色四大所造。因緣生故無常。若神是色色無常神亦無常。若無常者如上所說。問曰。身有二種。粗身及細身。粗身無常細身是神。世世常去入五道中。答曰。此細身不可得。若有細身應有處所可得。如五藏四體。一一處中求皆不可得。問曰。此細身微細。初死時已去。若活時則不可求得汝云何能見。又此細身非五情能見能知。唯有神通圣人乃能得見。答曰。若爾者與無無異。如人死時。舍此生陰入中陰中。是時今世身滅受中陰身。此無前后滅時即生。譬如蠟印印泥。泥中受印印即時壞。成壞一時亦無前后。是時受中陰中有。舍此中陰受生陰有。汝言細身即此中陰。中陰身無出無入。譬如然燈生滅相續不常不斷。佛言一切色眾。若過去未來現在。若內若外若粗若細皆悉無常。汝神微細色者。亦應無常斷滅。如是等種種因緣可知非色相。神非無色相。無色者四眾及無為。四眾無常故。不自在故。屬因緣故。不應是神。三無為中不計有神。無所受故。如是等種種因緣。知神非無色相。如是天地間若內若外。三世十方求我不可得。但十二入和合生六識。三事和合名觸。觸生受想思等心數法。是法中無明力故身見生。身見生故謂有神。是身見見苦諦苦法智及苦比智則斷。斷時則不見有神。汝先言若內無神色。識念念生滅。云何分別知色青黃赤白。汝若有神亦不能獨知。要依眼識故能知。若爾者神無用也。眼識知色色生滅。相似生相似滅。然后心中有法生名為念。是念相有為法。雖滅過去是念能知。如圣人智慧力。能知未來世事。念念亦如是。能知過去法。若前眼識滅生后眼識。后眼識轉利有力。色雖暫有不住。以念力利故能知。以是事故雖念念生滅無常。能分別知色。又汝言今現在人識新新生滅。身命斷時亦盡。諸行罪福誰隨誰受。誰受苦樂誰解脫者。今當答汝。今未得實道。是人諸煩惱覆心。作生因緣業。死時從此五陰相續生五陰。譬如一燈更然一燈。又如谷生。有三因緣地水種子。后世身生亦如是。有身有有漏業有結使。三事故后身生。是中身業因緣不可斷不可破。但諸結使可斷。結使斷時雖有殘身殘業可得解脫。如有谷子有地無水故不生。如是雖有身有業。無愛結水潤則不生。是名雖無神亦名得解脫。無明故縛。智慧故解。則我無所用。復次是名色和合假名為人。是人為諸結所系。得無漏智慧爪解此諸結。是時名人得解脫。如繩結繩解。繩即是結。結無異法。世界中說結繩解繩。名色亦如是。名色二法和合假名為人。是結使與名色不異。但名為名色結。名色解受罪福亦如是。雖無一法為人實。名色故受罪福果。而人得名。譬如車載物。一一推之竟無車實。然車受載物之名。人受罪福亦如是。名色受罪福而人受其名。受苦樂亦如是。如是種種因緣神不可得。神即是施者。受者亦如是。汝以神為人。以是故施人不可得。受人不可得。亦如是如是種種因緣。是名財物施人受人不可得。問曰。若施于諸法是如實相無所破無所滅無所生無所作。何以故。言三事破析不可得。答曰。如凡夫人。見施者見受者見財物。是為顛倒妄見。生世間受樂福盡轉還。是故佛欲令菩薩行實道得實果報。實果報則是佛道。佛為破妄見故。言三事不可得。實無所破。何以故。諸法從本已來畢竟空故。如是等種種無量因緣不可得。故名為檀波羅蜜具足滿。復次若菩薩行檀波羅蜜。能生六波羅蜜。是時名為檀波羅蜜具足滿。云何布施生檀波羅蜜。檀有下中上。從下生中從中生上。若以飲食粗物軟心布施。是名為下。習施轉增能以衣服寶物布施。是為從下生中。施心轉增無所愛惜。能以頭目血肉國財妻子盡用布施。是為從中生上。如釋迦牟尼佛初發心時。作大國王名曰光明。求索佛道少多布施。轉受后身作陶師。能以澡浴之具及石蜜漿。布施異釋迦牟尼佛及比丘僧。其后轉身作大長者女。以燈供養憍陳若佛。如是等種種名為菩薩下布施。如釋迦文尼佛。本身作長者子。以衣布施大音聲佛。佛滅度后起九十塔。后更轉身作大國王。以七寶蓋供養師子佛。后復受身作大長者。供養妙目佛上好房舍及七寶妙華。如是等種種名為菩薩中布施。如釋迦牟尼佛本身。作仙人見憍陳若佛端政殊妙便從高山上自投佛前。其身安隱在一面立。又如眾生喜見菩薩。以身為燈供養日月光德佛。如是等種種不惜身命供養諸佛。是為菩薩上布施。是名菩薩三種布施。若有初發佛心布施眾生亦復如是。初以飲食布施。施心轉增能以身肉與之。先以種種好漿布施。后心轉增能以身血與之。先以紙墨經書布施。及以衣服飲食四種供養供養法師。后得法身為無量眾生。說種種法而為法施。如是等種種從檀波羅蜜中。生檀波羅蜜。云何菩薩布施生尸羅波羅蜜。菩薩思惟眾生不布施故。后世貧窮。以貧窮故劫盜心生。以劫盜故而有殺害。以貧窮故不足于色。色不足故而行邪淫。又以貧窮故為人下賤。下賤畏怖而生妄語。如是等貧窮因緣故。行十不善道。若行布施生有財物。有財物故不為非法。何以故五塵充足無所乏短故。如提婆達。本生曾為一蛇。與一蝦蟆一龜在一池中共結親友。其后池水竭盡。饑窮困乏無所控告。時蛇遣龜以呼蝦蟆。蝦蟆說偈以遣龜言

　若遭貧窮失本心　　不惟本義食為先
　汝持我聲以語蛇　　蝦蟆終不到汝邊　

若修布施后生有福無所短乏。則能持戒無此眾惡。是為布施能生尸羅波羅蜜。復次布施時能令破戒諸結使薄。益持戒心令得堅固。是為布施因緣增益于戒。復次菩薩布施。常于受者生慈悲心。不著于財自物不惜。何況劫盜。慈悲受者何有殺意。如是等能遮破戒。是為施生戒。若能布施以破慳心。然后持戒忍辱等易可得行。如文殊師利。在昔過去久遠劫時。曾為比丘入城乞食。得滿缽百味歡喜丸。城中一小兒追而從乞不即與之。乃至佛圖手捉二丸而要之言。汝若能自食一丸。以一丸施僧者當以施汝。即相然可。以一歡喜丸布施眾僧。然后于文殊師利許受戒發心作佛。如是布施能令受戒發心作佛。是為布施生尸羅波羅蜜。復次布施之報得四事供養好國善師無所乏少。故能持戒。又布施之報其心調柔。心調柔故能生持戒。能生持戒故從不善法中能自制心。如是種種因緣。從布施生尸羅波羅蜜。云何布施生羼提波羅蜜。菩薩布施時受者逆罵。若大求索若不時索。或不應索而索。是時菩薩自思惟言。我今布施欲求佛道。亦無有人使我布施。我自為故云何生嗔。如是思惟已而行忍辱。是名布施生羼提波羅蜜。復次菩薩布施時。若受者嗔惱。便自思惟。我今布施內外財物。難舍能舍。何況空聲而不能忍。若我不忍所可布施則為不凈。譬如白象入池澡浴。出已還復以土坌身。布施不忍亦復如是。如是思惟已行于忍辱。如是等種種布施因緣生羼提波羅蜜。云何布施生毗梨耶波羅蜜。菩薩布施時常行精進。何以故。菩薩初發心時功德未大。爾時欲行二施充滿一切眾生之愿。以物不足故。勤求財法以給足之。如釋迦文尼佛本身。作大醫王療一切病不求名利。為憐愍眾生故。病者甚多力不周救。憂念一切而不從心。懊惱而死即生忉利天上。自思惟言。我今生天。但食福報無所長益。即自方便自取滅身。舍此天壽生婆迦陀龍王宮中為龍太子。其身長大父母愛重。欲自取死就金翅鳥王。鳥即取此龍子。于舍摩利樹上吞之。父母嗥啕啼哭懊惱。龍子既死生閻浮提中。為大國王太子。名曰能施。生而能言。問諸左右。今此國中有何等物。盡皆持來以用布施。眾人怪畏皆舍之走。其母憐愛獨自守之。語其母言。我非羅剎眾人何以故走。我本宿命常好布施。我為一切人之檀越。母聞其言以語眾人。眾人即還母好養育。及年長大自身所有盡以施盡。至父王所索物布施。父與其分復以施盡。見閻浮提人貧窮辛苦。思欲給施而財物不足。便自啼泣問諸人言。作何方便當令一切滿足于財。諸宿人言。我等曾聞有如意寶珠。若得此珠則能隨心所索無不必得。菩薩聞是語已白其父母。欲入大海求龍王頭上如意寶珠。父母報言。我唯有汝一兒耳。若入大海眾難難度。一旦失汝我等亦當何用活為。不須去也。我今藏中猶亦有物當以給汝。兒言。藏中有限。我意無量。我欲以財充滿一切令無乏短。愿見聽許。得遂本心使閻浮提人一切充足。父母知其志大。不敢制之。遂放令去。是時五百賈客。以其福德大。人皆樂隨從。知其行日集海道口。菩薩先聞婆伽陀龍王頭上有如意寶珠。問眾人言。誰知水道至彼龍宮。有一盲人名陀舍。曾以七反入大海中具知海道。菩薩即命共行。答曰。我年既老兩目失明。曾雖數入今不能去。菩薩語言。我今此行不自為身。普為一切求如意寶珠。欲給足眾生令身無乏。次以道法因緣而教化之。汝是智人何得辭耶。我愿得成豈非汝力。陀舍聞其要言。欣然同懷語菩薩言。我今共汝俱入大海我必不全。汝當安我尸骸著大海之中金沙洲上。行事都集斷第七繩。船去如駝到眾寶渚。眾賈競取七寶各各已足。語菩薩言。何以不取。菩薩報言。我所求者如意寶珠。此有盡物我不須也。汝等各當知足知量無令船重不自免也。是時眾賈白菩薩言。大德。為我咒愿令得安隱。于是辭去。陀舍是時語菩薩言。別留艇舟當隨是別道而去。待風七日。博海南岸至一險處。當有絕崖棗林枝皆覆水。大風吹船船當摧覆。汝當仰板棗枝可以自濟。我身無目于此當死。過此隘岸當有金沙洲。可以我身置此沙中。金沙清凈是我愿也。即如其言。風至而去。既到絕崖。如陀舍語。菩薩仰板棗枝得以自免。置陀舍尸安厝金地。于是獨去如其先教。深水中浮七日。至壘咽水中行七日。壘腰水中行七日。壘膝水中行七日。泥中行七日。見好蓮華鮮潔柔軟。自思惟言。此華軟脆當入虛空三昧。自輕其身行蓮華上七日。見諸毒蛇念言。含毒之蟲甚可畏也。即入慈心三昧。行毒蛇頭上七日。蛇皆擎頭授與菩薩令蹈上而過。過此難已見有七重寶城。有七重塹。塹中皆滿毒蛇有三大龍守門。龍見菩薩形容端政相好嚴儀。能度眾難得來至此念言。此非凡夫必是菩薩大功德人。即聽令前逕得入宮。龍王夫婦喪兒未久猶故哀泣。見菩薩來龍王婦有神通。知是其子。兩乳汁流出。命之令坐。而問之言。汝是我子。舍我命終生在何處。菩薩亦自識宿命。知是父母而答母言。我生閻浮提上。為大國王太子。憐愍貧人饑寒勤苦不得自在故。來至此欲求如意寶珠。母言。汝父頭上有此寶珠以為首飾。難可得也。必當將汝入諸寶藏。隨汝所欲必欲與汝。汝當報言。其余雜寶我不須也。唯欲大王頭上寶珠。若見憐愍愿以與我。如此可得。即往見父。父大悲喜歡慶無量。愍念其子遠涉艱難乃來至此。指示妙寶隨意與汝須者取之。菩薩言。我從遠來愿見大王。求王頭上如意寶珠。若見憐愍當以與我。若不見與不須余物。龍王報言。我唯有此一珠常為首飾。閻浮提人薄福下賤不應見也。菩薩白言。我以此故。遠涉艱難冒死遠來。為閻浮提人薄福貧賤。欲以如意寶珠濟其所愿。然后以佛道因緣而教化之。龍王與珠而要之言。今以此珠與汝。汝既去世當以還我。答曰。敬如王言。菩薩得珠飛騰虛空。如屈伸臂頃到閻浮提。人王父母見兒吉還。歡悅踴躍抱而問言。汝得何物。答言。得如意寶珠。問言。今在何許。白言。在此衣角里中。父母言。何其泰小。白言。在其神德不在大也。白父母言。當敕城中內外掃灑燒香。懸繒幡蓋持齋受戒。明日清旦以長木為表以珠著上。菩薩是時自立誓愿。若我當成佛道度脫一切者。珠當如我意愿出一切寶物。隨人所須盡皆備有。是時陰云普遍雨種種寶物。衣服飲食臥具湯藥。人之所須一切具足。至其命盡常爾不絕。如是等名為菩薩布施生精進波羅蜜。云何菩薩布施生禪波羅蜜。菩薩布施時能除慳貪。除慳貪已因此布施而行一心漸除五蓋。能除五蓋是名為禪。復次心依布施入于初禪。乃至滅定禪。云何為依。若施行禪人時心自念言。我以此人行禪定故。凈心供養。我今何為自替于禪。即自斂心思惟行禪。若施貧人念此宿命。作諸不善不求一心不修福業今世貧窮。以是自勉修善一心以入禪定。如說。喜見轉輪圣王八萬四千小王來朝。皆持七寶妙物來獻。王言我不須也。汝等各可自以修福。諸王自念。大王雖不肯取。我等亦復不宜自用。即共造工立七寶殿。殖七寶行樹作七寶浴池。于大殿中造八萬四千七寶樓。樓中皆有七寶床座。雜色被枕置床兩頭。懸繒幡蓋香熏涂地。眾事備已。白大王言。愿受法殿寶樹浴池。王默然受之。而自念言。我今不應先處新殿以自娛樂。當求善人諸沙門婆羅門等先入供養。然后我當處之。即集善人先入寶殿。種種供養微妙具足。諸人出已王入寶殿登金樓坐銀床。念布施除五蓋攝六情卻六塵受喜樂入初禪。次登銀樓坐金床入二禪。次登毗琉璃樓坐頗梨寶床入三禪。次登頗梨寶樓坐毗琉璃床入四禪。獨坐思惟終竟三月。玉女寶后與八萬四千諸侍女俱。皆以白珠名寶瓔珞其身。來白大王。久違親覲。敢來問訊。王告諸妹。汝等各當端心。當為知識勿為我怨。玉女寶后垂淚而言。大王何為謂我為妹。必有異心愿聞其意。云何見敕當為知識勿為我怨。王告之言。汝若以我為世因緣。共行欲事以為歡樂。是為我怨。若能覺悟非常知身如幻。修福行善絕去欲情。是為知識。諸玉女言敬如王敕。說此語已各遣令還。諸女出已王登金樓坐銀床行慈三昧。登銀樓坐金床行悲三昧。登毗琉璃樓坐頗梨床行喜三昧。登頗梨寶樓坐毗琉璃床行舍三昧。是為菩薩布施生禪波羅蜜。云何菩薩布施生般若波羅蜜。菩薩布施時。知此布施必有果報而不疑惑。能破邪見無明。是為布施生般若波羅蜜。復次菩薩布施時能分別知。不持戒人若鞭打拷掠閉系。枉法得財而作布施。生象馬牛中。雖受畜生形負重鞭策羈靽乘騎。而常得好屋好食。為人所重以人供給。又知惡人多懷嗔恚。心曲不端而行布施當墮龍中。得七寶宮殿妙食好色。又知憍人多慢嗔心布施。墮金翅鳥中。常得自在。有如意寶珠以為瓔珞。種種所須皆得自恣無不如意。變化萬端無事不辦。又知宰官之人。枉濫人民不順治法而取財物。以用布施墮鬼神中。作鳩槃茶鬼。能種種變化五塵自娛。又知多嗔佷戾嗜好酒肉之人。而行布施墮地夜叉鬼中。常得種種歡樂音樂飲食。又知有人剛愎強梁。而能布施車馬代步。墮虛空夜叉中。而有大力所至如風。又知有人妒心好諍。而能以好房舍臥具衣服飲食布施故。生宮觀飛行夜叉中。有種種娛樂便身之物。如是種種當布施時能分別知。是為菩薩布施生般若。復次布施飲食得力色命樂瞻。若布施衣服得生知慚愧。威德端正身心安樂。若施房舍則得種種七寶宮觀。自然而有五欲自娛。若施井池泉水種種好漿。所生則得無饑無渴五欲備有。若施橋船及諸履屣。生有種種車馬具足。若施園林則得豪尊。為一切依止。受身端政心樂無憂。如是等種種。人中因緣布施所得。若人布施修作福德。不好有為作業生活。則得生四天王處。若人布施。加以供養父母及諸伯叔兄弟姊妹。無嗔無恨不好諍訟。又不喜見諍訟之人。得生忉利天上焰摩兜術化自在他化自在。如是種種分別布施。是為菩薩布施生般若。若人布施心不染著。厭患世間求涅槃樂。是為阿羅漢辟支佛布施。若人布施為佛道為眾生故。是為菩薩布施。如是等種種布施中分別知。是為布施生般若波羅蜜。復次菩薩布施時。思惟三事實相。如上說。如是能知是為布施生般若波羅蜜。復次一切智慧功德因緣。皆由布施。如千佛始發意時。種種財物布施諸佛。或以華香或以衣服。或以楊枝布施而以發意。如是等種種布施。是為菩薩布施生般若波羅蜜

大智度論卷第十二大智度論釋初品中尸羅波羅蜜義第二十一(卷第十三)

　　　　龍樹菩薩造


　　　　后秦龜茲國三藏鳩摩羅什奉　詔譯


【經】罪不罪不可得故。應具足尸羅波羅蜜

【論】尸羅(秦言性善)好行善道不自放逸。是名尸羅。或受戒行善或不受戒行善。皆名尸羅。尸羅者。略說身口律儀有八種。不惱害不劫盜不邪淫不妄語不兩舌不惡口不綺語不飲酒及凈命。是名戒相。若不護放舍。是名破戒。破此戒者墮三惡道中。若下持戒生人中。中持戒生六欲天中。上持戒又行四禪四空定。生色無色界清凈天中。上持戒有三種。下清凈持戒得阿羅漢。中清凈持戒得辟支佛。上清凈持戒得佛道。不著不猗不破不缺圣所贊愛。如是名為上清凈持戒。若慈愍眾生故。為度眾生故。亦知戒實相故心不猗著。如此持戒將來令人至佛道。如是名為得無上佛道戒。若人求大善利。當堅持戒如惜重寶。如護身命。何以故譬如大地一切萬物有形之類。皆依地而住。戒亦如是戒為一切善法住處。復次譬如無足欲行無翅欲飛無船欲渡。是不可得。若無戒欲得好果亦復如是。若人棄舍此戒。雖山居苦行食果服藥。與禽獸無異。或有人但服水為戒。或服乳或服氣或剃發或長發。或頂上留少許發。或著袈裟或著白衣或著草衣或木皮衣。或冬入水或夏火炙。若自墜高巖若于恒河中洗。若日三浴再供養火。種種祠祀種種咒愿受行苦行。以無此戒空無所得。若有人雖處高堂大殿好衣美食。而能行此戒者得生好處。及得道果。若貴若賤若小若大。能行此凈戒皆得大利。若破此戒無貴無賤無大無小。皆不得隨意生善處。復次破戒之人。譬如清涼池而有毒蛇不中澡浴。亦如好華果樹而多逆刺。若人雖在貴家生身體端政廣學多聞。而不樂持戒無慈愍心。亦復如是如偈說

　貴而無智則為衰　　智而憍慢亦為衰
　持戒之人而毀戒　　今世后世一切衰　

人雖貧賤。而能持戒勝于富貴。而破戒者華香木香不能遠聞。持戒之香周遍十方。持戒之人具足安樂。名聲遠聞天人敬愛。現世常得種種快樂。若欲天上人中富貴長壽。取之不難。持戒清凈所愿皆得。復次持戒之人。見破戒人刑獄考掠種種苦惱。自知永離此事以為欣慶。若持戒之人。見善人得譽名聞快樂。心自念言。如彼得譽。我亦有分。持戒之人壽終之時刀風解身筋脈斷絕。自知持戒清凈心不怖畏。如偈說

　大惡病中　　戒為良藥　　大恐怖中
　戒為守護　　死闇冥中　　戒為明燈
　于惡道中　　戒為橋梁　　死海水中
　戒為大船　

復次持戒之人。常得今世人所敬養心樂不悔。衣食無乏。死得生天后得佛道。持戒之人無事不得。破戒之人一切皆失。譬如有人常供養天。其人貧窮一心供養滿十二歲求索富貴。天愍此人自現其身而問之曰。汝求何等。答言。我求富貴。欲令心之所愿一切皆得。天與一器名曰德瓶。而語之言。所須之物從此瓶出。其人得已應意所欲無所不得。得如意已具作好舍象馬車乘。七寶具足。供給賓客事事無乏。客問之言。汝先貧窮。今日所由得如此富。答言。我得天瓶。瓶能出此種種眾物故富如是。客言。出瓶見示并所出物。即為出瓶。瓶中引出種種眾物。其人憍泆立瓶上舞。瓶即破壞。一切眾物亦一時滅。持戒之人亦復如是。種種妙樂無愿不得。若人破戒憍泆自恣亦如彼人破瓶失物。復次持戒之人名稱之香。今世后世周滿天上及在人中。復次持戒之人。人所樂施不惜財物。不修世利而無所乏得生天上。十方佛前入三乘道而得解脫。唯種種邪見。持戒后無所得。復次若人雖不出家。但能修行戒法。亦得生天。若人持戒清凈行禪智慧。欲求度脫老病死苦此愿必得。持戒之人雖無兵仗眾惡不加。持戒之財無能奪者。持戒親親雖死不離。持戒莊嚴勝于七寶。以是之故。當護于戒如護身命如愛寶物。破戒之人受苦萬端。如向貧人破瓶失物。以是之故應持凈戒。復次持戒之人。觀破戒人罪應自勉勵一心持戒。云何名為破戒人罪。破戒之人人所不敬。其家如冢人所不到。破戒之人失諸功德。譬如枯樹人不愛樂。破戒之人如霜蓮花人不喜見。破戒之人惡心可畏譬如羅剎。破戒之人人不歸向。譬如渴人不向枯井。破戒之人心常疑悔。譬如犯事之人常畏罪至。破戒之人如田被雹不可依仰。破戒之人譬如苦苽。雖形似甘種而不可食。破戒之人如賊聚落不可依止。破戒之人譬如大病人不欲近。破戒之人不得免苦。譬如惡道難可得過。破戒之人不可共止。譬如惡賊難可親近。破戒之人譬如大坑行者避之。破戒之人難可共住譬如毒蛇。破戒之人不可近觸譬如大火。破戒之人譬如破船不可乘渡。破戒之人譬如吐食不可更啖。破戒之人在好眾中。譬如惡馬在善馬群。破戒之人與善人異。如驢在牛群。破戒之人在精進眾。譬如儜兒在健人中。破戒之人雖似比丘。譬如死尸在眠人中。破戒之人譬如偽珠在真珠中。破戒之人譬如伊蘭在栴檀林。破戒之人雖形似善人內無善法。雖復剃頭染衣次第捉籌名為比丘。實非比丘。破戒之人若著法衣。則是熱銅鐵鍱以纏其身。若持缽盂則是盛洋銅器。若所啖食則是吞燒鐵丸。飲熱洋銅。若受人供養供給。則是地獄獄鬼守之。若入精舍則是入大地獄。若坐眾僧床榻。是為坐熱鐵床上。復次破戒之人。常懷怖懅如重病人常畏死至。亦如五逆罪人。心常自念我為佛賊。藏覆避隈如賊畏人。歲月日過常不安隱。破戒之人雖得供養利樂是樂不凈。譬如愚人供養莊嚴死尸。智者聞之惡不欲見。如是種種無量。破戒之罪不可稱說。行者應當一心持戒

　　大智度論釋初品中戒相義第二十二之一

問曰。已知如是種種功德果報。云何名為戒相。答曰。惡止不更作。若心生若口言若從他受。息身口惡是為戒相。云何名為惡。若實是眾生。知是眾生發心欲殺而奪其命。生身業有作色。是名殺生罪。其余系閉鞭打等。是助殺法。復次殺他得殺罪。非自殺身心知眾生而殺。是名殺罪。不如夜中見人謂為杌樹而殺者。故殺生得殺罪。非不故也。快心殺生得殺罪非狂癡。命根斷是殺罪。非作瘡身業是殺罪。非但口教敕口教是殺罪。非但心生如是等名殺罪。不作是罪名為戒。若人受戒心生口言。我從今日不復殺生。若身不動口不言。而獨心生自誓。我從今日不復殺生。是名不殺生戒。有人言。是不殺生戒或善或無記。問曰。如阿毗曇中說。一切戒律儀皆善。今何以言無記。答曰。如迦栴延子阿毗曇中言一切善。如余阿毗曇中言。不殺戒或善或無記。何以故。若不殺戒常善者。持此戒人應如得道人常不墮惡道。以是故或時應無記。無記無果報故。不生天上人中。問曰。不以戒無記故墮地獄。更有惡心生故墮地獄。答曰。不殺生得無量善法。作無作福常日夜生故。若作少罪有限有量。何以故。隨有量而不隨無量。以是故知。不殺戒中或有無記。復次有人不從師受戒。而但心生自誓。我從今日不復殺生。如是不殺或時無記。問曰。是不殺戒何界系。答曰。如迦栴延子阿毗曇中言一切受戒律儀。皆欲界系。余阿毗曇中言。或欲界系或不系。以實言之應有三種。或欲界系或色界系或無漏。殺生法雖欲界。不殺戒應隨殺在欲界。但色界不殺。無漏不殺遠遮故。是真不殺戒。復次有人不受戒。而從生已來不好殺生。或善或無記是名無記。是不殺生法非心非心數法亦非心相應。或共心生或不共心生。迦栴延子阿毗曇中言。不殺生是身口業。或作色或無作色。或時隨心行或不隨心行。(丹注云隨心行定共戒不隨心意五戒)非先世業報。二種修應修。二種證應證。(丹注云身證慧證)思惟斷一切欲界最后得見斷時斷。凡夫圣人所得是色法。或可見或不可見法。或有對法或無對法。有報法有果法。有漏法有為法有上法。(丹注云非極故有上)非相應因。如是等分別是名不殺戒。問曰。八直道中戒亦不殺生。何以獨言不殺生戒有報有漏。答曰。此中但說受戒律儀法。不說無漏戒律儀。復次余阿毗曇中言。不殺法常不逐心行。非身口業。不隨心業行。或有報或無報非心相應法或有漏或無漏。是為異法。余者皆同。復有言。諸佛賢圣不戲論諸法。(丹注云種種異說名為戲也)現前眾生各各惜命。是故佛言。莫奪他命。奪他命世世受諸苦痛。眾生有無后當說。問曰。人能以力勝人并國殺怨。或田獵皮肉所濟處大。令不殺生得何等利。答曰。得無所畏安樂無怖。我以無害于彼故。彼亦無害于我。以是故無怖無畏。好殺之人雖復位極人王。亦不自安。如持戒之人。單行獨游無所畏難。復次好殺之人。有命之屬皆不喜見。若不好殺。一切眾生皆樂依附。復次持戒之人。命欲終時其心安樂無疑無悔。若生天上若在人中常得長壽。是為得道因緣。乃至得佛住壽無量。復次殺生之人。今世后世受種種身心苦痛。不殺之人無此眾難。是為大利。復次行者思惟。我自惜命愛身。彼亦如是與我何異。以是之故不應殺生。復次若人殺生者。為善人所訶怨家所嫉。負他命故常有怖畏為彼所憎。死時心悔當墮地獄若畜生中。若出為人常當短命。復次假令后世無罪。不為善人所訶怨家所嫉。尚不應故奪他命。何以故。善相之人所不應行。何況兩世有罪弊惡果報。復次殺為罪中之重。何以故人有死急不惜重寶。但以活命為先。譬如賈客入海采寶。垂出大海其船卒壞珍寶失盡。而自喜慶舉手而言。幾失大寶。眾人怪言。汝失財物裸形得脫。云何喜言幾失大寶。答言。一切寶中人命第一。人為命故求財。不為財故求命。以是故。佛說十不善道中殺罪最在初。五戒中亦最在初。若人種種修諸福德。而無不殺生戒則無所益。何以故。雖在富貴處生勢力豪強。而無壽命誰受此樂。以是故知。諸余罪中殺罪最重。諸功德中不殺第一。世間中惜命為第一。何以知之。一切世人甘受刑罰刑殘考掠以護壽命。復次若有人受戒心生。從今日不殺一切眾生。是于無量眾生中。已以所愛重物施與。所得功德亦復無量。如佛說有五大施。何等五。一者不殺生是為最大施。不盜不邪淫不妄語不飲酒亦復如是。復次行慈三昧其福無量。水火不害刀兵不傷。一切惡毒所不能中。以五大施故所得如是。復次三世十方中尊佛為第一。如佛語難提迦優婆塞。殺生有十罪。何等為十。一者心常懷毒世世不絕。二者眾生憎惡眼不喜見。三者常懷惡念思惟惡事。四者眾生畏之如見蛇虎。五者睡時心怖覺亦不安。六者常有惡夢。七者命終之時狂怖惡死。八者種短命業因緣。九者身壞命終墮泥梨中。十者若出為人常當短命。復次行者心念。一切有命乃至昆蟲皆自惜身。云何以衣服飲食。自為身故而殺眾生。復次行者當學大人法。一切大人中佛為最大。何以故。一切智慧成就十力具足。能度眾生常行慈愍。持不殺戒自致得佛。亦教弟子行此慈愍。行者欲學大人行故亦當不殺。問曰。不侵我者殺心可息。若為侵害強奪逼迫。是當云何。答曰。應當量其輕重。若人殺己先自思惟。全戒利重全身為重。破戒為失喪身為失。如是思惟已。知持戒為重全身為輕。若茍免全身身何所得。是身名為老病死藪。必當壞敗。若為持戒失身其利甚重。又復思惟。我前后失身世世無數。或作惡賊禽獸之身。但為財利諸不善事。今乃得為持凈戒故。不惜此身舍命持戒。勝于毀禁全身。百千萬倍不可為喻。如是定心應當舍身。以護凈戒。如一須陀洹人。生屠殺家年向成人。應當修其家業而不肯殺生。父母與刀并一口羊閉著屋中。而語之言。若不殺羊。不令汝出得見日月生活飲食。兒自思惟言。我若殺此一羊。便當終為此業。豈以身故為此大罪。便以刀自殺。父母開戶見。羊在一面立兒已命絕。當自殺時即生天上。若如此者是為不惜壽命全護凈戒。如是等義是名不殺生戒。不與取者。知他物生盜心。取物去離本處物屬我。是名盜。若不作是名不盜。其余方便計挍。乃至手捉未離地者名助盜法。財物有二種。有屬他有不屬他。取屬他物是為盜罪。屬他物亦有二種。一者聚落中二者空地。此二處物。盜心取得盜罪若物在空地當撿挍。知是物近誰國。是物應當有屬不應取。如毗尼中說種種不盜。是名不盜相。問曰。不盜有何等利。答曰。人命有二種。一者內。二者外。若奪財物是為奪外命。何以故。命依飲食衣被等故活。若劫若奪是名奪外命。如偈說

　一切諸眾生　　衣食以自活
　若奪若劫取　　是名劫奪命　

以是事故有智之人不應劫奪。復次當自思惟。劫奪得物以自供養。雖身充足會亦當死。死入地獄。家室親屬雖共受樂。獨自受罪。亦不能救。已得此觀應當不盜。復次是不與取有二種。一者偷。二者劫。此二共名不與取。于不與取中盜為最重。何以故。一切人以財自活。而或穿踰盜取是最不凈。何以故。無力勝人畏死。盜取故。劫奪之中盜為罪重。如偈說

　饑餓身羸瘦　　受罪大苦劇
　他物不可觸　　譬如大火聚
　若盜取他物　　其主泣懊惱
　假使天王等　　猶亦以為苦　

殺生人罪雖重。然于所殺者是賊。偷盜人于一切有物人中賊。若犯余戒。于異國中有不以為罪者。若偷盜人。一切諸國無不治罪。問曰。劫奪之人。今世有人贊美其健。于此劫奪何以不作。答曰。不與而盜是不善相。劫盜之中雖有差降俱為不善。譬如美食雜毒惡食雜毒。美惡雖殊雜毒不異。亦如明闇蹈火晝夜雖異燒足一也。今世愚人不識罪福二世果報。無仁慈心。見人能以力相侵強奪他財。贊以為強。諸佛賢圣慈愍一切。了達三世殃禍不朽。所不稱譽。以是故知劫盜之罪俱為不善。善人行者之所不為。如佛說。不與取有十罪。何等為十。一者物主常嗔。二者重疑(丹注云重罪人疑)三者非行時不籌量。四者朋黨惡人遠離賢善。五者破善相。六者得罪于官。七者財物沒入。八者種貧窮業因緣。九者死入地獄。十者若出為人勤苦求財。五家所共若王若賊若火若水若不愛子用。乃至藏埋亦失。邪淫者。若女人為父母兄弟姊妹夫主兒子世間法王法守護。若犯者是名邪淫。若有雖不守護以法為守。云何法守。一切出家女人在家。受一日戒。是名法守。若以力若以財若誑誘若自有妻受戒有娠乳兒非道。如是犯者名為邪淫。如是種種乃至以華鬘與淫女為要。如是犯者名為邪淫。如是種種不作。名為不邪淫。問曰。人守人嗔法守破法應名邪淫。人自有妻何以為邪。答曰。既聽受一日戒。墮于法中。本雖是婦今不自在。過受戒時則非法守。有娠婦人以其身重。厭本所習。又為傷娠。乳兒時淫其母乳則竭。又以心著淫欲不復護兒。非道之處則非女根女心不樂。強以非理故名邪淫。是事不作名為不邪淫。問曰。若夫主不知不見不惱。他有何罪。答曰。以其邪故既名為邪。是為不正。是故有罪。復次此有種種罪過。夫妻之情異身同體。奪他所愛破其本心。是名為賊。復有重罪。惡名丑聲為人所憎少樂多畏。或畏刑戮又畏夫主傍人所知多懷妄語。圣人所呵罪中之罪(丹注云淫罪邪淫破戒故名罪中之罪)復次淫劮之人當自思惟。我婦他妻同為女人。骨肉情態彼此無異。而我何為橫生惑心隨逐邪意邪淫之人。破失今世后世之樂。(好名善譽身心安樂今世得也。生天得道涅槃之利后世得也)復次回己易處以自制心。若彼侵我妻我則忿恚。我若侵彼彼亦何異。恕己自制故應不作。復次如佛所說。邪淫之人后墮劍樹地獄眾苦備受。得出為人。家道不穆。常值淫婦邪僻殘賊邪淫為患。譬如蝮蛇亦如大火。不急避之禍害將及。如佛所說。邪淫有十罪。一者常為所淫夫主欲危害之。二者夫婦不穆常共斗諍。三者諸不善法日日增長。于諸善法日日損減。四者不守護身妻子孤寡。五者財產日耗。六者有諸惡事常為人所疑。七者親屬知識所不愛喜。八者種怨家業因緣。九者身壞命終死入地獄。十者若出為女人多人共夫。若為男子婦不貞潔。如是等種種因緣不作。是名不邪淫。妄語者。不凈心欲誑他。覆隱實出異語生口業。是名妄語。妄語之罪從言聲相解生。若不相解雖不實語。無妄語罪。是妄語。知言不知不知言知。見言不見不見言見。聞言不聞不聞言聞。是名妄語。若不作是名不妄語。問曰。妄語有何等罪。答曰。妄語之人。先自誑身然后誑人。以實為虛以虛為實。虛實顛倒不受善法。譬如覆瓶水不得入。妄語之人心無慚愧。閉塞天道涅槃之門。觀知此罪。是故不作。復次觀知實語其利甚廣。實語之利自從己出甚為易得。是為一切出家人力。如是功德居家出家人共有此利。善人之相。復次實語之人其心端直。其心端直易得免苦。譬如稠林曳木直者易出。問曰。若妄語有如是罪。人何以故妄語。答曰。有人愚癡少智。遭事苦厄妄語求脫不知事發。今世得罪不知后世有大罪報。復有人雖知妄語罪。慳貪嗔恚愚癡多故而作妄語。復有人雖不貪恚。而妄證人罪心謂實爾。死墮地獄如提婆達多弟子俱伽離。常求舍利弗目揵連過失。是時二人夏安居竟。游行諸國值天大雨。到陶作家宿盛陶器舍。此舍中先有一女人在闇中宿。二人不知。此女人其夜夢失不凈。晨朝趣水澡洗。是時俱伽離偶行見之。俱伽離能相知人交會情狀。而不知夢與不夢。是時俱伽離顧語弟子。此女人昨夜與人情通。即問女人汝在何處臥。答言。我在陶師屋中寄宿。又問共誰。答言。二比丘。是時二人從屋中出。俱伽離見已。又以相驗之。意謂二人必為不凈。先懷嫉妒既見此事。遍諸城邑聚落告之。次到祇洹唱此惡聲。于是中間梵天王來欲見佛。佛入靜室寂然三昧。諸比丘眾亦各閉房三昧。皆不可覺。即自思惟。我故來見佛。佛入三昧且欲還去。即復念言。佛從定起亦將不久。于是小住。到俱伽離房前。扣其戶而言。俱伽離俱伽離。舍利弗目揵連心凈柔軟。汝莫謗之而長夜受苦。俱伽離問言。汝是何人。答言。我是梵天王。問言。佛說汝得阿那含道。汝何以故來。梵王心念而說偈言

　無量法欲量　　不應以相取
　無量法欲量　　是野人覆沒　

說此偈已。到佛所具說其事。佛言。善哉善哉。快說此偈。爾時世尊復說此偈

　無量法欲量　　不應以相取
　無量法欲量　　是野人覆沒　

梵天王聽佛說已。忽然不現即還天上。爾時俱迦離到佛所。頭面禮佛足卻住一面。佛告俱伽離。舍利弗目揵連心凈柔軟。汝莫謗之而長夜受苦。俱伽離白佛言。我于佛語不敢不信。但自目見了了。定知二人實行不凈。佛如是三呵。俱伽離亦三不受。即從坐起而去。還其房中舉身生瘡。始如芥子漸大如豆如棗如奈。轉大如苽。翕然爛壞如大火燒。叫喚嗥哭其夜即死。入大蓮華地獄。有一梵天夜來白佛。俱伽離已死復有一梵天言。墮大蓮華地獄。其夜過已佛命僧集而告之言。汝等欲知俱伽離所墮地獄壽命長短不。諸比丘言。愿樂欲聞。佛言。有六十斛胡麻。有人過百歲取一胡麻。如是至盡。阿浮陀地獄中壽故未盡。二十阿浮陀地獄中壽。為一尼羅浮陀地獄中壽。如二十尼羅浮陀地獄中壽為一阿羅邏地獄中壽。二十阿羅邏地獄中壽。為一阿婆婆地獄中壽。二十阿婆婆地獄中壽。為一休休地獄中壽。二十休休地獄中壽。為一漚波羅地獄中壽。二十漚波羅地獄中壽。為一分陀梨迦地獄中壽。二十分陀梨迦地獄中壽。為一摩呵波頭摩地獄中壽。俱伽離墮是摩呵波頭摩地獄中。出其大舌以百釘釘之。五百具犁耕之。爾時世尊說此偈言

　夫士之生　　斧在口中　　所以斬身
　由其惡言　　應呵而贊　　應贊而呵
　口集諸惡　　終不見樂
　心口業生惡　　墮尼羅浮獄
　具滿百千世　　受諸毒苦痛
　若生阿浮陀　　具滿三十六
　別更有五世　　皆受諸苦毒
　心依邪見　　破賢圣語　　如竹生實
　自毀其形　

如是等心生疑謗。遂至決定亦是妄語。妄語人乃至佛語而不信受。受罪如是。以是故不應妄語。復次如佛子羅睺羅。其年幼稚未知慎口。人來問之。世尊在不。詭言不在。若不在時。人問羅睺羅。世尊在不。詭言佛在。有人語佛。佛語羅睺羅。澡槃取水與吾洗足。洗足已。語羅睺羅。覆此澡槃。如敕即覆。佛言。以水注之。注已問言。水入中不。答言。不入。佛告羅睺羅。無慚愧人妄語覆心道法不入。亦復如是。如佛說。妄語有十罪。何等為十。一者口氣臭。二者善神遠之非人得便。三者雖有實語人不信受。四者智人語議常不參豫。五者常被誹謗。丑惡之聲周聞天下。六者人所不敬。雖有教敕人不承用。七者常多憂愁。八者種誹謗業因緣。九者身壞命終當墮地獄。十者若出為人常被誹謗。如是種種不作。是為不妄語。名口善律儀。不飲酒者。酒有三種。一者谷酒。二者果酒。三者藥草酒。果酒者。蒱桃阿梨咤樹果。如是等種種名為果酒。藥草酒者。種種藥草。合和米麴甘蔗汁中。能變成酒。同蹄畜乳酒。一切乳熱者可中作酒。略說。若干若濕若清若濁。如是等能令人心動放逸。是名為酒。一切不應飲。是名不飲酒。問曰。酒能破冷益身令心歡喜。何以不飲。答曰。益身甚少所損甚多。是故不應飲。譬如美飲其中雜毒。是何等毒。如佛語難提迦優婆塞。酒有三十五失。何等三十五。一者現世財物虛竭。何以故。人飲酒醉心無節限。用費無度故。二者眾病之門。三者斗諍之本。四者裸露無恥。五者丑名惡聲人所不敬。六者覆沒智慧。七者應所得物而不得。已所得物而散失。八者伏匿之事盡向人說。九者種種事業廢不成辦。十者醉為愁本。何以故。醉中多失。醒已慚愧憂愁。十一者身力轉少。十二者身色壞。十三者不知敬父。十四者不知敬母。十五者不敬沙門。十六者不敬婆羅門。十七者不敬伯叔及尊長。何以故。醉悶恍惚無所別故。十八者不尊敬佛。十九者不敬法。二十者不敬僧。二十一者朋黨惡人。二十二者疏遠賢善。二十三者作破戒人。二十四者無慚無愧。二十五者不守六情。二十六者縱色放逸。二十七者人所憎惡不喜見之。二十八者貴重親屬及諸知識所共擯棄。二十九者行不善法。三十者棄舍善法。三十一者明人智士所不信用。何以故。酒放逸故。三十二者遠離涅槃。三十三者種狂癡因緣。三十四者身壞命終墮惡道泥梨中。三十五者若得為人所生之處常當狂騃。如是等種種過失。是故不飲。如偈說

　酒失覺知相　　身色濁而惡
　智心動而亂　　慚愧已被劫
　失念增嗔心　　失歡毀宗族
　如是雖名飲　　實為飲死毒
　不應嗔而嗔　　不應笑而笑
　不應哭而哭　　不應打而打
　不應語而語　　與狂人無異
　奪諸善功德　　知愧者不飲　

如是四罪不作。是身善律儀。妄語不作是口善律儀。名為優婆塞五戒律儀。問曰。若八種律儀。及凈命是名為戒。何以故優婆塞。于口律儀中。無三律儀及凈命。答曰。白衣居家。受世間樂兼修福德。不能盡行戒法。是故佛令持五戒。復次四種口業中妄語最重。復次妄語心生故作。余者或故作或不故作。復次但說妄語已攝三事。復次諸善法中實為最大。若說實語四種正語皆已攝得。復次白衣處世。當官理務家業作使。是故難持不惡口法。妄語故作事重故不應作。是五戒有五種受。名五種優婆塞。一者一分行優婆塞。二者少分行優婆塞。三者多分行優婆塞。四者滿行優婆塞。五者斷淫優婆塞。一分行者。于五戒中受一戒。不能受持四戒。少分行者。若受二戒若受三戒。多分行者。受四戒。滿行者。盡持五戒。斷淫者。受五戒已師前更作自誓言。我于自婦不復行淫。是名五戒。如佛偈說

　不殺亦不盜　　亦不有邪淫
　實語不飲酒　　正命以凈心
　若能行此者　　二世憂畏除
　戒福恒隨身　　常與天人俱
　世間六時華　　榮曜色相發
　以此一歲華　　天上一日具
　天樹自然生　　花鬘及瓔珞
　丹葩如燈照　　眾色相間錯
　天衣無央數　　其色若干種
　鮮白映天日　　輕密無間壟
　金色映繡文　　斐亹如云氣
　如是上妙服　　悉從天樹出
　明珠天耳珰　　寶磲曜手足
　隨心所好愛　　亦從天樹出
　金華琉璃莖　　金剛為華須
　柔軟香芬熏　　悉從寶池出
　琴瑟箏箜篌　　七寶為挍飾
　器妙故音清　　皆亦從樹出
　波[(匕/示)*(入/米)]質妒樹　　天上樹中王
　在彼歡喜園　　一切無有比
　持戒為耕田　　天樹從中出
　天廚甘露味　　飲食除饑渴
　天女無監礙　　亦無妊身難
　嬉怡縱逸樂　　食無便利患
　持戒常攝心　　得生自恣地
　無事亦無難　　常得肆樂志
　諸天得自在　　憂苦不復生
　所欲應念至　　身光照幽冥
　如是種種樂　　皆由施與戒
　若欲得此報　　當勤自勉勵　

問曰。今說尸羅波羅蜜當以成佛。何以故乃贊天福。答曰。佛言。三事必得報果不虛。布施得大富。持戒生好處。修定得解脫。若單行尸羅得生好處。若修定智慧慈悲和合得三乘道。今但贊持戒。現世功德名聞安樂。后世得報。如偈所贊。譬如小兒蜜涂苦藥然后能服。今先贊戒福然后人能持戒。能持戒已立大誓愿得至佛道。是為尸羅生尸羅波羅蜜。又以一切人皆著樂世間之樂天上為最。若聞天上種種快樂。便能受行尸羅。后聞天上無常。厭患心生能求解脫。更聞佛無量功德。若慈悲心生。依尸羅波羅蜜。得至佛道。以是故雖說尸羅報無咎。問曰。白衣居家唯此五戒。更有余法耶。答曰。有一日戒六齋日持功德無量。若十二月一日至十五日。受持此戒其福甚多。問曰。云何受一日戒。答曰。受一日戒法長跪合掌應如是言。我某甲今一日一夜。歸依佛歸依法歸依僧。如是二如是三歸依。我某甲歸依佛竟。歸依法竟。歸依僧竟。如是二如是三歸依竟。我某甲若身業不善。若口業不善。若意業不善。貪欲嗔恚愚癡故。若今世若過世有如是罪。今日誠心懺悔。身清凈口清凈心清凈。受行八戒是則布薩。秦言共住。如諸佛盡壽不殺生。我某甲一日一夜。不殺生亦如是。如諸佛盡壽不盜。我某甲一日一夜。不盜亦如是。如諸佛盡壽不淫。我某甲一日一夜不淫亦如是。如諸佛盡壽不妄語。我某甲一日一夜不妄語亦如是。如諸佛盡壽不飲酒。我某甲一日一夜不飲酒亦如是。如諸佛盡壽不坐高大床上。我某甲一日一夜。不坐高大床上亦如是。如諸佛盡壽不著花瓔珞。不香涂身不著香熏衣。我某甲一日一夜。不著花瓔珞不香涂身不著香熏衣亦如是。如諸佛盡壽不自歌舞作樂亦不往觀聽。我某甲一日一夜。不自歌舞作樂不往觀聽亦如是。已受八戒。如諸佛盡壽不過中食。我某甲一日一夜。不過中食亦如是。我某甲受行八戒隨學諸佛法。名為布薩。愿持是布薩福報。愿生生不墮三惡八難。我亦不求轉輪圣王梵釋天王世界之樂。愿諸煩惱盡逮得薩婆若成就佛道。問曰。云何受五戒。答曰。受五戒法。長跪合掌言。我某甲歸依佛歸依法歸依僧。如是二如是三。我某甲歸依佛竟。歸依法竟。歸依僧竟。如是二如是三。我是釋迦牟尼佛優婆塞證知我。我某甲從今日盡壽歸依。戒師應言。汝優婆塞聽。是多陀阿伽度阿羅呵三藐三佛陀知人見人。為優婆塞說五戒如是。是汝盡壽持。何等五。盡壽不殺生是優婆塞戒。是中盡壽不應故殺生。是事若能當言諾。盡壽不盜。是優婆塞戒。是中盡壽不應盜。是事若能當言諾。盡壽不邪淫。是優婆塞戒。是中盡壽不應邪淫。是事若能當言諾。盡壽不妄語。是優婆塞戒。是中盡壽不應妄語。是事若能當言諾。盡壽不飲酒。是優婆塞戒。是中盡壽不應飲酒。是事若能當言諾。是優婆塞五戒盡壽受持。當供養三寶佛寶法寶比丘僧寶勤修福業以來佛道。問曰。何以故。六齋日受八戒修福德。答曰。是日惡鬼逐人欲奪人命。疾病兇衰令人不吉。是故劫初圣人。教人持齋修善作福以避兇衰。是時齋法不受八戒。直以一日不食為齋。后佛出世教語之言。汝當一日一夜如諸佛持八戒過中不食。是功德將人至涅槃。如四天王經中佛說。月六齋日使者太子及四天王。自下觀察眾生布施持戒孝順父母。少者便上忉利以啟帝釋。帝釋諸天心皆不悅言。阿修羅種多諸天種少。若布施持戒孝順父母多者。諸天帝釋心皆歡喜說言。增益天眾減損阿修羅。是時釋提婆那民見諸天歡喜。說此偈言

　六日神足月　　受持清凈戒
　是人壽終后　　功德必如我　

佛告諸比丘。釋提桓因不應說如是偈。所以者何。釋提桓因三衰三毒未除。云何妄言持一日戒功德福報必得如我。若受持此戒心應如佛。是則實說。諸大尊天歡喜因緣故。得福增多。復次此六齋日。惡鬼害人惱亂一切。若所在丘聚郡縣國邑。有持齋受戒行善人者。以此因緣惡鬼遠去。住處安隱。以是故六日持齋受戒得福增多。問曰。何以故諸惡鬼神輩。以此六日惱害于人。答曰。天地本起經說。劫初成時有異梵天王子。諸鬼神父。修梵志苦行。滿天上十二歲。于此六日。割肉出血以著火中。以是故諸惡鬼神。于此六日輒有勢力。問曰。諸鬼神父。何以于此六日割身肉血以著火中。答曰。諸神中摩醯首羅神最大第一。諸神皆有日分。摩醯首羅。一月有四日分。八日二十三日十四日二十九日。余神一月有二日分。月一日十六日月二日十七日。其十五日三十日屬一切神。摩醯首羅為諸神主。又得日多故數其四日為齋。二日是一切諸神日。亦數以為齋。是故諸鬼神。于此六日輒有力勢

復次諸鬼神父于此六日割肉出血以著火中。過十二歲已。天王來下語其子言。汝求何愿。答言。我求有子。天王言。仙人供養法。以燒香甘果諸清凈事。汝云何以肉血著火中。如罪惡法。汝破善法樂為惡事。令汝生惡子啖肉飲血。當說。是時火中有八大鬼出。身黑如墨發黃眼赤有大光明。一切鬼神皆從此八鬼生。以是故。于此六日割身肉血以著火中而得勢力。如佛法中日無好惡。隨世惡日因緣故。教持齋受八戒。問曰。五戒一日戒何者為勝。答曰。有因緣故二戒俱等。但五戒終身持。八戒一日持。又五戒常持時多而戒少。一日戒時少而戒多。復次若無大心雖復終身持戒。不如有大心人一日持戒也。譬如軟夫為將。雖復將兵終身。智勇不足卒無功名。若如英雄奮發禍亂立定。一日之勛功蓋天下。是二種戒。名居家優婆塞法。居家持戒凡有四種。有下中上。有上上。下人持戒為今世樂故。或為怖畏稱譽名聞故。或為家法曲隨他意故。或避苦役求離危難故。如是種種是下人持戒。中人持戒。為人中富貴歡娛適意。或期后世福樂。克己自勉為苦。日少所得甚多。如是思惟堅固持戒。譬如商人遠出深入得利必多。持戒之福令人受后世福樂亦復如是。上人持戒為涅槃故。知諸法一切無常故。欲求離苦常樂無為故。復次持戒之人其心不悔。心不悔故得喜樂。得喜樂故得一心。得一心故得實智。得實智故得厭心。得厭心故得離欲。得離欲故得解脫。得解脫故得涅槃。如是持戒為諸善法根本。復次持戒為八正道初門入道初門必至涅槃

　　大智度論釋初品中贊尸羅波羅蜜義第二十三

問曰。如八正道。正語正業在中。正見正行在初。今何以言戒為八正道初門。答曰。以數言之大者為始。正見最大。是故在初。復次行道故以見為先。諸法次第故戒在前。譬如作屋棟梁雖大以地為先。上上人持戒憐愍眾生。為佛道故。以知諸法求實相故。不畏惡道不求樂故。如是種種。是上上人持戒。是四總名優婆塞戒。出家戒亦有四種。一者沙彌沙彌尼戒。二者式叉摩那戒。三者比丘尼戒。四者比丘僧戒。問曰。若居家戒得生天上。得菩薩道亦得至涅槃。復何用出家戒。答曰。雖俱得度然有難易。居家生業種種事務。若欲專心道法家業則廢。若欲專修家業道事則廢。不取不舍乃應行法。是名為難。若出家離俗絕諸紛亂。一向專心行道為易

復次居家憒鬧多事多務。結使之根眾惡之府。是為甚難。若出家者。譬如有人出在空野無人之處而一其心。無思無慮內想既除。外事亦去。如偈說

　閑坐林樹間　　寂然滅眾惡
　恬澹得一心　　斯樂非天樂
　人求富貴利　　名衣好床褥
　斯樂非安隱　　求利無厭足
　納衣行乞食　　動止心常一
　自以智慧眼　　觀知諸法實
　種種法門中　　皆以等觀入
　解慧心寂然　　三界無能及　

以是故知出家修戒行道為易。復次出家修戒。得無量善律儀。一切具足滿。以是故白衣等應當出家受具足戒。復次佛法中出家法第一難修。如閻浮呿提梵志問舍利弗。于佛法中何者最難。舍利弗答曰。出家為難。又問。出家有何等難。答曰。出家樂法為難。既得樂法復何者為難。修諸善法難。以是故應出家。復次若人出家時。魔王驚愁言。此人諸結使欲薄。必得涅槃墮僧寶數中。復次佛法中出家人。雖破戒墮罪。罪畢得解脫。如優缽羅華比丘尼本生經中說。佛在世時。此比丘尼得六神通阿羅漢。入貴人舍常贊出家法。語諸貴人婦女言。姊妹可出家。諸貴婦女言。我等少壯容色盛美持戒為難。或當破戒。比丘尼言。但出家破戒便破。問言。破戒當墮地獄。云何可破。答言。墮地獄便墮。諸貴婦女笑之言。地獄受罪云何可墮。比丘尼言。我自憶念本宿命。時作戲女著種種衣服而說舊語。或時著比丘尼衣以為戲笑。以是因緣故。迦葉佛時作比丘尼。自恃貴姓端政。心生憍慢而破禁戒。破戒罪故墮地獄受種種罪。受罪畢竟值釋迦牟尼佛。出家得六神通阿羅漢道。以是故知。出家受戒。雖復破戒以戒因緣故。得阿羅漢道。若但作惡無戒因緣不得道也。我乃昔時世世墮地獄。地獄出為惡人。惡人死還入地獄都無所得。今以此證知出家受戒。雖復破戒以是因緣可得道果。復次如佛在祇洹。有一醉婆羅門。來到佛所求作比丘。佛敕阿難與剃頭著法衣。醉酒既醒驚怪己身忽為比丘即便走去。諸比丘問佛。何以聽此醉婆羅門作比丘。佛言。此婆羅門無量劫中初無出家心。今因醉故暫發微心。以是因緣故后當出家得道。如是種種因緣。出家之利功德無量。以是故白衣雖有五戒不如出家。是出家律儀有四種。沙彌沙彌尼式叉摩那比丘尼比丘。云何沙彌沙彌尼。出家受戒法。白衣來欲求出家。應求二師。一和上。一阿阇梨。和上如父阿阇梨如母。以棄本生父母。當求出家父母。著袈裟剃除須發。應兩手捉和上兩足。何以捉足。天竺法以捉足。為第一恭敬供養。阿阇梨應教十戒。如受戒法。沙彌尼亦如是。唯以比丘尼為和上。式叉摩那受六法二歲。問曰。沙彌十戒便受具足戒。比丘尼法中。何以有式叉摩那。然后得受具足戒。答曰。佛在世時。有一長者婦。不覺懷妊出家受具足戒。其后身大轉現。諸長者譏嫌比丘。因此制。有二歲學戒受六法。然后受具足戒。問曰。若為譏嫌。式叉摩那豈不致譏。答曰。式叉摩那未受具足戒。譬如小兒亦如給使。雖有罪穢人不譏嫌。是名式叉摩那受六法。是式叉摩那有二種。一者十八歲童女受六法。二者夫家十歲得受六法。若欲受具足戒應二部僧中。用五衣缽盂。比丘尼。為和上及教師。比丘為戒師。余如受戒法。略說則五百戒。廣說則八萬戒。第三羯磨訖。即得無量律儀。成就比丘尼。比丘則有三衣缽盂。三師十僧如受戒法。略說二百五十。廣說則八萬。第三羯磨訖。即得無量律儀法。是總名為戒。是為尸羅

大智度論卷第十三大智度論釋初品中尸羅波羅蜜義之余(卷第十四)

　　　　龍樹菩薩造


　　　　后秦龜茲國三藏鳩摩羅什奉　詔譯


問曰。已知尸羅相。云何為尸羅波羅蜜。答曰。有人言。菩薩持戒寧自失身不毀小戒。是為尸羅波羅蜜。如上蘇陀蘇摩王經中說。不惜身命以全禁戒。如菩薩本身曾作大力毒龍。若眾生在前。身力弱者眼視便死。身力強者氣往而死。是龍受一日戒。出家求靜入林樹間。思惟坐久疲懈而睡。龍法睡時形狀如蛇。身有文章七寶雜色。獵者見之驚喜言曰。以此希有難得之皮。獻上國王以為服飾不亦宜乎。便以杖按其頭以刀剝其皮。龍自念言。我力如意。傾覆此國其如反掌。此人小物豈能困我。我今以持戒故不計此身當從佛語。于是自忍眠目不視。閉氣不息憐愍此人。為持戒故一心受剝不生悔意。既以失皮赤肉在地。時日大熱宛轉土中欲趣大水。見諸小蟲來食其身。為持戒故不復敢動。自思惟言。今我此身以施諸蟲。為佛道故今以肉施以充其身。后成佛時當以法施以益其心。如是誓已身乾命絕。即生第二忉利天上。爾時毒龍釋迦文佛是。是時獵者提婆達等六師是也。諸小蟲輩。釋迦文佛初轉法輪八萬諸天得道者是。菩薩護戒不惜身命。決定不悔。其事如是。是名尸羅波羅蜜。復次菩薩持戒。為佛道故作大要誓。必度眾生不求今世后世之樂。不為名聞虛譽法故。亦不自為早求涅槃。但為眾生沒在長流。恩愛所欺愚惑所誤。我當度之令到彼岸。一心持戒為生善處。生善處故見善人。見善人故生智慧。生智慧故得行六波羅蜜。得行六波羅蜜故得佛道。如是持戒名為尸羅波羅蜜。復次菩薩持戒心樂善清凈。不為畏惡道。亦不為生天。但求善凈以戒熏心令心樂善。是為尸羅波羅蜜。復次菩薩以大悲心持戒得至佛道。是名尸羅波羅蜜。復次菩薩持戒。能生六波羅蜜。是則名為尸羅波羅蜜。云何持戒能生戒。因五戒得沙彌戒。因沙彌戒得律儀戒。因律儀戒得禪定戒因禪定戒得無漏戒。是為戒生戒。云何持戒能生于檀。檀有三種。一者財施。二者法施。三者無畏施。持戒自撿不侵一切眾生財物。是名財施。眾生見者慕其所行。又為說法令其開悟。又自思惟。我當堅持凈戒。與一切眾生作供養福田。令諸眾生得無量福。如是種種名為法施。一切眾生皆畏于死。持戒不害。是則無畏施。復次菩薩自念。我當持戒以此戒報。為諸眾生作轉輪圣王。或作閻浮提王。若作天王令諸眾生。滿足于財無所乏短。然后坐佛樹下。降伏魔王破諸魔軍。成無上道。為諸眾生說清凈法。令無量眾生度老病死海。是為持戒因緣生檀波羅蜜。云何持戒生忍辱。持戒之人心自念言。我今持戒為持心故。若持戒無忍當墮地獄。雖不破戒以無忍故不免惡道。何可縱忿不自制心。但以心故入三惡趣。是故應當好自勉強勤修忍辱。復次行者欲令戒德堅強。當修忍辱。所以者何。忍為大力。能牢固戒令不動搖。復自思惟。我今出家形與俗別。豈可縱心如世人法。宜自勉勵以忍調心以身口忍心亦得忍。若心不忍身口亦爾。是故行者當令身口心忍絕諸忿恨。復次是戒略說則有八萬。廣說則無量。我當云何能具持此無量戒法。唯當忍辱眾戒自得。譬如有人得罪于王。王以罪人載之刀車。六邊利刃間不容間。奔逸馳走行不擇路。若能持身不為刀傷。是則殺而不死。持戒之人亦復如是。戒為利刀忍為持身。若忍心不固戒亦傷人。又復譬如老人夜行無杖則蹶。忍為戒杖扶人至道。福樂因緣不能動搖。如是種種。名為持戒生羼提波羅蜜。云何持戒而生精進。持戒之人除去放逸。自力勤修習無上法。舍世間樂入于善道。志求涅槃以度一切。大心不懈以求佛為本。是為持戒能生精進。復次持戒之人疲厭世苦老病死患。心生精進必求自脫。亦以度人。譬如野干在林樹間。依隨師子及諸虎豹。求其殘肉以自存活。有時空乏夜半踰城深入人舍。求肉不得屏處睡息不覺夜竟惶怖無計。走則慮不自免。住則懼畏死痛。便自定心詐死在地眾人來見有一人言。我須野干耳即便截取。野干自念。截耳雖痛但令身在。次有一人言。我須野干尾便復截去。野干復念。截尾雖痛猶是小事。次有一人言。我須野干牙。野干心念。取者轉多儻取我頭則無活路。即從地起奮其智力。絕踴間關徑得自濟。行者之心求脫苦難亦復如是。若老至時猶故自寬。不能殷勤決斷精進。病亦如是。以有差期未能決計。死欲至時自知無冀。便能自勉果敢殷勤大修精進。從死地中畢至涅槃。復次持戒之法。譬如人射。先得平地地平然后心安。心安然后挽滿。挽滿然后陷深。戒為平地定意為弓。挽滿為精進箭為智慧。賊是無明。若能如是展力精進。必至大道以度眾生。復次持戒之人能以精進自制五情不受五欲。若心已去能攝令還。是為持戒能護諸根。護諸根則生禪定。生禪定則生智慧。生智慧得至佛道。是為持戒生毗梨耶波羅蜜。云何持戒生禪。人有三業作諸善。若身口業善。意業自然入善。譬如曲草生于麻中不扶自直。持戒之力能羸諸結使。云何能羸。若不持戒。嗔恚事來殺心即生。若欲事至淫心即成。若持戒者雖有微嗔不生殺心。雖有淫念淫事不成。是為持戒能令諸結使羸。諸結使羸禪定易得。譬如老病失力死事易得。結使羸故禪定易得。復次人心未息常求逸樂。行者持戒棄舍世福心不放逸。是故易得禪定。復次持戒之人得生人中。次生六欲天上。次至色界。若破色相生無色界。持戒清凈。斷諸結使得阿羅漢道。大心持戒愍念眾生是為菩薩。復次戒為撿粗禪為攝細。復次戒攝身口。禪止亂心。如人上屋非梯不升。不得戒梯禪亦不立。復次破戒之人。結使風強散亂其心。其心散亂則禪不可得。持戒之人。煩惱風軟心不大散。禪定易得。如是等種種因緣。是為持戒生禪波羅蜜。云何持戒能生智慧。持戒之人觀此戒相從何而有。知從眾罪而生。若無眾罪。則亦無戒。戒相如是。從因緣有。何故生著。譬如蓮華出自污泥。色雖鮮好出處不凈。以是悟心不令生著。是為持戒生般若波羅蜜。復次持戒之人心自思惟。若我以持戒貴而可取。破戒賤而可舍者。若有此心不應般若。以智慧籌量心不著戒無取無舍。是為持戒生般若波羅蜜。復次不持戒人雖有利智以營世務。種種欲求生業之事。慧根漸鈍。譬如利刀以割泥土遂成鈍器。若出家持戒不營世業。常觀諸法實相無相。先雖鈍根以漸轉利。如是等種種因緣。名為持戒生般若波羅蜜。如是名為尸羅波羅蜜生六波羅蜜。復次菩薩持戒不以畏故。亦非愚癡非疑非惑。亦不自為涅槃故。持戒但為一切眾生故。為得佛道故。為得一切佛法故。如是相名為尸羅波羅蜜。復次若菩薩于罪不罪不可得故。是時名為尸羅波羅蜜。問曰。若舍惡行善是為持戒。云何言罪不罪不可得。答曰。非謂邪見粗心言不可得也。若深入諸法相。行空三昧。慧眼觀故罪不可得。罪無故不罪亦不可得。復次眾生不可得故。殺罪亦不可得。罪不可得故戒亦不可得。何以故。以有殺罪故則有戒。若無殺罪則亦無戒。問曰。今眾生現有。云何言眾生不可得。答曰。肉眼所見是為非見。若以慧眼觀則不得眾生。如上檀中說。無施者無受者。無財物此亦如是。復次若有眾生是五眾耶離五眾耶。若是五眾五眾有五眾生為一。如是者五可為一一可為五。譬如市易物。直五匹以一匹取之則不可得。何以故。一不得作五故。以是故知五眾不得作一眾生。復次五眾生滅無常相眾生法從先世來至后世。受罪福于三界。若五眾是眾生。譬如草木自生自滅。如是則無罪縛亦無解脫。以是故知非五眾是眾生。若離五眾有眾生。如先說神常遍中已破。復次離五眾則我見心不生。若離五眾有眾生。是為墮常。若墮常者是則無生無死。何以故。生名先無今有。死名已生便滅。若眾生常者。應遍滿五道中。先已常有云何今復來生。若不有生則無有死。問曰。定有眾生。何以故言無。五眾因緣有眾生法。譬如五指因緣拳法生。答曰。此言非也。若五眾因緣有眾生法者。除五眾則別有眾生法然不可得。眼自見色耳自聞聲鼻嗅香舌知味身知觸意知法空無我法。離此六事更無眾生。諸外道輩倒見故。言眼能見色是為眾生。乃至意能知法是為眾生。又能憶念能受苦樂是為眾生。但作是見不知眾生實。譬如一長老大德比丘。人謂是阿羅漢多致供養。其后病死。諸弟子懼失供養故。夜盜出之。于其臥處安施被枕。令如師在其狀如臥。人來問疾師在何許。諸弟子言。汝不見床上被枕耶。愚者不審察之。謂師病臥大送供養而去。如是非一。復有智人來而問之。諸弟子亦如是答。智人言。我不問被枕床褥。我自求人發被求之竟無人可得。除六事相更無我人。知者見者亦復如是。復次若眾生于五眾因緣有者。五眾無常眾生亦應無常。何以故。因果相似故。若眾生無常則不至后世。復次若如汝言。眾生從本已來常有。若爾者眾生應生五眾。五眾不應生眾生。今五眾因緣生眾生名字。無智之人逐名求實。以是故眾生實無。若無眾生亦無殺罪。無殺罪故亦無持戒。復次是五眾深入觀之。分別知空如夢所見如鏡中像。若殺夢中所見及鏡中像無有殺罪。殺五陰空相眾生亦復如是。復次若人不樂罪貪著無罪。是人見破戒罪人則輕慢。見持戒善人則愛敬。如是持戒則是起罪因緣。以是故言于罪不罪不可得故。應具足尸羅波羅蜜

　　大智度論釋初品中羼提波羅蜜義第二十四

【經】心不動故。應具足羼提波羅蜜

【論】問曰。云何名羼提。答曰。羼提秦言忍辱。忍辱有二種。生忍法忍。菩薩行生忍得無量福德。行法忍得無量智慧。福德智慧二事具足故。得如所愿。譬如人有目有足隨意能到。菩薩若遇惡口罵詈。若刀杖所加。思惟知罪福業因緣。諸法內外畢竟空無我無我所。以三法印。印諸法故。力雖能報不生惡心不起惡口業。爾時心數法生名為忍。得是忍法故忍智牢固。譬如畫彩得膠則堅著。有人言。善心有二種有粗有細。粗名忍辱細名禪定。未得禪定心樂能遮眾惡。是名忍辱。心得禪定樂不為眾惡。是名禪定。是忍是心數法與心相應隨心行。非業非業報隨業行。有人言。二界系。有人言。但欲界系。或不系。色界無外惡可忍故。亦有漏亦無漏。凡夫圣人俱得故。障己心他心不善法故。名為善。善故。或思惟斷或不斷。如是等種種阿毗曇廣分別。問曰。云何名生忍。答曰。有二種眾生來向菩薩。一者恭敬供養。二者嗔罵打害。爾時菩薩其心能忍。不愛敬養眾生不嗔加惡眾生。是名生忍。問曰。云何恭敬供養。名之為忍。答曰。有二種結使。一者屬愛結使。二者屬恚結使。恭敬供養雖不生恚令心愛著。是名軟賊。是故于此應當自忍不著不愛。云何能忍。觀其無常是結使生處。如佛所說利養瘡深。譬如斷皮至肉斷肉至骨斷骨至髓。人著利養則破持戒皮。斷禪定肉。破智慧骨。失微妙善心髓。如佛初游迦毗羅婆國。與千二百五十比丘俱。悉是梵志之身。供養火故。形容憔悴。絕食苦行故。膚體瘦黑。凈飯王心念言。我子侍從雖復心凈清潔并無容貌。我當擇取累重多子孫者。家出一人為佛弟子。如是思惟已。敕下國中。簡擇諸釋貴戚子弟。應書之身皆令出家。是時斛飯王子提婆達多。出家學道誦六萬法聚。精進修行滿十二年。其后為供養利故來至佛所。求學神通。佛告憍曇。汝觀五陰無常可以得道。亦得神通。而不為說取通之法。出求舍利弗目揵連乃至五百阿羅漢。皆不為說言。汝當觀五陰無常。可以得道可以得通。不得所求涕泣不樂。到阿難所求學神通。是時阿難未得他心智。敬其兄故如佛所言以授提婆達多。受學通法入山不久便得五神通。得五神通已自念。誰當與我作檀越者。如王子阿阇世。有大王相。欲與為親厚。到天上取天食。還到郁旦羅越。取自然粳米。至閻浮林中取閻浮果。與王子阿阇世。或時自變其身。作象寶馬寶以惑其心。或作嬰孩坐其膝上。王子抱之嗚唼與唾。時時自說己名令太子知之。種種變態以動其心。王子意惑。于奈園中大立精舍。四種供養并種種雜供無物不備。以給提婆達多。日日率諸大臣。自為送五百釜羹飯。提婆達多大得供養而徒眾鮮少。自念。我有三十相減佛未幾。直以弟子未集。若大眾圍繞與佛何異。如是思惟已生心破僧得五百弟子。舍利弗目犍連說法教化。僧還和合。爾時提婆達多便生惡心推山壓佛。金剛力士以金剛杵而遙擲之。碎石迸來傷佛足指。華色比丘尼呵之。復以拳打尼。尼即時眼出而死。作三逆罪。與惡邪師富蘭那外道等為親厚。斷諸善根心無愧悔。復以惡毒著指爪中。欲因禮佛以中傷佛。欲去未到王舍城中。地自然破裂火車來迎生入地獄。提婆達多身有三十相。而不能忍伏其心。為供養利故而作大罪。生入地獄。以是故言利養瘡深破皮至髓應當除卻愛供養人心。是為菩薩忍心不愛著供養恭敬人。復次供養有三種。一者先世因緣福德故。二者今世功德修戒禪定智慧故為人敬養。三者虛妄欺惑內無實德外如清白。以誑時人而得供養。于此三種供養中。心自思惟。若先世因緣勤修福德今得供養。是為勤身作之而自得耳。何為于此而生貢高。譬如春種秋獲。自以力得何足自憍。如是思惟已。忍伏其心不著不憍。若今世故功德而得供養當自思惟。我以智慧。若知諸法實相。若能斷結。以此功德故。是人供養于我無事。如是思惟已。自伏其心不自憍高。此實愛樂功德不愛我也。譬如罽賓三藏比丘。行阿蘭若法至一王寺。寺設大會。守門人見其衣服粗弊遮門不前。如是數數以衣服弊故每不得前。便作方便假借好衣而來。門家見之聽前不禁。既至會坐得種種好食。先以與衣。眾人問言。何以爾也。答言。我比數來每不得入。今以衣故得在此坐得種種好食。實是衣故得之。故以與衣。行者以修行功德持戒智慧故而得供養。自念此為功德非為我也。如是思惟能自伏心是名為忍。若虛妄欺偽而得供養。是為自害不可近也。當自思惟。若我以此虛妄而得供養。與惡賊劫盜得食無異。是為墮欺妄罪。如是于三種供養人中心不愛著亦不自高。是名生忍。問曰。人未得道衣食為急。云何方便能得忍。心不著不愛給施之人。答曰。以智慧力觀無常相苦相無我相心常厭患。譬如罪人臨當受戮。雖復美味在前家至勸喻。以憂死故。雖飲食肴膳不覺滋味。行者亦爾。常觀無常相苦相。雖得供養心亦不著。又如獐鹿為虎搏逐追之不舍。雖得好草美水飲食心無染著。行者亦爾。常為無常虎逐不舍須臾思惟厭患。雖得美味亦不染著。是故行者于供養人中心得自忍。復次若有女人來欲娛樂誑惑菩薩。菩薩是時當自伏心忍不令起。如釋迦文尼佛在菩提樹下。魔王憂愁遣三玉女。一名樂見。二名悅彼。三名渴愛。來現其身作種種姿態欲壞菩薩。菩薩是時心不傾動目不暫視。三女念言。人心不同好愛各異。或有好少或愛中年或好長好短好黑好白。如是眾好各有所愛。是時三女各各化作五百美女。一一化女作無量變態從林中出。譬如黑云電光暫現。或揚眉頓睫嫈嫇細視。作眾伎樂種種姿媚。來近菩薩欲以態身觸逼菩薩。爾時密跡金剛力士嗔目叱之。此是何人而汝妖媚敢來觸嬈。爾時密跡說偈呵之

　汝不知天命　　失好而黃髯
　大海水清美　　今日盡苦堿
　汝不知日減　　婆藪諸天墮
　火本為天口　　而今一切啖　

汝不知此事。敢輕此圣人。是時眾女逡巡小退。語菩薩言。今此眾女端嚴無比可自娛意。端坐何為。菩薩言。汝等不凈臭穢可惡去勿妄談。菩薩是時即說偈言

　是身為穢藪　　不凈物腐積
　是實為行廁　　何足以樂意　

女聞此偈自念。此人不知我等清凈天身而說此偈。即自變身還復本形。光曜昱爍照林樹間作天伎樂。語菩薩言。我身如是有何可呵。菩薩答言。時至自知。問曰。此言何謂。以偈答言

　諸天園林中　　七寶蓮華池
　天人相娛樂　　失時汝自知
　是時見無常　　天人樂皆苦
　汝當厭欲樂　　愛樂正真道　

女聞偈已心念。此人大智無量。天樂清凈猶知其惡不可當也。即時滅去。菩薩如是觀淫欲樂。能自制心忍不傾動。復次菩薩觀欲種種不凈。于諸衰中女衰最重。刀火雷電霹靂怨家毒蛇之屬猶可暫近。女人慳妒嗔諂妖穢斗諍貪嫉不可親近。何以故。女子小人心淺智薄唯欲是視。不觀富貴智德名聞。專行欲惡破人善根。桎梏枷鎖閉系囹圄。雖曰難解是猶易開。女鎖系人染固根深。無智沒之難可得脫。眾病之中女病最重。如佛偈言

　寧以赤鐵　　宛轉眼中　　不以散心
　邪視女色　　含笑作姿　　憍慢羞恥
　回面攝眼　　美言妒嗔　　行步妖穢
　以惑于人　　淫羅彌網　　人皆沒身
　坐臥行立　　回眄巧媚　　薄智愚人
　為之心醉　　執劍向敵　　是猶可勝
　女賊害人　　是不可禁　　蚖蛇含毒
　猶可手捉　　女情惑人　　是不可觸
　有智之人　　所應不視　　若欲觀之
　當如母姊　　諦視觀之　　不凈填積
　淫火不除　　為之燒滅　

復次女人相者。若得敬待則令夫心高。若敬待情舍則令夫心怖。女人如是恒以煩惱憂怖與人。云何可近。親好乖離女人之罪。巧察人要女人之智。大火燒人是猶可近。清風無形是亦可捉。蚖蛇含毒猶亦可觸。女人之心不可得實。何以故女人之相。不觀富貴端政名聞智德族姓技藝辯言親厚愛重。都不在心唯欲是視。譬如蛟龍不擇好丑唯欲殺人。又復女人不瞻視憂苦憔悴。給養敬待憍奢叵制。復次若在善人之中。則自畜心高。無智人中視之如怨。富貴人中追之敬愛。貧賤人中視之如狗。常隨欲心不隨功德。如說國王有女名曰拘牟頭。有捕魚師名述婆伽。隨道而行。遙見王女在高樓上窗中見面。想像染著心不暫舍。彌歷日月不能飲食。母問其故以情答母。我見王女心不能忘。母諭兒言。汝是小人。王女尊貴不可得也。兒言。我心愿樂不能暫忘。若不如意不能活也。母為子故入王宮中。常送肥魚美肉以遺王女而不取價。王女怪而問之欲求何愿。母白王女。愿卻左右當以情告。我唯有一子敬慕王女情結成病。命不云遠。愿垂愍念賜其生命。王女言。汝去月十五日于某甲天祠中住天像后。母還語子。汝愿已得告之如上。沐浴新衣在天像后住。王女至時白其父王。我有不吉須至天祠以求吉福。王言大善。即嚴車五百乘出至天祠。既到敕諸從者。齊門而止獨入天祠。天神思惟。此不應爾。王為世主不可令此小人毀辱王女。即厭此人令睡不覺。王女既入見其睡。重推之不悟。即以瓔珞直十萬兩金遺之而去。去后此人得覺見有瓔珞。又問眾人知王女來。情愿不遂憂恨懊惱。淫火內發自燒而死。以是證故知。女人之心不擇貴賤唯欲是從。復次昔有國王女。逐旃陀羅共為不凈。又有仙人女隨逐師子。如是等種種女人之心無所選擇。以是種種因緣。于女人中除去情欲忍不愛著。云何嗔惱人中而得忍辱。當自思惟。一切眾生有罪因緣更相侵害。我今受惱亦本行因緣。雖非今世所作。是我先世惡報。我今償之。應當甘受何可逆也。譬如負債。債主索之應當歡喜償債不可嗔也。復次行者常行慈心。雖有惱亂逼身必能忍受。譬如羼提仙人。在大林中修忍行慈。時迦利王將諸婇女入林游戲。飲食既訖王小睡息。諸婇女輩游花林間。見此仙人加敬禮拜在一面立。仙人爾時為諸婇女贊說慈忍。其言美妙聽者無厭。久而不去。迦利王覺不見婇女拔劍追蹤。見在仙人前立。憍妒隆盛。嗔目奮劍而問仙人。汝作何物。仙人答言。我今在此修忍行慈。王言。我今試汝。當以利劍截汝耳鼻斬汝手足。若不嗔者知汝修忍。仙人言任意。王即拔劍截其耳鼻斬其手足。而問之言。汝心動不。答言。我修慈忍心不動也。王言。汝一身在此無有勢力。雖口言不動誰當信者。是時仙人即作誓言。若我實修慈忍血當為乳。即時血變為乳。王大驚喜。將諸婇女而去。是時林中龍神為此仙人雷電霹靂。王被毒害沒不還宮。以是故言于惱亂中能行忍辱。復次菩薩修行悲心。一切眾生常有眾苦。處胎迫隘受諸苦痛。生時迫迮骨肉如破。冷風觸身甚于劍戟。是故佛言。一切苦中生苦最重。如是老病死苦種種困厄。云何行人復加其苦。是為瘡中復加刀破。復次菩薩自念。我不應如諸余人常隨生死水流。我當逆流以求盡源入泥洹道。一切凡人侵至則嗔。益至則喜。怖處則畏。我為菩薩不可如彼。雖未斷結當自抑制修行忍辱惱害不嗔敬養不喜。眾苦艱難不應怖畏。當為眾生興大悲心。復次菩薩若見眾生來為惱亂。當自念言。是為我之親厚亦是我師。益加親愛敬心待之。何以故。彼若不加眾惱惱我則我不成忍辱。以是故言。是我親厚亦是我師。復次菩薩心知如佛所說。眾生無始世界無際。往來五道輪轉無量。我亦曾為眾生父母兄弟。眾生亦皆曾為我父母兄弟。當來亦爾。以是推之不應惡心而懷嗔害。復次思惟。眾生之中佛種甚多。若我嗔意向之則為嗔佛。若我嗔佛則為已了。如說鴿鳥當得作佛。今雖是鳥不可輕也。復次諸煩惱中嗔為最重。不善報中嗔報最大。余結無此重罪。如釋提婆那民問佛。偈言

　何物殺安隱　　何物殺不悔
　何物毒之根　　吞滅一切善
　何物殺而贊　　何物殺無憂　

佛答偈言

　殺嗔心安隱　　殺嗔心不悔
　嗔為毒之根　　嗔滅一切善
　殺嗔諸佛贊　　殺嗔則無憂　

菩薩思惟。我今行悲。欲令眾生得樂。嗔為吞滅諸善毒害一切。我當云何行此重罪。若有嗔恚自失樂利。云何能令眾生得樂。復次諸佛菩薩以大悲為本。從悲而出嗔為滅悲之毒。特不相宜。若壞悲本何名菩薩。菩薩從何而出。以是之故應修忍辱。若眾生加諸嗔惱當念其功德。今此眾生雖有一罪。更自別有諸妙功德。以其功德故不應嗔。復次此人若罵若打是為治我。譬如金師煉金垢隨火去真金獨在。此亦如是。若我有罪是從先世因緣。今當償之不應嗔也。當修忍辱。復次菩薩慈念眾生猶如赤子。閻浮提人多諸憂愁少有歡日。若來罵詈或加讒賊。心得歡樂此樂難得恣汝罵之。何以故。我本發心欲令眾生得歡喜故。復次世間眾生常為眾病所惱。又為死賊。常隨伺之。譬如怨家恒伺人便。云何善人而不慈愍。復欲加苦苦未及彼先自受害。如是思惟不應嗔彼當修忍辱。復次當觀嗔恚其咎最深。三毒之中無重此者。九十八使中此為最堅。諸心病中第一難治。嗔恚之人不知善不知非善。不觀罪福不知利害不自憶念。當墮惡道善言忘失。不惜名稱不知他惱。亦不自計身心疲惱。嗔覆慧眼專行惱他。如一五通仙人。以嗔恚故雖修凈行殺害一國如旃陀羅。復次嗔恚之人。譬如虎狼難可共止。又如惡瘡易發易壞。嗔恚之人譬如毒蛇人不喜見。積嗔之人。惡心漸大至不可至。殺父殺君惡意向佛。如拘睒彌國比丘。以小因緣嗔心轉大分為二部。若欲斷當終竟三月猶不可了。佛來在眾舉相輪手遮而告言

　汝諸比丘　　勿起斗諍　　惡心相續
　苦報甚重　

　汝求涅槃　　棄舍世利　　在善法中
　云何嗔諍　　世人忿諍　　是猶可恕
　出家之人　　何可諍斗　　出家心中
　懷毒自害　　如冷云中　　火出燒身　

諸比丘白佛言。佛為法王愿小默然。是輩侵我不可不答。佛念是人不可度也。于眾僧中凌虛而去。入林樹間寂然三昧。嗔罪如是乃至不受佛語。以是之故應當除嗔修行忍辱。復次能修忍辱慈悲易得。得慈悲者則至佛道。問曰。忍辱法皆好。而有一事不可。小人輕慢謂為怖畏。以是之故不應皆忍。答曰。若以小人輕慢謂為怖畏。而欲不忍。不忍之罪甚于此也。何以故。不忍之人賢圣善人之所輕賤。忍辱之人為小人所慢。二輕之中。寧為無智所慢。不為賢圣所賤。何以故。無智之人輕所不輕。賢圣之人賤所可賤。以是之故當修忍辱。復次忍辱之人。雖不行布施禪定。而常得微妙功德生天上人中。后得佛道。何以故。心柔軟故。復次菩薩思惟。若人今世惱我毀辱奪利。輕罵系縛且當含忍。若我不忍。當墮地獄鐵垣熱地受無量苦。燒炙燔煮不可具說。以是故知。小人無智雖輕而貴。不忍用威雖快而賤。是故菩薩應當忍辱。復次菩薩思惟。我初發心誓為眾生治其心病。今此眾生為嗔恚結使所病。我當治之。云何而復以之自病應當忍辱。譬如藥師療治眾病。若鬼狂病拔刀罵詈不識好丑。醫知鬼病但為治之而不嗔恚。菩薩若為眾生嗔惱罵詈。知其為嗔恚者煩惱所病狂心所使。方便治之無所嫌責亦復如是。復次菩薩育養一切愛之如子。若眾生嗔惱菩薩。菩薩愍之不嗔不責。譬如慈父撫育子孫。子孫幼稚未有所識。或時罵詈打擲不敬不畏。其父愍其愚小愛之愈至。雖有過罪不嗔不恚。菩薩忍辱亦復如是。復次菩薩思惟。若眾生嗔惱加我我當忍辱。若我不忍今世心悔。后入地獄受苦無量。若在畜生。作毒龍惡蛇師子虎狼。若為餓鬼火從口出。譬如人被火燒。燒時痛輕后痛轉重。復次菩薩思惟。我為菩薩欲為眾生益利。若我不能忍辱。不名菩薩名為惡人。復次菩薩思惟。世有二種。一者眾生數。二者非眾生數。我初發心誓為一切眾生。若有非眾生數山石樹木風寒冷熱水雨侵害。但求[衝-重+素]之初不嗔恚。今此眾生是我所為。加惡于我。我當受之。云何而嗔。復次菩薩知從久遠已來。因緣和合假名為人無實人法。誰可嗔者。是中但有骨血皮肉。譬如累墼又如木人機關動作有去有來。知其如此不應有嗔。若我嗔者是則愚癡自受罪苦。以是之故應修忍辱。復次菩薩思惟。過去無量恒河沙等諸佛。本行菩薩道時。皆先行生忍然后修行法忍。我今求學佛道。當如諸佛法。不應起嗔恚如魔界法。以是故應當忍辱。如是等種種無量因緣故能忍。是名生忍

大智度論卷第十四大智度論釋初品中羼提波羅蜜法忍義第二十五(卷第十五)

　　　　龍樹菩薩造


　　　　后秦龜茲國三藏鳩摩羅什奉　詔譯


云何名法忍。忍諸恭敬供養眾生及諸嗔惱淫欲之人。是名生忍。忍其供養恭敬法及嗔惱淫欲法。是為法忍。復次法忍者。于內六情不著。于外六塵不受。能于此二不作分別。何以故。內相如外外相如內。二相俱不可得故。一相故。因緣合故。其實空故。一切法相常清凈故。如真際法性相故。不二入故。雖無二亦不一。如是觀諸法心信不轉。是名法忍。如毗摩羅鞊經中。法住菩薩說生滅為二不生不滅是不二入法門。乃至文殊尸利說。無聞無見一切心滅無說無語。是不二入法門。毗摩羅鞊默然無言。諸菩薩贊言。善哉善哉。是真不二入法門。復次一切法有二種。一者眾生。二者諸法。菩薩于眾生中忍如先說。今說法中忍。法有二種。心法非心法。非心法中有內有外。外有寒熱風雨等。內有饑渴老病死等。如是等種種名為非心法。心法中有二種。一者嗔恚憂愁疑等。二者淫欲憍慢等。是二名為心法。菩薩于此二法能忍不動。是名法忍。問曰。于眾生中若嗔惱害命得罪。憐愍得福。寒熱風雨無有增損。云何而忍。答曰。雖無增損而自生惱亂憂苦害菩薩道。以是故應當忍。復次非但殺惱眾生故得罪。為惡心作因緣故有罪。所以者何。雖殺眾生而無記心是便無罪。慈念眾生雖無所與而大得福。以是故寒熱風雨雖無增損。然以能生惡意故得罪。以是故應當忍。復次菩薩。自知宿罪因緣生此苦處。此我自作我應自受。如是思惟是故能忍。復次菩薩思惟。國土有二種。有凈有不凈。菩薩若生不凈國中。受此辛苦饑寒眾惱。自發凈愿。我成佛時國中無此眾苦。此雖不凈乃是我利。復次菩薩思惟。世間八法賢圣所不能免。何況于我。以是故應當忍。復次菩薩思惟。知此人身無牢無強。為老病死所逐。雖復天身清凈無老無病。耽著天樂。譬如醉人。不得修行道福出家離欲。以是故。于此人身自忍修福利益眾生。復次菩薩思惟我受此四大五眾身。應有種種苦分。無有受身而不苦者。富貴貧賤出家在家。愚智明闇無得免者。何以故。富貴之人常有畏怖守護財物。譬如肥羊早就屠機。如烏銜肉眾烏逐之。貧賤之人有饑寒之苦。出家之人今世雖苦后世受福得道。在家之人今世雖樂。后世受苦。愚人先求今世樂。無常對至后則受苦。智人思惟無常苦。后則受樂得道。如是等受身之人無不有苦。是故菩薩應當行忍。復次菩薩思惟一切世間皆苦我當云何于中而欲求樂。復次菩薩思惟。我于無量劫中常受眾苦無所利益未曾為法。今日為眾生求佛道。雖受此苦當得大利。是故外內諸苦悉當忍受。復次菩薩大心誓愿。若阿鼻泥犁苦我當忍之。何況小苦而不能忍。若小不忍何能忍大。如是種種外法中忍名曰法忍。問曰。云何內心法中能忍。答曰。菩薩思惟。我雖未得道諸結未斷。若當不忍與凡人不異。非為菩薩。復自思惟。若我得道斷諸結使則無法可忍。復次。饑渴寒熱。是外魔軍。結使煩惱。是內魔賊。我當破此二軍。以成佛道。若不爾者。佛道不成。如說。佛苦行六年。魔王來言。剎利貴人。汝千分生中正有一分活耳。速起還國布施修福。可得今世后世人中天上之樂道。不可得汝唐勤苦。汝若不受軟言守迷不起。我當將大軍眾來擊破汝。菩薩言。我今當破汝大力內軍。何況外軍。魔言。何等是我內軍。答曰

　欲是汝初軍　　憂愁為第二
　饑渴第三軍　　渴愛為第四
　睡眠第五軍　　怖畏為第六
　疑悔第七軍　　嗔恚為第八
　利養虛稱九　　自高蔑人十
　如是等軍眾　　厭沒出家人
　我以禪智力　　破汝此諸軍
　得成佛道已　　度脫一切人　

菩薩于此諸軍雖未能破。著忍辱鎧捉智慧劍執禪定楯。遮諸煩惱箭。是名內忍。復次菩薩于諸煩惱中。應當修忍不應斷結。何以故。若斷結者所失甚多。墮阿羅漢道中。與根敗無異。是故遮而不斷。以修忍辱不隨結使。問曰。云何結使未斷而能不隨。答曰。正思惟故。雖有煩惱而能不隨。復次思惟。觀空無常相故。雖有妙好五欲不生諸結。譬如國王。有一大臣。自覆藏罪。人所不知。王言。取無脂肥羊來。汝若不得者當與汝罪。大臣有智。系一大羊以草谷好養。日三以狼而畏怖之。羊雖得養肥而無脂。牽羊與王。王遣人殺之肥而無脂。王問云何得爾。答以上事。菩薩亦如是。見無常苦空狼。令諸結使脂消諸功德肉肥。復次菩薩功德福報無量故。其心柔軟諸結使薄易修忍辱。譬如師子王在林中吼。有人見之叩頭求哀則放令去。虎豹小物不能爾也。何以故。師子王貴獸有智分別故。虎豹賤蟲不知分別故。又如壞軍得值大將則活值遇小兵則死。復次菩薩智慧力。觀嗔恚有種種諸惡。觀忍辱有種種功德。是故能忍結使。復次菩薩心有智力能斷結使。為眾生故。久住世間知結使是賊。是故忍而不隨。菩薩系此結賊。不令縱逸而行功德。譬如有賊以因緣故不殺。堅閉一處而自修事業。復次菩薩實知諸法相故。不以諸結使為惡。不以功德為妙。是故于結不嗔功德不愛。以此智力故。能修忍辱。如偈說

　菩薩斷除諸不善　　乃至極微滅無余
　大功德福無有量　　所造事業無不辦
　菩薩大智慧力故　　于諸結使不能惱
　是故能知諸法相　　生死涅槃一無二　

如是種種因緣雖未得道。于諸煩惱法中能忍。是名法忍。復次菩薩。于一切法。知一相無二。一切法可識相故言一。眼識識色。乃至意識識法。是可識相法。故言一。復次一切法可知相故言一。苦法智苦比智。知苦諦。集法智集比智。知集諦。滅法智滅比智。知滅諦。道法智道比智。知道諦。及善世智亦知苦集滅道虛空非智緣滅。是可知相法故言一。復次一切法可緣相故言一。眼識及眼識相應法緣色。耳識鼻識舌識身識亦如是。意識及意識相應法。亦緣眼亦緣色亦緣眼識。乃至緣意緣法緣意識。一切法可緣相故言一。復次有人言一切法各皆一。一復有一名為二。三一名為三。如是乃至千萬皆是一。而假名為千萬。復次一切法中有相故言一。一相故名為一。一切物名為法。法相故名為一。如是等無量一門。破異相不著一。是名法忍

復次菩薩觀一切為二。何等二。二名內外相。內外相故內非外相。外非內相。復次一切法有無相故為二。空不空常非常我非我色非色可見不可見有對非有對有漏無漏有為無為心法非心法心數法非心數法心相應法非心相應法。如是無量二門破一不著二。是名為法忍。復次菩薩或觀一切法為三。何等為三。下中上善不善無記有無非有非無。見諦斷思惟斷無斷學無學非學非無學報有報非報非有報。如是無量三門破一不著異。是名為法忍。復次菩薩雖未得無漏道結使未斷。能信無漏圣法及三種法印。一者一切有為生法無常等印。二者一切法無我印。三者涅槃實法印。得道賢圣人自得自知。菩薩雖未得道。能信能受是名法忍。復次于十四難不答法中。有常無常等。觀察無礙不失中道。是法能忍是為法忍。如一比丘。于此十四難思惟觀察。不能通達心不能忍。持衣缽至佛所白佛言。佛能為我解此十四難。使我意了者當作弟子。若不能解我當更求余道。佛告癡人汝本共我要誓。若答十四難汝作我弟子耶。比丘言不也。佛言。汝癡人今何以言。若不答我不作弟子。我為老病死人說法濟度。此十四難是斗諍法。于法無益但是戲論。何用問為。若為汝答汝心不了。至死不解不能得脫生老病死。譬如有人身被毒箭。親屬呼醫欲為出箭涂藥。便言未可出箭。我先當知汝姓字親里父母年歲。次欲知箭出在何山何木何羽。作箭鏃者為是何人是何等鐵。復欲知弓何山木何蟲角。復欲知藥是何處生是何種名。如是等事盡了了知之。然后聽汝出箭涂藥。佛問比丘此人可得知此眾事然后出箭不。比丘言。不可得知。若待盡知此則已死。佛言。汝亦如是。為邪見箭愛毒涂已入汝心。欲拔此箭作我弟子。而不欲出箭。方欲求盡世間常無常邊無邊等。求之未得則失慧命。與畜生同死。自投黑闇。比丘慚愧深識佛語。即得阿羅漢道。復次菩薩。欲作一切智人。應推求一切法。知其實相。于十四難中不滯不礙。知其是心重病。能出能忍。是名法忍。復次佛法甚深清凈微妙。演暢種種無量法門。能一心信受不疑不悔。是名法忍。如佛所言。諸法雖空。亦不斷亦不滅。諸法因緣相續生亦非常。諸法雖無神亦不失罪福。一心念頃。身諸法諸根諸慧轉滅不停。不至后念。新新生滅。亦不失無量世中因緣業。諸眾界入中皆空無神。而眾生輪轉五道中受生死。如是等種種甚深微妙法。雖未得佛道。能信能受不疑不悔。是為法忍。復次阿羅漢辟支佛。畏惡生死早求入涅槃。菩薩未得成佛。而欲求一切智。欲憐愍眾生。欲了了分別知諸法實相。是中能忍是名法忍。問曰。云何觀諸法實相。答曰。觀知諸法無有瑕隙。不可破不可壞是為實相。問曰。一切語皆可答可破可壞。云何言不可破壞是為實相。答曰。以諸法不可破故。佛法中一切言語道過。心行處滅常不生不滅。如涅槃相。何以故。若諸法相實有不應無。若諸法先有今無。則是斷滅。復次諸法不應是常。何以故。若常則無罪無福無所傷殺。亦無施命亦無修行利益亦無縛無解。世間則是涅槃。如是等因緣故。諸法不應常。若諸法無常。則是斷滅亦無罪無福亦無增損。功德業因緣果報亦失。如是等因緣故。諸法不應無常。問曰。汝言佛法中常亦不實無常亦不實。是事不然。何以故。佛法中常亦實無常亦實。常者數緣盡非數緣盡。虛空不生不住不滅故。是常相。無常者。五眾生住滅故無常相。汝何以言常無常皆不實。答曰。圣人有二種語。一者方便語。二者直語。方便語者。為人為因緣故。為人者為眾生說。是常是無常。如對治悉檀中說。若說無常。欲拔眾生三界著樂。佛思惟。以何令眾生得離欲。是故說無常法。如偈說

　若觀無生法　　于生法得離
　若觀無為法　　于有為得離　

云何生生名因緣和合。無常不自在屬因緣。有老病死相欺誑相破壞相。是名生生。則是有為法。如對治悉檀說。常無常非實相。二俱過故。若諸法非有常非無常。是為愚癡論。所以者何。若非有則破無。若非無則破有。若破此二事更有何法可說。問曰。佛法常空相中。非有非無。空以除有空。空遮無。是為非有非無。何以言愚癡論。答曰。佛法實相不受不著。汝非有非無受著故。是為癡論。若言非有非無。是則可說可破。是心生處是斗諍處。佛法則不然。雖因緣故說非有非無。不生著。不生著則不可壞不可破。諸法若有邊若無邊若有無邊若非有無邊。若死后有去若死后無去若死后有去無去若死后非有去非無去。是身是神身異神異亦如是皆不實。于六十二見中。觀諸法亦皆不實。如是一切除卻。信佛法清凈不壞相。心不悔不轉。是名法忍。復次有無二邊。觀諸法生時住時則為有見相。觀諸法老時壞時則為無見相。三界眾生多著此二見相。是二種法虛誑不實。若實有相則不應無。何以故。今無先有則墮斷中。若斷是則不然。復次一切諸法。名字和合故謂之為有。以是故。名字和合所生法不可得。問曰。名字所生法雖不可得。則有名字和合。答曰。若無法。名字為誰而和合。是則無名字。復次若諸法實有。不應以心識故知有。若以心識故知有。是則非有。如地堅相。以身根身識知故有。若無身根身識知則無堅相。問曰。身根身識若知若不知。而地常是堅相。答曰。若先自知有堅相。若從他聞則知有堅相。若先不知不聞則無堅相。復次地若常是堅相。不應舍其相。如凝酥蠟蜜樹膠。融則舍其堅相墮濕相中。金銀銅鐵等亦爾。如水為濕相。寒則轉為堅相。如是等種種悉皆舍相。復次諸論議師輩。有能令無。無能令有。諸賢圣人坐禪人。能令地作水水作地。如是等諸法皆可轉。如十一切入中說。復次是有見。為貪欲嗔恚愚癡結縛斗諍故生。若有生此欲恚等處。是非佛法。何以故。佛法相善凈故。以是故非實。復次一切法有二種。色法無色法。色法分析乃至微塵散滅無余。如檀波羅蜜品破施物中說。無色法五情所不知故。意情生住滅時觀故。知心有分。有分故無常。無常故空。空故非有。彈指頃有六十時。一一時中心有生滅。相續生故。知是貪心是嗔心是癡心是信心清凈智慧禪定心。行者觀心生滅。如流水燈焰。此名入空智門。何以故。若一時生余時中滅者。此心應常。何以故。此極少時中無滅故。若一時中無滅者。應終始無滅。復次佛說有為法皆有三相。若極少時中生而無滅者是為非有為法若極少時中心生住滅者。何以但先生而后滅。不先滅而后生。復次若先有心后有生。則心不待生。何以故。先已有心故。若先有生則生無所生。又生滅性相違。生則不應有滅。滅時不應有生。以是故一時不可得。異亦不可得。是即無生。若無生則無住滅。若無生住滅則無心數法。無心數法則無心不相應。諸行色無色法無故。無為法亦無。何以故因有為故有無為。若無有為則亦無無為。復次見作法無常故。知不作法常。若然者。今見作法是有法。不作法應是無法。以是故常法不可得。復次外道及佛弟子。說常法有同有異。同者虛空涅槃。外道有神時方微塵冥初。如是等名為異。又佛弟子說非數緣滅是常。又復言滅因緣法常。因緣生法無常。摩訶衍中。常法法性如真際。如是等種種。名為常法虛空涅槃。如先贊菩薩品中說。神及時方微塵亦如上說。以是故不應言諸法有。若諸法無者。有二種。一者常無。二者斷滅故無。若先有今無若今有后無是則斷滅。若然者則無因緣。無因緣者應一物中出一切物。亦應一切物中都無所出。后世中亦如是。若斷罪福因緣。則不應有貧富貴賤之異及墮惡道畜生中。若言常無則無苦集滅道。若無四諦則無法寶。若無法寶則無八賢圣道。若無法寶僧寶則無佛寶。若如是者則破三寶。復次若一切法實空者。則無罪福亦無父母亦無世間禮法亦無善無惡。然則善惡同門是非一貫。一切物盡無。如夢中所見。若言實無有如是失。此言誰當信者。若言顛倒故見有者。當見一人時。何以不見二三。以其實無而顛倒見故。若不墮此有無見。得中道實相。云何知實。如過去恒河沙等諸佛菩薩所知所說。未來恒河沙等諸佛菩薩所知所說。現在恒河沙等諸佛菩薩所知所說。信心大故不疑不悔。信力大故能持能受。是名法忍。復次禪定力故。心柔軟清凈聞諸法實相應心與會。信著深入無疑無悔。所以者何。疑悔是欲界系法。粗惡故。不入柔軟心中。是名法忍。復次智慧力故。于一切諸法中。種種觀無有一法可得者。是法能忍能受不疑不悔。是名法忍。復次菩薩思惟。凡夫人以無明毒故。于一切諸法中作轉相。非常作常想苦作樂想。無我有我想空謂有實。非有為有有為非有。如是等種種法中作轉相。得圣實智慧破無明毒。知諸法實相。得無常苦空無我智慧。棄舍不著。是法能忍是名法忍。復次觀一切諸法。從本已來常空今世亦空。是法能信能受是為法忍。問曰。若從本已來常空今世亦空。是為惡邪。云何言法忍。答曰。若觀諸法畢竟空。取相心著是為惡邪見。若觀空不著不生邪見。是為法忍。如偈說

　諸法性常空　　心亦不著空
　如是法能忍　　是佛道初相　

如是等種種入智慧門。觀諸法實相心不退不悔不隨諸觀。亦無所憂。能得自利利他。是名法忍。是法忍有三種。行清凈不見忍辱法。不見己身。不見罵辱人。不戲諸法。是時名清凈法忍。以是事故說菩薩住般若波羅蜜中能具足羼提波羅蜜。不動不退故。云何名不動不退。嗔恚不生不出惡言。身不加惡心無所疑。菩薩知般若波羅蜜實相。不見諸法心無所著故。若人來罵若加楚毒殺害。一切能忍。以是故說住般若波羅蜜中。能具足羼提波羅蜜

　　大智度論釋初品中毗梨耶波羅蜜義第二十六

【經】身心精進不懈息故應具足毗梨耶波羅蜜

【論】毗梨耶(秦言精進)問曰。如精進。是一切善法本。應最在初。今何以故第四。答曰。布施持戒忍辱世間常有。如客主之義法應供給。乃至畜生亦知布施。或有人種種因緣故能布施。若為今世若為后世。若為道故布施。不須精進。如持戒者。見為惡之人王法治罪。便自畏懼不敢為非。或有性善不作諸惡。有人聞今世作惡后世受罪。而以怖畏故能持戒。有人聞持戒因緣故得離生老病死。是中心生口言。我從今日不復殺生。如是等即是戒。豈須精進波羅蜜而能行耶。如忍辱中。若罵若打若殺。或畏故不報。或少力或畏罪或修善人法或為求道故默然不報。皆不必須精進波羅蜜乃能忍也。今欲得知諸法實相。行般若波羅蜜故修行禪定。禪定是實智慧之門。是中應勤修精進一心行禪。復次布施持戒忍辱。是大福德安隱快樂。有好名譽。所欲者得。既得知此福利之味。今欲增進更得妙勝禪定智慧。譬如穿井已見濕泥。轉加增進必望得水。又如鉆火已得見煙。倍復力勵必望得火。欲成佛道凡有二門。一者福德。二者智慧。行施戒忍是為福德門。知一切諸法實相摩訶般若波羅蜜。是為智慧門。菩薩入福德門。除一切罪所愿皆得。若不得愿者。以罪垢遮故。入智慧門則不厭生死。不樂涅槃。二事一故。今欲出生摩訶般若波羅蜜。般若波羅蜜。要因禪定門。禪定門必須大精進力。何以故散亂心。不能得見諸法實相。譬如風中然燈不能照物。燈在密屋明必能照。是禪定智慧。不可以福愿求。亦非粗觀能得。要須身心精勤急著不懈爾乃成辦。如佛所說。血肉脂髓皆使竭盡。但令皮骨筋在不舍精進。如是乃能得禪定智慧。得是二事則眾事皆辦。以是故精進第四。名為禪定實智慧之根。上三中雖有精進少故不說。問曰。有人言。但行布施持戒忍辱故得大福德。福德力故所愿皆得。禪定智慧自然而至。復何用精進波羅蜜為。答曰。佛道甚深難得。雖有布施持戒忍辱力。要須精進。得甚深禪定實智慧及無量諸佛法。若不行精進則不生禪定。禪定不生則不得生梵天王處。何況欲求佛道。復次有人。如民大居士等欲得無量寶物則應意皆得。如頂生王王四天下。天雨七寶及所須之物。釋提婆那民分座與坐。雖有是福然不能得道。如羅頻珠比丘。雖得阿羅漢道乞食七日不得空缽而還。后以禪定火自燒其身而般涅槃。以是故知。非但福德力故得道。欲成佛道要須勤大精進。問曰。菩薩觀精進有何利益。而勤修不懈。答曰。一切今世后世道德利益皆由精進得。復次若人欲自度身。尚當勤急精進。何況菩薩誓愿欲度一切。如贊精進偈中說

　有人不惜身　　智慧心決定
　如法行精進　　所求事無難
　如農失勤修　　所收必豐實
　亦如涉遠路　　勤則必能達
　若得生天上　　及得涅槃樂
　如是之因緣　　皆由精進力
　非天非無因　　自作故自得
　誰有智慧人　　而不自勉勵
　三界火熾然　　譬如大炎火
　有智決斷人　　乃能得免離
　以是故佛告　　阿難正精進
　如是不懈怠　　直至于佛道
　勉強而勤修　　穿地能通泉
　精進亦如是　　無求而不得
　能如行道法　　精進不懈者
　無量果必得　　此報終不失　

復次精進法。是一切諸善法之根本。能出生一切諸道法乃至阿耨多羅三藐三菩提。何況于小利。如毗尼中說。一切諸善法乃至阿耨多羅三藐三菩提。皆從精進不放逸生。復次精進能動發先世福德。如雨潤種能令必生此亦如是。雖有先世福德因緣。若無精進則不能生。乃至今世利尚不能得。何況佛道。復次諸大菩薩荷負眾生。受一切苦乃至阿鼻泥犁中苦。心亦不懈。是為精進。復次一切眾事。若無精進則不能成。譬如下藥以巴豆為主。若除巴豆則無下力。如是意止神足根力覺道必待精進。若無精進則眾事不辦。如戒唯在八道不在余處。信在根力余處則無。如精進者無處不有。既總眾法而別自有門。譬如無明使遍在一切諸使中。而別有不共無明。問曰。菩薩欲得一切佛法。欲度一切眾生。欲滅一切煩惱。皆得如意。云何增益。精進而能得佛。譬如小火不能燒大林。火勢增益能燒一切。答曰。菩薩從初發心作誓愿。當令一切眾生得歡樂。常為一切不自惜身。若惜身者于諸善法不能成辦。以是故增益精進。復次菩薩種種因緣呵懈怠心。令樂著精進。懈怠黑云覆諸明慧。吞滅功德增長不善。懈怠之人。初雖小樂后則大苦。譬如毒食。初雖香美久則殺人。懈怠之心燒諸功德譬如大火燒諸林野。懈怠之人失諸功德。譬如被賊無復遺余。如偈說

　應得而不得　　已得而復失
　既自輕其身　　眾人亦不敬
　常處大闇中　　無有諸威德
　尊貴智慧法　　此事永以失
　聞諸妙道法　　不能以益身
　如是之過失　　皆由懈怠心
　雖聞增益法　　不能得上及
　如是之過罪　　皆由懈怠心
　生業不修理　　不入于道法
　如是之過失　　皆由懈怠心
　上智所棄遠　　中人時復近
　下愚為之沒　　如豬樂在溷
　若為世中人　　三事皆廢失
　欲樂及財利　　福德亦復沒
　若為出家人　　則不得二事
　生天及涅槃　　名譽二俱失
　如是諸廢失　　欲知其所由
　一切諸賊中　　無過懈怠賊
　以是眾罪故　　懶心不應作
　馬井二比丘　　懈怠墜惡道
　雖見佛聞法　　猶亦不自免　

如是等種種。觀懈怠之罪精進增長。復次觀精進之益。今世后世佛道涅槃之利皆由精進。復次菩薩知一切諸法皆空無所有。而不證涅槃。憐愍眾生集諸善法。是精進波羅蜜力。復次菩薩一人獨無等侶。以精進福德力故。能破魔軍及結使賊得成佛道。既得佛道。于一切諸法一相無相其實皆空。而為眾生說諸法種種名字種種方便。度脫眾生老病死苦。將滅度時以法身。與彌勒菩薩摩訶薩迦葉阿難等。然后入金剛三昧。自碎身骨令如芥子。以度眾生而不舍精進力。復次如阿難。為諸比丘說七覺意。至精進覺意。佛問阿難。汝說精進覺意耶。阿難言說精進覺意。如是三問三答。佛即從坐起告阿難。人能愛樂修行精進。無事不得得至佛道終不虛也。如是種種因緣。觀精進利而得增益。如是精進。佛有時說為欲。或時說精進。有時說不放逸。譬如人欲遠行。初欲去時是名為欲。發行不住是為精進。能自勸勵不令行事稽留。是為不放逸。以是故知欲生精進。精進生故不放逸。不放逸故能生諸法。乃至得成佛道。復次菩薩欲脫生老病死亦欲度脫眾生。常應精進一心不放逸。如人擎油缽行大眾中。現前一心不放逸故大得名利。又如偏閣崄道若懸繩若乘山羊。此諸惡道以一心不放逸故。身得安隱。今世大得名利。求道精進亦復如是。若一心不放逸所愿皆得。復次譬如水流能決大石。不放逸心亦復如是。專修方便。常行不廢。能破煩惱諸結使山。復次菩薩有三種思惟。若我不作不得果報。若我不自作不從他來。若我作者終不失。如是思惟當必精進。為佛道故勤修專精而不放逸。如一小阿蘭若。獨在林中坐禪而生懈怠。林中有神是佛弟子。入一死尸骨中。歌舞而來。說此偈言

　林中小比丘　　何以生懈廢
　晝來若不畏　　夜復如是來　

是比丘驚怖起坐內自思惟。中夜復睡。是神復現十頭口中出火牙爪如劍眼赤如炎。顧語將從捉此懈怠比丘。此處不應懈怠。何以故爾。是比丘大怖即起思惟。專精念法得阿羅漢道。是名自強精進不放逸力能得道果。復次是精進不自惜身而惜果報。于身四儀坐臥行住常勤精進。寧自失身不廢道業。譬如失火以瓶水投之。唯存滅火而不惜瓶。如仙人師教弟子說偈言

　決定心悅豫　　如獲大果報
　如愿事得時　　乃知此最妙　

如是種種因緣。觀精進之利。能令精進增益。復次菩薩修諸苦行。若有人來求索頭目髓腦盡能與之。而自念言。我有忍辱精進智慧方便之力受之尚苦。何況愚騃三涂眾生。我當為此眾生故。勤修精進早成佛道而度脫之

大智度論卷第十五大智度論釋初品中毗梨耶波羅蜜義第二十七(卷第十六)

　　　　龍樹菩薩造


　　　　后秦龜茲國三藏鳩摩羅什奉　詔譯


問曰。云何名精進相。答曰。于事必能起發無難。志意堅強心無疲惓所作究竟。以此五事為精進相。復次如佛所說。精進相者。身心不息故。譬如釋迦牟尼佛。先世曾作賈客主。將諸賈人入崄難處。是中有羅剎鬼。以手遮之言。汝住莫動不聽汝去。賈客主即以右拳擊之。拳即著鬼挽不可離。復以左拳擊之亦不可離。以右足蹴之足復粘著。復以左足蹴之亦復如是。以頭沖之頭即復著。鬼問言。汝今如是欲作何等心休息未。答言。雖復五事被系。我心終不為汝息也。當以精進力。與汝相擊要不懈退。鬼時歡喜心念。此人膽力極大。即語人言。汝精進力大。必不休息放汝令去。行者如是。于善法中初夜中夜后夜誦經坐禪求諸法實相。不為諸結使所覆身心不懈。是名精進相。是精進名心數法勤行不住相。隨心行共心生。或有覺有觀或無覺有觀或無覺無觀。如阿毗曇法廣說。于一切善法中勤修不懈。是名精進相。于五根中名精進根。根增長名精進力。心能開悟名精進覺。能到佛道涅槃城。是名正精進。四念處中能勤系心。是精進分。四正勤是精進門。四如意足中。欲精進即是精進。六波羅蜜中名精進波羅蜜。問曰。汝先贊精進。今說精進相。是名何精進。答曰。是一切善法精進中相。問曰。今說摩訶般若波羅蜜論議中。應說精進波羅蜜。何以故。說一切善法中精進。答曰。初發心菩薩于一切善法中精進。漸漸次第得精進波羅蜜。問曰。一切善法中精進多。今說精進波羅蜜。已入一切善法精進中。答曰。為佛道精進名為波羅蜜。諸余善法中精進。但名精進。不名波羅蜜。問曰。一切善法中勤何以不名精進波羅蜜。而獨名菩薩精進為波羅蜜。答曰。波羅蜜名到彼岸。世間人及聲聞辟支佛。不能具足行諸波羅蜜。是故不名為精進波羅蜜。復次是人無大慈大悲。棄舍眾生不求十力四無所畏十八不共法一切智及無礙解脫無量身無量光明無量音聲無量持戒禪定智慧。以是故是人精進不名波羅蜜。復次菩薩精進不休不息一心求佛道。如是行者名為精進波羅蜜。如好施菩薩。求如意珠抒大海水。正使筋骨枯盡終不懈廢。得如意珠以給眾生濟其身苦。菩薩如是難為能為。是為菩薩精進波羅蜜。復次菩薩以精進力為首。行五波羅蜜。是時名為菩薩精進波羅蜜。譬如眾藥和合能治重病。菩薩精進亦如是。但行精進不能行五波羅蜜。是不名菩薩精進波羅蜜。復次菩薩精進。不為財利富貴力勢。亦不為身不為生天轉輪王梵釋天王。亦不自為以求涅槃。但為佛道利益眾生。如是相名為菩薩精進波羅蜜。復次菩薩精進。修行一切善法大悲為首。如慈父愛子。唯有一子而得重病。一心求藥救療其病。菩薩精進以慈為首亦復如是。救療一切心無暫舍。復次菩薩精進。以實相智慧為首。行六波羅蜜。是名菩薩精進波羅蜜。問曰。諸法實相無為無作。精進有為有作相。云何以實相為首。答曰。雖知諸法實相無為無作。以本愿大悲欲度眾生故。于無作中以精進力度脫一切。復次若諸法實相無為無作如涅槃相。無一無二。汝云何言實相與精進相異耶。汝即不解諸法相。復次爾時菩薩觀三界五道眾生各失所樂。無色界天樂定心著。不覺命盡。墮在欲界中受禽獸形。色界諸天亦復如是。從清凈處墮。還受淫欲在不凈中。欲界六天樂著五欲。還墮地獄受諸苦痛。見人道中。以十善福貿得人身。人身多苦少樂壽盡多墮惡趣中。見諸畜生受諸苦惱。鞭杖驅馳負重涉遠。項領穿壞熱鐵燒爍。此人宿行因緣。以系縛眾生鞭杖苦惱。如是等種種因緣故。受象馬牛羊獐鹿畜獸之形。淫欲情重無明偏多。受鵝鴨孔雀鴛鴦鳩鴿雞鹥鸚鵡百舌之屬。受此眾鳥種類百千。淫行罪故。身生毛羽隔諸細滑。嘴[口*(甚-其+庚)]粗[革*卬]不別觸味。嗔恚偏多。受毒蛇蝮蝎蚑蜂百足含毒之蟲。愚癡多故。受蚓蛾蜣螂蟻螻鵂鹥角鴟之屬諸騃蟲鳥。憍慢嗔恚多故。受師子虎豹諸猛獸身。邪慢緣故。受生驢豬駱駝之中。慳貪嫉妒輕躁短促故。受獼猴[狂-王+哥]玃熊羆之形。邪貪憎嫉業因緣故。受貓貍土虎諸獸之身。無愧無慚饕餐因緣故。受烏鵲鴟鷲諸鳥之形。輕慢善人故。受雞狗野干等身。大作布施嗔恚曲心。以此因緣故受諸龍身。大修布施心高陵瘧苦惱眾生。受金翅鳥形。如是等種種結使業因緣故。受諸畜生禽獸之苦。菩薩得天眼觀眾生輪轉五道回旋其中。天中死人中生。人中死天中生。天中死生地獄中。地獄中死生天上。天上死生餓鬼中。餓鬼中死還生天上。天上死生畜生中。畜生中死生天上。天上死還生天上地獄餓鬼畜生亦如是欲界中死色界中生。色界中死欲界中生。欲界中死無色界中生。無色界中死欲界中生。欲界中死欲界中生。色界無色界亦如是。活地獄中死黑繩地獄中生。黑繩地獄中死活地獄中生。活地獄中死還生活地獄中。合會地獄乃至阿鼻地獄亦如是。炭坑地獄中死。沸屎地獄中生。沸屎地獄中死。炭坑地獄中生。炭坑地獄中死。還生炭坑地獄中。燒林地獄乃至摩訶波頭摩地獄亦如是。展轉生其中。卵生中死胎生中生。胎生中死卵生中生。卵生中死還生卵生中。胎生濕生化生亦如是。閻浮提中死弗婆提中生。弗婆提中死閻浮提中生。閻浮提中死還生閻浮提中。劬陀尼郁怛羅越亦如是。四天處死三十三天中生。三十三天中死四天處生。四天處死還生四天處。三十三天乃至他化自在天亦如是。梵眾天中死梵輔天中生。梵輔天中死梵眾天中生。梵眾天中死還生梵眾天中。梵輔天少光天無量光光音少凈無量凈遍凈何那跋羅伽得生。大果虛空處。識處。無所有處。非有想非無想處。亦如是。非有想非無想天中死阿鼻地獄中生。如是展轉生五道中。菩薩見是已生大悲心。我于眾生為無所益。雖與世樂樂極則苦。當以佛道涅槃常樂益于一切。云何而益。當勤大精進乃得實智慧。得實智慧知諸法實相。以余波羅蜜助成以益眾生。是為菩薩精進波羅蜜。見餓鬼中饑渴故兩眼陷毛發長。東西馳走若欲趣水。護水諸鬼以鐵杖逆打。設無守鬼水自然竭。或時天雨雨化為炭。或有餓鬼常被火燒。如劫盡時諸山火出。或有餓鬼羸瘦狂走。毛發蓬亂以覆其身。或有餓鬼常食屎尿涕唾歐吐蕩滌余汁。或時至廁溷邊立伺求不凈汁。或有餓鬼常求產婦藏血飲之。形如燒樹咽如針孔。若與其水千歲不足或有餓鬼。自破其頭以手取腦而舐。或有餓鬼形如黑山鐵鎖鎖頸叩頭求哀歸命獄卒。或有餓鬼先世惡口。好以粗語加彼眾生。眾生憎惡見之如仇。以此罪故墮餓鬼中。如是等種種罪故。墮餓鬼趣中受無量苦痛。見八大地獄苦毒萬端。活大地獄中諸受罪人各各共斗。惡心嗔諍手捉利刀互相割剝。以槊相刺。鐵叉相叉。鐵棒相棒。鐵杖相捶。鐵鏟相貫。而以利刀互相切膾。又以鐵爪而相爴裂。各以身血而相涂漫。痛毒逼切悶無所覺。宿業因緣冷風來吹。獄卒喚之咄諸罪人還活。以是故名活地獄。即時平復復受苦毒。此中眾生以宿行因緣好殺物命。牛羊禽獸。為田業舍宅奴婢妻子國土錢財故而相殺害。如是等種種殺業報故。受此劇罪。見黑繩大地獄中罪人。為惡羅剎獄卒鬼匠。常以黑熱鐵繩。拼度罪人。以獄中鐵斧煞之斫之。長者令短短者令長。方者使圓圓者使方。斬截四肢卻其耳鼻落其手足。以大鐵鋸解析揣截。破其肉分臠臠稱之。此人宿行因緣讒賊忠良。妄語惡口兩舌無義語枉殺無辜。或作姧吏酷暴侵害。如是等種種惡口讒賊故受此罪。見合會大地獄中。惡羅剎獄卒作種種形。牛馬豬羊獐鹿狐狗虎狼師子六駁大鳥雕鷲鶉鳥。作此種種諸鳥獸頭。而來吞啖咬嚙[齒*齊]掣罪人。兩山相合大熱鐵輪轢諸罪人令身破碎。熱鐵臼中搗之令碎。如笮蒲桃亦如壓油。譬如蹂場聚肉成[卄/積]。積頭如山。血流成池。雕鷲虎狼各來諍掣。此人宿業因緣多殺牛馬豬羊獐鹿狐兔虎狼師子六駁大鳥眾鳥。如是等種種鳥獸多殘賊故還為此眾鳥獸頭來害罪人。又以力勢相陵枉壓羸弱。受兩山相合罪。慳貪嗔恚愚癡怖畏故。斷事輕重不以正理。或破正道轉易正法。受熱鐵輪轢熱鐵臼搗。第四第五名叫喚大叫喚。此大地獄其中罪人羅剎獄卒頭黃如金。眼中火出著赤色衣。身肉堅勁走疾如風。手足長大口出惡聲。捉三股叉箭。墮如雨刺射罪人。罪人狂怖叩頭求哀。小見放舍小見憐愍。即時將入熱鐵地獄縱廣百由旬。驅打馳走足皆焦然。脂髓流出如笮蘇油。鐵棒棒頭頭破腦出如破酪瓶。斫剉割剝身體糜爛。而復將入鐵閣。屋間黑煙來熏。互相推壓更相怨毒。皆言何以壓我才欲求出其門以閉。大聲嗥呼音常不絕。此人宿行因緣。皆由斗秤欺誑非法斷事。受寄不還。侵陵下劣。惱諸窮貧令其號哭。破他城郭壞人聚落傷害劫剝。室家怨毒舉城叫喚。有時譎詐欺誑誘之。令出而復害之。如是等種種因緣故。受如此罪。大叫喚地獄中人。皆坐熏殺穴居之類。幽閉囹圄或闇煙窟中而熏殺之。或投井中劫奪他財。如是等種種因緣。受大叫喚地獄罪。第六第七熱大熱地獄。中有二大銅鑊。一名難陀二名跋難陀(秦言喜大喜也)堿沸水滿中。羅剎鬼獄卒以罪人投中。如廚士烹肉。人在鑊中腳上頭下。譬如煮豆熟爛。骨節解散皮肉相離。知其已爛以叉叉出。行業因緣冷風吹活。復投炭坑中。或著沸屎中。譬如魚出于水而著熱沙中。又以濃血而自煎熬。從炭坑中出。投之焰床強驅令坐。眼耳鼻口及諸毛孔一切火出。此人宿世惱亂父母師長沙門婆羅門。于諸好人福田中惱令心熱。以此罪故受熱地獄罪。或有宿世煮生繭。或生炙豬羊。或以木貫人而生炙之。或焚燒山野及諸聚落佛圖精舍。及天神等。或推眾生著火坑中。如是等種種因緣。生此地獄中。見阿鼻地獄。縱廣四千里周回鐵壁。于七地獄其處最深。獄卒羅剎以大鐵椎椎諸罪人。如鍛師打鐵。從頭剝皮乃至其足。以五百釘釘挓其身如挓牛皮。互相掣挽應手破裂。熱鐵火車以轢其身驅入火坑。令抱炭出熱沸屎河驅令入中。有鐵嘴毒蟲。從鼻中入腳底出。從足下入口中出。豎劍道中驅令馳走。足下破碎如廚膾肉。利刀劍槊飛入身中。譬如霜樹落葉隨風亂墜。罪人手足耳鼻支節。皆被斫剝割截在地流血成池。二大惡狗一名賒摩二名賒婆羅。鐵口猛毅破人筋骨。力踰虎豹猛如師子。有大刺林驅逼罪人強令上樹。罪人上時刺便下向。下時刺便上向。大身毒蛇蝮蝎惡蟲競來嚙之。大鳥長嘴破頭啖腦。入堿河中隨流上下。出則蹈熱鐵地行鐵刺上。或坐鐵杙杙從下入。以鉗開口灌以洋銅。吞熱鐵丸入口。口焦入咽咽爛入腹。腹然五藏皆焦直過墮地。但見惡色恒聞臭氣常觸粗澀遭諸苦痛迷悶委頓。或狂逸唐突或藏竄投擲或顛匐墮落。此人宿行多造大惡五逆重罪。斷諸善根法言非法非法言法。破因破果憎嫉善人。以是罪故入此地獄受罪最劇。如是等種種八大地獄周圍其外復有十六小地獄為眷屬。八寒冰八炎火。其中罪毒不可見聞。八炎火地獄者。一名炭坑二名沸屎三名燒林四名劍林五名刀道六名鐵刺林七名堿河八名銅橛。是為八。八寒冰地獄者。一名頞浮陀(少多有孔)二名尼羅浮陀(無孔)三名阿羅羅(寒戰聲也)四名阿婆婆(亦患寒聲)五名睺睺(亦是患寒聲)六名漚波羅(此地獄外壁似青蓮花也)七名波頭摩(紅蓮花罪人生中受苦也)八名摩訶波頭摩。是為八。若破清凈戒出家法。令白衣輕賤佛道。或排眾生著火坑中。或眾生命未盡頃于火上炙之。如是等種種因緣。墮炭坑地獄中。大火炎炭至膝燒罪人身。若沙門婆羅門福田食。以不凈手觸。或先啖或以不凈物著中。或以熱沸屎灌他身破凈命。以邪命自活。如是等種種因緣。墮沸屎地獄中。沸屎深廣如大海水。中有蟲以鐵為嘴破罪人頭啖腦破骨食髓。若焚燒草木傷害諸蟲。或燒林大獵為害彌廣。如是等種種因緣。墮燒林地獄中。草木火然以燒罪人。若執持刀劍斗諍傷殺。若斫樹壓人以報宿怨。若人以忠信誠告而密相中陷。如是等種種因緣。墮劍林地獄中。此地獄罪人入中。風吹劍葉割截手足耳鼻皆令墮落。是時林中有烏鷲惡狗來食其肉。若以利刀刺人。若橛若槍傷人。若斷截道路撥徹橋梁。破正法道示以非法道。如是等種種因緣。墮利刀道地獄中。利刀道地獄者。于絕壁狹道中。豎利刀令罪人行上而過。若犯邪淫侵他婦女貪受樂觸。如是等種種因緣。墮鐵刺林地獄中。刺樹高一由旬。上有大毒蛇化作美女身。喚此罪人上來共汝作樂。獄卒驅之令上。刺皆下向貫刺罪人。身被刺害入骨徹髓。既至林上化女還復蛇身。破頭入腹處處穿穴皆悉破爛。忽復還活身體平復。化女復在樹下喚之獄卒以箭仰射呼之令下刺復仰刺。既得到地化女身復毒蛇破罪人身。如是久久從熱鐵刺林出。遙見河水清涼快樂。走往趣之入中變成熱沸堿水。罪人在中須臾之頃。皮肉離散骨立水中。獄卒羅剎以叉鉤出之。持著岸上。此人宿行因緣。傷殺水性魚鱉之屬。或時排人及諸眾生令沒水中。或投之沸湯或投之冰水。如是等種種惡業因緣故受此罪。若在銅橛地獄。獄卒羅剎問諸罪人。汝何處來。答言。我苦悶不知來處。但患饑渴若言渴。是時獄卒即驅逐罪人令坐熱銅橛上。以鐵鉗開口灌以洋銅。若言饑坐之銅橛吞以鐵丸入口。口焦入咽咽爛入腹。腹然五藏爛壞直過墮地。此人宿行因緣劫盜他財以自供口。諸出家人或時詐病多求酥油石蜜。或無戒無禪無有智慧。而多受人施或惡口傷人。如是等種種宿業因緣。墮銅橛地獄。若人墮頞浮陀地獄中。其處積冰毒風來吹。令諸罪人皮毛裂落筋肉斷絕骨破髓出。即復完堅受罪如初。此人宿業因緣。寒月剝人或劫盜凍人薪火。或作惡龍嗔毒忿恚。放大雹雨冰凍害人。或輕賤謗毀若佛及佛弟子持戒之人。或口四業作眾重罪。如是等種種因緣。墮頞浮陀地獄中。尼羅浮陀亦如是。頞浮陀少多有孔時得出入。尼羅波絕無孔罅無出入處。呵婆婆呵羅羅睺睺此三地獄。寒風噤戰口不能開。因其呼聲而以名獄。漚波羅獄中。凍冰浹渫有似青蓮花。波頭摩狀。如此間赤蓮花。摩呵波頭摩。是中拘迦離住處。有智之人聞是驚言。咄以此無明恚愛法故。乃受此苦。出而復入無窮無已。菩薩見此如是思惟。此苦業因緣皆是無明諸煩惱所作。我當精進勤修六度集諸功德。斷除眾生五道中苦。興發大哀增益精進。如見父母幽閉囹圄拷掠搒笞憂毒萬端。方便求救心不暫舍。菩薩見諸眾生受五道苦念之如父亦復如是。復次菩薩精進世世勤修。求諸財寶給施眾生心無懈廢。自有財物能盡施與心亦不懈。復次精進持戒。若大若小一切能受。一切能持不毀不犯。大如毛發。設有違失即時發露初不覆藏。復次勤修忍辱。若人刀杖打害罵詈毀辱及恭敬供養。一切能忍不受不著。于深法中其心不沒亦不疑悔。復次專精一心修諸禪定。能住能守得五神通及四等心勝處背舍十一切處。具諸功德得四念處及諸菩薩見佛三昧。復次菩薩精進求法不懈。身心勤力供養法師。種種恭敬供給給使。初不違失亦不廢退。不惜身命以為法故。誦讀問答。初中后夜思惟憶念籌量分別。求其因緣選擇同異。欲知實相一切諸法自相異相總相別相一相有相無相如實相。諸佛菩薩無量智慧心不沒不退。是名菩薩精進。如是等種種因緣。能生能辦種種善法。是故名為精進波羅蜜。波羅蜜義如先說。復次菩薩精進。名為精進波羅蜜。余人精進不名波羅蜜。問曰。云何為精進滿足。答曰。菩薩生身法性身能具功德。是為精進波羅蜜滿足。滿足義如上說。身心精進。不廢息故。問曰。精進是心數法。經何以名身精進。答曰。精進雖是心數法。從身力出故名為身精進。如受是心數法。而有五識相應受。是名身受有意識相應受是為心受。精進亦如是。身力勤修若手布施。口誦法言。若講說法。如是等名為身口精進。復次行布施持戒。是為身精進。忍辱禪定智慧是名心精進。復次外事勤修是為身精進。內自專精是為心精進。粗精進名為身。細精進名為心。為福德精進名為身。為智慧精進是為心。若菩薩初發心乃至得無生忍。于是中間名身精進。生身未舍故得無生忍。舍肉身得法性身。乃至成佛。是為心精進。復次菩薩初發心時功德未足故。種三福因緣。布施持戒善心漸得福報。以施眾生。眾生未足。更廣修福發大悲心。一切眾生不足于財多作眾惡。我以少財不能滿足其意。其意不滿不能勤受教誨。不受道教不能得脫生老病死。我當作大方便給足于財令其充滿。便入大海求諸異寶。登山履危以求妙藥。入深石窟求諸異物石汁珍寶以給眾生。或作薩陀婆冒涉崄道。劫賊師子虎狼惡獸。為布施眾生故。勤求財寶不以為難。藥草咒術能令銅變為金。如是種種變化致諸財物。及四方無主物以給眾生。是為身精進。得五神通能自變化作諸美味。或至天上取自然食。如是等名為心精進。能集財寶以用布施。是為身精進。以是布施之德。得至佛道。是為心精進。生身菩薩行六波羅蜜。是為身精進。法性身菩薩行六波羅蜜。是為心精進(未得法身心則隨身。已得法身則心不隨身。身不累心也)

復次一切法中皆能成辦不惜身命。是為身精進。求一切禪定智慧時心不懈惓。是為心精進。復次身精進者。受諸勤苦終不懈廢。如說。波羅柰國梵摩達王。游獵于野林中見二鹿群。群各有主。一主有五百群鹿。一主身七寶色。是釋迦牟尼菩薩。一主是提婆達多。菩薩鹿王見人王大眾殺其部黨。起大悲心逕到王前。王人競射飛矢如雨。王見此鹿直進趣已無所忌憚。敕諸從人攝汝弓矢無得斷其來意。鹿王既至跪白人王。君以嬉游逸樂小事故。群鹿一時皆受死苦。若以供膳輒當差次日送一鹿以供王廚。王善其言聽如其意。于是二鹿群主大集差次各當一日送應次者。是時提婆達多鹿群中。有一鹿懷子來白其主。我身今日當應送死。而我懷子子非次也。乞垂料理使死者得次生者不濫。鹿王怒之言。誰不惜命。次來但去何得辭也。鹿母思惟。我王不仁不以理恕不察我辭。橫見嗔怒不足告也。即至菩薩王所以情具白。王問此鹿。汝主何言。鹿曰。我主不仁。不見料理而見嗔怒。大王仁及一切故來歸命。如我今日天地雖曠無所控告。菩薩思惟。此甚可愍。若我不理抂殺其子。若非次更差次未及之。如何可遣。唯有我當代之思。之既定。即自送身遣鹿母還。我今代汝汝勿憂也。鹿王逕到王門。眾人見之怪其自來以事白王。王亦怪之而命令前問言。諸鹿盡耶。汝何以來。鹿王言。大王仁及群鹿人無犯者。但有滋茂何有盡時。我以異部群中有一鹿懷子。以子垂產身當殂割子亦并命。歸告于我我以愍之。非分更差是亦不可。若歸而不救無異木石。是身不久必不免死。慈救苦厄功德無量。若人無慈與虎狼無異。王聞是言即從坐起。而說偈言

　我實是畜獸　　名曰人頭鹿
　汝雖是鹿身　　名為鹿頭人
　以理而言之　　非以形為人
　若能有慈惠　　雖獸實是人
　我從今日始　　不食一切肉
　我以無畏施　　且可安汝意　

諸鹿得安王得仁信。復次如愛法梵志。十二歲遍閻浮提。求知圣法而不能得。時世無佛佛法亦盡。有一婆羅門言。我有圣法一偈若實愛法當以與汝。答言。實愛法。婆羅門言。若實愛法當以汝皮為紙以身骨為筆以血書之。當以與汝。即如其言破骨剝皮以血寫偈

　如法應修行　　非法不應受
　今世亦后世　　行法者安隱　

復次昔野火燒林。林中有一雉勤身自力。飛入水中漬其毛羽來滅大火。火大水少往來疲乏不以為苦。是時天帝釋來問之言。汝作何等。答言。我救此林愍眾生故。此林蔭育處廣清涼快樂。我諸種類及諸宗親并諸眾生皆依仰此。我有身力云何懈怠而不救之。天帝問言。汝乃精勤當至幾時。雉言。以死為期。天帝言。汝心雖爾誰證知者。即自立誓。我心至誠信不虛者火即當滅。是時凈居天。知菩薩弘誓。即為滅火。自古及今唯有此林。常獨蔚茂不為火燒。如是等種種。宿世所行難為能為。不惜身命國財妻子象馬七珍頭目骨髓勤施不惓。如說。菩薩為諸眾生。一日之中千死千生如檀尸忍禪。般若波羅蜜中所行如是。菩薩本生經中種種因緣相。是為身精進。于諸善法修行。信樂不生疑悔而不懈怠。從一切賢圣。下至凡人求法無厭。如海吞流。是為菩薩心精進。問曰。心無厭足是事不然。所以者何。若所求事辦所愿已成是則應足。若理不可求事不可辦。亦應舍廢。云何恒無厭足。如人穿井求泉。用功轉多。轉無水相。則應止息。亦如行道。已到所在不應復行。云何恒無厭足。答曰。菩薩精進。不可以世間譬喻為比。如穿井力少則不能得水。非無水也。若此處無水余處必有如有所至。必求至佛至佛無厭誨人不惓。故言無厭。復次菩薩精進志愿弘曠。誓度一切而眾生無盡。是故精進亦不可盡。汝言事辦應止是事不然。雖得至佛眾生未盡不應休息。譬如火相若不滅終不冷。菩薩精進亦復如是。未入滅度終不休息。以是故十八不共法中。欲及精進二事常修。復次菩薩不住法住般若波羅蜜中不廢精進。是菩薩精進非佛精進。復次菩薩未得菩薩道。生死身以好事施眾生。眾生反更以不善事加之。或有眾生。菩薩贊美反更毀辱。菩薩恭敬而反輕慢。菩薩慈念反求其過。謀欲中傷。此眾生等無有力勢來惱菩薩。菩薩于此眾生發弘誓愿。我得佛道要當度此惡中之惡諸眾生輩。于此惡中其心不懈生大悲心。譬如慈母憐其子病憂念不舍如是相是為菩薩精進。復次行布施波羅蜜時。十方種種乞兒來欲求索。不應索者皆來索之。及所愛重難舍之物。語菩薩言。與我兩眼。與我頭腦骨髓愛重妻子及諸貴價珍寶。如是等難舍之物。乞者強索。其心不動慳嗔不起。見疑心不生。一心為佛道故布施。譬如須彌山四方風吹所不能動。如是種種相。是名精進波羅蜜。復次菩薩精進。遍行五波羅蜜。是為精進波羅蜜。問曰。若行戒波羅蜜時。若有人來乞三衣缽盂。若與之則毀戒。何以故佛不聽故。若不與則破檀波羅蜜。精進云何遍行五事。答曰。若新行菩薩。則不能一世一時遍行五波羅蜜。如菩薩行檀波羅蜜時。見餓虎饑急欲食其子。菩薩是時興大悲心即以身施。菩薩父母以失子故。憂愁懊惱兩目失明。虎殺菩薩亦應得罪而不籌量。父母憂苦虎得殺罪。但欲滿檀自得福德。又如持戒比丘。隨事輕重擯。諸犯法。被擯之人愁苦懊惱。但欲持戒不愍其苦。或時行世俗般若息慈悲心。如釋迦牟尼菩薩。宿世為大國王太子。父王有梵志師不食五谷。眾人敬信以為奇特。太子思惟人有四體必資五谷。而此人不食必是曲取人心非真法也。父母告子此人精進不食五谷是世希有。汝何愚甚而不敬之。太子答言。愿小留意。此人不久證驗自出。是時太子求其住處至林樹間。問林中牧牛人。此人何所食啖。牧牛者答言。此人夜中少多服酥以自全命。太子知已還宮欲出其證驗。即以種種諸下藥草熏青蓮華。清旦梵志入宮坐王邊。太子手執此花來供養之拜已授與。梵志歡喜自念。王及夫人內外大小皆服事我。唯太子不見敬信。今日以好華供養甚善無量。得此好華敬所來處。舉以向鼻嗅之。華中藥氣入腹。須臾腹內藥作欲求下處。太子言。梵志不食何緣向廁。急捉之須臾便吐王邊。吐中純酥。證驗現已。王與夫人乃知其詐。太子言。此人真賊求名故以誑一國。如是行世俗般若。但求滿智。寢憐愍心不畏人嗔。或時菩薩行出世間般若。于持戒布施心不染著。何以故施者受者所施財物。于罪不罪于嗔不嗔。于進于怠攝心散心不可得故。復次菩薩行精進波羅蜜。于一切法不生不滅非常非無常非苦非樂非空非實非我非無我非一非異非有非無。盡知一切諸法因緣和合。但有名字實相不可得。菩薩作如是觀。知一切有為皆是虛誑心息無為。欲滅其心唯以寂滅為安隱。爾時念本愿憐愍眾生故。還行菩薩法集諸功德。菩薩自念我雖知諸法虛誑。眾生不知是事。于五道中受諸苦痛。我今當具足行六波羅蜜。菩薩報得神通。亦得佛道三十二相八十種好。一切智慧大慈大悲無礙解脫。十力四無所畏十八不共法三達等無量諸佛法。得是法時一切眾生皆得信凈。皆能受行愛樂佛法能辦是事。皆是精進波羅蜜力。是為精進波羅蜜。如佛所說。爾時菩薩精進不見身不見心。身無所作心無所念。身心一等而無分別。所求佛道以度眾生。不見眾生為此岸。佛道為彼岸。一切身心所作放舍。如夢所為覺無所作。是名寂滅。諸精進故名為波羅蜜。所以者何。知一切精進皆是邪偽故。以一切作法皆是虛妄不實。如夢如幻。諸法平等是為真實。平等法中不應有所求索。是故知一切精進皆是虛妄。雖知精進虛妄。而常成就不退。是名菩薩真實精進。如佛言。我于無量劫中。頭目髓腦以施眾生令其愿滿。持戒忍辱禪定時。在山林中身體干枯。或持齋節食。或絕諸色味或忍罵辱刀杖之患。是故身體焦枯。又常坐禪曝露勤苦以求智慧。誦讀思惟問難講說。一切諸法以智分別好惡粗細虛實多少。供養無量諸佛。殷勤精進求此功德。欲具足五波羅蜜。我是時無所得。不得檀尸羼精進禪智慧波羅蜜。見然燈佛以五華散佛。布發泥中。得無生法忍。即時六波羅蜜滿。于空中立偈贊然燈佛。見十方無量諸佛。是時得實精進身。精進平等故得心平等。心平等故得一切諸法平等。如是種種因緣相。名為精進波羅蜜

大智度論卷第十六大智度論釋初品中禪波羅蜜第二十八(卷第十七)

　　　　龍樹菩薩造


　　　　后秦龜茲國三藏鳩摩羅什奉　詔譯


【經】不亂不味故。應具足禪波羅蜜

【論】問曰。菩薩法以度一切眾生為事。何以故。閑坐林澤靜默山間。獨善其身棄舍眾生。答曰。菩薩身雖遠離眾生心常不舍。靜處求定得實智慧以度一切。譬如服藥將身權息家務。氣力平健則修業如故。菩薩宴寂亦復如是。以禪定力故服智慧藥。得神通力還在眾生。或作父母妻子。或作師徒宗長。或天或人下至畜生。種種語言方便開導。復次菩薩行布施持戒忍辱是三事。名為福德門。于無量世中。作天王釋提桓因轉輪圣王閻浮提王。常施眾生七寶衣服。五情所欲今世后世皆令具足。如經中說。轉輪圣王以十善教民。后世皆生天上。世世利益眾生令得快樂。此樂無常還復受苦。菩薩因此發大悲心。欲以常樂涅槃利益眾生。此常樂涅槃。從實智慧生實智慧從一心禪定生。譬如然燈。燈雖能照在大風中不能為用。若置之密宇其用乃全。散心中智慧亦如是。若無禪定靜室。雖有智慧其用不全。得禪定則實智慧生。以是故菩薩雖離眾生遠在靜處求得禪定。以禪定清凈故智慧亦凈。譬如油炷凈故其明亦凈。以是故欲得凈智慧者。行此禪定。復次若求世間近事。不能專心則事業不成。何況甚深佛道而不用禪定。禪定名攝諸亂心。亂心輕飄甚于鴻毛。馳散不停駛過疾風。不可制止劇于獼猴。暫現轉滅甚于掣電。心相如是不可禁止。若欲制之非禪不定。如偈說

　禪為守智藏　　功德之福田
　禪為清凈水　　能洗諸欲塵
　禪為金剛鎧　　能遮煩惱箭
　雖未得無余　　涅槃分已得
　得金剛三昧　　摧碎結使山
　得六神通力　　能度無量人
　囂塵蔽天日　　大雨能淹之
　覺觀風散心　　禪定能滅之　

復次禪定難得。行者一心專求不廢乃當得之。諸天及神仙猶尚不能得。何況凡夫懈怠心者。如佛在尼拘盧樹下坐禪。魔王三女。說偈問言

　獨坐林樹間　　六根常寂默
　有若失重寶　　無援愁苦毒
　容顏世無比　　而常閉目坐
　我等心有疑　　何求而在此　

爾時世尊。以偈答曰

　我得涅槃味　　不樂處染愛
　內外賊已除　　汝父亦滅退
　我得甘露味　　安樂坐林間
　恩愛之眾生　　為之起慈心　

是時三女。心生慚愧而自說言。此人離欲不可動也。即滅去不現。問曰。行何方便得禪波羅蜜。答曰。卻五事(五塵)除五法(五蓋)行五行。云何卻五事當呵責五欲。哀哉眾生常為五欲所惱而猶求之不已。此五欲者得之轉劇。如火炙疥。五欲無益如狗咬骨。五欲增諍如鳥競肉。五欲燒人如逆風執炬。五欲害人如踐惡蛇。五欲無實如夢所得。五欲不久如假借須臾。世人愚惑貪著五欲至死不舍。為之后世受無量苦。譬如愚人貪著好果。上樹食之不肯時下。人伐其樹樹傾乃墮身首毀壞痛惱而死。又此五欲得時須臾。樂失時為大苦。如蜜涂刀舐者。貪甜不知傷舌。五欲法者與畜生共。有智者識之能自遠離。如說。有一優婆塞。與眾估客遠出治生。是時寒雪夜行失伴。在一石窟中住。時山神變為一女。來欲試之。說此偈言

　白雪覆山地　　鳥獸皆隱藏
　我獨無所恃　　惟愿見愍傷　

優婆塞兩手掩耳。而答偈言

　無羞弊惡人　　說此不凈言
　水漂火燒去　　不欲聞汝聲
　有婦心不欲　　何況造邪淫
　諸欲樂甚淺　　大苦患甚深
　諸欲得無厭　　失之為大苦
　未得愿欲得　　得之為所惱
　諸欲樂甚少　　憂苦毒甚多
　為之失身命　　如蛾赴燈火　

山神聞此偈已。即擎此人送至伴中。是為智者呵欲不可。著五欲者。名為妙色聲香味觸。欲求禪定皆應棄之。云何棄色。觀色之患。若人著色諸結使火。盡皆熾然燒害人身。如火燒金銀。煮沸熱蜜雖有色味燒身爛口。急應舍之。若人染著妙色美味亦復如是。復次好惡在人色無定也。何以知之。如遙見所愛之人即生喜愛心。若遙見怨家惡人即生怒害心。若見中人則無怒無喜。若欲棄此喜怒。當除邪念及色一時俱舍。譬如洋金燒身。若欲除之。不得但欲棄火而留金。要當金火俱棄。如頻婆娑羅王。以色故身入敵國。獨在淫女阿梵婆羅房中。憂填王以色染故。截五百仙人手足。如是等種種因緣。是名呵色欲。云何呵聲。聲相不停暫聞即滅。愚癡之人不解聲相無常變失故。于音聲中妄生好樂。于已過之聲念而生著。如五百仙人在山中住。甄陀羅女于雪山池中浴。聞其歌聲即失禪定。心醉狂逸不能自持。譬如大風吹諸林樹。聞此細妙歌聲柔軟清凈。生邪念想。是故不覺心狂。今世失諸功德。后世當墮惡道。有智之人觀聲。念念生滅前后不俱。無相及者。作如是知則不生染著。若斯人者諸天音樂尚不能亂。何況人聲。如是等種種因緣。是名呵聲欲。云何呵香。人謂著香少罪。染愛于香開結使門雖復百歲持戒能一時壞之。如一阿羅漢。常入龍宮食已以缽授與沙彌令洗。缽中有殘飯數粒。沙彌嗅之大香。食之甚美。便作方便入師繩床下。兩手捉繩床腳。其師至時與繩床俱入龍宮。龍言。此未得道何以將來。師言。不覺。沙彌得飯食之。又見龍女身體端正香妙無比心大染著。即作要愿。我當作福奪此龍處居其宮殿。龍言。后莫將此沙彌來。沙彌還已一心布施持戒。專求所愿。愿早作龍。是時繞寺足下水出。自知必得作龍。徑至師本入處大池邊。以袈裟覆頭而入。即死變為大龍。福德大故即殺彼龍舉池盡赤。未爾之前諸師及僧呵之。沙彌言。我心已定心相已出。時師將諸眾僧就池觀之。如是因緣由著香故。復次有一比丘。在林中蓮華池邊經行。聞蓮華香其心悅樂過而心愛。池神語之言。汝何以故舍彼林下禪凈坐處而偷我香。以著香故諸結使臥者皆起。時更有一人來入池中。多取其花掘挽根莖狼籍而去。池神默無所言。比丘言。此人破汝池取汝花。汝都無言。我但池岸邊行。便見呵罵言偷我香池神言。世間惡人常在罪垢糞中不凈沒頭。我不共語也。汝是禪行好人。而著此香破汝好事。是故呵汝。譬如白疊鮮凈。而有黑物點污眾人皆見。彼惡人者。譬如黑衣點墨人所不見。誰問之者。如是等種種因緣。是名呵香欲。云何呵味。當自覺悟。我但以貪著美味故當受眾苦。洋銅灌口啖燒鐵丸。若不觀食法嗜心堅著。墮不凈蟲中。如一沙彌心常愛酪。諸檀越餉僧酪。時沙彌每得殘分。心中愛著樂喜不離。命終之后生此殘酪瓶中。沙彌師得阿羅漢道。僧分酪時語言。徐徐莫傷此愛酪沙彌。諸人言。此是蟲何以言愛酪沙彌。答言。此蟲本是我沙彌但坐貪愛殘酪故生此瓶中。師得酪分蟲在中來。師言。愛酪人汝何以來。即以酪與之。復次如一國王名月分王。有太子愛著美味。王守園者日送好果。園中有一大樹。樹上有鳥養子。常飛至香山中。取好香果以養其子。眾子爭之一果墮地。守園人晨朝見之。奇其非常即送與王。王珍此果香色殊異。太子見之便索。王愛其子即以與之。太子食果得其氣味。染心深著日日欲得。王即召園人問其所由。守園人言。此果無種從地得之。不知所由來也。太子啼哭不食。王催責園人仰汝得之。園人至得果處。見有鳥巢知鳥銜來。翳身樹上伺欲取之。鳥母來時即奪得果送。日日如是。鳥母怒之于香山中取毒果。其香味色全似前者。園人奪得輸王。王與太子。食之未久身肉爛壞而死。著味如是有失身之苦。如是等種種因緣。是名呵著味欲。云何呵觸。此觸是生諸結使之火因。系縛心之根本。何以故。余四情則各當其分。此則遍滿身識。生處廣故多生染著。此著難離。何以知之。如人著色。觀身不凈三十六種則生厭心。若于觸中生著雖知不凈。貪其細軟觀不凈無所益。是故難離。復次以其難舍故。為之常作重罪。若墮地獄。地獄有二部。一名寒冰二名焰火。此二獄中皆以身觸受罪苦毒萬端。此觸名為大黑闇處。危難之險道也。復次如羅睺羅母本生經中說。釋迦文菩薩有二夫人。一名劬毗耶。二名耶輸陀羅。耶輸陀羅羅睺羅母也。劬毗耶是寶女故不孕子。耶輸陀羅以菩薩出家夜。自覺妊身。菩薩出家六年苦行。耶輸陀羅亦六年懷妊不產。諸釋詰之。菩薩出家何由有此。耶輸陀羅言。我無他罪。我所懷子實是太子體胤。諸釋言。何以久而不產。答言。非我所知。諸釋集議。聞王欲如法治罪。劬毗耶白王。愿寬恕之。我常與耶輸陀羅共住。我為其證知其無罪。待其子生知似父不治之無晚。王即寬置。佛六年苦行既滿。初成佛時其夜生羅睺羅。王見其似父愛樂忘憂。語群臣言。我兒雖去今得其子。與兒在無異。耶輸陀羅。雖免罪黜惡聲滿國。耶輸陀羅欲除惡名。佛成道已。還迦毗羅婆度諸釋子。時凈飯王及耶輸陀羅。常請佛入宮食。是時耶輸陀羅持一缽百味歡喜丸。與羅睺羅令持上佛。是時佛以神力。變五百阿羅漢。皆如佛身無有別異。羅睺羅以七歲身持歡喜丸。徑至佛前奉進世尊。是時佛攝神力。諸比丘身復如故。皆空缽而坐。唯佛缽中盛滿歡喜丸。耶輸陀羅即白王言。以此證驗我無罪也。耶輸陀羅即問佛言。我有何因緣懷妊六年佛言。汝子羅睺羅。過去久遠世時曾作國王。時有一五通仙人來入王國。語王言。王法治賊請治我罪。王言。汝有何罪。答言。我入王國犯不與取。輒飲王水用王楊枝。王言。我以相與何罪之有。我初登王位。皆以水及楊枝施于一切。仙人言。王雖已施我心疑悔罪不除也。愿今見治無令后罪。王言。若必欲爾。小停待我入還。王入宮中六日不出。此仙人在王園中六日饑渴。仙人思惟。此王正以此治我。王過六日而出辭謝仙人。我便相忘莫見咎也。以是因緣故。受五百世三惡道罪。五百世常六年在母胎中。以是證故。耶輸陀羅無有罪也。是時世尊。食已出去。耶輸陀羅心生悔恨。如此好人世所希有。我得遭遇而今永失。世尊坐時諦視不眴。世尊出時尋后觀之遠沒乃止。心大懊恨。每一思至躄地氣絕。傍人以水灑之乃得蘇息。常獨思惟。天下誰能善為咒術。能轉其心令復本意歡樂如初。即以七寶名珠著金槃上以持募人。有一梵志應之言。我能咒之令其意轉。當作百味歡喜丸。以藥草和之。以咒語禁之。其心便轉必來無疑。耶輸陀羅受其教法。遣人請佛。愿與圣眾俱屈威神。佛入王宮。耶輸陀羅即遣百味歡喜丸著佛缽中。佛既食之。耶輸陀羅冀想如愿歡娛如初。佛食無異心目澄靜。耶輸陀羅言。今不動者藥力未行故耳。藥勢發時必如我愿。佛飯食訖而咒愿已從座起去。耶輸陀羅冀藥力晡時日入當發必還宮中。佛食如常身心無異。諸比丘明日食時。著衣持缽入城乞食。具聞此事增益恭敬。佛力無量神心難測不可思議。耶輸陀羅藥歡喜丸其力甚大。而世尊食之身心無異。諸比丘食已出城。以是事具白世尊。佛告諸比丘。此耶輸陀羅。非但今世以歡喜丸惑我。乃往過去世時。亦以歡喜丸惑我。爾時世尊。為諸比丘說本生因緣。過去久遠世時。婆羅奈國山中有仙人。以仲春之月于澡槃中小便。見鹿麚麀合會。淫心即動精流槃中。麀鹿飲之即時有娠。滿月生子形類如人。唯頭有一角其足似鹿。鹿當產時至仙人庵邊而產。見子是人。以付仙人而去。仙人出時見此鹿子。自念本緣。知是己兒取已養育。及其年大勤教學問。通十八種大經。又學坐禪行四無量心即得五神通。一時上山值大雨。泥滑其足不便。躄地破其鍕持。又傷其足。便大嗔恚。以鍕持盛水咒令不雨。仙人福德諸龍鬼神皆為不雨。不雨故五谷五果盡皆不生。人民窮乏無復生路。婆羅奈國王憂愁懊惱。命諸大官集議雨事。明者議言。我曾傳聞。仙人山中有一角仙人。以足不便故。上山躄地傷足。嗔咒此雨令十二年不墮。王思惟言。若十二年不雨我國了矣。無復人民。王即開募。其有能令仙人失五通。屬我為民者。當與分國半治。是婆羅奈國有淫女。名曰扇陀。端正無雙。來應王募問諸人言。此是人非人。眾人言。是人耳。仙人所生。淫女言。若是人者我能壞之。作是語已取金槃盛好寶物。語國王言。我當騎此仙人項來。淫女即時求五百乘車載五百美女。五百鹿車載種種歡喜丸。皆以眾藥和之。以眾彩畫之令似雜果及持種種大力美酒色味如水。服樹皮衣草衣。行林樹間以像仙人。于仙人庵邊作草庵而住。一角仙人游行見之。諸女皆出迎逆。好華好香供養仙人。仙人大喜。諸女皆以美言敬辭問訊仙人。將入房中坐好床蓐。與好凈酒以為凈水。與歡喜丸以為果蓏。食飲飽已語諸女言。我從生已來初未得如此好果好水。諸女言。我以一心行善故天與我。愿得此好果好水。仙人問諸女。汝何以故膚色肥盛。答言。我曹食此好果。飲此美水故肥盛如此。女白仙人言。汝何以不在此間住。答曰。亦可住耳。女言。可共澡洗即亦可之。女手柔軟觸之心動。便復與諸美女更互相洗。欲心轉生遂成淫事。即失神通天為大雨七日七夜。令得歡喜飲食。七日已后酒果皆盡。繼以山水木果。其味不美更索前者。答言。已盡今當共行。去此不遠有可得處。仙人言。隨意。即便共出。媱女知去城不遠。女便在道中臥言。我極不能復行。仙人言。汝不能行者。騎我項上當項汝去。女先遣信白王。王可觀我智能。王敕嚴駕出而觀之。問言。何由得爾。女白王言。我以方便力故今已如此。無所復能。令住城中好供養恭敬之。足五所欲。拜為大臣住城少日。身轉羸瘦。念禪定心樂厭此世欲。王問仙人。汝何不樂身轉羸瘦。仙人答王。我雖得五欲。常自憶念林間閑靜諸仙游處不能去心。王自思惟。若我強違其志。違志為苦苦極則死。本以求除旱患。今已得之。當復何緣強奪其志。即發遣之。既還山中精進不久還得五通。佛告諸比丘。一角仙人我身是也。淫女者耶輸陀羅是。爾時以歡喜丸惑我。我未斷結為之所惑。今復欲以藥歡喜丸惑我不可得也。以是事故知。細軟觸法能動仙人。何況愚夫。如是種種因緣。是名呵細滑欲。如是呵五欲除五蓋者。復次貪欲之人去道甚遠。所以者何。欲為種種惱亂住處。若心著貪欲無由近道。如除欲蓋偈所說

　入道慚愧人　　持缽福眾生
　云何縱塵欲　　沉沒于五情
　著鎧持刀杖　　見敵而退走
　如是怯弱人　　舉世所輕笑
　比丘為乞士　　除發著袈裟
　五情馬所制　　取笑亦如是
　又如豪貴人　　盛服以嚴身
　而行乞衣食　　取笑于眾人
　比丘除飾好　　毀形以攝心
　而更求欲樂　　取笑亦如是
　已舍五欲樂　　棄之而不顧
　如何還欲得　　如愚自食吐
　如是貪欲人　　不知觀本愿
　亦不識好丑　　狂醉于渴愛
　慚愧尊重法　　一切皆已棄
　賢智所不親　　愚騃所愛近
　諸欲求時苦　　得之多怖畏
　失時懷熱惱　　一切無樂時
　諸欲患如是　　以何當舍之
　得諸禪定樂　　則不為所欺
　欲樂著無厭　　以何能滅除
　若得不凈觀　　此心自然無
　著欲不自覺　　以何悟其心
　當觀老病死　　爾乃出四淵
　諸欲難放舍　　何以能遠之
　若能樂善法　　此欲自然息
　諸欲難可解　　何以能釋之
　觀身得實相　　則不為所縛
　如是諸觀法　　能滅諸欲火
　譬如大澍雨　　野火無在者　

如是等種種因緣。滅除欲蓋。嗔恚蓋者。失諸善法之本。墮諸惡道之因。諸樂之怨家。善心之大賊。種種惡口之府藏。如佛教嗔弟子偈言

　汝當知思惟　　受身及處胎
　穢惡之幽苦　　既生之艱難
　既思得此意　　而復不滅嗔
　則當知此輩　　則是無心人
　若無罪報果　　亦無諸呵責
　猶當應慈忍　　何況苦果劇
　當觀老病死　　一切無免者
　當起慈悲心　　云何惡加物
　眾生相怨賊　　斫刺受苦毒
　云何修善人　　而復加惱害
　常當行慈悲　　定心修諸善
　不當懷惡意　　侵害于一切
　若勤修道法　　惱害則不行
　善惡勢不并　　如水火相背
　嗔恚來覆心　　不知別好丑
　亦不識利害　　不知畏惡道
　不計他苦惱　　不覺身心疲
　先自受苦因　　然后及他人
　若欲滅嗔恚　　當思惟慈心
　獨處自清閑　　息事滅因緣
　當畏老病死　　九種嗔惱除
　如是思惟慈　　則得滅嗔毒　

如是等種種因緣。除嗔恚蓋。睡眠蓋者。能破今世三事欲樂利樂福德。能破今世后世究竟樂。與死無異。唯有氣息。如一菩薩以偈呵眠睡弟子言

　汝起勿抱臭身臥　　種種不凈假名人
　如得重病箭入體　　諸苦痛集安可眠
　一切世間死火燒　　汝當求出安可眠
　如人被縛將去殺　　災害垂至安可眠
　結賊不滅害未除　　如共毒蛇同室宿
　亦如臨陣白刃間　　爾時安可而睡眠
　眠為大闇無所見　　日日侵誑奪人明
　以眠覆心無所識　　如是大失安可眠　

如是等種種因緣。呵睡眠蓋。掉悔蓋者。掉之為法破出家心。如人攝心猶不能住。何況掉散。掉散之人如無鉤醉象決鼻駱駝。不可禁制。如偈說

　汝已剃頭著染衣　　執持瓦缽行乞食
　云何樂著戲掉法　　既無法利失世樂　

悔法者。如犯大罪人常懷畏怖。悔箭入心堅不可拔。如偈說

　不應作而作　　應作而不作
　悔惱火所燒　　后世墮惡道
　若人罪能悔　　已悔則放舍
　如是心安樂　　不應常念著
　若有二種悔　　不作若已作
　以是悔著心　　是則愚人相
　不以心悔故　　不作而能作
　諸惡事已作　　不能令不作　

如是等種種因緣。呵掉悔蓋。疑蓋者。以疑覆心故。于諸法中不得定心。定心無故。于佛法中空無所得。譬如人入寶山。若無手者無所能取。如說疑義偈言

　如人在岐道　　疑惑無所趣
　諸法實相中　　疑亦復如是
　疑故不勤求　　諸法之實相
　是疑從癡生　　惡中之弊惡
　善不善法中　　生死及涅槃
　定實真有法　　于中莫生疑
　汝若生疑心　　死王獄吏縛
　如師子搏鹿　　不能得解脫
　在世雖有疑　　當隨妙善法
　譬如觀岐道　　利好者應逐　

如是等種種因緣故。應舍疑蓋。棄是五蓋。譬如負債得脫。重病得差。饑餓之地得至豐國。如從獄得出。如于惡賊中得自免濟安隱無患。行者亦如是。除卻五蓋其心安隱清凈快樂。譬如日月以五事覆曀。煙云塵霧羅睺。阿修羅手障則不能明照。人心亦如是。為五蓋所覆自不能利。亦不能益人。若能呵五欲除五蓋。行五法。欲精進念巧慧一心。行此五法得五支成就。初禪欲名欲。于欲界中出欲。得初禪精進。名離家持戒。初夜后夜專精不懈。節食攝心不令馳散念。名念初禪樂。知欲界不凈狂惑可賤。初禪為尊重可貴。巧慧名觀察籌量欲界樂。初禪樂輕重得失一心。名常系心緣中不令分散。復次專求初禪放舍欲樂。譬如患怨常欲滅除。則不為怨之所害也。如佛為著欲婆羅門說。我本觀欲。欲為怖畏憂苦因緣。欲為少樂其苦甚多。欲為魔網纏綿難出。欲為燒熱干竭諸樂。譬如樹林四邊火起。欲為如臨火坑甚可怖畏。如逼毒蛇。如怨賊拔刀。如惡羅剎。如惡毒入口。如吞銷銅。如三流狂象。如臨大深坑。如師子斷道。如摩竭魚開口。諸欲亦如是甚可怖畏。若著諸欲令人惱苦。著欲之人亦如獄囚。如鹿在圍。如鳥入網。如魚吞鉤。如豺搏狗。如烏在鴟群。如蛇值野豬。如鼠在貓中。如群盲人臨坑。如蠅著熱油。如[病-丙+寧]人在陣。如躄人遭火。如入沸堿河。如舐蜜涂刀。如四衢臠肉。如薄覆刀林。如華覆不凈。如蜜涂毒甕。如毒蛇篋。如夢虛誑。如假借當歸。如幻誑小兒。如焰無實。如沒大水。如船入摩竭魚口。如雹害谷。如霹靂臨人。諸欲亦如是。虛誑無實無牢無強。樂少苦多。欲為魔軍破諸善功德。常為劫害眾生故。出如是等種種諸喻。呵五欲除五蓋行五法。得至初禪。問曰。八背舍八勝處十一切入四無量心諸定三昧。如是等種種定。不名波羅蜜。何以但言禪波羅蜜。答曰。此諸定功德。都是思惟修。禪秦言思惟修。言禪波羅蜜一切皆攝。復次禪最大如王。說禪則攝一切。說余定則不攝。何以故。是四禪中智定等而樂。未到地中間地智多而定少。無色界定多而智少。是處非樂。譬如車一輪強一輪弱則不安隱。智定不等亦如是。復次是四禪處有四等心。五神通背舍勝處。一切處無諍三昧。愿智頂禪自在定練禪。十四變化心般舟般。諸菩薩三昧首楞嚴等。略說則百二十。諸佛三昧不動等。略說則百八。及佛得道舍壽。如是等種種功德妙定皆在禪中。以是故禪名波羅蜜。余定不名波羅蜜。問曰。汝先言呵五欲除五蓋。行五法得初禪。修何事依何道能得初禪。答曰。依不凈觀安那般那念等諸定門。如禪經禪義偈中說

　離欲及惡法　　有覺并有觀
　離生得喜樂　　是人入初禪
　已得離淫火　　則獲清涼定
　如人大熱悶　　入冷池則樂
　如貧得寶藏　　大喜覺動心
　分別則為觀　　入初禪亦然
　知二法亂心　　雖善而應離
　如大水澄靜　　波蕩亦無見
　譬如人大極　　安隱睡臥時
　若有喚呼聲　　其心大惱亂
　攝心入禪時　　以覺觀為惱
　是故除覺觀　　得入一識處
　內心清凈故　　定生得喜樂
　得入此二禪　　喜勇心大悅
　攝心第一定　　寂然無所念
　患喜欲棄之　　亦如舍覺觀
　由受故有喜　　失喜則生憂
　離喜樂身受　　舍念及方便
　圣人得能舍　　余人舍為難
　若能知樂患　　見不動大安
　憂喜先已除　　苦樂今亦斷
　舍念清凈心　　入第四禪中
　第三禪中樂　　無常動故苦
　欲界中斷憂　　初二禪除喜
　是故佛世尊　　第四禪中說
　先已斷憂喜　　今則除苦樂　

復次持戒清凈閑居獨處。守攝諸根初夜后夜專精思惟。棄舍外樂以禪自娛。離諸欲不善法。依未到地得初禪。初禪如阿毗曇說。禪有四種。一味相應。二凈三無漏。四初禪所攝報得五眾。是中行者入凈無漏。二禪三禪四禪亦如是。如佛所說。若有比丘離諸欲及惡不善法。有覺有觀。離生喜樂入初禪。諸欲者。所愛著色等五欲。思惟分別呵欲如先說。惡不善法者。貪欲等五蓋。離此內外二事故得初禪。初禪相有覺有觀喜樂一心。有覺有觀者。得初禪中未曾所得善法功德故。心大驚悟常為欲火所燒。得初禪時如入清涼池。又如貧人卒得寶藏。行者思惟分別欲界過罪。知初禪利益功德甚多。心大歡喜。是名有覺有觀。問曰。有覺有觀為一法是二法耶。答曰。二法。粗心初念是名為覺。細心分別是名為觀。譬如撞鐘初聲大時名為覺。后聲微細名為觀。問曰。如阿毗曇說。欲界乃至初禪。一心中覺觀相應。今云何言粗心初念名為覺細心分別名為觀。答曰。二法雖在一心二相不俱。覺時觀不明了。觀時覺不明了。譬如日出眾星不現。一切心心數法隨時受名。亦復如是。如佛說若斷一法我證汝得阿那含。一法者。所謂慳貪。實應說五下分結盡得阿那含。云何言但斷一法。以是人慳貪偏多。諸余結使皆從而生。是故慳盡余結亦斷。覺觀隨時受名。亦復如是。行者知是覺觀雖是善法而嬈亂定心。心欲離故呵是覺觀作是念。覺觀嬈動禪心。譬如清水波蕩則無所見。又如疲極之人得息欲睡。傍人喚呼種種惱亂。攝心內定覺觀嬈動。亦復如是。如是等種種因緣呵覺觀。覺觀滅內清凈系心一處。無覺無觀定生喜樂入二禪。既得二禪。得二禪中未曾所得無比喜樂。覺觀滅者。知覺觀過罪故滅。內清凈者。入深禪定。信舍初禪覺觀所得利重所失甚少所獲大多。系心一緣故。名內清凈。行者觀喜之過亦如覺觀。隨所喜處多喜多憂。所以者何。如貧人得寶歡喜無量。一旦失之其憂亦深。喜即轉而成憂。是故當舍離此喜。故行舍念智受身樂。是樂圣人能得能舍。一心在樂入第三禪。舍者舍喜心不復悔。念智者既得三禪中樂。不令于樂生患。受身樂者。是三禪樂遍身皆受。圣人能得能舍者。此樂世間第一能生心著。凡夫少能舍者。以是故佛說。行慈果報遍凈地中第一。行者觀樂之失。亦如觀喜。知心不動處最為第一。若有動處是則有苦。行者以第三禪樂動故求不動處。以斷苦樂先滅憂喜。故不苦不樂舍念清凈入第四禪。是四禪中無苦無樂。但有不動智慧。以是故說第四禪舍念清凈。第三禪樂動故說苦。是故第四禪中說斷苦樂。如佛說。過一切色相不念別相。滅有對相得入無邊虛空處。行者作是念。若無色則無饑渴寒熱之苦。是身色粗重弊惡虛誑非實。先世因緣和合報得此身。種種苦惱之所住處。云何當得免此身患。當觀此身中虛空。常觀身空如籠如甑。常念不舍則得度色不復見身。如內身空外色亦爾。是時能觀無量無邊空。得此觀已無苦無樂其心轉增。如鳥閉著瓶中瓶破得出。是名空處定。是空無量無邊。以識緣之緣多則散能破于定。行者觀虛空。緣受想行識。如病如癰如瘡如刺。無常苦空無我。欺誑和合則有非是實也。如是念已。舍虛空緣但緣識。云何而緣現前識。緣過去未來無量無邊識。是識無量無邊。如虛空無量無邊。是名識處定。是識無量無邊。以識緣之識多則散能破于定。行者觀是緣識。受想行識如病如癰如瘡如刺。無常苦空無我。欺誑和合而有非實有也。如是觀已則破識相。是呵識處贊無所有處。破諸識相系心在無所有中。是名無所有處定。無所有處緣受想行識。如病如癰如瘡如刺。無常苦空無我。欺誑和合而有非實有也。如是思惟。無想處如癰。有想處如病如癰如瘡如刺。第一妙處是非有想非無想處。問曰。非有想非無想處。有受想行識。云何言非有想非無想。答曰。是中有想微細難覺故。謂為非有想。有想故非無想。凡夫心謂得諸法實相。是為涅槃。佛法中雖知有想。因其本名。名為非有想非無想處。問曰。云何是無想。答曰。無想有三種。一無想定。二滅受定。三無想天。凡夫人欲滅心入無想定。佛弟子欲滅心入滅受定。是諸禪定有二種。若有漏若無漏。有漏即是凡夫所行如上說。無漏是十六圣行。若有漏道。依上地邊離下地欲。若無漏道。離自地欲及上地。以是故凡夫于有頂處不得離欲。更無上地邊故。若佛弟子欲離欲界欲欲界煩惱。思惟斷九種上中下。上上．上中．上下．中上．中中．中下．下上．下中．下下。斷此九種故。佛弟子若依有漏道欲得初禪。是時于未到地。九無礙道八解脫道中。現在修有漏道。未來修有漏無漏道。第九解脫道中。于未到地現在修有漏道。未來修未到地有漏無漏道及初禪邊地有漏。若無漏道欲得初禪亦如是。若依有漏道離初禪欲。于第二禪邊地。九無礙道八解脫道中。現在修二禪邊地有漏。未來修二禪邊地有漏道。亦修無漏初禪及眷屬。第九解脫道中。于第二禪邊地。現在修二禪邊地有漏道。未來修二禪邊地初禪無漏及眷屬二禪凈無漏。若無漏道離初禪欲。九無礙道八解脫道中。現在修自地無漏道。未來修初禪及眷屬有漏無漏道。第九解脫道中。現在修自地無漏道。未來修初禪及眷屬有漏無漏道。及修二禪凈無漏乃至無所有處離欲時亦如是。非有想非無想處離欲時。九無礙道八解脫道中。但修一切無漏道。第九解脫道中。修三界善根及無漏道。除無心定。修有二種。一得修二行修。得修名本所不得而今得。未來世修自事亦修余事。行修名曾得于現前修。未來亦爾不修余。如是等種種諸禪定中修。復次禪定相略說有二十三種。八味八凈七無漏。復有六因。相應因．共因．相似因．遍因．報因．名因。一一無漏。七無漏因是相似因。自地中增相應因共有因初味定初味定因乃至后味定后味定因。凈亦如是。四緣因緣．次第緣．緣緣．增上緣。因緣者如上說。初禪無漏定次第生六種定。一初禪凈二無漏。二禪三禪亦如是。二禪無漏定次第生八種定。自地凈無漏初禪凈無漏。三禪四禪亦如是。三禪無漏定次第生十種。自地二下地四上地四。第四禪空處亦如是。識處無漏定次第生九種。自地二下地四上地三。無所有處無漏定次第生七種。自地二下地四上地一。非有想非無想處凈次第生六心。自地二下地四。諸凈地亦如是。又皆益自地味。初禪味次第二種味凈。乃至非想非非想處味亦如是。凈無漏禪一切處緣味禪。緣自地中味。亦緣凈愛。無無漏緣故不緣無漏。凈無漏根本無色定。不緣下地有漏。名因增上緣。通一切四無量心三背舍八勝處。八一切處皆緣欲界五神通。緣欲色界。余各隨所緣。滅受想定無所緣。一切四禪中有練法。以無漏練有漏故。得四禪心自在。能以無漏第四禪。練有漏第四禪。然后第三第二第一禪。皆以自地無漏練自地有漏。問曰。何以名練禪。答曰。諸圣人樂無漏定不樂有漏。離欲時凈有漏不樂。而自得今欲除其滓穢故。以無漏練之。譬如煉金去其穢無漏練有漏亦復如是。從無漏禪起入凈禪。如是數數。是名為煉。復次諸禪中有頂禪。何以故名頂有二種。阿羅漢壞法不壞法。不壞法阿羅漢。于一切深禪定得自在。能起頂禪。得是頂禪能轉壽為富轉富為壽。復有愿智四辯無諍三昧。愿智者。愿欲知三世事。隨所愿則知。此愿智二處攝。欲界第四禪四辯者。法辯辭辯二處攝。欲界初禪。余二辯九地攝。欲界四禪四無色定。無諍三昧者。令他心不起諍。五處攝。欲界及四禪。問曰。得諸禪更有余法耶。答曰。味定生亦得退亦得。凈禪生時得。離欲時得無漏。離欲時得。退時得九地無漏定。四禪三無色定未到地禪中間能斷結使。未到地禪中間舍根相應。若人成就禪下地變化心亦成就。如初禪成就。有二種變化心。一者初禪。二者欲界。二禪三種三禪四種四禪五種。若二禪三禪四禪中。欲聞見觸時皆用梵世識。識滅時則止。四無量意五神通八背舍八勝處十一切入九次第定九相十想三三昧三解脫門三無漏根三十七品。如是等諸功德。皆禪波羅蜜中生。是中應廣說。問曰。應說禪波羅蜜。何以但說禪。答曰。禪是波羅蜜之本。得是禪已憐愍眾生。內心中有種種禪定妙樂而不知求。乃在外法不凈苦中求樂。如是觀已生大悲心立弘誓愿。我當令眾生皆得禪定內樂離不凈樂。依此禪樂已。次令得佛道樂。是時禪定得名波羅蜜。復次于此禪中。不受味不求報不隨報生。為調心故入禪。以智慧方便還生欲界。度脫一切眾生。是時禪名為波羅蜜。復次菩薩入深禪定。一切天人不能知其心。所依所緣見聞覺知法中心不動。如毗摩羅鞊經中。為舍利弗說宴坐法。不依身不依心不依三界。于三界中不得身心。是為宴坐。復次若人聞禪定樂勝于人天樂。便舍欲樂求禪定。是為自求樂利不足奇也。菩薩則不然。但為眾生欲令慈悲心凈。不舍眾生菩薩禪。禪中皆發大悲心。禪有極妙內樂。而眾生舍之而求外樂。譬如大富盲人。多有伏藏不知不見而行乞求。智者愍其自有妙物不能知見而從他乞。眾生亦如是。心中自有種種禪定樂。而不知發反求外樂。復次菩薩知諸法實相故。入禪中心安隱不著味。諸余外道雖入禪定心不安隱。不知諸法實故著禪味。問曰。阿羅漢辟支佛俱不著味。何以不得禪波羅蜜。答曰。阿羅漢辟支佛雖不著味。無大悲心故不名禪波羅蜜。又復不能盡行諸禪。菩薩盡行諸禪。粗細大小深淺內緣外緣一切盡行。以是故菩薩心中名禪波羅蜜。余人但名禪。復次外道聲聞菩薩皆得禪定。而外道禪中有三種患。或味著或邪見或憍慢。聲聞禪中慈悲薄。于諸法中不以利智貫達諸法實相。獨善其身斷諸佛種。菩薩禪中無此事。欲集一切諸佛法故。于諸禪中不忘眾生。乃至昆蟲常加慈念。如釋迦文尼佛。本為螺髻仙人。名尚阇利。常行第四禪。出入息斷在一樹下坐兀然不動。鳥見如此謂之為木。即于髻中生卵。是菩薩從禪覺知頭上有鳥卵。即自思惟。若我起動鳥母必不復來。鳥母不來鳥卵必壞。即還入禪。至鳥子飛去爾乃起。復次除菩薩。余人欲界心不得次第入禪。菩薩行禪波羅蜜。于欲界心次第入禪。何以故。菩薩世世修諸功德。結使心薄心柔軟故。復次余人得總相智慧。能離欲如無常觀苦觀不凈觀。菩薩于一切法中能別相分別離欲。如五百仙人飛行時。聞甄陀羅女歌聲。心著狂醉皆失神足一時墮地。如聲聞聞緊陀羅王屯侖摩彈琴歌聲以諸法實相贊佛。是時須彌山及諸樹木皆動。大迦葉等諸大弟子皆于座上不能自安。天須菩薩問大迦葉。汝最耆年行頭陀第一。今何故不能制心自安。大迦葉答曰。我于人天諸欲心不傾動。是菩薩無量功德報聲。又復以智慧變化作聲。所不能忍。若八方風起。不能令須彌山動。劫盡時毗藍風至。吹須彌山令如腐草。以是故知。菩薩于一切法中。別相觀得離諸欲。諸余人等但得禪之名字。不得波羅蜜。復次余人知菩薩入出禪心。不能知住禪心所緣所到知諸法深淺。阿羅漢辟支佛尚不能知。何況余人。譬如象王渡水。入時出時足跡可見。在水中時不可得知。若得初禪同得初禪人能知。而不能知菩薩入初禪。有人得二禪。觀知得初禪心了了知。不能知菩薩入初禪心。乃至非有想非無想處亦如是。復次超越三昧中。從初禪起入第三禪。第三禪中起入虛空處。虛空處起入無所有處。二乘唯能超一不能超二。菩薩自在超。從初禪起或入三禪如常法。或時入第四禪。或入空處識處無所有處或非有想非無想處。或入滅受想定。滅受想定起或入無所有處或識處空處四禪乃至初禪。或時超一或時超二。乃至超九。聲聞不能超二。何以故。智慧功德禪定力薄故。譬如二種師子。一黃師子。二白發師子。黃師子雖亦能超。不如白發師子王。如是等種種因緣分別禪波羅蜜。復次爾時菩薩常入禪定。攝心不動不生覺觀。亦能為十方一切眾生以無量音聲說法而度脫之。是名禪波羅蜜。問曰。如經中說。先有覺觀思惟然后能說法。入禪定中無語覺觀。不應得說法。汝今云何言常在禪定中不生覺觀而為眾生說法。答曰。生死人法入禪定。先以語覺觀然后說法。法身菩薩離生死身。知一切諸法。常住如禪定相。不見有亂。法身菩薩變化無量身。為眾生說法。而菩薩心無所分別。如何修羅琴。常自出聲隨意而作無人彈者。此亦無散心亦無攝心。是福德報生故。隨人意出聲。法身菩薩亦如是。無所分別亦無散心。亦無說法相。是無量福德禪定智慧因緣故。是法身菩薩。種種法音隨應而出。慳貪心多聞說布施之聲。破戒嗔恚懈怠亂心愚癡之人。各各聞說持戒忍辱禪定智慧之聲。聞是法已各各思惟。漸以三乘而得度脫。復次菩薩觀一切法。若亂若定皆是不二相。余人除亂求定。何以故。以亂法中起嗔想。于定法中生著想。如郁陀羅伽仙人。得五通日日飛到國王宮中食。王大夫人如其國法捉足而禮。夫人手觸即失神通。從王求車乘駕而出。還其本處入林樹間。更求五通一心專至。垂當得時有鳥在樹上。急鳴以亂其意。舍樹至水邊求定。復聞魚斗動水之聲。此人求禪不得。即生嗔恚。我當盡殺魚鳥。此人久后思惟得定。生非有想非無想處。于彼壽盡下生作飛貍。殺諸魚鳥作無量罪墮三惡道。是為禪定中著心因緣。外道如此。佛弟子中亦有一比丘。得四禪生增上慢謂得四道。得初禪時謂是須陀洹。第二禪時謂是斯陀含。第三禪時謂是阿那含。第四禪時謂得阿羅漢。恃是而止不復求進。命欲盡時見有四禪中陰相來。便生邪見。謂無涅槃佛為欺我。惡邪生故失四禪中陰。便見阿鼻泥犁中陰相。命終即生阿鼻地獄。諸比丘問佛。某甲比丘阿蘭若命終生何處。佛言。是人生阿鼻泥犁中。諸比丘皆大驚怪。此人坐禪持戒所由爾耶。佛言。此人增上慢。得四禪時謂得四道故。臨命終時見四禪中陰相。便生邪見謂無涅槃。我是阿羅漢今還復生。佛為虛誑。是時即見阿鼻泥犁中陰相。命終即生阿鼻地獄中。是時佛說偈言

　多聞持戒禪　　未得無漏法
　雖有此功德　　此事不可信　

是比丘受是惡道苦。是故知。取亂相能生嗔等煩惱。取定相能生著。菩薩不取亂相。亦不取禪定相。亂定相一故是名禪波羅蜜。如初禪相。離欲除蓋攝心一處。是菩薩利根智慧觀故。于五蓋無所舍。于禪定相無所取。諸法相空故。云何于五蓋無所舍。貪欲蓋非內非外亦不兩中間。何以故。若內法有不應待外生。若外法有于我亦無患。若兩中間有兩間則無處。亦不從先世來。何以故。一切法無來故。如童子無有欲。若先世有者小亦應有。以是故知先世不來。亦不至后世。不從諸方來。亦不常自有。不一分中。非遍身中。二亦不從五塵來。亦不從五情出。無所從生無所從滅。是貪欲若先生若后生若一時生。是事不然。何以故。若先有生后有貪欲。是中不應貪欲生。未有貪欲故。若后有生先有貪欲。則生無所生。若一時生則無生者無生處。生者生處無分別故。復次是貪欲貪欲者不一不異。何以故。離貪欲貪欲者不可得。離貪欲者貪欲不可得。是但從和合因緣生。和合因緣生法即是自性空。如是貪欲貪欲者異不可得。若一貪欲貪欲者則無分別。如是等種種因緣貪欲生不可得。若法無生是法亦無滅。不生不滅故則無定無亂。如是觀貪欲蓋。則與禪為一。余蓋亦如是。若得諸法實相觀五蓋則無所有。是時便知五蓋實相即是禪實相。禪實相即是五蓋。菩薩如是能知五欲及五蓋禪定及支一相無所依入禪定。是為禪波羅蜜。復次若菩薩行禪波羅蜜時。五波羅蜜和合助成。是名禪波羅蜜。復次菩薩以禪波羅蜜力得神通。一念之頃不起于定。能供養十方諸佛。華香珍寶種種供養。復次菩薩以禪波羅蜜力變身無數。遍入五道以三乘法教化眾生。復次菩薩入禪波羅蜜中。除諸惡不善法。入初禪乃至非有想非無想定。其心調柔一一禪中行大慈大悲。以慈悲因緣。拔無量劫中罪。得諸法實相智故。為十方諸佛及大菩薩所念。復次菩薩入禪波羅蜜中。以天眼觀十方五道中眾生。見生色界中者受禪定樂味。還墮禽獸中受種種苦。復見欲界諸天七寶池中華香自娛。后墮堿沸屎地獄中。見人中多聞世智辯聰。不得道故。還墮豬羊畜獸中無所別知。如是等種種。失大樂得大苦。失大利得大衰。失尊貴得卑賤。于此眾生生悲心。漸漸增廣得成大悲不惜身命。為眾生故勤行精進以求佛道。復次不亂不味故。名禪波羅蜜。如佛告舍利弗。菩薩般若波羅蜜中住。具足禪波羅蜜。不亂不味故。問曰。云何名亂。亂有二種。一者微二者粗微者有三種。一愛多二慢多三見多。云何愛多。得禪定樂其心樂著愛味。云何慢多。得禪定時自謂難事已得而以自高。云何見多。以我見等入禪定。分別取相。是實余妄語。是三名為微細亂。從是因緣于禪定退起三毒。是為粗亂。味者初得禪定一心愛著是為味。問曰。一切煩惱皆能染著。何以故但名愛為味。答曰。愛與禪相似。何以故。禪則攝心堅住愛亦專著難舍。又初求禪時。心專欲得。愛之為性欲樂專求。欲與禪定不相違故。既得禪定深著不舍則壞禪定。譬如施人物。必望現報則無福德。于禪受味愛著于禪。亦復如是。是故但以愛名味。不以余結為味

大智度論卷第十七大智度論釋初品中般若波羅蜜第二十九(卷第十八)

　　　　龍樹菩薩造


　　　　后秦龜茲國三藏鳩摩羅什奉　詔譯


【經】于一切法不著故。應具足般若波羅蜜

【論】問曰。云何名般若波羅蜜。答曰。諸菩薩從初發心。求一切種智。于其中間知諸法實相慧是般若波羅蜜。問曰。若爾者不應名為波羅蜜。何以故。未到智慧邊故。答曰。佛所得智慧是實波羅蜜。因是波羅蜜故。菩薩所行亦名波羅蜜。因中說果故。是般若波羅蜜在佛心中變名為一切種智。菩薩行智慧求度彼岸故。名波羅蜜。佛已度彼岸故。名一切種智。問曰。佛一切諸煩惱及習已斷智慧眼凈。應如實得諸法實相。諸法實相即是般若波羅蜜。菩薩未盡諸漏慧眼未凈。云何能得諸法實相。答曰。此義后品中當廣說。今但略說。如人入海。有始入者。有盡其源底者。深淺雖異俱名為入。佛菩薩亦如是。佛則窮盡其底。菩薩未斷諸煩惱習。勢力少故不能深入如后品中說。譬喻如人于闇室然燈。照諸器物皆悉分了。更有大燈益復明審。則知后燈所破之闇。與前燈合住。前燈雖與闇共住而亦能照物。若前燈無闇則后燈無所增益。諸佛菩薩智慧亦如是。菩薩智慧雖與煩惱習合而能得諸法實相。亦如前燈亦能照物。佛智慧盡諸煩惱習。亦得諸法實相。如后燈倍復明了。問曰。云何是諸法實相。答曰。眾人各各說諸法實相自以為實。此中實相者。不可破壞。常住不異無能作者。如后品中。佛語須菩提。若菩薩觀一切法。非常非無常。非苦非樂。非我非無我。非有非無等。亦不作是觀。是名菩薩行般若波羅蜜。是義舍一切觀。滅一切言語離諸心行。從本已來不生不滅如涅槃相。一切諸法相亦如是。是名諸法實相。如贊般若波羅蜜偈說

　般若波羅蜜　　實法不顛倒
　念想觀已除　　言語法亦滅
　無量眾罪除　　清凈心常一
　如是尊妙人　　則能見般若
　如虛空無染　　無戲無文字
　若能如是觀　　是即為見佛
　若如法觀佛　　般若及涅槃
　是三則一相　　其實無有異
　諸佛及菩薩　　能利益一切
　般若為之母　　能出生養育
　佛為眾生父　　般若能生佛
　是則為一切　　眾生之祖母
　般若是一法　　佛說種種名
　隨諸眾生力　　為之立異字
　若人得般若　　議論心皆滅
　譬如日出時　　朝露一時失
　般若之威德　　能動二種人
　無智者恐怖　　有智者歡喜
　若人得般若　　則為般若主
　般若中不著　　何況于余法
　般若無所來　　亦復無所去
　智者一切處　　求之不能得
　若不見般若　　是則為被縛
　若人見般若　　是亦名被縛
　若人見般若　　是則得解脫
　若不見般若　　是亦得解脫
　是事為希有　　甚深有大名
　譬如幻化物　　見而不可見
　諸佛及菩薩　　聲聞辟支佛
　解脫涅槃道　　皆從般若得
　言說為世俗　　憐愍一切故
　假名說諸法　　雖說而不說
　般若波羅蜜　　譬如大火焰
　四邊不可取　　無取亦不取
　一切取已舍　　是名不可取
　不可取而取　　是即名為取
　般若無壞相　　過一切言語
　適無所依止　　誰能贊其德
　般若雖叵贊　　我今能得贊
　雖未脫死地　　則為已得出　

　　大智度論釋般若相義第三十

問曰。何以獨稱般若波羅蜜為摩訶。而不稱五波羅蜜。答曰。摩訶秦言大。般若言慧。波羅蜜言到彼岸。以其能到智慧大海彼岸。到諸一切智慧邊窮盡其極故。名到彼岸。一切世間中十方三世諸佛第一大。次有菩薩辟支佛聲聞。是四大人皆從般若波羅蜜中生。是故名為大。復次能與眾生大果報。無量無盡常不變異。所謂涅槃。余五波羅蜜不能爾。布施等離般若波羅蜜。但能與世間果報。是故不得名大。問曰。何者是智慧。答曰。般若波羅蜜攝一切智慧。所以者何。菩薩求佛道。應當學一切法得一切智慧。所謂聲聞辟支佛佛智慧。是智慧有三種。學無學非學非無學。非學非無學。智者如干慧地不凈安那般那欲界系四念處暖法頂法忍法世間第一法等。學智者苦法智忍慧乃至向阿羅漢第九無礙道中金剛三昧慧。無學智者阿羅漢第九解脫智。從是已后一切無學智。如盡智無生智等。是為無學智求辟支佛道智慧亦如是。問曰。若辟支佛道亦如是者。云何分別聲聞辟支佛。答曰。道雖一種而用智有異。若諸佛不出佛法已滅。是人先世因緣故。獨出智慧不從他聞。自以智慧得道。如一國王出在園中游戲。清朝見林樹華果蔚茂甚可愛樂。王食已而臥。王諸夫人婇女。皆共取華毀折林樹。王覺已見林毀壞而自覺悟。一切世間無常變壞皆亦如是。思惟是已無漏道心生斷諸結使得辟支佛道。具六神通即飛到閑靜林間。如是等因緣。先世福德愿行果報。今世見少因緣。成辟支佛道如是為異。復次辟支佛有二種。一名獨覺。二名因緣覺。因緣覺如上說。獨覺者。是人今世成道。自覺不從他聞。是名獨覺辟支迦佛。獨覺辟支迦佛有二種。一本是學人在人中生。是時無佛佛法滅。是須陀洹已滿七生。不應第八生自得成道。是人不名佛。不名阿羅漢。名為小辟支迦佛。與阿羅漢無異。或有不如舍利弗等大阿羅漢者。大辟支佛亦于一百劫中。作功德增長智慧。得三十二相分。或有三十一相或三十二十九相乃至一相。于九種阿羅漢中。智慧利勝于諸深法中總相別相。能入久修習定。常樂獨處。如是相名為大辟支迦佛。以是為異。求佛道者從初發心作愿。愿我作佛度脫眾生。得一切佛法行六波羅蜜。破魔軍眾及諸煩惱。得一切智成佛道。乃至入無余涅槃。隨本愿行。從是中間所有智慧總相別相一切盡知。是名佛道智慧。是三種智慧盡能知盡到其邊。以是故言到智慧邊。問曰。若如所說一切智慧。盡應入若世間若出世間。何以但言三乘智慧盡到其邊不說余智。答曰。三乘是實智慧。余者皆是虛妄。菩薩雖知而不專行。如除摩梨山一切無出栴檀木。若余處或有好語。皆從佛法中得自非佛法。初聞似好久則不妙。譬如牛乳驢乳。其色雖同牛乳攢則成酥。驢乳攢則成尿。佛法語及外道語。不殺不盜慈愍眾生攝心離欲觀空雖同。然外道語初雖似妙。窮盡所歸則為虛誑。一切外道皆著我見。若實有我應墮二種。若壞相若不壞相。若壞相應如牛皮。若不壞相應如虛空。此二處無殺罪無不殺福。若如虛空雨露不能潤。風熱不能干。是則墮常相。若常者苦不能惱樂不能悅。若不受苦樂。不應避禍就福。若如牛皮則為風雨所壞若壞則墮無常。若無常則無罪福。外道語若實如是。何有不殺為福殺生為罪。問曰。外道戒福所失如是。其禪定智慧復云何。答曰。外道以我心逐禪故。多愛見慢故。不舍一切法故。無有實智慧。問曰。汝言外道觀空。觀空則舍一切法。云何言不舍一切法故。無有實智慧。答曰。外道雖觀空。而取空相。雖知諸法空。而不自知我空。愛著觀空智慧故。問曰。外道有無想定。心心數法都滅。都滅故無有取相愛著智慧咎。答曰。無想定力強令心滅。非實智慧力。又于此中生涅槃想。不知是和合作法。以是故墮顛倒中。是中心雖暫滅。得因緣還生。譬如人無夢睡時心想不行悟則還有。問曰無想定其失如是。更有非有想非無想定。是中無一切妄想。亦不如強作無想定滅想。是中以智慧力故無想。答曰。是中有想細微故不覺若無想佛弟子。復何緣更求實智慧。佛法中是非有想非無想中識。依四眾住。是四眾屬因緣故無常。無常故苦。無常苦故空。空故無我。空無我故可舍。汝等愛著智慧故不得涅槃。譬如尺蠖屈安后足然后進前足。所緣盡無復進處而還。外道依止初禪舍下地欲。乃至依非有想非無想處。舍無所有處。上無所復依。故不能舍非有想非無想處。以更無依處恐懼失我。畏墮無所得中故。復次外道經中。有聽殺盜淫妄語飲酒言。為天祠咒殺無罪。為行道故。若遭急難欲自全身。而殺小人無罪。又有急難為行道故。除金余者得盜取以自全濟。后當除此殃罪。除師婦國王夫人善知識妻童女。余者逼迫急難得邪淫。為師及父母為身為牛為媒故。聽妄語。寒鄉聽飲石蜜酒。天祠中或聽嘗一渧二渧酒。佛法中則不然。于一切眾生慈心等視。乃至蟻子亦不奪命。何況殺人。一針一縷不取。何況多物無主。淫女不以指觸何況人之婦女。戲笑不得妄語。何況故作妄語。一切酒一切時常不得飲。何況寒鄉天祠。汝等外道與佛法懸殊有若天地。汝等外道法。是生諸煩惱處。佛法則是滅諸煩惱處。是為大異。諸佛法無量有若大海。隨眾生意故種種說法。或說有或說無或說常或說無常或說苦或說樂或說我或說無我或說勤行三業攝諸善法或說一切諸法無作相。如是等種種異說。無智聞之謂為乖錯。智者入三種法門。觀一切佛語。皆是實法不相違背。何等是三門。一者昆勒門。二者阿毗曇門。三者空門。問曰。云何名昆勒。云何名阿毗曇。云何名空門。答曰。昆勒有三百二十萬言。佛在世時大迦栴延之所造。佛滅度后人壽轉減。憶識力少不能廣誦。諸得道人撰為三十八萬四千言。若人入昆勒門論議則無窮。其中有隨相門對治門等種種諸門。隨相門者。如佛說偈

　諸惡莫作　　諸善奉行　　自凈其意
　是諸佛教　

是中心數法盡應說。今但說自凈其意。則知諸心數法已說。何以故。同相同緣故。如佛說四念處。是中不離四正勤四如意足五根五力。何以故。四念處中四種精進則是四正勤四種定是為四如意足。五種善法是為五根五力。佛雖不說余門但說四念處。當知已說余門。如佛于四諦中或說一諦或二或三。如馬星比丘為舍利弗說偈

　諸法從緣生　　是法緣及盡
　我師大圣王　　是義如是說　

此偈但說三諦。當知道諦已在中不相離故。譬如一人犯事舉家受罪。如是等名為隨相門。對治門者。如佛但說四顛倒。常顛倒樂顛倒我顛倒凈顛倒。是中雖不說四念處。當知已有四念處義。譬如說藥已知其病說病則知其藥。若說四念處則知已說四倒。四倒則是邪相。若說四倒則已說諸結。所以者何。說其根本則知枝條皆得。如佛說一切世間有三毒。說三毒當知已說三分八正道。若說三毒當知已說一切諸煩惱毒。十五種愛是貪欲毒。十五種嗔是嗔恚毒。十五種無明是愚癡毒。諸邪見憍慢疑屬無明。如是一切結使皆入三毒。以何滅之。三分八正道。若說三分八正道。當知已說一切三十七品。如是等種種相名為對治門。如是等諸法名為昆勒門。云何名阿毗曇門。或佛自說諸法義。或佛自說諸法名。諸弟子種種集述解其義。如佛說。若有比丘于諸有為法不能正憶念。欲得世間第一法無有是處。若不得世間第一法。欲入正位中無有是處。若不入正位。欲得須陀洹斯陀含阿那含阿羅漢無有是處。有比丘于諸有為法。正憶念得世間第一法斯有是處。若得世間第一法入正位。入正位得須陀洹斯陀含阿那含阿羅漢必有是處。如佛直說。世間第一法不說相義。何界系何因何緣何果報。從世間第一法。種種聲聞所行法乃至無余涅槃。一一分別相義。如是等是名阿毗曇門。空門者生空法空。如頻婆娑羅王迎經中。佛告大王。色生時但空生。色滅時但空滅。諸行生時但空生。滅時但空滅。是中無吾我。無人無神。無人從今世至后世。除因緣和合名字等眾生。凡夫愚人逐名求實。如是等經中佛說生空。法空者。如佛說大空經中。十二因緣無明乃至老死。若有人言是老死。若言誰老死皆是邪見。生有取愛受觸六入名色識行無明亦如是。若有人言身即是神。若言身異于神。是二雖異同為邪見。佛言。身即是神。如是邪見非我弟子。身異于神亦是邪見。非我弟子。是經中佛說法空。若說誰老死。當知是虛妄是名生空。若說是老死當知是虛妄是名法空。乃至無明亦如是。復次佛說梵網經中六十二見。若有人言。神常世間亦常。是為邪見。若言神無常世間無常是亦邪見。神及世間常亦無常。神及世間非常亦非非常。皆是邪見。以是故知諸法皆空是為實。問曰。若言神常應是邪見。何以故。神性無故。若言世間常亦應是邪見。何以故。世間實皆無常。顛倒故言有常。若言神無常亦應是邪見。何以故。神性無故。不應言無常。若言世間無常不應是邪見。何以故。一切有為法性實皆無常。答曰。若一切法實皆無常。佛云何說世間無常是名邪見。是故可知非實是無常。問曰。佛處處說觀有為法無常苦空無我令人得道。云何言無常墮邪見。答曰。佛處處說無常。處處說不滅。如摩訶男釋王來至佛所白佛言。是迦毗羅人眾殷多。我或值奔車逸馬狂象斗人時。便失念佛心。是時自念。我今若死當生何處。佛告摩訶男。汝勿怖勿畏。汝是時不生惡趣必至善處。譬如樹常東向曲。若有斫者必當東倒。善人亦如是。若身壞死時。善心意識長夜以信戒聞施慧熏心故。必得利益上生天上。若一切法念念生滅無常。佛云何言諸功德熏心故必得上生。以是故知非無常性。問曰。若無常不實。佛何以說無常。答曰。佛隨眾生所應而說法。破常顛倒故說無常。以人不知不信后世故。說心去后世上生天上。罪福業因緣百千萬劫不失。是對治悉檀。非第一義悉檀。諸法實相非常非無常。佛亦處處說諸法空。諸法空中亦無無常。以是故說世間無常是邪見。是故名為法空。復次毗耶離梵志名論力。諸梨昌等大雇其寶物令與佛論。取其雇已。即以其夜思撰五百難。明旦與諸梨昌至佛所。問佛言。一究竟道為眾多究竟道。佛言。一究竟道無眾多也。梵志言。佛說一道。諸外道師各各有究竟道。是為眾多非一。佛言。是雖各有眾多皆非實道。何以故。一切皆以邪見著故。不名究竟道。佛問梵志。鹿頭梵志得道不。答言。一切得道中是為第一。是時長老鹿頭梵志比丘在佛后扇佛。佛問梵志。汝識是比丘不。梵志識之慚愧低頭。是時佛說義品偈

　各各謂究竟　　而各自愛著
　各自是非彼　　是皆非究竟
　是人入論眾　　辯明義理時
　各各相是非　　勝負懷憂喜
　勝者墮憍坑　　負者墮憂獄
　是故有智者　　不隨此二法
　論力汝當知　　我諸弟子法
　無虛亦無實　　汝欲何所求
　汝欲壞我論　　終已無此處
　一切智難勝　　適足自毀壞　

如是等處處聲聞經中說諸法空。摩訶衍空門者。一切諸法性常自空。不以智慧方便觀故空。如佛為須菩提說色。色自空受想行識識自空。十二入十八界十二因緣三十七品十力四無所畏十八不共法大慈大悲薩婆若乃至阿耨多羅三藐三菩提皆自空。問曰。若一切諸法性常自空真空無所有者。云何不墮邪見。邪見名無罪無福無今世后世與此無異。答曰。無罪無福人。不言無今世。但言無后世。如草木之類自生自滅。或人生或人殺。止于現在更無后世生。而不知觀身內外所有自相皆空以是為異。復次邪見人多行眾惡斷諸善事。觀空人善法尚不欲作。何況作惡。問曰。邪見有二種。有破因破果。有破果不破因。如汝所說破果不破因。破果破因者。言無因無緣無罪無福則是破因。無今世后世罪福報是則破果。觀空人言皆空。則罪福因果皆無。與此有何等異。答曰。邪見人于諸法斷滅令空。摩訶衍人知諸法真空不破不壞。問曰。是邪見三種。一者破罪福報不破罪福。破因緣果報不破因緣。破后世不破今世。二者破罪福報亦破罪福。破因緣果報亦破因緣。破后世亦破今世。不破一切法。三者破一切法皆令無所有。觀空人亦言真空無所有。與第三邪見有何等異。答曰。邪見破諸法令空。觀空人知諸法真空不破不壞。復次邪見人言諸法皆空無所有。取諸法空相戲論。觀空人知諸法空不取相不戲論。復次邪見人雖口說一切空。然于愛處生愛。嗔處生嗔。慢處生慢。癡處生癡。自誑其身。如佛弟子實知空心不動。一切結使生處不復生。譬如虛空煙火不能染大雨不能濕。如是觀空。種種煩惱不復著其心。復次邪見人言無所有。不從愛因緣出。真空名從愛因緣生是為異。四無量心諸清凈法。以所緣不實故。猶尚不與真空智慧等。何況此邪見。復次是見名為邪見。真空見名為正見。行邪見人今世為弊惡人。后世當入地獄。行真空智慧人今世致譽后世得作佛。譬如水火之異。亦如甘露毒藥天食須陀以比臭糞。復次真空中有空空三昧。邪見空雖有空而無空空三昧。復次觀真空人。先有無量布施持戒禪定。其心柔軟。諸結使薄。然后得真空。邪見中無此事。但欲以憶想分別邪心取空。譬如田舍人。初不識鹽。見貴人以鹽著種種肉菜中而食。問言。何以故爾。語言此鹽能令諸物味美故。此人便念此鹽能令諸物美自味必多。便空抄鹽滿口食之堿苦傷口。而問言。汝何以言鹽能作美。貴人言。癡人。此當籌量多少和之令美。云何純食鹽。無智人聞空解脫門不行諸功德。但欲得空。是為邪見斷諸善根。如是等義名為空門。若人入此三門則知佛法義不相違背。能知是事即是般若波羅蜜力。于一切法無所掛礙。若不得般若波羅蜜法。入阿毗曇門則墮有中。若入空門則墮無中。若入昆勒門則墮有無中。復次菩薩摩訶薩。行般若波羅蜜。雖知諸法一相亦能知一切法種種相。雖知諸法種種相亦能知一切法一相。菩薩如是智慧名為般若波羅蜜。問曰。菩薩摩訶薩。云何知一切法種種相。云何知一切法一相。答曰。菩薩觀諸法相。所謂有相。因是有諸法中有心生。如是等一切有。問曰。無法中云何有心生。答曰。若言無是事即是有法。復次菩薩觀一切法一相。所謂無相。如牛中無羊相羊中無牛相。如是等諸法中各各無他相。如先言因有故有心生。是法異于有。異故應無。若有法是牛羊亦應是牛。何以故。有法不異故。若異則無。如是等一切皆無。復次菩薩觀一切法一因。是一法諸法中一心生諸法各各有一相。合眾一故名為二名為三。一為實。二三為虛。復次菩薩觀諸法有所因故有。如人身無常。何以故。生滅相故。一切法皆如是有所因故有。復次一切諸法無所因故有。如人身無常生滅故。因生滅故知無常。此因復應有因。如是則無窮。若無窮則無因。若是因更無因是無常。因亦非因。如是等一切無因。復次菩薩觀一切法有相。無有法無相者。如地堅重相水冷濕相火熱照相風輕動相虛空容受相。分別覺知是為識相。有此有彼是為方相。有久有近是為時相。濁惡心惱眾生是為罪相。凈善心愍眾生是為福相。著諸法是為縛相。不著諸法是為解脫相。現前知一切法無礙是為佛相。如是等一切各有相。復次菩薩觀一切法皆無相。是諸相從因緣和合生。無自性故無。如地色香味觸四法和合故名地。不但色故名地。亦不但香但味但觸故名為地。何以故。若但色是地。余三則不應是地。地則無香味觸。香味觸亦如是。復次是四法云何為一法。一法云何為四法。以是故不得以四為地。亦不得離四為地。問曰。我不以四為地。但因四法故地法生。此地在四法中住。答曰。若從四法生地。地與四法異。如父母生子子則異父母。若爾者今眼見色鼻知香舌知味身知觸。地若異此四法者。應更有異根異識知。若更無異根異識知則無有地。問曰。若上說地相有失。應如阿毗曇說地相。地名四大造色。但地種是堅相。地是可見色。答曰。若地但是色先已說失。又地為堅相。但眼見色如水中月鏡中像草木影。則無堅相。堅則身根觸知故。復次若眼見色是地堅相。是地種眼見色。亦是水火濕熱相。是水火種。若爾者風風種亦應分別而不分別如說何等是風風種。何等風種風。若是一物不應作二種。答若是不異者。地及地種不應異。問曰。是四大各各不相離。地中有四種。水火風各有四種但地中地多故。以地為名。水火風亦爾。答曰。不然。何以故。若火中有四大應都是熱。無不熱火故。若三大在火中。不熱則不名為火。若熱則舍自性皆名為火。若謂細故不可知則與無無異。若有粗可得則知有細。若無粗亦無細。如是種種因緣地相不可得。若地相不可得。一切法相亦不可得。是故一切法皆一相。問曰。不應言無相。何以故。于諸法無相即是相。若無無相則不可破一切法相。何以故。無無相故。若有是無相則不應言一切法無相。答曰。以無相破諸法相。若有無相相則墮諸法相中。若不入諸法相中則不應難無相。皆破諸法相亦自滅相。譬如前火木然諸薪已亦復自然。是故圣人行無相。無相三昧破無相故。復次菩薩。觀一切法不合不散無色無形無對無示無說一相。所謂無相。如是等諸法一相。云何觀種種相。一切法攝入二法中。所謂名色色無色可見不可見有對無對有漏無漏有為無為等。二百二法門如千難品中說。復次有二法。忍辱柔和。又二法親敬供養。二施財施法施。二力慧分別力修道力。二具足戒具足正見具足。二相質直相柔軟相。二法定智。二法明解說。二法世間法第一義法。二法念巧慧。二諦世諦第一義諦。二解脫待時解脫不壞心解脫。二種涅槃有余涅槃無余涅槃。二究竟事究竟愿究竟。二見知見斷見。二具足義具足語具足。二法少欲知足。二法易養易滿。二法法隨法行。二智盡智無生智。如是等分別無量二法門。復次知三道。見道修道無學道。三性斷性離性滅性。三修戒修定修慧修。三菩提佛菩提辟支迦佛菩提聲聞菩提。(更不復學智滿足之名也)三乘佛乘辟支迦佛乘聲聞乘。三歸依佛法僧。三住梵住天住圣住。三增上自增上他增上法增上。諸佛三不護身業不護口業不護意業不護。三福處布施持戒善心。三器杖聞器杖離欲器杖慧器杖。三輪變化輪示他心輪教化輪。三解脫門空解脫門無相解脫門無作解脫門。如是等無量三法門。復知四法。四念處四正勤四如意足四圣諦四圣種四沙門果四知四信四道四攝法四依四通達善根四道四天人輪四堅法四無所畏四無量心。如是等無量四法門。復知五無學眾五出性五解脫處五根五力五大施五智五阿那含五凈居天處五治道五智三昧五圣分支三昧五如法語道。如是等無量五法門。復知六舍法六愛敬法六神通六種阿羅漢六地見諦道六隨順念六三昧六定六波羅蜜。如是等無量六法門。復知七覺意七財七依止七想定七妙法七知七善人去處七凈七財福七非財福七助定法。如是等無量七法門。復知八圣道分八背舍八勝處八大人念八種精進八丈夫八阿羅漢力。如是等無量八法門。復知九次第定九名色等減(從名色至生死為九)九無漏智得盡智故除等智也。九無漏地六禪三無色九地思惟道

如是等無量九法門。復知十無學法十想十智十一切入十善大地佛十力。如是等無量十法門。復知十一助圣道法。復知十二因緣法。復知十三出法。十四變化心。十五心見諦道。十六安那般那行。十七圣行。十八不共法。十九離地思惟道中一百六十二道。能破煩惱賊。一百七十八沙門果。八十九有為果。八十九無為果。如是等種種無量異相法。生滅增減得失垢凈悉能知之。菩薩摩訶薩知是諸法已。能令諸法入自性空而于諸法無所著。過聲聞辟支佛地。入菩薩位中。入菩薩位中已。以大悲憐愍故。以方便力分別諸法種種名字。度眾生令得三乘。譬如工巧之人。以藥力故。能令銀變為金金變為銀。問曰。若諸法性真空。云何分別諸法種種名字。何以不但說真空性。答曰。菩薩摩訶薩。不說空是可得可著。若可得可著。不應說諸法種種異相。不可得空者無所掛礙。若有掛礙是為可得。非不可得空。若菩薩摩訶薩。知不可得空。還能分別諸法。憐愍度脫眾生。是為般若波羅蜜力。取要言之諸法實相。是般若波羅蜜。問曰。一切世俗經書。及九十六種出家經中。皆說有諸法實相。又聲聞法三藏中。亦有諸法實相。何以不名為般若波羅蜜。而此經中諸法實相。獨名般若波羅蜜。答曰。世俗經書中。為安國全家身命壽樂故非實。外道出家墮邪見法中。心愛著故是亦非實。聲聞法中雖有四諦。以無常苦空無我觀諸法實相。以智慧不具足不利。不能為一切眾生。不為得佛法故。雖有實智慧。不名般若波羅蜜。如說佛入出諸三昧。舍利弗等乃至不聞其名。何況能知。何以故。諸阿羅漢辟支佛初發心時。無大愿無大慈大悲。不求一切諸功德。不供養一切三世十方佛。不審諦求知諸法實相。但欲求脫老病死苦故。諸菩薩從初發心弘大誓愿有大慈悲。求一切諸功德。供養一切三世十方諸佛。有大利智求諸法實相。除種種諸觀。所謂凈觀不凈觀常觀無常觀樂觀苦觀空觀實觀我觀無我觀。舍如是等妄見心力諸觀。但觀外緣中實相。非凈非不凈非常非非常非樂非苦非空非實非我非無我。如是等諸觀不著不得世俗法故。非第一義周遍清凈不破不壞。諸圣人行處。是名般若波羅蜜。問曰。已知般若體相是無相無得法。行者云何能得是法。答曰。佛以方便說法。行者如所說行則得。譬如絕崖崄道假梯能上。又如深水因船得渡。初發心菩薩。若從佛聞若從弟子聞若于經中聞。一切法畢竟空。無有決定性可取可著。第一實法滅諸戲論。涅槃相是最安隱。我欲度脫一切眾生。云何獨取涅槃。我今福德智慧神通力未具足故。不能引導眾生。當具足是諸因緣。行布施等五波羅蜜。財施因緣故得大富。法施因緣故得大智慧。能以此二施引導貧窮眾生令入三乘道。以持戒因緣故。生人天尊貴。自脫三惡道。亦令眾生免三惡道。以忍辱因緣故。障嗔恚毒得身色端政威德第一。見者歡喜敬信心伏。況復說法。以精進因緣故。能破今世后世福德道法懈怠。得金剛身不動心。以是身心破凡夫憍慢。令得涅槃。以禪定因緣故。破散亂心離五欲罪。樂能為眾生說離欲法。禪是般若波羅蜜依止處。依是禪般若波羅蜜自然而生。如經中說。比丘一心專定能觀諸法實相。復次知欲界中多以慳貪罪業閉諸善門。行檀波羅蜜時。破是二事開諸善門。欲令常開故。行十善道。尸羅波羅蜜未得禪定智慧。未離欲故。破尸羅波羅蜜。以是故行忍辱。知上三事能開福門。又知是福德果報無常。天人中受樂還復墮苦。厭是無常福德故。求實相般若波羅蜜。是云何當得。必以一心乃當可得。如貫龍王寶珠。一心觀察能不觸龍。則得價直閻浮提。一心禪定除卻五欲五蓋。欲得心樂大用精進。是故次忍辱說精進波羅蜜。如經中說。行者端身直坐系念在前。專精求定正使肌骨枯朽終不懈退。是故精進修禪。若有財而施不足為難。畏墮惡道恐失好名。持戒忍辱亦不為難。以是故上三度中不說精進。今為般若波羅蜜實相從心求定。是事難故應須精進。如是行能得般若波羅蜜。問曰。要行五波羅蜜然后得般若波羅蜜。亦有行一二波羅蜜。得般若波羅蜜耶。答曰。諸波羅蜜有二種。一者一波羅蜜中相應隨行。具諸波羅蜜。二者隨時別行波羅蜜。多者受名。譬如四大共合雖不相離以多者為名。相應隨行者。一波羅蜜中具五波羅蜜是不離五波羅蜜。得般若波羅蜜。隨時得名者。或因一因一得般若波羅蜜。若人發阿耨多羅三藐三菩提心布施。是時求布施相。不一不異非常非無常非有非無等。如破布施中說。因布施實相解。一切法亦如是。是名因布施得般若波羅蜜。或有持戒不惱眾生心無有悔。若取相生著則起諍競。是人雖先不嗔眾生。于法有憎愛心故而嗔眾生。是故若欲不惱眾生。當行諸法平等。若分別是罪是無罪則非行尸羅波羅蜜。何以故。憎罪愛不罪。心則自高還墮惱眾生道中。是故菩薩。觀罪者不罪者心無憎愛。如是觀者。是為但行尸羅波羅蜜。得般若波羅蜜。菩薩作是念若不得法忍則不能常忍。一切眾生未有逼迫能忍。苦來切已則不能忍。譬如囚畏杖楚而就死苦。以是因緣故。當生法忍。無有打者罵者亦無受者。但從先世顛倒果報因緣故。名為受。是時不分別是忍事忍。法者深入畢竟空故。是名法忍。得是法忍。常不復嗔惱眾生。法忍相應慧。是般若波羅蜜。精進常在一切善法中。能成就一切善法。若智慧籌量分別諸法。通達法性。是時精進助成智慧。又知精進實相離身心如實不動。如是精進能生般若波羅蜜。余精進如幻如夢。虛誑非實是故不說。若深心攝念。能如實見諸法實相。諸法實相者。不可以見聞念知能得。何以故。六情六塵皆是虛誑因緣果報。是中所知所見皆亦虛誑。是虛誑知都不可信。所可信者。唯有諸佛于阿僧祇劫所得實相智慧。以是智慧依禪定一心觀諸法實相。是名禪定中生般若波羅蜜。或有離五波羅蜜。但聞讀誦思惟籌量。通達諸法實相。是方便智中。生般若波羅蜜。或從二或三四波羅蜜。生般若波羅蜜。如聞說一諦而成道果。或聞二三四諦而得道果。有人于苦諦多惑故。為說苦諦而得道。余三諦亦如是。或有都惑四諦故。為說四諦而得道。如佛語比丘。汝若能斷貪欲。我保汝得阿那含道。若斷貪欲當知恚癡亦斷。六波羅蜜中亦如是。為破多慳貪故。說布施法。當知余惡亦破。為破雜惡故具為說六。是故或一一行。或合行普為一切人故。說六波羅蜜。非為一人。復次若菩薩不行一切法不得一切法故得般若波羅蜜。所以者何。諸行皆虛妄不實。或近有過或遠有過。如不善法近有過罪。善法久后變異時。著者能生憂苦。是遠有過罪。譬如美食惡食俱有雜毒。食惡食即時不悅。食美食即時甘悅。久后俱奪命故。二不應食。善惡諸行亦復如是。問曰。若爾者佛何以說三行梵行天行圣行。答曰。行無行故名為圣行。何以故。一切圣行中。不離三解脫門故。梵行天行中因取眾生相故生。雖行時無過后皆有失。又即今求實皆是虛妄。若賢圣以無著心行此二行則無咎。若能如是行無行法皆無所得。顛倒虛妄煩惱畢竟不生。如虛空清凈故。得諸法實相。以無所得為得。如無所得般若中說。色等法。非以空故空從本已來常自空。色等法。不以智慧不及故無所得。從本已來常自無所得。是故不應問行幾波羅蜜得般若波羅蜜。諸佛憐愍眾生隨俗故。說行非第一義。問曰。若無所得無所行。行者何以求之。答曰。無所得有二種。一者世間欲。有所求不如意。是無所得。二者諸法實相中。受決定相。不可得故。名無所得。非無有福德智慧增益善根。如凡夫人分別世間法故有所得。諸善功德亦如是。隨世間心故說有所得。諸佛心中則無所得。是略說般若波羅蜜義。后當廣說

大智度論卷第十八大智度論釋初品中三十七品義第三十一(卷第十九)

　　　　龍樹菩薩造


　　　　后秦龜茲國三藏鳩摩羅什奉　詔譯


【經】菩薩摩訶薩以不住法。住般若波羅蜜中。不生故應具足四念處四正勤四如意足五根五力七覺分八圣道分。【論】問曰。三十七品。是聲聞辟支佛道。六波羅蜜是菩薩摩訶薩道。何以故于菩薩道中說聲聞法。答曰。菩薩摩訶薩。應學一切善法一切道。如佛告須菩提。菩薩摩訶薩行般若波羅蜜。悉學一切善法一切道。所謂干慧地乃至佛地。是九地應學而不取證。佛地亦學亦證。復次何處說三十七品。但是聲聞辟支佛法。非菩薩道。是般若波羅蜜摩訶衍品中。佛說四念處乃至八圣道分。是摩訶衍三藏中。亦不說三十七品獨是小乘法。佛以大慈故。說三十七品涅槃道。隨眾生愿隨眾生因緣各得其道。欲求聲聞人。得聲聞道。種辟支佛善根人。得辟支佛道。求佛道者得佛道。隨其本愿諸根利鈍。有大悲無大悲。譬如龍王降雨普雨天下。雨無差別。大樹大草根大故多受。小樹小草根小故少受。問曰。三十七品雖無處說獨是聲聞辟支佛道非菩薩道。以義推之可知。菩薩久住生死往來五道。不疾取涅槃。是三十七品但說涅槃法。不說波羅蜜。亦不說大悲。以是故知非菩薩道。答曰。菩薩雖久住生死中。亦應知實道非實道是世間是涅槃。知是已立大愿。眾生可愍。我當拔出著無為處。以是實法行諸波羅蜜能到佛道。菩薩雖學雖知是法。未具足六波羅蜜故不取證。如佛說。譬如仰射空中箭箭相柱不令落地。菩薩摩訶薩亦如是。以般若波羅蜜箭。射三解脫門空中。復以方便箭射般若箭。令不墮涅槃地。復次若如汝所說。菩薩久住生死中。應受種種身心苦惱。若不得實智。云何能忍是事。以是故菩薩摩訶薩求是道品實智時。以般若波羅蜜力故。能轉世間為道果涅槃。何以故。三界世間。皆從和合生。和合生者無有自性。無自性故是則為空。空故不可取。不可取相是涅槃。以是故說菩薩摩訶薩。不住法住般若波羅蜜中。不生故應具足四念處。復次聲聞辟支佛法中。不說世間即是涅槃。何以故。智慧不深入諸法故。菩薩法中說世間即是涅槃。智慧深入諸法故。如佛告須菩提。色即是空空即是色。受想行識即是空。空即是受想行識。空即是涅槃。涅槃即是空。中論中亦說

　涅槃不異世間　　世間不異涅槃
　涅槃際世間際　　一際無有異故　

菩薩摩訶薩得是實相故。不厭世間不樂涅槃。三十七品是實智之地。問曰。四念處則能具足得道何以說三十七。若汝以略說故四念處。廣說故三十七。此則不然。何以故。若廣應無量。答曰。四念處雖具足能得道。亦應說四正勤等諸法。何以故眾生心種種不同。結使亦種種。所樂所解法亦種種。佛法雖一實一相。為眾生故。于十二部經八萬四千法聚。作是分別說。若不爾初轉法輪。說四諦則足。不須余法。以有眾生厭苦著樂。為是眾生故。說四諦身心等諸法皆是苦無有樂。是苦因緣由愛等諸煩惱。是苦所盡處名涅槃。方便至涅槃。是為道。有眾生多念亂心顛倒故。著此身受心法中。作邪行。為是人故說四念處。如是等諸道法。各各為眾生說。譬如藥師不得以一藥治眾病。眾病不同藥亦不一。佛亦如是隨眾生心病種種。以眾藥治之。或說一法度眾生。如佛告一比丘。非汝物莫取。比丘言。知已世尊。佛言。云何知。比丘言。諸法非我物不應取。或以二法度眾生。定及慧。或以三法戒定慧。或以四法四念處。是故四念處雖可得道。余法行異分別多少異觀亦異。以是故應說四正勤等諸余法。復次諸菩薩摩訶薩信力大故。為度一切眾生故。是中佛為一時說三十七品。若說異法道門十想等。皆攝在三十七品中。是三十七品眾藥和合。足療一切眾生病。是故不用多說。如佛雖有無量力但說十力。于度眾生事足。是三十七品。十法為根本。何等十。信戒思惟精進念定慧除喜舍。信者信根信力。戒者正語正業正命。精進者四正勤精進根精進力精進覺正精進。念者念根念力念覺正念。定者四如意足定根定力定覺正定。慧者四念處慧根慧力擇法覺正見。是諸法念隨順智慧緣中止住。是時名念處。破邪法正道中行故。名正勤。攝心安隱于緣中故。名如意足。軟智心得故名根利。智心得故名力。修道用故名覺。見道用故名道。問曰。應先說道。何以故行道然后得諸善法。譬如人先行道然后得所至處。今何以顛倒先說四念處。后說八正道。答曰。不顛倒也。三十七品是初欲入道時名字。如行者到師所聽道法時。先用念持是法。是時名念處。持已從法中求果故。精進行。是時名正勤。多精進故心散亂。攝心調柔故名如意足。心調柔已生五根。諸法實相甚深難解。信根故能信是名信根。不惜身命一心求道。是名精進根。常念佛道不念余事是名念根。常攝心在道是名定根。觀四諦實相是名慧根。是五根增長能遮煩惱。如大樹力能遮水。是五根增長時能轉入深法。是名為力。得力已分別道法有三分。擇法覺精進覺喜覺。此三法行道時。若心沒能令起除覺定覺舍覺。此三法若行道時。心動散能攝令定念覺在二處。能集善法能遮惡法。如守門人有利者令入。無益者除卻。若心沒時念三法起。若心散時念三法。攝無覺實覺。此七事能到故名為分。得是法安隱具足已。欲入涅槃無為城故行是諸法。是時名為道。問曰。何等是四念處。答曰。身念處受心法念處。是為四念處觀四法四種。觀身不凈。觀受是苦。觀心無常。觀法無我。是四法雖各有四種。身應多觀不凈受多觀苦心多觀無常法多觀無我。何以故。凡夫人未入道時。是四法中邪行起四顛倒。諸不凈法中凈顛倒。苦中樂顛倒。無常中常顛倒。無我中我顛倒。破是四顛倒故。說是四念處。破凈倒故說身念處。破樂倒故說受念處。破常倒故說心念處。破我倒故說法念處。以是故說四不少不多。問曰。云何得是四念處。答曰。行者依凈戒住。一心行精進。觀身五種不凈相。何等五。一者生處不凈。二者種子不凈。三者自性不凈。四者自相不凈。五者究竟不凈。云何名生處不凈。頭足腹脊脅肋。諸不凈物和合名為女身。內有生藏熟藏屎尿不凈。外有煩惱業因緣風。吹識種令入二藏中間。若八月若九月如在屎尿坑中。如說

　是身為臭穢　　不從花間生
　亦不從瞻卜　　又不出寶山　

是名生處不凈。種子不凈者。父母以妄想邪憶念風吹淫欲火故。血髓膏流熱變為精。宿業行因緣識種子。在赤白精中住。是名身種子。如說

　是身種不凈　　非余妙寶物
　不由凈白生　　但從尿道出　

是名種子不凈。自性不凈者。從足至頂四邊薄皮。其中所有不凈充滿。飾以衣服澡浴花香。食以上饌眾味肴膳。經宿之間皆為不凈。假令衣以天衣。食以天食。以身性故亦為不凈。何況人衣食。如說

　地水火風質　　能變除不凈
　傾海洗此身　　不能令香潔　

是名自性不凈。自相不凈者。是身九孔常流不凈。眼流眵淚耳出結聹鼻中涕流口出涎吐。廁道水道常出屎尿。及諸毛孔汗流不凈。如說

　種種不凈物　　充滿于身內
　常流出不止　　如漏囊盛物　

是名自相不凈。究竟不凈者。是身若投火則為灰。若蟲食則為屎。在地則腐壞為土。在水則膖脹爛壞。或為水蟲所食。一切死尸中人身最不凈。不凈法九相中當廣說。如說

　審諦觀此身　　終必歸死處
　難御無反復　　背恩如小人　

是名究竟不凈。復次是身生時死時。所近身物所安身處皆為不凈。如香美凈水隨百川流既入大海變成堿苦。身所食啖種種美味好色好香細滑上饌。入腹海中變成不凈。是身如是從生至終。常有不凈甚可患厭。行者思惟是身雖復不凈。若少有常者。猶差而復無常。雖復不凈無常。有少樂者。猶差而復大苦。是身是眾苦生處。如水從地生風從空出火因木有。是身如是內外諸苦皆從身出。內苦名老病死等。外苦名刀杖寒熱饑渴等。有此身故有是苦。問曰。身非但是苦性。亦從身有樂。若令無身隨意。五欲誰當受者。答曰。四圣諦苦。圣人知實是苦。愚夫謂之為樂。圣實可依愚惑宜棄。是身實苦以止大苦故。以小苦為樂。譬如應死之人得刑罰代命甚大歡喜。罰實為苦以代死故謂之為樂。復次新苦為樂故苦為苦。如初坐時樂久則生苦。初行立臥亦樂久亦為苦。屈申俯仰視眴喘息苦常隨身。從初受胎出生至死無有樂時。若汝以受淫欲為樂。淫病重故求外女色。得之愈多患至愈重。如患疥病向火。揩炙當時小樂大痛轉深。如是小樂亦是病因緣故有。非是實樂無病。觀之為生慈愍。離欲之人觀淫欲者亦復如是。愍此狂惑為欲火所燒多受多苦。如是等種種因緣。知身苦相苦因。行者知身但是不凈無常苦物。不得已而養育之。譬如父母生子。子復弊暴以從己生故。要當養育成就。身實無我。何以故。不自在故。譬如病風之人不能俯仰行來。病咽塞者不能語言。以是故知身不自在。如人有物隨意取用。身不得爾。不自在。故審知無我。行者思惟是身如是。不凈無常苦空無我。有如是等無量過惡。如是等種種觀身。是名身念處。得是身念處觀已復思惟。眾生以何因緣故。貪著此身。樂受故。所以者何。從內六情外六塵和合故。生六種識。六種識中生三種受。苦受樂受不苦不樂受。是樂受一切眾生所欲苦受一切眾生所不欲。不苦不樂受不取不棄如說

　若作惡人及出家　　諸天世人及蠕動
　一切十方五道中　　無不好樂而惡苦
　狂惑顛倒無智故　　不知涅槃常樂處　

行者觀是樂受。以實知之無有樂也。但有眾苦。何以故。樂名實樂無有顛倒。一切世間樂受。皆從顛倒生無有實者。復次是樂受。雖欲求樂能得大苦。如說

　若人入海遭惡風　　海浪崛起如黑山
　若入大陣斗戰中　　經大險道惡山間
　豪貴長者降屈身　　親近小人為色欲
　如是種種大苦事　　皆為著樂貪心故　

以是故知樂受能生種種苦。復次雖佛說三種受有樂受。樂少故名為苦。如一斗蜜投之大河則失氣味。問曰。若世間樂顛倒因緣故苦。諸圣人禪定生無漏樂。應是實樂。何以故。此樂不從愚癡顛倒有故。此云何是苦。答曰。非是苦也。雖佛說無常即是苦。為有漏法故說苦。何以故。凡夫人于有漏法中心著。以有漏法無常失壞故生苦。無漏法心不著故。雖無常不能生憂悲苦惱等故。不名為苦。亦諸使不使故。復次若無漏樂。是苦者。佛不別說道諦。苦諦攝故。問曰有二種樂。有漏樂無漏樂。有漏樂下賤弊惡。無漏樂上妙。何以故。于下賤樂中生著。上妙樂中而不生著。上妙樂中生著應多。如金銀寶物貪著應重。豈同草木。答曰。無漏樂上妙。而智慧多。智慧多故能離此著。有漏樂中愛等結使多。愛為著本。實智慧能離。以是故不著。復次無漏智慧。常觀一切無常。觀無常故。不生愛等諸結使。譬如羊近于虎。雖得好草美水而不能肥。如是諸圣人雖受無漏樂。無常空觀故。不生染著脂。復次無漏樂。不離三三昧十六圣行。常無眾生相。若有眾生相則生著心。以是故無漏樂。雖復上妙而不生著。如是種種因緣。觀世間樂受是苦。觀苦受如箭。不苦不樂受。觀無常壞敗相。如是則樂受中不生欲著。苦受中不生恚。不苦不樂受中不生愚癡。是名受念處。行者思惟以樂故貪身誰受是樂。思惟已知從心受。眾生心狂顛倒故。而受此樂。當觀是心無常生滅相一念不住。無可受樂。人以顛倒故。謂得受樂。何以故。初欲受樂時心生異。樂生時心異。各各不相及。云何言心受樂。過去心已滅故不受樂。未來心不生故不受樂。現在心一念住疾故不覺受樂。問曰。過去未來不應受樂。現在心一念住時應受樂。云何言不受。答曰。我已說去疾故不覺受樂。復次諸法無常相故無住時。若心一念住。第二念時亦應住。是為常住無有滅相。如佛說。一切有為法三相住中。亦有滅相。若無滅者不應是有為相。復次若法后有滅。當知初已有滅。譬如人著新衣。初著日若不故第二日亦不應故。如是乃至十歲應常新不應故。而實已故。當知與新俱有。微故不覺。故事已成方乃覺知。以是故知諸法無有住時。云何心住時得受樂。若無住而受樂是事不然。以是故知無有實受樂者。但世俗法。以諸心相續故。謂為一相受樂。問曰。云何當知一切有為法無常。答曰。我先已說今當更答。是有為法一切屬因緣故無常。先無今有故今有后無故無常。復次無常相。常隨逐有為法故。有為法無有增損故。一切有為法相侵克故無常。復次有為法有二種老常隨逐故。一者將老二者壞老。有二種死常隨逐故。一者自死二者他殺。以是故知一切有為法皆無常。于有為法中心無常最易得。如佛說凡夫人或時知身無常。而不能知心無常。若凡夫言身有常。猶差以心為常是大惑。何以故。身住或十歲二十歲。是心日月時頃須臾過去。生滅各異念念不停。欲生異生欲滅異滅。如幻事實相不可得。如是無量因緣故知心無常。是名心念處。行者思惟是心屬誰。誰使是心觀已不見有主。一切法因緣和合故不自在。不自在故無自性。無自性故無我。若無我誰當使是心。問曰。應有我。何以故。心能使身。亦應有我能使心。譬如國主使將將使兵。如是應有我使心有心使身。為受五欲樂故。復次各各有我心故知實有我。若但有身心顛倒故計我者。何以故。不他身中起我。以是相故知各各有我。答曰。若心使身有我使心。應更有使我者。若更有使我者是則無窮。又更有使我者則有兩神。若更無我但我能使心。亦應但心能使身。若汝以心屬神除心則神無所知。若無所知云何能使心。若神有知相復何用心為。以是故知但心是識相故。自能使身不待神也。如火性能燒物不假于人。問曰。火雖有燒力。非人不用心雖有識相非神不使。答曰。諸法有相故有。是神無相故無。汝雖欲以氣息出入苦樂等為神相。是事不然。何以故。出入息等是身相。受苦樂等是心相。云何以身心為神相。復次或時火自能燒不待于人。但以名故名為人燒。汝論墮負處。何以故神則是人。不應以人喻人。又復汝言各各有我心故。知實有我。若但有身心顛倒故。計我者。何以不他身中起我。汝于有我無我未了而問。何以不他身中起我。自身他身皆從我有。我亦不可得。若色相若無色相若常無常有邊無邊。有去者不去者。有知者不知者。有作者無作者。有自在者不自在者。如是等我相皆不可得。如上我聞品中說。如是等種種因緣。觀諸法和合因緣生無有實法有我。是名法念處。是四念處有三種。性念處共念處緣念處。云何為性念處。觀身智慧是身念處。觀諸受智慧是名受念處。觀諸心智慧是名心念處。觀諸法智慧是名法念處。是為性念處。云何名共念處。觀身為首因緣生道。若有漏若無漏是身念處。觀受觀心觀法為首因緣生道。若有漏若無漏。是名受心法念處。是為共念處。云何為緣念處。一切色法。所謂十入及法入少分是名身念處。六種受眼觸生受。耳鼻舌身意觸生受。是名受念處。六種識眼識耳鼻舌身意識。是名心念處。想眾行眾及三無為。是名法念處。是名緣念處。是性念處智慧性故。無色不可見無對。或有漏或無漏。有漏有報無漏無報。皆有為因緣生。三世攝名攝外入攝。以慧知有漏是斷。知無漏非斷。知有漏是可斷無漏非可斷。是修法是無垢。是果亦有果。一切非受法非四大造。有上法有漏念處。是有無漏念處。是非有皆是相應因。四念處攝六種善中一種行眾善分。行眾善分攝四念處。不善無記漏中不相攝。或有四念處非有漏。或有漏非四念處。或有四念處亦有漏。或非四念處亦非有漏。有四念處非有漏者。是無漏性四念處。有漏非四念處者。除有漏性四念處。余殘有漏分。四念處亦有漏法者。有漏性四念處。非四念處非有漏法者。除無漏性四念處。余殘無漏法。無漏四句亦如是。共念處是共念處中。身業口業是為色。余殘非色。一切不可見皆無對。或有漏或無漏皆有為。有漏念處有報。無漏念處無報。因緣生三世攝。身口業色攝。余殘名攝。心意識內入攝。余殘外入攝。以慧知有漏是斷。知無漏非斷。知有漏可斷無漏非可斷。皆修法皆無垢。是果亦有果。一切非受法。身口業是四大造。余殘非四大造。皆有上法有漏念處。是有無漏念處。是非有身口業及心不相應諸行。是非相應因。余殘是相應因。五善分攝四念處。四念處亦攝五善分。余殘不相攝。不善無記漏法不攝。或有四念處非有漏。或有漏非四念處。或有四念處亦有漏。或非四念處亦非有漏。有四念處非有漏者。無漏四念處。有漏非四念處者。除有漏四念處。余殘有漏法有四念處亦有漏者。有漏四念處。非四念處非有漏者。虛空數緣盡。非數緣盡。或有四念處非無漏。或有無漏非四念處。或有四念處亦無漏。或非四念處非無漏。有四念處非無漏者。有漏四念處。有無漏非四念處者。三無為法。有四念處亦無漏者。無漏四念處。非四念處非無漏者。除有漏四念處。余殘有漏法。是緣念處。緣念處中一念處是色。三念處非色。三不可見。一當分別。身念處有可見有不可見。可見者一入。不可見者九入。及一入少分。三無對一當分別。身念處有對。十入無對。一入少分。身念處有漏十入及一入少分。無漏一入少分。受念處有漏。意相應是有漏。無漏意相應是無漏。心念處亦如是。法念處有漏。想眾行眾是有漏。無漏想眾行眾及無為法是無漏。三是有為一當分別。法念處想眾行眾是有為。三無為法是無為。不善身念處及善有漏身念處是有報。無記身念處及無漏是無報。受念處心念處法念處亦如是。三從因緣生一當分別。法念處有為從因緣生。無為不從因緣生。三三世攝。一當分別。法念處有為是三世攝。無為非三世攝。一念處攝色。三攝名。一念處內入攝。受念處法念處外入攝。一當分別。身念處或內入攝。或外入攝。五內入是內入攝。五外入及一入少分是外入攝。以慧知有漏者是斷見。無漏者非斷見。有漏者可斷。無漏者非可斷。修當分別。身念處善應修不善及無記不應修受心念處。亦如是。法念處有為善法應修。不善及無記及數緣盡不應修。垢當分別。身念處隱沒是垢。不隱沒非垢。受心法念處亦如是。三念處是果亦有果。一當分別。法念處或果非有果。或果亦有果或非果非有果。數緣盡是果非有果。有為法念處是果亦有果。虛空非數緣盡。是非果非有果三不受一當分別。身念處墮身數是受。不墮身數非受。三非四大造一當分別。身念處九入及二入少分四大造。一入少分非四大造。三念處有上一當分別。法念處有為及虛空非數緣盡是有上。涅槃是無上。四念處若有漏是有。若無漏是非有。二念處相應因一念處不相應因一當分別。受念處心念處相應因。身念處不相應因。法念處想眾及相應行眾是相應因。余殘是不相應因。四念處分攝六善法。六善法亦攝四念處分。不善分無記分亦如是。隨種相攝。三漏攝一念處分。一念處分亦攝三漏。有漏攝四念處分。四念處分亦攝有漏。無漏攝四念處分。四念處分亦攝無漏。如是等義千難中廣說。問曰。何等為內身。何等為外身。如內身外身皆已攝盡。何以復說內外身觀。答曰。內名自身外名他身。自身有二種。一者身內不凈。二者身外皮毛爪發等。復次行者觀死尸膖脹爛壞。取是相。自觀身亦如是相如是事。我未離此法。死尸是外身行者身是內身。如行者或時見端政女人心著。即時觀其身不凈。是為外。自知我身亦爾。是為內。復次眼等五情為內身。色等五塵為外身。四大為內身。四大造色為外身。覺苦樂處為內身。不覺苦樂處為外身。自身及眼等諸根是為內身。妻子財寶田宅所用之物。是為外身。所以者何。一切色法盡是身念處故。行者求是內身有凈常樂我。審悉求之都不可得。如先說觀法。內觀不得外或當有耶。何以故。外物是一切眾生著處。外身觀時亦不可得。復作是念。我內觀不得。外或有耶。外觀亦復不得。自念我或誤錯。今當總觀內外。觀內觀外是為別相。一時俱觀是為總相。總觀別觀了不可得。所觀已竟。問曰。身念處可得內外。諸受是外入攝。云何分別有內受外受。答曰。佛說有二種受。身受心受。身受是外心受是內。復有五識相應受是外。意識相應受是內。十二入因緣故。諸受生。內六入分生受。是為內。外六入分生受。是為外。粗受是為外細受是為內。二種苦。內苦外苦。內苦有二種身苦心苦。身苦者身痛頭痛等。四百四種病是為身苦。心苦者憂愁嗔怖嫉妒疑如是等。是為心苦。二苦和合是為內苦。外苦有二種。一者王者勝己惡賊師子虎狼蚖蛇等逼害。二者風雨寒熱雷電霹靂等。是二種苦名為外受。樂受不苦不樂受亦如是。復次緣內法是為內受。緣外法是為外受。復次一百八受是為內受。余殘是外受。問曰。心是內入攝。云何言觀外心。答曰。心雖內入攝緣外法故。名為外心緣內法故是為內心。意識是內心五識是外心。攝心入禪是內心。散亂心是外心。內五蓋內七覺相應心。是為內心。外五蓋外七覺相應心。是為外心。如是等種種分別內外。是為內外心。問曰。法念處是外入攝。云何言觀內法。答曰。除受余心數法。能緣內法心數法是內法。緣外法心數法及無為心不相應行是為外法。復次意識所緣法。是名為法。如佛所說。依緣生意識。是中除受余心數法。是為內法。余心不相應行及無為法。是為外法。四正勤有二種。一者性正勤。二者共正勤。性正勤者。為道故四種精進。遮二種不善法。集二種善法。四念處觀時。若有懈怠心。五蓋等諸煩惱覆心。離五種信等善根時。不善法若已生為斷故。未生不令生故。勤精進。信等善根未生為生故。已生為增長故。勤精進。精進法于四念處多故。得名正勤。問曰。何以故。于七種法中此四名正勤。后八名正道。余者不名正。答曰。四種精進心勇發動畏錯誤故。言正勤。行道趣法故。畏墮邪法故。言正道。性者四種精進性。共者四種精進性為首。因緣生道若有漏若無漏。若有色若無色如上說。行四正勤時心小散故。以定攝心故。名如意足。譬如美食少鹽則無味。得鹽則味足如意。又如人有二足。復得好馬好車如意所至。行者如是得四念處實智慧四正勤中正精進。精進故智慧增多。定力小弱。得四種定攝心故。智定力等所愿皆得故。名如意足。問曰。四念處四正勤中已有定。何以故不名如意足。答曰。彼雖有定。智慧精進力多定力弱故。行者不得如意愿。四種定者。欲為主得定。精進為主得定。定因緣生道。若有漏若無漏心為主得定。思惟為主得定。定因緣生道。若有漏若無漏。共善五眾名為共如意。欲主等四種定。名為性如意。四正勤四如意足。如性念處共念處中廣分別說。五根者。信道及助道善法。是名信根。行者行是道助道法時。勤求不息是名精進根。念道及助道法。更無他念是名念根。一心念不散是名定根。為道及助道法。觀無常等十六行。是名慧根。是五根增長不為煩惱所壞。是名為力。如五根中說。是五根五力行眾中攝。常共相應。隨心行心數法。共心生共心住共心滅。若有是法心墮正定。若無是法心墮邪定。七覺如先說義。問曰。先雖說義。非以阿毗曇法說。答曰。今當更說。如四念處義是七覺分。無色不可見無對無漏有為因緣生。三世攝名攝外入攝。慧知非斷見不可斷。修法無垢法。是果亦有果。非受法非四大造。有上法非有相應因。二善分攝七覺分。七覺分攝二善分。不善無記漏有漏法不相攝。無漏二分攝七覺分。七覺分攝無漏二分。如是等種種。如千難中廣說。八圣道分如先說。正見是智慧。如四念處慧根慧力擇法覺中說。正思惟觀四諦時。無漏心相應。思惟動發覺知籌量。正方便如四正勤精進根精進力精進覺中說。正念如念根念力念覺中說。正定如如意足定根定力定覺中說。正語正業正命今當說。除四種邪命攝口業。以無漏智慧除舍。離余口邪業。是名正語。正業亦如是。五種邪命以無漏智慧除舍。離是為正命。問曰。何等是五種邪命。答曰。一者若行者為利養故詐現異相奇特。二者為利養故自說功德。三者為利養故占相吉兇為人說。四者為利養故高聲現威令人畏敬。五者為利養故稱說所得供養以動人心。邪因緣活命故。是為邪命。是八正道有三分。三種為戒分。三種為定分。二種為慧分。慧分定分分別如先說。戒分今當說。戒分是色性不可見。無對無漏有為無報因緣生。三世攝色攝。非名攝外入攝。慧知非斷見不可斷。修法無垢法。是果亦有果。非受法四大造有上法非有法。相應因。一善分攝三正。三正攝一善分。不善無記漏有漏不相攝。無漏一法攝三正。三正亦攝無漏一法。如是等種種分別。如阿毗曇廣說。是三十七品。初禪地具有。未到地中三十六。除喜覺。第二禪中亦三十六。除正行禪中間第三第四禪三十五。除喜覺除正行。三無色定中三十二。除喜覺正行正語正業正命。有頂中二十二。除七覺分八圣道分。欲界中二十二亦如是。是為聲聞法中分別義。問曰摩訶衍所說。三十七品義云何。答曰菩薩摩訶薩。行四念處觀是內身無常苦如病如癰。焰聚敗壞不凈充滿九孔流出。是為行廁。如是觀身惡露無一凈處。骨干肉涂筋纏皮裹。先世受有漏業因緣。今世沐浴華香衣服飲食臥具醫藥等所成。如車有兩輪牛力牽故能有所至。二世因緣以成身車。識牛所牽周旋往反。是身四大和合造。如水沫聚虛無堅固。是身無常久必破壞。是身相身中不可得。亦不在外亦不在中間。身不自覺無知無作如墻壁瓦石。是身中無定身相。無有作是身者。亦無使作者。是身先際后際中際皆不可得。八萬戶蟲無量諸病。及諸饑渴寒熱刑殘等常惱此身。菩薩摩訶薩觀身如是。知非我身亦非他有。不得自在有作及所不作是身。身相空從虛妄因緣生。是身假有屬本業因緣。菩薩自念我不應惜身命。何以故。是身相不合不散不來不去不生不滅不依猗。循身觀。是身無我無我所故空。空故無男女等諸相。無相故不作愿。如是觀者得入無作智門。知身無作。無作者。但從諸法因緣和合生。是諸因緣作是身者。亦從虛妄顛倒故有。是因緣中亦無因緣相。是因緣生亦無生相。如是思惟知是身從本以來無有生相。知是身無相無可取。無生故無相。無相故無生。但誑凡夫故名為身。菩薩如是觀身實相時。離諸染欲著心。常系念在身循身觀。如是名為菩薩身念處。觀外身觀內外身亦如是。菩薩云何觀諸受。觀內受是受有三種。若苦若樂若不苦不樂。是諸受無所從來。滅無所至。但從虛誑顛倒妄想生。是報果屬先世業因緣。是菩薩如是求諸受。不在過去不在未來不在現在。知是諸受空無我無我所。無常破壞法。觀是三世諸受空無相無作入解脫門。亦觀諸受生滅。亦知諸受不合不散不生不滅。如是入不生門。知諸受不生故無相。無相故不生。如是知已系心緣中。若有苦樂不苦不樂來。心不受不著不作依止。如是等因緣觀諸受。是名受念處。觀外受觀內外受亦如是。菩薩云何觀心念處。菩薩觀內心。是內心有三相。生住滅。作是念是心無所從來。滅亦無所至。但從內外因緣和合生。是心無有定實相。亦無實生住滅。亦不在過去未來現在世中。是心不在內不在外不在中間。是心亦無性無相。亦無生者無使生者。外有種種雜六塵因緣。內有顛倒心相。生滅相續故強名為心。如是心中實心相不可得。是心性不生不滅。常是凈相客煩惱相著故。名為不凈心。心不自知。何以故是心心相空故。是心本末無有實法。是心與諸法無合無散。亦無前際后際中際。無色無形無對。但顛倒虛誑生。是心空無我。無我所無常無實。是名隨順心觀。知心相無生。入無生法中。何以故。是心無生無性無相。智者能知。智者雖觀是心生滅相。亦不得實生滅法。不分別垢凈。而得心清凈。以是心清凈故。不為客煩惱所染。如是等觀內心觀外心。觀內外心亦如是。菩薩云何觀法念處。觀一切法不在內不在外。不在中間。不過去未來。現在世中但從因緣和合妄見生無有實定。無有是法是誰法。諸法中法相不可得。亦無法若合若散。一切法無所有。如虛空。一切法虛誑如幻。諸法性凈不相污染。諸法無所受。諸受無所有故。諸法無所知。心心數法虛誑故。如是觀時不見有法若一相若異相。觀一切法空無我。是時作是念。一切諸法因緣生故無有自性。是為實空。實空故無有相。無有相故無作。無作故不見法若生若滅住。是智慧中入無生法忍門。爾時雖觀諸法生滅。亦入無相門。何以故一切法離諸相。智者之所解。如是觀時系心緣中。隨順諸法相。不念身受心法。知是四法無處所。是為內法念處。外法念處內外法念處亦如是。四正勤四如意足。亦如是應分別觀空無處所。云何為菩薩所行五根。菩薩摩訶薩。觀五根修五根。信根者。信一切法從因緣生顛倒妄見心生如旋火輪如夢如幻。信諸法不凈無常苦無我如病如癰如刺災變敗壞。信諸法無所有如空拳誑小兒。信諸法不在過去不在未來不在現在。無所從來滅無所至。信諸法空無相無作不生不滅。無信相無相而信持戒禪定智慧解脫解脫知見。得是信根故不復退轉。以信根為首。善住持戒。住持戒已信心不動不轉。一心信。依業果報離諸邪見更不信余語。但受佛法信眾僧。住實道中直心柔軟能忍。通達無礙不動不壞得力自在。是名信根。精進根者。晝夜常行精進。除卻五蓋攝護五根。諸深經法欲得欲知欲行欲誦欲讀乃至欲聞。若諸不善惡法起令疾滅。未生者令不生。未生諸善法令生。已生令增廣。亦不惡不善法亦不愛。善法得等精進。直進不轉得正精進。定心故名為精進根。念根者。菩薩常一心念。欲具足布施持戒禪定智慧解脫。欲凈身口意業。諸法生滅住異。智中常一心念。一心念苦集盡道。一心念分別根力覺道禪定解脫生滅入出。一心念諸法不生不滅無作無說。為得無生智慧具足諸佛法故。一心念不令聲聞辟支佛心得入。常念不忘。如是諸法甚深清凈觀行得故。得如是自在念。是名念根。定根者菩薩善取定相。能生種種禪定。了了知定門。善知入定善知住定善知出定。于定不著不味不作依止。善知所緣善知壞緣。自在游戲諸禪定。亦知無緣定不隨他語。不專隨禪定。行自在出入無礙。是名為定根。慧根者。菩薩為盡苦圣智慧成就。是智慧為離諸法為涅槃。以智慧觀一切三界無常。為三衰三毒火所燒觀已于三界中。智慧亦不著。一切三界。轉為空無相無作解脫門。一心為求佛法如救頭然。是菩薩智慧無能壞者。于三界無所依。于隨意五欲中心常離之。慧根力故。積聚無量功德。于諸法實相。利入無疑無難。于世間無憂。于涅槃無喜。得自在智慧。故名為慧根。菩薩得是五根。善知眾生諸根相。知染欲眾生根。知離欲眾生根。知嗔恚眾生根。亦知離嗔恚眾生根。知愚癡眾生根。亦知離愚癡眾生根。知欲墮惡道眾生根。知欲生人中眾生根。知欲生天上眾生根。知鈍眾生根。知利眾生根。知上中下眾生根。知罪眾生根。知無罪眾生根。知逆順眾生根。知常生欲界色界無色界眾生根知厚善根薄善根眾生根。知正定邪定不定眾生根。知輕躁眾生根。知持重眾生根。知慳貪眾生根。知能舍眾生根。知恭敬眾生根。知不恭敬眾生根。知凈戒不凈戒眾生根。知嗔恚忍辱眾生根。知精進懈怠眾生根。知亂心攝心愚癡智慧眾生根。知無畏有畏眾生根。知增上慢不增上慢眾生根。知正道邪道眾生根。知守根不守根眾生根。知求聲聞眾生根。知求辟支佛眾生根。知求佛道眾生根。于知眾生根中。得自在方便力故。名為知根。菩薩行是五根增長。能破煩惱度眾生得無生法忍。是名五力。復次天魔外道不能沮壞。是名為力。七覺分者。菩薩于一切法不憶不念。是名念覺分。一切法中求索善法不善法無記法不可得。是名擇法覺分。不入三界破壞諸界相。是名精進覺分。于一切作法不生著樂。憂喜相壞故是名喜覺分。于一切法中。除心緣不可得故。是名除覺分。知一切法常定相不亂不定。是名定覺分。于一切法不著不依止。亦不見。是舍心是名舍覺分。菩薩觀七覺分空如是。問曰。此七覺分何以略說。答曰。七覺分中。念慧精進定。上已廣說。三覺今當說。菩薩行喜覺分。觀是喜非實。何以故。是喜從因緣生。作法有法無常法可著法。若生著是無常相。變壞則生憂。凡夫人以顛倒故心著。若知諸法實空。是時心悔我則受虛誑。如人闇中饑渴所逼食不凈物。晝日觀知乃覺其非。若如是觀。于實智慧中生喜是為真喜。得是真喜先除身粗。次除心粗。然后除一切法相。得快樂遍身心中。是為除覺分。既得喜除舍諸觀行。所謂無常觀苦觀空無我觀生滅觀不生不滅觀有觀無觀非有非無觀。如是等戲論盡舍。何以故。無相無緣無作無戲論常寂滅。是實法相。若不行舍便有諸諍。若以有為實則以無為虛。若以無為實則以有為虛。若以非有非無為實。則以有無為虛。于實愛著于虛恚憎。生憂喜處云何不舍。得如是喜除舍。七覺分則具足滿。八圣道分者。正見正方便正念正定上已說。正思惟今當說。菩薩于諸法空無所得住。如是正見中。觀正思惟相。知一切思惟皆是邪思惟。乃至思惟涅槃思惟佛皆亦如是。何以故。斷一切思惟分別。是名正思惟。諸思惟分別。皆從不實虛誑顛倒故有分別。思惟相皆無。菩薩住如是正思惟中。不見是正是邪。過諸思惟分別。是為正思惟。一切思惟分別皆悉平等。悉平等故心不著。如是等名為菩薩正思惟相。正語者。菩薩知一切語皆從虛妄不實顛倒取相分別生是時菩薩作是念。語中無語相。一切口業滅知諸語實相。是為正語。是諸語皆無所從來。滅亦無所去。是菩薩行正語法。諸有所語皆住實相中說。以是故諸經說。菩薩住正語中能作清凈口業。知一切語言真相。雖有所說不墮邪語。正業者。菩薩知一切業邪相虛妄無實皆無作相。何以故無有一業可得定相。問曰。若一切業皆空。云何佛說布施等是善業。殺害等是不善業。余事動作是無記業

答曰。諸業中尚無有一。何況有三。何以故。如行時已過則無去業。未至亦無去業。現在去時亦無去業。以是故無去業。問曰。已過處則應無。未至處亦應無。今去處應是有去。答曰。今去處亦無去。何以故。除去業今去處不可得。若除去業今去處可得者。是中應有去而不然。除今去處則無去業。除去業則無今去處。是相與共緣故。不得但言今去處有去。復次若今去處有去業。離去業應當有今去處。離今去處應當有去業。問曰。若爾者有何咎。答曰。一時有二去業故。若有二去業。則有二去者。何以故。除去者則無去。若除去者今去處不可得。無今去處故亦無去者。復次不去者亦不去故無去業。若除去者不去者。更無第三去者。問曰。不去者不去應爾。去者何以故言不去。答曰。除去業去者不可得。除去者去業不可得。如是等一切業空。是名正業。諸菩薩入一切諸業平等。不以邪業為惡。不以正業為善。無所作不作正業不作邪業。是名實智慧。即是正業。復次諸法等中無正無邪。如實知諸業。如實知已不造不休。如是智人常有正業無邪業。是名為菩薩正業。正命者。一切資生活命之具悉正不邪。住不戲論智中不取正命不舍邪命。亦不住正法中。亦不住邪法中。常住清凈智中。入平等正命不見命不見非命。行如是實智慧。以是故名正命。若菩薩摩訶薩。能觀是三十七品。得過聲聞辟支佛地。入菩薩位中。漸漸得成一切種智

大智度論卷第十九大智度論釋初品中三三昧義第三十二(卷第二十)

　　　　龍樹菩薩造


　　　　后秦龜茲國三藏鳩摩羅什奉　詔譯


【經】空三昧無相三昧無作三昧。四禪四無量心四無色定。八背舍八勝處九次第定十一切處

【論】問曰。何以故次三十七品。后說八種法。答曰。三十七品是趣涅槃道。行是道已得到涅槃城。涅槃城有三門。所謂空無相無作。已說道次應說到處門。四禪等是助開門法。復次三十七品是上妙法。欲界心散亂。行者依何地何方便得。當依色界無色界諸禪定。于四無量心八背舍八勝處九次第定十一切處中試心知得柔軟自在隨意不。譬如御者試馬曲折隨意然后入陣。十一切處亦如是。觀取小許青色。視一切物皆能使青。一切黃一切赤一切白皆如是。復次于八勝處緣中自在。初二背舍觀身不凈。第三背舍觀身還使凈。四無量心慈觀眾生皆樂。悲觀眾生皆苦。喜觀眾生皆喜。舍是三心但觀眾生無有憎愛。復次有二種觀。一者得解觀二者實觀。實觀者。是三十七品。以實觀難得故。次第說得解觀。得解觀中心柔軟易得實觀。用實觀得入三涅槃門。問曰。何等空涅槃門。答曰。觀諸法無我我所空。諸法從因緣和合生。無有作者無有受者。是名空門。復次空門。如忍智品中說。知是無我我所已。眾生云何于諸法中心著。行者思惟作是念。諸法從因緣生無有實法。但有相。而諸眾生取是相著我我所我今當觀是相有實可得不。審諦觀之都不可得。若男相女相一異相等。是相實皆不可得。何以故。諸法無我我所故空。空故無男無女。一異等法我我所中名字。是一是異。以是故男女一異法實不可得。復次四大及造色。圍虛空故名為身。是中內外入因緣和合。生識種身。得是種和合。作種種事言語坐起去來。于空六種和合中強名為男。強名為女。若六種是男應有六男。不可以一作六六作一。亦于地種中無男女相。乃至識種亦無男女相。若各各中無。和合中亦無。如六狗。各各不能生。師子和合亦不能生。無性故。問曰。何以故無男女。雖神無有別。即身分別有男女之異。是身不得離身分。身分亦不得離身。如見身分足。知有有分法名為身。足等身分異身。身即是男女相。答曰。神已先破身相亦壞。今當重說。若有是有分名身。為各各分中具足有為身分。分在諸分中。若諸分中具足有身者。頭中應有腳。何以故。頭中具足有身故。若身分分在諸分中。是身與分無有異。有分者隨諸分故。問曰。若足等身分與有分異。是有咎。今足等身分與有分身法不異故無咎。答曰。若足等身分。與有分不異。頭即是足。何以故。二事是身不異故。又身分多有分一。不應多作一一作多。復次因無故果無。非果無故因無。身分與有分不異。應果無故因無。何以故。因果一故。若一若異中求身不可得。身無故何處有男女。若有男女為即是身為異身。身則無可得。若在余法余法非色故。無男女之別。但二世因緣和合。以顛倒心故。謂為男女。如說

　俯仰屈申立去來　　視瞻言語中無實
　風依識故有所作　　是識滅相念念無
　彼此男女有我心　　無智慧故妄見有
　骨鎖相連皮肉覆　　機關動作如木人
　內雖無實外似人　　譬如洋金投水中
　亦如野火焚竹林　　因緣合故有聲出　

如是等諸相如先所說。此中應廣說。是名無相門。無作者既知無相。都無所作。是名無作門。問曰。是三種以智慧觀空觀無相觀無作。是智慧何以故名三昧。答曰。是三種智慧若不住定中則是狂慧。多墮邪疑無所能作。若住定中則能破諸煩惱。得諸法實相。復次是道異一切世間。與世間相違。諸圣人在定中得實相說。非是狂心語。復次諸禪定中無此三法。不名為三昧。何以故。還退失墮生死故。如佛說

　能持凈戒名比丘　　能觀空名行定人
　一心常勤精進者　　是名真實行道人
　于諸樂中第一者　　斷諸渴愛滅狂法
　舍五眾身及道法　　是為常樂得涅槃　

以是故三解脫門。佛說名為三昧。問曰。今何以故名解脫門。答曰。行是法時。得解脫到無余涅槃。以是故名解脫門。無余涅槃是真解脫。于身心苦得脫。有余涅槃為作門。此三法雖非涅槃。涅槃因故名為涅槃。世間有因中說果果中說因。是空無相無作是定性。是定相應心心數法。隨行身業口業。此中起心不相應。諸行和合皆名為三昧。譬如王來必有大臣營從。三昧如王智慧如大臣余法如營從。余法名雖不說必應有。何以故。定力不獨生。不能獨有所作故。是諸法共生共住共滅共成事互相利益。是空三昧二行。一者觀五受眾一相異相無故空。二者觀我我所法不可得故無我。無相三昧四行。觀涅槃種種苦盡故名為盡。三毒等諸煩惱火滅故名為滅。一切法中第一故名為妙。離世間故名為出。無作三昧二行。觀五受眾因緣生故無常。身心惱故苦。觀五受眾因四行。煩惱有漏業和合能生苦果故名為集。以六因生苦果故名為因。四緣生苦果故名為緣。不多不少等因緣生果故名為生。觀五不受眾四行。是八圣道分能到涅槃故道不顛倒故正。一切圣人去處故跡。愛見煩惱不遮故必到。是三解脫門在九地中。四禪未到地禪中間三無色。無漏性故。或有說者。三解脫門一向無漏。三三昧或有漏或無漏。以是故三昧解脫有二名。如是說者在十一地。六地三無色欲界及有頂地。若有漏者系在十一地。無漏者不系。喜根樂根舍根相應。初學在欲界中。成就在色無色界中。如是等成就不成就修不修。如阿毗曇中廣說。復次有二種空義。觀一切法空。所謂眾生空法空。眾生空如上說。法空者諸法自相空。如佛告須菩提。色色相空受想行識識相空。問曰。眾生空法不空是可信。法自相空是不可信。何以故。若法自相空則無生無滅。無生無滅故無罪無福。無罪無福故何用學道。答曰。有法空故有罪福。若無法空不應有罪福。何以故。若諸法實有自性則無可壞。性相不從因緣生。若從因緣生便是作法。若法性是作法則可破。若言法性可作可破。是事不然。性名不作法。不待因緣有。諸法自性有。自性有則無生者性先有故。若無生則無滅。生滅無故無罪福。無罪福故何用學道。若眾生有真性者。則無能害無能利。自性定故。如是等人則不知恩義破業果報。法空中亦無法空相。汝得法空心著故而生是難。是法空諸佛以憐愍心。為斷愛結除邪見故說。復次諸法實相能滅諸苦。是諸圣人真實行處。若是法空有性者。說一切法空時。云何亦自空。若無法空性汝何所難。以是二空能觀諸法空。心得離諸法知世間虛誑如幻。如是觀空。若取是諸法空相。從是因緣生憍慢等諸結使言。我能知諸法實相。是時應學無相門。以滅取空相故。若于無相中生戲論。欲分別有所作著是無相。是時復自思惟。我為謬錯。諸法空無相中。云何得相取相作戲論。是時應隨空無相行身口意。不應有所作。應觀無作相滅三毒。不應起身口意業。不應求三界中生身。如是思惟時。還入無作解脫門。是三解脫門。摩訶衍中是一法。以行因緣故。說有三種。觀諸法空是名空。于空中不可取相。是時空轉名無相。無相中不應有所作為三界生。是時無相轉名無作。譬如城有三門。一人身不得一時從三門入。若入則從一門。諸法實相是涅槃城。城有三門。空無相無作。若人入空門不得是空。亦不取相。是人直入事辦故不須二門。若入是空門取相得是空。于是人不名為門。通涂更塞。若除空相是時從無相門入。若于無相相。心著生戲論。是時除取無相相。入無作門。阿毗曇義中。是空解脫門。緣苦諦攝五眾。無相解脫門緣一法。所謂數緣盡。無作解脫門。緣三諦攝五眾。摩訶衍義中。是三解脫門。緣諸法實相。以是三解脫門觀世間即是涅槃。何以故。涅槃空無相無作。世間亦如是。問曰。如經說涅槃一門。今何以說三。答曰。先已說。法雖一而義有三。復次應度者有三種。愛多者見多者愛見等者。見多者為說空解脫門。見一切諸法從因緣生無有自性。無有自性故空。空故諸見滅。愛多者為說無作解脫門。見一切法無常苦從因緣生。見已心厭離愛即得入道。愛見等者為說無相解脫門。聞是男女等相無故斷愛。一異等相無故斷見。佛或一時說二門。或一時說三門。菩薩應遍學知一切道。故說三門。更欲說余事故。三解脫門義略說。四禪有二種。一者凈禪。二者無漏禪。云何名凈禪。有漏善五眾是。云何名無漏。無漏五眾。是四禪中所攝身口業是色法。余殘非色法一切不可見無對。或有漏或無漏。有漏者善有漏五眾。無漏者無漏五眾。皆是有為。有漏者色界系。無漏者不系。禪攝身業口業及心不相應。諸行是非心非心數法非心相應。禪攝受眾想眾及相應行眾。是心數法亦心相應。禪攝心意識但心。四禪或有隨心行。非受相應。或受相應非隨心行。或隨心行亦受相應。或非隨心行非受相應。隨心行非受相應者。四禪攝身業口業隨心行心不相應諸行及受。受相應非隨心行者。四禪攝心意識。隨心行亦受相應者。四禪攝想眾及相應行眾。非隨心行亦非受相應者。除四禪中攝隨心行心不相應諸行。余殘心不相應。諸行想行相應亦如是。是四禪中三禪非隨覺行。亦非觀相應。初禪或有隨覺行。非觀相應。或觀相應非隨覺行。或有隨覺行亦觀相應。或有非隨覺行非觀相應。隨覺行非觀相應者。初禪攝身業口業及隨覺行心不相應諸行及觀。觀相應非隨覺行者。謂覺隨覺行。亦觀相應者。覺觀相應諸心心數法。非隨覺行亦非觀相應者。除隨覺行心不相應諸行。余殘心不相應諸行。四禪皆有因緣亦與因緣。四禪中初禪。或次第非與次第緣。或次第亦與次第緣。或非次第亦非與次第緣。次第非與次第緣者。未來世中欲生心心數法。次第亦與次第緣者。過去現在心心數法。非次第亦不與次第緣者。除未來世欲生心心數法。余殘未來世中心心數法。身業口業及心不相應諸行。第二第三禪亦如是。第四禪次第不與次第緣者。未來世中欲生心心數法。及無想定若生若欲生。次第亦與次第緣者。過去現在心心數法。非次第亦非與次第緣者。除未來世中欲生心心數法。余殘未來世心心數法。除心次第心不相應諸行。余殘心不相應諸行。及身業口業。四禪中攝身業口業及心不相應諸行與緣非緣余殘亦緣亦與緣。是四禪亦增上緣。亦與增上緣。如是等阿毗曇分中廣分別。菩薩得禪方便及禪相禪支禪波羅蜜中已廣說。問曰。是般若波羅蜜論議中。但說諸法相空。菩薩云何于空法中能起禪定。答曰。菩薩知諸五欲及五蓋從因緣生無自性空無所有。舍之甚易。眾生顛倒因緣故。著此少弊樂。而離禪中深妙樂。菩薩為是眾生故。起大悲心修行禪定系心緣中離五欲除五蓋入大喜初禪。滅覺觀攝心。深入內清凈得微妙喜。入第二禪。以深喜散定故。離一切喜得遍滿樂入第三禪。離一切苦樂。除一切憂喜及出入息。以清凈微妙舍而自莊嚴。入第四禪。是菩薩雖知諸法空無相。以眾生不知故。以禪相教化眾生。若實有諸法空。是不名為空。亦不應舍五欲而得禪。無舍無得故。今諸法空相亦不可得。不應作是難言。若諸法空云何能得禪。復次是菩薩不以取相愛著故。行禪如人服藥欲以除病不以美也。為戒清凈智慧成就故行禪。菩薩于一一禪中。行大慈觀空。于禪無所依止。以五欲粗誑顛倒故。以細微妙虛妄法治。譬如有毒能治諸毒

　　大智度論釋初品中四無量義第三十三

四無量心者。慈悲喜舍。慈名愛念眾生。常求安隱樂事以饒益之。悲名愍念眾生。受五道中種種身苦心苦。喜名欲令眾生。從樂得歡喜。舍名舍三種心。但念眾生不憎不愛。修慈心為除眾生中嗔覺故。修悲心為除眾生中惱覺故。修喜心為除不悅樂故。修舍心為除眾生中愛憎故。問曰。四禪中已有四無量心乃至十一切處。今何以故別說。答曰。雖四禪中皆有。是法若不別說名字。則不知其功德。譬如囊中寶物。不開出則人不知。若欲得大福德者。為說四無量心。患厭色如在牢獄。為說四無色定。于緣中不能得自在隨意觀所緣。為說八勝處。若有遮道不得通達為說八背舍。心不調柔不能從禪起次第入禪。為說九次第定。不能得一切緣遍照隨意得解。為說十一切處。若念十方眾生。令得樂時心數法中生法名為慈。是慈相應受想行識眾。是法起身業口業及心不相應諸行。是法和合皆名為慈名為慈故。是法生以慈為主。是故慈得名。譬如一切心心數法。雖皆是后世業因緣。而但思得名。于作業中思最有力故。悲喜舍亦如是。是慈在色界。或有漏或無漏。或可斷或不可斷。亦在根本禪中亦禪中間。三根相應除苦根憂根。如是等阿毗曇分別說。取眾生相故有漏。取相已入諸法實相故無漏。以是故無盡意菩薩問中說。慈有三種。一者眾生緣二者法緣三者無緣。問曰。是四無量心云何行。答曰。如佛處處經中說。有比丘以慈相應心。無恚無恨無怨無惱。廣大無量善修慈心得解遍滿。東方世界眾生慈心得解遍滿。南西北方四維上下十方世界眾生。以悲喜舍相應心亦如是。慈相應心者。慈名心數法。能除心中憒濁。所謂嗔恨慳貪等煩惱。譬如凈水珠著濁水中水即清。無恚恨者。于眾生中若有因緣若無因緣而嗔。若欲惡口罵詈殺害劫奪是名嗔。待時節得處所有勢力當加害是名恨。以慈除此二事故。名無嗔恨無怨無惱。恨即是怨。初嫌為恨。恨久成怨身口業加害。是名惱。復次初生嗔結名為嗔。嗔增長籌量持著。心中未決了是名恨。亦名怨。若心已定無所畏忌。是名惱。以慈心力除舍離此三事。是名無嗔無恨無怨無惱。此無嗔無恨無怨無惱佛以是贊嘆慈心。一切眾生皆畏于苦貪著于樂。嗔為苦因緣慈是樂因緣。眾生聞是慈三昧。能除苦能與樂故。一心勤精進行是三昧。以是故無嗔無恨無怨無惱。廣大無量者。一大心分別有三名。廣名一方大名高遠無量名下方及九方。復次下名廣中名大上名無量。復次緣四方眾生心。是名廣。緣四維眾生心。是名大。緣上下方眾生心。是名無量。復次破嗔恨心是名廣。破怨心是名大。破惱心是名無量。復次一切煩惱心小人所行生小事故名為小。復小于此故名嗔恨怨惱。破是小中之小。是名廣大無量。所以者何。大因緣常能破小事故。廣心者。畏罪畏墮地獄故除心中惡法大心者。信樂福德果報故除惡心。無量心者。為欲得涅槃故除惡心。復次行者持戒清凈故是心廣。禪定具足故是心大。智慧成就故是心無量。以是慈心念得道圣人。是名無量心。用無量法分別圣人故。念諸天及人尊貴處故。名為大心。念諸余下賤眾生及三惡道。是名廣心。于所愛眾生中。以慈念廣于念已故。名為廣心。以慈念中人是名大心。以慈念怨憎其功德多故。名無量心。復次為狹緣心故名為廣。為小緣心故名為大。為有量心故名為無量。如是等分別義。善修者是慈心牢固初得慈心不名為修。非但愛念眾生中。非但好眾生中。非但益己眾生中。非但一方眾生中。名為善修。久行得深。愛樂愛憎及中三種眾生正等無異。十方五道眾生中。以一慈心視之。如父如母如兄弟姊妹子侄知識。常求好事。欲令得利益安隱。如是心遍滿十方眾生中。如是慈心名眾生緣。多在凡夫人行處或有學人未漏盡者。行法緣者。諸漏盡阿羅漢辟支佛諸佛。是諸圣人破吾我相。滅一異相故。但觀從因緣相續生諸欲。以慈念眾生時。從和合因緣相續生但空。五眾即是眾生。念是五眾以慈念。眾生不知是法空。而常一心欲得樂。圣人愍之令隨意得樂。為世俗法故。名為法緣。無緣者是慈但諸佛有。何以故。諸佛心不住有為無為性中。不依止過去世未來現在世知諸緣不實顛倒虛誑故。心無所緣。佛以眾生不知是諸法實相。往來五道心著諸法分別取舍。以是諸法實相智慧。令眾生得之。是名無緣。譬如給賜貧人。或與財物或與金銀寶物。或與如意真珠。眾生緣法緣無緣亦復如是。是為略說慈心義。悲心義亦如是。以憐愍心遍觀十方眾生苦。作是念眾生可愍莫令受是種種苦。無嗔無恨無怨無惱心乃至十方亦如是。問曰。有三種眾生。有受樂如諸天及人少分。有受苦如三惡道及人中少分。有受不苦不樂五道中少分。云何行慈者觀一切眾生皆受樂。行悲者觀一切眾生皆受苦。答曰。行者欲學是慈無量心時。先作愿。愿諸眾生受種種樂。取受樂人相。攝心入禪。是相漸漸增廣。即見眾生皆受樂。譬如鉆火先以軟草干牛屎。火勢轉大能燒大濕木。慈三昧亦如是。初生慈愿時唯及諸親族知識。慈心轉廣怨親同等皆見得樂。是慈禪定增長成就故。悲喜舍心亦如是。問曰。悲心中取受苦人相。喜心中取受喜人相。舍心中取何等相。答曰。取受不苦不樂人相。行者以是心漸漸增廣。盡見一切受不苦不樂。問曰。是三種心中應有福德。是舍心于眾生不苦不樂。有何等饒益。答曰。行者作是念。一切眾生離樂時得苦。苦時即是苦。得不苦不樂則安隱。以是饒益。行者行慈喜心。或時貪著心生行悲心。或時憂愁心生。以是貪憂故。心亂。入是舍心除此貪憂。貪憂除故名為舍心。問曰。悲心舍心可知有別。慈心令眾生樂。喜心令眾生喜。樂與喜有何等異。答曰。身樂名樂心樂名喜。五識相應樂名樂。意識相應樂名喜。五塵中生樂名樂。法塵中生樂名喜。先求樂愿令眾生得從樂。因令眾生得喜。如人憐愍貧人。先施寶物是名樂。后教令賣買得受五欲樂。是名喜。復次欲界樂愿令眾生得是名樂。色界樂愿令眾生得是名喜。復次欲界中五識相應樂。初禪中三識相應樂。三禪中一切樂。是名樂。欲界及初禪意識相應樂。二禪中一切樂。是名喜。粗樂名樂細樂名喜。因時名樂果時名喜。初得樂時是名樂。歡心內發樂相。外現歌舞踴躍是名喜。譬如初服藥時是名樂。藥發遍身時是名喜。問曰。若爾者何以不和合二心作一無量。而分別為二法。答曰。行者初心未攝。未能深愛眾生故。但與樂。攝心深愛眾生故與喜。以是故先樂而后喜。問曰。若爾者何以不慈喜次第。答曰。行慈心時。愛眾生如兒子。愿與樂出慈三昧故。見眾生受種種苦。發深愛心憐愍眾生。令得深樂。譬如父母雖常愛子。若得病急是時愛心轉重。菩薩亦如是。入悲心觀眾生苦憐愍心生便與深樂。以是故悲心在中。問曰。若如是深愛眾生復何以行舍心。答曰。行者如是觀。常不舍眾生。但念舍是三種心。何以故。妨廢余法故。亦以是慈心。欲令眾生樂。而不能令得樂。悲心欲令眾生離苦。亦不能令得離苦。行喜心時亦不能令眾生得大喜。此但憶想未有實事。欲令眾生得實事。當發心作佛。行六波羅蜜具足佛法。令眾生得是實樂。以是故舍是三心入是舍心。復次如慈悲喜。心愛深故舍眾生難。入是舍心故易得出離。問曰。菩薩行六波羅蜜。乃至成佛亦不能令一切眾生離苦得樂。何以故。但言是三心憶想心生無有實事。答曰。是菩薩作佛時。雖不能令一切眾生得樂。但菩薩發大誓愿。從是大愿得大福德果報。得大報故能大饒益凡夫。聲聞行是四無量。為自調自利故。亦但空念眾生。諸菩薩行是慈心。欲令眾生離苦得樂。從此慈心因緣。亦自作福德。亦教他作福德。受果報時或作轉輪圣王多所饒益。菩薩或時出家行禪。引導眾生教令行禪。得生清凈界受無量心樂。若作佛時共無量阿僧祇眾生。入無余涅槃。比于空心愿益是為大利。乃至舍利余法多所饒益。復次若一佛盡度一切眾生。余佛則無所復度。是則無未來佛為斷佛種。有如是等過。以是故一佛不度一切眾生。復次是眾生性從癡而有。非實定法。三世十方諸佛。求眾生實不可得。云何盡度一切。問曰。若空不可得盡度者少亦俱空。何以度少。答曰。我言三世十方佛求一切眾生不可得故無所度。汝難言何以不盡度。是為墮負處。汝于負處不能自拔。而難言無眾生中多少一種何以度少。是為重墮負處。復次諸法實相第一義中則無眾生。亦無度。但以世俗法故說言有度。汝于世俗中。求第一義。是事不可得。譬如瓦石中求珍寶不可得。復次諸佛從初發心。乃至法盡。于其中間所有功德。皆是作法有限有量有初有后故。所度眾生亦應有量。不應以隨因緣果報有量法盡度無量眾生。如大力士弓勢雖大箭遠必墮。亦如劫盡大火燒三千世界明照無量雖久必滅。菩薩成佛亦如是。從初發意執精進弓用智慧箭。深入佛法大作佛事亦必當滅。菩薩得一切種智時。身出光明照無量世界。一一光明變化作無量身。度十方無量眾生。涅槃后八萬四千法聚。舍利化度眾生。如劫盡火照久亦復滅。問曰。汝自言光明變化作無量身。度十方無量眾生。今何以言有量因緣故。所度亦應有量。答曰。無量有二種。一者實無量。諸圣人所不能量。譬如虛空涅槃眾生性是不可量。二者有法可量。但力劣者不能量。譬如須彌山大海水斤兩渧數多少。諸佛菩薩能知。諸天世人所不能知。佛度眾生亦如是。諸佛能知。但非汝等所及故言無量。復次諸法因緣和合生故無有自性。自性無故常空。常空中眾生不可得。如佛說

　我坐道場時　　智慧不可得
　空拳誑小兒　　以度于一切
　諸法之實相　　則是眾生相
　若取眾生相　　則遠離實道
　常念常空相　　是人非行道
　不生滅法中　　而作分別相
　若分別憶想　　則是魔羅網
　不動不依止　　是則為法印　

問曰。若樂有二分。慈心喜心。悲心觀苦何以不作二分。答曰。樂是一切眾生所愛重故作二分。是苦不愛不念故不作二分。又受樂時心軟。受苦時心堅。如阿育王弟違陀輸。七日作閻浮提王。得上妙自恣五欲。過七日已。阿育王問言。閻浮提主受樂歡暢不。答言。我不見不聞不覺。何以故。旃陀羅日日振鈴高聲唱。七日中已爾許日過。過七日已汝當死。我聞是聲雖作閻浮提王上妙五欲。憂苦深故不聞不見。以是故知苦力多樂力弱。若人遍身受樂。得一處針刺眾樂皆失但覺刺苦。樂力弱故。二分乃強苦力多故一處足明。問曰。行是四無量心。得何等果報。答曰。佛說入是慈三昧。現在得五功德。入火不燒。中毒不死。兵刃不傷。終不橫死。善神擁護。以利益無量眾生故。得是無量福德。以是有漏無量心。緣眾生故生清凈處。所謂色界。問曰。何以故。佛說慈報生梵天上。答曰。以梵天眾生所尊貴。皆聞皆識故。佛在天竺國。天竺國常多婆羅門。婆羅門法所有福德盡愿生梵天。若眾生聞行慈生梵天。皆多信向行慈法。以是故說行慈生梵天。復次斷淫欲天皆名為梵。說梵皆攝色界。以是故斷淫欲法名為梵行。離欲亦名梵。若說梵則攝四禪四無色定。復次覺觀難滅故。不說上地名。譬如五戒中口律儀。但說一種不妄語則攝三事。問曰。慈有五功德。悲喜舍何以不說有功德。答曰。如上譬喻。說一則攝三事此亦如是。若說慈則已說悲喜舍。復次慈是真無量。慈為如王余三隨從如人民。所以者何。先以慈心欲令眾生得樂。見有不得樂者故生悲心。欲令眾生離苦心得法樂故生喜心。于三事中。無憎無愛無貪無憂故生舍心。復次慈以樂與眾生故。增一阿含中說有五功德悲心。于摩訶衍經處處說其功德。如明網菩薩經中說。菩薩處眾生中。行三十二種悲。漸漸增廣轉成大悲。大悲是一切諸佛菩薩功德之根本。是般若波羅蜜之母。諸佛之祖母。菩薩以大悲心故。得般若波羅蜜。得般若波羅蜜故得作佛。如是等種種贊大悲。喜舍心余處亦有贊。慈悲二事遍大故。佛贊其功德。慈以功德難有故。悲以能成大業故。問曰。佛說四無量功德。慈心好修善修福極遍凈天。悲心好修善修福極虛空處。喜心好修善修福極識處。舍心好修善修福極無所有處。云何言慈果報應生梵天上。答曰。諸佛法不可思議。隨眾生應度者如是說。復次從慈定起。回向第三禪易。從悲定起向虛空處。從喜定起入識處。從舍定起。入無所有處易故。復次慈心愿令眾生得樂。此果報自應受樂。三界中遍凈最為樂故。言福極遍凈。悲心觀眾生老病殘害苦行者憐愍心生。云何令得離苦。若為除內苦外苦復來。若為除外苦內苦復來。行者思惟有身必有苦。唯有無身乃得無苦。虛空能破色。是故福極虛空處。喜心欲與眾生心識樂。心識樂者。心得離身如鳥出籠。虛空處心雖得出身。猶系心虛空識處無量。于一切法中皆有心識。識得自在無邊。以是故喜福極在識處。舍心者。舍眾生中苦樂。苦樂舍故得真舍法。所謂無所有處。以是故舍心福。極無所有處。如是四無量。但圣人所得非凡夫。復次佛知未來世諸弟子鈍根故。分別著諸法。錯說四無量相。是四無量心。眾生緣故但是有漏。但緣欲界故。無色界中無。何以故。無色界不緣欲界故。為斷如是人妄見故。說四無量心無色界中。佛以四無量心。普緣十方眾生故。亦應緣無色界中。如無盡意菩薩問中說。慈有三種。眾生緣法緣無緣。論者言。眾生緣是有漏無緣是無漏。法緣或有漏或無漏。如是種種略說四無量心。四無色定者。虛空處識處無所有處非有想非無想處。是四無色有三種。一者有垢。二者生得。三者行得。有垢者。無色中攝三十一結。及此結使中起心相應行。生得者。行是四無色定業報因緣故。生無色界得不隱沒無記四眾。行得者。觀是色粗惡重苦老病殺害等種種苦惱因緣。如重病如癰瘡如毒刺。皆是虛誑妄語應當除卻。如是思惟已。過一切色相。滅一切有對相。不念一切異相。入無邊虛空處定。問曰。云何能滅是三種相。答曰。是三種相。皆從因緣和合生故無自性。自性無故。是三種虛誑無實易可得滅。復次是色分別分分破散后皆無。以是故若后無今亦無。眾生顛倒故。于和合色中。取一相異相心著色相。我今不應隨愚人學。當求實事。實事中無是一相異相。復次行者作是念。我若除卻離諸法得利為深。我先舍財物妻子。出家得清凈持戒。心安隱不怖不畏。離諸欲諸惡不善法。離生喜樂得初禪。離覺觀內清凈故。得第二禪中大喜樂。離喜在第三禪地。于諸樂中最第一。舍是樂得念舍清凈第四禪。今舍是四禪。應更得妙定。以是故過是色相。滅有對相不念異相。佛說三種色。有色可見有對。有色不可見有對。有色不可見無對。過色相者。是可見有對色。滅有對相者。是不可見有對色。不念異相者。是不可見無對色。復次眼見色壞故名過色。耳聲鼻香舌味身觸壞故過有對相。于二種余色及無教色種種分別故名異相。如是觀離色界中染。得無邊虛空處。得三無色。因緣方便如禪波羅蜜品中說。是四無色一常有漏三當分別。虛空處或有漏或無漏。有漏者。虛空處攝有漏四眾。無漏者虛空處攝無漏四眾。識處無所有處亦如是。一切皆有為善。有漏虛空處是有報無記。及無漏虛空處是無報。識處無所有處亦如是。善非有想非無想處是有報無記。非有想非無想處是無報。善四無色定是可修無記。四無色定非可修。隱沒者是有垢。不隱沒者是無垢。一有三中。有漏者是有。無漏者是非有。四無色定攝。心心數法是相應因。心不相應諸行是非相應因。有善法非四無色中。有四無色中非善法。有亦善法亦四無色中。有非善法亦非四無色中。有善法非四無色者。一切善色眾。及四無色不攝四眾及智緣盡。有四無色中非善法者。無記四無色。有亦善法亦四無色者。善四無色。有非善法亦非四無色者。一切不善五眾。及無記色眾。及四無色不攝無記四眾虛空。及非智緣盡。不善法中不相攝。有無記法非四無色。有四無色非無記法。有亦無記法亦四無色。有非無記亦非四無色。有無記法非四無色者。無記色眾及四無色不攝無記四眾虛空及非智緣盡。有四無色中非無記法者。善四無色。亦無記法亦四無色者。無記四無色。亦非無記法亦非四無色者。不善五眾善色眾無色不攝善四眾及智緣盡。或漏非四無色或四無色非漏。或漏亦四無色或非漏亦非四無色。漏非四無色者。一漏及二漏少分。四無色非漏者。漏不攝四無色。亦漏亦四無色者。二漏少分非漏非四無色者。色眾及漏無色不攝四眾及無為法。或有漏非四無色。或四無色非有漏。或有漏亦四無色。或非有漏非四無色。有漏非四無色者。有漏色眾。及無色不攝有漏四眾。四無色非有漏者。三無色少分。亦有漏亦四無色者。一無色及三無色少分。亦非有漏非四無色者。無漏色眾無色不攝無漏四眾及三無為。或無漏非四無色。或四無色非無漏。或無漏亦四無色。或非無漏亦非四無色。無漏非四無色者。無漏色眾及無色不攝無漏四眾。及三無為。四無色非無漏者。一無色及三無色少分。亦無漏亦四無色者。三無色少分。非無漏非四無色者。有漏色眾及無色不攝有漏四眾。虛空處或見諦斷或思惟斷或不斷。見諦斷者。信行法行人。用見諦忍斷。何者是二十八使。及二十八使相應。虛空處及此起心不相應諸行。思惟斷者。學見道用思惟斷。何者是思惟所斷。三使及此相應虛空處。及此起心不相應諸行。及無垢有漏虛空處。不斷者。無漏虛空處。識處無所有處亦如是。非有想非無想處。或見諦斷或思惟斷。見諦斷者信行法行人。用見諦忍斷。何者是二十八使。及此相應非有想非無想處。及此起心不相應諸行。思惟斷者。學見道用思惟斷。何者是思惟所斷。三使及此相應非有想非無想處。及此起心不相應諸行。及無垢非有想非無想處。四無色中攝心不相應諸行。是非心非心數法非心相應。受眾想眾及此相應行眾是心數法。亦心相應心意識獨心四無色。或有隨心行非受相應。或受相應非隨心行。或隨心行亦受相應。或非隨心行非受相應。隨心行非受相應者。隨心行心不相應諸行及受。受相應不隨心行者心是。隨心行亦受相應者。想眾及此相應行眾。非隨心行非受相應者。除隨心行心不相應諸行。余殘心不相應諸行想相應行相應。亦應如是說。虛空處或從身見因不還與身見作因。或從身見因亦還與身見作因。或不從身見因。亦不還與身見作因。從身見因不還與身見作因者。除過去現在見苦斷諸使及此相應虛空處。亦除過去現在見集斷諸邊結及此相應虛空處。亦除未來世中身見及相應虛空處。亦除身見生老住滅。余殘有垢虛空處。從身見因亦還與身見作因者。上所除者是。亦不從身見因亦不還與身見作因者。無垢虛空處。識處無所有處非有想非無想處亦如是。四無色定一切有因緣亦與因緣。虛空處或次第不與次第緣。或次第亦與次第緣。或非次第亦不與次第緣。次第不與次第緣者未來世中欲生。心心數法虛空處及阿羅漢。過去現在最后滅時。心心數虛空處。次第亦與次第緣者。除過去現在阿羅漢最后滅時。心心數虛空處。余殘過去現在心心數法虛空處。非次第。亦不與次第緣者。除未來世中。欲生心心數虛空處。余殘未來世中心心數虛空處。及心不相應諸行。識處無所有處亦如是。非有想非無想處。或次第不與次第緣。或次第亦與次第緣。或非次第亦不與次第緣。次第不與次第緣者。未來世中欲生心心數法非有想非無想處。及阿羅漢。過去現在最后滅時心心數法非有想非無想處及滅受想。若生若欲生。次第亦與次第緣者。除過去現在阿羅漢最后滅時心心數非有想非無想處。余殘過去現在心心數非有想非無想處。非次第亦非與次第緣者。除未來世中欲生心心數非有想非無想處。余殘未來世中心心數非有想非無想處。除心次第心不相應諸行。余殘心不相應諸行。四無色中攝諸心心數法有緣亦與緣緣。四無色攝心不相應諸行非緣與緣緣。四無色皆是增上。亦與增上緣。如是等種種分別四無色。如阿毗曇分中說。此中應廣說。問曰。摩訶衍中。四無色云何。答曰。與諸法實相共智慧行。是摩訶衍中四無色。問曰。何等是諸法實相。答曰。諸法諸法自性空。問曰。色法和合分別因緣故空。此無色中云何空。答曰。色是眼見耳聞粗事能令空。何況不可見無有對。不覺苦樂而不空。復次色法分別。乃至微塵皆散滅歸空。是心心數法。在日月時節須臾頃乃至一念中不可得。是名四無色定義。如是等種種。略說四無色

大智度論卷第二十大智度論釋初品中八背舍義第三十四(卷二十一)

　　　　圣者龍樹造


　　　　后秦龜茲國三藏鳩摩羅什譯


八背舍者。內有色外亦觀色是初背舍。內無色外觀色是第二背舍。凈背舍身作證第三背舍。四無色定及滅受想定。是五。合為八背舍。背是凈潔五欲。離是著心故名背舍。不壞內外色。不內外滅色相。以是不凈心觀色。是名初背舍。壞內色滅內色相。不壞外色不滅外色相。以是不凈心觀外色。是第二背舍。是二皆觀不凈。一者觀內觀外。二者不見內但見外。何以故。眾生有二分行。愛行見行。愛多者著樂多縛在外諸結使行。見多者多著身見等行。為內結使縛。以是故愛多者觀外色不凈。見多者觀自身不凈壞敗故。復次行者初心未細攝系心一處難。故內外觀漸習調柔。能內壞色相但觀外。問曰。若無內色相誰當觀外。答曰。是為得解道。非實道。行者念未來死及火燒蟲啖埋著土中皆磨滅。若現在觀亦分別是身。乃至微塵皆無。是名內無色相外觀色。問曰。二勝處見內外色。六勝處但見外色。一背舍見內外色二背舍但見外色。何以故但內有壞色相。外色不能壞。答曰。行者眼見是身有死相。取是未來死相以況今身。外四大不見滅相故。難可觀無故。不說外色壞。復次離色界時。是時亦不見外色。凈背舍身作證者。不凈中凈觀。如八勝處說。前八一切處。觀清凈地水火風及青黃赤白。觀青色如青蓮華。如金精山。如優摩伽華。如真青婆羅捺衣。觀黃赤白各隨色亦復如是。總名凈背舍。問曰。若總是凈背舍。不應說一切處。答曰。背舍是初行者。勝處是中行。一切處是久行。不凈觀有二種。一者不凈二者凈。不凈觀中二背舍四勝處。凈觀中一背舍四勝處。八一切處。問曰。行者以不凈為凈名為顛倒。凈背舍觀云何不顛倒。答曰。女色不凈妄見為凈。是名顛倒。凈背舍觀。一切實青色廣大故不顛倒。復次為調心故。凈觀以久習。不凈觀心厭。以是故習凈觀非顛倒。亦是中不著故。復次行者先觀身不凈。隨身法所有內外不凈系心觀中。是時生厭淫恚癡薄即自驚悟。我為無目此身如是。云何生著。攝心實觀無令復錯。心既調柔想身皮肉血髓不凈除卻。唯有白骨系心骨人。若外馳散攝之令還。深攝心故見白骨流光。如珂如貝能照內外諸物。是為凈背舍初門。然后觀骨人散滅。但見骨光取外凈潔色相。復次若金剛真珠金銀寶物。若清凈地若凈水。如無煙無薪凈潔火。若清風無塵。諸青色如金精山。諸黃色如瞻卜花。諸赤色如赤蓮華。諸白色如白雪等。取是相系心凈觀隨是諸色。各有清凈光曜。是時行者得受喜樂遍滿身中。是名凈背舍。緣凈故名為凈背舍。遍身受樂故名為身證。得是心樂背舍五欲不復喜樂。是名背舍。未漏盡故。中間或結使心生隨著凈色。復勤精進斷此著故。如是凈觀從心想生。譬如幻主觀所幻物。知從己出心不生著能不隨所緣。是時背舍變名勝處。于凈觀雖勝未能廣大。是時行者還取凈相。用背舍力及勝處力故。取是凈地相。漸漸遍滿十方虛空。水火風亦爾。取青相漸令廣大亦遍十方虛空。黃赤白亦如是。是時勝處復變為一切處。是三事一義轉變有三名。問曰。是三背舍八勝處十一切處。是實觀。是得解觀。若實觀。身有皮肉何以但見白骨。又三十六物合為身法。何以分別散觀。四大各自有相。何以滅三大。但觀一地大。四色非盡是青。何以都作青觀。答曰。有實觀亦有得解觀。身相實是不凈。是為實觀。外法中有凈相種種色相。是為實凈觀。凈不凈是為實觀。以此少許凈。廣觀一切皆是凈。取是一水遍觀一切皆是水。取是少許青相。遍一切皆是青。如是等是為得解觀非實。四無色背舍。如四無色定中觀。欲得背舍先入無色定。無色定是背舍之初門。背舍色緣無量虛空處。問曰。無色定亦爾有何等異。答曰。凡夫人得是無色定是為無色。圣人深心得無色定一向不回。是名背舍。余殘識處無所有處非有想非無想處亦如是。背滅受想諸心心數法。是名滅受想背舍。問曰。無想定何以不名背舍。答曰。邪見者不審諸法過失。直入定中謂是涅槃。從定起時還生悔心墮在邪見。是故非背舍。滅受想患厭散亂心故。入定休息似涅槃法。著身中得故名身證。八勝處者。內有色相外觀色少。若好若丑是色勝知勝觀。是名初勝處。內有色相外觀色多。若好若丑是色勝知勝觀。是名第二勝處。第三第四亦如是。但以內無色相外觀色為異。內亦無色相。外觀諸色青黃赤白。是為八勝處。內有色相外觀色者。內身不壞見外緣少者。緣少故名少。觀道未增長故觀少因緣。觀多畏難攝故。譬如鹿游未調不中遠放。若好若丑者。初學系心緣中。若眉間若額上若鼻端。內身不凈相內身中不凈相。觀外諸色善業報故名好。不善業報故名丑

復次行者如從師所受觀外緣種種不凈。是名丑色。行者或時憶念忘故。生凈相觀凈色是名好色。復次行者自身中系心一處。觀欲界中色二種。一者能生淫欲。二者能生嗔恚。能生淫欲者。是凈色名為好。能生嗔恚者。是不凈色名為丑。于緣中自在勝知勝見。行者于能生淫欲端正色中不生淫欲。于能生嗔恚惡色中不生嗔恚。但觀色四大因緣和合生。如水沫不堅固。是名若好若丑。勝處者行者住是不凈門中。淫欲嗔恚等諸結使來能不隨是名勝處。勝是不凈中凈顛倒等諸煩惱賊故。問曰。行者云何內色相外觀色。答曰。是八勝處。深入定心調柔者可得。行者或時見內身不凈。亦見外色不凈。不凈觀有二種。一者三十六物等種種不凈。二者除內外皮肉五藏。但觀白骨如珂如雪。三十六物等觀是名丑。如珂如雪觀是名好。行者內外觀時心散亂難入禪。除自身相但觀外色。如阿毗曇中說。行者以得解脫觀見是身死。死已舉出冢間。若火燒若蟲啖皆已滅盡。是時但見蟲火不見身。是名內無色相外觀色。行者如教受觀身是骨人。若心外散還攝骨人緣中。何以故。是人初習行。未能觀細緣故。是名少色。行者觀道轉深增長。以此一骨人。遍觀閻浮提皆是骨人。是名為多。還復攝念觀一骨人。以是故名勝知勝見。復次隨意五欲中。男女相凈潔相。能勝故名為勝處。譬如健人乘馬系賊。能破是名為勝。又能制御其馬。是亦名勝。行者亦如是。能自于不凈觀中。少能多多能少。是為勝處。亦能破五欲賊亦名勝處。內未能壞身外觀色。若多若少若好若丑。是初第二勝處。內壞身無色相觀外色。若多若少若好若丑。是第三第四勝處。攝心深入定中壞內身。觀外凈緣青青色黃赤白白色。是為后四勝處。問曰。是后四勝處。十一切處中青等四處。有何等異。答曰。青一切處。能普緣一切令青是勝處若多若少隨意觀。不令異心奪。觀勝是緣名為勝處。譬如轉輪圣王。遍勝四天下。閻浮提王勝一天下而已。一切處普遍勝一切緣。勝處但觀少色能勝。不能遍一切緣。如是等略說八勝處。十一切處者。背舍勝處已說。此以遍滿緣故名一切處。問曰。何以無所有處非有想非無想處。不名一切處。答曰。是得解之心。安隱快樂廣大無量無邊虛空處。是佛所說。一切處中皆有識。能疾緣一切法故。一切法中皆見有識。以是故二處立一切處。無所有中無物可廣。亦不得快樂佛亦不說是無所有無邊無量。非有想非無想處。心鈍難得取相令廣大。復次虛空處近色界。亦能緣色。識處能緣緣色。又識處起能超入第四禪。第四禪起超入識處。無所有處非有想非無想處。遠無色因緣故非一切處。是三種法皆行得勝處。一切處是有漏。初三背舍第七第八背舍是有漏。余殘或有漏或無漏。初二背舍初四勝處。初禪二禪中攝。凈背舍后四勝處八一切處。第四禪中攝。二一切處即名說空處。空處攝識處。識處攝前三背舍八勝處八一切處。皆緣欲界。后四背舍緣無色界及無漏法諸妙功德。在根本中。若無色根本不緣下地故。滅受想定非心心數法故無緣。非有想非無想處背舍。但緣無色四陰及無漏法。九次第定者。從初禪心起。次第入第二禪。不令余心得入。若善若垢如是乃至滅受想定。問曰。余者亦有次第。何以但稱九次第定。答曰。余功德皆有異心間生故非次第此中深心智慧利行者自試其心。從一禪心起次入二禪。不令異念得入。于此功德心柔軟善斷法愛故。能心心相次。是次第二是有漏七或有漏或無漏禪。中間未到地不牢固。又是圣人所得。又此大功德不在邊地。是故無次第。八背舍八勝處十一切處九次第定聲聞法中略說

　　大智度論釋初品中九相義第三十五

【經】九相脹相壞相血涂相膿爛相青相啖相散相骨相燒相

【論】問曰。應當先習九相離欲然后得諸禪。何以故諸禪定后方說九相。答曰。先說果報。令行者心樂。九相雖是不凈。人貪其果報故必習行。問曰。行者云何觀是脹相等九事。答曰。行者先持戒清凈令心不悔故。易受觀法。能破淫欲諸煩惱賊。觀人初死之日。辭訣言語息出不反奄忽已死。室家驚慟號哭呼天言說方爾。奄便那去氣滅身冷無所覺識。此為大畏無可免處。譬如劫盡火燒無有遺脫。如說

　死至無貧富　　無勤修善惡
　無貴亦無賤　　老少無免者
　無祈請可救　　亦無欺誑離
　無捍挌得脫　　一切無免處　

死法名為永離恩愛之處。一切有生之所惡者。雖甚惡之無得脫者。我身不久必當如是同于木石無所別知。我今不應貪著五欲不覺死至同于牛羊。牛羊禽獸雖見死者。跳騰哮吼不自覺悟。我既得人身識別好丑。當求甘露不死之法如說

　六情身完具　　智鑒亦明利
　而不求道法　　唐受身智慧
　禽獸亦皆知　　欲樂以自恣
　而不知方便　　為道修善事
　既已得人身　　而但自放恣
　不知修善行　　與彼亦何異
　三惡道眾生　　不得修道業
　已得此人身　　當勉自益利　

行者到死尸邊。見死尸膖脹。如韋囊盛風。異于本相心生厭畏。我身亦當如是未脫此法。身中主識役御此身。視聽言語作罪作福。以此自貴為何所趣。而今但見空舍在此。是身好相細腰姝媚長眼直鼻平額高眉。如是等好令人心惑。今但見膖脹好在何處。男女之相亦不可識。作此觀已呵著欲心。此臭屎囊膖脹可惡何足貪著。死尸風熱轉大裂壞在地。五藏屎尿膿血流出惡露已現。行者取是壞相以況己身。我亦如是皆有是物與此何異。我為甚惑為此屎囊薄皮所誑。如燈蛾投火。但貪明色不知燒身。已見裂壞男女相滅。我所著者亦皆如是。死尸已壞肉血涂漫。或見杖楚死者青瘀黃赤。或日曝瘀黑。具取是相觀。所著者若赤白之色凈潔端正與此何異。既見青瘀黃赤鳥獸不食。不埋不藏不久膿爛種種蟲生。行者見已念此死尸本有好色。好香涂身衣以上服飾以華彩。今但臭壞膿爛涂染。此是其實分。先所飾彩皆是假借。若不燒不埋棄之曠野。為鳥獸所食。烏挑其眼狗分手腳。虎狼刳腹分掣[國*瓜]裂。殘藉在地有盡不盡。行者見已心生厭想。思惟此尸未壞之時人所著處。而今壞敗無復本相但見殘藉。鳥獸食處甚可惡畏。鳥獸已去風日飄曝。筋斷骨離各各異處。行者思惟本見身法和合而有身相。男女皆可分別。今已離散各在異處。和合法滅身相亦無皆異于本。所可愛著今在何處。身既離散處處白骨。鳥獸食已唯有骨在。觀是骨人是為骨相。骨相有二種。一者骨人筋骨相連。二者骨節分離。筋骨相連破男女長短好色細滑之相。骨節分離破眾生根本實相。復有二種。一者凈二者不凈。凈者久骨白凈無血無膩色如白雪。不凈者余血涂染膩膏未盡。行者到尸林中。或見積多草木焚燒死尸。腹破眼出皮色燋黑甚可惡畏。須臾之間變為灰燼。行者取是燒相思惟。此身未死之前。沐浴香華五欲自恣。今為火燒甚于兵刃。此尸初死形猶似人。火燒須臾本相都失。一切有身皆歸無常我亦如是。是九相斷諸煩惱。于滅淫欲最勝。為滅淫欲故說是九相。問曰。無常等十想為滅何事故說。答曰。亦為滅淫欲等三毒。問曰。若爾者二相有何等異。答曰。九相為遮未得禪定為淫欲所覆故。十想能除滅淫欲等三毒。九相如縛賊十想如斬殺。九相為初學。十想為成就。復次是十想中。不凈想攝九相。有人言。十想中不凈想食不凈想世間不可樂想。攝九相。復有人言。十想九相同為離欲俱為涅槃。所以者何。初死相動轉言語須臾之間忽然已死。身體膖脹爛壞分散各各變異是則無常。若著此法無常壞時是即為苦。若無常苦無得自在者。是則無我。不凈無常苦無我則不可樂。觀身如是。食雖在口腦涎流下與唾和合成味。而咽與吐無異下入腹中即是食不凈想。以此九相觀身無常變異。念念皆滅即是死想。以是九相厭世間樂。知煩惱斷則安隱寂滅即是斷相。以是九相遮諸煩惱即是離想。以是九相厭世間故。知此五眾滅。更不復生是處安隱。即是盡想。復次九相為因。十想為果。是故先九相后十想。復次九相為外門。十想為內門。是故經言。二為甘露門。一者不凈門。二者安那般那門。是九相除人七種染著。或有人染著色。若赤若白若赤白若黃若黑。或有人不著色但染著形容。細膚纖指修目高眉。或有人不著容色但染著威儀。進止坐起行住禮拜俯仰揚眉頓睫親近按摩。或有人不著容色威儀。但染著言語。軟聲美辭隨時而說。應意承旨能動人心。或有人不著容色威儀軟聲。但染著細滑柔膚軟肌。熱時身涼寒時體溫。或有人皆著五事。或有人都不著五事但染著人相。若男若女雖得上六種欲。不得所著之人猶無所解。舍世所重五種欲樂而隨其死。死相多除威儀語言愛。膖脹相壞相啖相散相多除形容愛。血涂相青瘀相膿爛相。多除色愛。骨相燒相多除細滑愛。九相除雜愛及所著人愛。啖相散相骨相偏除人愛。啖殘離散白骨中不見有人可著。以是九相觀離愛心。嗔癡亦微薄。不凈中凈顛倒。癡故著是身。今以是九相披析身內。見是身相癡心薄。癡心薄則貪欲薄。貪欲薄則嗔亦薄。所以者何。人以貪身故生嗔。今觀身不凈心厭故不復貪身。不貪身故不復生嗔。三毒薄故一切九十八使山皆動。漸漸增進其道。以金剛三昧摧碎結山。九相雖是不凈觀。依是能成大事。譬如大海中臭尸溺人依以得渡。問曰。是九相有何性何所緣何處攝。答曰。取相性緣。欲界身色相陰攝。亦身念處少分。或欲界攝。或初禪二禪四禪攝。未離欲散心人得欲界系。離欲人心得色界系。膖脹等八相。欲界初禪二禪中攝。凈骨相欲界初禪二禪四禪中攝。三禪中多樂故無是相。是九相是開身念處門。身念處開三念處門。是四念處開三十七品門三十七品開涅槃城門。入涅槃離一切憂惱諸苦。滅五陰因緣生故。受涅槃常樂。問曰。聲聞人如是觀心厭離。欲疾入涅槃。菩薩憐愍一切眾生。集一切佛法度一切眾生。不求疾入涅槃故觀是九相。云何不墮二乘證。答曰。菩薩于眾生心生憐愍。知眾生以三毒因緣故。受今世后世身生苦痛。是三毒終不自滅。亦不可以余理得滅。但觀所著內外身相。然后可除。以是故菩薩欲滅是淫欲毒故。觀是九相。如人憐愍病者。合和諸藥以療之。菩薩亦如是。為著色眾生。說是青瘀相等。隨其所著分別諸相如先說。是為菩薩行九相觀

復次菩薩。以大慈悲心行是九相作如是念。我未具足一切佛法不入涅槃。是為一法門。我不應住此一門。我當學一切法門。以是故菩薩行九相無所妨。菩薩行是九相。或時厭患心起。如是不凈身可惡可患。欲疾取涅槃。爾時菩薩作是念。十方諸佛說一切法相空。空中無無常。何況有不凈。但為破凈顛倒故習此不凈。是不凈皆從因緣和合生。無有自性皆歸空相。我今不應取是因緣和合生。無自性不凈法。欲疾入涅槃。經中亦有是說。若色中無味相。眾生不應著色。以色中有味故眾生起著。若色無過罪。眾生亦無厭色者。以色實有過惡故觀色則厭。若色中無出相。眾生亦不能于色得脫。以色有出相故。眾生于色得解脫。味是凈相因緣故。以是故菩薩不于不凈中沒早取涅槃。九相義分別竟

　　大智度論釋初品中八念義第三十六之一

【經】念佛念法念僧念戒念舍念天念入出息念死

【論】問曰。何以故九相次第有八念。答曰。佛弟子于阿蘭若處空舍冢間山林曠野。善修九相內外不凈觀。厭患其身而作是念。我云何擔是底下不凈屎尿囊。自隨懎然驚怖。及為惡魔作種種惡事來恐怖之欲令其退。以是故佛次第為說八念。如經中說。佛告諸比丘。若于阿蘭若處空舍冢間山林曠野。在中思惟。若有怖畏衣毛為豎。爾時當念佛。佛是多陀阿伽度阿羅呵三藐三佛陀乃至婆伽婆。恐怖則滅。若不念佛當疾念法。佛法清凈巧出善說。得今世報指示開發。有智之人心力能解。如是念法怖畏則除。若不念法則當念僧。佛弟子眾修正道隨法行。僧中有阿羅漢向阿羅漢乃至須陀洹向須陀洹四雙八輩。是佛弟子眾。應供養合手恭敬禮拜迎送。世間無上福田。作如是念僧恐怖即滅

佛告諸比丘。釋提桓因與阿修羅斗在大陣中。時告諸天眾汝與阿修羅斗時。設有恐怖當念我七寶幢恐怖即滅。若不念我幢當念伊舍那天子(帝釋左面天王也)寶幢恐怖即除。若不念伊舍那寶幢。當念婆樓那天子(右面天子)寶幢恐怖即除。以是故知為除恐怖因緣故。次第說八念。問曰。經中說三念因緣除恐怖。五念復云何能除恐怖。答曰。是比丘自念布施持戒功德。怖畏亦除。所以者何。若破戒心畏墮地獄。若慳貪心畏墮餓鬼及貧窮中。自念我有是凈戒布施。若念凈戒若念布施。心則歡喜作是言。若我命未盡當更增進功德。若當命終不畏墮惡道。以是故念戒施。亦能令怖畏不生。念上諸天皆是布施持戒果報。此諸天以福德因緣故生彼。我亦有是福德。以是故念天。亦能令怖畏不生。十六行念安那般那時細覺尚滅。何況恐怖粗覺念。死者念五眾身念念生滅。從生已來常與死俱。今何以畏死。是五念佛雖不說。亦當除恐怖。所以者何。念他功德以除恐怖則難。自念己事以除恐怖則易。以是故佛不說。問曰。云何是念佛。答曰。行者一心念佛。得如實智慧。大慈大悲成就。是故言無錯謬。粗細多少深淺皆無不實。皆是實故名為多陀阿伽度。亦如過去未來現在十方諸佛。于眾生中起大悲心。行六波羅蜜得諸法相。來至阿耨多羅三藐三菩提中。此佛亦如是。是名多陀阿伽度。如三世十方諸佛身。放大光明遍照十方破諸黑闇。心出智慧光明。破眾生無明闇冥。功德名聞亦遍滿十方。去至涅槃中。此佛亦如是去。以是故亦名多陀阿伽度。有如是功德故。應受一切諸天世人最上供養。是故名阿羅呵。若有人言。何以故。但佛如實說。如來如去故。應受最上供養。以佛得正遍智慧故。正名諸法不動不壞相。遍名不為一法二法。故以悉知一切法無余不盡。是名三藐三佛陀。是正遍智慧。不從無因而得。亦不從無緣得。是中依智慧持戒具足故。得正遍智慧。智慧名菩薩從初發意乃至金剛三昧相應智慧。持戒名菩薩從初發意乃至金剛三昧身業口業清凈隨意行已。是故名鞞阇遮羅那三般那若。行是二行得善去。如車有兩輪善去者。如先佛所去處。佛亦如是去。故名修伽陀。若有言。佛自修其法不知我等事。以是故知世間知世間因知世間盡知世間盡道。故名為路迦憊。知世間已調御眾生。于種種師中最為無上。以是故名阿耨多羅富樓沙曇藐婆羅提。能以三種道滅三毒。令眾生行三乘道。以是故名貰多提婆魔[少/兔]舍。若有言。以何事故能自利益無量。復能利益他人無量。佛一切智慧成就故。過去未來現在。盡不盡動不動。一切世間了了悉知。故名為佛陀。得是九種名號。有大名稱遍滿十方。以是故名為婆伽婆。經中佛自說。如是名號應當作是念佛。復次一切種種功德。盡在于佛。佛是劫初轉輪圣王摩訶三磨陀等種。閻浮提中智慧威德。諸釋子中生貴性憍曇氏。生時光明遍照三千大千世界。梵天王持寶蓋。釋提桓因以天寶衣承接。阿那婆蹋多龍王婆伽多龍王。以妙香湯澡浴。生時地六種動。行至七步安詳如象王。觀視四方作師子吼。我是末后身。當度一切眾生。阿私陀仙人相之告凈飯王。是人足下千輻輪相指合縵網。當自于法中安平立。無能動無能壞者。手中德字縵網莊嚴。當以此手安慰眾生令無所畏。如是乃至肉骨髻相。如青珠山頂。青色光明從四邊出。頭中頂相無能見上。若天若人無有勝者。白毫眉間跱。白光踰頗梨。凈眼長廣其色紺青。鼻高直好甚可愛樂。口四十齒白凈利好。四牙上白其光最勝。唇上下等不大不小不長不短。舌薄而大軟赤紅色如天蓮華。梵聲深遠聞者悅樂聽無厭足。身色好妙勝閻浮檀金。大光周身種種雜色妙好無比。如是等三十二相具足。是人不久出家得一切智成佛。佛身功德如是應當念佛。復次佛身功德身力。勝于十萬白香象寶。是為父母遺體力。若神通功德力無量無限。佛身以三十二相八十隨形好莊嚴。內有無量佛法功德故視之無厭。見佛身者忘世五欲萬事不憶。若見佛身。一處愛樂無厭不能移觀佛身功德如是。應當念佛

復次佛持戒具足清凈。從初發心修戒增積無量。與憐愍心俱不求果報。不向聲聞辟支佛道。不雜諸結使。但為自心清凈不惱眾生故。世世持戒。以是故得佛道時戒得具足。應如是念佛戒眾。復次佛定眾具足。問曰。持戒以身口業清凈故可知。智慧以分別說法能除眾生疑故可知。定者余人修定尚不可知。何況于佛云何得知。答曰。大智慧具足故當知禪定必具足。譬如見蓮華大必知池亦深大。又如燈明大者必知蘇油亦多。亦以佛神通變化力無量無比故。知禪定力亦具足。亦如見果大故知因亦必大。復次有時佛自為人說。我禪定相甚深。如經中說。佛在阿頭摩國林樹下坐入禪定。是時大雨雷電霹靂。有四特牛耕者二人。聞聲怖死。須臾便晴。佛起經行。有一居士禮佛足已。隨從佛后白佛言。世尊。向者雷電霹靂。有四特牛耕者二人聞聲怖死。世尊聞不。佛言。不聞。居士言。佛時睡耶。佛言不睡。問曰。入無心想定耶。佛言。不也。我有心想但入定耳。居士言。未曾有也。諸佛禪定大為甚深。有心想在禪定。如是大聲覺而不聞。如余經中。佛告諸比丘。佛入出諸定。舍利弗目揵連尚不聞其名。何況能知何者是。如三昧王三昧師子游戲三昧等。佛入其中能令十方世界六種震動。放大光明化為無量諸佛遍滿十方。如阿難一時心生念。過去然燈佛時。時世好人壽長易化度。今釋迦牟尼佛時世惡人壽短難教化。佛事未訖而入涅槃耶。清旦以是事白佛。已日出。佛時入日出三昧。如日出光明照閻浮提。佛身如是毛孔普出光明。遍照十方恒河沙等世界。一一光中出七寶千葉蓮華。一一華上皆有坐佛。一一諸佛皆放無量光明。一一光中皆出七寶千葉蓮華。一一華上皆有坐佛。是諸佛等遍滿十方恒河沙等世界教化眾生。或有說法或有默然或以經行。或神通變化身出水火。如是等種種方便。度脫十方五道眾生。阿難承佛威神悉見是事。佛攝神足從三昧起。告阿難。見是事不。聞是事不。阿難言。蒙佛威神已見已聞。佛言。佛有如是力能究竟佛事不。阿難言。世尊。若眾生滿十方恒河沙等世界中。佛壽一日用如是力必能究竟施作佛事。阿難嘆言。未曾有也。世尊。諸佛法無量不可思議。以是故知佛禪定具足。復次佛慧眾具足。從初發心于阿僧祇劫中無法不行。世世集諸功德。一心專精不惜身命以求智慧。如薩陀波侖菩薩。復次以善修大悲智慧故具足慧眾。余人無是大悲。雖有智慧不得具足大悲。欲度眾生求種種智慧故。及斷法愛滅六十二邪見不墮二邊。若受五欲樂若修身苦道。若斷滅若計常若有若無等。如是諸法邊。復次佛慧無上徹鑒無比。從甚深禪定中生故。諸粗細煩惱所不能動故。善修三十七品四禪四無量心四無色定八背舍九次第定等諸功德故。有十力四無所畏四無礙智十八不共法。得無礙不可思議解脫故。佛慧眾具足。復次能降伏外道大論議師。所謂憂樓頻蠡迦葉摩訶迦葉舍利弗目揵連薩遮尼揵子婆蹉首羅長爪等。大論議師輩皆降伏。是故知佛慧眾具足。復次佛三藏十二部經。八萬四千法聚。見是語言多故。知智慧亦大。譬如一居士清朝見大雨處語眾人言。昨夜雨龍其力甚大。眾人言。汝何以知之。答言。我見地濕泥多山崩樹折殺諸鳥獸。以此故知龍力為大。佛亦如是。甚深智慧雖非眼見。雨大法雨諸大論議師及釋梵天王皆以降伏。以是可知佛智慧多。復次諸佛得無礙解脫故。于一切法中智慧無礙。復次佛此智慧皆清凈出諸觀上。不觀諸法常相無常相有邊相無邊相有去相無去相有相無相有漏相無漏相有為相無為相生滅相不生滅相空相不空相。常清凈無量如虛空。以是故無礙。若觀生滅者。不得觀不生滅。觀不生滅者。不得觀生滅。若不生滅實生滅不實。若生滅實不生滅不實。如是等諸觀皆爾。得無礙智故。知佛慧眾具足。復次念佛解脫眾具足。佛解脫諸煩惱及習。根本拔故。解脫真不可壞。一切智慧成就故。名為無礙解脫。成就八解脫。甚深遍得故。名為具足解脫。復次離時解脫及慧解脫故。便具足成就共解脫。成就如是等解脫故。名具足解脫眾。復次破魔軍故得解脫。離煩惱故得解脫。離遮諸禪法故得解脫。于諸禪定入出自在無礙故。復次菩薩于見諦道中。得深十六解脫。一苦法智相應有為解脫。二苦諦斷十結盡得無為解脫。如是乃至道比智。思惟道中得十八解脫。一或比智或法智相應有為解脫。二斷無色界三思惟結故得無為解脫。如是乃至第十八。盡智相應有為解脫及一切結使盡得無為解脫。如是諸解脫和合。名為解脫眾具足。復次念佛解脫知見眾具足。解脫知見眾有二種。一者佛于解脫諸煩惱中。用盡智自證知。知苦已斷集已盡證已修道已。是為盡智解脫知見眾。知苦已不復更知。乃至修道已不復更修。是為無生智解脫知見眾。二者佛知是人入空門得解脫。是人無相門得解脫。是人無作門得解脫。是人無方便可令解脫。是人久久可得解脫。是人不久可得解脫。是人即時得解脫。是人軟語得解脫。是人苦教得解脫。是人雜語得解脫。是人見神通力得解脫。是人說法得解脫。是人淫欲多。為增淫欲得解脫。是人嗔恚多。為增嗔恚得解脫。如難陀漚樓頻螺龍是。如是等種種因緣得解脫。如法眼中說。于是諸解脫中了了知見。是名解脫知見眾具足。復次念佛一切智一切知見大慈大悲十力四無所畏四無礙智十八不共法等。念如佛所知無量不可思議諸功德。是名念佛。是念在七地中。或有漏或無漏。有漏者有報。無漏者無報。三根相應樂喜舍根。行得亦果報得。行得者如此間國中學念佛三昧。果報得者如無量壽佛國。人生便自然能念佛。如是等如阿毗曇中廣分別

大智度論卷第二十一大智度論釋初品中八念義第三十六之余(卷二十二)

　　　　圣者龍樹造


　　　　后秦龜茲國三藏鳩摩羅什譯


念法者。如佛演說。行者應念。是法巧出得今世果無執惱。不待時能到善處通達無礙。巧出者。二諦不相違故。所謂世諦第一義諦是。智者不能壞。愚者不起諍故。是法亦離二邊。所謂若受五欲樂若受苦行。復離二邊。若常若斷若我若無我若有若無。如是等二邊不著是名巧出。諸外道輩自貴其法。毀賤他法故不能巧出。得今世果者。離愛因緣世間種種苦。離邪見因緣種種論議斗諍。身心得安樂。如佛說

　持戒者安樂　　身心不熱惱
　臥安覺亦安　　名覺亦遠聞　

復次此佛法中因緣展轉生果。所謂持戒清凈故心不悔。心不悔故生法歡喜。法歡喜故身心快樂。身心快樂故能攝心。攝心故如實知。如實知故得厭。得厭故離欲。離欲故得解脫得解脫果報得涅槃。是名得今世果。外道法空行苦無所得。如閻浮阿羅漢得道時自說

　我昔作外道　　五十有五年
　但食干牛屎　　裸形臥棘上　

我受如是辛苦。竟無所得。不如今得見佛聞法。出家三日所作事辦得阿羅漢。以是故知。佛法得今世果。問曰。若佛法得今世果。何以故。佛諸弟子有無所得者。答曰。行者能如佛所說。次第修行無不得報。如病人隨良醫教。將和治法病無不差。若不隨佛教。不次第行。破戒亂心故無所得。非法不良也。復次諸未得道者。今世雖不得涅槃。后世得受福樂。漸次當得涅槃終不虛也。如佛所說。其有出家為涅槃者。若遲若疾皆當得涅槃。如是等能得今世果。無熱惱者。熱惱有二種。身惱心惱。身惱者。系縛牢獄拷掠刑戮等。心惱者。淫欲嗔恚慳貪嫉妒因緣故。生憂愁怖畏等。此佛法中持戒清凈故。身無是系縛牢獄拷掠刑戮等惱。心離五欲除五蓋得實道故。無是淫欲嗔恚慳貪嫉妒邪疑等惱。無惱故無熱。復次無漏禪定。生喜樂遍身受故諸熱則除。譬如人大熱悶得入清涼池中。冷然清了無復熱惱。復次諸煩惱。若屬見若屬愛是名熱。佛法中無此故名無熱惱。不待時者。佛法不待時而行。亦不待時與果。外道法日未出時受法。日出時不受法。或有日出時受。日未出不受。有晝受夜不受。有夜受晝不受。佛法中無受待時。隨修八圣道時便得涅槃。譬如火得薪便然。無漏智慧生時。便能燒諸煩惱不待時也。問曰。如佛說。有時藥時衣時食。若人善根未熟待時當得。何以言無時。答曰。此時者隨世俗法。為佛法久住故。結時戒。若為修道。得涅槃及諸禪定智慧微妙法不待時也。諸外道法皆待時節。佛法但待因緣具足。若雖持戒禪定。而智慧未成就不能成道。若持戒禪定智慧皆成就便得果。不復待時。復次久久得果名為時。即得不名時。譬如好染一入便成。心凈人亦如是。聞法即染得法眼凈。是名不待時。能到善處者。是三十七無漏道法。能將人到涅槃。譬如入恒河必得至大海。諸余外道法。非一切智人所說。邪見雜故將至惡處。或時將至天上還墮受苦。皆無常故不名善處。問曰。無有將去者。云何得將至善處。答曰。雖無將去者。但諸法能將諸法去。無漏善五眾斷。五眾中強名眾生。將去入涅槃。如風吹塵如水漂草。雖無將去者而可有去。復次因緣和合無有作。亦無有將去者。而果報屬因緣不得自在。是即名為去。通達無礙者。得佛法印故通達無礙。如得王印則無所留離。問曰。何等是佛法印。答曰。佛法印有三種。一者一切有為法。念念生滅皆無常。二者一切法無我。三者寂滅涅槃。行者知三界皆是有為生滅。作法先有今無今有后無。念念生滅相續相似生故。可得見知。如流水燈焰長風相似相續。故人以為一眾生于無常法中常顛倒故。謂去者是常住。是名一切作法無常印。一切法無我。諸法內無主無作者。無知無見無生者無造業者。一切法皆屬因緣。屬因緣故不自在。不自在故無我我相不可得故。如破我品中說。是名無我印。問曰。何以故。但作法無常一切法無我。答曰。不作法無因無緣故。不生不滅。不生不滅故。不名為無常。復次不作法中。不生心著顛倒。以是故不說是無常。可說言無我。有人說。神是常遍知相。以是故說一切法中無我。寂滅者是涅槃。三毒三衰火滅故名寂滅印。問曰。寂滅印中何以但一法不多說。答曰。初印中說五眾。二印中說一切法皆無我。第三印中說二印果。是名寂滅印。一切作法無常。則破我所外五欲等。若說無我破內我法。我我所破故。是名寂滅涅槃。行者觀作法無常。便生厭厭世苦。既知厭苦存著觀主。謂能作是觀。以是故有第二法印。知一切無我。于五眾十二入十八界十二因緣中。內外分別推求觀主不可得。不可得故是一切法無我作如是知已不作戲論。無所依止但歸于滅。以是故說寂滅涅槃印。問曰。摩訶衍中說諸法不生不滅一相所謂無相。此中云何說一切有為作法無常名為法印。二法云何不相違。答曰。觀無常即是觀空因緣。如觀色念念無常。即知為空。過去色滅壞不可見故無色相。未來色不生無作無用不可見故無色相。現在色亦無住不可見不可分別知故無色相。無色相即是空。空即是無生無滅。無生無滅及生滅其實是一。說有廣略

問曰。過去未來色不可見故無色相。現在色住時可見。云何言無色相。答曰。現在色亦無住時。如四念處中說。若法后見壞相當知初生時壞相。以隨逐微細故不識。如人著屐。若初日新而無有故。后應常新不應有故。若無故應是常。常故無罪無福。無罪無福故。則道俗法亂。復次生滅相常隨作法無有住時。若有住時則無生滅。以是故現在色無有住。住中亦無有生滅。是一念中住。亦是有為法故。是名通達無礙。如是應念法。復次法有二種。一者佛所演說三藏十二部八萬四千法聚。二者佛所說法義。所謂持戒禪定智慧八圣道。及解脫果涅槃等。行者先當念佛所演說。次當念法義。念佛所演說者。佛語美妙皆真實有大饒益。佛所演說亦深亦淺。觀實相故深。巧說故淺。重語無失各各有義故。佛所演說。住四處有四種功德莊嚴。一慧處二諦處三舍處四滅處。有四種答故不可壞。一定答二解答三反問答四置答。佛所演說或時聽而遮。或時遮而聽。或聽而不遮。或遮而不聽。此四皆順從無違。佛說得諸法相故無戲論。有義理說故破有無論。佛演說隨順第一義。雖說世間法亦無咎。與二諦不相違故。隨順利益。說于清凈人中為美妙。于不凈人中為苦惡。于美語苦語中亦無過罪。佛語皆隨善法。亦不著善法。雖是垢法怨家亦不以為高。雖種種有所訶。亦無有訶罪。雖種種贊法亦無所依止。佛言說中亦無增無減。或略或廣。佛語初善久久研求亦善。佛語雖多義味不薄。雖種種雜語義亦不亂。雖能引人心亦不令人生愛著。雖殊異高顯。亦不令人畏難。雖遍有所到。凡小人亦不能解。佛語如是有種種希有事。能令人衣毛為豎。流汗氣滿身體戰懼。亦能令諸天心厭聲滿十方六種動地。亦能令人于無始世界所堅著者能令舍。所不堅著者能令樂。佛語罪惡人聞之自有罪故憂怖熱惱。善一心精進入道。人聞如服甘露味。初亦好中亦好后亦好。復次多會眾中。各各欲有所聞。佛以一言答。各各得解。各各自見佛獨為我說。于大眾中雖有遠近。聞者聲無增減。滿三千大千世界乃至十方無量世界。應度者聞。不應度者不聞。譬如雷霆振地。聾者不聞。聽者得悟。如是種種念佛言語。何等是法義信戒舍聞定慧等為道。諸善法及三法印。如通達中說。一切有為法無常。一切法無我。寂滅涅槃。是名佛法義。是三印。一切論議師所不能壞。雖種種多有所說。亦無能轉諸法性者。如冷相無能轉令熱。諸法性不可壞。假使人能傷虛空。是諸法印如法不可壞。圣人知是三種法相。于一切依止邪見各各斗諍處得離。譬如有目人。見群盲諍種種色相。愍而笑之不與共諍。問曰。佛說聲聞法有四種實。摩訶衍中有一實。今何以故說三實。答曰。佛說三種實法印。廣說則四種。略說則一種。無常即是苦諦集諦道諦說。無我則一切法說。寂滅涅槃即是盡諦。復次有為法無常。念念生滅故。皆屬因緣無有自在。無有自在故無我。無常無我無相故心不著。無相不著故。即是寂滅涅槃。以是故摩訶衍法中。雖說一切法不生不滅一相所謂無相。無相即寂滅涅槃。是念法三昧緣智緣盡。諸菩薩及辟支佛功德。問曰。何以故念佛。但緣佛身中無學諸功德。念僧三昧緣佛弟子身中諸學無學法。余殘善無漏法。皆念法三昧所緣。答曰。迦栴延尼子如是說。摩訶衍人說。三世十方諸佛及諸佛。從初發意乃至法盡。于其中間所作功德神力。皆是念佛三昧所緣。如佛所說及所說法義經。從一句一偈。乃至八萬四千法聚。信戒舍聞定智慧等諸善法。乃至無余涅槃。皆是念法三昧所緣。諸菩薩辟支佛及聲聞眾。除佛余殘一切圣眾及諸功德。是念僧三昧所緣。念僧者是佛弟子眾。戒眾具足禪定眾智慧眾解脫眾解脫知見眾具足。四雙八輩應受供養恭敬禮事。是世間無上福田。行者應念如佛所贊僧。若聲聞僧若辟支佛僧若菩薩僧功德是圣僧。五眾具足如上說。問曰。先已以五眾贊佛。云何復以五眾贊僧。答曰。隨弟子所得五眾而贊具足。具足有二種。一者實具足。二者名具足。如佛弟子所可應得者盡得而贊。是名名具足。如佛所得而贊是名實具足。復次為欲異于外道出家眾在家眾故。作如是贊。外道在家眾贊其富貴豪尊勢力。出家眾贊其邪見苦行染著智慧執論諍競。念僧眾中。或有持戒禪定智慧等少不足稱。以是故佛自贊弟子眾一切功德根本住處戒眾具足乃至解脫知見眾具足。住是戒眾中不傾動。引禪定弓放智慧箭。破諸煩惱賊得解脫。于是解脫中生知見。譬如健人先安足挽弓放箭能破怨敵。得出二怖免罪于王拔難于陣決了知見賊已破滅心生歡喜。是故以五眾贊。應供養者五眾功德具足故。如富貴豪勢之人人所宗敬。佛弟子眾亦如是。有凈戒禪定智慧財富解脫解脫知見勢力故。應供養恭敬合掌禮事。世間無上福田者。施主有二種。貧者富者。貧者禮事恭敬迎送而得果報。富者亦能恭敬禮事迎送。又以財物供養而得果報。是故名為世間無上福田。譬如良田耕治調柔以時下種。溉灌豐渥所獲必多。眾僧福田亦復如是。以智慧犁耕出結使根。以四無量心磨治調柔。諸檀越下信施谷子。溉以念施恭敬清凈心水。若今世若后世。得無量世間樂。及得三乘果。如薄拘羅比丘。鞞婆尸佛時。以一呵梨勒果供養眾僧。九十一劫天上人中受福樂果常無疾病。今值釋迦牟尼佛出家漏盡得阿羅漢。如沙門二十億。鞞婆尸佛時。作一房舍以物覆地供養眾僧。九十一劫天上人中受福樂果。足不蹈地。生時足下毛長二寸柔軟凈好。父見歡喜與二十億兩金。見佛聞法得阿羅漢。于諸弟子中精進第一。如是等少施得大果報。是故名世間無上福田。僧中有四雙八輩者。佛所以說世間無上福田。以有此八輩圣人故。名無上福田。問曰如佛告給孤獨居士。世間福田應供養者有二種。若學人若無學人。學人十八無學人有九。今此中何以故但說八。答曰。彼廣說故十八及九。今此略說故八。彼二十七圣人此八皆攝。信行法行或向須陀洹攝。或向斯陀含攝。或向阿那含攝。家家向斯陀含攝。一種向阿那含攝。五種阿那含向阿羅漢攝。信行法行入思惟道。名信解脫見得。是信解脫見得十五學人攝。九種福田阿羅漢攝。復次行者應念僧。僧是我趣涅槃之真伴。一戒一見如是。應歡喜一心恭敬順從無違。我先伴種種眾惡妻子奴婢人民等。是入三惡道伴。今得圣人伴安隱至涅槃。佛如醫王法如良藥僧如瞻病人。我當清凈持戒正憶念。如佛所說法藥我當順從。僧是我斷諸結病中一因緣。所謂瞻病人。是故當念僧。復次僧有無量戒禪定智慧等具足。其德不可測量。如一富貴長者信樂僧。白僧執事。我次第請僧于舍食。日日次請乃至沙彌。執事不聽沙彌受請。諸沙彌言。以何意故不聽沙彌。答言。以檀越不喜請年少故。便說偈言

　須發白如雪　　齒落皮肉皺
　僂步形體羸　　樂請如是輩　

諸沙彌等皆是大阿羅漢。如打師子頭欻然從坐起。而說偈言

　檀越無智人　　見形不取德
　舍是少年相　　但取老瘦黑　

上尊耆年相者。如佛說偈

　所謂長老相　　不必以年耆
　形瘦須發白　　空老內無德
　能舍罪福果　　精進行梵行
　已離一切法　　是名為長老　

是時諸沙彌復作是念。我等不應坐觀。此檀越品量僧好惡。即復說偈

　贊嘆呵罵中　　我等心雖一
　是人毀佛法　　不應不教誨
　當疾到其舍　　以法教語之
　我等不度者　　是則為棄物　

即時諸沙彌自變其身皆成老年。須發白如雪秀眉垂覆眼。皮皺如波浪。其脊曲如弓。兩手負杖行。次第而受請。舉身皆振掉。行止不自安。譬如白楊樹隨風而動搖。檀越見此輩歡喜迎入坐。坐已須臾頃還復年少形。檀越驚怖言

　如是耆老相　　還變成少身
　如服還年藥　　是事何由然　

諸沙彌言。汝莫生疑畏。我等非非人。汝欲平量僧。是事甚可傷。我等相憐愍故現如是化。汝當深識之圣眾不可量。如說

　譬如以蚊嘴　　猶可測海底
　一切天與人　　無能量僧者
　僧以功德貴　　猶尚不分別
　而汝以年歲　　稱量諸大德
　大小生于智　　不在于老少
　有智勤精進　　雖少而是老
　懈怠無智慧　　雖老而是少　

汝今平量僧是則為大失。如欲以一指測知大海底。為智者之所笑。汝不聞佛說四事雖小而不可輕。太子雖小當為國王。是不可輕。蛇子雖小毒能殺人。亦不可輕。小火雖微能燒山野。又不可輕也。沙彌雖小得圣神通最不可輕。又有四種人。如庵羅果。生而似熟熟而似生。生而似生熟而似熟。佛弟子亦如是。有圣功德成就。而威儀語言不似善人。有威儀語言似善人。而圣功德不成就。有威儀語言不似善人。圣功德未成就。有威儀語言似善人。而圣功德成就。汝云何不念是言。而欲稱量于僧。汝若欲毀僧是則為自毀。汝為大失。己過事不可追。方來善心除去諸疑悔。聽我所說

　圣眾不可量　　難以威儀知
　不可以族姓　　亦不以多聞
　亦不以威德　　又不以耆年
　亦不以嚴容　　復不以辯言
　圣眾大海水　　功德故甚深
　佛以百事贊是僧　　施之雖少得報多
　是第三寶聲遠聞　　以是故應供養僧
　不應分別是老少　　多知少聞及明闇
　如人觀林不分別　　伊蘭瞻卜及薩羅
　汝欲念僧當如是　　不應以愚分別圣
　摩訶迦葉出家時　　納衣價直十萬金
　欲作乞人下賤服　　更求粗弊不能得
　圣眾僧中亦如是　　求索最下小福田
　能報施者十萬倍　　更求不如不可得
　眾僧大海水　　結戒為畔際
　若有破戒者　　終不在僧數
　譬如大海水　　不共死尸宿　

檀越聞是事。見是神通力身驚毛豎。合掌白諸沙彌言。諸圣人。我今懺悔。我是凡夫人心常懷罪。我有少疑今欲請問。而說偈言

　大德已過疑　　我今得遭遇
　若復不咨問　　則是愚中愚　

諸沙彌言。汝欲問者便問。我當以所聞答檀越問言。于佛寶中信心清凈。于僧寶中信心清凈。何者福勝。答曰。我等初不見僧寶佛寶有增減。何以故。佛一時舍婆提乞食。有一婆羅門姓婆羅埵逝。佛數數到其家乞食。心作是念。是沙門何以來數數如負其債。佛時說偈

　時雨數數墮　　五谷數數成
　數數修福業　　數數受果報
　數數受生法　　故受數數死
　圣法數數成　　誰數數生死　

婆羅門聞是偈已。作是念。佛大圣人具知我心。慚愧取缽入舍盛滿美食以奉上佛。佛不受作是言。我為說偈故得此食我不食也。婆羅門言。是食當與誰。佛言。我不見天及人能消是食者。汝持去置少草地若無蟲水中。即如佛教持食著無蟲水中。水即大沸煙火俱出。如投大熱鐵。婆羅門見已驚怖言未曾有也。乃至食中神力如是。還到佛所頭面禮佛足。懺悔乞出家受戒。佛言善來。即時須發自墮便成沙門。漸漸斷結得阿羅漢道。復有摩訶憍曇彌。以金色上下寶衣奉佛。佛知眾僧堪能受用告憍曇彌。以此上下衣與眾僧。以是故知佛寶僧寶福無多少。檀越言。若為佛布施。僧能消能受。何以故。婆羅埵逝婆羅門食佛不教令僧食。諸沙彌答言。為顯僧大力故。若不見食在水中有大神力者。無以知僧力為大。若為佛施物而僧得受。便知僧力為大。譬如藥師欲試毒藥。先以與雞雞即時死然后自服。乃知藥師威力為大。是故檀越當知

　若人愛敬佛　　亦當愛敬僧
　不當有分別　　同皆為寶故　

爾時檀越聞說是事歡喜言。我某甲從今日若有入僧數中。若小若大一心信敬不敢分別。諸沙彌言。汝心信敬無上福田。不久當得道。何以故

　多聞及持戒　　智慧禪定者
　皆入僧數中　　如萬川歸海
　譬如眾藥草　　依止于雪山
　百谷諸草木　　皆依止于地
　一切諸善人　　皆在僧數中　

復次汝等曾聞佛為長鬼神將軍贊三善男子阿泥盧陀難提迦翅彌羅不。佛言。若一切世間天及人。一心念三善男子長夜得無量利益。以是事故倍當信敬僧。是三人不名僧。佛說念三人有如是果報。何況一心清凈念僧。是故檀越當任力念僧名。如說偈

　是諸圣人眾　　則為雄猛軍
　摧滅魔王賊　　是伴至涅槃　

諸沙彌為檀越。種種說僧圣功德。檀越聞已舉家大小皆見四諦得須陀洹道。以是因緣故。應當一心念僧。念戒者。戒有二種有漏戒無漏戒。有漏復有二種一者律儀戒二者定共戒。行者初學念是三種戒。學三種已但念無漏戒。是律儀戒能令諸惡不得自在。枯朽折減。禪定戒能遮諸煩惱。何以故。得內樂故。不求世間樂。無漏戒能拔諸惡煩惱根本故。問曰。云何念戒。答曰。如先說念僧中。佛如醫王法如良藥僧如膽病人。戒如服藥禁忌。行者自念我若不隨禁忌。三寶于我為無所益。又如導師指示好道。行者不用導師無咎。以是故我應念戒

復次是戒一切善法之所住處。譬如百谷藥木依地而生。持戒清凈能生長諸深禪定實相智慧。亦是出家人之初門。一切出家人之所依仗。到涅槃之初因緣。如說持戒故心不悔。乃至得解脫涅槃。行者念清凈戒不缺戒不破戒不穿戒不雜戒自在戒不著戒。智者所贊戒無諸瑕隙名為清凈戒。云何名不缺戒。五眾戒中除四重戒。犯諸余重者。是名缺犯。余罪是為破。復次身罪名缺口罪名破。復次大罪名缺小罪名破。善心回向涅槃。不令結使種種惡覺觀得入。是名不穿。為涅槃為世間向二處。是名為雜隨戒。不隨外緣如自在人無所系屬。持是凈戒不為愛結所拘。是為自在戒。于戒不生愛慢等諸結使知戒實相。亦不取是戒。若取是戒譬如人在囹圄桎梏所拘雖得蒙赦。而復為金鎖所系。人為恩愛煩惱所系。如在牢獄。雖得出家愛著禁戒如著金鎖。行者若知戒是無漏因緣。而不生著是則解脫。無所系縛是名不著戒。諸佛菩薩辟支佛及聲聞所贊戒。若行是戒用是戒。是名智所贊戒。外道戒者。牛戒鹿戒狗戒羅剎鬼戒啞戒聾戒。如是等戒智所不贊。唐苦無善報。復次智所贊者。于三種戒中無漏戒。不破不壞依此戒得實智慧。是圣所贊戒。無漏戒有三種。如佛說正語正業正命是三業。義如八圣道中說。是中應廣說。問曰。若持戒是禪定因緣。禪定是智慧因緣。八圣道中何以慧在前。戒在中定在后。答曰。行路之法應先以眼見道而后行。行時當精勤。精勤行時常念如導師所教。念已一心進路不順非道。正見亦如是。先以正智慧觀五受眾皆苦。是名苦。苦從愛等諸結使和合生。是名集。愛等結使滅是名涅槃。如是等觀八分。名為道。是名正見。行者是時心定知世間虛妄可舍。涅槃實法可取。快定是事是名正見。知見是事心力未大未能發行。思惟籌量發動正見令得力。是名正思惟。智慧既發欲以言宣故次正語。正業正命。戒行時精進不懈。不令住色無色定中。是名正方便。用是正見觀四諦。常念不忘念。一切煩惱是賊應當舍。正見等是我真伴應當隨。是名正念。于四諦中攝心不散。不令向色無色定中。一心向涅槃。是名正定。是初得善有漏。名為暖法頂法忍法中義。次第增進初中后心入無漏心中。疾一心中具。無有前后分別次第。正見相應正思惟正方便正念正定。三種戒隨是分分行。正見分別好丑利益為事。正思惟發動正見為事。正語等持是智慧諸功德不令散失。正方便驅策令速進不息。正念七事所應行者憶而不忘。正定令心清凈不濁不亂。令正見七分得成。如無風房中燈則照明了了。如是無漏戒在八圣道中。亦為智者所贊。問曰。無漏戒應為智者所贊。有漏戒何以贊。答曰。有漏戒似無漏。隨無漏同行因緣。是故智者合贊。如賊中有人叛來歸我。彼雖是賊今來向我。我當內之可以破賊何可不念。諸煩惱賊在三界城中住。有漏戒善根。若暖法頂法忍法世間第一法。與余有漏法異故。行者受用。以是因緣故破諸結使賊。得苦法忍無漏法財。以是故智者所贊。是名念戒。念舍者有二種舍。一者施二者舍諸煩惱。施舍有二種。一者財施。二者法施。三種舍和合名為舍。財施是一切善法根本故。行者作是念。上四念因緣故。得差煩惱病。今以何因緣故得是四念。則是先世今世。于三寶中少有布施因緣故。所以者何。眾生于無始世界中。不知于三寶中布施故福皆盡滅。是三寶有無量法。是故施亦不盡必得涅槃。復次過去諸佛初發心時。皆以少多布施為因緣。如佛說是布施是初助道因緣。復次人命無常財物如電。若人不乞猶尚應與。何況乞而不施。以是應施作助道因緣。復次財物是種種煩惱罪業因緣。若持戒禪定智慧種種善法。是涅槃因緣。以是故財物尚應自棄。何況好福田中而不布施。譬如有兄弟二人。各擔十斤金行道中更無余伴。兄作是念我何以不殺弟取金。此曠路中人無知者。弟復生念欲殺兄取金。兄弟各有惡心。語言視瞻皆異。兄弟即自悟還生悔心。我等非人與禽獸何異。同生兄弟而為少金故而生惡心。兄弟共至深水邊。兄以金投著水中。弟言。善哉善哉。弟尋復棄金水中。兄復言。善哉善哉。兄弟更互相問。何以故言善哉。各相答言。我以此金故。生不善心欲相危害今得棄之故言善哉。二辭各爾。以是故知財為惡心因緣常應自舍。何況施得大福而不施。如說

　施名行寶藏　　亦為善親友
　終始相利益　　無有能壞者
　施為好密蓋　　能遮饑渴雨
　施為堅牢船　　能度貧窮海
　慳為兇衰相　　為之生憂畏
　洗之以施水　　則為生福利
　慳惜不衣食　　終身無歡樂
　雖云有財物　　與貧困無異
　慳人之室宅　　譬如丘冢墓
　求者遠避之　　終無有向者
　如是慳貪人　　智者所擯棄
　命氣雖未盡　　與死等無異
　慳人無福慧　　于施無堅要
　臨當墮死坑　　戀惜生懊恨
　涕泣當獨去　　憂悔火燒身
　好施者安樂　　終無有是苦
　人修布施者　　名聞滿十方
　智者所愛敬　　入眾無所畏
　命終生天上　　久必得涅槃　

如是等種種訶慳貪贊布施。是名念財施。云何念法施。行者作是念。法施利益甚大。法施因緣故一切佛弟子等得道。復次佛說二種施中法施為第一。何以故。財施果報有量。法施果報無量。財施欲界報。法施三界報。亦出三界報。若不求名聞財利力勢。但為學佛道弘大慈悲。度眾生生老病死苦。是名清凈法施。若不爾者為如市易法。復次財施施多財物減少。法施施多法更增益。財施是無量世中舊法。法施圣法初來未得。名為新法。財施但能救諸饑渴寒熱等病。法施能除九十八諸煩惱等病。如是等種種因緣。分別財施法施。行者應念法施。問曰。何等是法施。答曰。佛所說十二部經。清凈心為福德與他說。是名法施。復有以神通力令人得道。亦名法施。如網明菩薩經中說。有人見佛光明。得道者生天者。如是等口雖不說令他得法故。亦名法施。是法施應觀眾生心性煩惱多少智慧利鈍。應隨所利益而為說法。譬如隨病服藥則有益。有淫欲重有嗔恚重有愚癡重。有兩兩雜三三雜。淫重者為說不凈觀。嗔重者為說慈心。癡重者為說深因緣。兩雜者說兩觀。三雜者說三觀。若人不知病相。錯投藥者病則為增。若著眾生相者。為說但有五眾此中無我。若言無眾生相者。即為說五眾相續有。不令墮斷滅故。求富樂者為說布施。欲生天者為說持戒。人中多所貧乏者。為說天上事。惱患居家者。為說出家法。著錢財居家者。為說在家五戒法。若不樂世間。為說三法印。無常無我涅槃。依隨經法自演作義理。譬喻莊嚴法施為眾生說。如是等種種利益。故當念法施。舍煩惱者。三結乃至九十八使等皆斷除卻。是名為舍。念舍是法如舍毒蛇如舍桎梏。得安隱歡喜。復次念舍煩惱亦入念法中。問曰。若入念法中。今何以更說。答曰。舍諸煩惱。是法微妙難得無上無量。是故更別說。復次念法與念舍異。念法念佛法微妙諸法中第一。念舍念諸煩惱罪惡舍之為快。行相別。是為異。如是等種種因緣。行者當念舍。念舍者是初學禪智。中畏生增上慢。念天者有四天王天乃至他化自在天。問曰。佛弟子應一心念佛及佛法。何以念天。答曰。知布施業因緣果報故。受天上富樂。以是因緣故念天。復次是八念佛自說因緣。念天者。應作是念有四天王天。是天五善法因緣故生彼中。信罪福受持戒聞善法修布施學智慧。我亦有是五法。以是故歡喜。言天以是五法故生富樂處。我亦有是我欲生彼亦可得生。我以天福無常故不受。乃至他化自在天亦如是。問曰。三界中清凈天多。何以故但念欲天。答曰。聲聞法中說念欲界天。摩訶衍中。說念一切三界天。行者未得道時。或心著人間五欲。以是故佛說念天。若能斷淫欲。則生上二界天中。若不能斷淫欲。即生六欲天中。是中有妙細清凈五欲。佛雖不欲令人更生受五欲。有眾生不任入涅槃。為是眾生故。說念天。如國王子在高危處立不可救護。欲自投地。王使人敷厚綿褥墮則不死差于墮地故。復次有四種天。名天生天凈天生凈天。名天者。如今國王名天子。生天者。從四天王乃至非有想非無想天。凈天者。人中生諸圣人。生凈天者。三界天中生諸圣人。所謂須陀洹家家。斯陀含一種。或于天上得阿那含阿羅漢道。生凈天。色界中有五種阿那含。不還是間。即于彼得阿羅漢。無色界中一種阿那含。離色界生無色界。是中修無漏道。得阿羅漢入涅槃。念是二種天生天生凈天。如是等天是名念天。念安那般那者。如禪經中說。念死者。有二種死。一者自死二者他因緣死。是二種死行者常念。是身若他不殺必當自死。如是有為法中。不應彈指頃生信不死心。是身一切時中皆有死不待老。不應恃是種種憂惱兇衰身。生心望安隱不死。是心癡人所生。身中四大各各相害。如人持毒蛇篋。云何智人以為安隱。若出氣保當還入入息保出。睡眠保復得還覺。是皆難必。何以故。是身內外多怨故。如說

　或有胎中死　　或有生時死
　或年壯時死　　或老至時死
　亦如果熟時　　種種因緣墮
　當求免離此　　死怨之惡賊
　是賊難可信　　時舍則安隱
　假使大智人　　威德力無上
　無前亦無后　　于今無脫者
　亦無巧辭謝　　無請求得脫
　亦無捍挌處　　可以得免者
　亦非持凈戒　　精進可以脫
　死賊無憐愍　　來時無避處　

是故行者不應于無常危脆命中而信望活。如佛為比丘說死相義。有一比丘偏袒白佛。我能修是死相。佛言。汝云何修。比丘言。我不望過七歲活。佛言。汝為放逸修死相。有比丘言。我不望過七月活。有比丘言七日。有言六五四三二一日活。佛言。汝等皆是放逸修死相。有言從旦至食時。有言一食頃。佛言。汝等亦是放逸修死相。一比丘偏袒白佛。我于出氣不望入。于入氣不望出。佛言。是真修死相為不放逸。比丘。一切有為法念念生滅。住時甚少其猶如幻。欺誑無智行者。如是等種種因緣念死相。問曰。法是三世諸佛師。何以故念佛在前。是八念云何有次第。答曰。是法雖是十方三世諸佛師。佛能演出是法其功大故。譬如雪山中有寶山。寶山頂有如意寶珠種種寶物多。有人欲上或有半道還者。有近而還者。有一大德國王。憐愍眾生為作大梯。人民大小乃至七歲小兒。皆得上山隨意取如意珠等種種寶物。佛亦如是世間諸法實相寶山。九十六種異道皆不能得。乃至梵天王求諸法實相亦不能得。何況余人。佛以大慈悲憐愍眾生故。具足六波羅蜜。得一切智慧方便。說十二部經八萬四千法聚梯。阿若憍陳如舍利弗目揵連摩訶迦葉。乃至七歲沙彌蘇摩等。皆得諸無漏法根力覺道實相。實相雖微妙。一切眾生皆蒙佛恩故得。以是故念佛在前。次第念法次第念僧。僧隨佛語能解法故第三。余人不能解僧能得解。以是故稱為寶。人中寶者是佛。九十六種道法中寶者是佛法。一切眾中寶者是僧。復次以佛因緣故。法出世間。以法因緣故有僧。行者念我云何當得法寶。得在僧數中。當除卻一切粗細身口惡業。是故次第說持戒。復次云何分別有七眾。以有戒故欲除心惡。破慳貪故念舍。欲令受者得樂故破嗔恚。信福得果報故破邪見。住持戒布施法中。則為住十善道中離十不善道。十善道有二種果。若上行者得凈天中生。中行得生天。以是故戒施次第念天。行禪定故得二種天。滅諸惡覺但集善法攝心一處。是故念天。次第念安那般那。念安那般那。能滅諸惡覺如雨淹塵。見息出入知身危脆。由息入出身得存立。是故念入出息次第念死。復次行者或時恃有七念。著此功德懈怠心生。是時當念死死事常在前。云何當懈怠著此法愛。如阿那律佛滅度時說

　有為法如云　　智者不應信
　無常金剛來　　破圣主山王　

是名八念次第。問曰。是說聲聞八念。菩薩八念有何差別。答曰。聲聞為身故。菩薩為一切眾生故。聲聞但為脫老病死故。菩薩為遍具一切智功德故。是為差別。復次佛是中亦說告舍利弗。菩薩摩訶薩以不住法。住般若波羅蜜中。應具足檀波羅蜜。乃至應具足八念不可得故。初有不住后有不可得。以此二印以是故異。不住不可得義如先說(丹注云八念竟)

大智度論卷第二十二大智度論初品中十想釋論第三十七(卷二十三)

　　　　圣者龍樹造


　　　　后秦龜茲國三藏鳩摩羅什譯


【經】十想無常想苦想無我想食不凈想一切世間不可樂想死想不凈想斷想離欲想盡想

【論】問曰。是一切行法。何以故。或時名為智或時名為念或時名為想。答曰。初習善法為不失故但名念。能轉相轉心故名為想。決定知無所疑故名為智。觀一切有為法無常。智慧相應相。是名無常想。一切有為法無常者。新新生滅故屬因緣故不增積故。復次生時無來處。滅亦無去處。是故名無常。復次二種世間無常故說無常。一者眾生無常。二者世界無常。如說

　大地草木皆磨滅　　須彌巨海亦崩竭
　諸天住處皆燒盡　　爾時世界何物常
　十力世尊身光具　　智慧明照亦無量
　度脫一切諸眾生　　名聞普遍滿十方
　今日廓然悉安在　　何有智者不感傷　

如是舍利弗目犍連須菩提等諸圣人。轉輪圣王諸國王常樂天王及諸天圣德尊貴皆亦盡。大火焰明忽然滅。世間轉壞如風中燈。如險岸樹。如漏器盛水不久空竭。如是一切眾生。及眾生住處。皆無常故名為無常。問曰。菩薩何以故行是無常想。答曰。以眾生著常顛倒受眾苦不得免生死行者得是無常想教化眾生。言諸法皆無常。汝莫著常顛倒失行道時。諸佛上妙法。所謂四真諦。四諦中苦諦為初。苦四行中無常行為初。以是故菩薩行無常想。問曰。有人見無常事至轉更堅著。如國王夫人寶女從地中生。為十頭羅剎將度大海王大憂愁。智臣諫言王智力具足。夫人還在不久何以懷憂。答言。我所以憂者不慮。我婦叵得但恐壯時易過。亦如人好華好果見時欲過便大生著。如是知無常乃更生諸結使。云何言無常能令心厭破諸結使。答曰。如是見無常是知無常少分為不具足。與禽獸見無常無異。以是故。佛告舍利弗。當具足修無常想。問曰。何等是具足無常想。答曰。觀有為法念念生滅。如風吹塵。如山上水流。如火焰隨滅。一切有為法無牢無強。不可取不可著。為如幻化誑惑凡夫。因是無常得入空門。是空中一切法不可得故。無常亦不可得。所以者何。一念中生住滅相不可得。生時不得有住滅。住時不得有生滅。滅時不得有生住。生住滅相性相違故無。是無故無常亦無。問曰。若無無常。佛何以苦諦中說無常。答曰。凡夫人生邪見故。謂世間是常。為滅除是常見故說無常。不為無常是實故說。復次佛未出世。凡夫人但用世俗道遮諸煩惱。今欲拔諸煩惱根本故說是無常。復次諸外道法。但以形離五欲。謂是解脫。佛說邪相因緣故縛。觀無常正相故解脫。復有二種觀無常相。一者有余二者無余。如佛說一切人物滅盡唯有名在。是名有余。若人物滅盡名亦滅。是名無余。復有二種觀無常相。一者身死盡滅。二者新新生滅。復次有言持戒為重。所以者何。依戒因緣故。次第得漏盡。有言多聞為重。所以者何。依智慧故能有所得。有言禪定為重。如佛所說定能得道。有言以十二頭陀為重。所以者何。能凈戒行故。如是各各以所行為貴。更不復勤求涅槃。佛言是諸功德。皆是趣涅槃分。若觀諸法無常。是為真涅槃道。如是等種種因緣故。諸法雖空而說是無常想。復次無常想。即是圣道別名。佛種種異名說道。或言四念處。或言四諦。或言無常想。如經中說。善修無常想。能斷一切欲愛色愛無色愛掉慢。無明盡。能除三界結使。以是故即名為道。是無常想或有漏或無漏。正得無常是無漏。初學無常是有漏。摩訶衍中諸菩薩心廣大。種種教化一切眾生故。是無常想。亦有漏亦無漏。若無漏在九地。若有漏在十一地。緣三界五受眾。四根相應除苦根。凡夫圣人得如是等種種因緣。說無常想功德。苦想者。行者作是念。一切有為法無常故苦。問曰。若有為法無常故苦者。諸賢圣人有為無漏法亦應當苦。答曰。諸法雖無常。愛著者生苦。無所著者無苦。問曰。有諸圣人。雖無所著亦皆有苦。如舍利弗風熱病苦。畢陵伽婆蹉眼痛苦。羅婆那跋提(音聲第一也)痔病苦。云何言無苦。答曰。有二種苦。一者身苦。二者心苦。是諸圣人以智慧力故。無復憂愁嫉妒嗔恚等心苦。已受先世業因緣四大造身。有老病饑渴寒熱等身苦。于身苦中亦復薄少。如人了了知負他債償之不以為苦。若人不憶負債債主強奪嗔惱生苦。問曰。苦受是心心數法。身如草木離心則無所覺。云何言圣人但受身苦。答曰。凡夫人受苦時。心生愁惱。為嗔使所使。心但向五欲。如佛所說。凡夫人除五欲。不知更有出苦法。于樂受中貪欲使所使。不苦不樂受中。無明使所使。凡夫人受苦時。內受三毒苦。外受寒熱鞭杖等。如人內熱盛外熱亦盛。如經說。凡夫人失所愛物。身心俱受苦。如二箭雙射。諸賢圣人無憂愁苦。但有身苦更無余苦。復次五識相應苦。及外因緣杖楚寒熱等苦。是名身苦。余殘名心苦。復次我言有為無漏法。不著故非苦。圣人身是有漏。有漏法則苦有何咎。是末后身所受苦亦微少。問曰。若無常即是苦者。道亦是苦。云何以苦離苦。答曰。無常即是苦。為五受眾故說。道雖作法故無常不名為苦。所以者何。是能滅苦不生諸著。與空無我等諸智和合故。但是無常而非苦。如諸阿羅漢得道時說偈言

　我等不貪生　　亦復不樂死
　一心及智慧　　待時至而去　

佛取涅槃時。阿難等諸未離欲人。未善修八圣道故皆涕泣憂愁。諸離欲阿那含皆驚愕。諸漏盡阿羅漢其心不變。但言世間眼滅。疾以得道力故。雖從佛得大利益。知重佛無量功德而不生苦。以是故知道雖無常。非苦因緣故不名為苦。但五受眾是苦。何以故。愛著故無常。敗壞故如受念處中。苦義此中應廣說。復次苦者有身常是苦。癡覆故不覺。如說

　騎乘疲極故　　求索住立處
　住立疲極故　　求索坐息處
　坐久疲極故　　求索安臥處
　眾極由作生　　初樂后則苦
　視眴息出入　　屈伸坐臥起
　行立及去來　　此事無不苦　

問曰。是五受眾為一切皆苦。為苦想觀故苦。若一切皆苦。佛云何說有三種受苦受樂受不苦不樂受。若以苦想故苦。云何說苦諦為實苦。答曰。五受眾一切皆苦。凡夫人四顛倒因緣。為欲所逼以五欲為樂。如人涂瘡大痛息故以為樂瘡非樂也。佛說三種受為世間故。于實法中非是樂也若五受眾中實有樂。何以故佛說滅五受眾名為樂。復次隨其所嗜樂心則生樂無定也。樂若實定不待心著。如火實熱不待著而熱也。以樂無定故名為苦。復次世間顛倒樂能得今世后世無量苦果報故名為苦。譬如大河水中著少毒。不能令水異。世間顛倒毒藥。于一切大苦水中。則不現如說

　從天下生地獄時　　憶本天上歡樂事
　宮觀婇女滿目前　　園苑浴池以娛志
　又見獄火來燒身　　似如大火焚竹林
　是時雖見天上樂　　徒自感結無所益　

是苦想攝緣如無常想。如是等種種分別苦。名為苦想。無我想者。苦則是無我。所以者何。五受眾中盡皆是苦相。無有自在。若無自在是則無我。若有我自在者。不應令身有苦。如所說

　諸有無智人　　身心計是我
　漸近堅著故　　不知無常法
　是身無作者　　亦無有受者
　是身為無生　　而作種種事
　六情塵因緣　　六種識得生
　從三事和合　　因緣觸法生
　從觸法因緣　　受念業法生
　如珠日草薪　　和合故火生
　情塵識和合　　所作事業成
　相續相似有　　如種有牙莖　

復次我相不可得故無我。一切法有相故則知有。如見煙覺熱故知有火。于五塵中各各別異。故知有情種種思惟籌量諸法故知有。心心數法此我無相故知無我。問曰。有出入氣則是我相。視眴壽命心苦樂愛憎精勤等是我相。若無我誰有是出入息視眴壽命心苦樂愛憎精勤等。當知有我在內動發故。壽命心亦是我法。若無我如牛無御。有我故能制心入法不為放逸。若無我者誰制御心。受苦樂者是我。若無我者。為如樹木則不應別苦樂。愛憎精勤亦如是。我雖微細不可以五情知。因是相故可知為有。答曰。是諸相皆是識相。有識則有入出息視眴壽命等。若識離身則無。汝等我常遍故。死人亦應有視眴入出息壽命等。復次出入息等是色法。隨心風力故動發。此是識相非我相。壽命是心不相應行。亦是識相。問曰。若入無心定中。或眠無夢時息亦出入有壽命。何以故。言皆是識相。答曰。無心定等識雖暫無。不久必還生識不舍身故。有識時多無識時少。是故名識相。如人出行不得言其家無主。苦樂憎愛精勤等。是心相應共緣隨心行。心有故便有。心無故便無。以是故是識相非我相。復次若有我者。我有二種。若常若無常。如說

　若我是常　　則無后身
　常不生故　　亦無解脫
　亦無妄無作　　以是故當知
　無作罪福者　　亦無有受者
　舍我及我所　　然后得涅槃
　若實有我者　　不應舍我心
　若我無常者　　則應隨身滅
　如大岸墮水　　亦無有罪福　

如是我及知者不知者作者不作者。如檀波羅蜜中說。不得是我相故。知一切法中無我。若知一切法中無我。則不應生我心。若無我亦無我所心。我我所離故則無有縛。若無縛則是涅槃。是故行者應行無我想。問曰。是無常苦無我。為一事為三事。若是一事不應說三。若是三事。佛何以故說無常即是苦。苦即是無我。答曰。是一事。所謂受有漏法。觀門分別故。有三種異無常行相應是無常想。苦行相應是苦想。無我行相應是無我想。無常不令入三界。苦令知三界罪過。無我則舍世間。復次無常生厭心。苦生畏怖。無我出拔令解脫。無常者佛說五受眾是無常。苦者佛說無常則是苦。無我者佛說苦即是無我。無常者佛示五受眾盡滅相。苦者佛示如箭入心。無我者佛示舍離相。無常者示斷愛。苦者示斷我習慢。無我者示斷邪見。無常者遮常見。苦者遮今世涅槃樂見。無我者遮著處。無常者世間所可著常法是。苦者世間計樂處是。無我者世間所可計我牢固者是。是為三相分別想。無我想緣攝種種。如苦想中說。食厭想者。觀是食從不凈因緣生。如肉從精血水道生。是為膿蟲住處。如酥乳酪血變所成與爛膿無異。廚人污垢種種不凈。若著口中惱有爛涎。二道流下與唾和合。然后成味。其狀如吐從腹門入。地持水爛風動火煮如釜熟糜。滓濁下沉清者在上。譬如釀酒滓濁為屎清者為尿。腰有三孔風吹膩汁散入百脈。與先血和合凝變為肉。從新肉生脂骨髓。從是中生身根。從新舊肉合。生五情根。從五根生五識。五識次第生意識。分別取相籌量好丑。然后生我我所心等諸煩惱及諸罪業。觀食如是本末因緣種種不凈。知內四大與外四大無異。但以我見故強為我有。復次思惟此食墾植耘除收獲蹂治。舂磨洮汰炊煮乃成用功甚重。計一缽之飯。作夫流汗集合。量之食少汗多。此食作之功重辛苦如是。入口食之即成不凈。無所一直宿昔之間變為屎尿。本是美味人之所嗜變成不凈惡不欲見。行者自思如此弊食。我若貪著當墮地獄啖燒鐵丸。從地獄出當作畜生牛羊駱駝償其宿債。或作豬狗常啖糞除。如是觀食則生厭想。因食厭故于五欲中皆厭。譬如一婆羅門修凈潔法。有事緣故到不凈國。自思我當云何得免此不凈。唯當干食可得清凈。見一老母賣白髓餅而語之言。我有因緣住此百日。常作此餅送來當多與價。老母日日作餅送之。婆羅門貪著飽食歡喜。老母作餅初時白凈。后轉無色無味。即問老母何緣爾耶。母言癰瘡差故。婆羅門問。此言何謂。母言。我大家夫人隱處生癰。以面酥甘草拊之。癰熟膿出和合酥餅。日日如是。以此作餅與汝。是以餅好。今夫人癰差。我當何處更得。婆羅門聞之兩拳打頭捶胸吁嘔。我當云何破此凈法我為了矣。棄舍緣事馳還本國。行者亦如是。著是飲食歡喜樂啖。見其好色細滑香美可口不觀不凈。后受苦報悔將何及。若能觀食本末如是生惡厭心。因離食欲四欲皆舍。于欲界中樂悉皆舍離斷此五欲。于五下分結亦斷。如是等種種因緣惡罪不復樂著。是名食厭想。問曰。無常苦無我想。與無漏智慧相應。食厭等四想與有漏智慧相應。次第法應在前。今何以后說。答曰。佛法有二種道見道修道。見道中用是三想。破諸邪見等得圣果猶未離欲。為離欲故三想次第說是食厭等四想。得離淫欲等諸煩惱。初三想示見諦道。中四想為示學修道。后三想示無學道。初習身念處中。雖有食厭想功用少故佛不說。今為須陀洹斯陀含度欲故無我想次第說食厭等四想。一切世間不可樂想者。若念世間色欲滋味車乘服飾盧觀園宅種種樂事則生樂想。若念世間眾惡罪事。則心生厭想。何等惡事。惡事有二種。一者眾生。二者土地。眾生有八苦之患。生老病死恩愛別離怨憎同處所求不得。略而言之五受眾苦眾生之罪。淫欲多故不別好丑。不隨父母師長教誨。無有慚愧與禽獸無異。嗔恚多故不別輕重。嗔毒狂發乃至不受佛語。不欲聞法。不畏惡道。杖楚橫加不知他苦。入大闇中都無所見。愚癡多故所求不以道。不識事緣。如構角求乳。無明覆故。雖蒙日照永無所見。慳貪多故其舍如冢人不向之。憍慢多故不敬賢圣不孝父母。憍逸自壞永無所直。邪見多故不信今世后世不信罪福不可共處。如是等諸煩惱多故。弊敗為無所直。惡業多故造無間罪。或殺父母或傷害賢圣或要時榮貴讒賊忠貞殘害親戚。復次世間眾生善好者少。弊惡者多。或時雖有善行貧賤鄙陋。或雖富貴端政而所行不善。或雖好布施而貧乏無財。或雖富有財寶。而慳惜貪著不肯布施。或見人有所思默無所說。便謂憍高自畜不下接物。或見好下接物恩惠普潤。便謂欺誑諂飾。或見能語善論。便謂恃是小智以為憍慢。或見質直好人。便共欺誑調捉引挽陵易。或見善心柔濡。便共輕陵踏蹴不以理遇。若見持戒清凈者。便謂所行矯異輕賤不數。如是等眾生弊惡無一可樂土地。惡者一切土地多衰無吉。寒熱饑渴疾病惡疫毒氣侵害老病死畏無處不有。身所去處眾苦隨之無處得免。雖有好國豐樂安隱。多為諸煩惱所惱則不名樂土。一切皆有二種苦。身苦心苦。無國不有如說

　有國土多寒　　或有國多熱
　有國無救護　　或有國多惡
　有國常饑餓　　或有國多病
　有國不修福　　如是無樂處　

眾生土地有如是惡。思惟世間無一可樂。欲界惡事如是。上二界死時退時。大生懊惱甚于下界。譬如極高處墮摧碎爛壞。問曰。無常想苦想無我想一切世間不可樂想。有何等異而別說。答曰。有二種觀。總觀別觀。前為總觀此中別觀。復有二種觀。法觀眾生觀。前為呵一切法觀。此中觀眾生罪惡不同。復次前者無漏道。此中有漏道。前見諦道今思惟道。如是等種種差別。一切地中攝緣三界法。是名一切世間不可樂想。死想者如死念中說。不凈想者如身念處中說。斷想離想盡想者緣涅槃相。斷諸結使故名斷想。離結使故名離想。盡諸結使故名盡想。問曰。若爾者一想便足。何以說三。答曰。如前一法三種說。無常即是苦。苦即是無我。此亦如是一切世間罪惡深重故三種呵。如伐大樹不可以一下斷。涅槃微妙法。昔所未得。是故種種贊。名為斷想離想盡想。復次斷三毒故名為斷。離愛故名為離。滅一切苦更不生故名為盡。復次行者于暖法頂法忍法世間第一法正智慧觀。遠諸煩惱是名離想。得無漏道斷諸結使。是名斷想。入涅槃時滅五受眾不復相續。是名盡想。斷想有余涅槃。盡想無余涅槃。離想二涅槃方便門。是三想有漏無漏故。一切地中攝(十想竟)

　　大智度初品中十一智釋論第三十八(丹云三三昧義三根義合)

【經】十一智法智比智他心智世智苦智集智滅智道智盡智無生智如實智

【論】法智者。欲界系法中無漏智。欲界系因中無漏智。欲界系法滅中無漏智。為斷欲界系法道中無漏智。及法智品中無漏智。比智者。于色無色界中無漏智亦如是。他心智者。知欲界色界系現在他心心數法及無漏心心數法少分。世智者諸有漏智慧。苦智者五受眾無常苦空無我觀時。得無漏智。集智者。有漏法因。因集生緣觀時無漏智。滅智者。滅止妙出觀時無漏智。道智者。道正行達觀時無漏智。盡智者。我見苦已斷集已盡證已修道已。如是念時無漏智慧見明覺。無生智者。我見苦已不復更見。斷集已不復更斷。盡證已不復更證。修道已不復更修。如是念時無漏智慧見明覺。如實智者。一切法總相別相。如實正知無有掛礙。是法智緣欲界系法及欲界系法因欲界系法滅。為斷欲界系法道比智亦如是。世智緣一切法。他心智緣他心有漏無漏心心數法。苦智集智緣五受眾滅智緣盡。道智緣無漏五眾。盡智無生智俱緣四諦。十智一有漏八無漏一當分別。他心智緣有漏心。是有漏緣無漏心。是無漏法智。攝法智及他心智苦智集智滅智道智盡智無生智少分。比智亦如是。世智攝世智及他心智少分。他心智攝他心智及法智比智世智道智盡智無生智少分。苦智攝苦智及法智比智盡智無生智少分。集智滅智亦如是。道智攝道智及法智比智他心智盡智無生智少分。盡智攝盡智及法智比智他心智苦智集智滅智道智少分。無生智亦如是。九智八根相應。除慧根憂根苦根。世智十根相應除慧根。法智比智苦智。空三昧相應。法智比智滅智盡智無生智。無相三昧相應。法智比智他心智苦智集智道智盡智無生智。無作三昧相應。法智比智世智苦智盡智無生智。無常想苦想無我想相應。世智中四想相應。法智比智滅智盡智無生智。后三想相應。有人言。世智或與離想相應。法智緣九智除比智。比智亦如是。世智他心智盡智無生智緣十智。苦智集智緣世智及有漏他心智。滅智不緣智道智。緣九智除世智。法智比智十六相。他心智四相。苦集滅道各各四相。盡智無生智俱十四相。除空相無我相。暖法頂法忍法中世智十六相。世間第一法中世智四相除無相。(轉相觀相也舊言十六圣行)初入無漏心成就一世智。第二心增苦智法智。第四心增比智。第六心增集智。第十心增滅智。第十四心增道智。若離欲者增他心智。無學道增盡智。得不壞解脫增無生智。初無漏心中不修智。第二心中現在未來修二智。第四心中現在修二智未來修三智。第六心中現在未來修二智。第八心中現在修二智。未來修三智。第十心中現在未來修二智。第十二心中現在修二智。未來修三智。第十四心中現在未來修二智第十六心中現在修二智。未來修六智。若離欲修七智。須陀洹欲離欲界結使。十七心中修七智。除他心智盡智無生智。第九解脫心中修八智。除盡智無生智。信解脫人轉作見得。雙道中修六智。除他心智世智盡智無生智。離七地欲時。無礙道中修七智除他心智盡智無生智。解脫道中修八智除盡智無生智。離有頂欲時無礙道中修六智。除他心智世智盡智無生智。八解脫道中修七智。除世智盡智無生智。無學初心第九解脫不時解脫人修十智及一切有漏無漏善根。若時解脫人修九智及一切有漏無漏善根。如是等種種以阿毗曇門廣分別。如實智分別相。此般若波羅蜜后品廣說。復次有人言。法智者知欲界五眾無常苦空無我。知諸法因緣和合生。所謂無明因緣諸行乃至生因緣老死。如佛為須尸摩梵志說。先用法智分別諸法。后用涅槃智。比智者知現在五受眾無常苦空無我。過去未來及色無色界中五受眾。無常苦空無我亦如是。譬如見現在火熱能燒。以此比知過去未來及余國火。亦如是。他心智者。知他眾生心心數法。問曰。若知他心心數法。何以故。但名知他心。答曰。心是主故但名知他心。若說心當知已說心數法。世智者名為假智。圣人于實法中知凡夫人。但假名中知。以是故名假智。如棟梁椽壁名為屋。但知是事不知實義。是名世智。苦智者。用苦慧呵五受眾。問曰。五受眾亦無常亦苦亦空亦無我。何以故。但說苦智不說無常空無我智。答曰。為苦諦故說苦智。集諦故說集智。滅諦故說滅智。道諦故說道智。問曰。五受眾有種種惡。何以故。但說苦諦不說無常諦空無我諦。答曰。若說無常空無我諦。亦不壞法相。以眾生多著樂畏苦故。佛呵世間一切皆是苦。欲令舍離故。無常空無我中。眾生不大畏故不說。復次佛說法中五受眾有異名名為苦。以是故但說苦智。是苦智或有漏或無漏。若在暖法頂法忍法世間第一法是有漏。若入見諦道是無漏。何以故。從暖法。至世間第一法中。四種觀苦故。集智滅智道智亦如是。復次苦智名知苦相。實不生集智。名知一切法離無有和合。滅智名知諸法常寂滅如涅槃。道智名知一切法常清凈無正無邪。盡智名知一切法無所有。無生智名知一切生法不實不定故不生。如實智者。十種智所不能知。以如實智故。能知十智各各相各各緣各各別異各各有觀法。是如實智中。無相無緣無別。滅諸觀法亦不有觀。十智中有法眼慧眼。如實智中唯有佛眼。十智阿羅漢辟支佛菩薩共有。如實智唯獨佛有。所以者何。獨佛有不誑法。以是故知。如實智獨佛有。復次是十智入如實智中。失本名字唯有一實智。譬如十方諸流水皆入大海舍本名字但名大海。如是等種種分別十一智義。此中略說(丹云十一智竟)

【經】三三昧有覺有觀三昧。無覺有觀三昧。無覺無觀三昧

【論】一切禪定攝心。皆名為三摩提。秦言正心行處。是心從無始世界來常曲不端。得是正心行處心則端直。譬如蛇行常曲入竹筒中則直。是三昧三種。欲界未到地。初禪與覺觀相應故。名有覺有觀。二禪中間但觀相應故。名無覺有觀。從第二禪乃至有頂地。非覺觀相應故。名無覺無觀。問曰三昧相應心數法乃至二十。何以故但說覺觀。答曰。是覺觀嬈亂三昧。以是故說是二事。雖善而是三昧賊難可舍離。有人言。心有覺觀者無三昧。以是故佛說有覺有觀三昧但不牢固覺觀力小微。是時可得有三昧。是覺觀能生三昧亦能壞三昧。譬如風能生雨亦能壞雨。三種善覺觀能生初禪。得初禪時發大歡喜覺觀故心散還失。以是故但說覺觀。問曰。覺觀有何差別。答曰。粗心相名覺。細心相名觀。初緣中心發相名覺。后分別籌量好丑名觀。有三種粗覺。欲覺嗔覺惱覺。有三種善覺。出要覺無嗔覺無惱覺。有三種細覺。親里覺國土覺不死覺。六種覺妨三昧。三種善覺能開三昧門。若覺觀過多還失三昧。如風能使船風過則壞船。如是種種分別覺觀。問曰。經說三種法。有覺有觀法。無覺有觀法。無覺無觀法。有覺有觀地。無覺有觀地。無覺無觀地。今何以但說三種三昧。答曰。妙而可用者取。有覺有觀法者。欲界未到地初禪中覺觀相應法。若善若不善若無記。無覺有觀法者。禪中間觀相應法。若善若無記。無覺無觀法者。離覺觀法一切色心不相應行及無為法。有覺有觀地者。欲界未到地梵世。無覺有觀地者。禪中間善修是地作大梵王。無覺無觀地者。一切光音一切遍凈一切廣果一切無色地。于中上妙者是三昧。何等是三昧從空等三三昧。乃至金剛及阿羅漢辟支佛諸三昧。觀十方佛三昧乃至首楞嚴三昧。從斷一切疑三昧。乃至三昧王等諸佛三昧。如是等種種分別。略說三三昧義竟

【經】三根未知欲知根知根知已根

【論】未知欲知根者無漏九根和合。信行法行人。于見諦道中名未知欲知根。所謂信等五根。喜樂舍根意根。信解見得人。思惟道中是九根轉名知根。無學道中。是九根名知已根。問曰。何以故。于二十二根中。但取是三根。答曰。利解了了自在相。是名為根。余十九根根相不具足故不取。是三根利能直入至涅槃。諸有為法中主故。得自在能勝諸根。復次十根但有漏自得。無所利益故九根不定。或有漏或無漏故不說。菩薩應具足。問曰。十想亦有漏亦無漏。何以故。說應具足。答曰。十想皆是助道求涅槃法。信等五根雖是善法不盡求涅槃。如阿毗曇中說。誰成就信等五根。不斷善根者。復次若五根清凈變為無漏。三根中已攝。是三根中必有意根。三受中必有一受。以是故但說三根。復次二十二根。有善有不善有無記雜。是故不說應具足。是三根受眾行眾識眾攝。未知欲知根在六地。知根知已根在九地。三根緣四諦六想相應。未知欲知根三根因。知根二根因。知已根但知已根因。未知欲知根。次第生二根。知根次第或生有漏根。或生知根或生知已根。知已根或生有漏根或生知已根。如是等以阿毗曇門廣分別說。復次未知欲知根。名諸法實相。未知欲知故生信等五根。是五根力故。能得諸法實相。如人初入胎中得二根身根命根。爾時如段肉未具。諸根不能有所別知。五根成就能知五塵。菩薩亦如是。初發心欲作佛。未具足是五根。雖有愿欲知諸法實相不能得知。菩薩生是信等五根。則能知諸法實相。如眼四大及四大造色和合名為眼。先雖有四大。四大造色未清凈故。不名眼根。不斷善根人雖有信未清凈故。不名為根。若菩薩得是信等五根。是時能信諸法實相不生不滅不垢不凈非有非無非取非舍常寂滅真凈如虛空。不可示不可說。一切語言道過出一切心心數法所行如涅槃。是則佛法。菩薩以信根力故。能受精進根力故。勤行不退不轉。念根力故不令不善法入攝諸善法。定根力故心散五欲中。能攝實相中慧根力故。于佛智慧中少多得義味不可壞。五根所依意根必與受具。若喜若樂若舍。依是根入菩薩位乃至未得無生法忍果。是名未知欲知根。此中知諸法實相。了了故名知根。從是得無生法忍果。住阿鞞跋致地得受記。乃至滿十地。坐道場得金剛三昧。于其中間名為知根。斷一切煩惱習。得阿耨多羅三藐三菩提。一切可知法。智慧遍滿故。名為知已根(丹云三根竟)

大智度論卷第二十三大智度論初品十力釋論第三十九(卷二十四)

　　　　圣者龍樹造


　　　　后秦龜茲國三藏鳩摩羅什譯


【經】舍利弗。菩薩摩訶薩欲遍知佛十力四無所畏四無礙智十八不共法大慈大悲。當習行般若波羅蜜

【論】問曰。是十力四無所畏等。是佛無上法。應當前說。何以故。先說九相八念等。答曰。六波羅蜜是菩薩所應用先已說。三十七品乃至三無漏根是聲聞法。菩薩行是六波羅蜜得力故。欲過聲聞辟支佛地。亦欲教化向聲聞辟支佛人令入佛道。是故呵是小乘法舍一切眾生無所利益。若諸聲聞人言。汝是凡夫人未斷結使。不能行是法是故空呵。以是故佛言菩薩應具足三十七品等。諸聲聞法不可得故。雖行是諸法以不可得故。為眾生行邪行故。行此正行常不舍是諸法不可得空。亦不疾取涅槃證。若菩薩不解不行是小乘。而但呵者誰當肯信。譬如釋迦牟尼佛。若先不行六年苦行。而呵言非道者無人信受。以是故自行苦行過于余人。成佛道時呵是苦行道人皆信受。是故六波羅蜜后次第行聲聞法

復次此非但是聲聞法。是法中和合不舍眾生意具足一切佛法。以不可得空智故。名菩薩法。問曰。若菩薩具足三十七品諸法者。云何不入聲聞法位。答曰。具足者具足觀知而不取證。了了觀知故名具足如佛說

　一切畏杖痛　　莫不惜壽命
　恕已可為喻　　杖不加群生　

雖言一切畏杖痛。無色界眾生無身。色界雖有身而無鞭杖。欲界中諸佛轉輪圣王夜摩天已上皆不畏杖楚。為畏得杖處者故言一切。具足亦如是。不為求證著法故言具足。復次我先說。不舍眾生以不可得空智和合故。不墮聲聞地。問曰。從六波羅蜜。至三無漏根。但言應具足。自此以后何以故。皆言欲得欲知是事。當習行般若波羅蜜。答曰。聲聞法有量有限故。言應具足。自此已下是諸佛法甚深無量。菩薩未得故言欲得是事當學般若波羅蜜。復次聲聞法易解易知故言具足。菩薩法佛法難解難知故言當學。復次聲聞法總相。但知苦知苦因知苦盡知盡苦道。譬如二種醫。一者但知病知病因知差病知差病藥。而不知一切病不知一切病因不知一切病差。不知一切差病藥。若復但知治人病不知治畜生病。或能治一國土。不能治余國土。有能治數十種病。不悉知四百四種病病因病差差病藥亦如是。二者于四種中悉皆遍知。遍知藥遍知病。聲聞人如小醫不能遍知。菩薩摩訶薩如大醫。無病不知無藥不識。以是故聲聞法應具足。菩薩法應當學

佛有十力者。是處不是處如實知一力也。知眾生過去未來現在諸業諸受。知造業處知因緣知報二力也。知諸禪解脫三昧定垢凈分別相如實知三力也。知他眾生諸根上下相如實知四力也。知他眾生種種欲五力也。知世間種種無數性六力也。知一切道至處相七力也。知種種宿命。共相共因緣一世二世乃至百千世劫初劫盡。我在彼眾生中如是姓名。飲食苦樂壽命長短。彼中死是間生是間死還生是間。此間生名姓飲食苦樂。壽命長短亦如是八力也。佛天眼凈過諸天人眼見眾生死時生時端正丑陋。若大若小若墮惡道若墮善道。如是業因緣受報。是諸眾生惡身業成就。惡口業成就。惡意業成就。謗毀圣人邪見邪見業成就。是因緣故身壞死時入惡道。生地獄中。是諸眾生善身業成就。善口業成就。善意業成就不謗圣人正見正見業成就。是因緣故身壞死時入善道生天上九力也。佛諸漏盡故。無漏心解脫。無漏智慧解脫。現在法中自識知我生已盡持戒已作后有盡。如實知十力也。問曰。是十力菩薩未得。聲聞辟支佛所不能得。今何以說。答曰。聲聞人雖不能得。若聞是十力功德。作是念佛有如是大功德。自慶言我等善利蒙益不少。得信心清凈入盡苦道。諸菩薩者聞之。勤修菩薩道。當得如是十力等大功德果。復次有聲聞人及菩薩。修念佛三昧。非但念佛身。當念佛種種功德法身。應作是念佛一切種一切法能解故名一切智人。一切法如實善分別說故。名一切見人。一切法現前知故。名一切知見無礙人。等心一切眾生故。名大慈悲人。有大慈悲故。名為世救。如實道來故。名為如來。應受一切世間供養故。名為應供人。成就不顛倒智慧故。名正遍知。戒定慧智成就故。名明行。成不復還故。名善逝。知世間總相別相故。名世間解。善說出世間安隱道故。名無上調御師。以三種教法度眾生故。名天人師。一切世間煩惱睡能自覺亦能覺人故。名為覺人。一切所愿具足故。名有德。十力成就故。名堅誓。得四無畏故。名人師子。得無量甚深智故。名大功德海。一切記說無礙故。名如風。一切好丑無憎愛故。名如地。燒一切結使薪故。名如火。善斷一切煩惱習故。名具足解脫。最上處住故。名為世尊。佛有如是等諸功德故應念佛。以是故菩薩摩訶薩。欲得佛十力四無所畏十八不共法。當學般若波羅蜜。復次佛在王舍城耆阇崛山中。說是般若波羅蜜時。佛四部眾及諸外道在家出家。諸天龍鬼神等種種大眾集會。佛入三昧王三昧。放大光明遍照恒河沙等世界。地六種震動。說是般若波羅蜜六波羅蜜乃至三無漏根。是中有眾生疑。有何等力有幾種力故。能作如是不可思議感動利益。佛知眾生心有如是疑故言。我有諸法實相智力。是力有十種用。是十種智故。能作如是感動變化。亦能過是所作。以是故言欲得十力當學般若波羅蜜。復次佛弟子世世殖善根。以少罪緣故墮外道。諸外道常言。佛非實有功德力。是幻術力誑惑人心。佛弟子墮外道者。心疑若爾者佛非大人。欲滅是惡謗故言。我實有十力四無所畏故度眾生。非是幻誑也。復次諸菩薩修菩薩道。苦行事難辦難成故欲懈息。是故佛言。行是十力當得無量果報。譬如估客主慰喻商人言。汝等慎勿疲惓。精勤努力得至寶山。當得七寶如意寶珠。佛亦如是安慰諸菩薩言。無得疲厭當勤精進修菩薩道。行是十力當得無量果報。如是等種種利益因緣故。說十力等。問曰。佛有無量力。何以故但說十力。答曰。諸佛雖有無量力。度人因緣故。說十力足成辦其事。以是處不是處智力。分別籌量眾生是可度是不可度。以業報智力。分別籌量是人業障是人報障是人無障。以禪定解脫三昧智力。分別籌量是人著味是人不著味。以上下根智力。分別籌量眾生智力多少。以種種欲智力。分別籌量眾生所樂。以種種性智力。分別籌量眾生深心所趣。以一切至處道智力。分別籌量眾生解脫門。以宿命智力。分別眾生先所從來。以生死智力。分別眾生生處好丑。以漏盡智力分別籌量眾生得涅槃。佛用是十種力度脫眾生。審諦不錯皆得具足。以是故佛雖有無量力但說此十力。復次是處不是處力定。知從是因緣出是果報。是中總攝九力。為欲度眾生故。于初力中分別有九種。何以故。是世間眾生現前見谷從種出。而不能知。何況心心數法因緣果報。佛于內外因緣果報。了了遍知故名為力。佛知是眾生業煩惱因緣故縛。凈禪定三昧解脫因緣故解。是一切眾生三世三種諸業諸煩惱輕重深淺粗細。佛悉遍知故名力。一切眾生諸禪定解脫三昧大小深淺解脫因緣。佛悉遍知故名力。眾生鈍根為后身故。作罪福業因緣。利根人為不生故集諸業。佛悉知此上下根好丑相故名力。知一切眾生二種欲。作上下根因緣。二種欲善惡種種別異。佛悉遍知故名力。二種欲由二種性因緣故。遍知眾生深心所趣故名力。一切眾生種種性因緣故行二種道。所謂善道惡道種種門所至處。佛悉遍知故名力。過去未來世中因緣果報智慧無礙。是名宿命生死智力。知過去未來因果。已悉知方便壞因緣果報相續。是名漏盡力。佛知三世中二種因緣。分別籌量眾生根欲性。為盡漏故說法。是漏盡力。問曰。何等為是處不是處力。答曰。佛知一切諸法因緣果報定相。從是因緣生如是果報。從是因緣不生如是果報。所以者何。如多性經中說。是處不是處相。女身作轉輪圣王無是處。何以故。一切女人皆屬男子。不得自在故。女人尚不得作轉輪圣王何況作佛。若女人得解脫涅槃。亦因男子得。無有自然得道。二轉輪圣王。一時出世無是處。何以故無怨業成就故。二轉輪圣王尚不同世何況二佛。惡業得受樂報無是處。惡業尚不能得世間樂。何況出世樂。若惡行生天無是處。惡行尚不能得生天何況涅槃。五蓋覆心散亂。離修七覺而得涅槃無是處。五蓋覆心離修七覺。尚不能得聲聞道何況佛道。心無覆蓋佛道可得。何況聲聞道。如是等是處不是處。多性經中佛口自說。諸論議師輩。依是佛語更廣說是處不是處。若言佛有闕失罪過。若諸賢圣求外道師。若諸賢圣自言我是佛。若諸賢圣墮惡道。若見諦所斷結使更生。若諸賢圣覆藏罪。若須陀洹二十五有皆無是處。如賢圣分別中廣說。五逆人五種黃門墮四惡道。眾生郁多羅越人魔眷屬三障所遮。若言得道皆無是處。經說法者輕法自輕破戒愚癡。若言得具足法喜亦無是處。自言我是佛。此身口惡不悔欲見佛。若破僧罪不悔欲見佛。邪定入正定。正定入邪定。正定入不定。除佛法別有真得道人應得道身若死皆無是處。除因緣生識出名色更有法無是處。佛遣使事未訖。若遮礙無是處。入慈三昧若他因緣死入滅盡定。在見諦道中若死皆無是處。若害佛及佛母無是處。轉輪圣王女寶象馬主藏臣主兵臣。若在胎中死母子夭喪皆無是處。郁多羅越人女寶佛母。命終次身入惡道皆無是處。有為常涅槃無常。凡夫人能斷非有想非無想結使。一切取相禪定中修圣道。無漏道有漏因。若地濕相水堅相火冷相風住相皆無是處。無明不能生諸行。乃至生不能生老死無有是處。二心一時生五識眾。能分別取相。若著若離若眼能起身業口業。若眼能入禪定無有是處。但五識相續生不生意識但五識眾中著有相續。但五識眾能緣名能緣相。能緣無色法。能緣過去未來。能緣離三世法。但五識眾中有增觸明觸修禪定。若受善律儀不善律儀。若憂喜若有無覺無觀。若增益諸根皆無是處。鼻識舌識有隱沒無記凡夫人第六識離我行無是處。如是等無量無是處。是處亦如是。佛知是處無是處。分別籌量可度者為說法。不可度者為作因緣。譬如良醫知病可治不可治。聲聞辟支佛所知少少故或不應度者欲度。如首羅應度而不度。如舍利弗所不度者。是佛無是事。無能壞無能勝。悉遍知故是名初力。業報智力者。身口所作業。及此生無作業所受戒業亦惡業。日夜隨生業用生罪福業。是業佛略說三處攝。是名一切業相。佛知一切眾生有業過去報亦過去。有業過去報在現在。有業過去報在未來。有業過去報在過去現在。有業過去報在過去未來。有業過去報在現在未來。有業過去報在過去未來現在。現在業亦如是。復次善心中。受善不善無記業報。不善心無記心亦如是。復次樂業因緣故受樂報。苦業因緣故受苦報。不苦不樂業因緣故。受不苦不樂報。現報業因緣故。受現報。生報業因緣故受生報。后報業因緣故受后報。不凈業因緣故受惱報。凈業因緣故受無惱報。雜業因緣故受雜報。復次二種業。必受報業不必受報業。必受報業不可得離。或待時待人待處受報。如人應共轉輪圣王受福。待轉輪圣王好世。出是時。乃受是為待時。待人者。人即是轉輪圣王。待處者轉輪圣王所出處。復次是必受報業。不待技能功勛。若好若丑不求自來。如天上生人福樂自至地獄中人罪苦自追。不待因緣此業深重故。復次必受報業。如毗琉璃軍殺七萬二千諸得道人及無量五戒優婆塞。如目連等大神通人所不能救。如薄拘羅后母投著火中湯中水中而不死。如佛游諸國。雖出家行乞不須膳供。而五百乘車載王所食。葉中生粳米。隨飯百味羹。如是等善惡業必受。余者不必受。欲界受三種業報處。樂受業苦受業不苦不樂受業。色界受二種業報處。樂受業不苦不樂受業。無色界受一種業報處。不苦不樂受業。或待事者依是事得受業報。如弗迦羅婆王。池中生千葉金色蓮華大如車輪。因是大會快樂。多人出家得道。佛知一切眾生造諸業處。或欲界色界無色界。欲界在何道中。若天道在何天中。若人中在何天下。若閻浮提在何國。若是國在何城何聚落。何精舍何土地若是城在何里何巷。何舍在何處。知是業何等時作。過去一世二世乃至百千萬世。是業果報幾已受幾未受幾必受幾不必受。知善不善所用事物。所謂刀杖教敕殺等。自殺遣人殺。諸余惡業亦如是。善業亦如是。知如是布施持戒修善。施中所施何等土地。房舍衣服飲食醫藥臥具七寶財物。戒中受戒自然戒心生戒口言戒一行戒少分戒多分戒滿分戒一日戒七善道戒十戒具足戒定共戒。善福中修初禪二三四禪慈心悲喜舍心。如是等善業因緣。若慳貪若嗔恚若怖畏若邪見若惡知識等。種種惡業因緣福業因緣。若信若憐愍若恭敬若禪定若智慧若善知識等。種種善業因緣。是諸業自在。一切天及人。是諸業相無能轉者。于億千萬世。常隨逐眾生不舍。如債主隨人。得因緣具足便與果報。如地中種子。得因緣時節和合便生。是業能令眾生六道中受生駛疾于箭。一切眾生皆有諸業報分。如父母遺財。諸子皆應得分。是業果報時到不可遮止。如劫盡火隨眾生應生處處處安置。如大國王隨其所應而與官職。人命終時是業來蔭覆其心。如大山映物。是業能與種種身。如工畫師作種種像。若人以正行業則與好報。若以邪行業則與惡報。如人事王隨事得報。如是等分別諸業相果報。復次如分別業經中。佛告阿難。行惡人好處生。行善人惡處生。阿難言。是事云何。佛言。惡人今世罪業未熟。宿世善業已熟。以是因緣故。今雖為惡而生好處。或臨死時善心心數法生。是因緣故亦生好處。行善人生惡處者。今世善未熟。過世惡已熟。以是因緣故。今雖為善而生惡處。或臨死時不善心心數法生。是因緣故亦生惡處。問曰。熟不熟義可爾。臨死時少許時心。云何能勝終身行力。答曰。是心雖時頃少而心力猛利。如火如毒雖少能成大事。是垂死時心決定猛健故。勝百歲行力。是后心名為大心。以舍身及諸根事急故。如人入陣不惜身命名為健。如阿羅漢。舍是身著故得阿羅漢道。如是等種種罪福業報。轉報亦應如是。知聲聞人但知惡業罪報善業福報。不能如是細分別。佛悉遍知是業及業報。智慧勢力無礙無盡無能壞故。是名第二力。禪定解脫三昧凈垢分別智力者。禪名四禪。佛知是禪佐助道法名相義分次第熏修有漏無漏學無學凈垢味不味深淺分別等。八解脫如禪中分別相說。禪攝一切色界定。說解脫。攝一切定禪波羅蜜。即是諸解脫禪定三昧解脫禪三昧皆名為定。定名為心不散亂。垢名愛見慢等諸煩惱。凈名真禪定。不雜愛見慢等煩惱如真金。分別名諸定中有一心行不一心行。常行不常行。難入易入。難出易出。別取相。總取相。轉治不轉治。轉治如淫欲中慈心。嗔人不凈觀。愚癡人思惟邊無邊。掉戲心中用智慧分別諸法。沒心中欲攝心。若不爾者名不轉治。是定中應分別時及住處。若身瘦羸是非行定時。如菩薩苦行時。作是念。我今不能生禪定。若多人處亦非行定處。復次佛知是禪定失。是禪住是禪增益是禪到涅槃。復次佛知是人難入定難出定易入易出易入難出難入易出。佛知是人應得如是禪。知是人失禪受五欲。知是人受五欲已還得禪。依是禪得阿羅漢。如是等一切諸禪定解脫即是三昧是禪定。佛以甚深智慧盡知無能壞無能勝。是名第三力。知眾生上下根智力者。佛知眾生是利根鈍根中根。利智名為上。鈍智名為下。佛用是上下根智力。分別一切眾生。是利根是中根是鈍根。是人如是根。今世但能得初果。更不能得余。是人但能得第二第三第四果。是人但能得初禪。是人但能得第二第三第四禪。乃至滅盡定亦如是。是人當作時解脫證。是人當作不時解脫證。是人能得于聲聞中第一。是人能得于辟支佛中第一。是人具足六波羅蜜。能得阿耨多羅三藐三菩提。如是知已。或為略說得度。或為廣說得度。或為略廣說得度。或以軟語教或以苦語教或以軟苦語教。佛亦分別。是人有余根。應令增生信根。是人應令生精進念定慧根。是人用信根入正位。是人用慧根入正位。是人利根為結使所遮。如鴦群梨摩羅等。是人利根不為結使所遮。如舍利弗目連等。知根雖鈍而無遮。如周利般陀伽。有根鈍而遮者。知是人見諦所斷根鈍思惟所斷根利。思惟所斷鈍見諦所斷利。是人一切根同鈍同利。是人一切根不同鈍不同利。是人先因力大。是人今緣力大。是人欲縛而得解。是人欲解而得縛。譬如鴦群梨摩羅。欲殺母害佛而得解脫。如一比丘。得四禪增上慢故還入地獄。知是人必墮惡道。是人難出是人易出。是人疾出是人久久乃出。如是等一切眾生上下根相皆悉遍知。無能壞無能勝。是名第四力。知眾生種種欲智力者。欲名信喜好樂。好五欲如孫陀羅難陀等。好名聞如提婆達等。好世間財利如須彌剎多羅等。好出家如耶舍等。好信如跋迦利等。好持戒如羅睺羅等。好施如施跋羅(丹注云佛姑甘露女所生)好頭陀遠離如摩訶迦葉。好坐禪如隸跋多等。好智慧如舍利弗等。好多聞如阿難等。好知毗尼如優婆離等。如是佛弟子各各有所好。凡夫人亦各各有所喜。或有喜淫欲或有喜嗔恚。復次佛知是人多欲多嗔多癡。問曰。何等是多欲多嗔多癡相。答曰。如禪經中說。三毒相是中應廣說。知如是相已。多淫欲人不凈法門治。多嗔人慈心法門治。多愚癡人因緣法門治。如是隨所欲說法。所謂善欲隨心為說。如船順流。惡欲以苦切語教。如以榍出榍。是欲智中佛悉遍知。無能壞無能勝。是名第五力。性智力者。佛知世間種種別異性。性名積習。相從性生。欲隨性作行。或時從欲為性。習欲成性。性名深心為事。欲名隨緣起。是為欲性分別。世間種種別異者。各各性多。性無量不可數。是名世間別異。有二種世間。世界世間。眾生世間。此中但說眾生世間。佛知眾生如是性如是欲從是處來。若成就善根不善根。可度不可度。定不定。必不必。行何行生何處在何地。復次佛知是眾生種種性相。所謂隨所趣向。如是處偏多。如是貴。如是深心事。如是欲。如是業。如是行。如是煩惱。如是禮法。如是定。如是威儀。如是知。如是見。如是憶想分別。爾所結使生。爾所結使未生。隨所著生欲。隨欲染心。隨染心趣向。隨向貴重。隨貴重常覺觀。隨覺觀為戲論。隨戲論常念。隨念發行。隨發行作業。隨作業果報。復次佛用是種種性智力。知是眾生可度是不可度。是今世可度是后世可度。是即時可度。是異時可度。是現前可度。是眼不見可度。是人佛能度。是人聲聞能度。是人共可度。是人必可度。是人必不可度。是人略說可度。是人廣說可度。是人略廣說可度。是人贊嘆可度。是人折伏可度。是人將迎可度。是人棄舍可度。是人細法可度。是人粗法可度。是人苦切可度。是人軟語可度。是人苦軟可度。是邪見是正見。是著過去是著未來。是著斷滅是著常。是著有見是著無見。是欲生是厭生。是求富貴樂。是著厚邪見。是說無因無緣。是說邪因緣。是說正因緣。是說無作業。是說邪作業。是說正作業。是說不求。是說邪求。是說正求。是貴我。是貴五欲。是貴得利。是貴飲食。是貴說戲樂事。是樂眾。是樂憒鬧是樂遠離。是多行愛。是多行見。是好信。是好慧。是應守護是應舍。是貴持戒。是貴禪定。是貴智慧。是易悟。是講說乃悟。是可引導。是句句解。是利根是鈍根是中根。是易出易拔。是難出難拔。是畏罪。是重罪。是畏生死。是不畏生死。是多欲是多嗔是多癡。是多欲嗔。是多欲癡。是多嗔癡。是多欲嗔癡。是薄煩惱是厚煩惱。是少垢是多垢。是覆慧是衣裓慧是廣慧。是人善知五眾相十二入十八界十二因緣。是處非是處。苦集滅道。善知入定出定住定。復次佛知是欲界眾生是色界是無色界眾生。是地獄畜生餓鬼人天。是卵生胎生濕生化生。是有色是無色是有想是無想。是短命是長命。是但凡夫人未離欲。是凡夫人離下地欲未離禪欲。如是乃至非有想非無想。是向道是得果。是辟支佛。是諸佛無礙解脫。如是等種種分別。五道四生三聚假名障眾入界。善根不善根。諸結使地業果。是可度是不可度滅智分別。以如是等分別。知世間種種別異性。得無礙解脫。如是等種種別異佛悉遍知。無能壞無能勝。是名第六力。一切至處道智力者。有人言業即是道。所以者何。業因緣故遍行五道有業。能斷業能有所至。所謂三圣道分及無漏思。以是故諸業是一切至處道。復次有人言。五別五智三昧(丹云無漏三昧禪五支)住一切處利益事辦。復有人言第四禪即是。何以故。第四禪一切諸定至處。如諸經中說。是善心定心不亂心攝心。皆入第四禪中。復次有人言。如身念處。即是至處道。是諸道利益之本。復有人言。一切圣道是用是圣道得隨意利益。復有論者言。一切善道一切惡道一切圣道。各各知諸道至處。如毛豎經中說。佛悉遍知無能壞無能勝。是名第七力。宿命智力者。宿命有三種。有通有明有力。凡夫人但有通。聲聞人亦通亦明。佛亦通亦明亦力。所以者何。凡夫人但知宿命所經。不知業因緣相續。以是故。凡夫人但有通無有明。聲聞人知集諦故。了了知業因緣相續生。以是故。聲聞人亦有通亦有明。若佛弟子先凡夫人時。得宿命智。入見諦道中知集因緣。第八無漏心得斷見故。通變為明。所以者何。明名見根本。若佛弟子先得圣道。后宿命智生。亦知集因緣力故通變為明。問曰。若佛本為菩薩時。先得宿命智。諸菩薩離無所有處煩惱。后入圣道故。云何佛說我初夜得初明。答曰。是時非明。若佛在眾中說我彼時得是明。示眾人言是明初夜得。譬如國王未作王時生子。后作王時人問王子何時生。答言。王子某時生。是生時未作王。以今是王故以彼為王子。言王子彼時生。佛亦如是。宿命智生爾時未是明。但名通。后夜時知集因緣故。通變為明。后在眾中說言。我初夜時得是明。問曰。通明義。如是云何為力。答曰。佛用是明。知己身及眾生無量無邊世中宿命因緣所更種種悉遍知。是為力。是名第八力。生死智力者。佛用天眼見眾生生死處。凡夫人用是天眼。極多見四天下。聲聞人極多傍見小千世界上下亦遍見。問曰。大梵王亦能見千世界有何等異。答曰。大梵王自于千世界中立則遍見。若在邊立則不見余處。聲聞人則不爾。在所住處常見千世界。辟支佛見百千世界。諸佛見無量無邊諸世界。凡夫人天眼智。是通而非明亦如是。但見所有事。不能見隨業因緣受生。如宿命中說。復次得天眼人中最第一者阿泥盧豆。色界四大造色半頭清凈是天眼。佛天眼四大造色遍頭清凈。是為差別。復次聲聞人所住于三昧中得天眼。即所住三昧中能見。若有覺有觀三昧。若無覺有觀三昧。若無覺無觀三昧。佛隨所入三昧中住欲見盡見。若依無覺無觀三昧中得天眼。入有覺有觀三昧。若無覺有觀三昧中。亦能見。復次聲聞人用是天眼見時。所住三昧中心入余三昧天眼則滅。佛則不爾。心雖入余三昧天眼不滅。是智慧遍知一切眾生生死所趣。無能壞無能勝。是名第九力。漏盡智力者。問曰。九力智慧分別有差別。漏盡則同。一切聲聞辟支佛有何等異。答曰。雖漏盡是同。智慧分別大差別。聲聞極大力思惟所斷結生分住分滅分三時斷。佛則不爾。一生分時盡斷。聲聞人見諦所斷結使生時斷。思惟所斷三時滅。佛則見諦所斷思惟所斷無異。聲聞人初入圣道時。入時與達時異。佛則一心中亦入亦達。一心中得一切智。一心中壞一切障。一心中得一切佛法。復次諸聲聞人。有二種解脫。煩惱解脫法障解脫。佛有一切煩惱解脫。亦有一切法障解脫。佛自然得智慧。諸聲聞人隨教道行得。復有人言。若佛以智慧斷一切眾生煩惱。其智亦不鈍不減。譬如熱鐵丸著少綿上。雖燒此綿而火熱勢不減。佛智慧亦如是。燒一切煩惱智力亦不減。復次聲聞但知自盡漏。諸佛自知盡漏亦知盡他人漏。如凈經中說。復次佛獨知眾生心中分別有九十八使一百九十六纏。除佛無有知者。佛亦獨知苦法智苦比智中斷爾所結使性。乃至道比智亦如是。思惟所斷九解脫道中亦爾。佛悉遍知一切眾生如是事聲聞若少知少說皆隨佛語。佛如是漏盡智慧力勢。無能壞無能勝。是名第十力。問曰。是十力何者最勝。答曰。各各于自事中。大如水能漬火能燒。各自有力。有人言初力為大。能攝十力故。或言漏盡力大。事辦得涅槃故。論者言是十力皆以無礙解脫為根本。無礙解脫為增上。問曰。若是十力獨是佛事。弟子今世無人能得。佛何以故說。答曰。斷人十力中疑故。無智人令心決定堅牢故。令四眾歡喜。言我等大師獨有如是力。不與一切眾生共。又諸外道輩言。憍曇氏沙門常寂靜處住。智慧縮沒。以是故發至誠言。我十種智力四無所畏安立具足。在大眾中說具足智慧教化眾生。如師子吼轉梵輪。一切外道及天世人無能轉者。為止是謗故說是十力。問曰。好人法一事。智慧尚不應自贊。何況無我無所著人而自贊十力。如說

　自贊自毀　　贊他毀他　　如是四種
　智者不行　

答曰。佛雖無我無所著。有無量力。大悲為度眾生故。但說十力不為自贊。譬如好賈客導師。見諸惡賊誑諸賈客示以非道。導師愍念故語諸賈客。我是實語人。汝莫隨誑惑者。又如諸弊醫等誑諸病人。良醫愍之語眾病者。我有良藥能除汝病。莫信欺誑以自苦困。復次佛功德深遠。若佛不自說無有知者。為眾生少說所益甚多。以是故佛自說是十力。復次有可度者必應為說。所應說中次第應說十力。若不說彼不得度。是故自說。譬如日月出時。不作是念。我照天下當有名稱。日月既出必自有名。佛亦如是。不自念為有名稱故自說功德。佛清凈語言說法。光明破眾生愚闇。自然有大名稱。以是故佛自說十力等諸功德無有失。力名能有所辦。用是十種力增益智慧故。能破論議師。用是十種力增益智慧故能好說法。用是十種力增益智慧故。能摧伏不順。用是十種力增益智慧故。于諸法中得自在。如大國主于臣民大眾中得自在。是為以聲聞法略說十力義

大智度論卷第二十四大智度論釋初品中四無畏義第四十(卷二十五)

　　　　圣者龍樹造


　　　　后秦龜茲國三藏鳩摩羅什譯


四無所畏者。佛作誠言。我是一切正智人。若有沙門婆羅門若天若魔若梵若復余眾。如實言是法不知。乃至不見是微畏相。以是故我得安隱得無所畏安住圣主處。如牛王在大眾中師子吼能轉梵輪。諸沙門婆羅門若天若魔若梵若復余眾實不能轉。一無畏也。佛作誠言。我一切漏盡。若有沙門婆羅門若天若魔若梵若復余眾。如實言是漏不盡。乃至不見是微畏相。以是故我得安隱得無所畏安住圣主處。如牛王在大眾中師子吼能轉梵輪。諸沙門婆羅門若天若魔若梵若復余眾實不能轉。二無畏也。佛作誠言我說障法。若有沙門婆羅門若天若魔若梵若復余眾。如實言受是障法不障道。乃至不見是微畏相。以是故我得安隱得無所畏安住圣主處。如牛王在大眾中師子吼能轉梵輪。諸沙門婆羅門若天若魔若梵若復余眾實不能轉。三無畏也。佛作誠言。我所說圣道能出世間。隨是道能盡諸苦。若有沙門婆羅門若天若魔若梵若復余眾。如實言行是道不能出世間。不能盡苦。乃至不見是微畏相。以是故我得安隱得無所畏安住圣主處。如牛王在大眾中師子吼能轉梵輪。諸沙門婆羅門若天若魔若梵若復余眾實不能轉。四無畏也。問曰。以何事故說四無所畏。答曰。有人言。佛自稱一切智一切見。世間一切經書技術智巧方便甚多無量。若一切眾生共知一切事猶尚難。況佛一人而有一切智。或有是事有是難。佛將無有畏而欲斷是疑妄。斷是難故佛說四無所畏。復次若佛未出世間。外道等種種因緣。欺誑求道求福人。或食種種果。或食種種菜。或食種種草根。或食牛屎。或日一食稊稗。或二日或十日。一月二月一食。或噏風飲水或食水衣。如是等種種食。或衣樹皮樹葉草衣鹿皮。或衣板木。或在地臥。或臥杵上枝上灰上棘上。或寒時入水。或熱時五熱自炙。或入水死入火死投巖死斷食死。如是等種種苦行法中。求天上求涅槃。亦教弟子令不舍是法。如是引致少智眾生以得供養。譬如螢火蟲日未出時少多能照。若日出時千光明照。月及眾星皆無有明豈況螢火。若佛未出世。諸外道輩小明照世得供養。佛出世時以大智光明。滅諸外道及其弟子皆不復得供養。以失供養利故。便妄語謗佛及佛弟子。如孫陀利經中說。自殺孫陀利而謗佛。語眾人言。世間弊人尚不為是。是人世間禮法尚不能知。何況涅槃。佛欲滅如是等誹謗故。自說實功德四無所畏言我獨是一切智人。無有能如實言佛不能知。我不畏是事。我獨一切諸漏及習盡。無有能如實言佛漏未盡。我不畏是事。我說遮涅槃道法。無有能如實言。是法不能遮涅槃。佛不畏是事。佛說苦盡道達到涅槃。無有能如實言。是道不能到涅槃。佛不畏是事。略說是四無所畏體。一者正知一切法。二者盡一切漏及習。三者說一切障道法。四者說盡苦道。是四法中若有如實言不能盡遍知。佛不畏是事。何以故。正遍知了了故。初二無畏為自功德具足故。后二無畏為具足利益眾生故。復次初第三第四無畏中說智。第二無畏中說斷。智斷具足故。所為事畢。問曰。十力皆名智。四無所畏亦是智。有何等異。答曰。廣說佛諸功德是力。略說是無畏。復次能有所作是力。無所疑難是無畏。智慧集故名力。散諸無明故名無畏。集諸善法故名力。滅諸不善法故名無畏。自有智慧故名力。無能壞者故名無畏。智慧猛健是力。堪受問難是無畏。集諸智慧是名力。智慧外用是無畏。譬如轉輪圣王七寶成就是力。得是七寶已。周四天下無不降伏。是名無畏。又如良醫善知藥方是名力。合和諸藥與人是名無畏。自利益是名力。利益他是無畏。自除煩惱是名力。除他煩惱是無畏。無能沮壞是名力。不難不退是無畏。自成己善是名力。能成他善是無畏。巧便智是名力。用巧智是無畏。一切智一切種智是名力。一切智一切種智顯發是無畏。十八不共法是名力。十八不共法顯發于外是無畏。遍通達法性是名力。若有種種問難不復思惟。即時能答是無畏。得佛眼是名力。佛眼見已可度者為說法是無畏。得三無礙智是名力。得應辯無礙是無畏。無礙智是名力。樂說無礙智是無畏。一切智自在是名力。種種譬喻種種因緣莊嚴語言說法是無畏。破魔眾是名力。破諸外道論議師是無畏。如是等種種因緣。分別力無畏。問曰。何等名無所畏。答曰。得無所疑無所忌難。智慧不卻不沒衣毛不豎。在在法中如說即作是無畏。問曰。云何當知佛無所畏。答曰。若有所畏不能將御大眾。能攝能舍能苦切治或軟語教。如佛一時驅遣舍利弗目連等。還復憐愍心受。若有所忌難者。諸論議師輩住憍慢山頂。以外智慧心狂醉。皆言天下唯有我一人更無余人。自于經書決定知故。破他經書。論議以惡口訾毀。如狂象無所護惜。如是狂人庵跋咤長爪薩遮只尼揵昆盧坻等。諸大論議師皆降伏。若有所畏則不能爾。及憍陳如等五出家人。漚樓頻螺迦葉等千結發仙人。舍利弗目揵連摩訶迦葉等。于佛法中出家。及百千釋子。并諸閻浮提大王。波斯尼示王。頻婆娑羅王。旃陀波殊提王。優填王。弗迦羅婆利王。梵摩達王等。皆為弟子。諸在家婆羅門皆度。一切世間智慧。為大國王所師仰。梵摩喻弗迦羅婆利鳩羅檀陀等。皆為弟子。有得初道有得第二第三第四道。諸大鬼神阿羅婆迦鞞沙迦等。諸大龍王阿波羅羅伊羅缽多羅等。鴦群梨摩羅諸惡人等。皆降化歸伏。若有所畏不能獨在樹下師子座處坐。欲得阿耨多羅三藐三菩提時。魔王軍眾化作師子虎狼熊羆之首。或一眼或多眼或一耳或多耳。擔山吐火四邊圍繞。佛以手指按地。眴息之頃即皆消滅。諸天阿修羅鞞摩質帝隸釋提婆那民梵天王等。引導其心皆為弟子。若有所畏不能在此大眾中說法。以無所畏故。能為如是諸天鬼神大眾中說法故。名無所畏。復次佛于一切眾生。最尊最上盡到一切法彼岸。得大名聞故。自說無所畏。復次且置是佛功德。佛一切世間功德亦無能及者。所畏法一切已拔根本故。所畏法者。弊家生弊生處惡色無威儀粗惡語等。弊家生者。如首陀羅。所謂擔死人除糞養雞豬。捕獵屠殺酤酒兵伍等。卑賤小家。若在大眾中則多怖畏。佛從本已來常生轉輪圣王種中。所謂頂生王快見王娑竭王摩訶提婆王。如是等名日王種家中生。亦以是故無所畏。弊生處者。安陀羅舍婆羅(裸國也)兜呿羅(小月氏)修利安息大秦國等。在此邊國中生。若在大眾中則多怖畏。佛在迦毗羅婆中國生故無所畏。惡色者。有人身色枯干羸瘦人不喜見。若在大眾則亦有畏。佛金色光潤如火照赤金山。有如是色故無所畏。無威儀者。進止行步坐起無有人儀。則有怖畏。佛無是事。粗惡語者。有人惡音聲蹇吃重語無有次第。人所不喜則多怖畏。佛無是畏。所以者何。佛語真實柔軟次第易了。不疾不遲不少不多不沒不垢不調戲。勝于迦陵毗伽鳥音。辭義分明不中傷物。離欲故無染。滅嗔故無礙。除愚故易解。法喜增長故可愛。遮罪故安隱。隨他心隨解脫義深語妙。有因緣故言有理。譬喻故善顯示。事訖故善會事。觀種種眾生心故雜說。久久皆入涅槃故一味。如是等種種無量莊嚴語故。佛于語中無所畏。佛但以如是等世間法尚無所畏。何況出世間法。以是故說佛有四無所畏。問曰。佛十力中有無所畏不。若有無所畏不應但言四。若有所畏云何言無畏成就。答曰。一智在十處名為佛。成就十力。如一人知十事隨事受名。是十力四處出用。是無所畏。是處不是處力。漏盡力。即是初二無畏。八力雖廣。說是第三第四無畏。以是故十力中雖有無畏。別說亦無失。正遍知者。知一切法不顛倒正不邪。如余過去諸佛。是名三藐三佛陀。如佛告阿難。一切世間天及人所不能知。佛能遍知故。名三藐三佛陀。若有人言是法不知。問曰。是何人。答曰。是中佛說。若沙門婆羅門若天若魔若梵。乃至欲與佛論者。論何等法。有人言。佛所不說外諸經書弊迦蘭那僧佉韋陀等。十八種大經書。有人言。須彌山斤兩大地深淺一切草木頭數。有人言。是常無常有邊無邊十四難佛不能答。有人言。是法色法無色法可見不可見有對無對有漏無漏有為無為等。佛但知一種道事因緣。是異法種種因緣。佛或不悉知。沙門者說出家人。婆羅門者。說在家有智人。天者說地天虛空天。魔者說六欲天。梵者說梵天王為首。及一切色界。余者除此更有余人。如實者。若以現事若以因緣難。乃至不見是微畏相者。相名因緣。我不見小小因緣。如法能來破我者。以不見故至誠言安立阿梨沙(秦言圣主)住處。佛至誠言。我一切漏盡。若有人言。是漏不盡者無有畏也。何等是漏。漏名三漏。欲漏有漏無明漏。復次漏名六情中出垢心相應心數法。復次如一切漏障經中分別說七漏障道法。名諸有漏業及一切煩惱惡道報障。為世間故。布施持戒修十善道受諸味禪。略說若能障涅槃。若善若不善若無記。是名障道法。有人言。道名二法。圣定圣慧是二事等達到涅槃。有人言。三聚道無漏戒定慧。有人言。四法所謂四圣諦。有人言。出世間五根。有言六出性。有言七覺意。有言八圣道達到涅槃。論議師等言。一切無漏道達到涅槃。是中若有沙門婆羅門等來。如實言是事不爾。乃至不見微畏相。以不見故至誠言安立阿梨沙住處。問曰。何以故佛至誠言安立阿梨沙住處。答曰。自功德具足。亦令眾生得安樂利益。若佛自得安樂住處。不能利益眾生。不名阿梨沙住處。若但利益眾生。不自具足功德。亦不名阿梨沙住處。若自有功德亦利益眾生。以是故至誠言我安立阿梨沙住處。復次佛自滅惡。亦滅眾生惡。滅二惡故第一清凈。妙說法故安立阿梨沙住處。復次四圣諦三轉十二行。能轉能分別顯示敷演故。至誠言我安立阿梨沙住處。復次一切疑悔邪見能除卻故。一切甚深問難悉能解釋。故名安立阿梨沙住處。(阿梨沙第一最上極高。不退不卻不沒。具足功德無所減小。是名阿梨沙住處)如是等因緣功德力故。至誠言我安立阿梨沙住處。眾中師子吼者。眾名八眾。沙門眾婆羅門眾剎利眾。天眾四天王眾。三十三天眾。魔眾梵眾。眾生于此八眾悕望智慧。是故經中但說是八眾。此中佛師子吼亦在一切眾中。以是故此經中言。若復余眾。何以故。聞佛音聲者。盡皆是眾。復次有人言。佛獨屏處說法。以是故說在眾中作是至誠言。我有十力四無所畏。是名眾中師子吼。復次佛示我是至誠言。我為一切世間師一切智人。諸有疑不信者悉來我當解釋。以是故言眾中師子吼。師子吼者。如師子王。清凈種中生。深山大谷中住。方頰大骨身肉肥滿。頭大眼長光澤明凈。眉高而廣牙利白凈。口鼻方大厚實堅滿。齒密齊利吐赤白舌。雙耳高上髦發光潤。上身廣大膚肉堅著。修脊細腰其腹不現。長尾利爪其足安立。巨身大力從住處出偃脊頻伸。以口扣地現大威勢。食不過時顯晨朝相。表師子王力。以威獐鹿熊羆虎豹野豬之屬。覺諸久睡降伏高強。有力勢者自開行路而大哮吼。如是吼時。其有聞者或喜或怖。穴處者隱縮。水居者深入。山藏者潛伏。廄象振鎖狂逸而去。鳥飛空中高翔遠逝。佛師子亦如是。從六波羅蜜古四圣種大姓中生。寂滅大山深浚禪定谷中住。得一切種智頭。集諸善根頰。無漏正見修目光澤。定慧等行高廣眉。四無所畏牙白利。無礙解脫具足口。四正勤堅滿頤。三十七品齒密齊利。修不凈觀吐赤白舌。念慧耳高上。十八不共法髦發光潤鮮白。三解脫門上身肉堅著。三示現修脊。明行具足腹不現。忍辱腰纖細。遠離行尾長。四如意足安立。無學五根爪利。十種力勢無量。無漏法眾具足身。諸佛三昧王等住處出。四無礙智頻申。諸法地中著無礙解脫口。依是十力廣度眾生。時不過。示一切世間天及人晨朝相。顯諸法王德。威諸外道論議師黨邪見之屬。覺諸眾生四諦中睡。降伏吾我著五眾者憍慢力。開異學論議諸邪見道。行邪者怖畏。信正者歡喜。鈍者令利安慰弟子破壞外道。長壽諸天久受天樂則知無常。如是眾生聞四諦師子吼皆生厭心。厭心故得離。得離故入涅槃。是名眾中如師子吼。復次佛師子吼及師子吼有差別。師子吼者眾獸驚怖。若死若近死苦。佛師子吼得免死畏。師子吼怖世世死苦。佛師子吼但今世死更無后苦。師子吼者其聲粗惡物不喜聞。生死怖畏。佛師子吼其聲柔軟。聞者無厭心皆深樂。普遍遠聞能與二種樂。生天樂涅槃樂。是為差別。問曰。佛師子吼亦令聞者生怖。與師子吼有何等異。答曰。聞佛師子吼。當時小怖后大利益。著吾我心者渴愛世間樂。人常顛倒所縛邪見心者生怖畏。如經中言。佛說四諦乃至上諸天悉皆怖畏作是念。我等無常相苦相無我相空相。何以故。為顛倒心故著常樂相。是為差別。復次聞師子吼者。除離欲人余者皆怖畏。佛師子吼求涅槃。離欲人皆怖。師子吼者善人不善人皆怖。佛師子吼者但善人怖。復次師子吼一切時怖畏。佛師子吼雖小怖畏。眾生示世間惡罪。令不樂世間生。觀涅槃功德利益。能除世間種種怖畏。閉惡趣開善道。能令人到涅槃城。復次二十事故。佛語名師子吼。所謂依止十力故。不縮故。不展故。梵音故。未曾有故。能引大眾故。惡魔驚怖故。擾亂魔民故。諸天歡喜故。得出魔網故。斷魔縛故。破魔鉤故。過魔界故。自法增長故。減損他法故。果報不誑故。說法不空故。凡夫人入圣道故。入圣道者得具足漏盡故。隨所應得三乘故。以是故佛語名師子吼。是名師子吼總相別相義。轉梵輪者清凈故名梵。佛智慧及智慧相應法是名輪。佛之所說。受者隨法行是名轉。是輪以具足四念處為轂。五根五力為輻。四如意足為堅牢輞。而正勤為密合輪。三解脫為榍。禪定智慧為調適。無漏戒為涂輪香。七覺意為雜華瓔珞。正見為隨右轉輪。信心清凈為可愛喜。正精進為疾去。無畏師子吼為妙聲能怖魔輪破十二因緣節解輪。壞生死輪離煩惱輪。斷業輪障世間輪破苦輪。能令行者歡喜天人敬慕。是輪無能轉者。是輪持佛法。以是故名轉梵輪。復次佛轉法輪。如轉輪圣王轉寶輪。問曰。佛與轉輪圣王有何相似。答曰。如王清凈不雜種中生。隨姓家業成就。眾相莊嚴身。王德具足能轉寶輪。香湯灌頂受王位。于四天下之首。壞除一切賊法令無敢違。寶藏豐溢軍容七寶以為校飾。以四攝法攝取眾生。善用王法委任貴姓。主兵大臣以治國政。妙上珍寶樂以布施。有所知念終始無異。佛法王亦如是。釋迦牟尼然燈寶華等佛諸佛清凈姓中生。先佛威儀行業。具足三十二相以自莊嚴。圣主威德備具轉真法輪。智慧甘露味灌智首。于三界中尊。破壞一切煩惱賊。學無學眾歡喜。所結禁戒無敢違者。無量法寶藏具足。七覺分寶莊嚴。八萬四千法聚軍。出世間四攝法以攝眾生。知方便說四圣諦法為法王儀。舍利弗彌勒等大將善治佛國法。諸無漏根力覺。種種妙寶樂以布施。深求一切眾生善事。為所念堅固。是為相似。復次佛于轉輪圣王有殊勝。轉輪圣王不離諸煩惱。佛已永離諸煩惱。轉輪圣王沒在老死泥。佛已出離。轉輪圣王為恩愛仆。佛已過出。轉輪圣王行生死險道中。佛已過度。轉輪圣王在愚癡闇中。佛住第一光明中。轉輪圣王極自在四天下。佛自在無量無邊世界。轉輪圣王財寶自在。佛心寶自在。轉輪圣王渴樂天樂。佛乃至有頂樂已離。轉輪圣王從他求樂。佛自心生樂。以是故佛于轉輪圣王為最殊勝。復次轉輪圣王手轉寶輪空中無礙。佛轉法輪一切世間天及人中無礙無遮。其見寶輪者眾毒皆滅。遇佛法輪一切煩惱毒皆滅。見寶輪者諸災惡害皆滅。遇佛法輪一切邪見疑悔災害皆悉消滅。王以是輪治四天下。佛以法輪治一切世間天及人。令得法自在。是為相似。復次法輪于寶輪大有殊勝。寶輪欺誑法輪堅實。寶輪長三毒火。法輪滅三毒火。寶輪有漏。法輪無漏。寶輪樂五欲樂法輪樂法樂。寶輪結使處。法輪非結使處。寶輪有量處行。法輪無量國行。寶輪以一心清凈布施故世世可得。法輪無量阿僧祇劫。集一切善業因緣及智慧故得。寶輪王死后更不轉。佛滅度后法輪猶轉。寶輪在一人。法輪在一切可度者。復次梵名廣。佛轉法輪十方無不遍故名廣。復次四梵行心說故名梵輪。復次佛初得道時。梵天王請轉法輪故名梵輪。復次佛在波羅柰轉法輪。阿若憍陳如。得道聲徹梵天故名梵輪。復次有人貴梵天。欲令歡喜故名梵輪。以是故名梵輪。問曰。佛或時名法輪。或時名梵輪。有何等異。答曰。說梵輪法輪無異。復次有人言說梵輪者。現四無量心。說法輪者示四諦法。復次梵輪因四無量心得道。是名梵輪。依余法得道是名法輪。梵輪示四禪。法輪示三十七品。梵輪示修禪定圣道。法輪示修智慧圣道。如是等分別梵輪法輪差別。問曰。何法是無畏性。答曰。佛初得道時。得一切佛法十力四無所畏等。此中未來世。得四無所畏智相應法。名無所畏。如布施時心中思相應舍法生。又如四無量心相應名慈法門。問曰。是四無所畏中有何次第。答曰。初無畏中示人知一切法。知一切法故我漏盡。漏盡故知障漏盡法。斷是障法故說道。復次初無畏。如示藥師一切藥草。第二示一切病滅。第三知禁忌第四示所應食。復次初無畏中。說一切種智。第二無畏中。說無一切煩惱習。第三無畏中。說法無謬失。第四無畏中。所說事辦得至涅槃。問曰。如般若波羅蜜中說。五眾乃至十力四無所畏十八不共法皆空。今云何分別說其相。答曰。佛法中不可得空。于諸法無所礙。因是不可得空。說一切佛法十二部經。譬如虛空無所有而一切物皆依以長成。復次是十力四無所畏。不以取相著心分別故。但為度眾生。知眾生從是因緣得解脫。譬如藥草但為差病。不為求藥草相。如中論中說

　若信諸法空　　是則順于理
　若不信法空　　一切皆違失
　若以無是空　　無所應造作
　未作已有業　　不作有作者
　如是諸法相　　誰能思量者
　唯有凈直心　　所說無依止
　離于有無見　　心自然內滅　

問曰。聲聞法。說十力四無所畏如是。摩訶衍分別十力四無所畏復云何。答曰。是十力四無所畏中盡知遍知。是摩訶衍中說十力四無所畏。問曰。聲聞法中亦說盡知遍知。云何言摩訶衍中說盡知遍知。答曰。諸論議師說。佛盡知遍知非佛自說。今說摩訶衍中十力四無所畏故。佛自說我盡知遍知。復次為聲聞人。說十力四無所畏。合說四諦十二因緣等。諸聲聞法皆為到涅槃今說摩訶衍中十力四無所畏合大悲諸法實相不生不滅說。問曰。佛有十力四無所畏。菩薩有不。答曰有。何者是。一者發一切智心堅深牢固力。二者具足大慈故不舍一切眾生力。三者不須一切供養恭敬利故具足大悲力。四者信一切佛法具足生一切佛法及心不厭故大精進力。五者一心惠行威儀不壞故。禪定力。六者除二邊故。隨十二因緣行故。斷一切邪見故。滅一切憶想分別戲論故。具足智慧力。七者成就一切眾生故。受無量生死故。集諸善根無厭足故。知一切世間如夢故。不厭生死力。八者觀諸法實相故。知無吾我無眾生故。信解諸法不出不生故。無生法忍力。九者入空無相無作解脫門觀故。知見聲聞辟支佛解脫故。得解脫方。十者深法自在故。知一切眾生心行所趣故。具足無礙智力。是為菩薩十力。何等為菩薩四無所畏。一者一切聞持故。諸陀羅尼得故。憶念不忘故。在眾說法無所畏。二者一切法中得解脫故。一切法藥分別知用故。知一切眾生根故。在大眾中隨應說法無所畏。三者菩薩常離一切眾畏。不作是念十方有來難我者我不能答。不見是相在大眾中說法無所畏。四者恣一切人來問難者。一一皆答能斷疑惑。在大眾中說法無所畏。是為菩薩四無所畏。四無礙智者。義無礙智法無礙智辭無礙智樂說無礙智。義無礙智者。用名字言語所說事。各各諸法相。所謂堅相。此中地堅相是義。地名字是法。以言語說地是辭。于三種智中樂說自在是樂說。于此四事中。通達無滯是名無礙智。濕相水。熱相火。動相風。心思相五眾無常相。五受眾無常苦空相。一切法無我相。如是等總相別相。分別諸法亦如是。是名義無礙智。法無礙智者。知是義名字。堅相名為地。如是等一切名字分別中無滯。是名為法無礙智。所以者何。離名字義不可得。知義必由于名。以是故次義有法。問曰。義之與名為合耶。為離耶。若合名。說火時應燒口。若離。說火時應得水。答曰。亦不合亦不離。古人假為立名以名諸法。后人因是名字識是事。如是各各有名字。是為法。是名字及義。云何令眾生得解。當以言辭分別莊嚴能令人解通達無滯。是名辭無礙智。說有道理開演無盡。亦于諸禪定中得自在無滯。是名樂說無礙智。第一第四無礙智在九地中。第二第三無礙智。在欲界及梵天上。第二第三無礙世智。第一十智第四九智。是無礙三種上中下。上諸佛中大菩薩下大阿羅漢。問曰。力無所畏無礙皆是智慧。內有力外無所畏則具足。何以復說無礙。答曰。力無畏已分別。有人雖無所畏在大眾中說法而有礙。以是故說四無礙智。得是無礙智莊嚴四無所畏。四無所畏莊嚴十力。復次說無所畏。或有疑者言。云何一人于大眾中得無所畏。佛以前有十力。后有四無礙智。是故在大眾中說法無所畏。如是等分別四無礙智。問曰。摩訶衍中。有菩薩四無礙智不。答曰有。何者是。義無礙智者。義名諸法實相不可言說。義名字語言不別異。前后中亦如是。是名義不應離名字語言別有義。三事等故名為義。復次一切諸法義。了了知通達無滯。是名義無礙智。法無礙智者。法名一切義。名字為知義故。復次菩薩入是法無礙智中。常信法不信人。常依法不依非法。依法者無非法事。何以故是人一切諸名字。及語言知自相離故。復次以是法無礙智分別三乘。雖分別三乘而不壞法性。所以者何。法性一相所謂無相。是菩薩用是語言說法知語言空。如響相所說法示眾生。令信知同法性。所說名字言語通達無滯。是名法無礙智。辭無礙智者。以語言說名字義。種種莊嚴語言。隨其所應能令得解。所謂天語龍夜叉揵闥婆阿修羅迦樓羅摩睺羅伽等非人語。釋梵四天王等世主語人語。一語二語多語略語廣語女語男語過去未來現在語。如是等語言能令各各得解。自語他語無所毀譽。所以者何。是一切法不在語中語是非實義。若語是實義。不可以善語說不善。但為入涅槃故。說令解莫著語言。復次用是語言。能令眾生隨法義行。所以者何。言語皆入諸法實相中。是名辭無礙智。樂說無礙智者。菩薩于一字中。能說一切字。一語中能說一切語。一法中能說一切法。于是中所說皆是法皆是實皆是真。皆隨可度者而有所益。所謂樂修妒路者。為說修妒路。樂祇夜者為說祇夜。樂弊迦蘭陀者為說弊迦蘭陀。樂伽陀優陀那阿波陀那一筑多阇陀為頭離頞浮陀達摩優波提舍。皆為說是經。隨一切眾生根樂說。若好信者為說信根。好精進者為說精進根。好勤念者為說念根。好攝心者為說定根。好智慧者為說慧根。如五根等一切善根亦如是。復次二萬一千淫欲人根。為是根故。佛說八萬四千治法根。隨是諸根。樂說治法次第。菩薩樂說二萬一千嗔恚人根。為是根故。佛說八萬四千治法根。隨是諸根。樂說治法次第。菩薩樂說二萬一千愚癡人根。為是根故。佛說八萬四千治法根。隨是諸根。樂說治法次第。菩薩樂說二萬一千等分人根。為是根故。佛說八萬四千治法根。隨是諸根。樂說治法次第。菩薩樂說是名樂說無礙智。復次菩薩用是無礙智。若一劫若半劫。各各莊嚴說法。亦不壞諸法性相。是菩薩或隱身不現。而為眾生用一切毛孔說法。隨其所應不失本行。是菩薩智慧無量。一切論議師不能窮盡亦不能壞。是菩薩得是無礙智轉身受生時。一切五通仙人所有經書咒術智慧技能自然悉知。所謂四韋陀六鴦伽咒術。知日月五星經原夢經地動鬼語鳥語獸語四足獸鬼著人語國王相占豐儉日月五星斗相醫藥章算數卜歌舞伎樂。如是等工巧技術諸經盡知明達。過一切人及諸外道。亦不自高亦不惱他。知是俗事不為涅槃。是菩薩成就四無礙智故。色力光明殊于諸梵。諸梵恭敬愛樂尊重心無所著。為如是等一切諸天所尊重恭敬亦無所著。但生無常苦空無我心。亦以神通發起諸天令心渴仰而為說法無盡無壞。斷除疑悔令住阿耨多羅三藐三菩提。是名摩訶衍中菩薩四無礙智力能度眾生。是名四無礙智義

大智度論卷第二十五大智度論初品中十八不共法釋論第四十一(卷第二十六)

　　　　圣者龍樹造


　　　　后秦龜茲國三藏鳩摩羅什譯


十八不共法者。一者諸佛身無失。二者口無失。三者念無失。四者無異想。五者無不定心。六者無不知已舍。七者欲無減。八者精進無減。九者念無減。十者慧無減。十一者解脫無減。十二者解脫知見無減。十三者一切身業隨智慧行。十四者一切口業隨智慧行。十五者一切意業隨智慧行。十六者智慧知過去世無礙。十七者智慧知未來世無礙。十八者智慧知現在世無礙。問曰。是三十六法皆是佛法。何以故。獨以十八為不共。答曰。前十八中聲聞辟支佛有分。于后十八中無分。如舍利弗能分別諸法暢演一句通達無礙。佛贊言善通法性。阿泥盧豆天眼第一。如是等諸聲聞。皆有分于四無所畏。有分者如佛說。弟子中能師子吼。第一賓徒羅叵羅埵逝。舍利弗亦自誓言。我七日七夜能演暢一義。令無窮盡四分別慧。諸阿羅漢舍利弗目揵連富樓那阿難迦栴延等亦知是義。名字語言樂說。以是故前十八不名不共。問曰。何以故佛無身失無口失。答曰。佛于無量阿僧祇劫來。持戒清凈故身口業無失。余諸阿羅漢。如舍利弗等。極多六十劫。不久習戒故有失。佛無量阿僧祇劫。集諸清凈戒成就故。常行甚深禪定故。得一切微妙智慧故。善修大悲心故無有失。復次佛拔諸罪根因緣故無有失。罪根本因緣有四種。一者貪欲因緣。二者嗔恚因緣。三者怖畏因緣。四者愚癡因緣。是罪根因緣及習皆已拔。阿羅漢辟支佛。雖拔罪因緣習不盡故。或時有失。佛于一切法中。遍滿智慧常成就故。若不知故有失。如舍利弗。與五百比丘游行。至一空寺宿。是時說戒日。不知內界外界事。白佛。佛言。住處乃至一宿棄舍則無界。又異時舍利弗目揵連。將五百比丘還時。高聲大聲故。佛驅遣令出。是為口失。又如舍利弗。不知等食法。佛言。食不凈食。如是等身口有失。佛諸煩惱習盡故無如是失。復次佛一切身口業隨智慧行故。身無失口無失。如是等種種因緣故。身無失口無失。念無失者。四念處心長夜善修故。善修甚深禪定。心不散亂故。善斷欲愛及法愛。諸法中心無著故。得第一心安隱處故。若心懅匆匆念有忘失。佛心無得失。以是故無失。復次佛宿命通明力三種莊嚴念故。念則成就無失。念多在過去用故。復次念根力無邊無盡故念無失。復次佛一切意業隨智慧行故念無失。一一念隨意行故。如是等名為念無失。如天問經中說

　何人無過失　　何人不失念
　何人常一心　　應作者能作
　正知一切法　　一切障得脫
　諸功德成就　　唯有佛一人　

無異想者。佛于一切眾生。無分別無遠近異想。是貴可為說。是賤不可為說。如日出普照萬物。佛大悲光明一切憐愍等度。恭敬者不恭敬者。怨親貴賤一切悉等。如客除糞人名尼陀。佛化度之得大阿羅漢。亦如德護居士火坑毒飯欲以害佛。即以其日除其三毒滅邪見火。如是等無有異想。復次佛于舍利弗彌勒菩薩等順佛法行亦不愛。提婆達多富羅那外道六師邪見等亦不憎。是為佛于無量阿僧祇劫修熏心故。是眾生中寶。如真金不可令異。復次佛以佛眼。一日一夜各三時觀一切眾生。誰可度者無令失時。等觀眾生故無有異想。復次佛種種因緣贊善法。種種因緣呵不善法。亦于善于惡心無增減。但為度眾生故有是分別。是為無有異想。復次如一切不行經中說。佛觀一切眾生如己身。所作已辦。無始無中無終。是名無異想。復次佛觀一切眾生及諸法。從本已來至不生不滅常清凈如涅槃。是名無異想。復次不二入法門。是諸法實相門。異相即是二法。二法即是邪道。佛是無誑法人。不應行誑法。常行不二入法門。誑法即是異相。如是等名無異想。無不定心者。定名一心不亂。亂心中不能得見實事。如水波蕩不得見面。如風中燈不得好照。以是故說佛無不定心。問曰。定名從未到地乃至滅盡定。入此定中不能起身業口業。佛若常定無不定心者。云何得游行諸國。具四威儀。為大眾種種因緣譬喻說法。如是事欲界系心及梵世。不入定可有是事。答曰。無不定心者。有種種義。定名常攝心善法中住。佛于諸法實相中。定不退失。是名無不定心。復次欲界中有定。入是定中可說法。以是故阿毗曇中。說欲界系四圣種四念處四正勤四如意足五根五力無諍三昧愿智四無礙智。有如是等妙功德。佛入欲界中定故。名無不定心。諸聲聞辟支佛從定起。若入無記心若入善。或退入垢心。佛從定起入欲界定。初無散亂心時。以是故名無不定心。復次如聲聞法。化人說法化主不說。化主說化人不說。佛則不爾。化人化主俱能說法。定心亦應異。聲聞入定則無說。佛在定亦能說法亦能游行。如密跡經心密中說。諸佛心常在定中。心亦應說法。復次散亂心法諸結使疑悔等佛皆無。阿羅漢雖無四諦中疑。一切法中處處有疑。佛于一切法中常定無疑。無不定智慧故。復次聲聞有諸煩惱習氣故。有退法故散亂。佛于一切智處中。智滿故無亂。如瓶中水滿則無聲無動。復次唯佛一人名不誑法。三堅固人中最上。苦樂心不異。一相異相生滅相斷常相來去相。如是等諸法相。皆是誑法。虛妄和合作法故。佛安立于諸法實相中故心無不定。無不定故心不異。復次五種不可思議法中。佛最不可思議。是十八不共法。是佛甚深藏。誰能思議者。以是故佛無不定心事必當爾。佛雖常入定無覺觀粗心。有不可思議智慧故亦能說法。譬如天樂隨天所好種種聲。應是亦無心亦無識法。以諸天福德因緣故。有是如天樂無心無識而能應物。何況佛有心而不說法。以是故說佛無不定心。無不知已舍者。眾生有三種受。苦受樂受不苦不樂受。苦受生嗔樂受生愛不苦不樂受生愚癡。是三種受。苦受生苦住苦滅樂。樂受生樂住樂滅苦。不苦不樂受。不知為苦不知為樂。余人鈍根故。多覺苦受樂受。于不苦不樂受中。不覺不知而有舍心。是為癡使所使。佛于不苦不樂受中。知覺生時覺住時覺滅時。以是故言佛無不知已舍心。問曰。此中何等為舍。不苦不樂即是舍耶。為七覺中舍。四無量心中舍名為舍。答曰。不苦不樂即是舍二處舍亦是舍。何以故。余人于不苦不樂受中。不覺念念中生時住時滅時久遠乃覺。佛念念中盡皆了知。七覺中舍若心正等。不沒不掉是時應舍。若沒時行精進想。若掉時行攝心想。諸聲聞辟支佛。或時錯攝心掉心。未平等便舍。佛于念念心中粗細深淺無不悉知。知已而舍。問曰。若爾者佛何以為難陀說告諸比丘。難陀諸受生時覺住時覺滅時覺。諸想諸覺亦如是。答曰。覺有二種。一者覺心中。苦受生知苦受生。苦受住知苦受住。苦受滅知苦受滅。樂受生知樂受生。樂受住知樂受住。樂受滅知樂受滅。不苦不樂受亦如是。但能知是總相。不能別相知。二者念念中苦樂。不苦不樂受中悉覺悉知。念念中心數法。無不知而過。以是故說佛無不知已舍。復次佛或時舍眾生。入甚深禪定一月二月。有人疑佛為度眾生故出世。何以故常入定。佛言。我種種因緣知故舍。非是無知已舍。問曰。何等是知已舍因緣。答曰。于大眾中疲厭故小息。復次佛世世常愛遠離行。若菩薩在母胎。母亦樂遠離行。去城四十里。嵐鞞尼林中生。得道時漚樓頻螺林中獨在樹下成佛。初轉法輪時。亦在仙人住處鹿林中。入涅槃時在娑羅林雙樹下。長夜樂行遠離。以是故佛入禪定。復次佛常舍心成就故入禪定。復次佛遠離憒鬧及雜語處。亦自觀諸佛功德藏。亦受第一清凈樂故入禪定。復次佛說法已常教諸比丘。當坐禪無令后悔。口之所說身亦自行故入禪定。復次厭惡供養故。知眾生應得度者。入禪定作化人往度。復次有眾生定少慧多者。身示行禪以教化之。復次有人常見佛生厭想故。小遠離令其饑虛故。復次佛欲為諸天說法故在閑靜處。復次佛為后世作法故坐禪。又佛自轉法輪已。以事付弟子故入禪定。復次現二種道攝眾生故。一者禪定二者智慧。佛在大眾說法為現智慧。靜處攝心為現禪定。復次眾生于六塵中三種行。見好色生喜樂。見惡色生憂苦。見不苦不樂色生舍心。乃至法亦如是。佛于六塵中自在。于喜樂苦處能生舍心。如圣如意中說。如是等種種因緣故入禪定。非不知已舍。欲無減者。佛知善法恩故。常欲集諸善法故。欲無減。修習諸善法。心無厭足故欲無減。譬如一長老比丘。目闇自縫僧伽梨。針纴脫。語諸人言。誰樂欲福德者為我纴針。爾時佛現其前語言。我是樂欲福德無厭足人。持汝針來。是比丘斐亹見佛光明。又識佛音聲。白佛言。佛無量功德海皆盡其邊底。云何無厭足。佛告比丘。功德果報甚深。無有如我知恩分者。我雖復盡其邊底。我本以欲心無厭足故得佛。是故今猶不息。雖更無功德可得。我欲心亦不休。諸天世人驚悟。佛于功德尚無厭足。何況余人。佛為比丘說法。是時肉眼即明慧眼成就。問曰。如佛嘗斷一切善法中欲。今云何言欲無減。答曰。言斷一切善法中欲者。是未得欲得。得已欲增。佛無如是欲。佛一切功德具足。無不得者亦無增益。今言欲者。如先說。佛雖具得一切功德。欲心猶不息。譬如馬寶雖到至處去心不息至死不已。佛寶亦如是。又如劫盡大火。燒三千大千世界悉盡。火勢故不息。佛智慧火亦如是。燒一切煩惱。照諸法已智慧相應欲亦不盡。復次佛雖一切善法功德滿足。眾生未盡故欲度不息。問曰。若佛欲度眾生未息。何以入涅槃。答曰。度眾生有二種。或有現前得度。或有滅后得度。如法華經中說。藥師為諸子合藥與之而舍。是故入涅槃。復次有眾生鈍根德薄故。不能成大事。但可種福德因緣。是故入涅槃。問曰。佛滅度后。亦有得阿羅漢者。何以言但可種福德因緣。答曰。雖有得阿羅漢者少不足言。如佛一說法時。十方無量阿僧祇眾生得道。佛滅度后不爾。譬如大國。征伐雖少有所得不名為得。以是故雖眾生未盡而入涅槃。復次摩訶衍首楞嚴經中說。佛于莊嚴世界。壽七百阿僧祇劫度脫眾生。以是故說佛欲無減。精進無減者。如欲中說欲義即是精進。問曰。若爾者無有十八不共法。復次欲以精進。心數法中各別。云何言欲即是精進。答曰。欲為初行。欲增長名精進。如佛說。一切法欲為根本。欲如人渴欲得飲。精進如因緣方便求飲。欲為心欲得。精進為成其事。欲屬意業精進屬三業。欲為內精進為外。如是等差別。復次是精進諸佛所樂。如釋迦牟尼佛。精進力故超越九劫。疾得阿耨多羅三藐三菩提。復次如說一時佛告阿難。汝為諸比丘說法。我背痛小息。爾時世尊。四襞郁多羅僧敷下。以僧伽梨枕頭而臥。是時阿難說七覺義。至精進覺佛驚起坐。告阿難。汝贊精進義。阿難言贊。如是至三。佛言。善哉善哉。善修精進。乃至得阿耨多羅三藐三菩提。何況余道。以是義故佛精進無減。病時猶尚不息。何況不病。復次佛為度眾生故。舍甚深禪定樂。種種身種種語言種種方便力度脫眾生。或時遇惡險道。或時食惡食或時受寒熱。或時值諸邪難聞惡口罵詈忍受不厭。佛世尊雖于諸法中自在而行是事。不生懈怠。如佛度眾生已。于薩羅林中雙樹下臥。梵志須跋陀語阿難。我聞一切智人今夜當滅度。我欲見佛。阿難止之言。佛為眾人廣說法疲極。佛遙聞之告阿難。聽須跋陀入。是我末后弟子。須跋陀得入問佛所疑。佛隨意說法斷疑得道。先佛入無余涅槃。諸比丘白佛言。世尊。甚為希有。乃至末后憐愍外道梵志而共語言。佛言。我非但今世末后度。先世未得道時亦末后度。乃往過去無量阿僧祇劫。有大林樹多諸禽獸。野火來燒三邊俱起。唯有一邊而隔一水。眾獸窮逼逃命無地。我爾時為大身多力鹿。以前腳跨一岸。以后腳。距一岸。令眾獸蹈背上而渡。皮肉盡壞以慈愍力忍之至死。最后一兔來。氣力已竭自強努力忍令得過。過已背折墮水而死。如是久有非但今也。前得度者今諸弟子。最后一兔須跋陀是。佛世世樂行精進今猶不息。是故言精進無減。念無減者。于三世諸法。一切智慧相應故念滿足無減。問曰。先已說念無失。今復說念無減。念無失念無減為一為異。若一今何以重說。若異有何差別。答曰。失念名誤錯。減名不及。失念名威儀俯仰去來法中失念。無減名住禪定神通念。過去現在世通達無礙。問曰。何以故。念無減獨是佛法。答曰。聲聞辟支佛善修四念處故念牢固。念雖牢固猶亦減少礙不通達。如宿命智力中說。聲聞辟支佛念宿命。極多八萬劫。于廣有減。亦于見諦道中。不能念念分別。佛于念念中皆分別三相。佛心無有一法而不念者。以是故獨佛有念無減。復次宿命智力隨念知。佛于是中有力。聲聞辟支佛尚無是念力何況余人。復次佛以一切智無礙解脫守護念。是故無減。如是等因緣故。佛念無減。慧無減者。佛得一切智慧故慧無減。三世智慧無礙故慧無減。復次十力四無所畏四無礙智成就故。慧無減。復次譬如酥油豐饒燈炷清凈光明亦盛。佛亦如是。三昧王等諸三昧。禪定油念無減清凈炷。是因緣故慧光明無量無減。復次從初發心。無量阿僧祇劫。集一切智慧故。深心為法故。頭目髓腦悉舍。內外所有而布施。入火投山剝皮釘身。如是等無苦不受一心為集智慧故慧無減。復次佛智慧。以一切功德持戒禪定等助成故慧無減。復次世世求一切經書。世俗法佛法粗細善不善。悉皆學知故慧無減。復次從十方無量諸佛所聞法讀誦思惟修習問難故慧無減。復次為一切眾生故。為增益一切善法故。破一切處無明故慧無減。復次是智慧實知諸法相不生不滅不凈不垢無作無行。不分別是智非智知諸法一等清凈如虛空無染無著。不以二法故得不二入法相。不二入法相無量無邊。以是故慧無減。如是等種種因緣慧無減。解脫無減者。解脫有二種。有為解脫無為解脫。有為解脫名無漏智慧相應解脫。無為解脫名一切煩惱習都盡無余。佛于二解脫無減。何以故。聲聞辟支佛智慧不大利故。煩惱不悉盡故智慧有減。佛智慧第一利故煩惱習永盡無余故解脫無減。復次如漏盡力中說。佛與聲聞解脫有差別。佛得漏盡力故解脫無減。二乘無力故有減。解脫知見無減者。佛于諸解脫中。智慧無量無邊清凈故。名解脫知見無減。問曰。佛一切法中無減。何以故。但六事中無減。答曰。一切自利他利中四事能具足。欲求一切善法之根本。精進能行念能守護。如守門人善者聽入惡者遮。慧照一切法門。斷一切煩惱。用是四法事得成辦。是四法果報有二種。一者解脫二者解脫知見。解脫義如先說。解脫知見者。固是解脫知見。知是二種解脫相。有為無為解脫知諸解脫相。所謂時解脫不時解脫慧解脫俱解脫壞解脫不壞解脫八解脫不可思議解脫無礙解脫等。分別諸解脫相牢固不牢固。是名解脫知見無減。如念佛中佛成就五無學眾。解脫知見眾此中應廣說。問曰。解脫知見者但言知。何以復言見。答曰。言知言見事得牢固。譬如繩二合為一則牢固。復次若但說知則不攝一切慧。如阿毗曇所說。慧有三種。有知非見有見非知有亦知亦見。有知非見者。盡智無生智五識相應智。有見非知者。八忍世間正見五邪見。有亦知亦見者。余殘諸慧。若說知則不攝見。若說見則不攝知。是故說知見則具足。復次如從人誦讀分別籌量是名知。自身得證是名見。譬如耳聞其事猶尚有疑是名知。親自目睹了了無疑是名見。解脫中知見亦如是差別。復次有人言。阿羅漢自于解脫中疑不能自了。是阿羅漢非阿羅漢。以是故佛為破如是邪見故。說諸圣人于解脫中亦知亦見。諸阿羅漢雖得解脫知見。解脫知見有減。不得一切智故。上上智慧根不成就故。諸法念念生滅時。不知別相分別故。佛上上智慧根成就。知諸法念念別相生滅故。解脫知見無減。復次法眼清凈具足成就故。如法眼義中說。知是眾生空解脫門入涅槃。是眾生無相解脫門入涅槃。是眾生無作解脫門入涅槃。知是眾生觀五眾門十二入十八界。如是種種法門得解脫。佛于解脫知見盡知遍知。是故說佛解脫知見無減。一切身業一切口業一切意業。隨智慧行者。佛一切身口意業先知。然后隨智慧行。諸佛身口意業一切行。無不利益眾生故。名先知然后隨智慧行。如經中說。諸佛乃至出息入息利益眾生。何況身口意業故作而不利益。諸怨惡眾生聞佛出入息氣香。皆得信心清凈愛樂于佛。諸天聞佛氣息香。亦皆舍五欲發心修善。以是故言身口意業隨智慧行。聲聞辟支佛無是事。心故作善然后身口業善。意業或時無記不隨智慧而自生。何況余人。如憍梵波提比丘。雖得阿羅漢。自食吐而更食。是業不隨智慧。又如摩頭波斯咤比丘阿羅漢。跳上梁棚或壁上樹上。又如畢陵伽婆蹉。罵恒神言小婢。如是等身口業。先無智慧亦不隨智慧行。佛無是事。問曰。若爾者佛或時身口業。亦似不隨智慧行。何以故。入外道眾中說法。都無信受者。又復一時在大眾中說法。現胸臆示尼揵子。又復為人疑不見二相故。在大眾中現舌相陰藏相。又復罵諸弟子汝狂愚人。罵提婆達。汝是狂人死人嗽唾人。佛結戒八種缽不應畜。聽比丘用二種缽。若瓦若鐵。而自用石缽。有時外道難問。佛默然不答。又佛處處說有我。處處說無我。處處說諸法有。處處說諸法無。如是等身口業。似不隨智慧行。身口業不離意業。意業亦應有不隨智慧行。云何言常隨智慧行。答曰。是事不然。于是諸事皆先有智慧。然后諸業隨智慧行。何以故。佛入外道眾中。雖知今世不信不受。以種后世大因緣故。又復為止外道謗言佛自高憍。以是故自往入其眾中。又外道言。佛自言有大悲普濟一切。而但自為四眾說法。我等亦是出家求道。而不為說。又如此經。佛往外道眾中說法。不言不信受。佛遙見外道大會高聲論議。欲至余處回往趣之。論議師輩遙見佛來自語其眾。汝等皆默佛。是樂寂靜人。見汝等靜默或能來此。眾即默然。佛入其眾說婆羅門三諦。外道眾皆默然。佛作是念。狂人輩皆為惡魔所覆。是法微妙乃至無有一人試作弟子者。作是念已從坐而去。是人魔蔽得離便自念。我等得聞妙法。云何不以自利即皆往詣佛所。為佛弟子得道離苦。復次外道弟子難其師故。不敢到佛所。是故佛自入其眾中。眾得聞法信受堅固。不復難師得為弟子或得道跡。如是等有種種智慧因緣。是故往入外道眾。復次薩遮只尼揵子銅鍱絡腹自誓言。無有人得我難而不流汗破壞者。大象乃至樹木瓦石聞我難聲亦皆流汗。作是誓已來至佛所與佛論議。佛質問之皆不能得答。汗流淹地舉體如漬。佛告尼揵。汝先誓言。無有聞我難者而不流汗。汝今汗流淹地。汝試觀佛見有汗相不。佛時脫郁多羅僧。示之言。汗在何處。復次有人言。或有頭汗身不汗者。佛頭雖不汗身必有汗。以是故佛脫郁多羅僧示其身。因是外道大得信向皆入佛法中。是智慧因緣身業隨行。佛現舌相陰藏相者。有人疑佛身二相。而是人應得道疑故不得。以是故現二相。出舌覆面舌雖大還入口中而亦無妨。見者疑斷。有人見出舌相。若生輕慢心。出舌如小兒相見還入口說法無妨。便起恭敬嘆未曾有。有人疑佛陰藏不現。爾時世尊化作寶象寶馬指示之言。陰藏相不現正如是。有人言佛出陰藏相。但示一人斷其疑故。論議師輩言佛大慈悲心。若有人見佛陰藏相能集善根。發阿耨多羅三藐三菩提心。及能大歡喜信敬心生者。皆令得見斷其疑心。除是皆不得見。佛以大悲為度眾生故。從三種覆出暫現如電光。是眾生見已。信佛有大悲心。實于戒法不取不著。如是等因緣故現二相。非戲非無羞。佛苦切語。諸比丘汝狂愚人者。苦切語有二種。一者垢心嗔罵。二者憐愍眾生欲教化故。離欲人無有垢心嗔罵何況佛。佛憐愍教化故有苦切語。有眾生軟語善教不入道。檢要須苦切粗教乃得入法。如良馬見鞭影便去。鈍驢得痛手乃行。亦如有瘡得軟藥唾咒便差。有瘡刀破出其惡肉涂以惡藥乃愈者。復次苦切語有五種。一者但綺語。二者惡口亦綺語。三者惡口亦綺語妄語。四者惡口亦綺語妄語兩舌。五者無煩惱心苦切語。為教弟子分別善不善法故。拔眾生于苦難地故。具四種惡語者其罪重。三二一轉轉輕微。佛弟子白衣。得初道若二道。使令奴婢故。有惡口非不善道。攝律儀有二種。若綺語若惡口綺語。阿那含阿羅漢無煩惱起惡口。但以凈心須惡言教化故惡口綺語。阿那含阿羅漢。尚無煩惱所起惡口。何況佛。復次佛若有苦切語不應疑不應難。謂佛惡心起苦切語。所以者何。佛惡心久已滅。但以深心念眾生如慈父教子。雖有苦言為成就子故非是惡心。佛為菩薩時三毒未盡。作仙人名羼提。被惡王截其耳鼻手足。而不生惡心不出惡言。爾時未得道尚無惡心。何況得阿耨多羅三藐三菩提。三毒已盡于一切眾生大慈悲具足。云何疑佛有惡心苦切語。復次佛若言狂愚人。是軟語實語。所以者何。三毒發故名為狂愚。亦以善事利益。而不肯受不解佛心不受佛語。是為狂愚。復次佛內常行無我智慧。外常觀諸法空。如是者云何有惡口。是眾生不解佛心故求佛語短。若眾生解佛以深心憐愍者。假令教入大火。即時歡樂而入。如人熱悶時入清涼池。何況但語而不受。眾生為惡魔覆故。不知佛以深心念之。是故不受佛語。以是故佛言汝是狂愚人。復次有人得苦切語便歡喜言。親愛我故如是言。以是故佛言狂愚人。佛語提婆達。汝狂人死人嗽唾人。狂人者以提婆達罪重。當入阿鼻地獄故三種苦切語。死人者似人而不能集諸善法故。亦以提婆達剃頭法服似如圣人內無慧命故名死人。如死人種種莊嚴。轉轉爛壞終不可令活。提婆達亦如是。佛日日種種教化。惡心轉劇惡不善法日日轉增。乃至作三逆罪。以是故名為死人。嗽唾人者。提婆達貪利養故。化作天身小兒。在阿阇貰王抱中。王嗚其口與唾令嗽。以是故名嗽唾人。問曰。提婆達得禪定已離欲。云何復嗽他唾。答曰。是人惡心亦深其根亦利。離欲故能變化。嗽唾時便失利根故求時便得。以是故名嗽唾人。狂義如先說。復次以提婆達白佛佛已老矣。常樂閑靜可入林中以禪自娛。僧可付我。佛言。舍利弗目揵連等。有大智慧善軟清凈人。尚不令僧屬。何況汝狂人死人嗽唾人。如是等因緣故。佛于諸法雖無所著。而為教化故現苦切語。佛不聽比丘用八種缽者。金銀等寶缽。以寶物人貪故。難得故。貪著故。不聽畜此寶物。乃至不得手舉名寶亦不得畜。若作凈施得用價不貴故。木缽受垢膩不凈故不聽畜。三種缽無如是事。問曰。瓦鐵缽皆亦受垢膩。與木缽無異。何以聽畜。答曰。瓦鐵缽不熏亦不聽。以熏不受垢膩故。石有粗細。細者亦不受垢膩故。世尊自畜。所以不聽比丘畜者以其重故。佛乳哺力勝一萬白香象。是故不以為重。慈愍諸比丘故不聽。問曰。侍者羅陀彌喜迦須那利羅多那伽娑婆羅阿難等。常侍從世尊執持應器。何以不憐愍。答曰。侍者雖執持佛缽。以佛威德力故。又恭敬尊重佛故不覺為重。又阿難身力亦大故。復次以細石缽難得故。粗者受垢膩故不聽用。佛缽四天王四山頭自然生故。余人無此自然缽。若求作甚難多所妨廢。是故不聽。又欲令佛與弟子異故佛用石缽。又如國王人所尊重食器亦異。有人見佛缽異倍加尊重。供養信心清凈。問曰。若缽應異衣何以同。答曰。佛衣亦異。佛初成道時。知迦葉衣應佛所著。迦葉衣價直十萬兩金。次后耆域上佛深摩根羯簸衣。價亦直十萬兩金。佛敕阿難持此衣去。割截作僧伽梨。作已佛受著是為異。問曰。佛因是告諸比丘。從今日若有比丘。一心求涅槃背舍世間者若欲著。聽著價直十萬兩金衣。亦聽食百味食。衣異而后聽缽獨不聽。答曰。我先已說石缽因緣今當更說。佛缽不從人受。佛初得道欲食時須器。四天王知佛心念。持四缽上佛。三世諸佛法皆應四天王上缽。爾時未有眾僧。云何言聽。后若聽無人與石缽。又閻浮提不好石缽故無人與。復次佛說比丘常應覆功德。若受石缽人謂從天龍邊得。若令人作其工既難。又恐人言此比丘欲與佛齊功所以聽。衣者若有人言。佛在僧中受檀越好衣獨著。而不聽比丘。是故佛聽著比丘。亦自無著者。以施者難有著者難得故。若不清凈比丘人所不與。清凈比丘少欲知足故不著。佛斷人疑故聽著衣。缽中無望是故不聽。問曰。如經中說。佛金剛身不恃仰食。何以畜缽。答曰。佛法有二道。一者聲聞道。二者佛道。聲聞法中佛隨人法有所食啖。摩訶衍法中。方便為人故現有所啖。其實不食。問曰。云何是方便。答曰。佛欲度人示行人法。若不爾者人以佛非人。我等云何能行其法。復次有人因布施得度。為是人故佛受其食。便作是念我食得助益佛身心大歡喜。以歡喜故信受佛語。如大國主臣下請食。王雖不須為攝彼人故多少為食令其歡喜。如是等因緣佛現受食。問曰。若佛不食。所受者在何處。答曰。佛事不可思議。不應致問。復次有人得佛食而度者。有聞聲見色觸身聞香而得度。須食得度者佛以食與之。如密跡金剛經說。佛以食著口中。有天求佛道者。持至十方施之。問曰。若爾者今僧中。說佛食無有眾生能食者。此義云何。答曰。佛不與者無有能食。今佛施之是故得食。何以知之。佛食馬麥時以食與阿難。又沙門二十億耳以好羹上佛。佛以殘羹與頻婆娑羅王。以是故知佛受已與則得食。不與則不能消。復次為佛設食。佛未食者人不能消。已食殘者佛與能消。以是故雖實不食。為度人故現受食畜缽。佛不答十四難者。佛有四種答。一者定答。二者分別義答。三者反問答。四者置答。此十四難法應置答。又復若有所利益事則答。外道所問不為涅槃。增長疑惑故以置答。知必有所益者分別為答。必無所益置而不答。以是因緣故知。佛是一切智人。復次若佛說三種法。有為法無為法不可說法。則為已說一切法竟。復次是諸外道。依止常見依止滅見故。問以常滅。實相無故佛不答。如外道所見。常相無常相無是事。何以故。外道取相著。是常滅故。佛雖說常無常相。但為治用故。復次若人說。無者為有有者為無。如是人則是過罪。佛不答則無咎。如日照天下。不能令高者下下者高。但以顯現而已。佛亦如是于諸法無所作。諸法有者說有。無者說無。如說生因緣老死。乃至無明因緣諸行。有佛無佛是因緣法相續常在世間。諸佛出世為眾生顯示此法。復次若答常滅則為有咎。如問石女黃門兒修短黑白何類。此問則不應答。十四難亦如是。但以常滅為本故問。無常滅故佛不答。如是等種種因緣故。佛不答十四難無咎。佛處處說有我。處處說無我者。若人解佛法義。知假名者說言有我。若人不解佛法義。不知假名者說無我。復次佛為眾生欲墮斷滅見者。說言有我受后世罪福。若人欲墮常見者。為說言無無作我者受者。離是五眾假名。更無一法自在者。問曰。若爾者何等為實。答曰。無我是實。如法印中說。一切作法無常。一切法無我。寂滅是安隱。涅槃法印名為諸法實相。若人善根未熟智慧不利。佛不為說是深無我法。若為說眾生即墮斷滅見中。問曰。若爾者如迦葉問中佛說。我是一邊無我是一邊。離此二邊名為中道。今云何言無我是實有我為方便說。答曰。說無我有二種。一者取無我相著無我。二者破我不取無我亦不著。無我自然舍離。如先說無我則是邊。后說無我是中道。復次佛說有我無我。有二因緣。一者用世俗說故有我。二者用第一實相說故無我。如是等說有我無我無咎。佛處處說諸法有。處處說諸法無者。問曰。不應別說有無。有即是有我。無即是無我。何以更說。答曰。不然佛法有二種空。一者眾生空。二者法空。說無我示眾生空。說無有法示法空。說有我示知假名相不著我者說有我于五眾中著我相者。為破是著我故說。但有五眾。無常苦空無我寂滅涅槃是名有。復次有二種斷見。一者無后世受罪福苦樂者。為說有我。從今世至后世受罪福果報。一者一切法皆空無著是邪見。為是眾生故。說有一切法。所謂有為無為法。復次不大利根眾生。為說無我。利根深智眾生說諸法本末空。何以故。若無我則舍諸法。如說

　若了知無我　　有如是人者
　聞有法不喜　　無法亦不憂　

說我者。一切法所依止處。若說無我者。一切法無所依止。復次佛法二種說。若了了說則言一切諸法空。若方便說則言無我。是二種說法皆入般若波羅蜜相中。以是故佛經中說趣涅槃道皆同一向無有異道。復次有我有法。多為在家者說。有父母罪福大小業報。所以者何。在家人多不求涅槃故。著于后世果報。為出家人多說無我無法。所以者何。出家人多向涅槃故。求涅槃者不受一切法故。自然滅是涅槃。復次有人信等諸根未成就故。先求有所得然后能舍。為是人故佛說諸善法舍諸惡法。有人信等諸根成就故。于諸法不求有所得。但求遠離生死道。為是人故佛說諸法空無所有。此二皆實。如無名指亦長亦短觀中指則短觀小指則長。長短皆實。有說無說亦如是。說有或時是世俗或時是第一義。說無或時是世俗或時是第一義。佛說是有我無我皆是實。問曰。若是二事皆實。佛何以故多贊嘆空而毀訾有。答曰。空無所有。是十方諸佛一切賢圣法藏。如般若波羅蜜囑累品中說。般若波羅蜜。是三世十方諸佛法藏。般若波羅蜜。即是無所有空。佛或時說有法。為教化眾生故。久后皆當入無所有法藏中。問曰。若爾者云何般若波羅蜜言若觀五眾空無所有非是道。答曰。是般若波羅蜜中說有無皆無。如長爪梵志經中說。三種邪見。一者一切有二者一切無三者半有半無。佛告長爪梵志。是一切有見。為欲染為嗔恚愚癡所縛。一切無見。為不染不嗔不癡故所不縛。半有半無。有者同上有縛。無者同上無縛。于三種見中。圣弟子作是念。若我受一切有見。則與二人共諍。所謂一切無者。半有半無者。若我受一切無見。亦與二人共諍。所謂一切有者。半有半無者諍。若我受半有半無者。亦與二人共諍。所謂一切無者。一切有者。斗諍故相謗。相謗故致惱見。是諍謗惱故。舍是無見余見亦不受。不受故即入道。若不著一切諸法空心不起諍。但除結使是名為實智。若取諸法空相。起諍不滅諸結使。依止是智慧。是為非實智。如佛所說為度眾生故有所說。無不是實。但眾生于中有著不著故有實不實。如是種種因緣故。佛身口意業無有過失。是故說佛身口意先知然后隨智慧行。問曰。初說身無失口無失念無失。今復說身口意業隨智慧行。義有何差別。答曰。先三種無失不說因緣。今說因緣隨智慧行故不失。若先不籌量而起身口意業則有失。佛先以智慧起身口意業故無失。復次佛成就三種凈業三種寂靜業三不護業。有人疑言。佛何因緣成就如是業。以是故佛言。我一切身口意業先以智慧。然后隨智慧行。佛以智慧。知過去未來現在世。通達無礙者。此三種智慧于三世。通達無礙故。三業隨智慧行。問曰。過去諸法。已滅已盡無所復有。未來世諸法。今不來不生未和合。現在乃至一念中無住時。云何能知三世通達無礙。答曰。佛說過去未來現在通達無礙。此言豈虛。復次若無過去未來。但有現在一念頃。佛亦不得成就無量功德。如十種智。是十力是時亦不得一心有十智。若爾者佛亦不得具足十力。以是因緣故。知有過去未來。問曰。若過去未來現在皆有者。何等是無。佛說四諦。苦諦觀無常等相。無常名生滅敗壞不可得。若過去法今實有。不名為無常敗壞不可得。復次若過去未來現在皆有者便墮常。何以故。是法在未來世中定有轉來現在。從現在轉入過去。如人從一房入一房不名失人。答曰。若不失有何咎。問曰。若無無常無罪無福無生無死無縛無解。罪名殺等十不善道。若無無常無殺等罪。如分別邪見中說。刀在身七分中過無所惱害。福名不殺等十善道。無常名分別生死。若無無常亦無生死。亦無縛亦無解。如是等無量過咎。答曰。諸法三世各各有相。過去法有過去相。未來法有未來相。現在法有現在相。若過去未來有現在相者。應有是難。而今過去未來現在各自有相。復次若實無過去未來。亦無出家律儀。所以者何。若現在惡心中住。過去復無戒。是為非比丘。又賢圣人心在世俗中。是時應當是凡夫。無過去未來現在道故。如是亦無五逆等諸罪。所以者何。是五逆罪業。已過去及死時入地獄。是五逆罪未來無業故無報。現在身不為逆罪。若無過去則無逆罪。若無逆罪何有余罪。福亦如是。若無罪福是為邪見。與禽獸無異。復次我不說過去未來如現在相有。我說過去雖滅可生憶想能生心心數法。如昨日火滅今日可生憶想念。不可以憶想念故火便有。若見積薪知當然火。亦生心想念。明日火如過去火。不可以今心念火火便有。未來世事亦如是。現在心雖一念時不住相續生故。能知諸法內以現在意為因。外以諸法為緣。是因緣中生意識用。意識自在知過去未來現在法。但不自知現在心心數法余者悉知。問曰。般若波羅蜜如相品中。三世一相所謂無相。云何言佛智慧知三世通達無礙。答曰。諸佛有二種說法。先分別諸法。后說畢竟空。若說三世諸法通達無礙是分別說。若說三世一相無相。是說畢竟空。復次非一切智人。于三世中智慧有礙。乃至觀世音文殊師利彌勒舍利弗等諸賢圣。于三世中智慧皆有礙。以是因緣故。說佛智慧于三世中通達無礙。不為空事故說。復次有人于三世中生邪見。謂過去法及眾生有初無初。若有初則有新眾生。諸法亦無因無緣而生。若無初亦無后。若無初無后中。亦無初名有中有后。無前后名有初有中。無后中名有初有后。若眾生及諸法。無初亦無中無后。若無三世則都無所有。復次若無初。云何有一切智人。破如是等邪見故。說三世諸法一相所謂無相。不為破三世佛智慧。問曰。無相是為有邊。答曰。若無相即是無邊。不可說不可難法。云何言有邊。若無相中取相。非是無相。是無相名為不可得空。是中無相亦不可得。空亦不可得。是故名不可得空。復次佛有二種道。一者福德道。有人聞佛十力四無所畏四無礙智十八不共法等。生恭敬信樂心。二者智慧道。有人聞說諸法因緣和合生故無有自性。便舍離諸法。于空中心不著。如月能潤物日能熟物。二事因緣故萬物成就。福德道智慧道亦如是。福德道能生諸功德。智慧道能于福德道中離諸邪見著。以是故佛雖說諸法畢竟空。亦說三世通達無礙而無咎。如是等略說佛十八不共法義。問曰。若爾者迦栴延尼子。何以言十力四無所畏大悲三不共意止名為十八不共法。若前說十八不共法是真義者。迦栴延尼子何以故如是說。答曰。以是故名迦旃延尼子。若釋子則不作是說。釋子說者是真不共法。佛法無量。是三十六法。于佛法中如大海一渧。法亦不少何以重數為十八。復次諸阿羅漢辟支佛菩薩。亦能知是處不是處。分別三世業果報及諸禪定乃至漏盡智等。云何言不共法。問曰。聲聞辟支佛菩薩。不能盡知遍知。但有通明無有力。獨佛能盡遍知故言不共。如十力中說。答曰。佛說十力義。不言盡知遍知。直言知是處不是處。言盡知遍知者。是諸論議師說。問曰。汝先自言摩訶衍經中說。佛為菩薩故。自說盡知遍知。答曰。摩訶衍經中說。何益于汝。汝不信摩訶衍。不應以為證。汝自當說聲聞法為證。復次十力佛雖盡知遍知。而聲聞辟支佛有少分。十八不共法中。始終都無分。以是故名真不共法。問曰。十八不共法。二乘亦應有分。但佛身口念常無失。二乘身口念亦有無失。如是等皆應有分。答曰。不然。所以者何。常無失故名為不共。不以不失為不共。聲聞辟支佛。于常無失中無分。復次諸阿羅漢說有力無有處。說有不共法。汝不信摩訶衍故。不受真十八不共法。而更重數十力等是事不可。如汝所信八十種好。而三藏中無。何以不更說。問曰。我等分別十八不共法不重數也。何等十八。一者知諸法實相故。名一切智。二者佛諸功德相難解故。功德無量。三者深心愛念眾生故名大悲。四者得無比智故。智慧中自在。五者善解心相故。定中自在。六者得度眾生方便故。變化自在。七者善知諸法因緣故。記別無量。八者說諸法實相故。記別不虛。九者分別籌量說故。言無失。十者得十力成就智慧無減。十一者一切有為法中。但觀法聚無我故。常施舍行。十二者善知時不時。安立于三乘。常觀眾生故。十三者常一心故不失念。十四者無量阿僧祇劫深善心故。無煩惱習。十五者得真凈智故。無有能如法出其失。十六者世世敬重所尊故。無能見頂。十七者修大慈悲心故。安庠下足足下柔軟。眾生遇者即時得樂。十八者得神通波羅蜜故。轉眾生心令歡喜得度故。如入城時現神變力。答曰。如是十八不共法。非三藏中說。亦諸余經所不說。以有人求索是法故。諸聲聞論議師輩。處處撰集贊佛功德。如言無失慧無減念不失。皆于摩訶衍十八不共法中。取已作論議。雖有無見頂足下柔軟如是甚多。不應在十八不共法中。不共法皆以智慧為義。佛身力如十萬白香象力。及神通力等皆不說。以是故當知。十八不共法中。但說智慧功德等。不說自然果報法。復次是十八不共法。阿毗曇分別。五眾攝。身口無失身口隨智慧行是色眾攝。無異想是想眾攝。無不定心是識眾攝。余者行眾攝。皆在四禪中。佛四禪中得道得涅槃故。有人言四色不共法。色界欲界中攝。余九地中攝。皆是善皆是無漏法。四色法二緣生因緣增上緣。余殘四緣生四無緣十四有緣。四隨心行不與心相應。十三與心相應。亦隨心行一不與心相應。亦不隨心行。如是等種種阿毗曇分別說。初如是分別入般若波羅蜜諸法實相中。盡皆一相所謂無相。入佛心皆一寂滅相

大智度論卷第二十六大智度論釋初品大慈大悲義第四十二(卷二十七)

　　　　圣者龍樹造


　　　　后秦龜茲國三藏鳩摩羅什譯


【經】大慈大悲。當習行般若波羅密

【論】大慈大悲者。四無量心中已分別。今當更略說。大慈與一切眾生樂。大悲拔一切眾生苦。大慈以喜樂因緣與眾生。大悲以離苦因緣與眾生。譬如有人諸子系在牢獄當受大罪。其父慈惻以若干方便。令得免苦。是大悲得離苦已。以五所欲給與諸子是大慈。如是等種種差別。問曰。大慈大悲如是。何等是小慈小悲。因此小而名為大。答曰。四無量心中慈悲名為小。此中十八不共法。次第說大慈悲名為大。復次諸佛心中慈悲名為大。余人心中名為小。問曰。若爾者何以言菩薩行大慈大悲。答曰。菩薩大慈者于佛為小。于二乘為大。此是假名為大。佛大慈大悲真實最大。復次小慈但心念與眾生樂實無樂事。小悲名觀眾生種種身苦心苦。憐愍而已不能令脫。大慈者念令眾生得樂亦與樂事。大悲憐愍眾生苦亦能令脫苦。復次凡夫人聲聞辟支佛菩薩慈悲名為小。諸佛慈悲乃名為大。復次大慈從大人心中生。十力四無所畏四無礙智。十八不共法大法中出。能破三惡道大苦。能與三種大樂。天樂人樂涅槃樂。復次是大慈。遍滿十方三世眾生乃至昆蟲。慈徹骨髓心不舍離。若三千大千世界眾生墮三惡道。若人一一皆代受其苦得脫苦已。以五所欲樂禪定樂世間最上樂。自恣與之皆令滿足。比佛慈悲千萬分中不及一分。何以故。世間樂欺誑不實不離生死故。問曰。法在佛心中一切皆大。何以故。但說慈悲為大。答曰。佛所有功德法應皆大故。問曰。若爾者何以但說慈悲為大。答曰。慈悲是佛道之根本。所以者何。菩薩見眾生老病死苦身苦心苦今世后世苦等諸苦所惱。生大慈悲救如是苦。然后發心求阿耨多羅三藐三菩提。亦以大慈悲力故。于無量阿僧祇世生死中心不厭沒。以大慈悲力故。久應得涅槃而不取證。以是故。一切諸佛法中慈悲為大。若無大慈大悲。便早入涅槃。復次得佛道時。成就無量甚深禪定解脫諸三昧。生清凈樂棄舍不受。入聚落城邑中。種種譬喻因緣說法。變化其身無量音聲將迎一切。忍諸眾生罵詈誹謗。乃至自作伎樂。皆是大慈大悲力。復次大慈大悲大名。非佛所作眾生名之。譬如師子大力。不自言力大。皆是眾獸名之。眾生聞佛種種妙法。知佛為祐利眾生故。于無量阿僧祇劫難行能行。眾生聞見是事。而名此法為大慈大悲。譬如一人有二親友。以罪事因緣故系之囹圄。一人供給所須一人代死。眾人言能代死者。是為大慈悲。佛亦如是。世世為一切眾生。頭目髓腦盡以布施。眾生聞見是事。即共名之為大慈大悲。如尸毗王。為救鴿故盡以身肉代之。猶不與鴿等。復以手攀稱欲以身代之。是時地為六種震動海水波蕩。諸天香華供養于王。眾生稱言為一小鳥所感乃爾。真是大慈大悲。佛因眾生所名故。言大慈大悲如是等無量本生是中悉應廣說。問曰。禪定等諸余功德。人不知故不名為大。智慧說法等能令人得道。何以不稱言大。答曰。佛智慧所能無有遍知者。大慈大悲故。世世不惜身命。舍禪定樂救護眾生人皆知之。于佛智慧可比類知。不能了了知。慈悲心眼見耳聞。處處變化大師子吼。是故可知。復次佛智慧細妙。諸菩薩舍利弗等。尚不能知何況余人。慈悲相可眼見耳聞故人能信受。智慧深妙不可測知。復次是大慈大悲。一切眾生所愛樂。譬如美藥人所樂服。智慧如服苦藥人多不樂。人多樂故稱慈悲為大。復次智慧者。得道人乃能信受。大慈悲相一切雜類皆能生信。如見像若聞說。皆能信受。多所饒益故。名為大慈大悲。復次大智慧。名舍相遠離相。大慈大悲為憐愍利益相。是憐愍利益法。一切眾生所愛樂。以是故名為大。是大慈大悲。如持心經中說。大慈大悲有三十二種。于眾生中行。是大慈大悲攝相緣。如四無量心說。復次佛大慈大悲等功德不應一切。如迦旃延法中。分別求其相。上諸論議師。雖用迦旃延法。分別顯示不應盡信受。所以者何。迦旃延說大慈大悲一切智慧。是有漏法系法世間法。是事不爾。何以故。大慈大悲名為一切佛法之根本。云何言是有漏法系法世間法。問曰。大慈悲雖是佛法根本故是有漏。如淤泥中生蓮華。不得言泥亦應妙。大慈大悲亦如是。雖是佛法根本不應是無漏。答曰。菩薩未得佛時大慈悲。若言有漏其失猶可。今佛得無礙解脫智故。一切諸法皆清凈。一切煩惱及習盡。聲聞辟支佛。不得無礙解脫智故煩惱習不盡。處處中疑不斷故心應有漏。諸佛無是事。何以故。說佛大慈悲應是有漏。問曰。我不敢不敬。佛以慈悲心。為眾生故生應是有漏。答曰。諸佛力勢不可思議。諸聲聞辟支佛。不能離眾生想而生慈悲。諸佛能離眾生想而生慈悲。所以者何。如諸阿羅漢辟支佛。十方眾生相不可得。而取眾生相生慈悲。今諸佛十方求眾生不可得。亦不取眾生相。而能生慈悲。如無盡意經中說。有三種慈悲。眾生緣法緣無緣。復次一切眾生中。唯佛盡行不誑法。若佛于眾生中。取相而行慈悲心。不名行不誑法。何以故。眾生畢竟不可得故。聲聞辟支佛。不名為盡行不誑法。故聲聞辟支佛。于眾生于法。若取相若不取相。不應難不悉行不誑法故。一切智能斷一切諸漏。能從一切有漏法中出。能作無漏因緣。是法云何自是有漏。問曰。無漏智各各有所緣。無有能悉緣一切法者。唯有世俗智。能緣一切法。以是故說一切智是有漏相。答曰。汝法中有是說。非佛法中所說。如人自持斗入市。不與官斗相應。無人用者。汝亦如是。自用汝法。不與佛法相應無人用者。無漏智慧。何以故。不能緣一切法。有漏智是假名虛誑勢力少故。不應真實緣一切法。汝法中自說能緣一切法。復次是聲聞法中十智。摩訶衍法中有十一智。名為如實相智。是十智入是如實智中。都為一智。所謂無漏智。如十方水入大海水中都為一味。是大慈大悲。佛三昧王三昧師子游戲三昧所攝。如是略說大慈大悲義

【經】菩薩摩訶薩欲得道慧。當習行般若波羅蜜。菩薩摩訶薩欲以道慧具足道種慧。當習行般若波羅蜜

【論】道名一道。一向趣涅槃。于善法中一心不放逸。道隨身念。道復有二道。惡道善道。世間道出世間道。定道慧道。有漏道無漏道。見道修道。學道無學道。信行道法行道。向道果道。無礙道解脫道。信解道見得道。慧解脫道俱解脫道。如是無量二道門。復有三道。地獄道畜生道餓鬼道。三種地獄熱地獄寒地獄黑闇地獄。三種畜生道。地行水行空行。三種鬼道餓鬼食不凈鬼神鬼。三種善道。人道天道涅槃道。人有三種。作罪者作福者求涅槃者。復有三種人。受欲行惡者。受欲不行惡者。不受欲不行惡者。天有三種。欲天色天無色天。涅槃道有三種。聲聞道辟支佛道佛道。聲聞道有三種。學道無學道非學非無學道。辟支佛道亦如是。佛道有三種。波羅蜜道方便道凈世界道。佛復有三道。初發意道。行諸善道。成就眾生道。復有三道。戒道定道慧道。如是等無量三道門。復有四種道。凡夫道聲聞道辟支佛道佛道。復有四種道。聲聞道辟支佛道菩薩道佛道。聲聞道有四種。苦道集道滅道道道。復有四沙門果道。復有四種道。觀身實相道。觀受心法實相道。復有四種道。為斷未生惡不善令不生道。為斷已生惡令疾滅道。為未生善法令生道。為已生善法令增長道。復有四種道。欲增上道精進增上道心增上道慧增上道。復有四圣種道。不擇衣食臥具醫藥樂斷苦修定。復有四行道。苦難道苦易道樂難道樂易道。復有四修道。一為今世樂修道。二生死智修道。三為漏盡故修道。四分別慧修道。復有四天道所謂四禪。復有四種道。天道梵道圣道佛道。如是等無量四道門。復有五種道。地獄道畜生餓鬼人天道。復有五無學眾道無學戒眾道乃至無學解脫知見眾道。復有五種凈居天道。復有五治道。復有五如法語道。復有五非法語道。復有五道凡夫道聲聞道辟支佛道菩薩道佛道。復有五道。分別色法道分別心法道分別心數道分別心不相應行道分別無為法道。復有五種道。苦諦所斷道集諦所斷道滅諦所斷道道諦所斷道思惟所斷道。如是等無量五法道門。復有六種道。地獄道畜生餓鬼人天阿修羅道。復有舍六塵道。復有六和合(舊云六種)道六神通道六種阿羅漢道六地修道六定道六波羅蜜道。一一波羅蜜各各有六道。如是等無量六道門。復有七道。七覺意道七地無漏道七想定道七凈道七善人道七財福道七法福道七助定道。如是等無量七道門。復有八道。八正道八解脫道八背舍道。如是等無量八道門。復有九道。九次第道九地無漏道九見斷道九阿羅漢道九菩薩道。所謂六波羅蜜。方便成就眾生凈佛世界。如是等無量九道門。復有十道。所謂十無學道十想道十智道十一切處道十不善道十善道乃至一百六十二道。如是等無量道門。如是諸道盡知遍知。是為道種慧。問曰。般若波羅蜜。是菩薩第一道。一相所謂無相。何以說是種種道。答曰。是道皆入一道中。所謂諸法實相。初學有種種別。后皆同一無有差別。譬如劫盡燒時。一切所有皆同虛空。復次為引導眾生故。菩薩分別說是種種道。所謂世間道出世間道等。問曰。云何菩薩住一相無相中。而分別是世間道是出世間道。答曰。世間名。但從顛倒憶想虛誑二法生。如幻如夢如轉火輪。凡夫人強以為世間。是世間皆從虛妄中來。今亦虛妄本亦虛妄。其實無生無作。但從內外六情六塵和合因緣生。隨凡夫所著故為說世間。是世間種種邪見。羅網如亂系相著。常往來生死中。如是知世間。何等是出世間道。如實知世間。即是出世間道。所以者何。智者求世間出世間。二事不可得。若不可得。當知假名為世間出世間。但為破世間故。說出世間。世間相即是出世間。更無所復有。所以者何。世間相不可得。是出世間是世間相常空。世間法定相不可得故。如是行者不得世間。亦不著出世間。若不得世間。亦不著出世間。愛慢破故不共世間諍。何以故。行者久知世間空無所有虛誑故。不作憶想分別。世間名五眾。五眾相假令十方諸佛求之。亦不可得。無來處無住處。亦無去處。若不得五眾來住去相。即是出世間。行者爾時觀是世間出世間實不可見。不見世間與出世間合。亦不見出世間與世間合。離世間亦不見出世間。離出世間亦不見世間。如是則不生二識。所謂世間出世間。若舍世間不受出世間。是名出世間。若菩薩能如是知。則能為眾生。分別世間出世間道。有漏無漏一切諸道。亦如是入一相。是名道種慧

【經】欲以道種慧具足一切智。當習行般若波羅蜜。欲以一切智具足一切種智。當習行般若波羅蜜

【論】問曰。一切智一切種智。有何差別。答曰。有人言無差別。或時言一切智。或時言一切種智。有人言總相是一切智。別相是一切種智。因是一切智。果是一切種智。略說一切智。廣說一切種智。一切智者。總破一切法中無明闇。一切種智者。觀種種法門破諸無明。一切智譬如說四諦。一切種智譬如說四諦義。一切智者。如說苦諦。一切種智者。如說八苦相。一切智者。如說生苦。一切種智者。如說種種眾生處處受生。復次一切法名眼色乃至意法。是諸阿羅漢辟支佛。亦能總相知無常苦空無我等。知是十二入故。名為一切智。聲聞辟支佛尚不能盡別相知一眾生生處好丑事業多少。未來現在世亦如是。何況一切眾生。如一閻浮提中金名字。尚不能知。何況三千大千世界。于一物中種種名字若天語若龍語。如是等種種語言名金尚不能知。何況能知金因緣生處好惡貴賤因而得福因而得罪因而得道。如是現事尚不能知。何況心心數法。所謂禪定智慧等諸法。佛盡知諸法總相別相故。名為一切種智。復次后品中佛自說一切智是聲聞辟支佛事。道智是諸菩薩事。一切種智是佛事。聲聞辟支佛。但有總一切智。無有一切種智。復次聲聞辟支佛。雖于別相有分。而不能盡知故。總相。受名佛一切智一切種智皆是真實。聲聞辟支佛但有名字。一切智譬如晝燈。但有燈名無有燈用。如聲聞辟支佛。若有人問難。或時不能悉答不能斷疑。如佛三問舍利弗而不能答。若有一切智云何不能答。以是故但有一切智名勝于凡夫。無有實也。是故佛是實一切智一切種智。有如是無量名字。或時名佛為一切智人。或時名為一切種智人。如是等略說一切智一切種智種種差別。問曰。如經中說。行六波羅蜜三十七品十力四無所畏等諸法得一切智。何以故。此中說但用道種智得一切智。答曰。汝所說六波羅蜜等即是道。知是道行是道。得一切智何所疑。復次初發心。乃至坐道場。于其中間一切善法。盡名為道。此道中分別思惟而行。是名道智。如此經后說道智是菩薩事。問曰。佛道事已備故不名道智。阿羅漢辟支佛諸功德未備。何以不名道智。答曰。阿羅漢辟支佛道。自于所行亦辦。是故不名道智道是行相故。復次此經中說聲聞辟支佛。聲聞中不攝三道故。此中不說佛道大故名為道智。聲聞辟支佛道小故不名道智。復次菩薩摩訶薩。自行道亦示眾生各各所行道。以是故說名菩薩行道智得一切智。問曰。何等是一切智所知一切法。答曰。如佛告諸比丘。為汝說一切法。何等是一切法。所謂眼色耳聲鼻香舌味身觸意法。是十二入名一切法。復有一切法。所謂名色如佛說利眾經中偈

　若欲求真觀　　但有名與色
　若欲審實知　　亦當知名色
　雖癡心多想　　分別于諸法
　更無有異事　　出于名色者　

復次一切法。所謂色無色法。可見不可見。有對無對。有漏無漏。有為無為。心非心。心相應非心相應。共心生不共心生。隨心行不隨心行。從心因不從心因。如是等無量二法門攝一切法。如阿毗曇攝法品中說。復次一切法。所謂善法不善法無記法。見諦所斷思惟所斷不斷法。有報法無報法。非有報非無報法。如是等無量三法門攝一切法。復次一切法。所謂過去法未來法現在法。非過去未來現在法。欲界系法色界系法無色界系法不系法。從善因法。從不善因法從無記因法。從非善非不善非無記因法。有緣緣法無緣緣法。有緣緣亦無緣緣法。非有緣緣非無緣緣法。如是等無量四法門攝一切法。復次一切法。所謂色法心法心數法。心不相應諸行法。無為法四諦及無記無為。如是等無量五法門攝一切法。復次一切法。所謂五眾及無為苦諦所斷法。集諦滅諦道諦思惟所斷法不斷法。如是等無量六法門攝一切法。七八九十等諸法門。是阿毗曇分別義。復次一切法。所謂有法無法。空法實法。所緣法能緣法。聚法散法等。復次一切法。所謂有法無法。亦有亦無法。空法實法。非空非實法。所緣法能緣法。非所緣非能緣法。復次一切法。所謂有法無法。亦有亦無法。非有非無法。空法不空法。空不空法非空非不空法。生法滅法生滅法。非生非滅法。不生不滅法。非不生非不滅法。不生不滅亦非不生非不滅法。非不生非不滅亦非不不生亦非不不滅法。復次一切法。所謂有法無法有無法非有非無法舍是四句。法空不空生滅不生不滅五句皆亦如是。如是等種種無量阿僧祇法門所攝諸法。以是無礙智慧。盡遍知上諸法。名為一切智一切種智。問曰。一切眾生皆求智慧。云何獨佛一人得一切智。答曰。佛于一切眾生中第一故。獨得一切智。如佛所說。無足二足四足多足。有色無色有想無想非有想非無想等。一切眾生中佛最第一。譬如須彌山于眾山中自然最第一。如四大中火最有力能照能燒。佛亦如是。于一切眾生中。最第一故得一切智。問曰。佛何以故于一切眾生中獨最第一。答曰。如先答得一切智故。今當更說。佛自利益亦利益他故。于眾生中最第一。如一切照中日為第一。一切人中轉輪圣王最第一。一切蓮華中青蓮華為第一。一切陸生華須曼色第一。一切木香中牛頭栴檀為第一。一切珠中如意珠為第一。一切諸戒中圣戒為第一。一切解脫中不壞解脫為最第一。一切清凈中解脫為第一。一切諸諦中空觀為第一。一切諸法中涅槃為第一。如是等無量各各第一。佛亦如是。于一切眾生中最為第一故。獨得一切智。復次佛從初發意。以大誓莊嚴一切衰沒眾生。欲拯濟故盡遍行諸善道。無善不集無苦不行。皆集一切諸佛功德。如是等種種無量因緣故。佛于一切眾生中。獨第一。問曰。三世十方諸佛亦有是功德。何以故。言佛獨第一。答曰。除諸佛為余眾生故。言佛獨第一。諸佛第一功德。復次薩婆若多者。薩婆秦言一切若秦言智多秦言相一切如先說。名色等諸法。佛知是一切法一相異相漏相非漏相作相非作相等一切法。各各相各各力各各因緣各各果報各各性各各得各各失。一切智慧力故。一切世一切種盡遍解知。以是故說欲以道種智具足得一切智。當習行般若波羅蜜。欲以一切智具足一切種智。當習行般若波羅蜜。問曰。如佛得佛道時。以道智得具足一切智一切種智。今何以言以一切智得具足一切種智。答曰。佛得道時。以道智雖具足得一切智得具足一切種智。而未用一切種智。如大國王得位時境土寶藏皆已得。但未開用

【經】欲以一切種智斷煩惱習。當習行般若波羅蜜。舍利弗。菩薩摩訶薩應如是學般若波羅蜜。【論】問曰。一心中得一切智一切種智。斷一切煩惱習。今云何言以一切智具足得一切種智。以一切種智斷煩惱習。答曰。實一切一時得。此中為令人信般若波羅蜜故。次第差品說。欲令眾生得清凈心。是故如是說。復次雖一心中得。亦有初中后次第。如一心有三相。生因緣住住因緣滅。又如心心數法不相應諸行及身業口業。以道智具足一切智。以一切智具足一切種智。以一切種智斷煩惱習亦如是。先說一切種智。即是一切智。道智名金剛三昧。佛初心即是一切智一切種智。是時煩惱習斷。一切智一切種智相先已說。斷一切煩惱習者。煩惱名略說則三毒。廣說則三界九十八使是名煩惱。煩惱習名煩惱殘氣。若身業口業不隨智慧。似從煩惱起。不知他心者。見其所起生不凈心。是非實煩惱久習煩惱故。起如是業。譬如久鎖腳人卒得解脫。行時雖無有鎖猶有習在。如乳母衣久故垢著。雖以淳灰凈浣。雖無有垢垢氣猶在衣。如圣人心垢。如諸煩惱。雖以智慧水浣。煩惱垢氣猶在。如是諸余賢圣。雖能斷煩惱不能斷習。如難陀淫欲習故。雖得阿羅漢道。于男女大眾中坐。眼先視女眾而與言語說法。如舍利弗嗔習故。聞佛言舍利弗食不凈食。即便吐食終不復受請。又舍利弗自說偈言

　覆罪妄念人　　無智而懈怠
　終不欲令此　　妄來近我住　

如摩訶迦葉嗔習故。佛滅度后集法時。敕令阿難六突吉羅懺悔。而復自牽阿難手出。不共汝漏未盡不凈人集法。如畢陵迦婆蹉。常罵恒神為小婢。如摩頭婆和吒跳戲習故。或時從衣枷踔上梁。從梁至枰從枰至閣。如憍梵缽提牛業習故。常吐食而齝。如是等諸圣人。雖漏盡而有煩惱習。如火焚薪已灰炭猶在火力薄故不能令盡。若劫盡時火燒三千大千世界無復遺余火力大故。佛一切智火亦如是。燒諸煩惱無復殘習。如一婆羅門。以五百種惡口眾中罵佛。佛無異色亦無異心。此婆羅門心伏。還以五百種語贊佛。佛無喜色亦無悅心。于此毀譽心色無變。又復旃遮婆羅門女。帶杅謗佛。佛無慚色事情既露佛無悅色。轉法輪時贊美之聲。滿于十方心亦不高。孫陀利死惡聲流布心亦不下。阿羅毗國土風寒又多蒺[卄/梨]。佛于中坐臥不以為苦。又在天上歡喜園中。夏安居時坐劍婆石。柔軟清潔如天綩綖。亦不以為樂受。大天王跽奉天食不以為美。毗蘭若國食馬麥不以為惡。諸大國王供奉上饌不以為得。入薩羅聚落空缽而出不以為失。提婆達多于耆阇崛山。推石壓佛佛亦不憎。是時羅睺羅。敬心贊佛佛亦不愛。阿阇貰縱諸醉象。欲令害佛佛亦不畏降伏狂象。王舍城人益加恭敬。持香華纓絡出供養佛佛亦不喜。九十六種外道。一時和合議言。我等亦皆是一切智人。從舍婆提來欲共佛論議。爾時佛以神足從臍放光。光中皆有化佛。國王波斯匿。亦命之令來于其坐上尚不能得動。何況能得與佛論議。佛見一切外道賊來。心亦無退破是外道。諸天世人倍益恭敬供養心亦不進。如是等種種因緣來。欲毀佛佛不可動。譬如真閻浮檀金。火燒不異捶打磨斫不敗不異。佛亦如是經諸毀辱誹謗論議不動不異。以是故知佛諸煩惱習都盡無余。問曰。諸阿羅漢辟支佛。同用無漏智斷諸煩惱習。何以有盡不盡。答曰。先已說智慧力薄如世間火。諸佛力大如劫盡火。今當更答。聲聞辟支佛集諸功德智慧不久。或一世二世三世。佛智慧功德。于無量阿僧祇劫。廣修廣習善法久熏故。于煩惱習無復余氣。復次佛于一切諸功德。皆已攝盡故。乃至諸煩惱習氣永盡無余。何以故。諸善法功德。消諸煩惱故。諸阿羅漢于此功德不盡得故。但斷世間愛直入涅槃。復次佛斷結使智慧力甚利。用十力為大刀。以無礙智直過故斷諸結使盡。無復遺余。譬如人有重罪國王大嗔誅其七世根本令無遺余。佛亦如是于煩惱重賊誅拔根本令無遺余。以是故說欲以一切種智斷一切煩惱習。當習行般若波羅蜜。問曰。但斷習亦除煩惱。答曰。有人言。斷煩惱及習俱盡。如先說習盡無余。阿羅漢辟支佛。但斷煩惱不能斷習。菩薩斷一切煩惱及習。令盡無余。有人言。佛久已遠欲。如佛說我見定光佛已來已離欲。以方便力故。現有生死妻子眷屬。有人言。從得無生法忍來。得諸法實相故。一切煩惱及習盡。有人言。佛從初發意來有煩惱。至坐道場于后夜時。斷一切煩惱及習。問曰。如是種種說何者為實。答曰。皆是佛口所說故無有不實。聲聞法中。佛以方便力故現受人法。有生老病寒熱饑渴等。無人生而無煩惱者。是故佛亦應隨人法有煩惱。于樹王下外先破魔軍。內滅結使賊。破外內賊故。成阿耨多羅三藐三菩提。人皆信受是人能為是事。我等亦當學習是事。若言久來無煩惱若從然燈佛得無生法忍來斷煩惱盡。是亦方便說。令諸菩薩歡喜故。若菩薩久已斷一切煩惱。成佛時復何所為。問曰。佛有種種事。斷結使是一事。余有凈佛國土成就眾生等未具。以具足眾事故名為佛。答曰。若爾者佛言斷結使是末后身。人若都無結使云何得生。問曰。從得無生法忍已來。常得法性生身變化不。答曰。化法要有化主然后能化。若得無生法忍斷一切結使。死時舍是肉身無有實身誰為變化。以是故知得無生已來。不應盡結使。復次聲聞人言。菩薩不斷結使乃至坐道場然后斷。是為大錯。何以故汝法中說。菩薩已滿三阿僧祇劫。后更有百劫中。常得宿命智自憶迦葉佛時。作比丘名郁多羅修行佛法。云何今六年苦行修邪道法。日食一麻一米。后身菩薩一日尚不應謬。何況六年。嗔亦如是從久遠世時作毒蛇。獵者生剝其皮猶尚不嗔。云何最后身而嗔五人。以是故知聲聞人受佛義為錯。佛以方便力。欲破外道故。現六年苦行。汝言嗔五人者是為方便。亦是嗔習非煩惱也。今當如實說。菩薩得無生法忍。煩惱已盡習氣未除故因習氣受。及法性生身能自在化生。有大慈悲為眾生故。亦為滿本愿故。還來世間。具足成就余殘佛法故。十地滿坐道場。以無礙解脫力故。得一切智一切種智斷煩惱習。摩訶衍人言。得無生法忍菩薩一切煩惱及習都盡。亦是錯若都盡與佛無異。亦不應受法性生身。以是故菩薩得無生法忍。舍生身得法性生身。若言至坐道場一切煩惱及習俱斷。是語亦非。所以者何。若菩薩具有三毒者。云何能集無量佛法。譬如毒瓶雖著甘露皆不中食。菩薩集諸純凈功德乃得作佛。若雜三毒。云何能具足清凈佛法。問曰。觀諸法實相。及修悲心故。能令三毒薄故。能集清凈功德。答曰。薄三毒。可得轉輪圣王諸天王身。欲得佛功德身無有是事。三毒斷習未盡。可得集諸功德。復次薄名如離欲人。斷下地結猶有上地煩惱。又如須陀洹。見諦所斷結盡。思惟所斷未盡。是名為薄。如佛說斷三結薄淫怒癡。名為斯陀含。汝若言薄應當是斷。以是故得無生法忍時斷煩惱。得佛時斷煩惱習。是則實說

【經】復次舍利弗。菩薩摩訶薩欲上菩薩位。當學般若波羅蜜

【論】菩薩位者。無生法忍是。得此法忍觀一切世間空心無所著。住諸法實相中。不復染世間。復次般舟般三昧是菩薩位。得是般舟般三昧。悉見現在十方諸佛。從諸佛聞法斷諸疑網。是時菩薩心不動搖。是名菩薩位。復次菩薩位者。具足六波羅蜜生方便智。于諸法實相亦不住。自知自證不隨他語。若魔作佛形來心亦不惑。復次入菩薩法位力故。得名阿鞞跋致菩薩。復次菩薩摩訶薩。入是法位中。不復墮凡夫數。名為得道人。一切世間事。欲壞其心不能令動。閉三惡趣門。墮諸菩薩數中。初生菩薩家。智慧清凈成熟。復次住頂不墮。是名菩薩法位。如學品中說。上位菩薩不墮惡趣。不生下賤家。不墮聲聞辟支佛地。亦不從頂墮。問曰云何為頂墮。答曰如須菩提語舍利弗。若菩薩摩訶薩。無方便心行六波羅蜜。入空無相無作中。不能上菩薩位。亦不墮聲聞辟支佛地。愛著諸功德法。于五眾無常苦空無我取相心著。言是道是非道是應行是不應行。如是等取相分別。是菩薩頂墮。何等是住頂如上所說。諸法愛斷于愛斷法亦復不取。如住頂義中說。若菩薩摩訶薩。行般若波羅蜜時。內空中不見外空。外空中不見內空。外空中不見內外空內外空中不見外空。乃至無法有法空亦如是。復次上位菩薩。得無等等心亦不自高。知心相真空。諸有無等戲論滅。問曰。何以故聲聞法中名為正位。此菩薩法中位但名位。答曰。若言正位亦無咎。所以者何。若言菩薩法位是則為正。聲聞法中但言位。不言聲聞位。以是故言正位。復次學聲聞人。無大慈悲心。智慧不利故未生厭心。多求諸法生種種邪見疑悔。菩薩摩訶薩。大慈愍一切故。多求度脫眾生老病死苦。不求分別種種戲論。譬如長者有一子愛之甚重。其子得病但求良藥能差病者。不求分別諸藥名字。取之時節合和分數。以是故諸菩薩。從果觀十二因緣。不從因觀。見多者從因觀。愛多者從果觀。諸聲聞人因即位故有正位。菩薩邪位薄故。但名菩薩位。問曰。聲聞法中。從苦法忍乃至道比忍。名為正位。如經中說。三惡道中不可得三事。所謂正位圣果漏盡。破戒邪見五逆罪等亦如是。從得何法名為菩薩位。答曰。發意修行大悲。方便具足行是四法。得入菩薩位。如聲聞法中先具說四種善根。暖法頂法忍法世間第一法。然后入苦法忍正位。問曰。修行皆攝四法。何以故差別為四。答曰。初發意雖有修行。不久修故不名修行如在家。雖終日不住不名為行。復次發意時但有意愿。行時造作以財與人受持禁戒。如是等行六波羅蜜。是名修行。修行已以般若波羅蜜。知諸法實相。以大悲心愍念眾生。不知是諸法實相。染著世間虛誑法。受種種身苦心苦。是更受大悲名故。不名修行方便者。具足般若波羅蜜故知諸法空。大悲心故憐愍眾生。于是二法以方便力不生染著。雖知諸法空方便力故亦不舍眾生。雖不舍眾生。亦知諸法實空。若于是二事等即得入菩薩位。如聲聞人。于定慧二法等故。是時即得入正位。是法雖有行更有余名字不名修行。從初發意乃至坐道場。于其中間所行皆名修行。小小差別有異。名字為易解故。譬如有人初發阿耨多羅三藐三菩提意。欲度脫一切眾生老病死等身心諸苦。作大誓莊嚴功德慧明二事因緣故所愿皆滿。是二事有六分修行。名為六波羅蜜。布施持戒忍辱是功德分。精進禪定智慧是慧明分。修行六波羅蜜。知是諸法相。甚深微妙難解難知。作是念眾生。著三界諸法。以何因緣令眾生得是諸法相。當以具足諸功德清凈智慧成就。佛身三十二相八十隨形好。光明具足神通無量。以十力四無所畏十八不共法四無礙智。觀應可度者說法開化。譬如金翅鳥王普觀諸龍命應盡者。以翅摶海令水兩辟取而食之。佛亦如是。以佛眼觀十方世界五道眾生。誰應得度。初現神足次為示其心趣。以此二事除三障礙而為說法拔三界眾生。得佛力無量神通。假令虛妄猶尚可信。何況實說是名方便。復次菩薩以般若波羅蜜。知諸法相念其本愿。欲度眾生作是思惟。諸法實相中眾生不可得當云何度。復作是念。諸法實相中眾生雖不可得。而眾生不知是諸法相故。欲令知是實相。復次是實法相。亦不礙眾生。實法相者名為無所除壞。亦無所作是名方便。具足是四法得入菩薩位

【經】欲過聲聞辟支佛地住阿鞞跋致地。當學般若波羅蜜

【論】問曰。菩薩入法位時。即已過聲聞辟支佛地。住阿鞞跋致地。何以故復說。答曰。雖三事一時。諸法各各相應當次第贊。如一心中一時得無漏五根而各各分別說其相。菩薩入法位時。斷若干結使。得若干功德。過是地住是地唯佛能知。亦欲引導諸菩薩故。佛種種贊說。如此經始佛在耆阇崛山。與五千比丘俱。皆是阿羅漢。諸漏已盡所作已辦等。阿羅漢即是漏盡。漏盡者即是所作已辦等。亦為引導余人。令心清凈故。種種贊說無咎。此亦如是入法位即是過阿羅漢辟支佛地。住阿鞞跋致地。復次因入法位故。得過阿羅漢辟支佛地。住阿鞞跋致地。問曰。入法位中過老病死。及斷諸結使。破三惡道等如先說。何以但說過聲聞辟支佛地。亦住種種功德。何以故。但說住阿鞞跋致地。答曰。舍諸惡事得諸功德。后當次第說及所住功德。諸法當須次第。不可一時頓說。復次菩薩初發意時所可怖畏無過聲聞辟支佛地。正使墮地獄無如是怖畏。不永破大乘道故。阿羅漢辟支佛。于此大乘以為永滅。譬如空地有樹名舍摩梨。觚枝廣大眾鳥集宿。一鴿后至住一枝上。其枝及觚即時壓折。澤神問樹神。大鳥雕鷲皆能任持。何至小鳥便不自勝。樹神答言。此鳥從我怨家尼俱盧樹上來。食彼樹果來棲我上。必當放糞子墮地者惡樹復生為害必大。以是故于此一鴿大懷憂畏。寧舍一枝所全者大。菩薩摩訶薩亦如是。于諸外道魔眾及諸結使惡業無如是畏。如阿羅漢辟支佛。何以故。聲聞辟支佛。于菩薩邊亦如彼鴿。壞敗大乘心永滅佛業。以是故但說過聲聞辟支佛地。住阿鞞跋致地者。從初發意已來。常喜樂住阿鞞跋致地。聞諸菩薩多退轉故。發意時作愿。何時當得過聲聞辟支佛地住阿鞞跋致地。以是故說住阿鞞跋致地。問曰。何等是阿鞞跋致地。答曰。若菩薩能觀一切法不生不滅不不生不不滅不共非不共。如是觀諸法。于三界得脫。不以空不以非空。一心信忍十方諸佛所用實相智慧。無能壞無能動者。是名無生忍法。無生忍法即是阿鞞跋致地。復次入菩薩位是阿鞞跋致地。過聲聞辟支佛地。亦名阿鞞跋致地。復次住阿鞞跋致地。世世常得果報神通不失不退。若菩薩得此二法。雖得諸法實相。而以大悲不舍一切眾生。復有二法。一者清凈智慧。二者方便慧。復有二法。一者深心念涅槃。二者所作不離世間。譬如大龍。尾在大海頭在虛空。震電雷霆而降大雨。復次阿鞞跋致菩薩。得是諸法實相智慧。世世不失終不暫離。于諸佛深經。終不疑亦不作礙。何以故。我未得一切智慧故。不知何方便何因緣故。如是說。阿鞞跋致菩薩。常以深心終不生惡。阿鞞跋致以深心集諸善。淺心作諸不善。問曰。若阿鞞跋致相。得無生法忍。云何以淺心作諸不善。答曰。有二種阿鞞跋致。一者得無生忍法。二者雖未得無生忍法。佛知其過去未來所作因緣。必得作佛。為利益傍人故為其授記。是菩薩生死肉身結使未斷。于諸凡夫中為最第一。是亦名阿鞞跋致相。若得無生忍法斷諸結使此則清凈。末后肉身盡得法性生身。結使所不礙不須教誡。如大恒河中船不須將御自至大海。復次有初發意生大心。斷諸煩惱知諸法實相。便得阿鞞跋致。有但行檀波羅蜜。便具足六波羅蜜。乃至般若波羅蜜亦如是。有行六波羅蜜。未得阿鞞跋致。于眾生中生大悲心。是時便得阿鞞跋致。有得悲心而作是念。若諸法皆空則無眾生誰可度者。是時悲心便弱。或時以眾生可愍。于諸法空觀弱。若得方便力于此二法等無偏黨。大悲心不妨諸法實相。得諸法實相不妨大悲。生如是方便。是時便得入菩薩法位。住阿鞞跋致地。如往生品中說。復次阿鞞跋致相。如后阿鞞跋致二品中說

大智度論卷第二十七大智度論初品中欲住六神通釋論第四十三(卷二十八)

　　　　圣者龍樹造


　　　　后秦龜茲國鳩摩羅什譯


【經】菩薩摩訶薩欲住六神通。當學般若波羅蜜

【論】問曰。如贊菩薩品中。言諸菩薩皆得五神通。今何以言欲住六神通。答曰。五通是菩薩所得。今欲住六神通是佛所得。若菩薩得六神通可如來難。問曰。往生品中說。菩薩住六神通至諸佛國。云何言菩薩皆得五通。答曰。第六漏盡神通有二種。一者漏習俱盡。二者漏盡而習不盡。習不盡故言皆得五通。漏盡故言住六神通。問曰。若菩薩漏盡。云何復生云何受生。一切受生皆由愛相續故有。譬如米雖得良田時澤終不能生。諸圣人愛糠已脫故。雖有有漏業生因緣不應得生。答曰。先已說菩薩入法位。住阿鞞跋致地。末后肉身盡得法性生身。雖斷諸煩惱。有煩惱習因緣故。受法性生身非三界生也。問曰。阿羅漢煩惱已盡習亦未盡。何以不生。答曰。阿羅漢無大慈悲。無本誓愿度一切眾生。又以實際作證已離生死故

復次先已答有二種漏盡。此中不說菩薩得漏盡通。自言欲得六神通者。當學般若波羅蜜。六神通義如后品中佛所說。上贊菩薩品。亦已說菩薩五神通義。問曰。神通有何次第。答曰。菩薩離五欲得諸禪有慈悲故。為眾生取神通。現諸希有奇特之事。令眾生心清凈。何以故。若無希有事。不能令多眾生得度。菩薩摩訶薩。作是念已系心身中虛空。滅粗重色相。常取空輕相。發大欲精進心。智慧籌量心力能舉身。未籌量已。自知心力大能舉其身譬如學趠。常壞色粗重相。常修輕空相。是時便能飛。二者亦能變化諸物。令地作水水作地風作火火作風。如是諸大皆令轉易。令金作瓦礫瓦礫作金。如是諸物各能令化。變地為水相。常修念水令多不復憶念地相。是時地相如念即作水。如是等諸物皆能變化。問曰。若爾與一切入有何等異。答曰。一切入是神通初道。先已一切入背舍勝處柔伏其心。然后易入神通。復次一切入中。一身自見地變為水余人不見。神通則不然。自見實是水他人亦見實水。問曰。一切入亦是大定。何以不能令是實水己身他人皆見。答曰。一切入觀處廣。但能令一切是水相。而不能令實是水。神通不能遍一切。而能令地轉為水便是實水。以是故二定力各別。問曰。二定變化事為實為虛。若實云何石作金地作水。若虛云何圣人而行不實。答曰。皆實圣人無虛也。三毒已拔故。以一切法各各無定相故。可轉地或作水相。如酥膠蠟是地類。得火則消為水則成濕相。水得寒則結成冰而為堅相。石汁作金金敗為銅或還為石。眾生亦如是。惡可為善善可為惡。以是故知一切法無定相故。用神通力變化實而不誑。若本各各定相則不可變三者諸賢圣神通。于六塵中隨意自在。見好能生厭想。見丑能生樂想。亦能離好丑想行舍心。是名三種神通。此自在神通唯佛具足。菩薩得是神通。游諸佛國于諸異國語言不同。及在遠微細眾生不聞故。求天耳通常憶念種種多眾大聲取相修行。常修習故。耳得色界四大造清凈色。得已便得遠聞。于天人音聲粗細遠近通達無礙。問曰。如禪經中說。先得天眼見眾生而不聞其聲故。求天耳通既得天眼天耳。見知眾生身形音聲。而不解語言種種憂喜苦樂之辭故。求辭無礙智。但知其辭而不知其心故。求知他心智。知其心已。未知本所從來故。求宿命通。既知所來欲治其心病故。求漏盡通。得具足五通已。不能變化故所度未廣。不能降化邪見大福德人。是故求如意神通。應如是次第。何以故。先求如意神通。答曰。眾生粗者多細者少。是故先以如意神通。如意神通能兼粗細度人多故是以先說。復次諸神通。得法異數法異。得法者多先求天眼以易得故。行者用日月星宿珠火。取是等光明相。常勤精進善修習故晝夜無異。若上若下若前若后。等一明徹無所掛礙。是時初得天眼神通。余次第得如先說。復次佛如所自得。為人說次第。佛初夜分得一通一明。所謂如意通宿命明。中夜分得天耳通天眼明。后夜分得知他心智通漏盡明。求明用功重故在后說。通明次第得如四沙門果。大者在后。問曰。若天眼易得故在前。菩薩何以不先得天眼。答曰。菩薩于諸法皆易無難。余人鈍根故有難有易。復次初夜時魔王來欲與佛戰。菩薩以神通力種種變化令魔兵器皆為瓔珞。降魔已續念神通。欲令具足。生心即入便得。具足神通降魔已。自念一身云何得大力。便求宿命明自知世世積福德力故。中夜時魔即還去寂寞無聲。慈愍一切故。念魔眾聲。生天耳神通及天眼明。用是天耳聞十方五道眾生苦樂聲。聞聲已欲見其形。而以障蔽不見故求天眼后夜時既見眾生形。欲知其心故求他心智知眾生心。皆欲離苦求樂。是故菩薩求漏盡神通。于諸樂中漏盡最勝。令眾生得之。問曰。菩薩已得無生法忍。世世常得果報神通。今何以自疑既見眾生而不知其心。答曰。有二種菩薩。一者法性生身菩薩。二者為度眾生故。方便受人法。身生凈飯王家。出四城門。問老病死人。是菩薩坐樹王下具六神通。復次菩薩神通先有而未具足。今于三夜所得。是佛神通行人法故。自疑無咎。問曰。六神通次第。常初天眼后漏盡通。亦有不爾時耶。答曰。多先天眼后漏盡智。或時隨所好修。或先天耳或先神足。有人言。初禪天耳易得。有覺觀四心故。二禪天眼易得。眼識無故心攝不散故。三禪如意通易得。身受快樂故。四禪諸通皆易得。一切安隱處故。宿命等三神通義。如十力中說

【經】欲知一切眾生意所趣向。當學般若波羅蜜

【論】問曰。六通中已說知他心通。今何以重說。答曰。知他心通境界少。但知欲界色界現在眾生心心數法。不知過去未來及無色界眾生心心數法。凡夫通于上四禪地隨所得通處已下。遍知四天下眾生心心數法。聲聞通于上四禪地隨所得通處已下遍知千世界眾生心心數法。辟支佛通于上四禪地隨所得通處已下遍知百千世界眾生心心數法。上地鈍根者。不能知下地利根者心心數法。凡夫不知聲聞心心數法。聲聞不知辟支佛心心數法。辟支佛不知佛心心數法。以是故說欲知一切眾生心所趣向當學般若波羅蜜。問曰。以何智能知一切眾生心心數法。答曰。諸佛有無礙解脫。入是解脫中。能知一切眾生心心數法。諸大菩薩得相似無礙解脫。亦能知一切眾生心心數法。新學菩薩欲得是大菩薩無礙解脫及佛無礙解脫。以此無礙解脫知一切眾生心心數法。大菩薩欲得佛無礙解脫。以是故雖已說知他心通。更說欲知一切眾生心所趣向當學般若波羅蜜。問曰。心所趣向。心為去為不去。若去此則無心猶若死人。若不去云何能知。如佛言依意緣法意識生意。若不去則無和合。答曰。心不去不住而能知。如般若波羅蜜中說。一切法無來無去相。云何言心有來去。又言諸法生時無所從來。滅時無所去。若有來去即墮常見。諸法無有定相。以是故但以內六情外六塵和合生六識。及生六受六想六思。以是故心如幻化。能知一切眾生心心數法。無有知者無有見者。如嘆摩訶衍品中言。若一切眾生心心數法。性實有不虛誑者。佛不能知一切眾生心心數法。以一切眾生心心數法性實虛誑無來無去故。佛知一切眾生心心數法。譬如比丘貪求者不得供養。無所貪求則無所乏短。心亦如是。若分別取相則不得實法。不得實法故不能通達知一切眾生心心數法。若不取相無所分別則得實法。得實法故能通達。知一切眾生心心數法無所掛礙。問曰。一切眾生諸心可得悉知不。若悉知則眾生有邊。若不知何以故說欲知一切眾生心所趣向。云何佛有一切種智。答曰。一切眾生心心數法可得悉知。何以故如經中說。一切實語中佛最第一。若不能悉知一切眾生心得其邊際者。佛何以言悉知。亦不名一切智人。而佛語皆實。必應實有一切智人。復次眾生雖無邊。一切種智亦無邊。譬如函大蓋亦大。若智慧有邊眾生無邊者應有是難。今智慧及眾生俱無邊故。汝難非也。復次若言有邊無邊。此二于佛法中是置答。是十四事虛妄無實無益故。不應以為難。問曰。若有邊無邊二俱不實。而佛處處說無邊。如眾生有癡愛已來。無始無邊十方亦無邊際。答曰眾生無邊。佛智慧無邊。是為實。若人著無邊取相戲論故。佛說是邪見。譬如世間常無常二俱顛倒入十四難中。而佛多以無常度眾生少用有常。若著無常取相戲論。佛說是邪見虛妄。若不著無常。知無常即是苦苦即是無我無我即是空。能如是依無常觀。入諸法空便是實。以是故知無常入真諦中。是實十四難中。以著因緣故說是邪見。是故說無常以明無邊。無邊故眾生生厭生死長久。譬如波梨國四十比丘。俱行十二凈行來至佛所。佛為說厭行。佛問比丘五恒河伽藍牟那薩羅由阿脂羅婆提摩醯。從所來處流入大海。其中間水為多少。比丘言。甚多。佛言。但一人一劫中作畜生時。屠割剝刺。或時犯罪截其手足。斬其身首。如是等血多于此水。如是無邊大劫中。受身出血不可稱數。啼哭流淚及飲母乳亦如是。計一劫中一人積骨。過于鞞浮羅大山。(丹注云此山天竺以人常見易信故說也)如是無量劫中受生死苦。諸比丘聞是已。厭患世間即時得道。復次聞十方眾生無邊故。心生歡喜受不殺戒。得無邊福德。以是因緣故。初發意菩薩一切世間眾生皆應供養。何以故。為度無邊世界眾生故。功德亦無邊。有如是等益故說無邊。以是故說悉知一切眾生心所趣向。如日照天下一時俱至無不遍明

【經】菩薩摩訶薩欲勝一切聲聞辟支佛智慧。當學般若波羅蜜

【論】問曰。何等是聲聞辟支佛智慧。答曰。以總相別相。觀諸法實相。是聲聞智慧。如經中說。初以分別諸法智慧。后用涅槃智慧。分別諸法智慧是別相。涅槃智慧是總相。復次知是法為解是法為縛。是流轉是來還是生是滅是味是患是逆是順是此岸是彼岸是世間是出世間。如是等分別二門諸法。名為聲聞智慧。復次三種智慧知五受眾。如是集如是散如是出是味是患是離。三解脫門相應智。如是等分別三門諸法。復次四種智慧。四念處智法智比智他心智世智。苦智集智滅智道智。不凈智無常智苦智無我智。無常智苦智空智無我智。法智比智盡智無生智。如是等分別四門諸法。復次從苦法智忍慧。乃至空空三昧無相無相三昧。無作無作三昧智。于其中間所有智慧。盡是聲聞智慧略說厭世間。念涅槃離三界。斷諸煩惱得最上法所謂涅槃是名聲聞智慧。復次如般若波羅蜜義品中說。菩薩智慧相與聲聞智慧是一智慧。但無方便無大誓莊嚴無大慈大悲。不求一切佛法不求一切種智知一切法。但厭老病死。斷諸愛系直趣涅槃為異。問曰。聲聞如是。辟支佛智慧云何。答曰。聲聞智慧即是辟支佛智慧。但時節利根福德有差別。時名佛不在世亦無佛法。以少因緣出家得道。名辟支佛。利根名異法相是同。但智慧深入得辟支佛道。福德名有相。或一相二相。乃至三十一相。若先佛法中得圣法。法滅后成阿羅漢。名為辟支佛。身無有相。有辟支佛第一疾者四世行。久者乃至百劫行。如聲聞疾者三世。久者六十劫。此義先已廣說。問曰。如佛說有四種沙門果。四種圣人須陀洹乃至阿羅漢。五種佛子須陀洹乃至辟支佛。三種菩提阿羅漢菩提辟支佛菩提佛菩提。果中圣中佛子中菩提中皆無菩薩。云何言菩薩勝一切聲聞辟支佛智慧。答曰。佛法有二種。一者聲聞辟支佛法。二者摩訶衍法。聲聞法小故。但贊聲聞事不說菩薩事。摩訶衍廣大故。說諸菩薩摩訶薩事。發心修行十地入位。凈佛世界成就眾生得佛道。此法中說菩薩次佛。應如供養佛。能如是觀諸法相是為福田。能勝聲聞辟支佛如是。摩訶衍經中。處處贊菩薩摩訶薩智慧勝聲聞辟支佛。如寶頂經中說。轉輪圣王少一不滿千子。雖有大力諸天世人所不貴重。有真轉輪圣王種。處在胎中。初受七日便為諸天所貴重。所以者何。九百九十九人。不能嗣轉輪圣王種令世人得二世樂。是雖在胎必能紹胄圣王。是故恭敬。諸阿羅漢辟支佛。雖得根力覺意六神通諸禪智慧力于實際得證為眾生福田。十方諸佛所不貴重。菩薩雖在諸結使煩惱欲縛三毒胎中。初發無上道意。未能有所作。而為諸佛所貴。以其漸漸當行六波羅蜜。得方便力入菩薩位。乃至得一切種智。度無量眾生。不斷佛種法種僧種。不斷天上世間凈樂因緣故。又如迦羅頻伽鳥。在[穀-禾+卵]中未出。發聲微妙勝于余鳥。菩薩摩訶薩亦如是。雖未出無明[穀-禾+卵]。說法議論之音。勝于聲聞辟支佛及諸外道。如明網經中說。慧命舍利弗白佛言。世尊。是諸菩薩所說若能解者大得功德。何以故。是諸菩薩乃至得聞其名字得大利益。何況聞其所說。世尊。譬如人種樹。不依于地而欲得其根莖枝葉成其果實。是難可得。諸菩薩行相亦如是。不住一切法。而現住生死。在諸佛世界。于中自恣樂說智慧法。誰有聞是大智慧。游戲自恣樂說法。而不發阿耨多羅三藐三菩提意者。爾時會中有普華菩薩。語舍利弗。佛說耆年于諸弟子中智慧第一。今耆年于諸法法性不得耶。何以不以大智慧自恣樂說法。舍利弗言。諸佛弟子如其境界則能有說。普華菩薩復問。法性有境界不。舍利弗言。無也。若法性無境界。云何耆年言如其境界則能有說。舍利弗言。隨所得而說。普華又問。耆年。以無量相法性為證耶。舍利弗言爾。普華言。今云何言隨所得而說。如所得法性無量。說亦應無量。法性無量非量相。舍利弗語普華言。法性非得相。普華言。若法性非得相。汝離法性得解脫不。舍利弗言。不也。何以故。法性不壞相故。普華言。汝所得圣智亦如法性耶。舍利弗言。我欲聞法非說時也。普華言。一切法定在法性中。有聞者說者不。舍利弗言。無也。普華言。汝何以言我欲聞法非說時。舍利弗言。佛說二人得福無量。一心說者。一心聽者。普華言。汝入滅盡定中能聽法不。舍利弗言。善男子。滅盡定中無聽法也。普華言。汝信受一切法常滅相不。舍利弗言。信是事。普華言。法性常滅無聽法也。何以故。諸法常滅相故。舍利弗言。汝能不起于定而說法不。普華言。無有法非定相者。舍利弗言。若爾者今一切凡夫皆是禪定。普華言爾。一切凡夫皆是禪定。舍利弗言。以何等禪定故。一切凡夫皆是。普華言。以不壞法性三昧故。一切凡夫皆是禪定。舍利弗言。若爾者凡夫圣人無有差別。普華言。我亦不欲令凡夫圣人有差別。何以故。諸圣人無有滅法。凡夫人亦無生法。是二皆不出法性等相。舍利弗言。善男子。何等是法性等相。答言。耆年得道時所知見者是。又問。生圣法耶。不也。滅凡夫法耶。不也。得圣法耶。不也。見知凡夫人法耶。不也。耆年以何知見故得圣道。舍利弗言。凡夫人如。比丘得解脫如。比丘入無余涅槃如。是如一如如無別。普華言。舍利弗。是名法性相如不壞如用是如。當知一切法皆如。舍利弗白佛言。世尊。譬如大火聚無物不燒。是諸上人所說亦如是。一切法皆入法性。又如毗摩羅詰經中說。舍利弗等諸聲聞皆自說言。我不堪任詣彼問疾。各各自說。昔為毗摩羅詰所呵。如是等處處經中說菩薩智慧勝于聲聞辟支佛。問曰。何因緣故。菩薩智慧勝聲聞辟支佛。答曰。如一本生經中說。菩薩智慧于無量阿僧祇劫已來合集眾智。于無量劫中無苦不行無難不為。為求法故。赴火投巖受剝皮苦。出骨為筆以血為墨以皮為紙書受經法。如是等為法故受無量苦。以智慧故世世供養其師視之如佛。一切所有經書悉皆誦讀解說。于無量阿僧祇劫常思惟籌量。尋求諸法好丑深淺善不善漏不漏常不常有無等。思惟分別問難。為智慧故供養諸佛及菩薩聲聞。聽法問難信受正憶念如法行。如是智慧因緣具足故。云何不勝阿羅漢辟支佛

復次菩薩智慧五波羅蜜佐助莊嚴。有方便力于一切眾生有慈悲心故。不為邪見所妨。住十地中故。智慧勢力深大。大故勝于聲聞辟支佛。以大因故小者自壞。阿羅漢辟支佛無是事。以是故言欲勝聲聞辟支佛智慧當學般若波羅蜜

【經】欲得諸陀羅尼門諸三昧門。當學般若波羅蜜

【論】陀羅尼如贊菩薩品中說。門者得陀羅尼方便諸法是。如三三昧名解脫門。何者是方便。若人欲得所聞皆持。應當一心憶念令念增長。先當作意于相似事系心令知所不見事。如周利槃陀迦。系心拭革屣物中。令憶禪定除心垢法。如是名初學聞持陀憐尼。三聞能得心根轉利。再聞能得成者。一聞能得得而不忘。是為聞持陀憐尼初方便。或時菩薩入禪定中。得不忘解脫。不忘解脫力故。一切語言說法。乃至一句一字皆能不忘。是為第二方便。或時神咒力故。得聞持陀憐尼。或時先世行業因緣受生。所聞皆持不忘。如是等名聞持陀羅尼門。復次菩薩聞一切音聲語言。分別本末觀其實相。知音聲語言。念念生滅。音聲已滅而眾生憶念取相。念是已滅之語作是念言。是人罵我而生嗔恚。稱贊亦如是。是菩薩能如是觀眾生。雖復百千劫罵詈不生嗔心。若百千劫稱贊亦不歡喜。知音聲生滅如響相。又如鼓聲無有作者。若無作者是無住處。畢竟空故但誑愚夫之耳。是名入音聲陀羅尼。復次有陀羅尼。以是四十二字。攝一切語言名字。何者是四十二字。阿羅波遮那等阿提秦言初阿耨波柰秦言不生行陀羅尼菩薩聞是阿字即時入一切法初不生。如是等字字隨所聞。皆入一切諸法實相中。是名字入門陀羅尼。如摩訶衍品中說諸字門。復次菩薩得是一切三世無礙明等諸三昧。于一一三昧中。得無量阿僧祇陀羅尼。如是等和合。名為五百陀羅尼門。是為菩薩善法功德藏。如是名為陀羅尼門。諸三昧門者。三昧有二種。聲聞法中三昧。摩訶衍法中三昧。聲聞法中三昧者。所謂三三昧。復次三三昧。空空三昧無相無相三昧無作無作三昧。復有三三昧。有覺有觀無覺有觀無覺無觀。復有五支三昧。五智三昧等是名諸三昧。復次一切禪定亦名定亦名三昧。四禪亦名禪亦名定亦名三昧。除四禪諸余定亦名定。亦名三昧不名為禪。十地中定名為三昧。有人言欲界地亦有三昧。何以故。欲界中有二十二道品故。知有三昧。若無三昧不應得是深妙功德。復次千問中亦有是問。四圣種幾欲界系幾色界系幾無色界系幾不系。答曰。一切當分別四圣種。或欲界系或色界系或無色界系或不系。四念處四正勤四如意足亦如是。以是義故。當知欲界有三昧。若散亂心云何得此上妙法。以是故是三昧在十一地中。如是等諸三昧。阿毗曇中廣分別。摩訶衍三昧者。從首楞嚴三昧乃至虛空際無所著解脫三昧。又如見一切佛三昧乃至一切如來解脫修觀師子頻伸等。無量阿僧祇菩薩三昧。如有三昧名無量凈。菩薩得是三昧者。能示現一切清凈身。有三昧名威相。菩薩得是三昧。能奪日月威德。有三昧名焰山。菩薩得是三昧。奪諸釋梵威德。有三昧名出塵。菩薩得是三昧滅一切大眾三毒。有三昧名無礙光。菩薩得是三昧。能照一切佛國。有三昧名不忘一切法。菩薩得是三昧。一切諸佛所說法皆能憶持。復為他人講說佛語。有三昧名聲如雷音。菩薩得是三昧。能以梵聲滿十方佛國。有三昧名能娛樂一切眾生。菩薩得是三昧能令一切深心歡喜。有三昧名喜見無厭。菩薩得是三昧。一切眾生見聞喜樂無有厭足。有三昧名功德報不可思議一緣中樂。菩薩得是三昧。成就一切神通。有三昧名知一切音聲語言。菩薩得是三昧。能說一切音聲語言。于一字中說一切字。于一切字中說一字。有三昧名集一切福富樂果報。若菩薩得是三昧。常默然入禪定。而能令一切眾生聞佛法眾聞聲聞辟支佛六波羅蜜之聲。而是菩薩實無一言。有三昧名出高一切陀羅尼王。菩薩得是三昧。得入無量無邊諸陀羅尼。有三昧名一切樂說。菩薩得是三昧。樂說一切字一切音聲語言譬喻因緣。如是等無量力勢三昧。問曰。是三昧即是三昧門不。答曰。三昧即是三昧門。問曰。若爾者何以不但說三昧。而復說三昧門。答曰。佛諸三昧無量無數。如虛空無邊。菩薩云何盡得。菩薩聞是心則退沒。以是故佛說三昧門。入一門中攝無量三昧。如牽衣一角舉衣皆得。亦如得蜜蜂王余蜂盡攝。復次展轉為門。如持戒清凈。一心精進初夜后夜勤修思惟離五欲樂。系心一處行是方便得是三昧。是名三昧門。復次欲界系三昧是未到地三昧門。未到地三昧是初禪門。初禪及二禪邊地三昧是二禪三昧門。乃至非有想非無想處三昧亦如是。暖法定是頂法三昧門。頂法是忍法三昧門。忍法是世間第一法三昧門。世間第一法。是苦法忍三昧門。苦法忍乃至金剛三昧門。略說一切三昧有三相。入住出相是。出相入相名為門。住相是三昧體。如是等法是聲聞法中三昧門。摩訶衍法中三昧門。如禪波羅蜜義中諸三昧分別廣說。復次尸羅波羅蜜是三昧門。何以故。三支是佛道。所謂戒支定支慧支。清凈戒支。是定支門能生是定。定支能生慧支。是三支能斷煩惱能與涅槃。以是故尸羅波羅蜜及智慧名三昧近門。余三波羅蜜。雖是門義名遠門。如布施因緣得福德。福德故所愿皆得。如所愿故心柔軟。慈悲心故知畏罪念眾生。觀世間空無常故。攝心行忍辱。忍辱亦是三昧門。精進者于五欲中制心除五蓋攝心不亂。心去則攝不令馳散。亦是三昧門。復次初地是二地三昧門。如是展轉乃至九地是十地三昧門。十地是無量諸佛三昧門。如是等名為諸三昧門。問曰。陀羅尼門三昧門為同為異。若同何以重說。若異有何義。答曰。先已說三昧門陀羅尼門異。今當更說。三昧但是心相應法。陀羅尼亦是心相應亦是心不相應。問曰。云何知陀羅尼是心不相應。答曰。如人得聞持陀羅尼。雖心嗔恚亦不失。常隨人行如影隨形。是三昧修行。習久后能成陀羅尼。如眾生久習欲便成其性。是諸三昧共諸法實相智慧。能生陀羅尼。如壞瓶得火燒。熟能持水不失。亦能令人得度河。禪定無智慧亦如壞瓶。若得實相智慧。如壞瓶得火燒成熟。能持菩薩二世無量功德。菩薩亦因之而度得至佛。如是等三昧陀羅尼種種差別。問曰。聲聞法中何以無是陀羅尼名但大乘中有。答曰。小法中無大汝不應致問。大法中無小者則可問。如小家無金銀不應問也。復次聲聞不大殷勤集諸功德。但以智慧求脫老病死苦。以是故聲聞人。不用陀羅尼持諸功德。譬如人渴得一掬水則足。不須瓶器持水。若供大眾人民。則須瓶甕持水。菩薩為一切眾生故。須陀羅尼持諸功德。復次聲聞法中。多說諸法生滅無常相故。諸論議師言。諸法無常若無常相則不須陀羅尼。何以故。諸法無常相則無所持。唯過去行業因緣不失。如未來果報雖無必生。過去行因緣亦如是。摩訶衍法生滅相不實。不生不滅相亦不實。諸觀諸相皆滅是為實。若持過去法則無咎以持過去善法。善根諸功德故。須陀羅尼。陀羅尼世世常隨。菩薩諸三昧不爾。或時易身則失。如是等種種。分別陀羅尼諸三昧。以是故言欲得諸陀羅尼諸三昧門當學般若波羅蜜

　　大智度論釋布施隨喜心過上第四十四

【經】一切求聲聞辟支佛人布施時。欲以隨喜心過其上者。當學般若波羅蜜。一切求聲聞辟支佛人持戒時。欲以隨喜心過其上者。當學般若波羅蜜。一切求聲聞辟支佛人持戒時。欲以隨喜心過其上者。當學般若波羅蜜。一切求聲聞辟支佛人三昧智慧解脫解脫知見。欲以隨喜心過其上者。當學般若波羅蜜

【論】隨喜心者。如隨喜品中說。復次隨喜名有人作功德。見者心隨歡喜贊言善哉。在無常世界中。為癡闇所蔽。能弘大心建此福德。譬如種種妙香一人賣一人買。傍人在邊亦得香氣。于香無損二主無失。如是有人行施有人受者。有人在邊隨喜功德。俱得二主不失。如是相名為隨喜。以是故菩薩但以隨喜心。過于求二乘人上。何況自行。問曰。菩薩云何能以隨喜心過聲聞辟支佛人以財布施上。答曰。聲聞辟支佛行是布施。菩薩于傍見之。一心念隨喜贊言善哉。以此隨喜福德。回向阿耨多羅三藐三菩提。為度一切眾生故。以此為得無量佛法故。以二種功德。過求聲聞辟支佛人所行布施上。復次以諸法實相智慧心隨喜故。過求聲聞辟支佛人布施上。復次菩薩以隨喜心。生福德果報回向。供養三世十方諸佛。過聲聞辟支佛布施上。譬如人以少物獻上國王得報甚多。又如吹貝用氣甚少其音甚大。復次菩薩以隨喜功德和合無量諸余功德乃至法滅亦不盡。譬如少水置大海中窮劫乃盡。持戒三昧智慧解脫解脫知見亦如是。問曰。若諸佛次第有菩薩。菩薩次第有聲聞辟支佛。今言菩薩欲過求聲聞辟支佛人布施等。有何奇特。答曰。不以聲聞辟支佛布施持戒等福德比菩薩功德。但以隨喜心能勝。何況菩薩自行功德。求聲聞辟支佛人。勤身作功德疲勞。菩薩默然隨喜智慧力福德過其上。譬如工匠。但以智心指授而去。執斤斧者疲苦。終日計功受賞匠者三倍。又如征伐斗者冒死主將受功。問言。若隨喜心故。勝于布施持戒者。何以但說菩薩隨喜勝。答曰。凡夫人煩惱覆心。吾我未斷著世間樂。云何能勝求聲聞辟支佛者。聲聞辟支佛利雖勝鈍。同在聲聞地故不說。問曰。聲聞辟支佛功德法甚多。何以故。但說六事。答曰。此六事法中攝一切聲聞辟支佛法。若說布施已說信聞等功德。何以故。先聞已能信信已布施。是施有二種財施法施。持戒攝三種戒。律儀戒禪戒無漏戒。定攝諸禪定解脫三昧等。慧攝諸聞慧思慧修慧。解脫攝二種解脫。有為解脫無為解脫。解脫知見攝盡智。自知漏已盡于三界得解脫。于是中了了知見。是中助道法圣道法已說。復次若不向涅槃功德。是中不說過上。以其功德薄故。問曰。勝名力勢相奪。今菩薩不與聲聞辟支佛競。云何言勝。答曰。勝名但于一事中。以智慧方便心力故得福多。譬如人于一華中但取色香。蜂但取味以成蜜。亦如取水器大者得多器小得少。如是等喻可知。以隨喜心深利智慧相應。勝聲聞辟支佛布施等諸功德。是六法初布施。如檀波羅蜜義中分別聲聞辟支佛法說。持戒如尸羅波羅蜜義品中分別聲聞辟支佛法說。三昧智慧解脫解脫知見。如念佛義中分別聲聞辟支佛法說

大智度論卷第二十八大智度論初品中布施隨喜心過上釋論第四十四之余(卷二十九)

　　　　圣者龍樹造


　　　　后秦龜茲國三藏鳩摩羅什譯


【經】一切求聲聞辟支佛人諸禪定解脫三昧。欲以隨喜心過其上者。當學般若波羅蜜

【論】禪定者。四禪九次第定。解脫三昧者。八背舍三解脫門。慧解脫共解脫。時解脫不時解脫。有為解脫無為解脫等。有覺有觀三昧。無覺有觀三昧。無覺無觀三昧。空三昧無相三昧無作三昧。如是等諸三昧。問曰。上六事中三昧即是禪定解脫三昧。今何以復說。答曰。有二種三昧。一種慧解脫分。二種共解脫分。前者慧解脫分。不能入禪定。但說未到地中三昧。此中說共解脫分。具有禪定解脫三昧。彼是略說此則廣說。彼但說名此中分別義。復次前勝三昧者。有人謂一二三昧非深三昧。今此中具說禪定解脫甚深三昧。復次禪定解脫三昧有二種。一者離欲時得。二者求而得。離欲得者前已說。求而得者此中說。復次禪定解脫三昧得之甚難。精勤求之乃得。菩薩但持隨喜心便得過其上。是為未嘗有法。是故重說。問曰。彼中三昧智慧解脫解脫知見亦難得。何以言此為難得。答曰。先以說。是慧解脫分。不盡甚深義。共解脫阿羅漢三明阿羅漢難得故更說。復次是三昧智慧解脫解脫知見。雖難得而不廣周悉。直為涅槃。此間明阿羅漢欲得現世禪定樂。所謂滅盡定頂際禪愿智無諍三昧等。如是事非直為涅槃。以是故更廣說。何以故。如前者直為涅槃。彼中說解脫解脫知見相次故。當知一向直為涅槃。問曰。若以禪定解脫三昧難得故重說者。智慧于一切法中最難微妙。何以不重說。答曰。上言欲過聲聞辟支佛慧。當學般若波羅蜜中已說。此禪定未說故重說禪定智慧二法最妙。有此二行所愿皆得。如鳥有兩翼能有所至。解脫從此二法得。解脫知見即是智慧。布施持戒是身口業。粗行易得故不重說。問曰。菩薩以隨喜心勝于聲聞辟支佛布施持戒智慧可爾。所以者何。布施持戒眼見耳聞。智慧亦是聞法。可得生隨喜心。如禪定解脫三昧。是不可見聞法。云何隨喜。答曰。菩薩以知他心智而隨喜。問曰。知他心智法。有漏知他心智知他有漏心。無漏知他心智知他無漏心。菩薩未成佛。云何知聲聞辟支佛無漏心。答曰。汝聲聞法中爾。摩訶衍法中。菩薩得無生忍法斷諸結使。世世常不失六神通。以有漏他心智。能知無漏心。何況以無漏知他心智。復有人言。初發意菩薩。未得法性生身。若見若聞聲聞辟支佛布施持戒。皆知當得阿羅漢隨喜心。言此人得諸法實相離三界。我所欲度一切眾生生老病死。彼已得脫則是我事。如是等種種因緣隨喜。以是故隨喜無咎

　　大智度論初品中回向釋論第四十五

【經】菩薩摩訶薩行少施少戒少忍少進少禪少智。欲以方便力回向故而得無量無邊功德者。當學般若波羅蜜

【論】問曰。前已說六波羅蜜。今何以復說。答曰。上總相說。此欲別相說。彼說因緣此說果報。問曰。不爾。彼中說六波羅蜜廣普具足。此言少施乃至少智。似不同上六波羅蜜義。答曰。不然。即是六波羅蜜。何以故。六波羅蜜義在心不在事多少。菩薩行若多若少。皆是波羅蜜。如賢劫經說。八萬四千諸波羅蜜。此經中亦說。有世間檀波羅蜜。有出世間檀波羅蜜。乃至般若波羅蜜。亦有世間出世間。問曰。菩薩何以故少施。答曰。有種種因緣故少施。或有菩薩。初發意福德未集貧故少施。或有菩薩聞施無多少功德在心。以是故不求多物布施。但求好心。或有菩薩作是念。若我求多集財物。破戒失善心心散亂多惱眾生。若惱眾生以供養佛。佛所不許破法求財故。若施凡人奪彼與此非平等法。如菩薩法等心一切皆如兒子。以是故少施。復次菩薩有二種。一者敗壞菩薩。二者成就菩薩。敗壞菩薩者。本發阿耨多羅三藐三菩提心。不遇善緣五蓋覆心。行雜行轉身受大富貴。或作國王或大鬼神王龍王等。以本造身口意惡業不清凈故。不得生諸佛前及天上人中無罪處。是名為敗壞菩薩。如是人雖失菩薩心。先世因緣故猶好布施。多惱眾生劫奪非法取財以用作福。成就菩薩者。不失阿耨多羅三藐三菩提心慈愍眾生。或有在家受五戒者。有出家受戒者。在家菩薩。雖行業成就。有先世因緣貧窮。聞佛法有二種施。法施財施。出家人多應法施。在家者多應財施。我今以先世因緣故不生富家。見敗菩薩輩作罪布施心不喜樂。聞佛不贊多財布施。但美心清凈施。以是故隨所有物而施。又出家菩薩守護戒故不畜財物。又自思惟戒之功德勝于布施。以是因緣故。隨所有而施。復次菩薩聞佛法中本生因緣。少施得果報多。如薄拘羅阿羅漢。以一訶梨勒果藥布施。九十一劫不墮惡道。受天人福樂身常不病。末后身得阿羅漢道。又如沙門二十億耳。于鞞婆尸佛法中作一房舍給比丘僧。布一羊皮令僧蹈上。以是因緣故。九十一劫中足不蹈地。受人天中無量福樂。末后身生大長者家。受身端政足下生毛長二寸色如青琉璃右旋。初生時父與二十億兩金。后厭世五欲出家得道。佛說精進比丘第一。又如須蔓耳比丘。先世見鞞婆尸佛塔。以耳上須蔓華布施。以是因緣故。九十一劫中常不墮惡道。受天上人中樂。末后身生時。須蔓在耳香滿一室故。字為須蔓耳。后厭世出家得阿羅漢道。菩薩如是等本生因緣少施得大報。便隨所有多少而布施。復次菩薩亦不一定。常少物布施。隨所有多則多施少則少施。復次佛欲贊般若波羅蜜功德大故。言少施得大果功德無量。問曰。如薄拘羅阿羅漢等。亦少施而得大報。何用般若波羅蜜。答曰。薄拘羅等。雖得果報有劫數限量。得小道入涅槃。菩薩以般若波羅蜜方便回向故。少施福德無量無邊阿僧祇。問曰。何等是方便回向。以少布施而得無量無邊功德。答曰。雖少布施。皆回向阿耨多羅三藐三菩提。菩薩作是念。我以是福德因緣不求人天中王及世間之樂。但求阿耨多羅三藐三菩提。如阿耨多羅三藐三菩提無量無邊。是福德亦無量無邊。又以是福德。為度一切眾生。如眾生無量無邊故。是福德亦無量無邊。復次是福德用大慈悲。大慈悲無量無邊故。是福德亦無量無邊。復次菩薩福德諸法實相和合故三分清凈。受者與者財物不可得故。如般若波羅蜜。初為舍利弗說菩薩布施時。與者受者財物不可得故。具足般若波羅蜜。用是實相智慧布施故。得無量無邊福德。復次菩薩皆念所有福德。如相法性相實際相故。以如法性實際無量無邊故。是福德亦無量無邊。問曰。若菩薩摩訶薩。觀諸法實相。知如法性實際。是無為滅相。云何更生心而作福德。答曰。菩薩久習大悲心故。大悲心爾時發起。眾生不知是諸法實相。當令得是實相。以精進波羅蜜力故。還行福德業因緣。以精進波羅蜜助大悲心。譬如火欲滅遇得風薪火則然熾。復次念本愿故。亦十方佛來語言。汝念初發心時。又汝始得是一法門。如是有無量法門。汝未皆得當還集諸功德。如慚備經七地中說。問曰。施多少可爾。戒中有五戒一日戒十戒少多亦可知。色法可得分別故。余四波羅蜜云何知其多少。答曰。是皆可知。如忍有二種。一者身忍。二者心忍。身忍者雖身口不動。而心不能令不起。少忍故不能制心。心忍者身心俱忍猶如枯木。復次少忍者。若人撾罵不還報。大忍者不分別罵者忍者忍法。復次眾生中忍是為少忍。法忍是為大忍。如是等分別少忍。少進者有二。身進心進。身進為少心進為大。外進為少內進為大。身口進為少意進為大。如佛說意業大力故。如大仙人嗔時。能令大國磨滅。復次身口作五逆罪大果報。一劫在阿鼻泥犁中。意業力大。得生非有想非無想。壽八萬大劫。亦在十方佛國壽命無量。以是故知。身口精進為少。意精進為大。復次如經說。若身口意業寂滅不動是為大精進。動者為少精進。如是等名為少精進。少禪者欲界定未到地。不離欲故名為少。亦觀二禪初禪則少。乃至滅盡定。有漏為少無漏為大。未得阿鞞跋致未得無生忍法禪是為少。得阿鞞跋致得無生法忍禪是為大。乃至坐道場十六解脫相應定為少十七金剛三昧為大。復次若菩薩觀一切法常定。無散亂者無依止無分別是為大。余者皆為少。慧有二種。一者世間。二者出世間。世間慧為少。出世間慧為大。凈慧雜慧相慧無相慧分別慧不分別慧隨法慧破法慧為生死慧為涅槃慧為自益慧為益一切眾生慧等亦如是。復次聞慧為少思慧為大。思慧為少修慧為大。有漏慧為少無漏慧為大。發阿耨多羅三藐三菩提心慧為少。修行六度慧為大。修慧為少方便慧為大。諸地中方便展轉有大少乃至十地。如是等分別多少。佛嘆菩薩奇特。于少事中得無量無邊功德。豈況大事。余人多舍財。身口意勤苦得福少。持戒忍辱精進禪定智慧等亦如是。不及菩薩少而報大。如先說。譬如口氣出聲聲則不遠。聲入角中聲則能遠。如是布施等同少。余人行是所得福報則少。菩薩摩訶薩以般若波羅蜜方便力回向故。得無量無邊福。以是故說欲行少施少戒少忍少進少禪少智

【經】菩薩摩訶薩欲行檀波羅蜜尸羅波羅蜜羼提波羅蜜毗梨耶波羅蜜禪波羅蜜。當學般若波羅蜜

【論】諸波羅蜜義如先說。問曰。五波羅蜜相。即是般若波羅蜜相不。若是般若波羅蜜相。不應五名差別。若異何以故言欲行檀波羅蜜當學般若波羅蜜。答曰。亦同亦異。異者般若波羅蜜名。觀諸法實相故。不受不著一切法。檀名舍內外一切所有。以般若波羅蜜心行施。是時檀得名波羅蜜。復次五波羅蜜。殖諸功德。般若波羅蜜。除其著心邪見。如一人種谷一人蕓除眾穢令得增長果實。成就余四波羅蜜亦如是。問曰。今云何欲行檀波羅蜜。當學般若波羅蜜。答曰。檀有二種。一者凈二者不凈。不凈者憍慢故施。作是念。劣者尚與我豈不能。嫉妒故施。作是念。我之怨憎施故得名。如是勝我。今當廣施要必勝彼。貪報故施。作是念。我施少物千萬倍報。是故布施。為名故施。作是念。我今好施為人所信。好人數中為攝人故施。作是念。我今施之人必歸我。如是等種種雜結行施。是名不凈。凈施者無是雜事。但以凈心信因緣果報。敬愍受者不求今利。但為后世功德。復有凈施。不求后世利益。但以修心助求涅槃。復有凈施。生大悲心為眾生故。不求自利早得涅槃。但為阿耨多羅三藐三菩提是名凈施。以般若波羅蜜心故。能如是凈施。以是故說欲行檀波羅蜜當學般若波羅蜜。復次般若波羅蜜力故。舍諸法著心。何況我心而不舍。舍吾我心故。身及妻子視如草土。無所戀惜盡以布施。以是故說欲行檀波羅蜜當學般若波羅蜜。余波羅蜜亦皆如是。以般若波羅蜜心助成故。復次諸余波羅蜜。不得般若波羅蜜。不得波羅蜜名字亦不牢固。如后品中說。五波羅蜜。不得般若波羅蜜。無波羅蜜名字。又如轉輪圣王。無輪寶者不名轉輪圣王。不以余寶為名。亦如群盲無導不能有所至。般若波羅蜜亦如是。導五波羅蜜。令至薩婆若。譬如大軍無健將不能成辦其事。又如人身余根雖具。若無眼者不能有所至。又如人無命根則余根皆滅。有命根故余根有用。般若波羅蜜亦如是。五波羅蜜。不得般若波羅蜜。則不得增長。得般若波羅蜜故。余波羅蜜得增益具足。以是故佛言欲行檀波羅蜜當學般若波羅蜜

【經】菩薩摩訶薩欲使世世身體與佛相似。欲具足三十二相八十隨形好。當學般若波羅蜜【論】問曰。聲聞經中說。菩薩過三阿僧祇劫。后百劫中種三十二相因緣。今云何說世世與佛身體相似有三十二相八十隨形好。答曰。迦栴延子阿毗曇鞞婆沙中有如是說。非三藏中所說。何以故。三十二相余人亦有何足為貴。如難陀先世時一浴眾僧。因作愿言。使我世世端政凈潔。又于異世值辟支佛塔。飾以彩畫莊嚴辟支佛像。作愿言。使我世世色相嚴身。以是因緣故世世得身相莊嚴。乃至后身出家作沙門。眾僧遙見謂其是佛悉皆起迎。難陀小乘種少功德尚得此報。豈況菩薩于無量阿僧祇劫中修立功德。世世形體而不似佛。又如彌勒菩薩。白衣時師名跋婆犁。有三相。一眉間白毛相。二舌覆面相。三陰藏相。如是等非是菩薩亦皆有相。菩薩豈當三阿僧祇劫后乃種相好。復次是摩訶衍中。有菩薩從初發心乃至阿耨多羅三藐三菩提。初不生惡心。世世報得五通身體似佛。問曰。菩薩未得佛道。何得身相如佛。答曰。菩薩為度眾生故。或作轉輪圣王身。或作帝釋身。或作梵王身。或作聲聞身辟支佛身。菩薩身佛身。如首楞嚴經中。文殊師利自說。七十二億反作一緣覺而般涅槃。又現作佛號龍種尊。時世未應有佛而眾生見佛身歡喜心伏受化。問曰。菩薩若能作佛身說法度眾生者。與佛有何差別。答曰。菩薩有大神力住十住地。具足佛法而住世間。廣度眾生故不取涅槃。亦如幻師自變化身。為人說法非真佛身。雖爾度脫眾生有量有限。佛所度者無量無限。菩薩雖作佛身。不能遍滿十方世界。佛身者普能遍滿無量世界。所可度者皆現佛身。亦如十四日月。雖有光明猶不如十五日。有如是差別。或有菩薩得無生法忍法性生身。在七住地住五神通。變身如佛教化眾生。或初發意菩薩。行六波羅蜜。行業因緣得身相似佛教化眾生。問曰。三十二相布施等果報。般若波羅蜜無所有如虛空。云何說欲得相好當學般若波羅蜜。答曰。三十二相有二種。一者具足如佛。二者不具足如轉輪圣王難陀等。般若波羅蜜。與布施和合故。能具足相好如佛。余人但行布施等。相不具足。問曰。云何布施等得三十二相。答曰。如檀越布施時。受者得色力等五事益身故。施者具手足輪相。如檀波羅蜜中廣說。戒忍等亦如是。各各具三十二相。何等是三十二相。一者足下安立相。余如贊菩薩品中說。問曰。以何因緣得足下安立相。答曰。佛世世一心堅固持戒。亦不令他敗戒以是業因緣故得是初相。初相者自于法中無能動者。若作轉輪圣王。自于國土無能侵者。以如法養護人民及出家沙門等。以是業因緣故。得千輻輪相。是轉法輪初相。若作轉輪圣王。得轉輪寶。離殺生業因緣故得長指相。離不與取業因緣故。得足跟滿相。以四攝法攝眾生業因緣故。得手足縵網相。以上妙衣服飲食臥具。供養尊長業因緣故。得手足柔軟相。修福轉增業因緣故。得足趺高相一一孔一毛生相毛上向相。如法遣使為福和合因緣。及速疾誨人故。得妙踹相如伊泥延鹿王。如法凈物布施。不惱受者故。得平立手過膝相方身相如尼拘盧陀樹。多修慚愧及斷邪淫。以房舍衣服覆蓋之物。用布施故。得陰藏相如馬王。修慈三昧信凈心多。及以好色飲食衣服臥具布施故。得金色相大光相。常好問義供給所尊及善人故。得肌皮細軟相。如法斷事不自專執。委以執政故。得上身。如師子相腋下滿相肩圓相。恭敬尊長迎逆侍送故。得身體直廣相。布施具足充滿故。得七處滿相。一切舍施無所遺惜故。得方頰車相。離兩舌故。得四十齒相齒齊相齒密相。常修行慈好思惟故。得白牙無喻相。離妄語故。得舌廣薄相。美食布施不惱受者故。得味中最上味相。離惡口故。得梵聲相。善心好眼視眾生故。得眼睫紺青相眼睫如牛王相。禮敬所尊及自持戒。以戒教人故。得肉髻相。所應贊嘆者而贊嘆故。得眉間白毛相。是為用聲聞法三十二相業因緣。摩訶衍中三十二相業因緣者。問曰。十方諸佛。及三世諸法皆無相相。今何以故說三十二相。一相尚不實。何況三十二。答曰。佛法有二種。一者世諦二者第一義諦。世諦故說三十二相。第一義諦故說無相。有二種道。一者令眾生修福道。二者慧道。福道故說三十二相。慧道故說無相。為生身故說三十二相。為法身故說無相。佛身以三十二相八十隨形好。而自莊嚴法身。以十力四無所畏四無礙智十八不共法諸功德莊嚴眾生。有二種因緣。一者福德因緣。二者智慧因緣。欲引導福德因緣眾生故用三十二相身。欲以智慧因緣引導眾生故用法身。有二種眾生。一者知諸法假名。二者著名字。為著名眾生故說無相。為知諸法假名眾生故。說三十二相。問曰。是十力四無所畏功德。亦各有別相。云何說法身無相。答曰。一切無漏法十六行三三昧相處故皆名無相。佛欲令眾生解故。種種分別說。說一切諸佛法以空無相無作印故皆入如法性實際。而為見色歡喜發道心者現三十二相莊嚴身

復次為一切眾生中顯最勝故。現三十二相。而不破無相法。如菩薩初生七日之中。裹以白?示諸相師。相師以古圣相書占之。以答王曰。我讖記法。若人有三十二相者。在家當為轉輪圣王。出家當得作佛。唯此二處無有三處。諸相師出已菩薩寢息。復有仙人名阿私陀。白凈飯王言。我以天耳聞諸天鬼神說。凈飯王生子。有佛身相故來請見。王大歡喜。此人仙圣。故從遠來欲見我子。敕諸侍人將太子出。侍人答王。太子小睡。是時阿私陀言。圣王常請一切。施以甘露不應睡也。即從坐起詣太子所。抱著臂上上下相之。相已涕零不能自勝。王大不悅問相師曰。有何不祥涕泣如是。仙人答言。假使天雨金剛大山。不能動其一毛。豈有不祥。太子必當作佛。我今年已晚暮。當生無色天上。不得見佛不聞其法故自悲傷耳。王言。諸相師說不定一事。若在家者當作轉輪圣王。若出家者當得作佛。阿私陀言。諸相師者。以世俗比知。非天眼知諸圣相書又不具足遍知。于相總觀不能明審。是故或言在家當為轉輪圣王。出家當為佛。今太子三十二相。正滿明徹甚深凈潔具足必當作佛。非轉輪王也。以是故知。三十二相。于一切眾生中最為殊勝。言無相法者。為破常凈樂相我相男女生死等相故如是說。以是故佛法雖無相相。而現三十二相。引導眾生。令知佛第一生凈信故。說三十二相無咎。問曰。何以故說三十二相不多不少。答曰。若說多若說少俱當有難。復次佛身丈六。若說少相。則不周遍不具莊嚴。若過三十二相則復雜亂。譬如嚴身之具。雖復富有珠璣。不可重著瓔珞。是故三十二相不多不少正得其中。復次若少不端嚴。則留八十隨形好處過則雜亂。問曰。若須八十隨形好。何不皆名為相而別為好。答曰。相大嚴身。若說大者則已攝小。復次相粗而好細。眾生見佛則見其相。好則難見故。又相者余人共得。好者或共或不共。以是故相好別說。問曰。佛畢竟斷眾生相吾我相。具足空法相。何以故以相莊嚴。如取相者法。答曰。若佛但以妙法莊嚴其心身。無相好者。或有可度眾生心生輕慢。謂佛身相不具。不能一心樂受佛法。譬如以不凈器盛諸美食人所不喜。如臭皮囊盛諸寶物取者不樂。以是故。佛以三十二相莊嚴其身。復次佛常于大眾中作師子吼言。我于眾生中。一切功德最為第一。若佛生身不以相好莊嚴。或有人言。身形丑陋。何所能知。佛以三十二相八十隨形好。莊嚴其身。眾生猶有不信。何況不以相好莊嚴。復次佛法甚深。常寂滅相故。狂愚眾生不信不受。謂身滅盡無所一取。以是故。佛以廣長舌梵音聲身放大光。為種種因緣譬喻說上妙法。眾生見佛身相威德。又聞音聲皆歡喜信樂。復次莊嚴物有內外。禪定智慧諸功德等是內莊嚴。身相威德持戒具足是外莊嚴。佛內外具足。復次佛愍念一切眾生。出興于世。以智慧等諸功德饒益利根眾生。身相莊嚴饒益鈍根眾生。心莊嚴開涅槃門。身莊嚴開天人樂門。身莊嚴故置眾生于三福處。心莊嚴故置眾生入三解脫門。身莊嚴故拔眾生于三惡道。心莊嚴故拔眾生于三界獄。如是等無量利益因緣故。以相好莊嚴生身

【經】欲生菩薩家。欲得鳩摩羅伽地。欲得不離諸佛。當學般若波羅蜜

【論】菩薩家者。若于眾生中。發甚深大悲心。是為生菩薩家。如生王家無敢輕者。亦不畏饑渴寒熱等。入菩薩道中生菩薩家亦如是。以佛子故。諸天龍鬼神諸圣人等。無敢輕者益加恭敬。不畏惡道人天賤處。不畏聲聞辟支佛人外道論師來沮其心。復次菩薩初發意一心作愿。從今日不復隨諸惡心。但欲度脫一切眾生。當得阿耨多羅三藐三菩提。復次菩薩。若能知諸法實相不生不滅。得無生法忍。從是以往常住菩薩道。如前所說持心經中。我見錠光佛時得諸法無生忍。初具足六波羅蜜。自爾之前都無布施持戒等。復次若菩薩作是念。如恒河沙等劫。為一日一夜。用是日夜三十日為月。十二月為歲。如是歲數過百千萬億劫乃有一佛。于是佛所供養持戒集諸功德。如是恒河沙等諸佛。然后受記作佛。菩薩心不懈怠。不沒不厭悉皆樂行。復次菩薩于諸邪定五逆眾生及斷善根人中。而生慈悲令入正道不求恩報。復次菩薩初發心以來。不為諸煩惱所覆所壞。復次菩薩雖觀諸法實相。于諸觀心亦不生著。復次菩薩自然口常實言。乃至夢中亦不妄語。復次菩薩有所見色皆是佛色。念佛三昧力故于色亦不著。復次菩薩見一切眾生流轉生死苦中一切樂中心亦不著。但作愿言。我及眾生何時當度。復次菩薩于一切珍寶心不生著。唯樂三寶。復次菩薩常斷淫欲。乃至不生念想。況有實事。復次眾生眼見菩薩者。即得慈三昧。復次菩薩能令一切法悉為佛法。無有聲聞辟支佛法凡夫之法種種差別。復次菩薩分別一切法。于一切法中亦不生法相。亦不生非法相。如是等無量因緣。是名生菩薩家。問曰。從發心已來。已生菩薩家。今云何欲生菩薩家當學般若波羅蜜。答曰。有二種菩薩家。有退轉家不退轉家名字家實家凈家雜家有信堅固家不堅固家。為不退轉家乃至信堅固家。欲得如是等家故。言欲生菩薩家當學般若波羅蜜。欲得鳩摩羅伽地者。或有菩薩從初發心斷淫欲。乃至阿耨多羅三藐三菩提。常行菩薩道。是名鳩摩羅伽地。復次或有菩薩作愿。世世童男出家行道。不受世間愛欲。是名為鳩摩羅伽地。復次又如王子名鳩摩羅伽。佛為法王。菩薩入法正位乃至十地故。悉名王子。皆任為佛。如文殊師利。十力四無所畏等悉具佛事故。住鳩摩羅伽地廣度眾生。復次又如童子過四歲以上未滿二十。名為鳩摩羅伽。若菩薩初生菩薩家者如嬰兒。得無生法忍乃至十住地離諸惡事。名為鳩摩羅伽地。欲得如是地。當學般若波羅蜜。常欲不離諸佛者。菩薩世世所生常值諸佛。問曰。菩薩當化眾生。何故常欲值佛。答曰。有菩薩未入菩薩位。未得阿鞞跋致受記別故。若遠離諸佛。便壞諸善根沒在煩惱。自不能度安能度人。如人乘船中流壞敗。欲度他人反自沒水。又如少湯投大冰池。雖消少處反更成冰。菩薩未入法位。若遠離諸佛以少功德無方便力欲化眾生。雖少利益反更墜落。以是故新學菩薩。不應遠離諸佛。問曰。若爾者何以不說不離聲聞辟支佛。聲聞辟支佛亦能利益菩薩。答曰。菩薩大心。聲聞辟支佛雖有涅槃利益。無一切智故。不能教導菩薩。諸佛一切種智故。能教導菩薩。如象沒泥非象不能出。菩薩亦如是。若入非道中唯佛能救同大道故。以是故說菩薩常欲不離諸佛。復次菩薩作是念。我未得佛眼故如盲無異。若不為佛所引導。則無所趣錯入余道。設聞佛法異處行者未知教化時節行法多少。復次菩薩。見佛得種種利益。或眼見心清凈。若聞所說心則樂法得大智慧。隨法修行而得解脫。如是等值佛無量利益。豈不一心求欲見佛。譬如嬰兒不應離母。又如行道不離糧食。如大熱時不離涼風冷水。如大寒時不欲離火。如度深水不應離船。譬如病人不離良醫。菩薩不離諸佛過于上事。何以故。父母親屬知識人天王等。皆不能如佛利益。佛利益諸菩薩離諸苦處。住世尊之地。以是因緣故。菩薩常不離佛。問曰。有為之法欺誑不真皆不可信。云何得如愿不離諸佛。答曰。福德智慧具足故乃應得佛。何況不離諸佛。以眾生有無量劫罪因緣故。不得如愿。雖行福德而智慧薄少。雖行智慧而福德薄少。故所愿不成。菩薩求佛道故。要行二忍。生忍法忍。行生忍故。一切眾生中發慈悲心。滅無量劫罪。得無量福德。行法忍故。破諸法無明。得無量智慧。二行和合故何愿不得。以是故。菩薩世世常不離諸佛。復次菩薩常愛樂念佛故。舍身受身恒得值佛。譬如眾生習欲心重受淫鳥身。所謂孔雀鴛鴦等。習嗔恚偏多生毒蟲中。所謂惡龍羅剎蜈蚣毒蛇等。是菩薩心不貴轉輪圣王人天福樂但念諸佛。是故隨心所重而受身形。復次菩薩常善修念佛三昧因緣故。所生常值諸佛。如般舟三昧中說。菩薩入是三昧。即見阿彌陀佛。便問其佛何業因緣故得生彼國。佛即答言。善男子。以常修念佛三昧憶念不廢故得生我國。問曰。何者是念佛三昧得生彼國。答曰。念佛者。念佛三十二相八十隨形好金色身。身出光明遍滿十方。如融閻浮檀金其色明凈。又如須彌山王在大海中。日光照時其色發明。行者是時都無余色想。所謂山地樹木等。但見虛空中諸佛身相。如真琉璃中赤金外現。亦如比丘入不凈觀。但見身體膖脹爛壞。乃至但見骨人。是骨人無有作者亦無來去。以憶想故見。菩薩摩訶薩入念佛三昧。悉見諸佛亦復如是。以攝心故。心清凈故。譬如人莊嚴其身。照凈水鏡無不悉見。此水鏡中亦無形相。以明凈故見其身像。諸法從本以來常自清凈。菩薩以善修凈心。隨意悉見諸佛問其所疑。佛答所問。聞佛所說心大歡喜。從三昧起作是念言。佛從何所來。我身亦不去。即時便知諸佛無所從來。我亦無所去。復作是念。三界所有皆心所作。何以故。隨心所念悉皆得見。以心見佛以心作佛。心即是佛心即我身。心不自知亦不自見。若取心相悉皆無智。心亦虛誑皆從無明出。因是心相即入諸法實相。所謂常空。得如是三昧智慧已。二行力故隨意所愿不離諸佛。如金翅鳥王。二翅具足故于虛空中自在所至。菩薩得是三昧智慧力故。或今身隨意供養諸佛。命終亦復值遇諸佛。以是故說菩薩常不離諸佛者當學般若波羅蜜

大智度論卷第二十九大智度論釋初品中善根供養義第四十六(卷第三十)

　　　　圣者龍樹造


　　　　后秦龜茲國三藏鳩摩羅什譯


【經】欲以諸善根供養諸佛恭敬尊重贊嘆隨意成就者。當學般若波羅蜜。【論】菩薩既得不離諸佛當應供養。若得值佛而無供具甚為不悅。如須摩提菩薩。秦言妙意。見然燈佛無供養具。周旋求索見賣華女。以五百金錢買得五莖青蓮華以供養佛。又薩陀波侖菩薩。為供養師故。賣身血肉。如是等菩薩既得見佛。心欲供養若無供具其心有礙。譬如庶民遇見君長。不持禮貺則為不敬。是故諸菩薩求供養具供養諸佛。佛雖不須菩薩心得具足。譬如農夫遇好良田。而無種子雖欲加功。無以肆力心大愁憂。菩薩亦如是。得遇諸佛而無供具。設有余物不稱其意心便有礙。諸善根者。所謂善根果報華香瓔珞衣服幡蓋種種珍寶等。所以者何。或時以因說果。如言一月食千兩金。金不可食。因金得食故言食金。或時以果說因。如見好畫言是好手。手非是畫見畫妙故說言手好。善根果報亦如是。以善根業因緣故。得供養之具。名為善根。問曰。若爾者何不即說華香等而說其因。答曰。供養具有二種。一者財供養。二者法供養。若但說華香等供養。則不攝法供養。今說善根供養。當知則財法俱攝。供養者若見若聞諸佛功德。心敬尊重迎逆侍送。旋繞禮拜曲躬合手而住避坐安處。勸進飲食華香珍寶等。種種稱贊持戒禪定智慧諸功德。有所說法信受教誨。如是善身口意業是為供養。尊重者。知一切眾生中德無過上故言尊。敬畏之心過于父母師長君王利益重故故言重。恭敬者。謙遜畏難故言恭。推其智德故言敬。贊嘆者。美其功德為贊。贊之不足又稱揚之故言嘆。隨意成就者。若須華供養如意即至。或求得或不求而得。有自然出者。或變化生乃至伎樂供養之具悉皆如是。問曰。菩薩遇得便以供養。何以隨意求索。答曰。福德從心于所愛重。持用供養得福增多。如阿育王小兒時。以所重土持用奉佛。得閻浮提王。一日之中起八萬塔。若大人雖以多土投缽而無所得非所重故。有人偏貴重華。以其所貴持供養佛得福增多。乃至寶物亦如是。復次隨時所宜。若寒時應以薪火上衣溫室被褥及以飲食。熱時應以冰水扇蓋涼室。生薄之服上妙之食。風雨之時就送供具。如是等隨時供養。又隨土地所宜。隨受者所須。皆持供養。復次隨意供養者。有菩薩知佛無所須。又知諸物虛誑如幻一相所謂無相。為教化眾生故。隨眾生國土所重引導故供養。復有菩薩得甚深禪定。生菩薩神通。以神通力故。飛到十方佛前。或于佛國若須遍雨天華。即滿三千世界持供養佛。或雨天栴檀。或雨真珠光明鮮發。或雨七寶。或雨如意珠大如須彌。或雨妓樂音聲清妙。或以身如須彌。以為燈炷供養諸佛。如是等名為財供養。又菩薩行六波羅蜜。以法供養諸佛。或有菩薩。行一地法供養諸佛。乃至十地行法供養。或時菩薩得無生法忍。自除煩惱及眾生煩惱。是法供養。或時菩薩住于十地。以神力故令地獄火滅。于餓鬼道皆得飽滿。令畜生得離恐怖。令生人天漸住阿惟越致地。如是等大功德力故。名為法供養以是故說欲得善根成就當學般若波羅蜜

【經】欲滿一切眾生所愿衣服飲食臥具涂香車乘房舍床榻燈燭等。當學般若波羅蜜

【論】問曰。有何次第。欲滿一切眾生愿。答曰。菩薩業有二種。一為供養諸佛。二為度脫眾生。以供養諸佛。得無量福德。持是福德利益眾生。所謂滿眾生愿。如賈客主入海采寶安隱得出利益所親及知識等。菩薩如是入諸佛法海。得無量功德之寶利益眾生。如小王供養大王能令歡喜。與其所愿職位財帛。還其本國利益人物除卻怨賊。菩薩供養諸佛法王故得受記別。以無量善根珍寶得無盡智力。來入眾生善人供養貧者。隨其所須而給與之。魔民邪見外道之屬悉皆破壞。是為供養諸佛。次滿眾生所愿。問曰。菩薩實能滿一切眾生愿不。若悉滿眾生愿。余佛菩薩何所利益。若不悉滿是中。何故說欲滿一切眾生愿當學般若波羅蜜。答曰。有二種愿。一者可得愿。二者不可得愿。不可得愿者。有人欲籌量虛空盡其邊際。及求時方邊際。如小兒求水中月鏡中像。如是等愿皆不可得。可得愿者。鉆木求火穿地得水。修福得人天中生。及得阿羅漢辟支佛果。乃至得諸佛法王。如是等名皆可得愿。可得愿有二種。一謂世間二謂出世間。是中世間愿故。滿眾生愿。云何得知。以飲食床臥具乃至燈燭所須之物皆給與之。問曰。菩薩何以故與眾生易得愿。不與難者。答曰。愿有下中上。下愿令致今世樂因緣。中愿與后世樂因緣。上愿與涅槃因緣。是故先與下愿。次及中愿然后上愿。復次眾生多著今樂少求后樂。涅槃樂者轉復少也。若說多者少亦攝之。復次此經前后。多說后世涅槃道。少說今世利事。菩薩法者。常與眾生種種利益不應有舍。所以者何。初心但欲令諸眾生行大乘法。以不堪受化。次與聲聞辟支佛道。若復不能當與十善四梵行等令修福德。若眾生都不樂者。如是眾生不應遺舍。當與今世利益。所謂飲食等也。復次凡夫雖能與人飲食等。滿彼愿者皆有因緣。若今世事若后世事。聲聞辟支佛。雖無因緣滿眾生愿而所益甚少。菩薩摩訶薩。行檀波羅蜜業因緣故。得為國王或為大長者財富無量。四方眾生若來求者盡滿足之。如頻頭居士為大檀越。坐七寶大床金剛為腳敷以天褥。以赤真珠上為帳幔。左右立侍各八萬四千。皆莊嚴琦妙開四大門。恣所求者晝夜六時鳴鼓又放光明。十方無量眾生。有聞鼓聲光明觸身者無不悉來。欲得種種飲食者。長者見其大集。即時默然仰視虛空。于時空中雨種種百味之食隨意皆得。若眾生不自取者。左右給使分布與之。足滿乃止。須飲食衣被臥具寶物等。皆亦如是。恣眾生所欲已然后說法。令離四食皆住阿鞞跋致地。如是等菩薩神通力故。能滿眾生愿。問曰。佛在時眾生尚有饑餓。天不降雨眾生困弊。佛猶不能滿一切眾生之愿。云何菩薩能滿其愿。答曰。菩薩住于十地。入首楞嚴三昧。于三千大千世界。或時現初發意行六波羅蜜。或現阿鞞跋致。或現一生補處。于兜率天上為諸天說法。或從兜率天上來下。生凈飯王宮。或現出家成佛。或現大眾中轉法輪度無量眾生。或現入涅槃起七寶塔。遍諸國土令眾生供養舍利。或時法都滅盡。菩薩利益如是。何況于佛。而佛身有二種。一者真身二者化身。眾生見佛真身。無愿不滿。佛真身者。遍于虛空光明遍昭十方。說法音聲亦遍十方無量恒河沙等世界。滿中大眾皆共聽法說法不息。一時之頃各隨所聞而得解悟。如劫盡已。眾生行業因緣故。大雨澍下間無斷絕。三大所不能制。惟有劫盡十方風起。更互相對能持此水。如是法性身佛有所說法。除十住菩薩。三乘之人皆不能持。惟有十住菩薩不可思議方便智力悉能聽受。眾生其有見法身佛。無有三毒及眾煩惱寒熱諸苦。一切皆滅無愿不滿。如如意珠尚令眾生隨愿皆得。豈況于佛。珠與一切世間之愿。佛與一切出世間愿。若言佛不能悉滿眾生所愿。是語不然。復次釋迦文尼佛王宮受身現受人法。有寒熱饑渴睡眠。受諸誹謗老病死等。內心智慧神德。真佛正覺無有異也。欲滿眾生所愿悉皆能滿。而不滿者以無數世來常滿眾生衣食之愿而不免苦。今但以涅槃無為常樂益之。如人憐愍所親。不與雜毒美食。如是世間愿者生諸結使。又復離時心生大苦。是故不以為要。復次有人言。釋迦牟尼佛。已滿眾生所愿。而眾生自不能得。如毗摩羅詰經說。佛以足指案地。即時國土七寶莊嚴。我佛國如是。為多怒害者現佛國異。又如龍王等心降雨。在人為水。餓鬼身上皆為炭火。問曰。若能滿一切眾生愿者。則眾生有邊無有受諸饑寒苦者。何以故。一切眾生皆滿所愿。愿離苦得樂故。答曰。滿一切者名字一切。非實一切。如法句偈說

　一切皆懼死　　莫不畏杖痛
　恕己可為譬　　勿殺勿行杖　

雖言一切畏杖痛。如無色眾生。無身故則無杖痛。色界眾生。雖可有身亦無杖痛。欲界眾生亦有不受杖痛。而言一切。謂應得杖者說言一切。非實一切。以是故菩薩滿一切眾生所愿。謂應可得者。然菩薩心無齊限。福德果報亦無有量。但眾生無量阿僧祇劫罪厚障故而不能得。如舍利弗弟子羅頻周比丘。持戒精進乞食。六日而不能得。乃至七日命在不久。有同道者乞食持與。鳥即持去。時舍利弗語目揵連。汝大神力守護此食令彼得之。即時目連持食往與。始欲向口變成為泥。又舍利弗乞食持與而口自合。最后佛來持食與之。以佛福德無量因緣故令彼得食。是比丘食已。心生歡喜倍加信敬。佛告比丘。有為之法皆是苦相為說四諦。即時比丘漏盡意解。得阿羅漢道。有薄福眾生罪甚此者佛不能救。又知眾生不可得故。深達法性故。諸佛無有憶想分別。是可度是不可度。心常寂滅意無增減。以是故。菩薩欲滿一切眾生愿。彼以罪故而不能得。菩薩無咎。飲食者略說粗細二種。餅飯等百味之食。經雖說四食眾生久住。而此但說揣食。余者無色不可相與。若施揣食則與三食。何以故因揣食故增益三食。如經所說。檀越施食則與受者五事利益。飲總說二種。一者草木酒。所謂蒲桃甘蔗等及諸谷酒。二者草木漿。甘蔗漿蒲桃漿石蜜漿安石榴漿梨奈漿波盧沙果漿等及諸谷漿。如是和合人中飲食及天飲食。所謂修陀甘露味天果食等。摩頭摩陀婆漿等。眾生各各所食。或食谷者或食肉者或食凈者不凈者來皆飽滿。衣服者。衣有二種。或從眾生生。所謂綿絹毛毳皮韋等。或從草木生。所謂布?樹皮等。有諸天衣無有經緯。自然樹出光色輕軟。臥具者。床榻被褥幃帳枕等。涂香者。有二種。一者栴檀木等摩以涂身。二者種種雜香搗以為末以涂其身。及熏衣服并涂地壁。乘者。所謂象馬車輿等。房舍者。所謂土木寶物所成樓閣殿堂宮觀等。以障寒熱風雨賊盜之屬。燈燭者。所謂脂膏蘇油漆蠟明珠等。諸物者。是一切眾生所須之物。不可具說故略言諸物。問曰。此中何以不說燒香妙華等。答曰。說諸物者皆已攝之。問曰。若爾者但應略說三種。飲食衣服莊嚴之具。答曰。此諸物是所須要者。若慈念眾生以飲食為先。次以衣服以身垢臭須以涂香。次以臥具寒雨須房舍。黑闇須燈燭。問曰。華香亦能除臭。何故不說。答曰。華非常有亦速萎爛。利益少故是故不說。燒香者。寒則所須。熱時為患。涂香寒熱通用。寒時雜以沉水。熱時雜以栴檀以涂其身。是故但說涂香。問曰。若行檀波羅蜜。得無量果報。能滿一切眾生所愿。何故言欲滿眾生愿當學般若波羅蜜。答曰。先已說以般若波羅蜜和合故。得名檀波羅蜜。今當更說。所可滿眾生愿者。非謂一國土一閻浮提。都欲滿十方世界六趣眾生所愿。非但布施所能辦故。以般若波羅蜜。破近遠相。破一切眾生相非一切眾生相。除諸礙故彈指之頃化無量身。遍至十方能滿一切眾生所愿。如是神通利益要從般若出生。以是故。菩薩欲滿一切眾生愿。當學般若波羅蜜

【經】復次舍利弗。菩薩摩訶薩欲使如恒河沙等世界眾生。立于檀波羅蜜。立于尸羅羼提毗梨耶禪般若波羅蜜。當學般若波羅蜜

【論】問曰。是義次第有何因緣。答曰。利有三種。今世利后世利畢竟利。復有三種樂。今世后世出世樂。前說今世利樂。此說后世出世利樂。以是故。令眾生住六波羅蜜。菩薩愍念眾生。過于父母念子。慈悲之心徹于骨髓。先以飲食充足其身除饑渴苦。次以衣服莊嚴其身。令得受樂。菩薩心不滿足。復作是念眾生已得今世樂。復更思惟令得后世樂。若以世間六波羅蜜教之。則得人天中樂。久后還來輪轉生死。當復以出世間六波羅蜜。令得無為常樂。復次先以衣服華香等莊嚴其身。今以功德莊嚴其心。若有三種莊嚴則為具足無有過者。一者衣服七寶等。二者福德。三者道法。菩薩欲具足三種莊嚴眾生故。先說功德果報。今說功德因緣。復次前說雖有大施而眾生罪故不能悉得。如餓鬼經說。雖與其食而不得啖。變成炭火不凈之物。又菩薩不舍一切。當作方便令眾生得衣食利益。是故教修福業自行自得。菩薩善知因緣。不可強得教令得之。以是故次第教眾生住六波羅蜜。問曰。菩薩志愿。令十方一切眾生住六波羅蜜。何故但說如恒河沙世界眾生。答曰。為聽法者聞恒河沙故。又于新發意菩薩。以無邊無量為多多則致亂。若大菩薩。不以恒河沙為數。復次說如恒河沙者。是無邊無量數。如后品中說。復次如恒河沙者。已說十方諸世界。此中亦不言一恒河沙。不應為難。以是故。說如恒河沙世界無咎。恒河沙世界義如先說。眾生者。于五眾十八界十二入六種十二因緣等眾多法中。假名眾生。是天是人是牛是馬。眾生有二種。動者靜者。動者生身口業。靜者不能。有色眾生無色眾生。無足二足四足多足眾生。世間出世間眾生。大者小者賢圣凡夫。邪定正定不定眾生苦樂不苦不樂眾生。上中下眾生。學無學非學非無學眾生。有想無想非有想非無想眾生。欲界色界無色界眾生。欲界眾生者有三種。以善根有上中下故。上者六欲天。中者人中富貴。下者人中卑賤。以面類不同故。四天下別異。不善亦有三品。上者地獄。中者畜生。下者餓鬼。復次欲界眾生有十種。三惡道人及六天。地獄有三種。熱地獄寒地獄黑闇地獄。畜生有三種。空行陸行水行晝行夜行晝夜行。如是等差別。鬼有二種。弊鬼餓鬼。弊鬼如天受樂。但與餓鬼同住即為其主。餓鬼腹如山谷咽如針身。惟有三事黑皮筋骨。無數百歲不聞飲食之名何況得見。復有鬼火從口出飛蛾投火以為飲食。有食糞涕唾膿血洗器遺余。或得祭祀或食產生不凈。如是等種種餓鬼。六欲天者。四王天等。于六天中間別復有天。所謂持瓔珞天戲忘天心恚天鳥足天樂見天。此諸天等皆六天所攝。有人言欲界眾生。應有十一種。先說五道今益阿修羅道。問曰。阿修羅即為五道所攝。是阿修羅非天非人。地獄苦多畜生形異。如是應鬼道所攝。答曰。不然。阿修羅力與三十三天等。何以故。或為諸天所破。或時能破諸天。如經中說。釋提桓因為阿修羅所破。四種兵眾入藕根孔以自藏翳。受五欲樂與天相似。為佛弟子。如是威力。何得餓鬼所攝。以是故應有六道。復次如阿修羅甄陀羅干沓婆鳩槃茶夜叉羅剎浮陀等大神。是天阿修羅。民眾受樂小減諸天。威德變化隨意所作。是故人疑言。是修羅非修羅。修羅秦言大也。說者言。是阿修羅非修羅。阿修羅道初得名。余者皆同一道。問曰。經說有五道。云何言六道。答曰。佛去久經流遠。法傳五百年后。多有別異部部不同。或言五道或言六道。若說五者。于佛經回文說五。若說六者。于佛經回文說六。又摩訶衍中法華經說有六趣眾生。觀諸義旨應有六道。復次分別善惡故有六道。善有上中下故。有三善道。天人阿修羅。惡有上中下故。地獄畜生餓鬼道。若不爾者惡有三果報。而善有二果。是事相違。若有六道于義無違。問曰。善法亦有三果。下者為人中者為天上者涅槃。答曰。是中不應說涅槃。但應分別眾生果報住處。涅槃非報故。善法有二種。一者三十七品能至涅槃。二者能生后世樂。今但說受身善法。不說至涅槃善法。世間善有三品。上分因緣故天道果報。中分因緣故人道果報。下分因緣故阿修羅道果報。問曰。汝自說阿修羅。與天等力受樂與天不異。云何今說善下分。為阿修羅果報。答曰。人中可得出家受戒以至于道。阿修羅道。結使覆心得道甚難。諸天雖隨結使心直信道。阿修羅眾心多邪曲不時近道。以是故阿修羅。雖與天相似。以其近道難故故在人下。如龍王金翅鳥。力勢雖大亦能變化故。在畜生道中。阿修羅道亦如是。問曰。若龍王金翅鳥。力勢雖大猶為畜生道攝。阿修羅亦應餓鬼道攝。何以更作六道。答曰。是龍王金翅鳥雖復受樂。傍行形同畜生故畜生道攝。地獄餓鬼形雖似人。以其大苦故不入人道。阿修羅力勢既大。形似人天故。別立六道是為略說。欲界眾生色無色界眾生。如后品中說。立檀波羅蜜者。菩薩語諸眾生。當行布施。貧為大苦無以貧故。作諸惡行墮三惡道。作諸惡行墮三惡道則不可救。眾生聞已舍慳貪心行檀波羅蜜。如后品中廣說。復次菩薩于眾生前。種種因緣種種譬喻。而為說法毀呰慳貪。夫慳貪者自身所須惜不能用。見告求者心濁色變。即于現身聲色丑惡。種后世惡業故受形丑陋。先不種布施因緣故今身貧賤。慳著財物多求不息。開諸罪門專造惡事故墮惡道中。復次生死輪轉利益之業無過布施。今世后世隨意。便身之事悉從施得。施為善導能開三樂。天上人中涅槃之樂。所以者何。好施之人聲譽流布。八方信樂無不愛敬。處大眾中無所畏難死時無悔。其人自念我以財物殖良福田。人天中樂涅槃之門我必得之。所以者何。施破慳結慈念受者。滅除嗔惱嫉妒心息。恭敬受者則除憍慢。決定心施疑網自裂。知施果報則除邪見及滅無明。如是等諸煩惱破則涅槃門開。復次非但開三樂而已。乃能開無量佛道世尊之處。所以者何六波羅蜜。是佛道檀為初門。余行皆悉隨從。如是等布施有無量功德。以是因緣故。令眾生立檀波羅蜜。檀波羅蜜義如先檀中說。立尸羅者。菩薩于眾生前贊說戒行。汝諸眾生當學持戒。持戒之德拔三惡趣及人中下賤。令得天人尊貴乃至佛道。戒為一切眾生眾樂根本。譬如大藏出諸珍寶。戒為大護能滅眾怖。譬如大軍破賊。戒為莊嚴如著瓔珞。戒為大船能度生死巨海。戒為大乘能致重寶至涅槃城。戒為良藥能破結病。戒為善知識。世世隨逐不相遠離令心安隱。譬如穿井已見濕泥。喜慶自歡無復憂患。戒能成就利益諸行。譬如父母長育眾子。戒為智梯能入無漏。戒能驚怖諸結。譬如師子能令群獸攝伏。戒為一切諸德之根出家之要。修凈戒者所愿隨意。譬如如意珠應念時得。如是等種種贊戒之德。令眾生歡喜發心住尸羅波羅蜜。住羼提者。于眾生前贊嘆忍辱。忍為一切出家之力。能伏諸惡能于眾中現奇特事。忍能守護令施戒不毀。忍為大鎧眾兵不加。忍為良藥能除惡毒。忍為善勝。于生死險道安隱無患。忍為大藏。施貧苦人無極大寶。忍為大舟。能渡生死此岸到涅槃彼岸。忍為磫[石*瞿]能瑩明諸德。若人加惡如豬揩金山。益發其明。求佛道度眾生之利器。忍為最妙。行者當作是念。我若以嗔報彼則為自害。又我先世自有是罪不得如意要必當償。若于此人不受余亦害我俱不得免云何起嗔

復次眾生為煩惱所牽。起諸惡事不得自在。譬如人為非人所持而罵辱良醫。良醫是時但為除鬼不嫌其罵。行者亦如是。眾生加惡向己。不嫌其嗔但為除結。復次行忍之人。視前罵辱者。如父母視嬰孩。見其嗔罵益加慈念愛之踰深。又復自念彼人加惡于我。是業因緣前世自造今當受之若以嗔報更造后苦何時解已。若今忍之永得離苦。是故不應起嗔。如是種種因緣。訶嗔恚生慈悲入眾生忍中。入眾生忍中已作是念。十方諸佛所說法。皆無有我亦無我所。但諸法和合假名眾生。如機關木人。雖能動作內無有主身亦如是。但皮骨相持隨心風轉。念念生滅無常空寂無有作者。無罵者亦無受者。本末畢竟空故。但顛倒虛誑故。凡夫心著。如是思惟已則無眾生。無眾生已法無所屬。但因緣和合無有自性。如眾生和合強名眾生。法亦如是即得法忍。得是眾生忍法忍故。能得阿耨多羅三藐三菩提。何況諸余利益。眾生聞是已住羼提波羅蜜。立毗梨耶者。教眾生言汝莫懈怠。若能精進諸善功德悉皆易得。若懈怠者見木有火而不能得何況余事。是故勸令精進。若人隨方便精進無愿不得。凡得勝法非無因緣。皆從精進生。精進有二相。一能進生諸善法。二能除諸惡法。復有三相。一欲造事。二精進作。三不休息。復有四相。已生惡法斷之令滅。未生惡法能令不生。未生善法能令發生。已生善法能令增長。如是等名精進相。精進故能助成一切善法。譬如火得風助其然乃熾。又如世間勇健之人能越山渡海。道法精進乃至能得佛道何況余事。眾生聞已皆立精進波羅蜜。復次菩薩見有未發阿耨多羅三藐三菩提者。為贊嘆阿耨多羅三藐三菩提法。于一切諸法中。最為第一極為尊貴。能饒益一切令得諸法實相不誑之法有大慈悲。具一切智金色身相第一微妙三十二相八十隨形好無量光明無量戒定智慧解脫解脫知見三達無礙。于一切法無礙解脫。得如是者一切眾生中最為上尊。應受一切世間供養。若人但心念佛。尚得無量無盡福德。何況精進布施持戒供養承事禮拜者。語眾生言佛事如是。汝等當發無上道心。勤修精進行如法者得之不難。眾生聞是已。便發無上道心。若發心者不可但空爾。而得當行檀波羅蜜。行檀波羅蜜。次行尸羅波羅蜜羼提波羅蜜禪波羅蜜般若波羅蜜。行五波羅蜜。則是毗梨耶波羅蜜。若不發大乘心者。當教辟支佛道。若無辟支佛道者。教行聲聞道。若無聲聞道者。教令離色受無色定寂滅安樂。若無無色定者。教令離欲受色界種種禪定樂。若無禪者。教令修十善道人天中受種種樂。莫自懈怠空無所得。貧窮下賤種種勤苦甚為可患。懈怠法者最為弊惡。破壞今世后世利益善道。眾生聞已集諸善法勤行精進。立禪者。菩薩于眾生前。贊嘆禪定清凈樂內樂自在樂離罪樂今世后世樂圣所受樂梵天王樂遍身受樂深厚妙樂。汝諸眾生何以著五欲不凈樂。與畜生同受諸罪垢樂而舍是妙樂。若汝能舍小樂則得大樂。汝不見田夫棄少種子后獲大果。如人獻王少物而得大報。如少鉤餌而得大魚。所舍甚少而所獲大多。智者亦如是。能棄世間之樂。得甚深禪定快樂。既得此樂反觀欲樂甚為不凈。如從獄出如病疹得差更不求藥復次禪定名實智初門。令智慧澄靜能照諸法。如燈在密室其明得用。若依禪定得四無量背舍勝處神通辯才等諸甚深功德悉皆具得。能令瓦石變成如意寶珠何況余事。隨意所為無不能作。入地如水履水如地。手捉日月身不焦冷。化為種種禽獸之身。而不受其法。或時變身充滿虛空。或時身若微塵。或輕如鴻毛。或重若太山。或時以足指按地。天地大動如動草葉。如是等神通變化力皆從禪得。眾生聞是已。立于禪波羅蜜。立般若波羅蜜者。菩薩教諸眾生當學智慧。智慧者其明第一名為慧眼。若無慧眼雖有肉眼猶故是盲。雖云有眼與畜生無異。若有智慧自別好丑不隨他教。若無智慧隨人東西。如牛駱駝穿鼻隨人。一切有為法中智慧為上。圣所親愛能破有為法故。如經中說。于諸寶中智慧寶為最。一切利器中慧刀利為最。住智慧山頂無有憂患。觀諸苦惱眾生無不悉見。智慧刀能斷無始煩惱生死連鎖。智慧力故能具六波羅蜜。得不可思議無量佛道成一切智。何況聲聞辟支佛及世間勝事。是智慧增長清凈不可沮壞。名為波羅蜜。眾生聞已住般若波羅蜜。復次菩薩或時不以口教。或現神足光明。令眾生住六波羅蜜。或現種種余緣。乃至夢中為作因緣使其覺悟。令眾生住六波羅蜜。是故經言欲令眾生住六波羅蜜。當學般若波羅蜜

【經】欲殖一善根于佛福田中。至得阿耨多羅三藐三菩提不盡者。當學般若波羅蜜

【論】善根者三善根。無貪善根無嗔善根無癡善根。一切諸善法。皆從三善根生。增長如藥樹草木因有根故得生成增長。以是故名為諸善根。今言善根者。善根因緣供養之具。所謂花香燈明。及法供養持戒誦經等。因中說果。何以故香華不定。以善心供養故名為善根布施非即是福。但能破慳貪開善法門善根名為福。如針導綖縫衣縫非針也。一者若華若香若燈明若禮敬。若誦經持戒。若禪定若智慧等。一一供養及法供養。殖于諸佛田中。佛田者。十方三世諸佛。若佛在世若形像若舍利若但念佛。殖者專心堅著。問曰。經言種種福田。今何以獨言殖于佛田。答曰。雖有種種福田佛為第一福田。以十力四無所畏十八不共法。如是等無量佛法具足。是故獨說殖于佛田。法寶雖為佛師。若佛不說法為無用。如雖有好藥若無良醫藥則無用。以是故法寶雖上。而前說佛寶何況僧寶。復次佛田能獲無量果報。余者雖言無量而有差降。以是故佛田第一。不盡者諸佛成就無量功德故。于中殖福福亦無盡。復次佛功德無量無邊無數無等故。殖福者福亦不盡。復次佛為菩薩時。緣一切眾生。如眾生無量無邊故福亦無盡。復次佛田清凈。拔愛等諸煩惱穢草。凈戒為平地。大慈悲為良美。除諸惡邪堿土。三十七品為溝港。十力四無所畏四無礙智等為垣墻。能出生三乘涅槃果報。殖種于此無上無比田者其福無盡。問曰。一切有為法無常相故皆歸于盡。福從因緣生何得不盡。答曰。亦不言常不盡。自言乃至得佛中間不盡。復次一切有為法。雖念念生滅。相續不斷果報不失故名為不盡。如燈雖焰焰生滅不名滅。脂盡炷滅乃可稱滅。福亦如是深心種于良田故。乃至法盡而亦不盡。復次菩薩知諸法實相。如涅槃不盡。福德入諸法實相故而亦不盡。問曰。若爾者涅槃不盡。福德亦應常不盡。云何言乃至佛中間不盡。答曰。是福德者。以智慧力故。令是功德如涅槃。畢竟空不生不滅。以是故喻如涅槃非即涅槃。若是涅槃不應為喻。若是涅槃云何果報成佛而不盡。譬如三解脫門。空無相無作。如解脫畢竟空相是空解脫門。觀世間亦畢竟空。如解脫無相相。是無相解脫門。觀世間亦無相相。如解脫無作相。是無作解脫門。觀世間亦無作相。以是故說欲殖一善根。于佛福田乃至阿耨多羅三藐三菩提而不盡者當學般若波羅蜜

　　大智度論初品中諸佛稱贊其命釋論第四十七

【經】復次舍利弗。菩薩摩訶薩欲令十方諸佛稱贊其名。當學般若波羅蜜

【論】問曰。菩薩若觀諸法畢竟空。內無吾我已破憍慢。云何欲令諸佛稱贊其名。又菩薩法應供養諸佛。云何反求諸佛供養。答曰。佛法有二門。一為第一義門。二為世俗法門。以世俗門故。欲令諸佛贊嘆。雖為諸佛所贊嘆。而不見我不取眾生相。世間假名故說。汝言云何反求佛供養者。如后品中。佛所贊嘆菩薩。畢竟阿鞞跋致阿耨多羅三藐三菩提。今是菩薩欲得決定知是阿鞞跋致以不。以是故求佛贊嘆。非求供養。復次余人余眾生。貪欲嗔恚愚癡覆心故。不能如實贊嘆。何以故。若偏有所愛。不見實過但見功德。若偏有所嗔。但見其過不見其德。若愚癡多不能如實見其好丑。諸天世人雖有智慧三毒薄者。亦不能得如實贊猶有謬失。無一切智故。結使不盡故。聲聞辟支佛。三毒雖盡亦不能如實贊。猶有余氣未盡。又智慧不具足故。唯佛一人三毒及氣永盡。成就一切智故。能如實贊不增不減。以是故行者欲得諸佛所贊。知其實德。不求余人稱贊。問曰。若諸佛出于三界不著世間。無有我及我所。視于外道惡人大菩薩阿羅漢一等無異。云何贊嘆菩薩。答曰。佛雖無吾我無有憎愛于一切法心無所著。憐愍眾生以大慈悲心引導一切故。分別善人而有所贊。亦欲破壞惡魔。所愿以佛贊嘆故。無量眾生愛樂菩薩恭敬供養。后皆成就佛道。以是故諸佛贊嘆菩薩。問曰。云何贊嘆。答曰。如佛于大眾中說法。欲令眾生入甚深法贊是菩薩。如薩陀波侖等。復次佛贊嘆菩薩言。是菩薩能觀諸法畢竟空。亦能于眾生有大慈悲能行生忍。亦不見眾生。雖行法忍于一切法而不生著。雖觀宿命事不墮始見。雖觀眾生入無余涅槃而不墮邊見。雖知涅槃是無上實法。亦能起身口意善業。雖行生死中。而深心愛樂涅槃。雖住三解脫門觀于涅槃。亦不斷本愿及善行。如是等種種奇特功德甚為難有。復次若菩薩未得無生忍。未得五神通。生死肉身有大慈悲心。能為眾生故。內外所有所貴惜者悉能施與。外謂所著妻子上妙五欲。如意珠最上寶安樂國土等。內謂身體肌肉皮膚骨血頭目髓腦耳鼻手足。如是等施甚為難有。是故諸佛贊嘆其德。若菩薩入法位。得神通行苦行不足為難。以是菩薩生身肉眼志愿弘曠。有大悲心愛樂佛道。行如是事甚為希有。復次若菩薩持戒清凈具足無所分別。持戒破戒于一切諸法。畢竟不生常空法忍精進不休不息不著不厭精進懈怠一相不異。無量無邊無數劫勤修精進。都欲受行甚深禪定無所依止。定亂不異不起于定而能變。身無量遍至十方說法度人。行深智慧觀一切法不生不滅非不生非不滅亦非不生亦非不滅非非不生非非不滅。過諸語言心行處滅。不可壞不可破不可受不可著。諸圣行處凈如涅槃。亦不著是觀意亦不沒。能以智慧而自饒益。如是菩薩諸佛贊嘆。復次菩薩未得受記。未得無生法忍。生不值佛不見賢圣。以正思惟故。能觀諸法實相。雖觀實相心亦不著。如是菩薩十方諸佛皆共贊嘆。復次菩薩聞甚深無量無邊不可思議佛法。雖自未得智慧未及。而能定心信樂不生疑悔。若魔作佛來詭說其意。意無增減。如是菩薩諸佛所贊。復次有諸菩薩。一時發心中有疾成佛者佛則贊嘆。有大精進力故。如釋迦文尼佛與彌勒等諸菩薩同時發心。釋迦文尼佛精進力故超越九劫。復次若有菩薩。具足菩薩事。所謂十地六波羅蜜十力四無所畏四無礙智十八不共法等無量清凈佛法。為眾生故久住生死。不取阿耨多羅三藐三菩提。而廣度眾生。如是菩薩諸佛贊嘆。何者是如文殊師利毗摩羅詰觀世音大勢至遍吉等。諸菩薩之上首出于三界。變化無央數身。入于生死教化眾生故。如是希有事。皆從甚深般若波羅蜜生。以是故說欲得諸佛稱嘆其名當學般若波羅蜜

【經】復次舍利弗。菩薩摩訶薩欲一發意至十方如恒河沙等世界。當學般若波羅蜜

【論】菩薩得身通變化力。作十方恒河沙等身。于十方恒河沙等世界一時能到。問曰。如經說。一彈指頃有六十念。若一念中能至一方恒河沙等世界尚不可信何況十方恒河沙等世界時少而所到處多。答曰。經說五事不可思議。所謂眾生多少業果報坐禪人力諸龍力諸佛力。于五不可思議中。佛力最不可思議。菩薩入深禪定。生不可思議神通故。一念中悉到十方諸佛世界。如說四種神通中。唯佛菩薩有如意疾遍神通。若金翅鳥子始從[穀-禾+卵]出。從一須彌至一須彌。諸菩薩亦如是。以無生忍力故。破諸煩惱無明[穀-禾+卵]。即時一念中作無量身遍至十方。復次菩薩一切無量世罪悉已消滅。以智慧力故。能轉一切諸法。所謂小能作大大能作小。能以千萬無量劫為一日。又能以一日為千萬劫。是菩薩世間之主所欲自在何愿不滿。如毗摩羅詰經所說。以七夜為劫壽。以是因緣故。菩薩乘神通力。能速疾超越十方世界。問曰。前五不可思議中無有菩薩。今何以說菩薩不可思議。答曰。或時因中說果。如日食百斤金。金不可食因金得食故言食金。是為因中說果。或時果中說因。如見好畫言是好手。是為果中說因。諸菩薩亦如是。菩薩為因諸佛為果。若說佛力不可思議。當知已說菩薩。以是故。言欲一發意到十方恒河沙世界者當學般若波羅蜜

【經】復次舍利弗。菩薩摩訶薩欲發一音使十方如恒河沙等世界聞聲。當學般若波羅蜜【論】菩薩得六神通。增長梵聲相。過三千大千世界。至十方恒河沙等諸世界。問曰。若爾者與佛音聲何異。答曰。菩薩音聲有恒河沙等之數。佛音聲所到無有限數。如密跡經中所說。目連試佛音聲極至西方。猶聞佛音若如對面。問曰。若爾者佛常在國土聚落說法教化。而閻浮提內人不至佛邊則不得聞。何以知之。多有從遠方來欲聽法者故。答曰。佛音聲有二種。一為密中音聲二為不密音聲。密音聲先已說。不密音聲至佛邊乃聞。是亦有二種弟子。一為出世圣人。二為世間凡夫。出世圣人如目揵連等。能聞微密音聲。凡夫人隨其所近乃聞。復次諸菩薩得入正位離生死身得法性真形。能見十方無量佛身及遍昭光明。亦能得聞諸佛六十種極遠無量音聲。諸大菩薩雖未具足如佛音聲。于佛音聲中普得其分。是佛菩薩音聲有三種。一者先世種善音聲因緣故。咽喉中得微妙四大。能出種種妙好遠近音聲。所謂一里二里三里十里百里千里乃至三千大千世界音聲遍滿。二者神通力故。咽喉四大出聲。遍滿三千大千世界及十方恒河沙世界。三者佛音聲常能遍滿十方虛空。問曰。若佛音聲常能遍滿。今眾生何以不得常聞。答曰。眾生無量劫以來。所作惡業覆。是故不聞。譬如雷電霹靂。聾者不聞雷聲無減。佛亦如是。常為眾生說法。如龍震大雷聲。眾生罪故自不得聞。如今世人精進持戒者。于念佛三昧。心得定時罪垢不障。即得見佛聞佛說法音聲清了。菩薩于三種音聲中。欲得二種。是二種音聲甚難希有故。如業果音聲自然可得故。以是故。說菩薩摩訶薩欲以一音使十方恒河沙等世界聞聲者當學般若波羅蜜

【經】復次舍利弗。菩薩摩訶薩欲使諸佛世界不斷者。當學般若波羅蜜

【論】佛世界不斷者。菩薩欲令國國相次皆使眾生發心作佛問曰。言次第者。為一國前后相次。為十方世界次第。若一國相次者。大悲普覆一切眾生。何以不及余國。若十方一切世界次第者。余佛菩薩何所利益。答曰。菩薩心愿欲令一切世界皆悉作佛。大心曠遠無有齊限。以是心集諸智慧無量福德神通力故。又隨眾生種作佛因緣者。是菩薩皆悉令作。若一切世界皆種作佛因緣者。余佛菩薩不應有益。但是事不然。復次十方世界無量無邊。不應一菩薩盡得遍諸世界令佛種不斷。諸余菩薩各隨因緣皆有其分。以慈悲大故愿亦無量。利益之心無有齊限。眾生種無量故。非一佛一菩薩所可盡度。問曰。若事不稱心。何故作愿耶。答曰。欲令心愿曠大清凈故。如行慈三昧。雖不能令眾生離苦。但自欲令心曠大清凈。成利益愿故。如諸佛大菩薩力。皆能度一切眾生。而眾生福緣未集。未有智慧因緣不會故而不得度。如大海水一切眾生取用水不窮竭。但眾生不能得用。如餓鬼眾生。自罪因緣不得見水。設得見之即時干竭。或為洋銅或成膿血。佛亦如是有大慈悲智慧無量無邊悉能滿足眾生。而眾生罪業因緣故而不值佛。設得值佛如余人無異。或生嗔恚或起誹謗。以是因緣故。不見佛威相神力。雖得值佛而無利益。復次二因二緣發于正見。所謂內因外緣。佛外因緣具足。有三十二相八十隨形好無量光明莊嚴其身。種種神力種種音聲。隨意說法斷一切疑。但眾生內因緣不具足。先不種見佛善根。而不信敬不精進持戒。鈍根深厚著于世樂。以是故無有利益。非為佛咎。佛化度眾生神器利用悉皆備足。譬如日出有目則睹盲者不見。設使有目而無日者則無所睹。是故日無咎也。佛明亦如是。問曰。云何佛世界因緣不斷。答曰。菩薩于眾生中。種種因緣贊嘆佛道。令眾生發阿耨多羅三藐三菩提心。漸漸行六波羅蜜。然后于諸世界各各作佛。若于一國次第作佛。或于異國各自作佛。是名不斷佛國。復次菩薩疾集智慧具足作佛。度無量眾生欲入涅槃。時為菩薩受記。我滅度后汝次作佛。展轉皆悉如是令不斷絕。若佛不記菩薩者則斷佛國。譬如王立太子。展轉如是國祚不斷。問曰。何以貴有佛世界賤無佛國。答曰。是事不應致問。佛是莊嚴十方世界主。何況一國。若離有佛國者。雖受人天樂。而不知是佛恩力之所致。與畜生無異。若一切諸佛不出世者。則無三乘涅槃之道。常閉在三界獄永無出期。若世有佛眾生得出三界牢獄。譬如二國之間。無日之處。是中眾生從冥中生從冥中死。若佛生時光明暫昭。各各相見乃見日月。所昭眾生知彼為大福。我等有罪如是。或時佛以光明遍昭諸佛國。有佛國眾生見佛光明。則大歡喜念言。我等黑闇彼為大明。復次有佛之國眾生知有罪福。人受三歸五戒八齋。及出家五眾等種種甚深禪定智慧四沙門果有余無余涅槃等。如是種種善法。以是因緣故佛國為貴。若佛國眾生雖不見佛值遇經法。修善持戒布施禮敬等。種涅槃因緣。乃至畜生皆能種福德因緣。若無佛之國乃至天人不能修善。以是故菩薩生愿。欲使佛世界不斷

大智度論卷第三十大智度論釋初品中十八空義第四十八(卷三十一)

　　　　圣者龍樹造


　　　　后秦龜茲國三藏鳩摩羅什譯


【經】復次舍利弗。菩薩摩訶薩。欲住內空外空內外空空空大空第一義空有為空無為空畢竟空無始空散空性空自相空諸法空不可得空無法空有法空無法有法空。當學般若波羅蜜

【論】內空者內法。內法空。內法者。所謂內六入眼耳鼻舌身意。眼空無我無我所無眼法。耳鼻舌身意亦如是。外空者外法。外法空。外法者。所謂外六入色聲香味觸法。色空者無我無我所無色法。聲香味觸法亦如是。內外空者內外法。內外法空。內外法者。所謂內外十二入。十二入中無我無我所。無內外法。問曰。諸法無量空隨法故則亦無量。何以但說十八。若略說應一空。所謂一切法空。若廣說隨一一法空。所謂眼空色空等甚多。何以但說十八空。答曰。若略說則事不周。若廣說則事繁。譬如服藥。少則病不除。多則增其患。應病投藥令不增減則能愈病。空亦如是。若佛但說一空。則不能破種種邪見及諸煩惱。若隨種種邪見說空空則過多。人愛著空相墮在斷滅。說十八空正得其中。復次若說十若說十五俱亦有疑此非問也。復次善惡之法皆有定數。若四念處四正勤三十七品十力四無所畏四無礙智十八不共法五眾十二入十八界十二因緣三毒三結四流五蓋等。諸法如是各有定數。以十八種法中破著故說有十八空。問曰。般若波羅蜜空十八空為異為一。若異者離十八空以何為般若空。又如佛說。何等是般若波羅蜜。所謂色空受想行識空。乃至一切種智空。若不異者。云何言欲住十八空當學般若波羅蜜。答曰。有因緣故言異。有因緣故言一。異者般若波羅蜜名諸法實相。滅一切觀法。十八空則十八種觀令諸法空。菩薩學是諸法實相。能生十八種空。是名異。一者十八空是空無所有相。般若波羅蜜亦空無所有相。十八空是舍離相。般若波羅蜜一切法中亦舍離相。是十八空不著相。般若波羅蜜亦不著相。以是故學般若波羅蜜則是學十八空。不異故般若波羅蜜有二分。有小有大。欲得大者先當學小方便門。欲得大智慧當學十八空。住是小智慧方便門能得十八空。何者是方便門。所謂般若波羅蜜經讀誦正憶念思惟如說修行。譬如人欲得種種好寶當入大海。若人欲得內空等三昧智慧寶。當入般若波羅蜜大海。問曰。行者云何學般若波羅蜜時住內空外空內外空。答曰。世間有四顛倒。不凈中有凈顛倒。苦中有樂顛倒。無常中有常顛倒。無我中有我顛倒。行者為破四顛倒故。修四念處十二種觀。所謂初觀內身三十六種不凈充滿九孔常流甚可厭患。凈相不可得。凈相不可得故名內空。行者既知內身不凈。觀外所著亦復如是。俱實不凈。愚夫狂惑為淫欲覆心故謂之為凈。觀所著色亦如我身凈相不可得。是為外空。行者若觀己身不凈或謂外色為凈。若觀外不凈或謂己身為凈。今俱觀內外我身不凈外亦如是。外身不凈我亦如是。一等無異凈不可得。是名內外空。行者思惟知內外身俱實不凈。而惑者愛著。愛著深故由以受身。身為大苦。而愚以為樂。問曰。三受皆外入所攝。云何言觀內受。答曰。六塵初與六情和合生樂。是名外樂。后貪著深入生樂。是名內樂。復次內法緣樂是名內樂。外法緣樂。是名外樂。復次五識相應樂。是名外樂。意識相應樂。是名內樂。粗樂名為外樂。細樂名為內樂。如是等分別內外樂。苦受不苦不樂受亦如是。復次行者思惟觀是內樂實可得。不即分別知實不可得。但為是苦強名為樂。何以故。是樂從苦因緣生。亦生苦果報。樂無厭足故苦。復次如人患疥。搔之向火疥雖小樂后轉傷身則為大苦。愚人謂之為樂。智者但見其苦。如是世間樂顛倒病故著五欲樂。煩惱轉多。以是故行者不見樂但見苦。如病如癰如瘡如刺。復次樂少苦多少樂不現故名為苦。如大河水投一合鹽則失鹽相不名為堿

復次樂不定故或此以為樂彼以為苦。彼以為樂此以為苦。著者為樂失者為苦。愚以為樂智以為苦。見樂患為苦不見樂過者為樂。不見樂無常相為樂。見樂無常相為苦。未離欲人以為樂。離欲人以為苦。如是等觀樂為苦。觀苦如箭入身。觀不苦不樂無常變異相。如是等觀三種受心則舍離。是名觀內受空。觀外受內外受亦如是。行者作是念。若樂即是苦。誰受是苦。念已則知心受。然后觀心為實為虛。觀心無常生住滅相。苦受心樂受心不苦不樂受心各各異念。覺樂心滅而苦心生。苦心爾所時住。住已還滅次生不苦不樂心。知爾所時不苦不樂心住。住已還滅。滅已還生樂心。三受無常故心亦無常。復次知染心無染心嗔心無嗔心癡心不癡心散心攝心縛心解脫心。如是等心各各異相。故知心無常無一定心常住。受苦受樂等心從和合因緣生。因緣離散心亦隨滅。如是等觀內心外心內外心無常相。問曰。心是內入攝。云何為外心。答曰。觀內身名為內心。觀外身名為外心。復次緣內法為內心。緣外法為外心。復次五識常緣外法不能分別故名為外心。意識能緣內法亦分別好丑故名為內心。復次意識初生未能分別決定。是為外心。意識轉深能分別取相。是名內心。如是等分別內外心。行者心意轉異知身為不凈相。知受為苦相。知心不住為無常相。結使未斷故或生吾我。如是思惟若心無常。誰知是心心為屬誰。誰為心主而受苦樂。一切諸物誰之所有。即分別知無有別主。但于五眾取相故計有人相而生我心。以我心故生我所。我所心生故有利益我者生貪欲。違逆我者而生嗔恚。此結使不從智生從狂惑生故。是名為癡。三毒為一切煩惱之根本亦由吾我。故作福德為我后當得亦修助道法我當得解脫。初取相故名為想眾。因吾我起結使及諸善行。是名行眾。是二眾則是法念處。于想行眾法中求我不可得。何以故。是諸法皆從因緣生。悉是作法而不牢固無實我法行。如芭蕉葉葉求之中無有堅相。如遠見野馬無水有水想。但誑惑于眼。如是等觀內法外法內外法。問曰。法是外入攝。云何為內法。答曰。內法名為內心相應想眾行眾。外法名為外心相應想眾行眾及心不相應諸行及無為法。一時等觀名為內外法。復次內法名為六情。外法名為六塵。復次身受心及想眾行眾總觀為法念處。何以故。行者既于想眾行眾及無為法中求我不可得。還于身受心中求亦不可得。如是一切法中若色若非色。若可見若不可見。若有對若無對。若有漏若無漏。若有為若無為。若遠若近。若粗若細。其中求我皆不可得。但五眾和合故強名為眾生。眾生即是我。我不可得故亦無我所。我所不可得故一切諸煩惱皆為衰薄。復次身念處名一切色法。行者觀內色無常苦空無我。觀外色觀內外色亦如是。受心法亦爾。四念處內觀相應空三昧名內空。四念處外觀相應空三昧名外空。四念處內外觀相應空三昧名內外空。問曰。是空為是三昧力故空為是法自空。答曰。名為三昧力故空。如經說。三三昧三解脫門。空無相無作。是空三昧緣身受心法不得我我所故名為空。問曰。四念處空法皆應觀無常苦空無我。何以故。身觀不凈受觀苦心觀無常法觀無我。答曰。雖四法皆觀無常苦空無我。而眾生身中多著凈顛倒。受中多著樂顛倒。心中多著常顛倒。法中多著我顛倒。以是故行者觀身不凈觀受苦觀心無常觀法無我。復次內外空者。無有內外定法互相因待故。謂為內外。彼以為外我以為內。我以為外彼以為內。隨人所系內法為內。隨人所著外法為外。如人自舍為內他舍為外。行者觀是內外法無定相故空

復次是內外法無有自性。何以故。和合生故。是內外法亦不在和合因緣中。若因緣中無者。余處亦無。內外法因緣亦無。因果無故內外法空。問曰。內外法定有。云何言無。如手足等和合故有身法生。是名內法。如梁椽壁等和合故有屋法生。是名為外。是身法雖有別名亦不異足等。所以者何。若離足等身不可得故。屋亦如是。答曰。若足不異身者。頭應是足。足與身不異故。若頭是足者。甚為可笑。問曰。若足與身不異者。有如是過。今應足等和合故更有法生名為身。身雖異于足等應當依于足住。如眾縷和合而能生?。是?依縷而住。答曰。是身法為足等分中具有為分有。若具有頭中應有足。何以故。身法具有故。若分有與足分無異。又身是一法所因者多。一不為多多不為一。復次若除足等分別有身者。與一切世間皆相違背。以是故身不得言即是諸分。亦不得言異于諸分。以是故則無身。身無故足等亦無。如是等名為內空。房舍等外法亦如是空。名為外空。問曰。破身舍等是為破一破異。破一破異是破外道經。佛經中實有內外法。所謂內六情外六塵。此云何無。答曰。是內外法和合假有名字。亦如身如舍。復次略說有二種空。眾生空法空。小乘弟子鈍根故為說眾生空。我我所無故則不著余法。大乘弟子利根故為說法空。即時知世間常空如涅槃。聲聞論議師說內空。于內法中無我無我所。無常無作者無知者無受者。是名內空。外空亦如是。不說內法相外法相即是空。大乘說內法中無內法相。外法中無外法相。如般若波羅蜜中說。色色相空。受想行識識相空。眼眼相空。耳鼻舌身意意相空。色色相空。聲香味觸法法相空。如是等一切諸法自法空。問曰。此二種說內外空。何者是實。答曰。二皆是實。但為小智鈍根故先說眾生空。為大智利根者說法空。如人閉獄破壞桎梏傷殺獄卒隨意得去。又有怖畏盜穿墻壁亦得免出。聲聞者但破吾我因緣生諸煩惱離諸法愛。畏怖老病死惡道之苦。不復欲本末推求了了壞破諸法。但以得脫為事。大乘者破三界獄降伏魔眾斷諸結使及滅習氣。了知一切諸法本末通達無礙破散諸法。令世間如涅槃同寂滅相。得阿耨多羅三藐三菩提。將一切眾生令出三界。問曰。大乘有何方便能破壞諸法。答曰。佛說色從種種因緣生無有堅實。如水波浪而成泡沫暫見即滅。色亦如是。今世四大先世行業因緣和合故而得成色。因緣滅故色亦俱滅。行無常道轉入空門。所以者何。諸法生滅無有住時。若無住時則無可取。復次有為相故生時有滅滅時有生。若已生生無所用。若未生生無所生。法與生亦不應有異。何以故。生若生法應有生生。如是復應有生是則無窮。若生生更無生者生不應有生。若生無有生者法亦不應有生。如是生不可得。滅亦如是。以是故諸法空不生不滅。是為實。復次諸法若有者終歸于無。若后無者初亦應無。如人著屐。初已有故微細不覺。若初無故則應常新。若后有故相初亦有故。法亦如是。后有無故初亦有無。以是故一切法應空。以眾生顛倒著內六情故。行者破是顛倒。名為內空。外空內外空亦如是。空空者。以空破內空外空內外空。破是三空故。名為空空。復次先以法空破內外法。復以此空破是三空。是名空空。復次空三昧觀五眾空。得八圣道。斷諸煩惱得有余涅槃。先世業因緣身命盡時欲放舍八道故生空空三昧。是名空空。問曰。空與空空有何等異。答曰。空破五受眾。空空破空。問曰。空若是法空為已破。空若非法空何所破。答曰。空破一切法唯有空在。空破一切法已空亦應舍。以是故須是空空。復次空緣一切法。空空但緣空。如一健兒破一切賊復更有人能破此健人。空空亦如是。又如服藥。藥能破病。病已得破藥亦應出。若藥不出則復是病。以空滅諸煩惱病。恐空復為患。是故以空舍空。是名空空。復次以空破十七空故名為空空。大空者聲聞法中法空為大空。如雜阿含大空經說生因緣老死。若有人言是老死是人老死二俱邪見。是人老死則眾生空。是老死是法空。摩訶衍經說十方。十方相空。是為大空。問曰。十方空何以名為大空。答曰。東方無邊故名為大。亦一切處有故名為大。遍一切色故名為大。常有故名為大。益世間故名為大。令眾生不迷悶故名為大。如是大方能破故名為大空。余空破因緣生法。作法粗法易破故不名為大。是方非因緣生法。非作法微細法難破故名為大空。問曰。若佛法中無方。三無為虛空智緣盡非智緣盡亦所不攝。何以言有方。亦是常是無為法非因緣生法。非作法微細法。答曰。是方法聲聞論議中無。摩訶衍法中以世俗諦故有。第一義中一切法不可得。何況方。如五眾和合假名眾生。方亦如是。四大造色和合中。分別此間彼間等。假名為方。日出處是則東方。日沒處是則西方。如是等是方相。是方自然常有故非因緣生。亦不先無今有今有后無故。非作法非現前知故。是微細法。問曰。方若如是云何可破。答曰。汝不聞。我先說。以世俗諦故有。第一義故破。以俗諦有故不墮斷滅中。第一義破故不墮常中。是名略說大空義。問曰。第一義空亦能破無作法無因緣法細微法。何以不言大空。答曰。前已得大名故不名為大。今第一義名雖異義實為大。出世間以涅槃為大。世間以方為大。以是故第一義空亦是大空。復次破大邪見故。名為大空。如行者以慈心緣東方一國土眾生。復緣一國土眾生。如是展轉緣時。若謂盡緣東方國土則墮邊見。若謂未盡則墮無邊見。生是二見故即失慈心。若以方空破是東方則滅有邊無邊見。若不以方空破東方者則隨東方心。隨心不已慈心則滅邪心則生。譬如大海潮時至其常限水則旋還。魚若不還則漂在露地有諸苦患。若魚有智則隨水還永得安隱。行者如是。若隨心不還則漂在邪見。若隨心還不失慈心。如是破大邪見故。名為大空。第一義空者。第一義名諸法實相。不破不壞故。是諸法實相亦空。何以故。無受無著故。若諸法實相有者應受應著。以無實故不受不著。若受著者即是虛誑。復次諸法中第一法名為涅槃。如阿毗曇中說。云何有上法一切有為法及虛空非智緣盡。云何無上法智緣盡。智緣盡是即涅槃。涅槃中亦無涅槃相。涅槃空是第一義空。問曰。若涅槃空無相。云何圣人乘三種乘入涅槃。又一切佛法皆為涅槃故說。譬如眾流皆入于海。答曰。有涅槃是第一寶無上法。是有二種。一者有余涅槃。二無余涅槃。愛等諸煩惱斷。是名有余涅槃。圣人今世所受五眾盡更不復受。是名無余涅槃。不得言涅槃無。以眾生聞涅槃名生邪見著涅槃音聲而作戲論。若有若無。以破著故說涅槃空。若人著有是著世間。若著無則著涅槃。破是凡人所著涅槃。不破圣人所得。何以故。圣人于一切法中不取相故。復次愛等諸煩惱假名為縛。若修道解是縛得解脫。即名涅槃。更無有法名為涅槃。如人被械得脫而作戲論。是械是腳何者是解脫。是人可怪于腳械外更求解脫。眾生亦如是。離五眾械更求解脫法。復次一切法不離第一義。第一義不離諸法實相。能使諸法實相空。是名為第一義空。如是等種種名為第一義空

有為空無為空者。有為法名因緣和合生。所謂五眾十二入十八界等。無為法名無因緣。常不生不滅如虛空。今有為法二因緣故空。一者無我無我所及常相不變異不可得故空。二者有為法有為法相空不生不滅無所有故。問曰。我我所及常相不可得故應空。云何言有為法有為法相空。答曰。若無眾生法無所依。又無常故無住時。無住時故不可得。知是故法亦空。問曰。有為法中常相不可得。不可得者。為是眾生空為是法空。答曰。有人言。我心顛倒故計我為常。是常空則入眾生空。有人言。以心為常如梵天王說是四大。四大造色悉皆無常。心意識是常。是常空則入法空。或有人言。五眾即是常。如色眾雖有變化而亦不滅。余眾如心。說五眾空即是法空。是故常空亦入法空中。復次有為法無為法空者。行者觀有為法無為法實相無有作者。因緣和合故有。皆是虛妄。從憶想分別生。不在內不在外不在兩中間。凡夫顛倒見故有。智者于有為法不得其相知但假名。以此假名導引凡夫。知其虛誑無實無生無作心無所著。復次諸賢圣人不緣有為法而得道果。以觀有為法空故。于有為法心不系著故。復次離有為則無無為。所以者何。有為法實相即是無為。無為相者則非有為但為眾生顛倒故分別說。有為相者生滅住異。無為相者不生不滅不住不異。是為入佛法之初門。若無為法有相者則是有為。有為法生相者則是集諦。滅相者則是盡諦。若不集則不作。若不作則不滅。是名無為法如實相。若得是諸法實相。則不復墮生滅住異相中。是時不見有為法與無為法。合不見無為法與有為法。合于有為法無為法不取相。是為無為法。所以者何。若分別有為法無為法。則于有為無為而有礙。若斷諸憶想分別滅諸緣。以無緣實智不墮生數中。則得安隱常樂涅槃。問曰。前五空皆別說。今有為無為空何以合說。答曰。有為無為法相待而有。若除有為則無無為。若除無為則無有為。是二法攝一切法。行者觀有為法無常苦空等過。知無為法所益處廣。是故二事合說。問曰。有為法因緣和合生。無自性故空。此則可爾。無為法非因緣生法。無破無壞常若虛空。云何空。答曰。如先說若除有為則無無為。有為實相即是無為。如有為空無為亦空。以二事不異故。復次有人聞有為法過罪而著無為法。以著故生諸結使。如阿毗曇中說。八十九有為法緣六無為法緣三當分別。欲界系盡諦所斷無明使。或有為緣或無為緣。何者有為緣。盡諦所斷有為法緣使相應無明使。何者無為緣。盡諦所斷有為法緣使不相應無明使。色無色界無明亦如是。以此結使故能起不善業。不善業故墮三惡道。是故言無為法空。無為法緣使。疑邪見無明。疑者于涅槃法中有耶無耶。邪見者若生心言定無涅槃。是邪疑相應無明。及獨無明合為無明使。問曰。若云無為法空與邪見何異。答曰邪見人不信涅槃。然后生心言定無涅槃法。無為空者破取涅槃相是為異。復次若人舍有為著無為。以著故無為即成有為。以是故雖破無為而非邪見。是名有為無為空。畢竟空者。以有為空無為空破諸法令無有遺余。是名畢竟空如漏盡阿羅漢名畢竟清凈。阿那含乃至離無所有處欲不名畢竟清凈。此亦如是。內空外空內外空十方空第一義空有為空無為空。更無有余不空法。是名畢竟空。復次若人七世百千萬億無量世貴族是名畢竟貴。不以一世二三世貴族為真貴也。畢竟空亦如是。從本已來無有定實不空者。有人言。今雖空最初不空。如天造物始及冥初微塵。是等皆空。何以故。果無常因亦無常。如虛空不作果亦不作因。天及微塵等亦應如是。若是常不應生無常。若過去無定相未來現在世亦如是。于三世中無有一法定實不空者。是名畢竟空。問曰。若三世都空。乃至微塵及一念無所有者。則是大可畏處。諸智慧人以禪定樂故舍世間樂。以涅槃樂故舍禪定樂。今畢竟空中乃至無有涅槃。依止何法得舍涅槃。答曰。有著吾我人以一異相分別諸法。如是之人則以為畏。如佛說凡夫人大驚怖處。所謂無我無我所。復次有為法有三世。以有漏法故生著處。涅槃名一切愛著斷。云何于涅槃而求舍離。復次如比丘破四重禁。是名畢竟破戒。不任得道。又如作五逆罪。畢竟閉三善道。若取聲聞證者畢竟不得作佛。畢竟空亦如是。于一切法畢竟空無復有余。問曰。一切法畢竟空是事不然。何以故。三世十方諸法乃至法相法住必應有實。以有一法實故余法為虛妄。若無一法實者亦不應有諸虛妄法是畢竟空。答曰。無有乃至一法實者。何以故。若有乃至一法實者。是法應有若有為若無為。若是有為有為空中已破。若是無為無為空中亦破。如是世間出世間。若世間內空外空內外空大空已破。若出世間第一義空已破。色法無色法有漏無漏法等亦如是。復次一切法皆畢竟空。是畢竟空亦空。空無有法故亦無虛實相待。復次畢竟空者破一切法令無遺余故名畢竟空。若小有遺余不名畢竟。若言相待故應有是事不然。問曰。諸法不盡空。何以故。因緣所生法空。而因緣不空。譬如梁椽因緣和合故名舍。舍空而梁椽不應空。答曰。因緣亦空因緣不定故。譬如父子。父生故名為子。生子故名為父。復次最后因緣無所依止故。如山河樹木眾生之類皆依止地。地依止水。水依止風。風依止虛空。虛空無所依止。若本無所依止末亦無所依止。以是故當知一切法畢竟空。問曰。不然。諸法應有根本。如神通有所變化所化雖虛而化主不空。答曰。凡夫人見所化物不久故謂之為空。化主久故謂之為實。圣人見化主復從前世業因緣和合生。今世復集諸善法。得神通力故能作化。如般若波羅蜜后品中說。有三種變化。煩惱變化業變化法變化(法法身也)是故知化主亦空。問曰。諸不牢固者不實故應空。諸牢固物及實法不應空。如大地須彌山大海水日月金剛等色實法牢固故不應空。所以者何。地及須彌常住竟劫故。眾川有竭海則常滿。日月周天無有窮極。又如凡人所見虛妄不真故應空。圣人所得如及法性真際涅槃相應是實法。云何言畢竟皆空。復次有為法因緣生故不實。無為法不從因緣生故應實。復云何言畢竟空。答曰。堅固不堅固不定故皆空所以者何。有人以此為堅固。有人以此為不堅固。如人以金剛為牢固。帝釋手執如人捉杖不以為牢固。又不知破金剛因緣故以為牢固。若知著龜甲上以山羊角打破則知不牢固。如七尺之身以大海為深。羅睺阿修羅王。立大海中膝出水上。以兩手隱須彌頂。下向觀忉利天喜見城。此則以海水為淺。若短壽人以地為常久牢固。長壽者見地無常不牢固。如佛說七日喻經。佛告諸比丘。一切有為法無常變異皆歸磨滅。劫欲盡時大旱積久。藥草樹木皆悉焦枯。有第二日出諸小流水皆悉干竭。第三日出大河流水亦都涸盡。第四日出閻浮提中四大河。及阿那婆達多池皆亦空竭。第五日出大海干涸。第六日出大地須彌山等皆悉煙出如窯燒器。第七日出悉皆熾然無復煙氣。地及須彌乃至梵天火皆然滿。爾時新生光音天者見火怖畏言。既燒梵宮將無至此。先生諸天慰喻后生天言。曾已有此正燒梵宮。于彼而滅不來至此。燒三千大千世界已無復灰炭。佛語比丘如此大事誰信之者。唯有眼見乃能信耳。又比丘過去時。須涅多羅外道師離欲行四梵行。無量弟子亦得離欲。須涅多羅作是念我不應與弟子同生一處。今當深修慈心。此人以深思慈故生光音天。佛言須涅多羅者我身是也。我是時眼見此事以是故當知牢固實物皆悉歸滅。問曰。汝說畢竟空何以說無常事。畢竟空今即是空。無常今有后空。答曰。無常則是空之初門。若諦了無常諸法則空。以是故。圣人初以四行觀世間無常。若見所著物無常。無常則能生苦。以苦故心生厭離。若無常空相則不可取。如幻如化是名為空。外物既空內主亦空是名無我。復次畢竟空是為真空有二種眾生。一多習愛二多習見。愛多者喜生著。以所著無常故生憂苦。為是人說。汝所著物無常壞故。汝則為之生苦。若此所著物生苦者不應生著。是名說無作解脫門。見多者為分別諸法以不知實故而著邪見。為是人故直說諸法畢竟空。復次若有所說皆是可破可破故空。所見既空見主亦空。是名畢竟空。汝言圣人所得法應實者。以圣人法能滅三毒。非顛倒虛誑能令眾生離老病死苦得至涅槃。是雖名實皆從因緣和合生故。先無今有今有后無故。不可受不可著故亦空非實。如佛說筏喻經。善法尚應舍何況不善。復次圣人有為無漏法從有漏法緣生。有漏法虛妄不實緣所生法。云何為實離有為法無無為法如先說。有為法實相即是無為法。以是故。一切法畢竟不可得故名為畢竟空。無始空者世間若眾生若法皆無有始。如今生從前世因緣有。前世復從前世有。如是展轉無有眾生始。法亦如是。何以故。若先生后死則不從死故生。生亦無死。若先死后有生則無因無緣。亦不生而有死。以是故。一切法則無有始如經中說。佛語諸比丘眾生無有始。無明覆愛所系往來生死始不可得。破是無始法故名為無始空。問曰。無始是實不應破。何以故。若眾生及法有始者。即墮邊見亦墮無因見。遠離如是等過故。應說眾生及法無始。今以無始空破是無始則還墮有始見。答曰。今以無始空為破無始見。又不墮有始見。譬如救人于火不應著深水中。今破是無始亦不應著有始中。是則行于中道。問曰。云何破無始。答曰。以無窮故。若無窮則無后。無窮無后則亦無中。若無始則為破一切智人。所以者何。若世間無窮則不知其始。不知始故則無一切智人。若有一切智人不名無始。復次若取眾生相又取諸法一相異相。以此一異相從今世推前世從前世復推前世。如是展轉眾生及法。始不可得則生無始見。是見虛妄以一異為本。是故應破。如有為空破有為法。是有為空即復為患。復以無為空破無為法。今以無始破有始無始即復為患。復以無始空破是無始。是名無始空。問曰。若爾者。佛何以說眾生往來生死本際不可得。答曰。欲令眾生知久遠已來往來生死為大苦。生厭患心。如經說。一人在世間計一劫中受身被害時。聚集諸血多于海水。啼泣出淚及飲母乳皆亦如是。積集身骨過于毗浮羅山。譬喻斬天下草木為二寸籌。數其父祖曾祖猶不能盡。又如盡以地為泥丸。數其母及曾祖母猶亦不盡。如是等無量劫中。受生死苦惱。初始不可得故。心生怖畏斷諸結使。如無常雖為邊。而佛以是無常而度眾生。無始亦如是。雖為是邊亦以是無始而度眾生。為度眾生令生厭心故說有無始非為實有。所以者何。若有無始不應說無始空。問曰。若無始非實法云何以度人。答曰。實法中無度人諸可說法。語言度人皆是有為虛誑法。佛以方便力故說是無始。以無著心說故受者亦得無著。無著故則生厭離。復次以宿命智見眾生。生死相續無窮。是時為實。若以慧眼則見眾生及法畢竟空。以是故說無始空。如般若波羅蜜中說。常觀不實。無常觀亦不實。苦觀不實。樂觀亦不實。而佛說常樂為倒無常苦為諦。以眾生多著常樂不著無常苦。是故以無常苦諦破是常樂倒。以是故說無常苦為諦。若眾生著無常苦者說無常苦亦空。有始無始亦如是。無始能破著始倒。若著無始復以無始為空。是名無始空。問曰。有始法亦是邪見應當破。何以但說破無始。答曰。有始是大惑。所以者何。若有始者。初身則無罪福因緣而生善惡處。若從罪福因緣而生不名為初身。何以故。若有罪福則從前身受后身。故若世間無始無如是咎。是故菩薩先已舍是粗惡邪見。菩薩常習用無始念眾生故說無始。常行因緣法故言法無始。未得一切智故或于無始中錯謬。是故說無始空。復次無始已破有始不須空破有始。今欲破無始故說無始空。問曰。若無始破有始者有始亦能破無始。汝何以言但以空破無始。答曰。是二雖皆邪見而有差別。有始起諸煩惱邪見因緣。無始起慈悲及正見因緣。所以者何。念眾生受無始世苦惱而生悲心。知從身次第生身相續不斷。便知罪福果報而生正見。若人不著無始即是助道善法。若取相生著即是邪見。如常無常見。有始見雖破無始見不能畢竟破無始。無始能畢竟破有始是故無始為勝。如善破不善不善破善。雖互相破而善能畢竟破惡。如得賢圣道永不作惡。惡法則不然。勢力微薄故。如人雖起五逆罪斷善根墮地獄久不過一劫因緣得脫地獄終成道果。無始有始優劣不同亦如是。以無始力大故能破有始。是故不說有始空

散空者散名別離相。如諸法和合故有。如車以輻輞轅轂眾合為車。若離散各在一處則失車名。五眾和合因緣故名為人。若別離五眾人不可得。問曰。若如是說但破假名而不破色。亦如離散輻輞可破車名不破輻輞。散空亦如是。但離散五眾可破人而不破色等五眾。答曰。色等亦是假名破。所以者何。和合微塵假名為色故。問曰。我不受微塵。今以可見者為色。是實為有云何散而為空。答曰。若除微塵。四大和合因緣生出可見色亦是假名。如四方風和合扇水則生沫聚。四大和合成色亦如是。若離散四大則無有色。復次是色以香味觸及四大和合故有色可見。除諸香味觸等更無別色。以智分別各各離散色不可得。若色實有舍此諸法應別有色。而更無別色。是故經言所有色皆從四大和合有。和合有故皆是假名。假名故可散。問曰。色假名故可散。四眾無色云何可散。答曰。四陰亦是假名。生老住無常觀故散而為空。所以者何。生時異老時異住時異無常時異故。復次三世中觀是四眾皆亦散滅。復次心隨所緣緣滅則滅。緣破則破。復次此四眾不定隨緣生故。譬如火隨所燒處為名。若離燒處火不可得。因眼緣色生眼識。若離所緣識不可得。余情識亦如是。如經中說佛告羅陀。此色眾破壞散滅令無所有。余眾亦如是。是名散空。復次譬如小兒聚土為臺殿城郭閭里宮舍。或名為米或名為面愛著守護。日暮將歸其心舍離蹋壞散滅。凡夫人亦如是。未離欲故于諸法中生愛著心。若得離欲見諸法皆散壞棄舍是名散空。復次諸法合集故各有名字。凡夫人隨逐名字生顛倒染著。佛為說法當觀其實莫逐名字。有無皆空。如迦旃延經說。觀集諦則無無見觀滅諦則無有見。如是種種因緣是名散空。性空者諸法性常空假業相續故似若不空。譬如水性自冷假火故熱。止火停久水則還冷。諸法性亦如是。未生時空無所有如水性常冷。諸法眾緣和合故有。如水得火成熱。眾緣若少若無則無有法。如火滅湯冷。如經說。眼空無我無我所。何以故性自爾。耳鼻舌身意色乃至法等亦復如是。問曰。此經說我我所空是為眾生空。不說法空云何證性空。答曰。此中但說性空不說眾生空及法空。性空有二種。一者于十二入中無我無我所。二者十二入相自空無我無我所。是聲聞論中說。摩訶衍法說。十二入我我所無故空。十二入性無故空。復次若無我無我所自然得法空。以人多著我及我所故。佛但說無我無我所。如是應當知一切法空。若我我所法尚不著。何況余法。以是故。眾生空法空終歸一義是名性空。復次性名自有不待因緣。若待因緣則是作法不名為性。諸法中皆無性。何以故。一切有為法皆從因緣生。從因緣生則是作法。若不從因緣和合則是無法。如是一切諸法性不可得故名為性空。問曰。畢竟空無所有則是性空。今何以重說。答曰。畢竟空者名為無有遺余。性空者名為本來常爾。如水性冷假火故熱止火則還冷。畢竟空如虛空常不生不滅不垢不凈。云何言同。復次諸法畢竟空。何以故。性不可得故。諸法性空。何以故。畢竟空故。復次性空多是菩薩所行。畢竟空多是諸佛所行。何以故。性空中但有因緣和合無有實性。畢竟空三世清凈有如是等差別。復次一切諸法性有二種。一者總性。二者別性。總性者。無常苦空無我無生無滅無來無去無入無出等。別性者。如火熱性水濕性心為識性。如人喜作諸惡故名為惡性。好集善事故名為善性。如十力經中說。佛知世間種種性。如是諸性皆空是名性空。何以故。若無常性是實應失業果報。所以者何。生滅過去不住故。六情亦不受塵亦不積習因緣。若無積習則無誦經坐禪等。以是故知無常性不可得。無常尚不可得。何況常相。復次苦性亦不可得。若實有是苦則不應生染著心。若人厭畏苦痛于諸樂中亦應厭畏。佛亦不應說三受苦受樂受不苦不樂受。亦不應苦中生嗔樂中生愛不苦不樂中生癡。若一相者樂中應生嗔苦中應生愛。但是事不然。如是等苦性何不可得。何況樂性虛妄而可得。復次空相亦不可得。所以者何若有空相則無罪福。無罪福故亦無今世后世。復次諸法相待有。所以者何。若有空應當有實。若有實應當有空。空性尚無。何況有實。復次若無我者則無縛無解。亦無從今世至后世受罪福。亦無業因緣果報。如是等因緣知無我性尚不可得。何況我性。復次無生無滅性亦不實。何以故。若實則墮常見。若一切法常則無罪無福。若有者常有。無者常無。若無者不生。有者不失。如不生不滅性不可得。何況生滅性。無來無去無入無出等諸總性亦如是。復次諸法別性是亦不然。何以故。如火能燒造色能昭。二法和合故名為火。若離是二法有火者應別有火用而無別用。以是故知火是假名亦無有實。若實無火法云何言熱是火性。復次熱性從眾緣生。內有身根外有色觸。和合生身識覺知有熱。若未和合時則無熱性。以是故知無定熱為火性。復次若火實有熱性云何有人入火不燒。及人身中火而不燒身。空中火水不能滅。以火無有定熱性故。神通力故火不能燒身。業因緣五藏不熱。神龍力故水不能滅。復次若熱性與火異火則非熱。若熱與火一云何言熱是火性。余性亦如是。是總性別性無故名為性空。復次性空者從本已來空。如世間人謂虛妄不久者是空。如須彌金剛等物。及圣人所知以為真實不空。欲斷此疑故佛說是雖堅固相續久住皆亦性空。圣人智慧雖度眾生。破諸煩惱性不可得故是亦為空。又人謂五眾十二入十八界皆空。但如法性實際。是其實性。佛欲斷此疑故。但分別說五眾如法性實際皆亦是空是名性空。復次有為性三相生住滅。無為性亦三相不生不住不滅。有為性尚空。何況有為法。無為性尚空。何況無為法。以是種種因緣性不可得名為性空

自相空者一切法有二種相總相別相。是二相空故名為相空。問曰。何等是總相何等是別相。答曰。總相者如無常等。別相者諸法雖皆無常而各有別相。如地為堅相火為熱相。問曰。先已說性今說相。性相有何等異。答曰。有人言。其實無異名有差別。說性則為說相說相則為說性。譬如說火性即是熱相。說熱相即是火性。有人言。性相小有差別。性言其體相言可識。如釋子受持禁戒是其性。剃發割截染衣是其相。梵志自受其法是其性。頂有周羅執三奇杖是其相。如火熱是其性。煙是其相。近為性遠為相。相不定從身出。性則言其實。如見黃色為金相而內是銅火燒石磨知非金性。如人恭敬供養時似是善人是為相罵詈毀辱忿然嗔恚便是其性。性相內外遠近初后等有如是差別。是諸相皆空名為相空。如說一切有為法皆是無常相。所以者何。生滅不住故。先無今有已有還無故。屬諸因緣故。虛誑不真故。無常因緣生故。眾合因緣起故。如是等因緣故。一切有為法是無常相能生身心惱故名為苦身。四威儀無不苦故。苦圣諦故。圣人舍不受故。無時不惱故。無常故。如是等因緣名為苦相。離我所故空。因緣和合生故空。無常苦空無我故名為空。始終不可得故空。誑心故名為空。賢圣一切法不著故名為空。以無相無作解脫門故名為空。諸法實相無量無數故名為空。斷一切語言道故名為空。滅一切心行故名為空。諸佛辟支佛阿羅漢入而不出故名為空。如是等因緣故是名為空。無常苦空故無我。不自在故無我。無主故名為無我。諸法無不從因緣生從因緣生故無我。無相無作故無我。假名字故無我。身見顛倒故無我。斷我心得道故無我。以是種種名為無我。如是等名為總相。別相者地堅相火熱相水濕相風動相。眼識衣處名眼相。耳鼻舌身亦如是。識覺相智慧相慧智相。舍為施相。不悔不惱為持戒相。心不變異為忍相。發勤為精進相。攝心為禪相。無所著為智慧相能成事為方便相。識作生滅為世間相。無識為涅槃相。如是等諸法各有別相。當知是諸相皆空是名自相空。余義如性空中說性相義同故。問曰。何以不但說相空而說自相空。答曰。若說相空不說法體空。說自相空即法體空。復次眾法和合故一法生是一法空。如是等一一法皆空。今和合因緣法展轉皆亦空。一切法各各自相空。以是故名為自相空。問曰。若一切法各各自相空。云何復有所說。答曰。眾生顛倒故。以一相異相總相別相等而著諸法。為斷是故而有所說。如是等因緣名為自相空。一切法空者。一切法名五眾十二入十八界等。是諸法皆入種種門。所謂一切法有相。知相識相緣相增上相因相果相總相別相依相。問曰。云何一切法有相。答曰。一切法有好有丑有內有外。一切法有心生故名為有。問曰。無法中云何言有相。答曰。若無法不名為法。但以遮有故名為無法。若實有無法則名為有。是故說一切法有相。知相者苦法智苦比智能知苦諦。集法智集比智能知集諦。滅法智滅比智能知滅諦。道法智道比智能知道諦。及世俗善智能知苦能知集能知滅能知道。亦能知虛空非智緣滅是名一切法知相。知相故攝一切法。識相者眼識能知色耳識能知聲鼻識能知香舌識能知味身識能知觸意識能知法。能知眼能知色能知眼識。能知耳能知聲能知耳識。能知鼻能知香能知鼻識。能知舌能知味能知舌識。能知身能知觸能知身識。能知意能知法能知意識是名識相。緣相者眼識及眼識相應諸法能緣色。耳識及耳識相應諸法能緣聲。鼻識及鼻識相應諸法能緣香。舌識及舌識相應諸法能緣味。身識及身識相應諸法能緣觸。意識及意識相應諸法能緣法。能緣眼能緣色能緣眼識。能緣耳能緣聲能緣耳識。能緣鼻能緣香能緣鼻識。能緣舌能緣味能緣舌識。能緣身能緣觸能緣身識。能緣意能緣法能緣意識是名緣相。增上相者一切有為法各各增上。無為法亦于有為法有增上。是名增上相。因果相者一切法各各為因各各為果是名因果相。總相別相者一切法中各各有總相別相。如馬是總相白是別相。如人是總相若失一耳則是別相。如是各各展轉皆有總相別相。是為總相別相。依相者諸法各共相依止。如草木山河依止于地地依止水。如是一切各各相依。是名依止相。依止相攝一切法。知是等一法門相攝一切法。復次二法門攝一切法。所謂色無色法。可見不可見法。有對無對法。有漏無漏法。有為無為法。內法外法。觀法緣法。有法無法。如是等種種二法門相。三四五六乃至無量法門相攝一切法。是諸法皆空如上說。名一切法空。問曰。若皆空者何以說一切法種種名字。答曰。凡夫人于空法中無明顛倒取相故生愛等諸煩惱。因煩惱故起種種業。起種種業故入種種道。入種種道故受種種身。受種種身故受種種苦樂。如蠶出絲無所因自從己出而自纏裹受燒煮苦。圣人清凈智慧力故分別一切法本末皆空。欲度眾生故說其著處。所謂五眾十二入十八界等。汝但以無明故而生五眾等自作自著。若圣人但說空者不能得道。以無所因無所厭故。問曰。汝言一切法空是事不然。何以故。一切法各各自相攝故。如地堅相水濕相火熱相風動相心為識相慧為知相。如是一切法各自住其相云何言空。答曰。性空自相空中已破。今當更說。相不定故不應是相。如酥蜜膠蠟等皆是地相。與火合故自舍其相轉成濕相。金銀銅鐵與火合故亦自舍其相變為水相。如水得寒成冰轉為地相。如人醉睡入無心定凍冰中魚皆無心識。舍其心相無所覺知。如慧為知相入諸法實相則無所覺知自舍知相。是故諸法無有定相。復次若謂諸法定相是亦不然。所以者何。如未來法相不應來至現在。若至現在則舍未來相。若不舍未來相入現在者未來則是現在為無未來果報。若現在入過去則舍現在相。若不舍現在相入過去過去則是現在如是等過。則知諸法無有定相。復次若謂無為法定有者應別自有相。如火自有熱相不因他作相。是故當知無為法無相故實無。復次汝以未來世中非智緣滅法是有為法而無有為相。若汝謂以非智緣盡是滅相是亦不然。所以者何。無常滅故是名滅相。非以非智緣滅故名為滅相。如是等種種無有定相。若有定相可使不空而無定相而不空者是事不然。問曰。應實有法不空。所以者何。凡夫圣人所知各異。凡夫所知是虛妄。圣人所知是實。依實圣智故舍虛妄法。不可依虛妄舍虛妄。答曰。為破凡夫所知故名為圣智。若無凡夫法則無圣法。如無病則無藥。是故經言。離凡夫法更無圣法。凡夫法實性即是圣法。復次圣人于諸法不取相亦不著。是故圣法為真實。凡夫于諸法取相亦著。故以凡夫人法為虛妄。圣人雖用而不取相。不取相故則無定相。如是不應為難。于凡夫地著法分別是圣法是凡夫法。若于賢圣地則無所分別。為斷眾生病故言是虛是實。如說佛語非虛非實非縛非解不一不異。是故無所分別清凈如虛空。復次若法不悉空不應說不戲論為智人相亦不應說。不受不著無所依止。空無相無作名為真法。問曰。若一切法空即亦是實。云何言無實。答曰。若一切法空假令有法已入一切法中破。若無法不應致難。問曰。若一切法空是真實者。佛三藏中何以多說無常苦空無我法。如經說。佛告諸比丘。為汝說法名為第一義空。何等是第一義空。眼生無所從來滅亦無所去。但有業有業果報。作者不可得。耳鼻舌身意亦復如是。是中若說生無所從來滅亦無所去是常常法不可得故無常。但有業及業果報而作者不可得。是為聲聞法中第一義空。云何言一切法空。答曰。我是一切諸煩惱根本。先著五眾為我。然后著外物為我所。我所縛故而生貪恚。貪恚因緣故起諸業。如佛說無作者則破一切法中我。若說眼無所從來滅亦無所去則說眼無常。若無常即是苦。苦即是非我我所。我我所無故于一切法中心無所著。心無所著故則不生結使。不生結使何用說空。以是故三藏中多說無常苦空無我。不多說一切法空。復次眾生雖聞佛說無常苦空無我。而戲論諸法。為是人故說諸法空。若無我亦無我所。若無我無我所是即入空義。問曰。佛何以說有業有果報。若有業有果報是則不空。答曰。佛說法有二種。一者無我一者無法。為著見神有常者故為說無作者。為著斷滅見者故為說有業有業果報。若人聞說無作者轉墮斷滅見中。為說有業有業果報。此五眾能起業而不至后世。此五眾因緣生五眾。受業果報相續故。說受業果報。如母子。身雖異而因緣相續故。如母服藥兒病得差。如是今世后世五眾雖異而罪福業因緣相續故。從今世五眾因緣受后世五眾果報。復次有人求諸法相著一法。若有若無若常若無常等以著法故自法生愛他法生恚而起惡業。為是人故說諸法空。諸法空則無有法。所以者何。所可愛法能生結使。能生結使則是無明因緣。若生無明云何是實是為法空。復次眾生有二種。一者著世間二者求出世間。求出世間有上中下。上者利根大心求佛道。中者中根求辟支佛道。下者鈍根求聲聞道。為求佛道者說六波羅蜜及法空。為求辟支佛者說十二因緣及獨行法。為求聲聞者說眾生空及四真諦法。聲聞畏惡生死。聞眾生空及四真諦無常苦空無我不戲論諸法。如圍中有鹿既被毒箭一向求脫更無他念。辟支佛雖厭老病死。猶能少觀甚深因緣。亦能少度眾生。譬如犀在圍中雖被毒箭。猶能顧戀其子。菩薩雖厭老病死。能觀諸法實相究盡深入十二因緣。通達法空入無量法性。譬如白香象王在獵圍中雖被箭射顧視獵者心無所畏。及將營從安步而去。以是故三藏中不多說法空。或有利根梵志求諸法實相不厭老病死。著種種法相為是故說法空。所謂先尼梵志不說五眾即是實。亦不說離五眾是實。復有強論梵志佛答我法中不受有無。汝何所論有無是戲論法結使生處。及雜阿含中大空經說二種空。眾生空法空。羅陀經中說色眾破裂分散令無所有。筏喻經中說。法尚應舍何況非法。波羅延經利眾經中說。智者于一切法不受不著。若受著法則生戲論。若無所依止則無所論。諸得道圣人于諸法無取無舍。若無取舍能離一切諸見。如是等三藏中處處說法空。如是等名為一切法空

不可得空者。有人言。于眾界入中我法常法不可得故。名為不可得空。有人言。諸因緣中求法不可得。如五指中拳不可得故名為不可得空。有人言。一切法及因緣畢竟不可得故名為不可得空。問曰。何以故。名不可得空。為智力少故不可得為實無故不可得。答曰。諸法實無故不可得。非智力少也。問曰。若爾者與畢竟空自相空無異。今何以故。更說不可得空。答曰。若人聞上諸空都無所有心懷怖畏生疑。今說所以空因緣以求索不可得故。為說不可得空斷是疑怖故佛說不可得空。所以者何。佛言。我從初發心乃至成佛及十力佛。于諸法中求實不可得。是名不可得空。問曰。何事不可得。答曰。一切法乃至無余涅槃不可得故名為不可得空。復次行者得是不可得空。不得三毒四流四縛五蓋六愛七使八邪九結十惡諸弊惡垢結等。都不可得故名為不可得空。問曰。若爾者行是不可得空得何等法利。答曰。得戒定慧。得四沙門果五根五無學眾六舍法七覺分八圣道分九次第定十無學法。得如是等是聲聞法。若得般若波羅蜜。則具足六波羅蜜及十地諸功德。問曰。上言一切法乃至涅槃不可得。今何以言得戒定慧乃至十無學法。答曰。是法雖得皆助不可得空故亦名不可得。又復無受無著故是名不可得。為無為法故名不可得。圣諦故名不可得。第一義諦故名不可得。圣人雖得諸功德入無余涅槃故不以為得。凡夫人以為大得。如師子雖有所作不自以為奇。余眾生見以為希有。如是等義名為不可得空。無法空有法空無法有法空。無法空者。有人言。無法名法已滅。是滅無故名無法空。有法空者諸法因緣和合生故無有法。有法無故名有法空。無法有法空者。取無法有法相不可得。是為無法有法空。復次觀無法有法空故名無法有法空。復次行者觀諸法生滅。若有門若無門。生門生喜滅門生憂。行者觀生法空則滅喜心。觀滅法空則滅憂心。所以者何。生無所得。滅無所失。除世間貪憂故是名無法有法空。復次十八空中初三空破一切法。后三空亦破一切法。有法空破一切法生時住時。無法空破一切法滅時。無法有法空生滅一時俱破。復次有人言。過去未來法空是名無法空。現在及無為法空是名有法空。何以故。過去法滅失變異歸無。未來法因緣未和合。未生未有未出未起。以是故名無法。觀知現在法及無為法。現有是名有法。是二俱空故名為無法有法空。復次有人言。無為法無生住滅。是名無法。有為法生住滅。是名有法。如是等空名為無法有法空。是為菩薩欲住內空乃至無法有法空。當學般若波羅蜜

大智度論卷第三十一大智度論釋初品中四緣義第四十九(卷三十二)

　　　　圣者龍樹造


　　　　后秦龜茲國三藏鳩摩羅什譯


【經】菩薩摩訶薩。欲知諸法因緣次第緣緣緣增上緣。當學般若波羅蜜

【論】一切有為法皆從四緣生。所謂因緣次第緣緣緣增上緣。因緣者。相應因共生因自種因遍因報因。是五因名為因緣。復次一切有為法亦名因緣。次第緣者除阿羅漢過去現在末后心心數法。諸余過去現在心心數法。能與次第是名次第緣。緣緣增上緣者一切法。復次菩薩欲知四緣自相共相。當學般若波羅蜜。問曰。如般若波羅蜜中四緣皆不可得。所以者何。若因中先有果是事不然。因中先無亦不然。若先有則無因。若先無以何為因。若先無而有者亦可從無因而生。復次見果從因生故名之為因。若先無果云何名因

復次若果從因生果則屬因。因不自在更屬余因。若因不自在者云何言果。旦從此因生。如是種種則知無因緣。又過去心心數法都滅無所能作。云何能為次第緣。現在有心則無次第。若與未來欲生心次第者。未來則未有云何與次第。如是等則無次第緣。如是一切法無相無緣。云何言緣緣。若一切法無所屬無所依皆平等。云何言增上緣。如是四緣不可得。云何說欲知四緣當學般若波羅蜜。答曰。汝不知般若波羅蜜相。以是故說般若波羅蜜中四緣皆不可得。般若波羅蜜于一切法無所舍無所破。畢竟清凈無諸戲論。如佛說有四緣。但以少智之人著于四緣而生邪論。為破著故說言諸法實空無所破。如心法從內外處因緣和合生。是心如幻如夢虛誑無有定性。心數法亦如是。是心共生心數法。所謂受想思等是心數法。同相同緣故名為相應。心以心數法相應為因。心數法以心相應為因。是名相應因。相應因者。譬如親友知識和合成事。共生因者。一切有為法各有共生因。以共生故更相佐助。譬如兄弟同生故互相成濟。自種因者。過去善種現在未來善法因。過去現在善種未來善法因。不善無記亦如是。如是一切法各有自種因。遍因者。苦諦集諦所斷結使。一切垢法因是名遍因。報因者。行業因緣故得善惡果報是為報因。是五因名為因緣。心心數法次第相續無間故名為次第緣。心心數法緣塵故生是名緣緣。諸法生時不相障礙是為無障。復次心心數法從四緣生。無想滅盡定從三緣生。除緣緣諸余心不相應諸行及色從二緣生。除次第緣緣緣有為法。性羸故無有從一緣生。報生心心數法從五因生。不隱沒無記非垢法故除遍因。諸煩惱亦從五因生。除報因。何以故。諸煩惱是隱沒。報是不隱沒故除報因。報生色及心不相應諸行從四因生。色非心心數法故除相應因。不隱沒無記法故除遍因。染污色及心不相應諸行亦從四因生。非心心數法故除相應因。垢故除報因。諸余心心數法除初無漏心皆從四因生。除報因遍因。所以者何。非無記故除報因。非垢故除遍因。諸余不相應法所謂色心不相應諸行。若有自種因則從三因生。除相應因報因遍因。若無自種因則從二因生。共生因無障因。初無漏心心數法從三因生。相應因共生因無障因。是初無漏心中色及心不相應諸行從二因生。共生因無障因。無有法從一因生。若六因生是名四緣。菩薩行般若波羅蜜。如是觀四緣心無所著。雖分別是法而知其空皆如幻化。幻化中雖有種種別異。智者觀之知無有實。但誑于眼為分別。知凡夫人法皆是顛倒虛誑而無有實故有四緣。如是云何為實。賢圣法因從凡夫法生故亦是不實。如先十八空中說。菩薩于般若波羅蜜中。無有一法定性可取故則不可破。以眾生著因緣空法故名為可破。譬如小兒見水中月心生愛著。欲取而不能得心懷憂惱。智者教言雖可眼見不可手捉。但破可取不破可見。菩薩觀知諸法從四緣生。而不取四緣中定相。四緣和合生如水中月。雖為虛誑無所有要從水月因緣生不從余緣。有諸法亦如是。各自從因緣生亦無定實。以是故說菩薩欲如實知因緣次第緣緣緣增上緣相。當學般若波羅蜜。問曰。若欲廣知四緣義應學阿毗曇。云何此中欲知四緣義當學般若波羅蜜。答曰。阿毗曇四緣義初學如得其實。求之轉深入于邪見。如汝上破四緣義中說

復次諸法所因因于四緣四緣復何所因。若有因則無窮若無窮則無始若無始則無因。若然者一切法皆應無因。若有始始則無所因。若無所因而有則不待因緣。若然者一切諸法亦不待因緣而有。復次諸法從因緣生有二種。若因緣中先有則不待因緣而生則非因緣。若因緣中先無則無各各因緣。以戲論四緣故。有如是等過。如般若波羅蜜中不可得空無如是等失。如世間人耳目所睹生老病死是則為有。細求其相則不可得。以是故般若波羅蜜中但除邪見而不破四緣。是故言欲知四緣相當學般若波羅蜜

【經】復次舍利弗。菩薩摩訶薩欲知一切諸法如法性實際。當學般若波羅蜜。舍利弗。菩薩摩訶薩應如是住般若波羅蜜

【論】諸法如有二種。一者各各相二者實相。各各相者。如地堅相水濕相火熱相風動相。如是等分別諸法各自有相。實相者。于各各相中分別求實不可得不可破。無諸過失如自相空中說。地若實是堅相者。何以故膠蠟等與火會時舍其自性。有神通人入地如水又分散木石則失堅相。又破地以為微塵以方破塵終歸于空亦失堅相。如是推求地相則不可得。若不可得其實皆空空則是地之實相。一切別相皆亦如是。是名為如。法性者如前說各各法空。空有差品是為如。同為一空是為法性。是法性亦有二種。一者用無著心分別諸法各自有性故。二者名無量法。所謂諸法實相。如持心經說。法性無量。聲聞人雖得法性。以智慧有量故不能無量說。如人雖到大海以器小故不能取無量水是為法性。實際者。以法性為實證故為際。如阿羅漢名為住于實際。問曰。如法性實際是三事為一為異。若一云何說三。若三今應當分別說。答曰。是三皆是諸法實相異名。所以者何。凡夫無智于一切法作邪觀。所謂常樂凈實我等。佛弟子如法本相觀。是時不見常是名無常。不見樂是名苦。不見凈是名不凈。不見實是名空。不見我是名無我。若不見常而見無常者是則妄見。見苦空無我不凈亦如是。是名為如。如者如本無能敗壞。以是故佛說三法為法印。所謂一切有為法無常印。一切法無我印。涅槃寂滅印。問曰。是三法印般若波羅蜜中悉皆破壞。如佛告須菩提。若菩薩摩訶薩觀色常不行般若波羅蜜。觀色無常不行般若波羅蜜。苦樂我無我寂滅非寂滅亦如是。如是云何名法印。答曰。二經皆是佛說。如般若波羅蜜經中了了說諸法實相。有人著常顛倒故舍常見。不著無常相是名法印。非謂舍常著無常者以為法印。我乃至寂滅亦如是。般若波羅蜜中破著無常等見。非謂破不受不著。得是諸法如已。則入法性中滅諸觀不生異信性自爾故。譬如小兒見水中月入水求之不得便愁。智者語言性自爾莫生憂惱。善入法性是為實際。問曰。聲聞法中何以不說是如法性實際。而摩訶衍法中處處說。答曰。聲聞法中亦有說處但少耳。如雜阿含中說。有一比丘問佛十二因緣法。為是佛作為是余人作。佛告比丘。我不作十二因緣亦非余人作。有佛無佛諸法如法相法位常有。所謂是事有故是事有。是事生故是事生。如無明因緣故諸行。諸行因緣故識。乃至老死因緣故有憂悲苦惱。是事無故是事無。是事滅故是事滅。如無明滅故諸行滅。諸行滅故識滅。乃至老死滅故憂悲苦惱滅。如是生滅法有佛無佛常爾。是處說如。如雜阿含舍利弗師子吼經中說。佛問舍利弗一句義。三問三不能答。佛少開示。舍利弗已入于靜室。舍利弗集諸比丘語諸比丘言。佛未示我事端未即能答。今我于此法七日七夜演說其事而不窮盡。復有一比丘白佛。佛入靜室后。舍利弗作師子吼而自贊嘆。佛語比丘。舍利弗語實不虛。所以者何。舍利弗善通達法性故。聲聞法中觀諸法生滅相是為如。滅一切諸觀得諸法實相。是處說法性。問曰。是處但說如法性何處復說實際。答曰。此二事有因緣故說實際。無因緣故不說實際。問曰。實際即是涅槃。為涅槃故佛說十二部經。云何言無因緣。答曰。涅槃種種名字說。或名為離或名為妙或名為出。如是等則為說實際。但不說名字故言無因緣。復次諸法如者如諸法未生時生時亦如是。生已過去現在亦如是。諸法三世平等是名為如。問曰。若未生法名為未有生法。現在則有法可用因。現在法有事用相故追憶過事是名過去。三世各異不應如實為一。云何言三世平等是名為如。答曰。諸法實相中三世等一無異。如般若波羅蜜如品中說。過去如未來如現在如如來如一如無有異。復次先論議中已破生法。若無生法者未來現在亦無生云何不等。又復過去世無始未來世無后現在世無住。以是故三世平等名為如。行是如已入無量法性中。法性者法名涅槃。不可壞不可戲論。法性名為本分種。如黃石中有金性白石中有銀性。如是一切世間法中皆有涅槃性。諸佛賢圣以智慧方便持戒禪定。教化引導令得是涅槃法性。利根者即知是諸法皆是法性。譬如神通人能變瓦石皆使為金。鈍根者方便分別求之乃得法性。譬如大冶鼓石然后得金。復次如水性下流故會歸于海合為一味。諸法亦如是。一切總相別相皆歸法性同為一相是名法性。如金剛在山頂漸漸穿下至金剛地際到自性乃止。諸法亦如是。智慧分別推求已到如中從如入自性。如本末生滅諸戲論是名為法性。又如犢子周慞嗚呼得母乃止。諸法亦如是。種種別異取舍不同。得到自性乃止。無復過處是名法性。實際者如先說法性名為實。入處名為際。復次一一法有九種。一者有體。二者各各有法。如眼耳雖同四大造而眼獨能見。耳無見功。又如火以熱為法而不能潤。三者諸法各有力。如火以燒為力水以潤為力。四者諸法各自有因。五者諸法各自有緣。六者諸法各自有果。七者諸法各自有性。八者諸法各有限礙。九者諸法各各有開通方便。諸法生時體及余法凡有九事。知此法各各有體法具足是名世間下如。知此九法終歸變異盡滅是名中如。譬如此身生從不凈出。雖復澡浴嚴飾終歸不凈。是法非有非無非生非滅。滅諸觀法究竟清凈。是名上如。復次有人言。是九事中有法者是名如。譬如地法堅重水法冷濕火法熱照風法輕動心法識解。如是等法名為如。如經中說。有佛無佛如法相法位常住世間。所謂無明因緣諸行常如本法。法性者是九法中性。實際者九法中得果證。復次諸法實相常住不動。眾生以無明等諸煩惱故。于實相中轉異邪曲。諸佛賢圣種種方便說法。破無明等諸煩惱。令眾生還得實性。如本不異是名為如。實性與無明合故變異則不清凈。若除卻無明等得其真性。是名法性清凈實際名入法性中。知法性無量無邊最為微妙。更無有法勝于法性出法性者。心則滿足更不余求則便作證。譬如行道日日發引而不止息。到所至處無復去心。行者住于實際亦復如是。如羅漢辟支佛住于實際。縱復恒沙諸佛為其說法亦不能更有增進。又不復生三界。若菩薩入是法性中懸知實際。若未具足六波羅蜜教化眾生。爾時若證妨成佛道。是時菩薩以大悲精進力故還修諸行。復次知諸法實相中無有常法。無有樂法無有我法無有實法。亦舍是觀法。如是等一切觀法皆滅。是為諸法實如涅槃不生不滅如本末生。譬如水是冷相假火故熱。若火滅熱盡還冷如本。用諸觀法如水得火。若滅諸觀法如火滅水冷。是名為如如實常住。何以故諸法性自爾。譬如一切色法皆有空分。諸法中皆有涅槃性是名法性。得涅槃種種方便法中皆有涅槃性。若得證時如法性則是實際。復次法性者。無量無邊非心心數法所量是名法性。妙極于此是名真際

【經】復次舍利弗。菩薩摩訶薩欲數知三千大千世界中大地諸山微塵。當學般若波羅蜜。菩薩摩訶薩欲析一毛為百分。欲以一分毛盡舉三千大千世界中大海江河池泉諸水而不擾水性者。當學般若波羅蜜。三千大千世界中諸火一時皆然。譬如劫盡燒時。菩薩摩訶薩欲一吹令滅者。當學般若波羅蜜。三千大千世界中諸大風起。欲吹破三千大千世界及諸須彌山如摧腐草。菩薩摩訶薩欲以一指障其風力令不起者。當學般若波羅蜜

【論】問曰。佛何以不贊嘆諸菩薩六度等諸功德。而贊嘆此大力。答曰。眾生有二種。一者樂善法。二者樂善法果報。為樂善法者贊嘆諸功德。為樂善法果報者贊嘆大神力。復次有人言。四大之名其實亦無邊無盡。常在世故無能悉動量其多少人。雖造作城廓臺殿所用甚少。地之廣大載育萬物最為牢固。為是故佛說。三千大千世界中地。及須彌諸山微塵。皆欲盡知其數及一一微塵中眾生業因緣各各有分。欲知其多少當學般若波羅蜜。問曰。一石土之微塵尚難可數。何況三千大千世界地及諸山微塵之數。是不可信。答曰。聲聞辟支佛智慧尚不能知。何況凡夫。是事諸佛及大菩薩所知。如法華經說。譬喻三千大千世界地及諸山末以為塵。東方過千世界下一塵。如是過千世界復下一塵。如是盡三千世界諸塵。佛告比丘是微塵數世界算數籌量可得知不。諸比丘言。不可得知。佛言。所可著微塵不著微塵諸國。盡皆末以為塵。大通慧佛出世已來劫數如是。如是無量恒河沙等世界微塵。佛大菩薩皆悉能知。何況一恒河沙等世界。復次無量者隨人心說。如大海水名為無量而深八萬由旬。如大身羅睺阿修羅王量其多少不以為難。問曰。云何行般若波羅蜜得是智慧。答曰。有人行般若波羅蜜。滅諸煩惱及邪見戲論。入菩薩甚深禪定。念智清凈增廣故。則能分別一切諸色微塵知其量數。復次諸佛及大菩薩。得無礙解脫故。過于是事尚不以為難。何況于此。復次有人為地為堅牢心無形質皆是虛妄。以是故佛說心力為大。行般若波羅蜜故散此大地以為微塵。以地有色香味觸重故自無所作。水少香故動作勝地。火少香味故勢勝于水。風少色香味故動作勝火。心無四事故所為力大。又以心多煩惱結使系縛故令心力微少。有漏善心雖無煩惱。以心取諸法相故其力亦少。二乘無漏心雖不取相。以智慧有量及出無漏道時。六情隨俗分別取諸法相故不盡心力。諸佛及大菩薩智慧無量無邊常處禪定。于世間涅槃無所分別。諸法實相其實不異。但智有優劣。行般若波羅蜜者畢竟清凈無所掛礙。一念中能數十方一切如恒河沙等。三千大千世界大地諸山微塵。何況十方各一恒河沙世界。復次若離般若波羅蜜雖得神通則不能如上所知。以是故說欲得是大神力當學般若波羅蜜。復有人言。一切諸物中水為最大。所以者何。大地上下四邊無不有水。若護世天主不節量天龍雨。又無消水珠者則天地漂沒。又以水因緣故。世間眾生數非眾生數皆得生長。以是可知水為最大。是故佛說菩薩欲知水渧多少渧渧分散令無力者。當學般若波羅蜜。復有人言。火為最大。所以者何。除香味故。又以水出處甚多而火能滅之。大火之力能燒萬物能照諸闇。以是故知火為最大。是故佛說菩薩欲吹滅大火者。當學般若波羅蜜。問曰。火因于風乃得然熾云何相滅。答曰。雖復相因過則相滅。問曰。若爾者火多無量口風甚少何能滅之。答曰。菩薩行般若波羅蜜。因禪定得神通能變身令大。口風亦大故能滅之。又以神力小風能滅。譬如小金剛能摧破大山。以是故諸天世人見此神力皆悉宗伏。復次菩薩以火為害處廣憐愍眾生故以神力滅之。又以三千世界成立甚難菩薩福德智慧故力能制之復有人言。于四大中風力最大。無色香味故動相最大。所以者何。如虛空無邊風亦無邊。一切生育成敗皆由于風。大風之勢摧碎三千大千世界諸山。以是故佛說能以一指障其風力。當學般若波羅蜜。所以者何。般若波羅蜜實相無量無邊。能令指力如是

【經】菩薩摩訶薩欲一結加趺坐遍滿三千大千世界中虛空者。當學般若波羅蜜

【論】問曰。菩薩以何因緣故如是結加趺坐。答曰。以梵天王主三千世界。生邪見心自以為大。見菩薩結加趺坐遍滿虛空則憍慢心息。又于神通力中巧方便故。一能為多多能為一。小能作大大能作小。亦為欲現希有難事故坐遍虛空。亦為遮諸鬼神龍王惱亂眾生故坐滿虛空。令眾生安隱。如難陀婆難陀龍王兄弟。欲破舍婆提城。雨諸兵杖毒蛇之屬。是時目連端坐遍滿虛空。變諸害物皆成華香瓔珞。以是故說菩薩摩訶薩欲一結加趺坐。遍滿三千大千世界虛空。當學般若波羅蜜

【經】復次菩薩摩訶薩。欲以一毛舉三千大千世界中諸須彌山王。擲過他方無量阿僧祇諸佛世界不擾眾生者。當學般若波羅蜜

【論】問曰。菩薩何以故。舉須彌山及諸山。過著他方無量世界。答曰。不必有舉者此明菩薩力能舉之耳。復次諸菩薩為佛當說法故。先莊嚴三千大千世界。除諸山令地平整。如法華經中說。佛欲集諸化佛故先平治地。亦欲現希有事令眾生見故。所以者何。一須彌山高八萬四千由旬。若舉此一山已為希有。何況三千大千世界百億須彌山。若以一毛舉三千大千世界百億須彌山尚難。何況以一毛頭擲百億須彌山過無量阿僧祇世界。眾生見菩薩希有事。皆發阿耨多羅三藐三菩提心。作是念言。是菩薩未成佛道神力乃爾。何況成佛。以是故如是說

【經】欲以一食供養十方各如恒河沙等諸佛及僧。當學般若波羅蜜。欲以一衣華香瓔珞末香涂香燒香燈燭幢幡華蓋等。供養諸佛及僧。當學般若波羅蜜

【論】問曰。菩薩若以一食供養一佛及僧尚是難事。何況十方如恒河沙等諸佛及僧。答曰。供養功德在心不在事也。若菩薩以一食大心悉供養十方諸佛及僧。亦不以遠近為礙。是故諸佛皆見皆受。問曰。諸佛有一切智故皆見皆受。僧無一切智云何得見云何得受。答曰。僧雖不見不知而其供養施者得福。譬如有人遣使供養彼人。彼人雖不得而此人已獲施福。如慈三昧于眾生雖無所施。而行者功德無量。復次諸菩薩無量無盡功德成就。以一食供養十方諸佛及僧。皆悉充足而亦不盡。譬如涌泉出而不竭。如文殊尸利以一缽歡喜丸供養八萬四千僧。皆悉充足而亦不盡。復次菩薩于此以一缽食供養十方諸佛。而十方佛前飲食之具具足而出。譬如鬼神得人一口之食而千萬倍出。復次菩薩行般若波羅蜜。得無量禪定門及得無量智慧方便門。以是故無所不能。以般若波羅蜜無礙故。是菩薩心所作亦無礙。是菩薩能供養十方千萬恒河沙等諸佛及僧。何況各如一恒河沙。衣服華香瓔珞末香涂香燒香燈燭幢幡華蓋等亦如是

【經】復次舍利弗。菩薩摩訶薩欲使十方各如恒河沙等世界中眾生。悉具于戒三昧智慧解脫解脫知見。令得須陀洹果斯陀含果阿那含果阿羅漢果。乃至令得無余涅槃。當學般若波羅蜜

【論】五眾義如先說。須陀洹果有二種。一者佛說三結斷得無為果。又如阿毗曇說。八十八結斷得無為須陀洹果。二者信行法行人。住道比智中。得須陀洹果證者是。復次須陀洹名流。即是八圣道分。般那名入。入是八圣道分。流入涅槃是名初觀諸法實相。得入無量法性分墮圣人數中。息忌名一伽彌名來。是人從此死生天上天上一來得盡眾苦。阿那名不伽彌名來。是名不來相。是人欲界中死生色界無色界中。于彼漏盡不復來生。問曰。今世滅阿那伽彌中陰滅阿那伽彌。此亦不生色無色界。何以名為阿那伽彌。答曰。阿那伽彌。多生色無色界中現在滅者少以少從多故。中間滅者亦欲生色界見后身可患即取涅槃。以是故因多得名。阿羅漢盡一切煩惱故。應受一切天龍鬼神供養。是阿羅漢有九種。退法不退法死法護法住法勝進法不壞法慧解脫共解脫。九種義如先說。及八背舍八勝處十一切處。滅盡定無諍三昧愿智等。阿羅漢諸妙功德。及得無余涅槃無余涅槃名阿羅漢。舍此五眾更不復相續受后。五眾身心苦皆悉永滅。后三道果如初道說

【經】復次舍利弗。菩薩摩訶薩行般若波羅蜜布施時應作如是分別。如是布施得大果報。如是布施得生剎利大姓婆羅門大姓居士大家。如是布施得生四天王天處三十三天夜摩天兜率陀天化樂天他化自在天。因是布施得入初禪二禪三禪四禪無邊空處無邊識處無所有處非有想非無想處。因是布施能生八圣道分。因是布施能得須陀洹道乃至佛道。當學般若波羅蜜

【論】菩薩摩訶薩知諸法實相。無取無舍無所破壞。行不可得般若波羅蜜。以大悲心還修福行。福行初門先行布施。菩薩行般若波羅蜜。智慧明利能分別施福。施物雖同福德多少隨心優劣。如舍利弗以一缽飯上佛。佛即回施狗而問舍利弗。汝以飯施我我以飯施狗誰得福多。舍利弗言。如我解佛法義。佛施狗得福多。舍利弗者于一切人中智慧最上。而佛福田最為第一。不如佛施狗惡田得福極多。以是故知大福從心生不在田也。如舍利弗千萬億倍不及佛心。問曰。如汝說福田妙故得福多。而舍利弗施佛不得大福。答曰。良田雖復得福多而不如心。所以者何。心為內主田是外事故。或時布施之福在于福田。如億耳阿羅漢。昔以一華施于佛塔。九十一劫人天中受樂。余福德力得阿羅漢。又如阿輸迦王。小兒時以土施佛王閻浮提。起八萬塔最后得道。施物至賤小兒心簿。但以福田妙故得大果報。當知大福從良田生。若大中之上三事都具。心物福田三事皆妙。如般若波羅蜜初品中說。佛以好華散十方佛。復次又如以般若波羅蜜心布施。無所著故得大果報。復次為涅槃故施亦得大報。以大悲心為度一切眾生故布施亦得大報。復次大果報者。如是中說生剎利家乃至得佛者是。問曰。云何布施得生剎利家。乃至得佛。答曰。若有人布施及持戒故。得人天中富貴。如有人至心布施持戒故生剎利家。剎利者王及大臣。若著于智慧經書而不惱眾生。布施持戒故生婆羅門家。若布施持戒減少而樂著世樂生居士大家。居士者小人而巨富。若布施持戒清凈小勝厭患家業。好樂聽法供養善人生四天王處。所以者何。在彼有所須欲心生皆得常見。此間賢圣善人心生供養以近修福處故。若布施持戒清凈。供養父母及其所尊心欲求勝。生三十三天。若布施持戒清凈。而好學問其心柔和。生夜摩天。若布施持戒清凈令二事轉勝。好樂多聞分別好丑。愛樂涅槃心著功德生兜率天。若布施深心持戒多聞好樂學問自力生活生化樂天。若布施時清凈持戒轉深好樂多聞。自貴情多不能自苦從他求樂生他化自在天。他所思惟勤心方便。化作女色五欲奪而自在。譬如庶民苦身自業強力奪之。復次布施時以愿因緣故生天上。如經說。有人少行布施持戒不知禪定。是人聞有四天王天心常志愿。佛言。是人命終生四天上必有是處。乃至他化自在天亦如是。復次有人布施持戒修布施時其心得樂。若施多樂亦多。如是思惟舍五欲除五蓋入初禪乃至非有想非無想天如是。四禪四無色定義如上說。復次有人布施佛及佛弟子從其聞說道法。是人因此布施故心得柔軟。智慧明利即生八圣道分。斷三結得須陀洹果。乃至佛道亦如是。因是布施聞其說法。便發阿耨多羅三藐三菩提心。復次未離欲布施生人中富貴及六欲天中。若離欲心布施生梵世天上乃至廣果天。若離色心布施生無色天中。離三界布施為涅槃故得聲聞道。布施時惡厭憒鬧好樂閑靜喜深智慧得辟支佛。布施時起大悲心欲度一切。為第一甚深畢竟清凈智慧得成佛道

【經】復次舍利弗。菩薩摩訶薩行般若波羅蜜布施時。以慧方便力故能具足檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。舍利弗白佛言。世尊。菩薩摩訶薩云何布施時以慧方便力故。具足檀波羅蜜乃至般若波羅蜜。佛告舍利弗。施人受人財物不可得故。能具足檀波羅蜜。罪不罪不可得故。具足尸羅波羅蜜。心不動故具足羼提波羅蜜。身心精進不懈息故。具足毗梨耶波羅蜜。不亂不味故。具足禪波羅蜜。知一切法不可得故。具足般若波羅蜜

【論】具足義先已廣說。慧方便今此中說。所謂三事不可得者是。問曰。慧方便者。能成就其事無所破壞更無所作。今破此三事應墮斷滅云何言慧方便。答曰。有二種不可得。一者得不可得。二者不得不可得。得不可得者。墮于斷滅。若不得不可得者。是為慧方便不墮斷滅。若無慧方便布施者取三事相。若以三事空則取無相。有慧方便者從本以來不見三事相。以是故慧方便者不墮有無中。復次布施時壞諸煩惱是名慧方便。復次于一切眾生起大悲心布施。是名慧方便。復次過去未來無量世所修福德布施。回向阿耨多羅三藐三菩提。亦名慧方便。復次于一切十方三世諸佛及弟子所有功德。憶念隨喜布施。回向阿耨多羅三藐三菩提。是名慧方便。如是等種種力是為慧方便義。乃至般若波羅蜜慧方便亦如是

【經】復次舍利弗。菩薩摩訶薩欲得過去未來現在諸佛功德者。當學般若波羅蜜

【論】問曰。過去佛功德已滅。未來佛功德未有。現在佛功德不可得。又三世中佛功德皆不可得。云何言欲得三世佛功德當學般若波羅蜜。答曰。不言欲得三世佛功德自欲得。如三世佛功德無所減少耳。所以者何。一切佛功德皆等無多無少。問曰。若爾者何以言阿彌陀佛壽命無量光明千萬億由旬。無量劫度眾生。答曰。諸佛世界種種有凈不凈有雜。如三十三天品經說。佛在三十三天安居自恣時。至四眾久不見佛愁思不樂。遣目連白佛言。世尊。云何舍此眾生住彼天上。時佛告目連。汝觀三千世界。目連以佛力故觀。或見諸佛為大眾說法。或見坐禪或見乞食。如是種種施作佛事。目連即時五體投地。是時須彌山王跛[跳-兆+我]大動。諸天皆大驚怖。目連涕泣稽首白佛。佛有大悲不舍一切作如是種種化度眾生。佛告目連。汝所見甚少。過汝所見東方有國純以黃金為地。彼佛弟子皆是阿羅漢六通無礙。復過是東方有國純以白銀為地。彼佛弟子皆學辟支佛道。復過是東方有國純以七寶為地。其地常有無量光明。彼佛所化弟子純諸菩薩。皆得陀羅尼諸三昧門。住阿毗跋致地。目連當知。彼諸佛者皆是我身。如是等東方恒河沙等無量世界。有莊嚴者不莊嚴者。皆是我身而作佛事。如東方南西北方四維上下亦復如是。以是故當知。釋迦文佛更有清凈世界如阿彌陀國。阿彌陀佛亦有嚴凈不嚴凈世界如釋迦文佛國。諸佛大悲徹于骨髓不以世界好丑。隨應度者而教化之。如慈母愛子子雖沒在廁溷。勤求拯拔不以為惡

大智度論卷第三十二大智度論釋初品中到彼岸義第五十(卷三十三)

　　　　圣者龍樹造


　　　　后秦龜茲國三藏鳩摩羅什譯


【經】復次舍利弗。菩薩摩訶薩欲到有為無為法彼岸者。當學般若波羅蜜

【論】彼岸者。于有為無為法盡到其邊。云何是彼岸以大智慧悉知悉盡。有為法總相別相種種悉解。無為法中從須陀洹至佛悉皆了知。有為無為法相義如先說

【經】菩薩摩訶薩欲知過去未來現在諸法如諸法法相無生際者。當學般若波羅蜜

【論】問曰。上已說如。今何以更說。答曰。上直言諸法如今言三世皆如。上略說此廣說。上說一此說三。法相即是法性。無生際即是實際。過去法如即是過去法相。未來現在亦如是。復次過去法如即是未來現在法如。現在法如即是過去未來法如。未來法如即是過去現在法如。所以者何。如相非一非異故。復次如先說二種如。一者世間如。二者出世間如。用是世間如三世各各異。用是出世間如三世為一

復次法相名諸法業諸法所作力因緣果報。如火為熱相水為濕相。如是諸法中分別因緣果報各各別相。如是處非處力中說。是名世間法相。若是諸法相推求尋究。入無生法中更無過是者是名無生際。問曰。如法相可分別有三世。無生際是未來法云何有過去現在。如阿毗曇說。生法者過去現在。是無生法者未來及無為法。是云何欲令過去現在有無生。答曰。如先種種說破生法。一切法皆無生。何但未來無生。如一時義中已破三世。三世一相所謂無相。如是則無生相。復次無生名為涅槃。以涅槃不生不滅故。涅槃者末后究竟不復更生。而一切法即是涅槃。以是故佛說一切法皆是無生際

【經】復次舍利弗。菩薩摩訶薩欲在一切聲聞辟支佛前。欲給侍諸佛。欲為諸佛內眷屬。欲得大眷屬。欲得菩薩眷屬。欲得凈報大施。當學般若波羅蜜

【論】問曰。若菩薩未得漏盡云何在漏盡圣人前。答曰。菩薩初發意時已在一切眾生前。何況積劫修行。是菩薩功德智慧大故。世世常大能利益聲聞辟支佛。眾生知菩薩恩故。推崇敬重乃至畜生中亦為尊重。如菩薩昔作鹿其色如金其角七寶。五百鹿隨逐宗事。若在人中好世作轉輪圣王。惡世恒作大王護持佛法利益眾生。若出家值有佛法則為世作大度師興顯佛法。若無佛法則為外道大師行四無量。阿羅漢辟支佛雖有無漏利益事少。譬如一升酥雖精不如大海水酪。菩薩雖有漏智慧及其成熟利益無量。復次羅漢辟支佛四事供養助道之具。多由菩薩得。如首楞嚴經說。文殊師利七十二億作辟支佛。化辟支佛人令其成道。以是故在聲聞辟支佛前。欲為諸佛給使者。如釋迦文佛未出家時。車匿給使優陀耶戲笑。瞿毗耶耶輸陀等諸婇女為內眷屬。出家六年苦行時五人給侍。得道時彌喜羅陀須那剎多羅阿難密跡力士等是名內眷屬。大眷屬者。舍利弗目揵連摩訶迦葉須菩提迦旃延富樓那阿泥盧豆等諸圣人。及彌勒文殊師利颰陀婆羅諸阿毗跋致一生補處菩薩等。是名大眷屬。復次佛有二種身。一者法性生身。二者隨世間身。世間身眷屬如先說。法性生身者。有無量無數阿僧祇一生補處菩薩侍從。所以者何。如不可思議解脫經說。佛欲生時八萬四千一生補處菩薩在前導。菩薩從后而出。譬如陰云籠月。又如法華經說。從地踴出菩薩等皆是內眷屬大眷屬。菩薩眷屬者。有佛純以菩薩為眷屬。有佛純以聲聞為眷屬。有佛菩薩聲聞雜為眷屬。是故言但欲得菩薩為眷屬者。當學般若波羅蜜。眷屬有三上中下。下者純聲聞。中者雜。上者但菩薩。凈報大施者。有人言。菩薩多集福德未除煩惱。受人信施未能凈報。佛言菩薩行般若波羅蜜。諸法皆空不可得。何況諸結使。菩薩入法性中故不證真際。是故能凈報施福。復次菩薩功德廣大。從發心已來欲代一一眾生受一切苦。欲以一切功德與一切眾生。然后當自求佛道。但是事不可得故。而自成佛度一切眾生。又菩薩志愿不以阿僧祇為拘。如世間及如法性實際虛空等久住菩薩心住世間利益眾生故。亦如是久住無有窮已。是人不能凈報施福者誰能凈畢。如父母雖有結使諸惡。以一世利益子故。受其供養令子得大福。何況菩薩無諸結使。而住無邊世中利益眾生而不凈畢。又復菩薩但有悲心而無般若尚能利益。何況行般若波羅蜜。問曰。若菩薩無結使云何世間受生。答曰。先已答。菩薩得無生法忍得法性生身處處變化以度眾生莊嚴世界。是功德因緣故雖未得佛能凈報施福

【經】復次舍利弗。菩薩摩訶薩欲不起慳心破戒心嗔恚心懈怠心亂心癡心者。當學般若波羅蜜

【論】是六種心惡故。能障蔽六波羅蜜門。如菩薩行布施時。若有慳心起令布施不清凈。所謂不能以好物施。若與好物不能多與。若與外物則不能內施。若能內施不能盡與。若由慳心故。菩薩行般若波羅蜜。知一切法無我無我所。諸法皆空如夢如幻。以身頭目骨髓布施如施草木。是菩薩雖未得道。欲常不起是慳心。當學般若波羅蜜。諸余人離欲得道故不生破戒心。菩薩行般若波羅蜜故不見破戒事。所以者何。戒為一切諸善功德住處。譬如地為一切萬物所依止處。破戒尚不得余道。何況阿耨多羅三藐三菩提。以是故不生破戒心。復作是念。菩薩法者安樂眾生。若破戒者惱亂一切。以是故菩薩不生破戒心。何況破戒。小乘及諸凡夫尚不應生嗔恚心。何況菩薩發阿耨多羅三藐三菩提意。身為苦器法自受惱。譬如犯罪之人自致刑戮自作自受不應怨人。但當自護其心不令起惡。譬如人遭惡風雨寒熱亦無所嗔。復作是念。菩薩求佛以大悲為本。若懷嗔恚則喪志愿。嗔恚之人尚不得世間樂何況道樂。嗔恚之人自不得樂。何能以樂與人。懈怠之人世間勝事尚不能成。何況阿耨多羅三藐三菩提。譬如鉆火數息無得火期。散亂之心譬如風中然燈。雖有光明不能照物。亂心中智慧亦復如是。智慧是一切善法根本。若欲成就是智先當攝心然后可成。譬如狂醉之人自利他利好丑之事都不覺知。散亂之心亦如是。世間好事尚不能善知。何況出世間法。愚癡人心一切成敗事皆不能及。何況微妙深義。譬如無目之人或墜溝坑或入非道。無智之人亦復如是。無智慧眼故受著邪法不受正見。如是之人世間近事尚不能成。何況阿耨多羅三藐三菩提。菩薩行般若波羅蜜力故。能障是六蔽凈六波羅蜜。以是故說若欲不起六蔽。當學般若波羅蜜

【經】復次舍利弗。菩薩摩訶薩欲使一切眾生立于布施福處持戒福處修定福處勸導福處。欲令眾生立于財福法福處。當學般若波羅蜜

【論】問曰。云何名為福處。答曰。阿毗曇言。福者善有漏身口意業。復有人言。不隱沒無記是。所以者何。善有漏業因緣果報故。得是不隱沒無記。福是果報亦名為福。如世間人說能成大事多所成辦是名福德人。是福略說三種。布施持戒修定。何等是布施。有人以衣服臥具飲食花香瓔珞等與人。是名布施。問曰。飲食等物便是布施。為更有布施。答曰。飲食等物非布施。以飲食等物與時。心中生法名舍。與慳心相違。是名布施。福德是或有漏或無漏。常是善心數法心相應隨心行共心生。無色無形能作緣業相應隨業行業共生。非先業果報得。修行修慧證身證凡夫人得亦圣人得。有人言。是舍法相應思是名布施福德。所以者何。業能生果報故。思即是業。身口不名為業。從思生故得名業。此布施有二種。一者凈二者不凈。不凈者直施而已。或畏失財故與。或惡訶罵故與。或無用故與。或親愛故與。或為求勢故與。以施故多致勢援。或死急故與。或求善名譽故與。或求與貴勝齊名故與。或妒嫉故與。或憍慢故與。小人愚賤尚施我為貴重大人云何不與。或為咒愿福德故與。或求吉除兇故與。或求入伴儻故與。或不一心不恭敬輕賤受者而與。如是種種因緣。為今世事故施。與凈相違名為不凈。凈施者如經中說。治心故施。莊嚴意故施為得第一利故施。生清凈心能分別為助涅槃故施。譬如新花未萎色好且香。凈心布施亦復如是。如說諸天不凈心布施者宮殿光明薄少。若凈心布施者宮殿光明增廣。此布施業雖過去乃至千萬世中不失。譬如券要。問曰。此布施福云何增長。答曰。應時施故得福增長。如經說。饑餓時施得福增多。或遠行來時若曠路險道中施。若常施不斷。或時常念施故施福增廣。如六念中念舍說。若大施故得福多。若施好人若施佛若施者受者清凈故。若決定心施。若自以力致財施。若隨所有多少能盡施。若交以物施。若以園田使人等施。如是布施唯有菩薩能以深心行之。如韋羅摩菩薩。十二年布施已莊飾乳牛七寶缽及婇女各有八萬四千。及諸余物飲食之屬不可勝數。又如須帝[(匕/示)*(入/米)]拏菩薩。下善勝白象施與怨家。入在深山以所愛二子施十二丑婆羅門。復以妻及眼施化婆羅門。爾時地為大動天為雷震。空中雨花。又如薩婆達多王。自縛其身施婆羅門。如尸毗王。為一鴿故自持其身以代鴿肉。又如菩薩曾為兔身自炙其肉施與仙人。如是等菩薩本生經中所說。復有聲聞人布施。如須彌陀比丘尼。與二同學為迦那伽牟尼佛作精舍。于無數千萬世受轉輪圣王及天王福。如施婆羅門。持一瓶酪施僧世世受樂。今得阿羅漢諸受樂中受樂第一。如末利夫人。供養須菩提故得今世果報。為波斯尼示王后。如尸婆供養迦栴延故得今世果報。為栴陀波周陀王后。如郁伽陀居士。供養舍利弗等五百阿羅漢故。即日得果報。五百賈客得其余食。人人以珠瓔珞與之卒得大富。遂號卒伽陀。如是等布施得今世果報。當知布施論議說不可盡。持戒福處者。佛說五戒福者是。問曰。云何殺罪相。答曰。知是眾生故奪命得殺罪。非不故安隱快心得殺罪。非散亂狂心奪命得殺罪。非作瘡死已得殺罪。非未死身業是殺罪。非口殺身作是殺罪。非但心生如是等罪止不作。是初戒善相。或有人言。謂是不隱沒無記。或欲界系或不系。是非心非心數法非心相應非隨心行。或共心生或不共心生。非業相應非隨業行。或共業生或不共業生。非先業果報得。修行修身證慧證或思惟斷或不斷。離欲界欲時得斷。知凡夫圣人共有是名說不殺生戒相。余戒亦如是。隨義分別諸戒贊嘆論議。如尸羅波羅蜜中說。修定福處者。雖經中說修慈是修定福。亦說有漏禪定能生果報者總名修定福。以欲界多嗔多亂故先說慈心為修定福得。慈方便愿與眾生樂。后實見受樂是心相應法名為慈法。是法或色界系或不系是為真慈。是方便慈欲界系。常隨心行隨心生無形無對能緣法非業。業相應而隨業行共業生。非先業果報得。修行修身證慧證。或思惟斷或不斷。離色界欲時得斷。知有覺有觀亦無覺有觀亦無覺無觀。或有喜或無喜或有息或無息亦凡夫人亦圣人。或樂受相應或不苦不樂受相應。先緣得解相后緣實義。根本四禪中亦過四禪依止四禪。得者牢固有力。慈應言親愛無怨無諍故名為親愛。能緣無量眾生故名為無量能利益眾生。能離欲故名為梵行。慈心余論議如四無量中說。問曰。修定福中。佛何以但說慈心不說余。答曰。四無量中慈心能生大福德。悲心憂愁故舍福德。喜心自念功德故福德不深。舍心放舍故福亦少。復次佛說慈心有五利不說余。何等五。一者刀不傷。二者毒不害。三者火不燒。四者水不沒。五者于一切嗔怒惡害眾生中見皆歡喜。悲心等三事不爾。以是故說修定福為慈。余者隨從及諸能生果報有漏定。勸導福處者。若比丘不能坐禪不能誦經。教化勸導修立福德。或有比丘能坐禪誦經。見諸比丘衣食乏少。力能引致亦行勸導。及諸菩薩憐愍眾生故以福德因緣勸化之。又出家人若自求財于戒有失。是故勸導以為因緣。財福者。衣服飲食臥具醫藥金銀車馬田宅等。問曰。上言布施福處此言財福有何等異。答曰。布施者。總攝一切施財施法施俗施道施。今欲分別法施財施。法施者如佛以大慈故初轉法輪無量眾生得道。后舍利弗逐佛轉法輪。余諸圣人雖非轉法輪亦為眾生說法得道。亦名法施。復有遍吉菩薩觀世音得大勢文殊師利彌勒菩薩等。以二種神通力。果報神通修得神通住是中以福德方便力光明神足等種種因緣開度眾生亦名法施。諸辟支佛飛騰虛空而說一偈。引導眾生令殖善根亦名法施。又佛弟子未得圣道者坐禪誦經。不壞諸法相教化弟子皆名法施。如是等種種名為法施相。以是故說菩薩欲立眾生于六種施福者。當學般若波羅蜜

【經】復次舍利弗。菩薩摩訶薩欲得五眼者。當學般若波羅蜜

【論】何等五。肉眼天眼慧眼法眼佛眼。肉眼見近不見遠見前不見后見外不見內見晝不見夜見上不見下。以此礙故求天眼。得是天眼遠近皆見。前后內外晝夜上下悉皆無礙。是天眼見和合因緣生假名之物不見實相。所謂空無相無作無生無滅。如前中后亦爾。為實相故求慧眼。得慧眼不見眾生。盡滅一異相舍離諸著不受一切法。智慧自內滅是名慧眼。但慧眼不能度眾生。所以者何。無所分別故。以是故求法眼。法眼令是人行是法得是道。知一切眾生各各方便門令得道證。法眼不能遍知度眾生方便道。以是故求佛眼。佛眼無事不知。覆障雖密無不見知。于余人極遠于佛至近。于余幽闇于佛顯明。于余為疑于佛決定。于余微細于佛為粗。于余甚深于佛甚淺。是佛眼無事不聞無事不見。無事不知無事為難。無所思惟一切法中佛眼常照。后品五眼義中當廣說

【經】菩薩摩訶薩。欲以天眼見十方如恒河沙等世界中諸佛。欲以天耳聞十方諸佛所說法。欲知諸佛心。當學般若波羅蜜

【論】天眼法所見不過三千大千世界。今以般若波羅蜜力故見十方恒河沙等國中諸佛。所以者何。般若波羅蜜中。無近無遠無所掛礙故。問曰。如般舟經說。以般舟三昧力故雖未得天眼而能見十方現在諸佛。此菩薩以天眼故見十方諸佛有何等異。答曰。此天眼不隱沒無記。般舟三昧離欲人未離欲人俱得。天眼但是離欲人得。般舟三昧憶想分別常修常習故見。天眼修神通得。色界四大造色眼四邊得遍明相是為差別。天眼功易譬如日出見色不難。三昧功難如夜然燈見色不易。天耳亦如是。知諸佛心者。問曰。如上地鈍根不能知下地利根心。菩薩一佛心尚不應知。何況恒河沙等十方諸佛心。答曰。以佛神力故令菩薩知。如經說。一切眾生無知佛心者。若佛以神力令知。乃至昆蟲亦能知。以是故佛以神力故令菩薩知佛心。復次般若波羅蜜無礙相粗細深淺愚圣都無差別。諸佛心如菩薩心如一如無異。菩薩隨是如故能知諸佛心。復次希有難事不應知而知。以是故言欲得是者。當學般若波羅蜜

【經】欲聞十方諸佛所說法。聞已乃至阿耨多羅三藐三菩提不忘者。當學般若波羅蜜

【論】問曰。一佛所說猶尚難持。何況無量諸佛所說欲憶而不忘。答曰。菩薩以聞持陀羅尼力故。能受堅憶念。陀羅尼力故不忘。復次此中說以般若波羅蜜力畢竟清凈無所著。譬如大海含受眾流。菩薩從十方諸佛所聞法。以般若波羅蜜器大故。能受無量法持而不忘。復次是般若波羅蜜不可譬喻如虛空。如劫燒盡已大雨彌滿。是雨除虛空更無處能受。十方諸佛說法雨從佛口出。除行般若波羅蜜菩薩更無能受者。以是故言欲聞十方諸佛說法。當學般若波羅蜜

　　大智度論釋初品中見一切佛世界義第五十一之一

【經】復次舍利弗。菩薩摩訶薩欲見過去未來諸佛世界。及見現在十方諸佛世界。當學般若波羅蜜

【論】問曰。若見十方佛則已見世界。今何以復說欲見世界。答曰。菩薩未深入禪定。若見十方世界山河草木。心則散亂故但觀諸佛。如念佛義中說。行者但觀諸佛不觀土地山河樹木。得禪定力已隨意廣觀。復次諸清凈佛國難見故。言欲見諸佛國。當學般若波羅蜜。又一佛有無量百千種世界如先說。有嚴凈有不嚴凈。有雜有畢竟清凈世界。難見故以般若波羅蜜力乃能得見。譬如天子聽正殿則外人可見。內殿深宮無能見者。問曰。十方現在世界可見。過去未來諸佛世界云何得見。答曰。菩薩有見過去未來三昧。入是三昧已見過去未來事如夢中所見。復次菩薩有不滅際三昧。入是三昧已不見諸佛有滅者。問曰。此二法非眼云何能見。答曰。此是智慧假名為眼。如轉法輪中于四諦中得眼智明覺。復次菩薩見十方現在佛世界。定知過去未來諸佛世界亦爾。所以者何。一切諸佛功德同故。是事如先說。復次是般若波羅蜜中。如現在過去未來等無異。一如一法性故。以是故不應難

【經】復次舍利弗。菩薩摩訶薩欲聞十方諸佛所說十二部經修多羅．祇夜．受記經．伽陀．優陀那．因緣經．阿波陀那．如是語經．本生經．廣經．未曾有經．論議經。諸聲聞等聞與不聞盡欲誦受持者。當學般若波羅蜜

【論】先說盡欲聞十方諸佛所說法者。當學般若波羅蜜。所說法者即此十二部經。諸經中直說者名修多羅。所謂四阿含諸摩訶衍經。及二百五十戒經。出三藏外亦有諸經。皆名修多羅。諸經中偈名祇夜。眾生九道中受記。所謂三乘道六趣道。此人經爾所阿僧祇劫當作佛。若記爾所歲當作佛。記聲聞人今世后世得道。記辟支佛但后世得道。記余六道亦皆后世受報。諸佛法欲與眾生受記。先皆微笑無量種光從四牙中出。所謂青黃赤白縹紫等。從上二牙出者光照三惡道。從其光明演無量法。說一切作法無常一切法無我安隱涅槃。眾生得遇斯光聞說法者。身心安樂得生人中天上。從是因緣皆得畢苦。從下二牙出者上照人天乃至有頂禪。若聾盲喑啞狂病皆得除愈。六欲天人及阿修羅受五欲樂。遇佛光明聞說法聲。皆厭患欲樂身心安隱。色界諸天受禪定樂時。遇佛光明聞說法聲。亦生厭患來詣佛所。此諸光明復至十方遍照六道。作佛事已還繞身七匝。若記地獄光從足下入。若記畜生光從[跳-兆+尃]入。若記餓鬼光從髀入。若記人道光從齊入。若記天道光從胸入。若記聲聞光從口入。若記辟支佛光從眉間相入。若記得佛光從頂入。若欲受記先現此相。然后阿難等諸弟子發問。一切偈名祇夜。六句三句五句。句多少不定亦名祇夜亦名伽陀。優陀那者名有法。佛必應說而無有問者。佛略開問端如佛在舍婆提毗舍佉堂上陰地經行。自說優陀那。所謂無我無我所是事善哉。爾時一比丘合掌白佛言。世尊。云何無我無我所是事善哉。佛告比丘。凡夫人未得無漏道。顛倒覆心故于無我無我所心大驚怖。若佛及佛弟子聞好法者歡喜奉行。無顛倒故不復更作。如是等雜阿含中廣說。又如般若波羅蜜品中。諸天子贊須菩提所說。善哉善哉希有世尊。難有世尊。是名優陀那。又如佛涅槃后諸弟子抄集要偈諸無常偈等作無常品。乃至婆羅門偈等作婆羅門品。亦名優陀那。諸有集眾妙事。皆名優陀那。如是等名優陀那經相。尼陀那者說諸佛法本起因緣。佛何因緣說此事。修多羅中有人問故為說是事。毗尼中有人犯是事故結是戒。一切佛語緣起事皆名尼陀那。阿波陀那者與世間相似柔軟淺語。如中阿含中長阿波陀那經。長阿含中大阿波陀那。毗尼中億耳阿波陀那。二十億阿波陀那解。二百五十戒經中欲阿波陀那一部。菩薩阿波陀那出一部。如是等無量阿波陀那。如是語經者有二種。一者結句言我先許說者今已說竟。二者三藏摩訶衍外更有經名一目多迦。有人言目多迦。目多迦名出三藏及摩訶衍。何等是。如佛說。凈飯王強令出家作佛弟子者佛選擇五百人堪任得道者。將至舍婆提。所以者何。以其未離欲。若近親里恐其破戒故將至舍婆提。令舍利弗目干連等教化之。初夜后夜專精不睡。勤修精進故得道。得道已佛還將至本生國。一切諸佛法還本國時與大會諸天眾俱住迦毗羅婆仙人林中。此林去迦毗羅婆城五十里。是諸釋游戲園。此諸釋子比丘處舍婆提。時初夜后夜專精不睡故。以夜為長從林中來。入城乞食。覺道里長遠。爾時佛知其心有一師子來禮佛足在一面住。佛以是三因緣故說偈

　不寐夜長　　疲惓道長　　愚生死長
　莫知正法　

佛告比丘。汝未出家時其心放逸多睡眠故不覺夜長。今初夜后夜專精求道減省睡眠故覺夜大長。此迦毗羅婆林。汝本駕乘游戲不覺為遠。今著衣持缽步行疲極故覺道長。是師子鞞婆尸佛時作婆羅門師。見佛說法來至佛所。爾時大眾以聽法故無共語者。即生惡念發惡罵言。此諸禿輩與畜生何異。不別好人不知言語。以是惡口業故。從鞞婆尸佛乃至今日。九十一劫常墮畜生中。此人爾時即應得道。以愚癡故自作生死長久。今于佛所心清凈故當得解脫。如是等經名為出因緣。于何處出。于三藏摩訶衍中出故名為出。云何名因緣。是三事之本名為因緣經。本生經者。昔者菩薩曾為師子在林中住。與一獼猴共為親友。獼猴以二子寄于師子。時有鷲鳥饑行求食。值師子睡故取猴子而去住于樹上。師子覺已求猴子不得。見鷲持在樹上而告鷲言。我受獼猴寄托二子護之不謹。令汝得去。孤負言信請從汝索。我為獸中之王。汝為鳥中之主。貴勢同等宜以相還。鷲言汝不知時吾今饑乏何論同異。師子知其叵得自以利爪摑其脅肉以貿猴子。又過去世時人民多病黃白痿熱。菩薩爾時身為赤魚。自以其肉施諸病人以救其疾。又昔菩薩作一鳥身在林中住。見有一人入于深水非人行處。為水神所罥水神罥法著不可解。鳥知解法至香山中取一藥草著其罥上。繩即爛壞人得脫去。如是等無量本生多有所濟。是名本生經。廣經者名摩訶衍。所謂般若波羅蜜經六波羅蜜經華首經法華經佛本起因緣經云經法云經大云經。如是等無量阿僧祇諸經。為得阿耨多羅三藐三菩提故說毗佛略(呂夜反秦言未曾有)經。如佛現種種神力眾生怪未曾有。所謂佛生時身放大光明。照三千大千世界及幽闇之處。復照十方無量諸佛三千大千世界。是時于佛母前有清凈好池以浴菩薩。梵王執蓋帝釋洗身二龍吐水。又生時不須扶持而行七步。足跡之處皆有蓮華。而發是言。我是度一切眾生老病死者。地大震動天雨眾花樹出音聲作天伎樂。如是等無量希有事是名未曾有經。論議經者。答諸問者釋其所以。又復廣說諸義。如佛說四諦。何等是四。所謂四圣諦。何等是四。所謂苦集滅道圣諦是名論議。何等為苦圣諦。所謂生苦等八種苦。何等是生苦。所謂諸眾生各各生處是中受苦。如是等問答廣解其義。是名優波提舍。如摩訶衍中佛說六波羅蜜。何等六。所謂檀波羅蜜乃至般若波羅蜜。何等是檀波羅蜜。檀波羅蜜有二種。一者具足。二者不具足。何等是具足。與般若波羅蜜和合。乃至十住菩薩所得是名具足。不具足者。初發菩薩心未得無生忍。法未與般若波羅蜜和合是名不具足。乃至禪波羅蜜亦如是。般若波羅蜜具足者有方便力。未具足者無方便力。復次佛所說論議經。及摩訶迦栴延所解修多羅。乃至像法凡夫人如法說者亦名優波提舍。聲聞所不聞者。佛獨與菩薩說法。無諸聲聞聽者。又佛以神通力變身無數。遍至十方一乘世界說法。又復佛為欲天色天說法。無諸弟子故不得聞。問曰。諸六通阿羅漢。若佛說時雖不在坐以天耳天眼可得見聞。若以宿命通并知過去事何以不聞。答曰。諸聲聞神通力所不及處。是故不聞。復次佛為諸大菩薩說不可思議解脫經。舍利弗目連在佛左右而不得聞。以不種是聞大乘行法因緣故。譬如坐禪人入一切處定中。能使一切皆水皆火而余人不見。如不可思議解脫經中廣說。盡欲受持者聞而奉行為受。久久不失為持

大智度論卷第三十三大智度論釋初品中見一切佛世界義第五十一之余(卷三十四)

　　　　圣者龍樹造


　　　　后秦龜茲國三藏鳩摩羅什譯


【經】復次舍利弗。菩薩摩訶薩十方如恒河沙等世界中諸佛所說法。已說今說當說。聞已欲一切信持自行亦為人說者。當學般若波羅蜜

【論】問曰。上已說十方諸佛所說欲憶持不忘當學般若。今何以復說信持三世佛法。答曰。上說欲憶持十方諸佛法未知是何法故。說十二部經是佛法。及聲聞所不聞者。上但言恒河沙等世界諸佛。今言恒河沙三世諸佛法。又上但說受持不忘不說受持利益。今言自為亦為他人說是故復說

【經】復次舍利弗。菩薩摩訶薩過去諸佛說已。未來諸佛當說。欲聞聞已自利亦利他人。當學般若波羅蜜

【論】問曰。十方現在佛所說法可受可持。過去已滅未來未有云何可聞。答曰。此義先已答。今當更說。菩薩有三昧名觀三世諸佛三昧。菩薩入是三昧中。悉見三世諸佛聞其說法。譬如外道神仙。于未來世事未有形兆未有言說。以智慧力故亦見亦聞。復次諸菩薩力不可思議。未來世雖未有形未有言說而能見能聞。或以陀羅尼力。或以今事比知過去未來諸事。以是故言欲得是者當學般若波羅蜜

【經】十方如恒河沙等諸世界中間闇處日月所不照。欲持光明普照者。當學般若波羅蜜

【論】菩薩從兜率天上欲降神母胎。爾時身放光明遍照一切世界及世間幽冥之處。次后生時光明遍照亦復如是。初成道時轉法輪時般涅槃時放大光明皆亦如是。及于余時現大神通放大光明。如欲說般若波羅蜜時。現大神通以大光明遍照世間幽冥之處。如是比處處經中說神通光明。問曰。此是佛力何以故說菩薩。答曰。今言菩薩欲得是者當學般若波羅蜜。諸大菩薩能有是力。如遍吉菩薩觀世音得大勢明網無量光菩薩等能有是力。身出無量光明能照十方如恒河沙等世界。又如阿彌陀佛世界中諸菩薩。身出常光照十萬由旬。問曰。菩薩身光如是本以何業因緣得。答曰。身業清凈故身得莊嚴。如經說。有一鬼頭似豬臭蟲從口出身有金色光明。是鬼宿世作比丘惡口罵詈客比丘。身持凈戒故身有光明。口有惡言故臭蟲從口出。如經說。心清凈優劣故光有上中下。少光大光光音欲界諸天心清凈布施持戒故身有光明。復次有人憐愍眾生故于闇處然燈。亦為供養尊像塔寺故。亦以明珠戶向明鏡等明凈物布施故身有光明。復次常修慈心遍念眾生心清凈故。又常修念佛三昧念諸佛光明神德故得身光明。復次行者常修火一切入。又以智慧光明教化愚闇邪見眾生以是業因緣故。得心中智慧明身亦有光。如是等業因緣得身光清凈

【經】十方如恒河沙等世界中無有佛名法名僧名。欲使一切眾生皆得正見聞三寶音者。當學般若波羅蜜

【論】菩薩于先無佛法塔寺處。于中起塔。以是業因緣后身得力成就。于無佛法眾處贊嘆三寶。令眾生入于正見。如經說。有人于先無佛塔國土中修立塔廟得梵福德梵名無量福德。以是因緣疾得禪定。得禪定故得無量神通。神通力故能到十方贊嘆三寶正見者。若先不識三寶功德。因菩薩故得信三寶。信三寶故信業因緣罪福。信業因緣故信世間是縛涅槃是解。贊嘆三寶義如八念中說

【經】菩薩摩訶薩欲令十方如恒河沙等世界中眾生。以我力故盲者得視聾者得聽狂者得念裸者得衣饑渴者得飽滿者。當學般若波羅蜜

【論】菩薩行無礙般若波羅蜜。若得無礙解脫成佛。若作法性生身菩薩。如文殊師利等。在十住地有種種功德具足。眾生見者皆得如愿。譬如如意珠所欲皆得。法性生身佛及法性生身菩薩。人有見者皆得所愿亦復如是。復次菩薩從初發意已來。于無量劫中治一切眾生九十六種眼病。又于無量世中自以眼布施眾生。又智慧光明破邪見黑闇。又以大悲欲令眾生所愿皆得。如是業因緣云何令眾生見菩薩身而不得眼。余事亦如是。此諸義如放光中說

【經】復次舍利弗。菩薩摩訶薩若欲令十方如恒沙等世界中眾生諸在三惡趣者。以我力故皆得人身者。當學般若波羅蜜

【論】問曰。自以善業因緣故得人身。云何菩薩言以我力因緣故。令三惡道中眾生皆得人身。答曰。不言以菩薩業因緣令眾生得人身。但言菩薩恩力因緣故得。菩薩以神通變化說法力故。令眾生修善得人身。如經中說。二因緣發起正見。一者外聞正法。二者內有正念。又如草木內有種子外有雨澤然后得生。若無菩薩眾生雖有業因緣無由發起。以是故知諸佛菩薩所益甚多。問曰。云何能令三惡道中眾生皆得解脫。佛尚不能何況菩薩。答曰。菩薩心愿欲爾則無過咎。又多得解脫故言一切。如諸佛及大菩薩身遍出無量光明。從是光明出無量化身。遍入十方三惡道中。令地獄火滅湯冷。其中眾生心清凈故生天上人中。令餓鬼道饑渴飽滿。開發善心得生天人中。令畜生道隨意得食。離諸恐怖開發善心亦得生天人中。如是名為一切三惡道得解脫。問曰。如余經說生天人中。此何以但說皆得人身。答曰。于人中得修大功德亦受福樂。天上多著樂故不能修道。以是故愿令皆得人身。復次菩薩不愿眾生但受福樂。欲令得解脫常樂涅槃。以是故不說生天上

【經】欲令十方如恒河沙等世界中眾生。以我力故立于戒三昧智慧解脫解脫知見。令得須陀洹果乃至阿耨多羅三藐三菩提者。當學般若波羅蜜

【論】問曰。先已說此五眾道果。今何以更說。答曰。上說但是聲聞法從須陀洹乃至無余涅槃。今雜說三乘聲聞辟支佛。乃至阿耨多羅三藐三菩提

【經】復次舍利弗。菩薩摩訶薩欲學諸佛威儀者。當學般若波羅蜜

【論】問曰。何等是諸佛威儀。答曰。威儀名身四動止。譬如象王回身而觀行時足離地。四指雖不蹈地而輪跡現。不遲不疾身不傾動。常舉右手安慰眾生。結加趺坐其身正直。常偃右脅累膝而臥。所敷草蓐齊整不亂。食不著味美惡等。一若受人請默然無違。言辭柔渜方便利益不失時節。復次法身佛威儀者。過東方如恒河沙等世界以為一步。梵音說法亦復如是。法身佛相義如先說

【經】復次菩薩摩訶薩欲得如象王視觀者。當學般若波羅蜜。菩薩作是愿。使我行時離地四指足不蹈地。我當共四天王天乃至阿迦尼吒天無量千萬億諸天眾圍繞恭敬至菩提樹下者。當學般若波羅蜜

【論】如象王視者。若欲回身觀時舉身俱轉。大人相者。身心專一。是故若有所觀身心俱回。譬如師子有所搏撮。不以小物故而改其壯勢。佛亦如是。若有所觀若有所說。身與心俱常不分散。所以者何。從無數劫來集一心法。以是業因緣故頂骨與身為一無有分解。又以世世破憍慢故不輕眾生觀則俱轉。如尼陀阿波陀那中說。舍婆提國除糞人。而佛以手摩頭教令出家猶不輕之。足離地四指者。佛若常飛。眾生疑怪謂佛非是人類則不歸附。若足到地則眾生以為與常人不異不生敬心。是故雖為行地四指不到而輪跡現。問曰。如佛常放丈光足不到地。眾生何以故不盡敬附。答曰。眾生無量劫中積罪甚重。無明垢深于佛生疑。謂是幻師以術誑人。或言足不蹈地生性自爾。如鳥能飛有何奇特。或有眾生。罪重因緣故不見佛相。直謂大威德沙門而已。譬如人重病欲死名藥美食皆謂臭穢。是故不盡敬附。共四天王乃至阿迦尼吒無量千萬億諸天眾恭敬圍繞至菩提樹下者。是諸佛常法。佛為世尊。至菩提樹下欲破二種魔。一者結使魔。二者自在天子魔。欲成一切智。是諸天眾云何不恭敬侍送。又諸天世世佐助擁護菩薩。乃至出家時令諸宮人婇女淳惛而臥。捧馬足踰城出。今日事辦。我等當共侍送至菩提樹下。問曰。何以不說剎利婆羅門等無量人侍送。而但說諸天。答曰。佛獨于深林中求菩提樹。非是人行處。是故不說。又以人無天眼他心智故。不知佛當成道。是故不說。復次諸天貴于人故但說天。復次諸佛常樂閑靜處。諸天能隱身不現不妨閑靜。是故但說諸天從。復次菩薩見五比丘舍菩薩而去。而菩薩獨至樹下。是故作是愿

【經】我當于菩提樹下坐。四天王天乃至阿迦尼吒天以天衣為座者。當學般若波羅蜜

【論】問曰。如經說佛敷草樹下坐而成佛道。今云何愿言以天衣為座。答曰。聲聞經中說敷草。摩訶衍經中隨眾生所見。或有見敷草樹下。或見敷天綩綖。隨其福德多少所見不同。復次生身佛把草樹下。法性生身佛以天衣為座。或勝天衣。復次佛于深林樹下成佛。林中人見則奉佛草。若貴人見者當以所貴衣服為座。但林中無貴人故。時諸龍神天各以妙衣為座。四天王衣重二兩。忉利天衣重一兩。夜摩天衣重十八銖。兜率天衣重十二銖。化樂天衣重六銖。他化自在天衣重三銖。色界天衣無重相。欲界天衣從樹邊生無縷無織。譬如薄冰光曜明凈有種種色。色界天衣純金色光明不可稱知。如是等寶衣敷座。菩薩坐上成阿耨多羅三藐三菩提。問曰。何以但說諸天敷衣。不說十方諸大菩薩為佛敷座。諸菩薩等佛將成道時皆為佛敷座。或廣長一由旬十百千萬億乃至無量由旬高亦如是。此諸寶座是菩薩無漏福德生故。是諸天目所不見何況手觸。十方三世諸佛降魔得道莊嚴佛事皆悉照見譬如明鏡。如是妙座何以不說。答曰。般若波羅蜜有二種。一者與聲聞菩薩諸天共說。二者但與十住具足菩薩說。是般若波羅蜜中應說菩薩為佛敷座。所以者何。諸天知佛恩不及一生二生諸大菩薩。如是菩薩云何不以神通力而供養佛。是中合聲聞說。是故不說

【經】我得阿耨多羅三藐三菩提時。行住坐臥處欲使悉為金剛者。當學般若波羅蜜

【論】問曰。何以故佛四威儀中地悉為金剛。答曰。有人言。菩薩至菩提樹下時。于此處坐得阿耨多羅三藐三菩提。爾時菩薩入諸法實相中。無有地能舉是菩薩。所以者何。地皆是眾生虛誑業因緣報故有。是故不能舉菩薩欲成佛時實相智慧身。是時坐處變為金剛。有人言。土在金輪上。金輪在金剛上從金剛際出如蓮花臺直上持菩薩坐處令不陷沒。以是故此道場坐處名為金剛。有人言成佛道已四種威儀處悉變成金剛。問曰。金剛亦是眾生虛誑業因緣有。云何能舉佛。答曰。金剛雖是虛誑所成。于地最為牢固更無勝者。金剛下水諸大龍王以此堅固物奉獻于佛。亦是佛宿世業因緣故得此安立處。又復佛變金剛及四大令為虛空。虛空不誑。佛智慧亦不誑。二事既同。是故能舉

【經】復次舍利弗。菩薩摩訶薩欲出家日即成阿耨多羅三藐三菩提。即是日轉法輪。轉法輪時無量阿僧祇眾生遠塵離垢。諸法中得法眼凈。無量阿僧祇眾生一切法不受故。諸漏心得解脫。無量阿僧祇眾生于阿耨多羅三藐三菩提得不退轉者。當學般若波羅蜜

【論】或有菩薩于惡世邪見眾生中。為除眾生邪見故。自行勤苦甚難之行。如釋迦文佛。于漚樓頻螺樹林中。食一麻一米。諸外道言。我等先師雖修苦行。不能如是六年勤苦。又復有人謂佛先世惡業今受苦報。有菩薩謂佛為實受是苦。是故發心我當即以出家日成佛。又有菩薩于好世出家。如大通惠求佛道結加趺坐。經十小劫乃得成佛。菩薩聞是已發心言。愿我以出家日即得成佛。有菩薩成佛已不即轉法輪。如然燈佛。成佛已十二年但放光明。人無識者而不說法。又如須扇多佛成佛已無受化者。作化佛留住一劫說法度人自身滅度。又如釋迦文佛。成佛已五十七日不說法。菩薩聞是已。愿我成佛已即轉法輪。有佛度眾生有限數。如釋迦文佛轉法輪時。憍陳如一人得初道。八萬諸天諸法中得法眼凈。菩薩聞是已作是愿。我轉法輪時令無量阿僧祇人遠塵離垢。諸法中得法眼凈。以釋迦文佛初轉法輪時。一比丘及諸天皆得初道。而無一人得阿羅漢及菩薩道者。是故菩薩愿言我作佛時當使無量阿僧祇眾生。一切法不受故諸漏心得解脫。及無量阿僧祇眾生。于阿耨多羅三藐三菩提得不退轉。問曰。若一切佛神力功德度眾生皆等。此菩薩何以作此愿。答曰。一佛能變作無量阿僧祇身而度眾生。而世界有嚴凈者有不嚴凈者。菩薩若見若聞。是諸佛有苦行難得佛者。有不即轉法輪者。有如釋迦牟尼佛六年苦行成道。又聞初轉法輪時。未有得阿羅漢道者。何況得菩薩道。是故菩薩未聞諸佛力等故作是愿。然諸佛神力功德平等無異

【經】我得阿耨多羅三藐三菩提時。以無量阿僧祇聲聞為僧。我一說法時便于座上盡得阿羅漢者。當學般若波羅蜜

【論】有佛以聲聞為僧有數有限。如釋迦文尼佛千二百五十比丘為僧。彌勒佛初會僧九十九億。第二會九十六億。第三會九十三億。如是等諸佛僧各各有限有數不同。以是故菩薩愿言我當以無量阿僧祇聲聞為僧。有佛為眾生說法。一說法得初道。異時更說得二道三道第四道。如釋迦文尼佛為五比丘說法得初道。異日得阿羅漢道。如舍利弗得初道。經半月然后得阿羅漢道。摩訶迦葉見佛得初道。過八日已得阿羅漢。如阿難得須陀洹道。二十五歲供養佛已。佛般涅槃后得阿羅漢。如是等諸阿羅漢不一時得四道。以是故菩薩愿言我一說法時便于座上盡得阿羅漢

【經】我當以無量阿僧祇菩薩摩訶薩為僧。我一說法時無量阿僧祇菩薩皆得阿鞞跋致

【論】菩薩所以作此愿者。諸佛多以聲聞為僧無別菩薩僧。如彌勒菩薩文殊師利菩薩等。以釋迦文佛無別菩薩僧故。入聲聞僧中次第坐。有佛為一乘說法純以菩薩為僧。有佛聲聞菩薩雜以為僧。如阿彌陀佛國菩薩僧多聲聞僧少。以是故愿以無量菩薩為僧。有佛初轉法輪時無有人得阿鞞跋致。以是故菩薩愿言我一說法無量阿僧祇人得阿鞞跋致

【經】欲得壽命無量光明具足者。當學般若波羅蜜

【論】諸佛壽命有長有短。如鞞婆尸佛壽八萬四千歲。如拘樓餐陀佛壽六萬歲。迦那伽牟尼佛壽三萬歲。迦葉佛壽二萬歲。釋迦文佛壽百歲。少有過者。彌勒佛壽八萬四千歲。如釋迦文佛常光一丈。彌勒佛常光十里。諸佛壽命光明各有二種。一者隱藏。二者顯現。一者真實。二者為眾生故隱藏。真實者無量顯現。為眾生者有限有量。實佛壽不應短。所以者何。諸佛長壽業因緣具足故。如婆伽梵宿世救一聚落人命故得無量阿僧祇壽命。梵世中壽法不過半劫。而此梵天壽獨無量。以是故生邪見言唯我常住。佛到其所破其邪見說其本緣。救一聚落其壽乃爾。何況佛世世救無量阿僧祇眾生。或以財物救濟。或以身命代死。云何壽限不過百歲。又不殺生戒是長壽業因緣。佛以大慈眾生愛徹骨髓。常能為眾生故死。何況殺生。又以諸法實相智慧真實不誑故。亦是長壽因緣。菩薩以般若波羅蜜和合持戒諸功德故。得壽命無量。何況佛世世具足此諸無量功德。而壽命有限。復次如一切色中佛身第一。一切心中佛心第一。以是故一切壽命中佛壽亦應第一。如世俗人言。人生于世以壽為貴。佛為人中之上壽亦應長。問曰。佛雖有長壽業因緣生于惡世故壽命便短。以此短壽能具佛事。何用長為。又佛以神通力故一日之中能具佛事。何況百歲。答曰。此間閻浮提惡故佛壽應短。余處好故佛壽應長。問曰。若然者菩薩于此閻浮提凈飯王宮生。出家成道是實佛。余處皆是神通力變化作佛以度眾生。答曰。此言非也。所以者何。余處閻浮提亦各各言我國是實佛。余處為變化。何以知之。若余處國土自知是化佛。則不肯信受教戒。又如余國土人壽命一劫。若佛壽百歲于彼裁無一日。眾生則起輕慢不肯受教。彼則以一劫為實。佛以此為變化化。如首楞嚴經說。神通遍照佛壽七百千阿僧祇劫。佛告文殊尸利。彼佛則是我身。彼佛亦言釋迦文佛則是我身。以是故知諸佛壽命實皆無量。為度人故現有長短。汝言釋迦文佛以神通力故。所度眾生與人壽不異者。則不須百歲。一日之中可具足佛事。如阿難一時心生是念。如然燈世尊一切勝佛鞞婆尸佛。出于好世壽命極多能具佛事。我釋迦文佛出生惡世壽命極短。將無世尊不能具足佛事耶。爾時世尊入日出三昧。從身變化出無量諸佛。及無量光明普至十方。一一化佛在諸世界各作佛事。或有說法。或現神通。或現三昧。或現飯食。如是之比種種因緣施作佛事而度眾生。從三昧起告阿難曰。汝悉見聞是事不。阿難言。唯然已見。佛告阿難。佛以如是神力能具佛事不。阿難言。假令佛壽一日。大地草木悉為可度。眾生則能度盡。何況百歲。以是故知。諸佛壽命皆悉無量。為度人故現有長短。譬如日出影現于水隨水大小水大則影久水小則速滅。若照琉璃頗梨珠山影則久住。又如火燒草木然少則速滅然多則久住。不可以滅處無火故謂多然處亦無。光明長短義亦如是

　　大智度論釋初品中信持無三毒義第五十二

【經】我成阿耨多羅三藐三菩提時。世界中無有淫欲嗔恚愚癡。亦無三毒之名。一切眾生成就如是智慧善施善戒善定善梵行善不嬈眾生者。當學般若波羅蜜

【論】問曰。若世界無三毒亦無三毒名者。佛為何等故出生其國。答曰。貪欲嗔恚愚癡名為三不善根。是欲界系法。佛若說貪欲嗔恚愚癡是欲界系不善。若說染愛無明是則通三界。有佛世界純諸欲人。為是眾生故菩薩愿言我成佛時國無三毒及三毒之名。復有清凈佛國。純阿鞞跋致法性生身菩薩。無諸煩惱。唯有余習。是故言無三毒之名。若有人言。如菩薩愿言。我當度一切眾生。而眾生實不盡度。此亦如是。欲令世界無三毒之名。亦應實有三毒不盡。若無三毒何用佛為。如地無大闇則不須日照。如經所說若無三法則佛不出世。若三法不斷則不得離老病死。三法者則是三毒。如三法經此中應廣說。復次有世界。眾生分別諸法是善是不善是縛是解等。于一相寂滅法中而生戲論。菩薩以是故愿言令我世界中眾生不生三毒。知三毒實相即是涅槃。問曰。一切眾生得如是智慧是何等智慧。答曰。智慧是世間正見。世間正見中。說有布施有罪福有今世后世有阿羅漢。信罪福故能善布施。信有阿羅漢故能善持戒善禪定善梵行。得正見力故能善不嬈眾生。世間正見是無漏智慧根本。以是故說國中無三毒之名。貪欲有二種。一者邪貪欲。二者貪欲。嗔恚有二種。一者邪嗔恚。二者嗔恚。愚癡有二種。一者邪見愚癡。二者愚癡。是三種邪毒眾生難可化度。余三易度。無三毒名者。無邪三毒之名。善布施等五事如上放光品中說

【經】使我般涅槃后法無滅盡。亦無滅盡之名。當學般若波羅蜜

【論】問曰。佛為法王尚自滅度。云何言法無滅盡。答曰。如上說。是菩薩愿事不必實。一切有為法。從因緣和合生。云何常住而不滅。佛如日明法如日沒余光。云何日沒而余光不滅。但久住故無能見滅者故名不滅。復次是菩薩見諸佛法住有多有少。如迦葉佛法住七日。如釋迦牟尼佛法住千歲。是故菩薩發是愿言。法雖有為愿令相續不滅如火得薪相傳不絕。復次諸法實相名為佛法。是實法相不生不滅不斷不常不一不異不來不去不受不動不著不依無所有。如涅槃相。法相如是。云何有滅。問曰。法相如是者。一切佛法皆應不滅。答曰。如所言諸法實相無有滅者有人憶想分別取諸法相壞實法相。用二法說是故有滅。實相法中無有滅也。復次行般若波羅蜜無礙法集無量功德故。隨其本愿法法相續無有見其滅者。譬如仰射虛空箭去極遠人雖不見要必當墮

【經】我得阿耨多羅三藐三菩提時。十方如恒河沙等世界中眾生聞我名者。必得阿耨多羅三藐三菩提。欲得如是等功德者。當學般若波羅蜜

【論】問曰。有人生值佛世在佛法中。或墮地獄者如提婆達俱迦利訶多釋子等。三不善法覆心故墮地獄。此中云何言去佛如恒河沙等世界。但聞佛名便得道耶。答曰。上已說有二種佛。一者法性生身佛。二者隨眾生優劣現化佛。為法性生身佛故。說乃至聞名得度。為隨眾生現身佛故。說雖共佛住隨業因緣有墮地獄者。法性生身佛者。無事不濟。無愿不滿。所以者何。于無量阿僧祇劫積集一切善本功德。一切智慧無礙具足。為眾圣主諸天及大菩薩希能見者。譬如如意寶珠難見難得。若有見者所愿必果。如喜見藥。其有見者眾患悉除。如轉輪圣王。人有見者無不富足。如釋提桓因。有人見者隨愿悉得。如梵天王眾生依附恐怖悉除。如人念觀世音菩薩名者悉脫厄難。是事尚爾。何況諸佛法性生身。問曰。釋迦文佛亦是法性生身分無有異體。何以故。佛在世時有作五逆罪人饑餓賊盜如是等惡。答曰。釋迦文佛本誓。我出惡世欲以道法度脫眾生。不為富貴世樂故出。若佛以力與之則無事不能。又亦是眾生福德力薄罪垢深重故。不得隨意度脫。又今佛但說清凈涅槃。而眾生譏論誹謗言。何以多畜弟子化導人民。此亦是系縛法。但以涅槃法化猶尚譏謗。何況雜以世樂。如提婆達欲令足下有千輻相輪故。以鐵作模燒而爍之。爍已足壞身惱大呼。爾時阿難聞已涕泣白佛。我兄欲死愿佛哀救佛即伸手就摩其身發至誠言。我看羅睺羅與提婆達等者彼痛當滅。是時提婆達眾痛即除。執手觀之知是佛手便作是言。凈飯王子以此醫術足自生活。佛告阿難。汝觀提婆達不。用心如是云何可度。若好世人則無是咎。如是眾生若以世樂不得度也。是事種種因緣上已廣說。以是故說聞佛名有得道者有不得者。復次佛身無量阿僧祇種種不同。有佛為眾生說法令得道者。有佛放無量光明眾生遇之而得道者。有以神通變化指示其心而得道者。有佛但現色身而得道者。有佛遍身毛孔出眾妙香眾生聞之而得道者。有佛以食與眾生令得道者。有佛眾生但念而得道者。有佛能以一切草木之聲而作佛事令眾生得道者。有佛眾生聞名而得道者。為是佛故說言我作佛時其聞名者皆令得度。復次聞名不但以名便得道也。聞已修道然后得度。如須達長者。初聞佛名內心驚喜。詣佛聽法而能得道。又如貰夷羅婆羅門。從雞泥耶結發梵志所。初聞佛名心即驚喜。直詣佛所聞法得道。是但說聞名聞名為得道因緣非得道也問曰。此經言聞諸佛名即時得道。不言聞名已修道乃得。答曰。今言即時不言一心中。但言更無異事聞之故言即時。譬如經中說。修慈心時即修七覺意。難者言。慈三昧有漏是緣眾生法。云何得即時修七覺。答者言。從慈起已即修七覺。更無余法故言即時。即時有二種。一者同時。二者雖久更無異法。即是心而得修七覺亦名即時。復次有眾生福德淳熟結使心薄應當得道。若聞佛名即時得道。又復以佛威力故聞即得度。譬如熟癰若無治者得小因緣而便自潰。亦如熟果。若人無取微風因緣便自隨落。譬如新凈白?易為受色。為是人故說若聞佛名。即時得道。譬如鬼神著人聞仙人咒名即時舍去。問曰。過如恒河沙等世界誰傳此名令彼得聞。答曰。佛以神力舉身毛孔放無量光明。一一光上皆有寶華。一一華上皆有坐佛。一一諸佛各說妙法以度眾生。又說諸佛名字。以是故聞。如放光中說。復次諸大菩薩以本愿欲至無佛法處稱揚佛名。如此品中說者是故得聞。復有大功德人從虛空中聞佛名號。如薩陀波侖菩薩。又有從諸天聞。或從樹木音聲中聞。或從夢中。復次諸佛有不可思議力故自往語。或以聲告。又如菩薩作愿誓度一切眾生。以是故說我成佛時過如恒河沙等世界眾生聞我名皆得成佛欲得是者當學般若波羅蜜

問曰。上欲得諸功德及諸所愿。是諸事皆是眾行和合所成。何以故。但說當學般若波羅蜜。答曰。是經名般若波羅蜜。佛欲解說其事。是故品品中皆贊般若波羅蜜。復次般若波羅蜜是諸佛母。父母之中母功最重。是故佛以般若為母。般舟三昧為父。三昧唯能攝持亂心令智慧得成。而不能觀諸法實相。般若波羅蜜。能遍觀諸法分別實相。無事不達。無事不成。功德大故。名之為母以是故行者雖行六波羅蜜及種種功德和合能具眾愿。而但說當學般若波羅蜜。復次如般若后品中說。若無般若波羅蜜余五事不名波羅蜜。雖普修眾行亦不能滿具諸愿。如種種畫彩若無膠者亦不中用。眾生從無始世界中來。雖修布施持戒忍辱精進一心智慧。受世間果報已而復還盡。所以者何。離般若波羅蜜故。今以佛恩以般若波羅蜜修行六事故得名波羅蜜。成就佛道使佛佛相續而無窮盡。復次菩薩行般若波羅蜜時。普觀諸法皆空。空亦復空。滅諸觀得無礙般若波羅蜜。以大悲方便力還起諸功德業。此清凈業因緣故無愿不得。余功德離般若波羅蜜無有無礙智慧。云何言欲得諸愿當學檀波羅蜜等。復次又以五波羅蜜離般若不得波羅蜜名字。五波羅蜜如盲。般若波羅蜜如眼。五波羅蜜如壞瓶盛水。般若波羅蜜如盛熟瓶。五波羅蜜如鳥無兩翼。般若波羅蜜如有翼之鳥。如是等種種因緣故般若波羅蜜能成大事。以是故言欲得諸功德及愿當學般若波羅蜜

大智度論卷第三十四大智度論釋報應品第二(卷三十五)

　　　　圣者龍樹造


　　　　后秦龜茲國三藏鳩摩羅什譯


【經】佛告舍利弗。若菩薩摩訶薩行般若波羅蜜能作是功德。是時四天王皆大歡喜意念言。我等當以四缽奉上菩薩。如前天王奉先佛缽

【論】問曰。前品說已具。今何以重說。答曰。前雖嘆般若波羅蜜事未具足。聞者無厭。是故復說。復次初品但贊般若波羅蜜力。今贊行者能作是功德。四天王等歡喜奉缽。復次以菩薩能具諸愿行故。佛安慰勸進言。有此果報終不虛也。復次般若波羅蜜有二種果。一者成佛度眾生。二者雖未成佛受世間果報。轉輪圣王釋梵天王主三千世界。世間福樂供養之事悉皆備足。今以世間果報以示眾生故說是事。復次世間欲成大業多有壞亂者。菩薩則不然。內心既定外事亦應。如是等因緣故說此品。問曰。菩薩增益六波羅蜜時。諸天世人何因緣故喜。答曰。諸天皆因十善四禪四無量故生是諸功德。皆由諸佛菩薩故有。若佛出世增益諸天眾減損阿修羅種。若佛不在世阿修羅種多諸天減少。以種雜福不清凈故。若諸佛出世能斷諸天疑網能成大事。如釋提桓因命欲終時心懷怖畏。求佛自救遍不知處。雖見出家之人山澤閑處所供養者。皆亦不能斷其疑網。爾時毗首羯磨天白釋提桓因言。尸毗王苦行奇特世所希有。諸智人言。是人不久當得作佛。釋提桓因言。是事難辦。何以知之。如魚子庵羅樹華發心菩薩。是三事因時雖多成果甚少。今當試之。帝釋自化為鷹。毗首羯磨化作鴿。鴿投于王。王自割身肉。乃至舉身上稱以代鴿命。地為震動。是時釋提桓因等心大歡喜。散眾天華嘆未曾有。如是決定大心成佛不久。復次凡夫人肉眼無有智慧。苦身求財以自生活。聞菩薩增益六波羅蜜成佛不久猶尚歡喜。何況諸天。問曰。四天王天三十三天有阿修羅難上諸天等無有此患。何以歡喜。答曰。上諸天雖無阿修羅患。若佛不出世生其天上者少。設有生者五欲不妙。所以者何。但修不凈福故。色界諸天宮殿光明壽命亦復如是。復次諸天中有智慧者。能知禪味五欲悉皆無常。唯佛出世能令得常樂涅槃。以世間樂涅槃樂皆由佛菩薩得。是故歡喜。譬如甘美果樹茂盛成就人大歡喜。以樹有種種利益。有庇其蔭者。有用其華食其果實。菩薩亦如是。能以離不善法蔭遮三惡苦熱。能與人天富樂之華。令諸賢圣得三乘之果。是故歡喜。問曰。諸天供養事多。何以奉缽。答曰。四天王奉缽。余天供養諸天供養。各有定法。如佛初生時。釋提桓因以天衣奉承佛身。梵天王躬自執蓋。四天王四邊防護。凈居諸天欲令菩薩生厭離心故。化作老病死人及沙門身。又出家時。四天王敕使者捧舉馬足。自四邊侍護菩薩。天帝釋取發于其天上城東門外立發塔。又持菩薩寶衣于城南門外立衣塔。佛至樹下時奉上好草。執金剛菩薩常執金剛衛護菩薩。梵天王請佛轉法輪。如是等各有常法。以是故四天王奉缽。四缽義如先說。問曰。佛一身何以受四缽。答曰。四王力等不可偏受。又令見佛神力合四缽為一。心喜信凈作是念。我等從菩薩初生至今成佛所修供養功德不虛。問曰。四天王壽命五百歲。菩薩過無量阿僧祇劫然后成佛。今之四天非是后天。何以故喜。答曰。同一姓故。譬如貴姓胤流百世不以遠故為異。或時行者見菩薩增益六波羅蜜時。心作是愿。是菩薩成佛時我當奉缽。是故得生。復次四天王壽五百歲。人間五十歲。為四天王處一日一夜。亦三十日為一月。十二月為一歲。以此歲壽五百歲。為人間九百萬歲。菩薩能作是功德者。或近成佛初生四天王足可得值。問曰。如摩訶衍經中說。有佛以喜為食不食揣食。如天王佛衣服儀容與白衣無異不須缽食。何以言四天王定應奉缽。答曰。定者為用缽者故不說不用。復次用缽諸佛多不用缽者少。是故以多為定

【經】三十三天乃至他化自在天。亦皆歡喜意念言。我等當給侍供養菩薩。減損阿修羅種增益諸天眾。三千大千世界四天王天乃至阿迦尼吒天。皆大歡喜意念言。我等當請是菩薩轉法輪

【論】釋曰。是諸天等。以華香瓔珞禮拜恭敬聽法贊嘆等供養。亦作是念。人修凈福阿修羅種減增益三十三天。我諸天亦得增益。問曰。上六種天已說。何以故。更說三千大千世界中。乃至阿迦尼吒天歡喜供養。答曰。先說一須彌山上六天。此說三千大千世界諸天。先但說欲界。今此說欲界色界諸天請佛轉法輪。上雖說凈居諸天種種供養勸助。今請轉法輪事大故。問曰。三藏中但說梵天請轉法輪。今何以說四天王乃至阿迦尼吒天。答曰。欲界天近故前來。色界都名為梵。若說梵王請佛已說余天。又梵為色界初門。說初故后亦說

復次眾生有佛無佛常識梵天。以梵天為世間祖父。為世人故說梵天。法輪相如先說

【經】舍利弗。是菩薩摩訶薩行般若波羅蜜。增益六波羅蜜時。諸善男子善女人各各歡喜意念言。我等當為是人作父母妻子親族知識

【論】問曰。前已說能作是功德今何以復說增益六波羅蜜。答曰。先說總相今說別相。復次前所說功德中(前品中功德也)種種無量聞者厭惓。今但略說六波羅蜜則盡攝諸功德。復次為天說故能作諸功德。為人說故增益六波羅蜜。何以知之。如后說善男子善女人。以是故知。問曰。四天王天乃至阿迦尼吒天。何以不說善天而但人中說善男子善女人。答曰。諸天皆有天眼天耳他心智知供養菩薩故不別說其善。人以肉眼見無知。善者能知供養。以少故別說善者。善者從佛聞法。或從弟子菩薩聞。或聞受記當作佛。又聞佛贊嘆其名者故知修善。問曰。何以但說男子女人善。不說二根無根者善。答曰。無根所謂無得道相。是故不說。如毗尼中不得出家。以其失男女相故其心不定。以小因緣故便嗔。結使多故著于世事。多懷疑網不樂道法。雖能少修福事。智慧淺薄不能深入本性轉易。是故不說。聲聞法如是說。摩訶衍中譬如大海無所不容。是無根人或時修善。但以少故不說。所謂少者于男女中是人最少。是人修善者少。譬如白人雖復須發黡子黑不名黑人。二根人結使多。雜亦行男事亦行女事。其心邪曲難可勉濟。譬如稠林曳木曲者難出。又如阿修羅其心不端故常疑于佛謂佛助天。佛為說五眾。謂有六眾不為說一。若說四諦謂有五諦不說一事。二根人亦如是。心多邪曲故不任得道。以是故但說男子女人中善者。善相者有慈悲心能忍惡罵。如法句罵品中說

能忍惡罵人是名人中上。譬如好良馬可中為王乘。復次以五種邪語及鞭杖打害縛系等。不能毀壞其心。是名為善相。復次三業無失樂于善人不毀他善。不顯己德。隨順眾人不說他過。不著世樂不求名譽。信樂道德之樂。自業清凈不惱眾生。心貴實法輕賤世事。唯好直信不隨他誑。為一切眾生得樂故自舍己樂。令一切眾生得離苦故以身代之。如是等無量名為善人相。是相多在男女故說善男子善女人。問曰。善男子善女人何因能作是愿。答曰。善男子善女人自知福薄智慧鮮少。習近菩薩欲求過度。譬如沈石雖重依船得度。又善男子善女人。聞菩薩不從一世二世而得成道。無央數世往來生死。便作是念。我當與為因緣。復次菩薩積德厚故在所生處。眾生皆來敬仰菩薩。以蒙利益重故。若見菩薩舍壽則生是愿。我當與菩薩作父母妻子眷屬。所以者何。知習近善人增益功德故。譬如積集眾香香氣轉多。如菩薩先世為國王太子。見閻浮提人貧窮。欲求如意珠入于大海至龍王宮。龍見太子威德殊妙即起迎逆延前供養。而問之言。何能遠來。太子答曰。我憐閻浮提眾生故。欲求如意寶珠以饒益之。龍言。能住我宮受供一月當以相與。太子即住一月為龍王贊嘆多聞。龍即與珠。是如意珠能雨一由旬。龍言。太子有相不久作佛。我當作多聞第一弟子。時太子復至一龍宮得珠雨二由旬。二月贊嘆神通力。龍言。太子作佛不久。我當作神足第一弟子。復至一龍宮得珠雨三由旬。三月贊嘆智慧。龍言。太子作佛不久。我當作智慧第一弟子。諸龍與珠已言。盡汝壽命珠當還我。菩薩許之。太子得珠至閻浮提。一珠能雨飲食。一珠能雨衣服。一珠能雨七寶利益眾生。又如須摩提菩薩。見燃燈佛從須羅娑女買五莖花不肯與之。即以五百金錢得五莖花女猶不與。而要之言。愿我世世常為君妻當以相與。菩薩以供養佛故即便許之。又妙光菩薩。長者女見其身有二十八相。生愛敬心住在門下。菩薩既到。女即解頸琉璃珠著菩薩缽中。心作是愿。我當世世為此人婦。此女二百五十劫中集諸功德。后生喜見淫女園蓮花中。喜見養育為女。至年十四。女工世智皆悉備足。爾時有閻浮提王。名為財主。太子名德主。有大悲心。時出城入園游觀。諸淫女等導引歌贊德主太子。散諸寶物衣服飲食。譬如龍雨無不周遍。喜德女見太子。自造歌偈而贊太子愛眼視之。目未曾眴而自發言。世間之事我悉知之。以我此身奉給太子。太子問言。汝為屬誰。若有所屬此非我宜。爾時喜見淫女答太子言。我女生年日月時節皆與太子同。此女非我腹生。我晨朝入園見蓮花中有此女生。我因養育畜以為女。無以我故而輕此女。此女六十四能無不悉備。女工技術經書醫方皆悉了達。常懷慚愧內心忠直無有嫉妒無邪淫想。我女德儀如是。太子必應納之。德主太子答語女言。姊我發阿耨多羅三藐三菩提心。修菩薩道無所愛惜。國財妻子象馬七珍。有所求索不逆人意。若汝生男女及以汝身。有人求者當以施之莫生憂悔。或時舍汝出家為佛弟子凈居山藪汝亦勿愁。喜德女答言。假令地獄火來燒滅我身終亦不悔。我亦不為淫欲戲樂故而以相好。我為勸助阿耨多羅三藐三菩提故奉事正士。女又白太子言。我昨夜夢見妙日身佛坐道樹下可往觀之。太子見女端正又聞佛出。以此二因緣故共載一車俱詣佛所。佛為說法。太子得無量陀羅尼門。女得調伏心志。太子爾時以五百寶花供養于佛。以求阿耨多羅三藐三菩提。太子白父王言。我得見妙日身佛大得善利。父王聞已。舍所愛重之物以與太子。與其官屬國內人民俱詣佛所。佛為說法。王得一切法無闇燈陀羅尼。時王思惟。不可以白衣法攝治國土。受于五欲而可得道。作是思惟已。立德主太子為王。出家求道。是時太子于月十五日六寶來應。喜德妻變為寶女。如不可思議經中廣說。如是等因緣故知。善男子善女人。世世愿為菩薩父母妻子眷屬

【經】爾時四天王乃至阿迦尼吒天。皆大歡喜各自念言。我等當作方便令是菩薩離于淫欲。從初發意常作童真。莫使與色欲共會。若受五欲障生梵天。何況阿耨多羅三藐三菩提。以是故舍利弗。菩薩摩訶薩斷淫欲出家者。應得阿耨多羅三藐三菩提。非不斷欲

【論】問曰。諸天何以作是愿。答曰。世間中有五欲第一無不愛樂。于五欲中觸為第一能系人心。如人墮在深泥難可拯濟。以是故諸天方便令菩薩遠離淫欲。復次若受余欲猶不失智慧。淫欲會時身心慌迷。無所省覺深著自沒。以是故諸天令菩薩離之。問曰。云何令離。答曰。如釋迦文菩薩。在凈飯王宮欲出城游觀。凈居諸天化為老病死人令其心厭。又令夜半見諸宮人妓直。惡露不凈涕唾流涎屎尿涂漫。菩薩見已即便穢厭。或時諸天令女人惡心妒忌不識恩德。惡口欺誑無所省察。菩薩見已即生念言。身雖似人其心可惡即便舍之。欲使菩薩從初發心常作童真行。不與色欲共會。何以故。淫欲為諸結之本。佛言寧以利刀割截身體。不與女人共會。刀截雖苦不墮惡趣。淫欲因緣于無量劫數受地獄苦。人受五欲尚不生梵世。何況阿耨多羅三藐三菩提。或有人言。菩薩雖受五欲心不著故不妨于道。以是故經言受五欲尚不生梵世。梵世無始眾生皆得生中。受五欲者尚所應得而不得之。何況阿耨多羅三藐三菩提。本所不得而欲得之。以是故菩薩應作童真。修行梵行當得阿耨多羅三藐三菩提。梵行菩薩不著世間故速成菩薩道。若淫欲者譬如膠漆難可得離。所以者何。身受欲樂淫欲根深。是故出家法中淫戒在初。又亦為重

【經】舍利弗白佛言。世尊。菩薩摩訶薩要當有父母妻子親族知識耶。佛告舍利弗。或有菩薩有父母妻子親族知識。或有菩薩從初發意斷淫欲。修童真行。乃至得阿耨多羅三藐三菩提不犯色欲。或有菩薩方便力故受五欲已。出家得阿耨多羅三藐三菩提

【論】釋曰。是三種菩薩。初者如世間人受五欲。后舍離出家得菩提道。二者大功德牢固。初發心時斷于淫欲乃至成佛道。是菩薩或法身或肉身。或離欲或未離欲。三者清凈法身菩薩得無生法忍住六神通。為教化眾生故與眾生同事而攝取之。或作轉輪圣王。或作閻浮提王長者剎利。隨其所須而利益之

【經】譬如幻師若幻弟子。善知幻法幻作五欲。于中共相娛樂于汝意云何。是人于此五欲頗實受不。舍利弗言。不也世尊。佛告舍利弗。菩薩摩訶薩以方便力故化作五欲。于中受樂成就眾生。亦復如是。是菩薩摩訶薩不染于欲。種種因緣毀訾五欲。欲為熾然。欲為穢惡。欲為毀壞。欲為如怨。是故舍利弗。當知菩薩為眾生故受五欲

【論】問曰。三種菩薩中。何以獨為一種菩薩作譬喻。答曰。一者如人法不斷淫欲。二者常斷淫欲修于凈行。三者亦修凈行現受淫欲。以人不了故為作譬喻。問曰。何以不以夢化等為喻。答曰。夢非五情所知。但內心憶想故生。人以五情所見變失無常可以得解。化雖五情所知而見者甚少。佛為度可度眾生。幻是眾人所信。是故為喻。如幻師以幻術故于眾人中現希有事令人歡喜。菩薩幻師亦如是。以五神通術故。于眾生中化作五欲。共相娛樂化度眾生。眾生有二種。在家出家。為度出家眾生故。現作聲聞辟支佛佛及諸出家外道師。在家眾生或有見出家者得度。或有見在家同受五欲而可化度。菩薩常以種種因緣毀訾五欲。欲為熾然者。若未失時三毒火然。若其失時無常火然。二火然故名為熾然。都無樂時。欲為穢惡者。諸佛菩薩阿羅漢等諸離欲者皆所穢賤。譬如人見狗食糞賤而愍之。不得好食而啖不凈。受欲之人亦復如是。不得內心離欲之樂。而于色欲不凈求樂。欲為毀壞者。著五欲因緣故。天王人王諸富貴者。亡國危身無不由之。欲如怨者。失人善利亦如刺客外如親善內心懷害。五欲如是。喪失善心奪人慧命。五欲之生正為破壞眾善毀敗德業故出。又知五欲。如鉤賊魚。如弶害鹿。如燈焚蛾。是故說欲如怨。怨家之害不過一世。著五欲因緣墮三惡道。無量世受諸苦毒

【經】舍利弗白佛言。菩薩摩訶薩云何應行般若波羅蜜。佛告舍利弗。菩薩摩訶薩行般若波羅蜜時。不見菩薩。不見菩薩字。不見般若波羅蜜。亦不見我行般若波羅蜜。亦不見我不行般若波羅蜜。何以故。菩薩菩薩字性空。空中無色無受想行識。離色亦無空。離受想行識亦無空。空即是色色即是空。空即是受想行識。受想行識即是空。何以故。舍利弗。但有名字故謂為菩提。但有名字故謂為菩薩。但有名字故謂為空。所以者何。諸法實性無生無滅無垢無凈故。菩薩摩訶薩如是行。亦不見生亦不見滅。亦不見垢亦不見凈。何以故。名字是因緣和合作法。但以分別憶想假名說。是故菩薩摩訶薩行般若波羅蜜時。不見一切名字。不見故不著

【論】問曰。是事舍利弗上已問。今何以重問。答曰。先因佛說欲以一切種知一切法。當學般若波羅蜜故問。非自意問。復次今舍利弗聞上種種贊般若功德。心歡喜尊重般若故問云何應行。如病人聞嘆良藥便問云何應服。問曰。先已問住不住法行檀波羅蜜。施者受者財物不可得故。如是等為行般若。今何以復問行。答曰。上總問諸波羅蜜。此但問般若。上廣贊嘆般若為主。此直問行般若。復次上雖廣嘆般若波羅蜜。時會渴仰欲得。是故舍利弗為眾人故問行般若波羅蜜。般若波羅蜜功德無量無盡。佛智慧亦無量無盡。若舍利弗不發問。則佛贊嘆無窮已。若舍利弗不問者。則無因緣故則不應止。問曰。般若功德尊重。若佛廣贊有何不可。答曰。贊嘆般若聞者歡喜尊重則增其福德。若聞說般若則增其智慧。不但以福德因緣故可成佛道。要須智慧得成。是故不須但贊嘆。人聞贊嘆心已清凈。渴仰欲得般若。如為渴人廣贊嘆美飲不解于渴即便應與之。如是等因緣故舍利弗今問行般若。問曰。如人有眼見方知所趣處然后能行。菩薩亦如是。先念佛道知般若見己身然后應行。今何以言不見菩薩及般若。若不見云何得行。答曰。此中不言常不見。但明入般若觀時。不見菩薩及般若波羅蜜。般若波羅蜜為令眾生知實法故出。此菩薩名字眾緣和合假稱。如后品中廣說。般若波羅蜜名字亦如是。眾法和合故假名為般若波羅蜜。般若波羅蜜雖是假名而能破諸戲論。以自性無故說言不可見。如火從眾緣和合假名為火。雖無實事而能燒物。問曰。若入般若中不見。出則便見何者可信。答曰。上言般若為實法故出。是則可信。出般若波羅蜜不實故不可信。問曰。若入般若中不見出則見者。當知非法常空以般若力故空。答曰。世俗法故言行言入般若波羅蜜。諸觀戲論滅故無出無入。若諸賢圣不以名字說則不得以教化凡夫。當取說意莫著語言。問曰。若般若中貴一切法空。此中何以先說眾生空破我。答曰。初聞般若不得便說一切法空。我不可以五情求得。但憶想分別生我想無而謂有。又意情中無有定緣。但憶想分別顛倒因緣故。于空五眾中而生我想。若聞無我則易可解。色等諸法現眼所見。若初言空無則難可信。今先破我次破我所法。破我我所法故則一切法盡空。如是離欲名為得道。復次般若波羅蜜無一定法。故不見我行般若。不見不行者。如凡夫不得般若故名不行。菩薩則不然。但行空般若故說不見不行。復次佛為法王。觀余菩薩其智甚少。雜諸結使不名為行。譬如國王雖得少物不名為得。佛亦如是。教諸菩薩雖有少行不名為行。復次行般若波羅蜜者生憍慢。言我有般若波羅蜜取是相。若不行者心自懈沒而懷憂悴。是故言不見我行與不行。復次不見我行般若波羅蜜者。破著有見。不見我不行般若波羅蜜者。破著無見。復次不見我行般若波羅蜜者。止諸法戲調。不見我不行者。止懈怠心故。譬如乘馬疾則制之。遲則鞭之。如是等分別行不行。復次佛自說因緣。所謂菩薩菩薩字性空。是中雖但說菩薩字空而五眾亦空。空中無色離色亦無空者。空名法空。法空中乃無一毫法。何況粗色。空亦不離色。所以者何。破色故有空。云何言離色。受想行識亦如是。何以故佛自更說因緣。所謂但有名字謂為菩提。但有名字謂為菩薩。但有名字謂為空。問曰。先已說此事。今何以重說。答曰。先說不見菩薩。不見菩薩字。不見般若波羅蜜。今說不見因緣。所謂但有名謂為菩提。但有名謂為菩薩。但有名謂為空。上菩薩此菩薩義同。菩薩字即如菩薩中說。般若波羅蜜分為二分。成就者名為菩提。未成就者名為空。生相實不可得故名為無生。所以者何。若先生后法。若先法后生。若生法一時。皆不可得。如先說無生故無滅。若法不生不滅如虛空。云何有垢有凈。譬如虛空萬歲。雨亦不濕大火燒不熱煙亦不著。所以者何。本自無生故。菩薩能如是觀不見離是不生不滅法。有生有滅有垢有凈。何以故。佛自說因緣。一切法皆憶想分別因緣和合故強以名說。不可說者是實義。可說者皆是名字。菩薩行般若波羅蜜不見一切名字者。先略說名字。所謂菩薩菩薩字般若波羅蜜菩提字。今廣說一切名字皆不可見。不見故不著。不著者不可得故。如諸眼中慧眼第一。菩薩以慧眼遍求不見。乃至不見細微一法。是故不著。問曰。若菩薩一切法中不著。何得不入涅槃。答曰。是事處處已說。今此中略說。大悲心故。十方佛念故。本愿未滿故。精進波羅蜜力故。般若波羅蜜方便二事和合故。所謂不著于不著故。如是等種種因緣故。說菩薩雖不著諸法而不入涅槃

　　大智度論釋習相應品第三之一

【經】佛告舍利弗。菩薩摩訶薩行般若波羅蜜時。應如是思惟。菩薩但有字。佛亦但有字。般若波羅蜜亦但有字。色但有字。受想行識亦但有字。舍利弗。如我但有字。一切我常不可得。眾生壽者命者生者養育眾數人作者使作者起者使起者受者使受者知者見者。是一切皆不可得。不可得空故。但以名字說。菩薩摩訶薩亦如是行般若波羅蜜。不見我不見眾生。乃至不見知者見者。所說名字亦不可見

【論】問曰。第二品末已說空。今何以重說。答曰。上多說法空。今雜說法空眾生空。行者觀外法盡空無所有。而謂能知空者不空。是故復說。觀者亦空。是眾生空。聲聞法中多說。一切佛弟子皆知諸法中無我。佛滅后五百歲分為二分。有信法空。有但信眾生空。言五眾是定有法但受五眾者空。以是故佛說眾生空以況法空。復次我空易知法空難見。所以者何。我以五情求之不可得。但以身見力故憶想分別為我。法空者色可眼見聲可耳聞。是故難知其空。是二事般若波羅蜜中皆空。如十八空義中說。問曰。如我乃至知者見者為是一事為各各異。答曰。皆是一我。但以隨事為異。于五眾中我我所心起故名為我。五眾和合中生故名為眾生。命根成就故名為壽者命者。能起眾事如父生子名為生者。乳哺衣食因緣得長是名養育。五眾十二入十八界等諸法因緣是眾法有數故名眾數。行人法故名為人。手足能有所作名為作者。力能役他故名使作者。能造后世罪福業故名能起者。令他起后世罪福業故名使起者。后身受罪福果報故名受者。令他受苦樂是名使受者。目睹色名為見者。五識知名為知者。復次用眼見色以五邪見觀五眾。用世間出世間正見觀諸法是名見者。所謂眼根五邪見世間正見無漏見是名見者。余四根所知及意識所知通名為知者。如是諸法皆說是神。此神十方三世諸佛及諸賢圣求之不可得。但憶想分別強為其名。諸法亦如是。皆空無實但假為其名。問曰。是神但有十六名字。更有余名。答曰。略說則十六。廣說則無量。隨事起名如官號差別工能智功。出家得道種種諸名。皆是因緣和合生故無自性。無自性故畢竟空。生空故法空。法空故生亦空

【經】菩薩摩訶薩作如是行般若波羅蜜。除佛智慧過一切聲聞辟支佛上。用不可得空故。所以者何。是菩薩摩訶薩諸名字法名字所著處亦不可得故。舍利弗。菩薩摩訶薩能如是行。為行般若波羅蜜。譬如滿閻浮提竹麻稻茅。諸比丘其數如是。智慧如舍利弗目連等。欲比菩薩行般若波羅蜜智慧。百分不及一。千分百千分乃至算數譬喻所不能及。何以故。菩薩摩訶薩用智慧度脫一切眾生故

【論】釋曰。有二因緣故。菩薩智慧勝聲聞辟支佛。一者以空知一切法空亦不見是空。空以不空等一不異。二者以此智慧為欲度脫一切眾生令得涅槃。聲聞辟支佛智慧但觀諸法空。不能觀世間涅槃為一。譬如人出獄。有但穿墻而出自脫身者。有破獄壞鎖既自脫身兼濟眾人者。復次菩薩智慧入二法中故勝。一者大悲。二者般若波羅蜜。復有二法。一者般舟三昧。二者方便。復有二法。一者常住禪定。二者能通達法性。復有二法。一者能代一切眾生受苦。二者自舍一切樂。復有二法。一者慈心無怨無恚。二者乃至諸佛功德心亦不著。如是等種種功德莊嚴智慧故勝聲聞辟支佛。問曰。諸鈍根者可以為喻。舍利弗智慧利根何以為喻。答曰。不必以鈍根為譬喻。譬喻為莊嚴論議。令人信著故。以五情所見以喻意識。令其得悟。譬如登樓得梯則易上。復次一切眾生著世間樂。聞道得涅槃則不信不樂。以是故以眼見事喻所不見。譬如苦藥服之甚難。假之以蜜服之則易。復次舍利弗于聲聞中智慧第一。比諸佛菩薩未有現焉。如閻浮提者。閻浮樹名其林茂盛。此樹于林中最大。提名為洲此洲上有此樹林。林中有河底有金沙。名為閻浮檀金。以閻浮樹故名為閻浮洲。此洲有五百小洲圍繞通名閻浮提。問曰。諸弟子甚多。何以故說舍利弗目揵連等。滿閻浮提中如竹麻稻茅。答曰。一切佛弟子中。智慧第一者舍利弗。神足第一者目揵連。此二人于佛法中大。于外法中亦大。富樓那．迦郗那．阿那律等。于佛法中雖大。于外法中不如。又此二人常在大眾助佛揚化破諸外道。富樓那等比丘無是功德。是故不說。復次若說舍利弗則攝一切智慧人。若說目揵連則攝一切禪定人。譬喻有二種。一者假以為喻。二者實事為喻。今此名為假喻。所以不以余物為喻者。以此四物叢生稠致種類又多故。舍利弗目連等比丘滿閻浮提。如是諸阿羅漢智慧和合不及菩薩智慧百分之一。乃至算數譬喻所不能及。問曰。何以不但說算數譬喻所不能及。而說百分千分不及一。答曰。算數譬喻所不能及者是其極語。譬如人有重罪先以打縛楚毒然后乃殺。如聲聞法中常以十六不及一為喻。大乘法中則以乃至算數譬喻所不能及

【經】舍利弗。置閻浮提滿中如舍利弗目連等。若滿三千大千世界。如舍利弗目連等。復置是事。若滿十方如恒河沙等世界。如舍利弗目連等智慧。欲比菩薩行般若波羅蜜智慧。百分不及一。千分百千分乃至算數譬喻所不能及

【論】釋曰。此義同上閻浮提。但以多為異。問曰。舍利弗目連等雖多智慧無異。何以以多為喻。答曰。有人謂少無力多則有力。譬如水少其力亦少。又如絕健之人少眾力寡不能制之。大軍攻之則伏。有人謂一舍利弗智慧少則不及菩薩多或能及。佛言雖多不及故以多為喻。如一切草木力不如火一切諸明勢不及日。亦如十方世界諸山不如一金剛珠。所以者何。菩薩智慧是一切諸佛法本。能令一切眾生離苦得樂。如迦陵毗伽鳥子雖未出[聲-耳+卵]其音勝于眾鳥。何況出[聲-耳+卵]。菩薩智慧亦如是。雖未出無明[聲-耳+卵]勝一切聲聞辟支佛。何況成佛。又如轉輪圣王太子。雖未成就福祚威德勝于一切諸王。何況作轉輪圣王。菩薩亦如是。雖未成佛無量阿僧祇劫集無量智慧福德故。勝于聲聞辟支佛。何況成佛

【經】復次舍利弗。菩薩摩訶薩行般若波羅蜜一日修智慧。出過一切聲聞辟支佛上

【論】問曰。先已說除佛智慧過一切聲聞辟支佛上。今何以復重說。答曰。非重說也。上總相說。今別相說。先言一切聲聞辟支佛不及菩薩智慧。今但明不及一日智慧。何況千萬歲

【經】舍利弗白佛言。世尊。聲聞所有智慧。若須陀洹斯陀含阿那含阿羅漢辟支佛智慧佛智慧。是諸眾智無有差別。不相違背無生性空。若法不相違背無生性空。是法無有別異。云何世尊言。菩薩摩訶薩行般若波羅蜜一日修智慧。出過聲聞辟支佛上

【論】問曰。上佛已說菩薩摩訶薩修智慧出過聲聞辟支佛上。今舍利弗何以故問。答曰。不問智慧勢力能度眾生。今但問佛及六子智慧。體性法中無有差別者。以諸賢圣智慧皆是諸法實相慧。皆是四諦及三十七品慧。皆是出三界入三脫門成三乘果慧。以是故說無有差別。復次如須陀洹以無漏智滅結得果。乃至佛亦如是。如須陀洹用二種解脫果。有為解脫無為解脫。乃至佛亦如是。如佛入涅槃。須陀洹極遲不過七世。皆同事同緣同行同果報。以是故言無相違背。所以者何。不生性空故。問曰。破無明集諸善法故生智慧。是智慧心相應心共生隨心行。是中云何說智慧無生性空無有別異。答曰。智慧緣滅諦是不生。因緣和合故無有自性。是名性空。無所分別智慧隨緣得名。如眼緣色生眼識。或名眼識或名色識。智慧雖因緣和合作法。以緣無生性空故名為無生性空。問曰。諸賢圣智慧皆緣四諦生。何以但說滅諦。答曰。四諦中滅諦為上。所以者何。是三諦皆屬滅諦故。譬如人請天子并食群臣亦名供養天子。復次滅諦故說無生。三諦故說性空。復次有人言是諸智慧性自然不生性自空。所以者何。一切法皆因緣和合故無自性。無自性故不生。問曰。若爾者智慧愚癡無有別異。答曰。諸法如入法性中無有別異。如火各各不同而滅相無異。譬如眾川萬流各各異色異味。入于大海同為一味一名。如是愚癡智慧入于般若波羅蜜中。皆同一味無有差別。如五色近須彌山自失其色皆同金色。如是內外諸法入般若波羅蜜中皆為一味。何以故。般若波羅蜜相畢竟清凈故。復次愚癡實相即是智慧。若分別著此智慧即是愚癡。如是愚癡智慧有何別異。初入佛法是癡是慧。轉后深入癡慧無異。以是故是諸眾智無有別異。不相違背。不生性空故無咎

【經】佛告舍利弗。于汝意云何。菩薩摩訶薩行般若波羅蜜一日修智慧。心念我行道慧益一切眾生。當以一切種智知一切法度一切眾生。諸聲聞辟支佛智慧為有是事不。舍利弗言。不也世尊

【論】釋曰。有四種論。一者必定論。二者分別論。三者反問論。四者置論。必定論者。如眾生中世尊為第一。一切法中無我世間不可樂。涅槃為安隱寂滅業因緣不失。如是等名為必定論。分別論者。如無畏太子問佛。佛能說是語令他人嗔不。佛言。是事當分別答。太子言。諸尼健子輩了矣。佛或時無憐愍心故出眾生于罪中。而眾生嗔。然眾生后當得利。爾時無畏之子坐其膝上。佛問無畏。汝子或時吞諸瓦石草木汝聽咽不。答言。不聽。先教令吐。若不肯吐左手捉耳右手擿口。縱令血出亦不置之。佛言。汝不愍之耶。答言。愍之深故為出瓦石。雖當時痛后得安隱。佛言。我亦如是。若眾生欲作重罪。善教不從以苦言諫之。雖起嗔恚后得安隱。又如五比丘問佛受樂得道耶。佛言。不必定。有受苦得罪受苦得樂。有受樂得罪受樂得福。如是等名為分別論。反問論者。還以所問答之。如佛告比丘。于汝意云何。是色常耶無常耶。比丘言。無常。若無常是苦不。答言苦。若法是無常苦聞法圣弟子著是法。言是法是我是我所不。答曰。不也世尊。佛告比丘。從今已后所有色。若過去若未來若現在。若內若外。若好若丑。是色非我所。我非此色所。如是應以正實智慧知。受想行識亦如是。如是等名反問論。置論者。如十四難。世間有常世間無常。世間有邊世間無邊。如是等是名為置論。今佛以反問論答舍利弗。以舍利弗智于事未悟。佛反問事端令其得解。菩薩度眾生智慧名為道慧。如后品中說。薩婆若慧是聲聞辟支佛事。一切種智慧是諸佛事。道種慧是菩薩事。復次八圣道分為實道。令眾生種種因緣入道。是名道慧。令眾生住于道中。是為利益。聲聞種辟支佛種佛種。又復一切智慧無所不得。是名一切種。若有為若無為用一切種智知。得佛道已應度一切眾生利益一切眾生。或大乘或聲聞乘或辟支佛乘。若不入三乘道教修福德受天上人中富樂。若不能修福以今世利益之事衣食臥具等。若復不得當以慈悲心利益。是名度一切眾生。問曰。若佛知一切聲聞辟支佛不能為眾生。何以故問。答曰。佛意如是。欲令舍利弗口自說諸聲聞辟支佛不如菩薩。是故佛問。舍利弗言。不也世尊。所以者何。聲聞辟支佛雖有慈心。本不發心愿度一切眾生。亦不回善根向阿耨多羅三藐三菩提。以是故菩薩一日修智慧。過聲聞辟支佛上

【經】舍利弗。于汝意云何。諸聲聞辟支佛頗有是念我等當得阿耨多羅三藐三菩提度一切眾生令得無余涅槃不。舍利弗言。不也世尊。佛告舍利弗。以是因緣故。當知諸聲聞辟支佛智慧。欲比菩薩摩訶薩智慧。百分不及一。乃至算數譬喻所不能及

【論】問曰。上已反問舍利弗事已定。今何以復問。答曰。以舍利弗欲以須陀洹同得解脫故與諸佛菩薩等。而佛不聽。譬如有人欲以毛孔之空與虛空等。以是故佛重質其事。復次雖同一事義門各異。先言智慧。為一切眾生故。今言頗有是念。我等當得阿耨多羅三藐三菩提。令一切眾生得無余涅槃。無余涅槃者義如先說。復次一聲聞辟支佛尚不作是念。何況一切聲聞辟支佛

【經】舍利弗。于汝意云何。諸聲聞辟支佛頗有是念。我行六波羅蜜成就眾生莊嚴世界具佛十力四無所畏四無礙智十八不共法度脫無量阿僧祇眾生令得涅槃不。舍利弗言。不也世尊

【論】釋曰。先略說我當得阿耨多羅三藐三菩提。今廣說得阿耨多羅三藐三菩提因緣。所謂六波羅蜜乃至十八不共法。六波羅蜜義如先說。教化眾生凈佛世界后當說。余十力等如先說

【經】佛告舍利弗。菩薩摩訶薩能作是念。我當行六波羅蜜乃至十八不共法。成阿耨多羅三藐三菩提。度脫無量阿僧祇眾生令得涅槃。譬如螢火蟲。不作是念。我力能照一閻浮提普令大明。諸阿羅漢辟支佛亦如是。不作是念。我等行六波羅蜜乃至十八不共法。得阿耨多羅三藐三菩提。度脫無量阿僧祇眾生令得涅槃

【論】釋曰。所以十方恒河沙舍利弗目連不如一菩薩者。譬如螢火蟲雖眾多各有所照不及于日。螢火蟲亦不作是念。我光明能照一閻浮提。諸聲聞辟支佛不作是念。我智慧能照無量無邊眾生。如螢火蟲夜能有所照日出則不能。諸聲聞辟支佛亦如是。未有大菩薩時。能師子吼說法教化。有菩薩出不能有所作

【經】舍利弗。譬如日出時光明遍照閻浮提無不蒙明者。菩薩摩訶薩亦如是。行六波羅蜜乃至十八不共法。得阿耨多羅三藐三菩提。度脫無量阿僧祇眾生令得涅槃

【論】釋曰。如日天子憐愍眾生故與七寶宮殿俱繞四天下。從初至終常不懈息。為眾生除諸冷濕照諸闇冥。令各得所。菩薩亦如是。從初發心常行六波羅蜜乃至十八不共法。為度眾生無有懈息。除不善冷干竭五欲泥。破愚癡無明教導修善業令各得所。又日明普照無憎無愛。隨其高下深淺悉照。菩薩亦如是。出于世間住五神通。處于虛空放智慧火。照明諸罪福業及諸果報。菩薩以智慧光明滅眾生邪見戲論。譬如朝露見日則消

大智度論卷第三十五(釋第二品訖第三品上)大智度論釋習相應品第三之余(卷三十六)

　　　　圣者龍樹造


　　　　后秦龜茲國三藏鳩摩羅什譯


【經】舍利弗白佛言。云何菩薩摩訶薩過聲聞辟支佛地。住阿鞞跋致地凈佛道

【論】問曰。舍利弗何因作是問。答曰。舍利弗上問眾智無異。佛既種種譬喻明菩薩智勝。意既已解。今問。云何能過二乘住阿毗跋致地凈佛道。問曰。小乘不住成佛。何以故問凈佛道事。答曰。舍利弗者是隨佛轉法輪。將雖自無益為利益求佛道眾生故問。又以菩薩大悲多所利益。是故問菩薩事以益眾生。復次舍利弗蒙佛恩故破諸邪見得成道果。欲報恩故問菩薩事。又舍利弗于聲聞地中究盡邊際。所未了者唯菩薩事。是故復問。又以菩薩法甚深微妙雖不能得愛樂故問。譬如見人妙寶已雖自無愛樂故問

【經】佛告舍利弗。菩薩摩訶薩從初發意行六波羅蜜。住空無相無作法。能過一切聲聞辟支佛地。住阿毗跋致地凈佛道

【論】問曰。是三事后品中各有因緣。佛今何以并說。答曰。是中略說。后當廣說三事因緣。又今但說空無相無作因緣。后當說種種功德故合說三事。問曰。入三解脫門則到涅槃。今云何以空無相無作。能過聲聞辟支佛地。答曰。無方便力故入三解脫門直取涅槃。若有方便力住三解脫門見涅槃。以慈悲心故能轉心還起。如后品中說。譬如仰射虛空箭箭相拄不令墮地。菩薩如是。以智慧箭仰射三解脫虛空。以方便后箭射前箭不令墮涅槃之地。是菩薩雖見涅槃直過不住更期大事。所謂阿耨多羅三藐三菩提。今是觀時非是證時。如是等應廣說。若過是二地知諸法不生不滅。即是阿毗跋致地。住阿毗跋致地中教化眾生凈佛世界。是為能凈佛道。復次菩薩住三解脫門觀四諦。知是聲聞辟支佛法直過四諦入一諦。所謂一切法不生不滅不垢不凈不來不去等。入是一諦中是名阿毗跋致地。住是阿毗跋致地凈佛道地。滅除身口意粗惡之業。及滅諸法中從初已來所失之事。是名凈佛道地

【經】舍利弗白佛言。菩薩摩訶薩住何等地能為諸聲聞辟支佛作福田

【論】釋曰。舍利弗深心恭敬菩薩。故今問。菩薩漏結未盡。住何功德能為諸聲聞辟支佛作福田

【經】佛告舍利弗。菩薩摩訶薩從初發意行六波羅蜜。乃至坐道場。于其中間常為諸聲聞辟支佛作福田

【論】釋曰。佛以是義示舍利弗。雖三解脫門涅槃事同。而菩薩有大慈悲聲聞辟支佛無。菩薩從初發心行六波羅蜜乃至十八不共法。欲度一切眾生具一切佛法故勝

【經】何以故。以有菩薩摩訶薩因緣故。世間諸善法生

【論】釋曰。佛先已以一因緣益行眾行故。為諸聲聞辟支佛作福田。今說菩薩外益因緣故。世間有一切諸善法。所以者何。菩薩發心雖未成佛。令可度眾生住三乘道。不得三乘者令住十善道。何況成佛。問曰。聲聞辟支佛因緣故亦使世間得善法。何以但說菩薩能令世間有善法。答曰。因聲聞辟支佛世間有善法者。亦皆由菩薩故有。若菩薩不發心者世間尚無佛道。何況聲聞辟支佛。佛道是聲聞辟支佛根本故。復次雖因聲聞辟支佛有善法少。以少故不說。尚不說聲聞辟支佛。何況外道諸師

【經】何等是善法。所謂十善道五戒八分成就齋。四禪四無量心四無色定。四念處四正勤四如意足五根五力七覺分八圣道分。盡現于世。以菩薩因緣故。六波羅蜜十八空佛十力四無所畏四無礙智十八不共法大慈大悲一切種智。盡現于世。以菩薩因緣故。有剎利大姓婆羅門大姓居士大家四天王天乃至非有想非無想天。皆現于世。以菩薩因緣故。有須陀洹斯陀含阿那含阿羅漢辟支佛佛。皆現于世

【論】問曰。以菩薩因緣故有善法于世可爾。剎利大姓婆羅門大姓居士大家。若世無菩薩亦有此貴姓。云何言皆從菩薩生。答曰。以菩薩因緣故。世間有五戒十善八齋等。是法有上中下。上者得道。中者生天。下者為人。故有剎利大姓婆羅門大姓居士大家。問曰。若世無菩薩。世間亦有五戒十善八齋剎利等大姓。答曰。菩薩受身種種。或時受業因緣身。或受變化身。于世間教化。說諸善法及世界法王法世俗法出家法在家法種類法居家法。憐愍眾生護持世界。雖無菩薩法常行世法。以是因緣故皆從菩薩有。問曰。菩薩清凈行大慈悲。云何說世俗諸雜法。答曰。有二種菩薩。一者行慈悲直入菩薩道。二者敗壞菩薩。亦有悲心治以國法無所貪利。雖有所惱所安者多。治一惡人以成一家。如是立法。人雖不名為清凈菩薩。得名敗壞菩薩。以是因緣故皆由菩薩有。世間諸富貴皆從二乘道有。二乘道從佛有。佛因菩薩有。若無菩薩說善法者。世間無有天道人道阿修羅道。無有樂受不苦不樂受。但有苦受常有地獄啼哭之聲。菩薩如是大利益故。云何不名為世間作福田。舍利弗聞是菩薩有大功德應當供養。心念煩惱未盡。雖有大福不能消其供養。如人雖啖好食以內有病故不能消化。以是故

【經】舍利弗白佛言。菩薩摩訶薩凈畢施福不。佛言。不也。何以故。本以凈畢故

【論】釋曰以菩薩從初發心時便為一切眾生供養之上首。所以者何。以決定為無量無邊阿僧祇眾生代受勤苦。又利益無量阿僧祇眾生令得度脫。欲取一切諸佛法大智慧力故。能令世間即是涅槃。如是種種因緣故言本已凈畢。復次佛重說消施因緣故

【經】舍利弗。菩薩摩訶薩為大施主施何等施諸善法。何等善法。十善道五戒乃至十八不共法一切種智。以是施與

【論】釋曰。先說由菩薩因緣世間有善法今說菩薩施善法之主。是為差別

【經】舍利弗白佛言。世尊。菩薩摩訶薩云何習應般若波羅蜜。與般若波羅蜜相應

【論】釋曰。上說一日修般若波羅蜜勝聲聞辟支佛。從是因緣來佛種種贊嘆菩薩。如是大功德皆從般若波羅蜜生。是故今問。云何菩薩習行是般若波羅蜜。與般若波羅蜜相應。復次舍利弗知般若波羅蜜難行難得。如幻如化難可受持。恐行者違錯。故問習應

【經】佛告舍利弗。菩薩摩訶薩習應色空。是名與般若波羅蜜相應。習應受想行識空。是名與般若波羅蜜相應。復次舍利弗。菩薩摩訶薩習應眼空。是名與般若波羅蜜相應。習應耳鼻舌身心空。是名與般若波羅蜜相應。習應色空。是名與般若波羅蜜相應。習應聲香味觸法空。是名與般若波羅蜜相應。習應眼界空色界空眼識界空。是名與般若波羅蜜相應。習應耳聲識界鼻香識界舌味識界身觸識界意法識界空。是名與般若波羅蜜相應。習應苦空。是名與般若波羅蜜相應。習應集滅道空。是名與般若波羅蜜相應。習應無明空。是名與般若波羅蜜相應。習應行識名色六處觸受愛取有生老死空。是名與般若波羅蜜相應。習應一切諸法空若有為若無為空。是名與般若波羅蜜相應

【論】釋曰。五眾者色受想行識。色眾者是可見法。是色因緣故亦有不可見。有對。有對雖不可見亦名為色。如得道者名為道人。余出家未得道者亦名為道人。何等是可見。一處是可見有對色。小分一入攝余九處及無作業名不可見色。有對者十處。無對者唯無作色。有漏無漏等分別亦如是。如經說。色有三種。有色可見有對。有色不可見有對。有色不可見無對。是故當知非但眼見故。是色內外十處能起五識者皆名色。因是色分故生無作色。復有四種色。內有受不受。外有受不受。復有五種色所謂五塵。復有一種色如經說惱壞相。眾生身色名為惱壞相。非眾生色亦名惱壞相。惱相因緣故亦名惱。譬如有身則有饑渴寒熱老病刀杖等苦。復有二種色。所謂四大四大造色。內色外色。受色不受色。系色不系色。有色能生罪有色能生福。業色非業色。業色果色。業色報色。果色報色。隱沒無記色。不隱沒無記色。可見色不可見色。有對色無對色。有漏色無漏色。如是等二種分別色。復有三種色如上可見有對中說。復有三種色。善色不善色無記色。學色無學色非學非無學色。從見諦所斷生色從思惟所斷生色從無斷生色。復有三種色。欲界系色色界系色不系色。有色能生貪欲有色能生嗔恚有色能生愚癡。三結三漏等亦如是。有色能生不貪善根不嗔善根不愚癡善根。如是等諸三善根應廣說。有色能生隱沒無記法能生不隱沒無記法。不隱沒無記有二種。有報生有非報生者。如是等二種無記。復有四種色如上受不受中說。四大及造色三種善不善無記。身業作無作色口業作無作色。受色(受戒時得律儀色)止色(惡不善禁止也)用色(如眾僧受用檀越所施之物)不用色。(余無用之色)如是等四種色。復有五種色。身作無作色口作無作色及非業色五情五塵。粗色動色影色像色誑色。粗色者可見可聞可嗅可味可觸如土石等。動色者有二種。一者眾生動作二者非眾生動作。如水火風動作。地依他故動。下有大風動水水動地。風之動樹。如酒自沸動。如磁石吸鐵。如真珠玉車渠馬瑙夜能自行。皆是眾生先世福德業因緣不可思議。問曰。影色像色不應別說。何以故。眼光明對清凈鏡故反自照見。影亦如是遮光故影現無更有法。答曰。是事不然。如油中見像黑則非本色。如五尺刀中橫觀則面像廣縱觀則面像長則非本面。如大秦水精中玷。玷中皆有面像則非一面像。以是因緣故非還見本像。復次有鏡有人有持者有光明。眾緣和合故有像生。若眾緣不具則像不生。是像亦非無因緣。亦不在因緣中。如是別自有法非是面也。此微色生法如是不同粗色。如因火有煙火滅煙在。問曰。若爾者不應別說影。同是細色故。答曰。鏡中像有種種色影則一色是故不同。是二雖待形俱動形質各異。影從遮明而現。像則從種種因緣生。雖同細色各各差別。誑色者如炎如幻如化如乾闥婆城等。遠誑人眼近無所有。如是等種種無量色總名色眾。受眾者如經說。因眼緣色生眼識。三事和合故生觸。是觸即時三眾共生。所謂受想行。問曰。眼識亦與三眾作因。何以但說觸。答曰。眼識少時住見色便滅。次生意識能分別色好丑。是故不說眼識。因眼色識三事和合故生觸。觸生心數法。眼識因緣遠故不說。問曰。一切識皆有觸。何以但觸因緣生心數法。答曰。心有二種一者念念生滅心。二者次第相續心。觸亦如是。次第相續觸粗故說因觸生心數法。念念觸微細亦共生心數法不了故不說。若情塵識三事和合能受苦樂。爾時觸法了了。以是故說因觸生心數法。如色法從因緣和合生。心數法亦如是。從觸法和合生。如色法從和合生。無和合則不生。心數法亦如是。有觸則生無觸則不生。此受眾一種所謂受相。復有二種受。身受心受內受外受。粗細遠近凈不凈等。復有三種受。苦樂不苦不樂。善不善無記。學無學非學非無學。見諦所斷思惟所斷不斷。因見諦所斷生受。因思惟所斷生受。因不斷生受。或因身見生。不還與身見作因。或因身見生。還與身見作因。或不因身見生。不還與身見作因。復有三種受。欲界系色界系無色界系。如是等三種受。復有四種受。內身受外身受內心受外心受。四正勤四如意足等相應受。及四流四縛等相應受。是名四種受。復有五種受。樂根苦根憂根喜根舍根。見苦所斷相應受。乃至思惟所斷相應受。五蓋五結諸煩惱相應受亦如是。復有六受眾。六識相應受。復有意識分別為十八受。所謂眼見色思惟分別心生喜。眼見色思惟分別心生憂。眼見色思惟分別心生舍。乃至意識亦如是。是十八受中有凈有垢為三十六。三世各有三十六為百八。如是等種種因緣分別受義無量名為受眾。想眾相應行眾識眾亦如是分別。何以故。與受眾相應故。復次佛說有四種想。有小想大想無量想無所有想。小想者覺知小法。如說小法者。小欲小信小色小緣相名為小想。復次欲界系想名為小。色界系想名為大。三無色天系想名為無量。無所有處系想是名無所有想

復次煩惱相應想名為小想。煩惱覆故。有漏無垢想名為大想。諸法實相想名為無所有想。無漏想名為無量想。為涅槃無量法故。復次佛說有六想。眼觸相應生想。乃至意觸相應生想。如是等名為想眾。行眾者。佛或時說一切有為法名為行。或說三行。身行口行意行。身行者出入息。所以者何。息屬身故。口行者覺觀。所以者何。先覺觀然后語言。意行者受想。所以者何。受苦樂取相心發。是名意行。心數法有二種。一者屬見。二者屬愛。屬愛主名為受。屬見主名為想。以是故說是二法為意行。佛或說十二因緣中三行。福行罪行無動行。福行者欲界系善業。罪行者不善業。無動行者色無色界系業。阿毗曇除受想余心數法。及無想定滅盡定等心不相應法。是名為行眾。識眾者內外六入和合故生六覺名為識。以內緣力大故名為眼識。乃至名為意識。問曰。意即是識。云何意緣力故生意識。答曰。意生滅相故。多因前意故。緣法生意識。問曰。前意已滅云何能生后識。答曰。意有二種。一者念念滅。二者心次第相續名為一。為是相續心故。諸心名為一意。是故依意而生識無咎。意識難解故。九十六種外道不說依意故生識。但以依神為本。此五眾四念處中廣說。所以者何。身念處說色眾。受念處說受眾。心念處說識眾。法念處說想眾行眾。問曰。不應有五眾。但應有色眾識眾。識眾隨時分別故有異名。名為受想行。如不凈識名為煩惱。凈識名為善法。答曰。不然。所以者何。若名異故實亦異。若無異法名不應異。若唯有心而無心法者。心不應有垢有凈。譬如清凈池水。狂象入中令其混濁。若清水珠入水即清凈。不得言水外無象無珠。心亦如是。煩惱入故能令心濁。諸慈悲等善法入心令心清凈。以是故不得言煩惱慈悲等法即是心。問曰。汝不聞我先說。垢心即是煩惱。凈心即是善法。答曰。若垢心次第云何能生凈心。凈心次第云何當生垢心。以是故是事不然。汝但知粗現之事。不知心數法。不可以不知故便謂為無。當知必有五眾。問曰。若有者何以不多不少但說五。答曰。諸法各有定限。如手法五指不得求其多少。復次有為法雖復無量。佛分判為五分則盡。問曰。若爾者何以故復說十二入十八界。答曰。眾義應爾。入界義異。佛為法王。為眾生故或時略說或時廣說。有眾生于色識中不大邪惑。于心數法中多有錯謬故說五眾。有眾生心心數法中不生邪惑。但惑于色。為是眾生故說色為十處。心心數法總說二處。或有眾生于心數法中少生邪惑。而多不了色心。為是眾生故說心數法為一界。色心為十七界。或有眾生不知世間苦法生滅。不知離苦道。為是眾生故說四諦。世間及身皆為是苦。愛等煩惱是苦因。煩惱滅是苦滅。滅煩惱方便法是名道。或有眾生著吾我故。于諸法中邪見生一異相。或言世間無因無緣。或墮邪因緣。為是眾生故說十二因緣有人說常法。或說神常。或說一切法常。但滅時隱藏微細非是無也。若得因緣會還出更無異法。為是人故說一切有為法皆是作法無有常定。譬如木人。種種機關。木楔和合故能動作。無有實事。是名有為法。問曰。是中說五眾有何次第。答曰。行者初習觀法先觀粗法。知身不凈無常苦空無我等身患。如是眾生所以著此身者。以能生樂故。諦觀此樂有無量苦常隨逐之。此樂亦無常空無我等。六塵中有無量苦。眾生何因緣生著。以眾生取相故著。如人身一種偏有所著。能沒命隨死取相。受苦樂發動生思等諸行。心行發動時識知離苦得樂方便是為識。復次眾生五欲因緣故受苦樂。取相因緣故深著是樂。以深著樂故。或起三毒若三善根。是名為行。識為其主受用上事。五欲即是色。色是根本故初說色眾。余次第有名。余入界諸法等皆由五眾次第。有唯法入法界中增無為法。四諦中增智緣滅入界乃至有為無為法如上說。今五眾等諸法皆是空。何以故。圣主說故。圣有三種下中上。佛為其主如星宿月中日為其最。光明大故。佛得一切智慧故名為圣主。圣主所說故應當是實。復次以有十八空故一切法空。若但以性空能空一切法。何況十八。若以內空外空能空一切法。何況十八。復次若有法不空應當有二種。色法非色法。是色法分別破裂乃至微塵。分別微塵亦不可得。終卒皆空無色法。乃至念念生滅故皆空。如四念處中說。復次諸法性空但名字。因緣和合故有。如山河草木土地人民州郡城邑名之為國。巷里市陌廬館宮殿名之為都。梁柱椽棟瓦竹壁石名之為殿。上中下分和合名之為柱。片片和合故有分名。眾札和合故有片名。眾微和合故有札名。是微塵有大有中有小。大者游塵可見。中者諸天所見。小者上圣人天眼所見。慧眼觀之則無所見。所以者何。性實無故。若微塵實有即是常。不可分裂不可毀壞。火不能燒水不能沒。復次若微塵有形無形二俱有過。若無形云何是色。若微塵有形則與虛空作分。亦有十方分。若有十方分則不名為微。佛法中色無有遠近粗細是常者。復次離是因緣名字則無有法。今除山河土地因緣名字更無國名。除廬里道陌因緣名字則無都名。除梁椽竹瓦因緣名字更無殿名。除三分因緣名字更無柱名。除片因緣名字則無分名。除札因緣名字則無片名。除眾微因緣名字則無札名。除中微塵名字則無大微塵名。除小微塵名字則無中微塵名。除天眼妄見則無小微塵名。如是等種種因緣義故知諸法畢竟空。問曰。若法畢竟空何以有名字。答曰。名字若是有與法俱破。若無則不應難。名字與法俱無有異。以是故知一切法空。復次一切法實空。所以者何。無有一法定故。皆從多法和合生。若無有一亦無有多。譬如樹根莖枝葉和合故有假名樹。若無樹法根莖枝葉為誰和合。若無和合則無一法。若無一法則亦無多。初一后多故。復次一切諸觀語言戲論皆無實者。若世間常亦不然。世間無常亦不然。有眾生無眾生。有邊無邊有我無我諸法實諸法空皆不然。如先種種論議門中說。若是諸觀戲論皆無者云何不空。問曰。汝言諸法實諸法空皆不然者。今云何復言諸法空。答曰。有二種空。一者說名字空但破著有而不破空。二者以空破有亦無有空。如小劫盡時刀兵疾疫饑餓猶有人物鳥獸山河。大劫燒時山河樹木。乃至金剛地下大水亦盡。劫火既滅持水之風亦滅。一切廓然無有遺余。空亦如是。破諸法皆空。唯有空在。而取相著之。大空者破一切法空亦復空。以是故汝不應作是難。若滅諸戲論云何不空。如是等種種因緣處處說空。當知一切法空。習者隨般若波羅蜜修習行觀不息不休。是名為習。譬如弟子隨順師教不違師意是名相應。如般若波羅蜜相。菩薩亦隨是相。以智慧觀能得能成就不增不減。是名相應。譬如函蓋大小相稱。雖般若波羅蜜滅諸觀法。而智慧力故。名為無所不能無所不觀。能如是知不墮二邊。是為與般若相應

【經】復次舍利弗。菩薩摩訶薩習應性空。是名與般若波羅蜜相應。如是舍利弗。菩薩摩訶薩行般若波羅蜜習應七空。所謂性空自相空諸法空不可得空無法空有法空無法有法空。是名與般若波羅蜜相應

【論】問曰。何以不說住十八空。但說住七空。名與般若波羅蜜相應。答曰。佛法中廣說則十八空。略說則七空。如廣說助道法。則有三十七品。略說則七覺分。復次是七空多用利益眾生故。如大空無始空。或時有眾生起是邪見。為是故說。性空者。一切諸法性本末尚自空。何況現在。因緣尚空何況果報。自相空者。諸法總相別相盡觀其空心則遠離。用是二空諸法皆空。是名諸法空。從性空故有相相空故諸法皆空。諸法空故更無所得。是名不可得空。用是四種空破一切有法。若以有法有相為過者取于無法。是故說無法空。若以無法為非還欲取有法。是故說有法空。先說四空雖破有法。行者心則離有而存于無是則說無法空。若說無法為非。心無所寄還欲存有。是故略說有法空。以存有心薄故。無法有法空者。行者以無法空為非心還疑有。若心觀有還疑無法。是故有無俱觀其空。如內外空觀。以是故但說七空。問曰。汝言知一切法空滅諸觀。是名與般若波羅蜜相應。如是觀是名相應。不如是觀則不相應。分別是非故。即亦是觀。云何言滅。答曰。以是故

【經】佛告舍利弗。菩薩摩訶薩習應七空時。不見色若相應若不相應。不見受想行識若相應若不相應。不見色若生相若滅相。不見受想行識若生相若滅相不見色若垢相若凈相。不見受想行識若垢相若凈相

【論】釋曰。不見色若生相若滅相者。不見五眾有生有滅。若五眾有生滅相即墮斷滅中。墮斷滅故則無罪無福。無罪無福故與禽獸無異。不見色若垢若凈。不見五眾有縛有解。若五眾是縛性。無有得解脫者。若五眾是凈性者。則無有學道法

【經】不見色與受合。不見受與想合。不見想與行合。不見行與識合。何以故。無有法與法合者。其性空故

【論】釋曰。心心數法無形。無形故則無住處。以是故色不與受合。如四大及四大所造色二觸和合。心心數法中無觸法。故不得和合。問曰。若爾者何以說受想行識不共和合。答曰。佛此中自說無有法與法合者。何以故。一切法性常空故。若無法與法合亦無有離。復次佛自說因緣

【經】舍利弗。色空中無有色受想行識。空中無有識

【論】釋曰。何以故。色與空相違。若空來則滅色。云何色空中有色。譬如水中無火火中無水。性相違故。復次有人言色非實空。行者入空三昧中見色為空。以是故言色空中都無有色。受想行識亦如是

【經】舍利弗。色空故無惱壞相。受空故無受相。想空故無知相。行空故無作相。識空故無覺相

【論】問曰。此義有何次第。答曰。先說五眾空中無五眾。今是中說其因緣。五眾各各自相不可得故。故言五眾空中無五眾

【經】何以故。舍利弗。非色異空非空異色。色即是空空即是色。受想行識亦如是

【論】釋曰。佛重說因緣。若五眾與空異。空中應有五眾。今五眾不異空。空不異五眾。五眾即是空。空即是五眾。以是故空不破五眾。所以者何。是中佛自說因緣

【經】舍利弗。是諸法空相不生不滅不垢不凈不增不減。是空法非過去非未來非現在。是故空中無色無受想行識。無眼耳鼻舌身意。無色聲香味觸法。無眼界。乃至無意識界。無無明亦無無明盡。乃至無老死亦無老死盡。無苦集滅道。亦無智亦無得。無須陀洹無須陀洹果。無斯陀含。無斯陀含果。無阿那含無阿那含果。無阿羅漢無阿羅漢果。無辟支佛無辟支佛道。無佛亦無佛道。舍利弗。菩薩摩訶薩如是習應。是名與般若波羅蜜相應

【論】問曰。人皆知空中無所有。不生不滅不垢不凈不增不減無一切法。佛何以分別說五眾等諸法各各空。答曰。有人雖復習空。而想空中猶有諸法。如行慈人。雖無眾生而想眾生得樂。自得無量福故。以是故佛說諸法性常自空。非空三昧故令法空。如水冷相火令其熱。若言以空三昧故令法空者。是事不然。智者是無漏八智。得者初得圣道須陀洹果乃至佛道。是義先已廣說

【經】舍利弗。是菩薩摩訶薩行般若波羅蜜。不見般若波羅蜜若相應若不相應。不見檀波羅蜜尸波羅蜜羼提波羅蜜毗梨耶波羅蜜禪波羅蜜若相應若不相應。亦不見色若相應若不相應。不見受想行識若相應若不相應。不見眼乃至意色乃至法眼色識界乃至意法識界若相應若不相應。不見四念處乃至八圣道分佛十力乃至一切種智若相應若不相應。如是舍利弗。當知菩薩摩訶薩與般若波羅蜜相應

【論】釋曰。菩薩得諸法實相入般若波羅蜜。即于般若波羅蜜不見定相若相應若不相應。何況見有余法。云何不見般若相應不相應。不見如是行為應般若波羅蜜。不見不如是行為不應般若波羅蜜。如常樂我行不應般若波羅蜜。無常苦無我行為應般若波羅蜜。若行實不應般若波羅蜜。若行空為應般若波羅蜜。如有無行為不應般若波羅蜜。如非有非無行為應般若波羅蜜。般若波羅蜜中皆無是事。般若波羅蜜相畢竟清凈故。五波羅蜜五眾。乃至一切種智亦如是。問曰。般若波羅蜜畢竟清凈應爾。五波羅蜜及余法云何清凈。答曰。先說五事離般若波羅蜜不名波羅蜜。與般若波羅蜜和合故名波羅蜜。如般若波羅蜜初品中說。云何名檀波羅蜜。不見施者不見受者無財物故。五眾法是菩薩觀處。與般若波羅蜜和合故。畢竟清凈故。不見相應不相應。十二入十八界十二因緣亦如是。是諸法無有定性無有定法。以是故不見若相應若不相應。十八空四念處乃至大慈大悲一切種智。不見若相應若不相應。問曰。是菩薩非聲聞辟支佛。云何有三十七品。未得佛道云何有十力四無所畏。答曰。是菩薩雖非聲聞辟支佛。亦觀聲聞辟支佛法。欲以聲聞辟支佛道度眾生故。復有人言。行聲聞辟支佛道但不取證。如后品中說。入空無相無作三昧。菩薩住是三解脫門作是念言。今是觀時非是證時。或有新發意菩薩。聞有聲聞辟支佛三十七品法。讀誦正憶念分別。以是故說菩薩有三十七品。佛十力等亦如是。菩薩自于菩薩十力四無所畏十八不共法中住。住是法中若聞若憶想分別。佛十力四無所畏十八不共法等。甚深微妙亦是我分。復次是菩薩無量阿僧祇劫來。修習佛十力四無所畏等。坐佛樹下時得無礙解脫故增益清凈。譬如勛勞既立然后受其功賞。菩薩亦如是。有是功德乃受其名。是功德皆是般若波羅蜜勢力合故。不見若相應若不相應。此諸法義從六波羅蜜乃至一切智先已說

【經】復次舍利弗。菩薩摩訶薩行般若波羅蜜時。空不與空合。無相不與無相合。無作不與無作合。何以故。空無相無作無有合與不合。舍利弗。菩薩摩訶薩如是習應。是名與般若波羅蜜相應

【論】問曰。一心中無有二空。云何說空不與空合。答曰。空有二種。一者空三昧。二者法空。空三昧不與法空合。何以故。若以空三昧力合法空者。是法非自性空。又空者性自空。不從因緣生。若從因緣生則不名性空。行者若入時見空出時不見空。當知是虛妄。復次佛自說因緣。空中無合無不合。無相無作亦如是。舍利弗。菩薩如是習應。是名與般若波羅蜜相應。問曰。但一處說。不見與般若波羅蜜相應不相應便足。何以故復更種種說相應不相應因緣。若一處應余則皆應。若一處不應余亦不應。譬如一盲無見千盲俱爾。答曰。不然。若欲以戲論求勝。應如是難。諸法相雖不可說。佛以大慈大悲故種種方便說。又佛說法為一種眾生得道。為未悟者重說。又復一說為斷見諦結使。二說為斷思惟結使。復更說為諸余結使分分皆斷。又一說有人得聲聞道。一說種辟支佛道因緣。更一說發阿耨多羅三藐三菩提心。更一說行六波羅蜜。更一說行方便得無生忍。更一說得初住地。更一說乃至十住地。更一說為人故。更一說為天故。復次是般若波羅蜜相甚深難解難知。佛知眾生心根有利鈍。鈍根者少智為其重說。若利根者一說二說便悟。不須種種重說。譬如駛馬下一鞭便走駑馬多鞭乃去。如是等種種因緣故。經中重說無咎

【經】復次舍利弗。菩薩摩訶薩行般若波羅蜜時。入諸法自相空。入已色不作合不作不合。受想行識不作合不作不合。色不與前際合。何以故。不見前際故。色不與后際合。何以故。不見后際故。色不與現在合。何以故。不見現在故。受想行識亦如是

【論】釋曰。先說空無相無作無合無不合。今更說因緣入自相空故。五眾不作合不作不合。若一切法自相空。是中無有合不合。合者諸法如其相。如地堅相識知相。如是等自相不在異法。是名為合。不合者自相不在自法中。略說諸法相不增不減。色不與前際合。何以故。前際空無所有但有名字。若色入過去則滅無所有。云何與前際合。后際者未有未生。色不應與后際合。現在色生滅不住故不可取相。色不應與現在合。復次佛自說因緣。色不與前際合。非不合。何以故。前際不可見故。色不與后際合非不合。何以故。后際不可見故。色不與現在合。非不合。何以故。現在不可見故。受想行識亦如是

【經】復次舍利弗。菩薩摩訶薩行般若波羅蜜。前際不與后際合。后際不與前際合。現在不與前際后際合。前際后際亦不與現在合。三際名空故。舍利弗。菩薩摩訶薩如是習應者。是名與般若波羅蜜相應

【論】問曰。云何前際后際合。答曰。有人說三世諸法皆是有。未來法轉為現在。現在轉為過去。如泥揣現在瓶為未來土為過去。若成瓶時瓶為現在泥揣為過去。瓶破為未來。如是者是為合。若有三世相是事不然。以多過故是為不合。復次三世合者。如過去法與過去未來現在世作因。現在法與現在未來世作因。未來世法與未來世作因。又過去心心數法緣三世法。未來現在心心數法亦如是。斷心心數法能緣不斷法。不斷心心數法能緣可斷法。如是等三世諸法因緣果報共相和合。是名為合。菩薩不作是合。何以故。如先說過去已滅云何能為因能為緣。未來未有云何為因緣。現在乃至一念中不住云何為因緣。是名不合。復次佛自說因緣。三世及名字空故。云何言合

大智度論卷第三十六大智度論釋習相應品第三之余(卷三十七)

　　　　圣者龍樹造


　　　　后秦龜茲國三藏鳩摩羅什譯


【經】復次舍利弗。菩薩摩訶薩行般若波羅蜜。薩婆若不與過去世合。何以故。過去世不可見。何況薩婆若與過去世合。薩婆若不與未來世合。何以故。未來世不可見。何況薩婆若與未來世合。薩婆若不與現在世合。何以故。現在世不可見。何況薩婆若與現在世合。舍利弗。菩薩摩訶薩如是習應。是名與般若波羅蜜相應

【論】釋曰。菩薩行般若波羅蜜。不觀薩婆若與過去世同。何以故。過去世是虛妄。薩婆若是實法。過去世是生滅相。薩婆若非生滅相。過去世及法求覓不可得。何況薩婆若與過去世合。復次佛自說因緣。菩薩摩訶薩行般若波羅蜜。不見過去世。何況薩婆若與過去世合。未來現在世亦如是。未來世除生滅相其余義同。復次以時故說有三世。過去未來現在。時義如一時中說。復次薩婆若是十方三世諸佛真實智慧。三世者從凡夫虛妄生。云何與薩婆若合。譬如真金不與弊鐵同相。問曰。如隨喜品中說。菩薩摩訶薩念過去現在諸佛薩婆若智慧等諸功德。回向阿耨多羅三藐三菩提。云何言過去現在世不與薩婆若合。答曰。若以著心取相念薩婆若者。不名回向阿耨多羅三藐三菩提。譬如雜毒食初雖香美后不便身。若菩薩分別過去現在諸佛薩婆若者。應與三世合。今不取相故則無有合。問曰。菩薩亦念未來世當成佛。薩婆若亦自念我當得薩婆若。是名與未來世薩婆若合。云何言不合。答曰。薩婆若過三界出三世。畢竟清凈相。行者但以憶想分別我當得是薩婆若。如世間法憶想當有所得。而是事未生未有。時節未至因緣未會都無處所。云何當與合。如明當服蘇今已憶臭。又如迦栴延弟子輩言未來世中菩提。語菩薩言。若能修相好身者。我當來處之。如貴家女自恣無難。遣使語貧家子言。汝好莊嚴房舍幃帳種種備具。我當來處汝家中。如是說者是不如法。以是故不得以薩婆若與三世合。問曰。余法甚多。何以但說薩婆若。答曰。是薩婆若菩薩所歸趣。深心欲得。于三世中求索故。問曰。何以不于有為無為法中求。答曰。后當說一切法中求

【經】復次舍利弗。菩薩摩訶薩行般若波羅蜜。色不與薩婆若合。色不可見故。受想行識亦如是。眼不與薩婆若合。眼不可見故。耳鼻舌身意亦如是。色不與薩婆若合。色不可見故。聲香味觸法亦如是。舍利弗。菩薩摩訶薩如是習應名與般若波羅蜜相應

【論】問曰。何以但說五眾十二入。不說十八界十二因緣。答曰。應當說。或時誦者忘失。何以知之。佛所說五眾十二入十八界十二因緣事垢凈。五眾十八界十二入十二因緣名為事。不定是垢不定是凈。是中或有結使生。或有善法生。如田定能生物隨種皆生。眾界入十二因緣是為事。六波羅蜜乃至一切種智是為凈種。所以不說垢者。是菩薩結使已薄不以自惱。是故不說。又菩薩智慧深入解諸法空。無諸煩惱但集諸功德。以是故應說十八界十二因緣。如色等事中不應有薩婆若合。所以者何。是薩婆若三世中不可得故。色等事中亦不可得。是皆世間因緣和合無有定性

【經】復次舍利弗。菩薩摩訶薩行般若波羅蜜。檀波羅蜜不與薩婆若合。檀波羅蜜不可見故。乃至般若波羅蜜亦如是。四念處不與薩婆若合。四念處不可見故。乃至八圣道分亦如是

【論】問曰。五眾等是世間法。可不與薩婆若合。六波羅蜜云何不與合。答曰。六波羅蜜有二種。一者世間。二者出世間。為世間檀波羅蜜故說不與合。出世間檀波羅蜜應與合。復次菩薩行六波羅蜜。漏結未盡。不得與佛薩婆若合。復次佛說六波羅蜜空尚不可見。何況與薩婆若合。三十七品亦如是。問曰。是六波羅蜜雜有道俗故。三十七品趣涅槃道云何不合。答曰。三十七品是二乘法但為涅槃。菩薩為佛道。是故不合。問曰。摩訶衍品中有三十七品。亦是菩薩道。云何不與薩婆若合。答曰。有菩薩以著心故。行三十七品多回向涅槃。是故佛說不合

【經】佛十力乃至十八不共法不與薩婆若合。佛十力乃至十八不共法不可見故。舍利弗。菩薩摩訶薩如是習應。是名與般若波羅蜜相應

【論】釋曰。是十力乃至十八不共法。雖是妙法為薩婆若故行。以菩薩漏結未盡故。不應與薩婆若合。復次佛十力等法有三種。一者菩薩所行雖未得佛道漸漸修習。二者佛所得而菩薩憶想分別求之。三者佛心所得。上二種不應與合。下一種雖可合而菩薩未得。是故不合。復次空故不可見。不可見故不合。是以皆言不可見故

【經】復次舍利弗。菩薩摩訶薩行般若波羅蜜。佛不與薩婆若合。薩婆若不與佛合。菩提不與薩婆若合。薩婆若不與菩提合

【論】問曰。菩薩及菩薩法。可不與薩婆若合。云何佛及菩提復不與合。答曰。佛是人。薩婆若是法。人是假名。法是因緣。眾生乃至知者見者無故佛亦無。眾生中尊上第一是名為佛。是故不合。復次得薩婆若故名為佛。若佛得薩婆若。先以是佛不須薩婆若。若非佛得薩婆若者。何以言佛得薩婆若。以是故和合因緣生不得言先后。復次離佛無薩婆若離薩婆若無佛。得薩婆若故名佛。佛所有故名薩婆若。問曰。佛是人故可不與合。菩提是無上道云何不合。答曰。菩提名為佛智慧。薩婆若名為佛一切智慧。十力智為菩提。第十一如實智名為薩婆若。二智不得一心中生。復次是十力等諸佛法及佛菩提。皆是菩薩憶想分別非實。唯佛所得薩婆若是實。今此菩提是菩薩菩提。是心中虛妄未實。云何與薩婆若合。復次此經中佛自說不合因緣

【經】何以故。佛即是薩婆若。薩婆若即是佛。菩提即是薩婆若。薩婆若即是菩提。舍利弗。菩薩摩訶薩行般若波羅蜜。如是習應。是名與般若波羅蜜相應。復次舍利弗。菩薩摩訶薩行般若波羅蜜。不習色有不習色無。受想行識亦如是。不習色有常不習色無常。受想行識亦如是。不習色苦不習色樂。受想行識亦如是。不習色我不習色非我。受想行識亦如是。不習色寂滅不習色非寂滅。受想行識亦如是。不習色空不習色非空。受想行識亦如是。不習色有相不習色無相。受想行識亦如是。不習色有作不習色無作。受想行識亦如是。是菩薩摩訶薩行般若波羅蜜時。不作是念。我行般若波羅蜜。不行般若波羅蜜。非行非不行般若波羅蜜。舍利弗。菩薩摩訶薩如是習應。是名與般若波羅蜜相應

【論】釋曰。若菩薩觀五眾非有非無。于是亦不著。爾時與般若波羅蜜相應。所以者何。一切世間著二見。若有若無。順生死流者多著有。逆生死流者多著無。我見多者著有。邪見多者著無。復次四見多者著有。邪見多者著無。二毒多者著有。無明多者著無。不知五眾因緣集生著有。不知集者著無。近惡知識及邪見外書故墮斷滅無罪福。中無見者著無。余者著有。或有眾生。謂一切皆空心著是空。著是空故名為無見。或有眾生。謂一切六根所知法皆有。是為有見。愛多者著有見見多者著無見。如是等眾生著有見無見。是二種見虛妄非實破中道。譬如人行狹道一邊深水一邊大火二邊俱死。著有著無二事俱失。所以者何。若諸法定實有則無因緣。若從因緣和合生。是法無自性。若無自性即是空。若無法是實則無罪福。無縛無解亦無諸法種種之異。復次有見者與無見者相違。相違故有是非。是非故共諍。有諍故起諸結使。結使故生業。生業故開惡道門。實相中無有相違是非斗諍。復次著有者事若無常則生憂惱。若著無者作諸罪業死墮地獄受苦。不著有無者無有如是等種種過失。應舍是則得實。復次是五眾若常若無常是事不然。所以者何。若五眾常則無生無滅。無生無滅故則無罪福。無罪福故則無善惡果報。世間如涅槃不壞相。如是妄語誰當信者。現見死亡啼哭。是則眾生無常。如草木雕落華果磨滅。是則外物無常。大劫盡時一切都滅。是為大無常。如是等種種因緣。如是五眾常不可得。復次無常破常。不應以無常為是。所以著何。若諸法無常相念念皆滅。則六情不能取六塵。所以者何。內心外塵。俱無住故。不應得緣不應得知。亦無修習因緣果報。因緣多故果報亦多。此事不應得。又以有常見與無常見共諍。如是等種種因緣。五眾無常則不可得苦樂。我非我若空若實。有相無相。有作無作。此義如先處處說。五眾寂滅者。因緣生故無性。無性故寂滅。寂滅故如涅槃。三毒熾然故不寂滅。無常火然故不寂滅。不著三毒。實相故不寂滅。三毒各各分別相故不寂滅。此義先未說故今是中說。若菩薩摩訶薩。能如是離二邊行中道。行般若波羅蜜亦不著。所以者何。菩薩不可得。般若波羅蜜亦不可得。故不行般若波羅蜜亦不著。所以者何。余諸凡夫不能如菩薩觀諸法實相。云何當言我不行般若波羅蜜。行不行亦不著。二俱過故。是名與般若波羅蜜相應相

【經】復次舍利弗。菩薩摩訶薩不為般若波羅蜜故行般若波羅蜜。不為檀波羅蜜尸羅波羅蜜羼提波羅蜜毗梨耶波羅蜜禪波羅蜜故行般若波羅蜜。不為阿鞞跋致地故行般若波羅蜜。不為成就眾生故行般若波羅蜜。不為凈佛世界故行般若波羅蜜。不為佛十力四無所畏四無礙智十八不共法故行般若波羅蜜。不為內空故行般若波羅蜜不為外空內外空空空大空第一義空有為空無為空畢竟空無始空散空性空諸法空自相空不可得空無法空有法空無法有法空故行般若波羅蜜。不為如法性實際故行般若波羅蜜。何以故。是菩薩摩訶薩行般若波羅蜜時。不壞諸法相故。如是習應。是名與般若波羅蜜相應

【論】問曰。六波羅蜜乃至如法性實際此是佛法。菩薩若不為是佛法故行般若波羅蜜。更有何法可為行般若波羅蜜。答曰。如佛此中自說諸法無有破壞者。不壞諸法相故。亦不分別是檀是慳乃至是三界是實際。復次有菩薩。于此善法深心系著。以系著故能生罪。為是人故說是六波羅蜜。乃至實際皆空無有自性。如夢如幻汝莫生著。真菩薩不為是故行。有菩薩心無所著。行六波羅蜜乃至實際。為是人故說為是事故行般若波羅蜜。如后品中說。為具足六波羅蜜。乃至為教化眾生。凈佛世界故行般若波羅蜜

【經】復次舍利弗。菩薩摩訶薩行般若波羅蜜。不為如意神通故行般若波羅蜜。不為天耳故。不為他心智故。不為宿命智故。不為天眼故。不為漏盡神通故。行般若波羅蜜。何以故。菩薩摩訶薩行般若波羅蜜。尚不見般若波羅蜜。何況見菩薩神通。舍利弗。菩薩摩訶薩如是行。是名與般若波羅蜜相應

【論】問曰。先說禪波羅蜜中已具說五神通。今何以復重說。答曰。彼中總相說不列名字。此中別相說。復次功德果報。所謂五神通菩薩得是五神通。廣能利益眾生。復次雖有慈悲般若波羅蜜。無五神通者如鳥無兩翼不能高翔。如健人無諸器杖而入敵陣。如樹無華果無所饒益。如枯渠無水無所潤及。以是故重說五神通。及余無量佛法中別說無咎。問曰。若爾者。佛何以言莫為五神通故行般若波羅蜜。答曰。多有無方便菩薩。得五神通輕余菩薩心生憍高。為是故說。所以者何。菩薩于般若波羅蜜諸佛之母尚不著。何況五神通

【經】復次舍利弗。菩薩摩訶薩行般若波羅蜜。不作是念。我以如意神通飛到東方。供養恭敬如恒河沙等諸佛。南西北方四維上下亦如是。復次舍利弗。菩薩摩訶薩行般若波羅蜜。不作是念。我以天耳聞十方諸佛所說法。不作是念。我以他心智當知十方眾生心所念。不作是念。我以宿命通知十方眾生宿命所作。不作是念。我以天眼見十方眾生死此生彼。舍利弗。菩薩摩訶薩如是行。是名與般若波羅蜜相應。亦能度無量阿僧祇眾生

【論】釋曰。先雖說五神通名。今此中說其功用。問曰。菩薩何以故不作是念。我以如意神通飛到十方。供養恭敬如恒河沙等諸佛。答曰。已拔我見根本故。已摧破憍慢山故。善修三解脫門三三昧故。佛身雖妙亦入三解脫門。如熱金丸雖見色妙不可手觸。又諸法如幻如化無來無去無近無遠無有定相。如幻化人誰去誰來。不取神通國土此彼近遠相故無咎。若能在佛前住于禪定。變為無量身至十方供養諸佛無所分別。已斷法愛故。余通亦如是。菩薩得是五神通。為供養諸佛故。變無量身顯大神力。于十方世界三惡趣中度無量眾生。如往生品中說

【經】舍利弗。菩薩摩訶薩能如是行般若波羅蜜。惡魔不能得其便。世間眾事所欲隨意。十方各如恒河沙等諸佛。皆悉擁護是菩薩。令不墮聲聞辟支佛地。四天王天乃至阿迦尼吒天。皆亦擁護是菩薩不令有礙。是菩薩所有重罪現世輕受。何以故。是菩薩摩訶薩用普慈加眾生故。舍利弗。是菩薩摩訶薩如是行。是名與般若波羅蜜相應

【論】釋曰。今贊是菩薩。如上行般若波羅蜜得大功德是名菩薩。智慧功力果報得此五利。問曰。魔是欲界主。菩薩是人肉眼不得自在。云何不能得其便。答曰。如此中佛自說。諸佛諸大天擁護故。復次是菩薩行畢竟不可得自相空故。于一切法中皆不著。不著故無違錯。無違錯故魔不能得其便。譬如人身不瘡雖臥毒屑中毒亦不入。若有小瘡則死無疑。又是菩薩于諸佛中心不著。于諸魔中心不嗔。是故魔不得便。復次菩薩深入忍波羅蜜慈三昧故。一切外惡不能中傷。所謂水火刀兵等。世間眾事者資生所須。所謂治生諧偶。種蒔果樹曠路作井安立客舍如法理事皆得如意。若欲造立塔寺作大福德。若作大施。若欲說法教度眾生皆得如意。如是等世間眾事若大若小皆得如法隨意。所以者何。是菩薩世世集無量福德智慧因緣故。復次是菩薩行般若波羅蜜。于一切法中心不著。心不著故結使薄。結使薄故能生深厚善根。深厚善根生故所愿如意。復次是菩薩行般若波羅蜜故。諸大天皆敬念是菩薩贊嘆稱揚其名。諸龍鬼等聞諸天稱說。亦來助成其事。是故世間眾事皆得如意。復次是菩薩為諸佛所念。威德所加皆得如意。問曰。十方諸佛心等。何以偏念是菩薩。答曰。是菩薩智慧功德大故。諸佛心雖平等。法應念是菩薩以勸進余人。又是菩薩得佛智慧氣分故。別知善惡賞念好人無過于佛。是故佛念。復次佛念不欲令墮聲聞辟支佛故。所以者何。入空無相無作。以佛念故而不墮落。譬如魚子母念故得生不念則壞。諸大天擁護者。不欲令失其所行。諸天效佛念故又諸天以菩薩行般若波羅蜜。都無所著不樂世樂。但欲教化眾生故住于世間。知其尊貴故念。所有重罪者。先世重罪應入地獄。以行般若波羅蜜故現世輕受。譬如重囚應死有勢力者護則受鞭杖而已。又如王子雖作重罪以輕罰除之。以是王種中生故。菩薩亦如是。能行是般若波羅蜜得實智慧故。即入佛種中生。佛種中生故雖有重罪云何重受。復次譬如鐵器中空故在水能浮中實則沒。菩薩亦如是。行般若波羅蜜智慧心虛故不沒重罪。凡人無智慧故沉沒重罪。復次佛此中自說因緣所以得五功德者。用普慈加眾生故。問曰。先言行般若波羅蜜故具五功德。今何以言用普慈加眾生故。答曰。能生無量福無過于慈。是慈因般若波羅蜜生。得無量利益。復次惡魔不得便。諸佛所念重罪今世輕受。是般若波羅蜜力。世間眾事所欲隨意諸天擁護是大慈力。復次有二種緣。一者眾生。二者法。是菩薩若緣眾生則是慈心。若緣法則是行般若波羅蜜。是慈從般若波羅蜜生。隨順般若波羅蜜教。是故說慈無咎

【經】復次舍利弗。菩薩摩訶薩行般若波羅蜜時。疾得諸陀羅尼門諸三昧門。在所生處常值諸佛。乃至得阿耨多羅三藐三菩提。初不離見佛。舍利弗。菩薩摩訶薩如是習應。是名與般若波羅蜜相應

【論】釋曰。陀羅尼三昧門如先說。疾得者。福德因緣故心柔軟。行深般若波羅蜜故智慧心利。以是故疾得。如上說五功德故疾得。所生處常值諸佛者。是菩薩除諸佛母般若波羅蜜。其余一切眾事皆不愛著。是以在所生處常值諸佛。如人常喜斗諍生還活地獄。復執刀杖共相加害。淫欲多故常受胞胎又作淫鳥。嗔恚多故還生毒獸蛇虺之屬。愚癡多者如燈蛾赴火地中隱蟲等。是諸菩薩愛敬于佛及實相般若波羅蜜。及修念佛三昧業故。所生處常值諸佛。復次如先菩薩愿見諸佛中說。終不離見佛者。又人雖一世見佛更不復值。如毗婆尸佛時。王師婆羅門雖得見佛及僧。而惡口毀呰言。此人等如畜生不別好人見我不起。以是罪故經九十一劫墮畜生中。復次深念佛故終不離佛。世世善修念佛三昧故。不失菩薩心故。作不離佛愿。愿生在佛世故。種值佛業緣常相續不斷故。乃至阿耨多羅三藐三菩提。終不離見佛。問曰。此是果報事。云何說與般若波羅蜜相應。答曰。般若波羅蜜相應故值佛。或時果中說因故。相應有二種。一者心相應。二者應菩薩行。所謂生好處值遇諸佛。常聞法正憶念。是名相應

【經】復次舍利弗。菩薩摩訶薩行般若波羅蜜時。不作是念。有法與法若合若不合。若等若不等。何以故。是菩薩摩訶薩不見是法與余法若合若不合若等若不等。舍利弗。菩薩摩訶薩如是習應。是名與般若波羅蜜相應

【論】釋曰。一切法無有法與法共合者。何以故。諸法無少分合故。譬如二指有四方。其一方合三方不合。不合多故。何以不名為不合。問曰。以有合處故名為合。云何言不合。答曰。合處不為指是指分。但是指分更無指法。以二指相近故。假名為合更無合法。復次色香味觸總名為指。但觸有合力余三無合。以是故不得言指合。復次如異類同處不名為合相。各異故。諸法亦爾。地相地中水相水中火相火中。如是性異不名為合。以是故言無有法與法合。若合若不合等者。一切法一相故名等。以皆是有相皆是無常相。皆是苦相。皆是空無我相。皆是不生不滅相。事無異故名為等。不等者。各各別相故。如色相無色相堅相濕相。如是等各異不同。是名不等。菩薩不見等與不等。何以故。一切法無故。自性空故無法。無法故不可見。不可見故無等不等。等與合是習相應。不合不等是不相應。問曰。何以不說相應竟然后贊嘆。答曰。聽者厭懈是故佛贊嘆果報功德。聞者心得悅樂故

【經】復次舍利弗。菩薩摩訶薩行般若波羅蜜。不作是念。我當疾得法性若不得。何以故。法性非得相故。舍利弗。菩薩摩訶薩如是習應。是名與般若波羅蜜相應

【論】釋曰。法性者諸法實相。除心中無明諸結使。以清凈實觀得諸法本性。名為法性。性名真實。以眾生邪觀故縛正觀故解。菩薩不作是念。我疾得法性。何以故。法性無相無有遠近。亦不言我久久當得。何以故。法性無遲無久。法性義如如法性實際義中說

【經】復次舍利弗。菩薩摩訶薩行般若波羅蜜時。不見有法出法性者。如是習應。是名與般若波羅蜜相應

【論】釋曰。無明等諸煩惱。入一切法中故。失諸法自性。自性失故皆邪曲不正。圣人除卻無明等。諸法實性還得明顯。譬如陰云覆虛空清凈性。除陰云則虛空清凈性現。若有法無明不入者。是則出于法性。但是事不然。無有法出無明者。是故菩薩不見是法出法性者。譬如眾流皆歸于海。如粟散小王皆屬轉輪圣王。如眾小明皆屬于日

【經】復次舍利弗。菩薩摩訶薩行般若波羅蜜時。不作是念。法性分別諸法。如是習應。是名與般若波羅蜜相應

【論】問曰。何以故不作是念。法性分別諸法。答曰。為著法性貴于法性。以是因緣生諸結使。是故不作是念。問曰。若法性空一相無相。云何分別諸法。答曰。得是法性滅無明等諸煩惱。破諸法實相者。然后心清凈智慧明了知諸法實。隨法性者為善。不隨法性者為不善。如婆蹉梵志問佛。世尊。天地間有善惡好丑不。佛言有。婆蹉言。我久歸命佛。愿為我善說。佛言。有三種惡三種善。十種惡十種善。所謂貪欲是惡。除貪是善。嗔恚愚癡是惡。除恚癡是善。殺生是惡。除殺生是善。乃至邪見是惡。除邪見是善。能如實分別善惡。是我弟子入于法性。名為得道

【經】復次舍利弗。菩薩摩訶薩行般若波羅蜜時。不作是念。是法能得法性若不得。何以故。是菩薩不見用是法能得法性若不得。舍利弗。菩薩摩訶薩如是習應。是名與般若波羅蜜相應

【論】釋曰。云何得法性行八圣道分得諸法實相。所謂涅槃是名得法性。復次性名諸法實相。法名般若波羅蜜。菩薩不作是念。行般若波羅蜜得是諸法性。何以故。般若波羅蜜及諸法性。是二法無有異。皆畢竟空故。云何以般若波羅蜜得達法性

【經】復次舍利弗。菩薩摩訶薩行般若波羅蜜時。法性不與空合。空不與法性合。如是習應。是名與般若波羅蜜相應

【論】釋曰。菩薩不觀法性是空。不觀空是法性。行空得法性。緣法性得空。以是故無異。所以者何。是二畢竟空故

【經】復次舍利弗。菩薩摩訶薩行般若波羅蜜時。眼界不與空合。空不與眼界合。色界不與空合。空不與色界合。眼識界不與空合。空不與眼識界合。乃至意界不與空合。空不與意界合。法界不與空合。空不與法界合。意識界不與空合。空不與意識界合。是故舍利弗。是空相應名為第一相應

【論】釋曰。眼界不與空合空不與眼界合者。眼是有。空是無。空有云何合。復次菩薩種種因緣分別。散滅是眼眼則空。空無眼名因本故有。眼空空亦無。分別是眼空是非眼空。是則眼不與空合。又空不從眼因緣生。何以故。是二法本自空故。乃至意識界亦如是。問曰。此中何以不說五眾等諸法但說十八界。答曰。應說或時誦寫者忘失。復有人言。若說十八界則攝一切法。有眾生于心色中錯。心法中不錯。應聞十八界得度。是故但說十八界。問曰。何以名為第一相應。答曰。空是十方諸佛深奧之藏。唯一涅槃門更無余門。能破諸邪見戲論。是相應不可壞不可破。是故名為第一。復次佛自說第一因緣。所謂

【經】舍利弗。空行菩薩摩訶薩不墮聲聞辟支佛地。能凈佛土成就眾生。疾得阿耨多羅三藐三菩提。舍利弗。諸相應中般若波羅蜜相應為最第一。最尊最勝最妙為無有上。何以故。是菩薩摩訶薩行般若波羅蜜相應。所謂空無相無作。當知是菩薩如受記無異。若近受記。舍利弗。菩薩摩訶薩如是相應者。能為無量阿僧祇眾生作益厚。是菩薩摩訶薩亦不作是念。我與般若波羅蜜相應。諸佛當授我記。我當近受記。我當凈佛土我得阿耨多羅三藐三菩提。當轉法輪。何以故。是菩薩摩訶薩不見有法出法性。亦不見有法行般若波羅蜜。亦不見有法諸佛授記。亦不見有法得阿耨多羅三藐三菩提。何以故。菩薩摩訶薩行般若波羅蜜時。不生我相眾生相乃至知者見者相。何以故。眾生畢竟不生不滅故。眾生無有生無有滅。若法無有生相滅相。云何是法當行般若波羅蜜。如是舍利弗。菩薩摩訶薩不見眾生故。為行般若波羅蜜。眾生不受故。眾生空故。眾生不可得故。眾生離故。為行般若波羅蜜。舍利弗。菩薩摩訶薩于諸相應中為最第一相應。所謂空相應。是空相應勝余相應。菩薩摩訶薩如是習空。能生大慈大悲。菩薩摩訶薩習是相應。不生慳心。不生犯戒心。不生嗔心。不生懈怠心。不生亂心。不生無智心

【論】釋曰。不墮聲聞辟支佛地者。空相應有二種。一者但空。二者不可得空。但行空墮聲聞辟支佛地。行不可得空空亦不可得。則無處可墮。復有二種空。一者無方便空墮二地。二者有方便空則無所墮。直至阿耨多羅三藐三菩提。復次本有深悲心入空則不墮。無大悲心則墮。如是等因緣不墮二地。能凈佛世界成就眾生者。菩薩住是空相應中無所復礙。教化眾生令行十善道及諸善法以眾生行善法因緣故佛土清凈。以不殺生故壽命長。以不劫不盜故。佛土豐樂應念即至。如是等眾生行善法則佛土莊嚴。問曰。教化眾生則佛土凈。何以別說。答曰。眾生雖行善。要須菩薩行愿回向方便力因緣故。佛土清凈。如牛力挽車要須御者乃得到所至處。以是故別說。疾得者行是空相應無有障礙。則能疾得阿耨多羅三藐三菩提。問曰。先說空相應。今說般若波羅蜜相應。后說無相無作相應。有何差別。答曰。有二種空。一者般若空。二者非般若空。先言空相應。聽者疑謂一切空。故說是般若波羅蜜空。復有人疑。但言空第一。無相無作非第一耶。是故說空無相無作相應亦是第一。何以故。空則是無相。若無相則是無作。如是為一名字為別。最上故言尊。破有故言勝。得是相應不復樂余。是為最妙。如一切眾生中佛為無上。一切法中涅槃無上。一切有為法中善法習相應為無上。余義如贊般若品中說。問曰。若能行如是空相應便應受記。云何言如受記無異若近受記。答曰。是菩薩新行道肉身未得無生法忍。未得般舟三昧。但以智慧力故。能如是分別深入空。佛贊其入空功德故。言如受記無異。有三種菩薩得受記者。如受記者近受記者得受記者。如阿毗跋致品中說。三種如此中說。問曰。如此說相應第一無上。云何不與受記。答曰。余功德方便禪定等未集但有智慧。是故未與受記。復次是菩薩雖復利根智慧。余功德未熟故。聞現前受記或生憍慢。是故未與受記。所以贊嘆者。欲以勸進其心。利根者行是空相應。如受記無異。鈍根者行是空相應。若近受記。令眾生常安隱得涅槃。是名利益。復有二種利益。一者離苦。二者與樂。復有二種。滅眾生身苦心苦。復有三種。天樂人樂涅槃樂。復有三種。離三界入三乘。如是菩薩摩訶薩無量阿僧祇利益眾生。眾生義如先說。世人有大功勛則生憍心求其報賞。以求報故則為不凈。菩薩則不然。雖與般若波羅蜜相應利益無量眾生。無我心無憍慢故不求功報。如地雖利物功重不求其報。以是故說。是菩薩不作是念。我與般若相應。諸佛當受我記若近受記。我當凈佛土得無上道轉法輪。轉法輪義如先說。問曰。何等法出法性。答曰。此中佛說。所謂行般若波羅蜜者。行般若波羅蜜者即是菩薩。知者見者即是眾生。法性中眾生變為法性以是故菩薩自不生高心。不從眾生求恩分。不見諸佛與受記。如菩薩空佛亦如是。如行者空得阿耨多羅三藐三菩提者亦空。何以故。佛自說菩薩摩訶薩行般若波羅蜜。不生眾生相乃至知者見者相。菩薩行般若波羅蜜。尚不生法相。何況眾生相。何以故。佛自說因緣。是眾生畢竟不生。不生故不滅。若法不生不滅即是法性相。法性即是般若波羅蜜。云何般若波羅蜜行般若波羅蜜。菩薩不受眾生者不受神但有虛妄計我。眾生空者。眾生法無所有故。眾生不可得者。以實智求索不可得故。眾生離者。一切法自相離故。一切離自相者。如火離熱相等。如相空中廣說。第一相應勝余相應如上說。菩薩行是眾生空法空深入空相應。憶本愿度眾生。見眾生狂惑顛倒于空事中種種生著。即生大悲心。我雖知是事余者不知。以教化故生大慈大悲。亦能常不生破六波羅蜜法。所以者何。初發心菩薩行六波羅蜜。以六惡雜行故六波羅蜜不增長。不增長故不疾得道。今知諸法相拔是六惡法根本。所以者何。菩薩知布施為善。慳心不善。能墮餓鬼貧窮中知慳貪。如是自惜其身著世間樂故還生慳心。是菩薩輕物能施重物不能。外物能內物不能。以著我著受者以取相著財物。以是故破檀波羅蜜。雖有所施而不清凈。是菩薩行空相應故不見我。亦不見世間樂。云何生著而破檀波羅蜜。問曰。若不見我不見世間樂。故不破亦應不見檀。云何行布施。答曰。是菩薩雖不見布施。以清凈空心布施作是念。是布施空無所有。眾生須故施與。如小兒以土為金銀。長者則不見是金銀。便隨意與竟無所與。余五法亦如是。以是故雖同空破慳而不破檀。舍利弗。菩薩摩訶薩住是空相應中。能常不生是六惡心

大智度論卷第三十七大智度論釋往生品第四之上(卷三十八)

　　　　圣者龍樹造


　　　　后秦龜茲國三藏鳩摩羅什譯


【經】舍利弗白佛言。世尊菩薩摩訶薩行般若波羅蜜。能如是習相應者。從何處終來生此間。從此間終當生何處。佛告舍利弗。是菩薩摩訶薩行般若波羅蜜。能如是習相應者。或從他方佛國來生此間。或從兜率天上來生此間。或從人道中來生此間。舍利弗。從他方佛國來者。疾與般若波羅蜜相應。與般若波羅蜜相應故。舍身來生此間。諸深法要皆現在前。后還與般若波羅蜜相應。在所生處常值諸佛。舍利弗。有一生補處菩薩。兜率天上終來生是間。是菩薩不失六波羅蜜。隨所生處一切陀羅尼門。諸三昧門疾現在前。舍利弗。有菩薩人中命終還生人中者。除阿毗跋致。是菩薩根鈍不能疾與般若波羅蜜相應。諸陀羅尼門三昧門不能疾現在前

【論】問曰。是般若波羅蜜中眾生畢竟不可得。如上品說。舍利弗如一切眾生不可得。壽者命者乃至知者見者等。眾生諸異名字皆空無實。此中何以問從何所來去至何所上。眾生異名即是菩薩。眾生無故菩薩亦無。又此經中說。菩薩但有名字無有實法。今舍利弗何以作此問。答曰。佛法中有二諦。一者世諦。二者第一義諦。為世諦故說有眾生。為第一義諦故說眾生無所有。復有二種。有知名字相。有不知名字相。譬如軍立密號有知者有不知者。復有二種。有初習行。有久習行。有著者。有不著者。有知他意者。有不知他意者。(雖有言辭知其寄言以宣理)為不知名字相初習行著不知他意者。故說無眾生。為知名字相久習行不著知他意者。故說言有眾生。舍利弗以天眼明見六道眾生生死善惡。于此無疑。但不知從他方無量阿僧祇世界諸菩薩來者故問。有諸大菩薩。從此間終生他方無量阿僧祇佛國。舍利弗天眼所不見故問。復次有聲聞人。見菩薩行六波羅蜜。久住生死中漏未盡故。集種種智慧內外經書。而不證實際未免生老病死。愍而輕之言。此等命終以三毒未盡故當墮何處。如佛說諸凡夫人常開三惡道門。于三善道為客。于三惡處為家。三毒力強。過去世無量劫罪業積集而不取涅槃。將受眾苦甚可惑之。如是等小乘人輕愍是菩薩。舍利弗于一切聲聞中為第一大法將。知有是事。欲令眾生起敬心于菩薩故問。佛以三事答。一從他方佛國來生。二從兜率天上來。三從人道中來。問曰。如從他方佛國來者。以遠故舍利弗不知。兜率天上人道中來者何以不知。答曰。舍利弗不知他方佛國來者故問。佛為如所應分別答有三處來。問曰。世間有六道。何以故。于天中別說兜率天來。人道中不分別處所。他方佛國來者。亦不分別天道人道。答曰。六趣中三是惡道。惡道中來受苦因緣。心鈍故不任得道。是故不說。問曰。三惡道中來亦有得道者。如舍利弗大弟子牛足比丘。五百世牛中生。末后得人身足猶似牛。而得阿羅漢道。復有摩偷婆尸他比丘。五百世生獼猴中。末后得人身得三明六神通阿羅漢猶好跳躑。以有余習故。如是等皆得道。何以言不任。答曰。雖有得者少不足言。又此人先世深種涅槃善根。小有謬錯故墮惡道中。償罪既畢涅槃善根熟故得成道果。此中不說聲聞道。但為得阿耨多羅三藐三菩提。前身后身次第。譬如從垢心起不得次第入無漏。中間必有善有漏心。以無漏心貴故。言于三惡道出不任次第得阿耨多羅三藐三菩提心。天人阿修羅則不然。下三天結使利而深。上二天結使深而不利。兜率天結使不深不利。所以者何。常有菩薩說法故。是故不說余處。或有少故不說。色界諸天得道者不復來下。未得道者樂著禪味故不下。以著味故智慧亦鈍。是故不說。阿修羅同下二天故不說。他方佛國來者。從諸佛前來生是間諸根猛利。所以者何。除無量阿僧祇劫罪故。又遇諸佛隨心教導故。如刀得好石則利。又常聞誦正憶念般若波羅蜜故利。如是等因緣則菩薩心利。人中來者此間佛弟子。聽般若波羅蜜集諸功德。舍身還生是間。或于異國土雖無有佛值遇佛法。聽受書寫正憶念。隨力多少修福德智慧。是人諸根雖鈍堪受般若波羅蜜。以不見現在佛故心鈍。他方佛國來者利根故。修行般若波羅蜜疾得相應。以相應故常值諸佛。值佛因緣如先說。問曰。兜率天上。何以但說一生補處。不說二生三生。答曰。人身罪結煩惱處所。唯大菩薩處之則無染累。如鵝入水水不令濕。如是菩薩一切世間法所不能著。所以者何。佛自說因緣。不失六波羅蜜諸陀羅尼門諸三昧門。疾現在前。是菩薩于是世界應利益眾生。其余菩薩分布十方。譬如大智慧人已在一處。其余大智則至異處。是故不說。復次有人言。但說大者不限于小。復次余天中來生者余處當廣說。人中死人中生者。不如上二處。何以故。以人身地大多故。身重心鈍。以心心數法隨身強弱故。又諸業結使因緣生故。彼二處來者是法身菩薩。變身無量以度眾生。故來生是間。人道中者皆是肉身。問曰。阿毗跋致菩薩不以結業受身。何以故人道中說。答曰。來生此間得阿毗跋致。未舍肉身故。以鈍根故。諸陀羅尼三昧門不疾現在前不疾現在前故不疾與般若相應

【經】舍利弗。汝所問菩薩摩訶薩與般若波羅蜜相應。從此間終當生何處者。舍利弗。此菩薩摩訶薩從一佛國至一佛國。常值諸佛終不離佛。舍利弗。有菩薩摩訶薩。不以方便入初禪乃至第四禪。亦行六波羅蜜。是菩薩摩訶薩得禪故生長壽天。隨彼壽終來生是間。得人身值諸佛。是菩薩諸根不利。舍利弗。有菩薩摩訶薩。入初禪乃至第四禪。亦行般若波羅蜜。不以方便故舍諸禪生欲界。是菩薩諸根亦鈍。舍利弗。有菩薩摩訶薩。入初禪乃至第四禪。入慈心乃至舍。入虛空處乃至非有想非無想處。修四念處乃至八圣道分。行十力乃至大慈大悲。是菩薩用方便力不隨禪生。不隨無量心生。不隨四無色定生。在所有佛處于中生。常不離般若波羅蜜行。如是菩薩賢劫中當得阿耨多羅三藐三菩提

【論】問曰。舍利弗今問前世后世。佛何以故前世中三種答。后世中廣分別。答曰。人以肉眼不見過去未來故。而生邪疑。雖疑二處而未來世當受故廣分別。譬如已滅之火不復求救。但多方便防未來火。又如治病已滅之病不復加治。但治將生之病。復次佛無量辯才自恣。舍利弗所問雖少佛廣為其說。如問與般若波羅蜜相應一事。而佛種種分別。如貧者從大富好施者乞。所乞雖少所與甚多。佛亦如是。有無量無漏佛法具足之富。以大慈悲好行施惠。因舍利弗少問故。佛為大眾廣分別說。復次是般若波羅蜜中種種因緣譬喻多說空法。有新發意者。取空相著是空法。于生死業因緣中生疑。若一切法畢竟空。無來無去無出無入相。云何死而有生。現在眼見法尚不應有。何況死后余處生。不可見而有。如是等種種邪疑顛倒心為斷。是故佛種種因緣廣說有死有生。問曰。無有死生因緣。何以故。人死歸滅。滅有三種。一者火燒為灰。二者蟲食為糞。三者終歸于土。今但見其滅。不見更有出者受于后身。以不見故則知為無。答曰。若汝謂身滅便無者。云何有眾生先世所習憂喜怖畏等。如小兒生時或啼或笑。先習憂喜故。今無人教而憂喜續生。又如犢子生知趣乳。豬羊之屬其生未幾。便知有牝牡之合。子同父母好丑貧富聰明闇鈍各各不同。若無先世因緣者不應有異。如是等種種因緣知有后世。又汝先言不見別有去者。人身中非獨眼根能見。身中六情各有所知。有法可聞可嗅可味可觸可知者。可聞法尚不可見。何況可知者。有生有死法亦可見亦可知。汝肉眼故不見。天眼者了了能見。如是人從一房出入一房。舍此身至后身亦如是。若肉眼能見者。何用求天眼。若爾者天眼肉眼愚圣無異。汝以畜生同見。何能見后世可知者。如人死生。雖無來去者而煩惱不盡故。于身情意相續更生身情意。身情意造業亦不至后世。而從是因緣更生受后世果報。譬如乳中著毒。乳變為酪。酪變為酥。乳非酪酥。酪酥非乳。乳酪雖變而皆有毒。此身亦如是。今世五眾因緣故更生后世。五眾行業相續不異故而受果報。又如冬木。雖未有花葉果實。得時節會則次等而出。如是因緣故知有死生。復次現世有知宿命者。如人行疲極睡臥覺已憶所經由。又一切圣人內外經書皆說后世。復次現世不善法動發過重。生嗔恚嫉妒疑悔。內惱故身則枯悴顏色不悅。惡不善法受害如是。何況起身業口業。若生善法凈信業因緣。心清凈得如實智慧。心則歡悅身得輕軟顏色和適。以有苦樂因緣故有善不善。今定有善不善故。當知必有后世。但眾生肉眼不見。智慧薄故而生邪疑。雖修福事所作淺薄。譬如藥師為王療病。王密為起宅而藥師不知。既歸見之乃悔不加意盡力治王。復次圣人說今現在事實可信故。說后世事亦皆可信。如人夜行崄道導師授手。知可信故則便隨逐。比智。及圣人語可知定有后世。汝以肉眼重罪比智薄故又無天眼。既自無智又不信圣人語。云何得知后世。復次佛法中諸法畢竟空。而亦不斷滅。生死雖相續亦不是常。無量阿僧祇劫業因緣雖過去。亦能生果報而不滅。是為微妙難知。若諸法都空者。此品中不應說往生。何有智者前后相違。若死生相實有。云何言諸法畢竟空。但為除諸法中愛著邪見顛倒故。說畢竟空。不為破后世故說。汝無天眼明故疑后世。欲自陷罪惡。遮是罪業因緣故。說種種往生。佛法不著有不著無。有無亦不著。非有非無亦不著。不著亦不著。如是人則不容難。譬如以刀斫空終無所傷。為眾生故。隨緣說法自無所著。以是故中論中說

　一切諸法實　　一切法虛妄
　諸法實亦虛　　非實亦非虛
　涅槃際為真　　世間際亦真
　涅槃世無別　　小異不可得　

是為畢竟空相。畢竟空不遮生死業因緣。是故說往生。問曰。若般若波羅蜜一相所謂無相。云何與般若相應。從一佛國至一佛國常值諸佛。答曰。般若波羅蜜攝一切法。譬如大海。以是故不應作難。復次汝自說般若波羅蜜一相無相。若無相云何有難。汝則無相中取相。是事不然。復次因般若波羅蜜故。行念佛三昧等諸善法生值諸佛。復次行般若波羅蜜者。深入大悲如慈父見子。為無所直物故死。父甚愍之。此兒但為虛誑故死。諸佛亦如是。知諸法畢竟空不可得。而眾生不知。眾生不知故于空法中深著。著因緣故墮大地獄。是故深入大悲。以大慈悲因緣故得無量福德。得無量福德故生值諸佛。從一佛國至一佛國。是菩薩從此間死彼間生。彼間死復至彼間生。如是乃至得佛終不離佛譬如有福之人從一大會至一大會。或有是間死彼間生。于彼以五神通力故。從一佛國至一佛國。供養諸佛度脫眾生。是初菩薩。佛國者。十方如恒河沙等諸三千大千世界。是名一佛土。諸佛神力雖能普遍自在無礙。眾生度者有局。諸佛現在者。佛現在其佛國土中者。第二菩薩無方便入初禪。乃至行六波羅蜜。無方便者入初禪時不念眾生。住時起時亦不念眾生。但著禪味不能與初禪和合行般若波羅蜜。是菩薩慈悲心薄故功德薄少。功德薄少故為初禪果報所牽生長壽天。復次不能以初禪福德與眾生共回向阿耨多羅三藐三菩提。如是等無量無方便義。長壽天者。非有想非無想處。壽八萬大劫。或有人言。一切無色定通名長壽天。以無形不可化故。不任得道。常是凡夫處故。或說無想天名為長壽。亦不任得道故。或說從初禪至四禪。除凈居天皆名長壽。以著味邪見不能受道者還生人間。值佛者。以本發阿耨多羅三藐三菩提心故。或于禪中集諸福德。所以者何。彼間著味善心難生故。如經中說。如佛問比丘甲頭土多地上土多。諸比丘言。地土甚多不可為喻。佛言。天上命終還生人中者如甲頭土。墮地獄者如地土。問曰。鈍根者二十二根中何者是。答曰。有人言慧根能觀諸法。以久受著禪味故鈍。有人言信等五根皆助成道法。以受報著味故鈍。有人言。菩薩清凈福德智慧因緣故。十八根皆利。罪故則鈍。眼等六根如法華經說。命根不為老病貧窮等所惱。安隱受樂是為命根利。喜樂等五根了了覺知故言利。復次受樂時知樂無常等過隨逐不生貪欲故利。余受亦如是。信根牢堅深固。難事能信故言利。余亦應如是隨相分別。男根凈者。得陰藏相。不著細滑故。知欲為過是為利。復次三善根利故名為利。菩薩或時于三無漏根不證實際故利。與利相違故鈍。問曰。第三菩薩若能舍禪。云何言無方便。答曰。是菩薩命終時。入不善心舍諸禪定方便。菩薩若入欲界系善心若無記心。而舍諸禪入慈悲心。憐愍眾生作是念。我若隨禪定生。不能廣利益眾生。生欲界者有十處。四天下人六欲天。三惡道菩薩所不生。鈍根者如第二菩薩說。第四菩薩入位得菩薩道。修三十七品。能住十八空乃至大慈大悲。此名方便。上二菩薩但有禪定直行六波羅蜜。以是故無方便。第四菩薩方便力故不隨禪定無量心生。所以者何。行四念處乃至大慈大悲故。命終時憐愍眾生。愿生他方現在佛國。續與般若波羅蜜相應。所以者何。愛樂隨順般若波羅蜜故。問曰。此是何等菩薩。答曰。佛自說跋陀劫中菩薩。或有非跋陀劫中菩薩。但取其大者。問曰。云何名跋陀。云何名劫。答曰。如經說有一比丘問佛言。世尊幾許名劫。佛告比丘。我雖能說汝不能知。當以譬喻可解。有方百由旬城溢滿芥子。有長壽人過百歲持一芥子去。芥子都盡劫猶不澌。又如方百由旬石。有人百歲持迦尸輕軟疊衣一來拂之石盡劫猶不澌。時中最小者六十念中之一念。大時名劫。劫有二種。一為大劫。二為小劫。大劫者如上譬喻。劫欲盡時眾生自然心樂遠離。樂遠離故除五蓋入初禪。是人離生喜樂。從是起已。舉聲大唱言。諸眾生甚可惡者是五欲第一。安隱者是初禪。眾生聞是唱已。一切眾生心皆自然遠離五欲入于初禪。自然滅覺觀入第二禪。亦如是唱。或離二禪三禪亦如是。三惡道眾生自然得善心。命終皆生人中。若重罪者生他方地獄。如泥犁品中說。是時三千大千世界無一眾生在者。爾時二日出乃至七日出。三千大千世界地盡皆燒盡。如十八空中廣說劫生滅相。復有人言。四大中三大有所動作故。有三種劫。或時火劫起燒三千大千世界。乃至初禪四處。或時水劫起漂壞三千大千世界。乃至二禪八處。或時風劫起吹壞三千大千世界。乃至三禪十二住處。是名大劫。小劫亦三種。外三大發故世界滅。內三毒發故眾生滅。所謂饑餓刀兵疾病。復有人言。時節歲數名為小劫。如法華經中說。舍利弗作佛時正法住世二十小劫。像法住世二十小劫。佛從三昧起。于六十小劫中說法華經。是眾小劫和合名為大劫。劫簸秦言分別時節。跋陀者秦言善。有千萬劫過去空無有佛。是一劫中有千佛興。諸凈居天歡喜故名為善劫。凈居天何以知此劫當有千佛。前劫盡已廓然都空。后有大水。水底涌出有千枚七寶光明蓮華。是千佛之相。凈居諸天因是知有千佛。以是故說是菩薩于此劫中得阿耨多羅三藐三菩提

【經】舍利弗。有菩薩摩訶薩。入初禪乃至第四禪。入慈心乃至舍。入空處乃至非有想非無想處。以方便力故不隨禪生。還生欲界若剎利大姓婆羅門大姓居士大家。成就眾生故

【論】問曰。菩薩有二種。一者隨業生。二者得法性身。為度眾生故。種種變化身生三界。具佛功德度脫眾生故。二者之中今是何者。答曰。是菩薩是業因緣生身。所以者何。入諸禪方便力故不隨禪生。法身菩薩變化自在則不大須方便。入禪方便義先已說。問曰。若不隨禪定。何以生于欲界不生他方清凈世界。答曰。諸菩薩行各不同。或有菩薩。于禪轉心生他方佛國。菩薩回心生欲界亦如是。問曰。生他方佛國者。為是欲界非欲界。答曰。他方佛國雜惡不凈者。則名欲界。若清凈者則無三惡道三毒。乃至無三毒之名。亦無二乘之名。亦無女人。一切人皆有三十二相。無量光明常照世間。一念之頃作無量身。到無量如恒河沙等世界。度無量阿僧祇眾生。還來本處。如是世界在地上故不名色界。無欲故不名欲界。有形色故不名無色界。諸大菩薩福德清凈業因緣故。別得清凈世界出于三界。或有以大慈大悲心憐愍眾生故生此欲界。問曰。若命終時舍此禪定。初何以求學。答曰。欲界心狂不定。為柔軟攝心故入禪。命終時為度眾生起欲界心。問曰。若生人中。何以故正生剎利等大家不生余處。答曰。生剎利為有勢力。生婆羅門家為有智慧。生居士家為大富故。能利益眾生。貧窮中自不能利何能益人生欲界天次當說

【經】舍利弗。復有菩薩摩訶薩。入初禪乃至第四禪。入慈心乃至舍。入空處乃至非有想非無想處。以方便力故不隨禪生。或生四天王天處。或生三十三天夜摩天兜率陀天化樂天地化自在天。于是中成就眾生。亦凈佛世界常值諸佛

【論】是義同上生天為異。問曰。欲界諸天情著五欲難可化度。菩薩何以生彼而不生人中。答曰。諸天著心雖大。菩薩方便力亦大。如說三十三天上有須浮摩樹林。天中圣天厭舍五欲。在中止住化度諸天。兜率天上恒有一生補處諸菩薩。常得聞法。密跡金剛力士亦在四天王天上。如是等教化諸天

【經】復次舍利弗。有菩薩摩訶薩。行般若波羅蜜。以方便力入初禪。此間命終生梵天處作大梵天王。從梵天處游一佛國至一佛國。在所有諸佛得阿耨多羅三藐三菩提。未轉法輪者勸請令轉

【論】問曰。若隨初禪生有何方便。答曰。雖生而不著味。念佛道憶本愿。入慈心。念佛三昧時與禪和合故。名為方便。問曰。何以故作梵王。答曰。菩薩集福德因緣大故。世世常為物主。乃至生鹿中亦為其王。復次是菩薩本愿欲請佛轉法輪。不應作散天。或時此中三千大千世界。無佛。從一佛國至一佛國。求見初成佛未轉法輪者。所以者何。梵天王法。常應勸請諸佛轉法輪故

【經】舍利弗。有菩薩摩訶薩。三生補處行般若波羅蜜。以方便力入初禪乃至第四禪。入慈心乃至舍。入空處乃至非有想非無想處。修四念處乃至八圣道分。入空三昧無相無作三昧不隨禪生。生有佛處修梵行。若生兜率天上。隨其壽終具足善根不失正念。與無數百千億萬諸天圍繞恭敬。來生此間得阿耨多羅三藐三菩提

【論】問曰。是三生菩薩在十住地已具足諸功德。今何以修習諸行。答曰。心未入涅槃要有所行。所謂四禪乃至三三昧。復次是菩薩于天人中示行人法修行求道。復次是菩薩雖在十住地猶有煩惱習在。又于諸法猶有所不知。是故修道。復次是菩薩雖行深行。三十七品三解脫門等猶未取證。今為證故更修諸行。復次雖是大菩薩于佛猶小。譬如大聚火雖有能照于日則不現。如放缽經中。彌勒菩薩語文殊尸利。如我后身作佛。如恒河沙等文殊尸利。不知我舉足下足事。以是故雖在十住猶應修行。問曰。三生菩薩何以不廣度眾生而要生佛前。答曰。是菩薩所度已多。今垂欲成佛應在佛前。所以者何。非但度眾生得成佛。諸佛深法應當聽聞故。問曰。若為咨問佛事故在佛前者。何以故。釋迦文佛作菩薩時。在迦葉佛前惡口毀呰。答曰。是事先已說。法身菩薩種種變化身以度眾生。或時行人法。有饑渴寒熱老病憎愛嗔喜贊嘆呵罵等。除諸重罪余者皆行。是釋迦文菩薩爾時為迦葉佛弟名郁多羅。兄智慧熟不好多語。弟智慧未備故多好論議。時人謂弟為勝。兄后出家得成佛道號名迦葉。弟為閻浮提王訖梨機師。有五百弟子以婆羅門書教授諸婆羅門。諸婆羅門等不好佛法。爾時有一陶師名難陀婆羅。迦葉佛五戒弟子得三道。與王師郁多羅為善友。以其心善凈信故。爾時郁多羅乘金車駕四白馬。與弟子俱出城門。難提婆羅于路相逢郁多羅問言。從何所來。答言。汝兄得阿耨多羅三藐三菩提。我供養還。汝可共行覲見于佛。故來相迎。郁多羅作是念。若我徑到佛所。我諸弟子當生疑怪。汝本論議智慧恒勝。今往供養將是親屬愛故必不隨我。恐破其見佛因緣故。住諸法實相智中入無上方便慧度眾弟子。故口出惡言。此禿頭人何能得菩提道。爾時難提婆羅善友。為如嗔狀捉頭挽言。汝不得止。郁多羅語弟子言。其事如是吾不得止。即時師徒俱行詣佛。見佛光相心即清凈。前禮佛足在一面坐。佛為隨意說法。郁多羅得無量陀羅尼門。諸三昧門皆開。五百弟子還發阿耨多羅三藐三菩提心。郁多羅從坐起白佛言。愿佛聽我出家作比丘。佛言善來。即成沙門。以是方便故現出惡言非是實也。虛空可破。水可作火。火可作水。三生菩薩于凡夫中嗔心叵得。何況于佛。問曰。若爾者佛何以受第八罪報六年苦行。答曰。小乘法與大乘法異。若無異者不應有大小。小乘法中。不說法身菩薩秘奧深法無量不可思議神力。多說斷結使直取涅槃法。復次若佛不受是第八罪報。有諸天神仙龍鬼諸長壽者。見有此惡業而不受罪報。謂為無業報因緣。以是故雖現在無惡業亦受罪報。又有今世因緣。諸外道等信著苦行。若佛不六年苦行則人不信。言是王子串樂不能苦行。以是故佛六年苦行。有外道苦行者。或三月半歲一歲。無能六年日食一麻一米者。諸外道謂此為苦行之極。是人若言無道真無道也。于是信受皆入正道。以是二因緣故六年苦行非實罪也。何以故諸佛斷一切不善法。成就一切善法故。佛若實受罪報不得言成一切善法斷一切不善法。復次小乘法中佛為小心眾生故說。二生菩薩猶惡口毀佛。二生菩薩尚不罵小兒。云何實毀佛。皆是方便為眾生故。何以知之。是釋迦文佛。毗婆尸佛時作大婆羅門。見佛眾僧食疾而發是言。如是人輩應食馬麥。因此罪故墮黑繩等地獄。受無量世苦已。余罪因緣。雖成佛道而三月食馬麥。又聲聞法中說。佛過三阿僧祇劫常為男子。常生貴處常不失諸根。常識宿命常不墮三惡道中。從毗婆尸佛來。九十一劫如汝法。九十劫中不應墮惡道。何況末后一劫。以是故知非是實也。方便故說。問曰。佛二罪毗尼雜藏中說。是可信受。三阿僧祇后百劫不墮惡道者。從初阿僧祇亦不應墮惡道。若不墮者何以但說百劫。佛無是說。但是阿毗曇鞞婆沙論議師說。答曰。阿毗曇是佛說。汝聲聞人隨阿毗曇論議。是名鞞婆沙不應有錯又如薄拘盧以一訶梨勒果施僧。于九十一劫中不墮惡道。何況菩薩無量世來。以身布施修諸功德。而以小罪因緣墮在地獄。如是事鞞婆沙不應錯。以是故小乘人不知菩薩方便。復次聽汝鞞婆沙不錯。佛自說菩薩本起。菩薩初生時行七步。口自說言。我所以生者為度眾生故。言已默然。乳餔三年不行不語。漸次長大行語如法。一切嬰孩小時未能行語。漸次長大能具人法。今云何菩薩初生能行能語。后便不能。當知是方便力故。若受是方便。一切佛語悉皆得通。若不受者一實一虛。如是種種因緣。知為度眾生故現行惡口。問曰。三生菩薩何以但生兜率天上不生余處。答曰。若在他方世界來者諸長壽天龍鬼神。求其來處不能知。則生疑心謂為幻化。若在人中死人中生然后作佛者。人起輕慢天則不信。法應天來化人。不應人化天也。是故天上來生。則是從天為人。人則敬信。無色界中無形。不得說法故不在中生。色界中雖有色身可為說法。而深著禪味不能大利益眾生故。是故不在中生。下三欲天深厚結使粗心錯亂。上二天結使既厚心軟不利。兜率天上結使薄心軟利。常是菩薩住處。譬如太子將登王位。先于靜室七日齋潔。然后登正殿受王位。補處菩薩亦如是。兜率天上如齋處。于彼末后受天樂。壽終來下末后受人樂。便成阿毗三佛。無量百千萬億諸天圍繞來生是間。以菩薩先常于無始生死中。往反天上人間。今是末后天身不復更來生天。是故咸皆侍送。菩薩于彼壽盡當下作佛。諸天壽有盡者不盡者。作愿下生為菩薩檀越。復次諸天下者欲常侍衛菩薩。以有百億魔怨恐來惱亂菩薩。故此菩薩生人中厭老病死。出家得阿耨多羅三藐三菩提。如菩薩本起經中說

【經】復次舍利弗。有菩薩摩訶薩。得六神通不生欲界色界無色界。從一佛國至一佛國。供養恭敬尊重贊嘆諸佛。舍利弗。有菩薩摩訶薩。游戲神通從一佛國至一佛國。所至到處無有聲聞辟支佛乘。乃至無二乘之名。舍利弗。有菩薩摩訶薩。游戲神通從一佛國至一佛國。所至到處其壽無量。舍利弗。有菩薩摩訶薩。游戲神通從一佛國至一佛國。所至到處有無佛法僧處贊佛法僧功德。諸眾生等以聞佛名法名僧名故。于此命終生諸佛前

【論】釋曰菩薩有二種。一者生身菩薩。二者法身菩薩。一者斷結使。二者不斷結使。法身菩薩斷結使得六神通。生身菩薩不斷結使。或離欲得五神通。得六神通者。不生三界。游諸世界供養十方諸佛。游戲神通者。到十方世界度眾生雨七寶。所至世界皆一乘清凈。壽無量阿僧祇劫。問曰。菩薩法應度眾生。何以但至清凈無量壽佛世界中。答曰。菩薩有二種。一者有慈悲心多為眾生。二者多集諸佛功德。樂多集諸佛功德者。至一乘清凈無量壽世界。好多為眾生者至無佛法眾處。贊嘆三寶之音。如后章說

【經】舍利弗。有菩薩摩訶薩。初發意時得初禪乃至第四禪。得四無量心。得四無色定。修四念處乃至十八不共法。是菩薩不生欲界色界無色界中。常生有益眾生之處

【論】釋曰。此菩薩或生無佛世界。或生有佛世界。世界不凈有三惡道貧窮下劣。或生清凈世界。至無佛世界。以十善道四禪乃至四無色定。利益眾生令信向三寶。稱說五戒及出家戒。令得禪定智慧功德。不清凈世界有二種。有現在佛及佛滅度后。佛滅度后或時出家或時在家。以財施法施種種利益眾生。若佛在世作種種因緣。引導眾生令至佛所。清凈世界者。眾生未具功德者令其滿足。是名在所生處利益眾生

【經】舍利弗。有菩薩摩訶薩。初發意時行六波羅蜜。上菩薩位得阿毗跋致地。舍利弗。有菩薩摩訶薩。初發心時便得阿耨多羅三藐三菩提轉法輪。與無量阿僧祇眾生作益厚已入無余涅槃。是佛般涅槃后余法。若住一劫若減一劫。舍利弗。有菩薩摩訶薩。初發意時與般若波羅蜜相應。與無數百千億菩薩。從一佛國至一佛國。為凈佛世界故

【論】釋曰。有三種菩薩。利根心堅未發心。前久來集諸無量福德智慧。是人遇佛聞是大乘法。發阿耨多羅三藐三菩提心。即時行六波羅蜜。入菩薩位得阿鞞跋致地。所以者何。先集無量福德。利根心堅從佛聞法故。譬如遠行。或有乘羊而去。或有乘馬而去。或有神通去者。乘羊者久久乃到。乘馬者差速。乘神通者發意頃便到。如是不得言發意間云何得到。神通相爾不應生疑。菩薩亦如是。發阿耨多羅三藐三菩提時即入菩薩位。有菩薩初發意初雖心好后雜諸惡。時時生念我求佛道。以諸功德回向阿耨多羅三藐三菩提。是人久久無量阿僧祇劫。或至或不至。先世福德因緣薄而復鈍根。心不堅固如乘羊者。有人前世少有福德利根發心。漸漸行六波羅蜜。若三若十若百阿僧祇劫。得阿耨多羅三藐三菩提。如乘馬者必有所到第三乘神通者如上說。是三種發心。一者罪多福少。二者福多罪少。三者但行清凈福德。清凈有二種。一者初發心時即得菩薩道。二者小住供養十方諸佛。通達菩薩道故入菩薩位。即是阿鞞跋致地。阿鞞跋致地菩薩義如先說。次后菩薩大厭世間。世世已來常好真實惡于欺誑。是菩薩亦利根堅心。久集無量福德智慧。初發心時便得阿耨多羅三藐三菩提。即轉法輪度無量眾生。入無余涅槃。法住若一劫若減一劫。留化佛度眾生。佛有二種神通力。一者現在時。二者滅后。劫義如上說。劫中所度眾生亦復不少。次后菩薩亦利根心堅久集福德。發心即與般若波羅蜜相應得六神通。與無量眾生共觀十方清凈世界而自莊嚴其國。如阿彌陀佛先世時作法藏比丘。佛將導遍至十方示清凈國。令選擇凈妙之國。以自莊嚴其國

大智度論卷第三十八大智度論釋往生品第四之中(卷三十九)

　　　　圣者龍樹造


　　　　后秦龜茲國三藏鳩摩羅什譯


【經】舍利弗。有菩薩摩訶薩。行般若波羅蜜時。得四禪四無量心四無色定。游戲其中入初禪。從初禪起入滅盡定。從滅盡定起乃至入四禪。從四禪起入滅盡定。從滅盡定起入虛空處。從虛空處起入滅盡定。從滅盡定起乃至入非有想非無想處。從非有想非無想處起入滅盡定。知是舍利弗。菩薩摩訶薩行般若波羅蜜。以方便力故入超越定

【論】問曰。若凡夫人不能入滅盡定。云何菩薩從初禪起入滅盡定。答曰。阿毗曇鞞婆沙中小乘如是說。非佛三藏說。又是菩薩圣人尚不及。何況當是凡夫。譬如六牙白象。雖被毒箭猶憐愍怨賊。如是慈悲心阿羅漢所無。畜生中猶尚如是。何況作人身。離欲入禪而不得滅盡定。問曰。若菩薩得滅盡定可爾。超越定法不能過二。若言從初禪起乃至入滅盡定無有是法。答曰。余人雖有定法。力少故不能遠超。菩薩無量福德智慧力深入禪定。心亦不著故能遠超。譬如人中力士趠不過三四丈。若天中力士無復限數。小乘法中超一者是定法。菩薩禪定力大心無所著故遠近隨意。問曰。若爾者超越者是大。次第定不應為大。答曰。二俱為大。所以者何。從初禪起至二禪。更無余心一念得入。乃至滅盡定皆爾。超越者從初禪起入第三禪。亦不令余心雜。乃至滅盡定逆順皆爾。有人言超越定勝。所以者何。但無余心雜而能超越故。譬如槃馬回轉隨意

【經】舍利弗。有菩薩摩訶薩。行般若波羅蜜時。修四念處乃至十八不共法。不取須陀洹果斯陀含果阿那含果阿羅漢果辟支佛道。以方便力為度眾生故。起八圣道分。以是八道令得須陀洹果乃至辟支佛道。佛告舍利弗。一切阿羅漢辟支佛果及智。是菩薩摩訶薩無生法忍。舍利弗當知。是菩薩摩訶薩行般若波羅蜜在阿鞞跋致地中住

【論】問曰。何以不說是菩薩行六波羅蜜。而但說得四念處。答曰。若說若不說。當知是菩薩皆行六波羅蜜。于三十七品或行或不行。不證聲聞辟支佛道者。有大慈大悲深入方便力等如先說。問曰。自不得諸道果。云何能以化人。答曰。佛自說因緣。所謂聲聞辟支佛果及智。皆是菩薩法忍。但不受諸道果名字。果及智皆入無生法忍中。復次唯不取證。余者皆行。得菩薩道故。名為阿鞞跋致

【經】舍利弗。有菩薩摩訶薩。住六波羅蜜凈兜率天道。當知是賢劫中菩薩

【論】釋曰。菩薩有各各道各各行各各愿。是菩薩修業因緣生兜率天上。入千菩薩會中次第作佛。如是相當知是賢劫中菩薩

【經】舍利弗。有菩薩摩訶薩。修四禪乃至十八不共法未證四諦。當知是菩薩一生補處

【論】問曰。是一生補處菩薩應生兜率天。云何說得四禪等。答曰。是菩薩生兜率天上。離欲得四禪等。復次是補處菩薩離欲來久具足佛法。以方便力隨補處法生兜率天。未證四諦者故留不證。若取證者成辟支佛。欲成佛故不證

【經】舍利弗。有菩薩摩訶薩。無量阿僧祇劫修行。得阿耨多羅三藐三菩提

【論】釋曰。是菩薩雖種善根求阿耨多羅三藐三菩提。以鈍根雜行故久乃得之。以深種善根故必得

【經】舍利弗。有菩薩摩訶薩。住六波羅蜜。常勤精進利益眾生。不說無益之事

【論】釋曰。是菩薩先有惡口故。發菩薩心愿言。我永離口四過行是道。復次此菩薩知是般若波羅蜜中諸法無有定相不可著不可說相故。如是知能利益者皆是佛法。若不能利益。雖種種好語非是佛法。譬如種種好藥不能破病不名為藥。趣得土泥等能差病者是名為藥。以是故恐其謬錯故。不說無益之事

【經】舍利弗。有菩薩摩訶薩。行六波羅蜜。常勤精進利益眾生。從一佛國至一佛國。斷眾生三惡道

【論】釋曰。是菩薩住六神通到十方世界。遮上中下三種不善道

【經】舍利弗。有菩薩摩訶薩。住六波羅蜜以檀為首。安樂一切眾生。須飲食與飲食。衣服臥具瓔珞花香房舍燈燭。隨其所須皆給與之

【論】釋曰。菩薩有二種。一者能令眾生離苦。二者能與樂。復有二種。一者憐愍三惡道眾生。二者憐愍人。是菩薩與眾生樂。憐愍人故。隨所須皆與之

【經】舍利弗。有菩薩摩訶薩。行般若波羅蜜時。變身如佛。為地獄中眾生說法。為畜生餓鬼中眾生說法

【論】問曰。是菩薩何以故變作佛身。似不尊重佛。答曰。有眾生見佛身得度者。或有見轉輪圣王等余身得度者。以是故變身作佛。復次世間稱佛名字是大悲是世尊。若以佛身入地獄者。則閻羅王諸鬼神不遮礙。是我所尊者師云何可遮。問曰。若地獄中火燒常有苦痛。心常散亂不得受法。云何可化。答曰。是菩薩以不可思議神通力。破鑊滅火禁制獄卒。放光照之眾生心樂。乃為說法聞則受持。問曰。若爾者地獄眾生有得道者不。答曰。雖不得道種得道善根因緣。所以者何。以重罪故不應得道。畜生道中當分別。或得者或不得者。如阿那婆達多龍王沙竭龍王等得菩薩道。鬼神道中如夜叉密跡金剛鬼子母等有得見道。是大菩薩

【經】舍利弗。有菩薩摩訶薩。行六波羅蜜時。變身如佛遍至十方如恒河沙等諸佛世界。為眾生說法。亦供養諸佛及凈佛世界。聞諸佛說法。觀采十方凈妙國土相。而已自起殊勝世界。其中菩薩摩訶薩皆是一生補處

【論】釋曰。是菩薩遍為六道說法。以佛身為十方眾生說法。若眾生聞弟子教者不能信受。若聞佛獨尊自在者說法信受其語。是菩薩二事因緣故供養諸佛。莊嚴世界聞莊嚴世界法。到十方佛國取清凈世界相。行業因緣轉復殊勝光明亦多。所以者何。此國土中皆一生補處菩薩。問曰。若先己說兜率天上一生補處菩薩。今云何說他方世界菩薩皆一生補處。答曰。兜率天上一生補處者。是三千世界常法。余處不定。所謂第一清凈者。轉身成佛故

【經】舍利弗。有菩薩摩訶薩。行六波羅蜜時。成就三十二相諸根凈利。諸根凈利故眾人愛敬。以愛敬故漸以三乘法而度脫之。如是舍利弗。菩薩摩訶薩行般若波羅蜜時。應學身清凈口清凈

【論】釋曰。是菩薩欲令眾生眼見其身得度故。以三十二相莊嚴身。諸根凈利者。眼等諸根明利出過余人。信慧根諸心數根等利凈第一。見者嘆其希有。我無此事。愛敬是菩薩信受其語。世世具足道法。以三乘道入涅槃。是三十二相眼等諸根。皆從身口業因緣清凈得。以是故佛說。菩薩應當凈身口業

【經】舍利弗。有菩薩摩訶薩。行六波羅蜜時得諸根凈。以是凈根而不自高亦不下他

【論】釋曰。是菩薩常深凈行六波羅蜜故。得眼等諸根凈利人皆愛敬。慧等諸心數法根凈利無比。為度眾生故。世間常法若得殊異心則自高。輕諸余人。作是念。汝無此事我獨有此。以是因緣故還失佛道。如經中說。菩薩輕余菩薩。念念一劫遠于佛道。經爾所劫更修佛道。以是故而不自高亦不下他

【經】舍利弗。有菩薩摩訶薩。從初發心住檀波羅蜜尸羅波羅蜜。乃至阿鞞跋致地。終不墮惡道

【論】釋曰。是菩薩從初已來性畏惡道。所作功德愿不墜墮。乃至阿鞞跋致地者。以未到中間畏墮惡道故作愿。菩薩作是念。若我墮三惡道者。自不能度何能度人。又受三惡道苦惱時。以嗔惱故結使增長。還起惡業復受苦報。如是無窮。何時當得修行佛道。問曰。若持戒果報不墮惡道者。何以復說布施。答曰。持戒是不墮惡道根本。布施亦能不墮

復次菩薩持戒雖不墮惡道中。生人中貧窮。不能自利又不益人。以是故行布施。余波羅蜜各有其事

【經】舍利弗。有菩薩摩訶薩。從初發心乃至阿鞞跋致地。常不舍十善行

【論】釋曰。佛說持戒故不墮惡道布施隨逐。今不知云何行尸羅波羅蜜。乃至阿鞞跋致地。是故復說常行十善。復次先菩薩持戒不牢固布施隨助。今說但持戒牢固不舍十善不墮三惡道

【經】舍利弗。有菩薩摩訶薩。住檀波羅蜜尸羅波羅蜜中。作轉輪圣王安立眾生。于十善道亦以財物布施眾生

【論】釋曰。是檀尸波羅蜜因緣故。作轉輪圣王。行尸羅波羅蜜故。能令眾生信受十善。行檀波羅蜜故。以財寶給施眾生亦不可盡。問曰。一切菩薩皆行是二波羅蜜。作轉輪圣王不。答曰。不必然也。何以故。如此品中。諸菩薩種種法入佛道。有菩薩聞轉輪圣王儀法。在此處能利益眾生故作是愿。或有菩薩種轉輪圣王因緣。雖不作愿亦得轉輪圣王報。自行二波羅蜜故。作轉輪圣王。亦教一切眾生行十善道。亦自行布施。聞者生疑。為一世作為世世作。以是故

【經】佛告舍利弗。有菩薩摩訶薩。住檀波羅蜜尸羅波羅蜜。無量千萬世作轉輪圣王。值遇無量百千諸佛。供養恭敬尊重贊嘆

【論】釋曰。若菩薩知作轉輪圣王大益眾生者。便作轉輪圣王。若自知余身益大亦作余身。復次欲以世間法大供養佛故。作轉輪圣王

【經】舍利弗。有菩薩摩訶薩。常為眾生以法照明亦以自照。乃至阿耨多羅三藐三菩提終不離照明。舍利弗。是菩薩摩訶薩于佛法中已得尊重。舍利弗。以是故菩薩摩訶薩行般若波羅蜜時。身口意不凈不令妄起

【論】釋曰。上菩薩行檀尸波羅蜜作轉輪圣王。是菩薩但分別諸經。讀誦憶念思惟分別諸法以求佛道。以是智慧光明自利益。亦能利益眾生。如人闇道中然燈。亦能自益亦能益人。終不離者。是因緣故終不離智慧光明乃至阿耨多羅三藐三菩提。復次是菩薩清凈法施不求名利供養恭敬。不貪弟子不恃智慧。亦不自高輕于余人。亦不譏刺。但念十方諸佛慈心念眾生。我亦如是。學佛道說法。無所依止適無所著。但為眾生令知諸法實相。如是清凈說法。世世不失智慧光明。乃至阿耨多羅三藐三菩提。已得尊重者。上諸菩薩能如是者。于諸眾生皆為尊重。身口意不凈不令妄起者。能以清凈法施者。不應雜起身口意惡業。所以者何。若起身口意惡者。聞者或不信受。若意業不凈智慧不明。智慧不明不能善行菩薩道。復次不但此一菩薩。上來菩薩能行此法者。皆名尊重佛教。若菩薩欲行菩薩道。皆不應雜罪行。一切惡罪業不令妄起。雜行者于行道則難。不能疾成佛道。罪業因緣壞諸福德故

【經】舍利弗白佛言。世尊。云何菩薩身業不凈口業不凈意業不凈

【論】問曰。舍利弗智慧第一。何以故。不識身口意惡業。答曰。舍利弗。于聲聞法中則知。菩薩事異故不知。如說若菩薩生聲聞辟支佛心。是為菩薩破戒。以是故舍利弗疑。不知何者是菩薩罪非罪。復次舍利弗。知身三不善道口四不善道意三不善道。是為身口意罪。此中佛答。若菩薩取身口意相。是則為菩薩身口意罪。如是等因緣故。舍利弗問

【經】佛告舍利弗。若菩薩摩訶薩作是念。是身是口是意如是取相作緣。舍利弗。是名菩薩身口意罪。舍利弗。菩薩摩訶薩行般若波羅蜜時。不得身不得口不得意。舍利弗。菩薩摩訶薩行般若波羅蜜時。若得身得口得意。用是得身口意故。能生慳心犯戒心嗔心懈怠心亂心癡心。當知是菩薩行六波羅蜜時。不能除身口意粗業

【論】釋曰。佛示舍利弗。法空中菩薩不見是三業。是為無罪。若見是三業是為罪。聲聞法中十不善道。是為罪業。摩訶衍中見有身口意所作是為罪。所以者何。有作有見。作者見者皆是虛誑故。粗人則粗罪細人則細罪。如離欲界欲時五欲五蓋為惡罪。初禪攝善覺觀為無罪。離初禪入二禪時覺觀為罪。二禪所攝義喜為無罪。乃至非有想非無想處亦如是。入諸法實相中。一切諸觀諸見諸法皆名為罪。小乘人畏三惡道故。以十不善業為罪。大乘人以一切能生著心取相法與三解脫門相違者名為罪。以是事異故名為大乘。若見有是三業雖不起惡。亦不名牢固。不見是身口意是三業根本。是為牢固。是菩薩法空故不見是三事。用是三事起慳貪相犯戒相嗔恚相懈怠相散亂相愚癡相。因無故果亦無。如無樹則無蔭。若能如是觀者。則能除身口意粗業。問曰。先說罪業今何以故言粗業。答曰。粗業罪業無異。罪即是粗不名為細。復次聲聞人以身口不善業名為粗。意不善業名為細。嗔恚邪見等諸結使名為粗罪。愛慢等結使名為細罪。三惡覺所謂欲覺嗔覺惱覺名為粗。親里覺國土覺不死覺名為細。但善覺名為微細。于摩訶衍中盡皆為粗以是故此說粗罪

【經】舍利弗白佛言。世尊。菩薩摩訶薩云何除身口意粗業。佛告舍利弗。若菩薩摩訶薩不得身不得口不得意。如是菩薩摩訶薩能除身口意粗業。復次舍利弗。菩薩摩訶薩從初發意行十善道。不生聲聞心不生辟支佛心。如是菩薩摩訶薩能除身口意粗業

【論】問曰。何等身口意細業與相違者為粗。答曰。如前所說者是。復次凡夫人業于聲聞業為粗。聲聞業于大乘為粗。復次垢業為粗。非垢業為細。能生苦受因緣業為粗。不生苦受因緣業為細。有覺有觀業為粗無覺無觀業為細。復次見我乃至知者見者為粗。若不見我乃至知者見者。但見三業處五眾十二入十八界為細。復次有所見者名為粗。無所見者名為細。以是故佛告舍利弗。若菩薩不得身口意。是時則除三粗業。復次初發意住畢竟空中一切法不可得。而常行十善道。不起聲聞辟支佛心。以不取相心。一切諸善根。皆回向阿耨多羅三藐三菩提。是名菩薩除身口意粗業罪名為清凈

【經】舍利弗。有菩薩摩訶薩。行般若波羅蜜凈佛道時。行檀波羅蜜尸羅波羅蜜羼提波羅蜜毗梨耶波羅蜜禪波羅蜜。是名菩薩摩訶薩除身口意粗業。舍利弗白佛言。世尊。何等是菩薩摩訶薩佛道。佛告舍利弗。佛道者。若菩薩摩訶薩不得身不得口不得意。不得檀波羅蜜。乃至不得般若波羅蜜。不得聲聞辟支佛。不得菩薩不得佛。舍利弗。是名菩薩摩訶薩佛道。所謂一切諸法不可得故

【論】釋曰。是菩薩依六波羅蜜總相凈佛道。問曰。舍利弗從佛聞除三惡三粗。即是凈佛道。今何以更問。答曰。先說三業清凈相。今說一切法清凈相。先略說今說別相。先但不得三業。今不得六波羅蜜諸賢圣菩薩及佛。是名凈佛道。一切法皆不可得故。不得身。乃至不得般若波羅蜜。是名法空。不得聲聞乃至佛。是名眾生空。菩薩住是二空中漸得一切不可得空。不可得空即是諸法實相。是不可得空義如先十八空中說

【經】舍利弗。有菩薩摩訶薩。行六波羅蜜時無能壞者。舍利弗白佛言。世尊。云何菩薩摩訶薩行六波羅蜜時無能壞者。佛告舍利弗。若菩薩摩訶薩行六波羅蜜時。不念有色乃至識。不念有眼乃至意。不念有色乃至法。不念有眼界乃至法界。不念有四念處乃至八圣道分。不念有檀波羅蜜乃至般若波羅蜜。不念有十力乃至十八不共法。不念有須陀洹果乃至阿羅漢果。不念有辟支佛乃至阿耨多羅三藐三菩提。舍利弗。菩薩摩訶薩如是行增益六波羅蜜無能壞者

【論】釋曰。佛為舍利弗種種分別諸菩薩。次為說有菩薩發心時無有能壞者。舍利弗驚喜恭敬諸菩薩。是故問。菩薩結使未斷未于實相法作證。何因緣故不可破壞。佛答。若菩薩不念有色。乃至不念有阿耨多羅三藐三菩提。得是法空故亦得眾生空。若是法空觀空者亦空。住是無礙般若波羅蜜中無有能壞者

【經】舍利弗。有菩薩摩訶薩。住般若波羅蜜中具足智慧。以是智慧常不墮惡道。不生弊惡人中。不作貧窮人。所受身體不為人天阿修羅所憎惡

【論】釋曰。此菩薩先世來。愛樂智慧學一切經書。觀察思惟聽采諸法。自以智力推求一切法中實相。得是一切法實相故。為諸佛深心愛念。是無量智慧福德因緣故。身心具足常受富樂無諸不可

【經】舍利弗白佛言。世尊。何等是菩薩摩訶薩智慧。佛告舍利弗。菩薩摩訶薩用是智慧成就見十方如恒河沙等諸佛。聽法見僧亦見嚴凈佛土。菩薩摩訶薩以是智慧不作佛想。不作菩薩想。不作聲聞辟支佛想。不作我想。不作佛國想。用是智慧行檀波羅蜜亦不得檀波羅蜜。乃至行般若波羅蜜亦不得般若波羅蜜。行四念處亦不得四念處。乃至行十八不共法亦不得十八不共法。舍利弗。是名菩薩摩訶薩智慧。用是智慧能具足一切法。亦不得一切法

【論】釋曰。是中佛說二種智慧。一者分別破壞諸法而不取相。二者不著心不取相見十方諸佛聽法。問曰。云何行檀波羅蜜而不得檀。答曰。不得檀中若一若異若實若空是檀從和合因緣生。于是檀中令眾生得富樂及勸助佛道。以是故行檀亦不得檀。不得義如上說。乃至十八不共法亦如是。是名菩薩智慧能具足一切法而不得諸法

【經】舍利弗。有菩薩摩訶薩。行般若波羅蜜時。凈于五眼肉眼天眼慧眼法眼佛眼。舍利弗白佛言。世尊。云何菩薩摩訶薩肉眼凈。佛告舍利弗。有菩薩肉眼見百由旬。有菩薩肉眼見二百由旬。有菩薩肉眼見一閻浮提。有菩薩肉眼見二天下三天下四天下。有菩薩肉眼見小千世界。有菩薩肉眼見中千世界。有菩薩肉眼見三千大千世界。舍利弗。是為菩薩摩訶薩肉眼凈

【論】問曰。佛何以不說行般若波羅蜜生五眼。而說凈五眼。答曰。菩薩先有肉眼亦有四眼分。以諸罪結使覆故不清凈。如鏡性有照明垢故不見。若除垢則照明如本。菩薩行六波羅蜜。滅諸垢法故眼得清凈。肉眼業因緣故清凈。天眼禪定及業因緣故清凈。余三眼修無量智慧福德因緣故清凈。最大菩薩肉眼最勝見三千大千世界。問曰。若三千大千世界中。百億須彌山諸山鐵圍山阜樹木等。是事障礙。云何得遍見。若能得見何用天眼。若不能見。此中云何說見三千大千世界。答曰。不以障礙故見。若無障礙得見三千世界如觀掌無異。復次有人言。菩薩天眼有二種。一者從禪定力得。二者先世行業果報得。業報生天眼常在肉眼中。以是故三千世界所有之物不能為礙。因天眼開障肉眼得見。是故肉眼得名果報生天眼。常現在前不待攝心。問曰。佛為世尊力皆周遍。何以但見一三千大千世界不能見多。答曰。若肉眼能過三千大千世界。復有所見者。何用天眼。以肉眼不能及故修學天眼。復次三千大千世界。劫初一時生劫盡一時滅。世界之外無央數由旬皆是虛空。空中常有風。肉眼與風相違。以相違故不能得過見異世界。或有菩薩住三千世界境上計其道數亦應見他方近世界。問曰。菩薩及佛。何以不集無量清凈福德令肉眼遠有所見。答曰。是肉眼因緣虛誑不凈。天眼因緣清凈。若無天眼當修肉眼強令遠見。復次如經中說極遠見三千世界。佛法不可思議經法甚多。或能遠見。但此中不說小遠見佛道。菩薩見二千中世界。不能種清凈業因緣故。小復不如者見小千世界。復不如者見四天下一須彌山一日月處。又見三天下二天下一天下千由旬乃至百由旬。是名最小肉眼凈。問曰。何以不說九十八十等由旬以為小。答曰。轉輪圣王所見過于余人。又人先世然燈等因緣故。得堅固眼根。能遠有所見。雖遠終不能見百由旬。以是故菩薩小者見百由旬。問曰。日月在上去地四萬二千由旬人皆能見。何以不能見百由旬。見百由旬何足稱。答曰。日月雖遠自有光明。還照其形人得見之。余色不然。又日月遠故雖見而顛倒。所以者何。日月方圓五百由旬。而今所見不過如扇。大而見小顛倒非實。菩薩肉眼則不然。問曰。菩薩既得肉眼能見何事。答曰。見可見色。色義色眾中廣說

【經】舍利弗白佛言。世尊。云何菩薩摩訶薩天眼凈。佛告舍利弗。菩薩摩訶薩天眼見一切四天王天所見。見三十三天夜摩天兜率陀天化樂天他化自在天所見。見梵天王所見乃至阿迦尼吒天所見。菩薩天眼所見者。四天王天乃至阿迦尼吒天所不知不見。舍利弗。是菩薩摩訶薩天眼。見十方如恒河沙等諸佛世界中眾生死此生彼。舍利弗。是為菩薩摩訶薩天眼凈

【論】釋曰。菩薩天眼有二種。一者果報得。二者修禪得。果報得者。常與肉眼合用。唯夜闇天眼獨用。諸人得果報天眼見四天下。欲界諸天見下不見上。菩薩所得果報天眼。見三千大千世界。禪定離欲天眼所見。如先十力天眼明中說。菩薩用是天眼。見十方如恒河沙等世界中眾生。生死善惡好丑及善惡業因緣。無所障礙一切皆見。四天王天乃至阿迦尼吒天所見。又能過之。是諸天不能知菩薩天眼所見。何以故。是菩薩出三界得法性生身。得菩薩十力故。如是等因緣菩薩天眼凈。余菩薩天眼論議如贊菩薩五神通中說

【經】舍利弗白佛言。世尊。云何菩薩摩訶薩慧眼凈。佛告舍利弗。慧眼菩薩不作是念。有法若有為若無為若世間若出世間若有漏若無漏。是慧眼菩薩無法不見無法不聞無法不知無法不識。舍利弗。是為菩薩摩訶薩慧眼凈

【論】釋曰。肉眼不能見障外事。又不能遠見。是故求天眼。天眼雖復能見。亦是虛誑見一異相。取男女相取樹木等諸物相。見眾物和合虛誑法。以是故求慧眼。慧眼中無如是過。問曰。若爾者何等是慧眼相。答曰。有人言。八圣道中正見是慧眼相。能見五受眾實相。破諸顛倒故。有人言。能緣涅槃慧名為慧眼。所緣不可破壞故。是智慧非虛妄。有人言。三解脫門相應慧是名慧眼。何以故。是慧能開涅槃門故。有人言。智慧現前能觀實際。了了深入通達悉知。是名慧眼。有人言。能通達法性直過無礙。有人言。定心知諸法相。如是名慧眼有人言。法空是名慧眼。有人言。不可得空中亦無法空。是名慧眼。有人言。十八空皆是慧眼有人言。癡慧非一非異。世間法不異出世間。出世間法不異世間。世間法即是出世間。出世間法即是世間。所以者何。異不可得故。諸觀滅諸心行轉還無所去。滅一切語言世間法相。如涅槃不異。如是智慧是名慧眼。復次此中佛自說慧眼。菩薩一切法中。不念有為若無為若世間若出世間若有漏若無漏等。是名慧眼若菩薩見有為世間有漏。即墮有見中。若見無為出世間無漏。即墮無見中。是有無二見舍以不戲論。慧行于中道。是名慧眼。得是慧眼無法不見無法不聞無法不知無法不識。所以者何。得是慧眼破邪曲。諸法無明諸法總相別相各皆如是。問曰。阿羅漢辟支佛亦得慧眼。何以不說無法不見無法不聞無法不知無法不識。答曰。慧眼有二種。一者總相。二者別相。聲聞辟支佛見諸法總相。所謂無常苦空等。佛以總相別相慧觀諸法。聲聞辟支佛雖有慧眼有量有限。復次聲聞辟支佛慧眼雖見諸法實相。因緣少故慧眼亦少。不能遍照法性。譬如燈油炷雖凈小故不能廣照。諸佛慧眼照諸法實性盡其邊底。以是故無法不見無法不聞無法不知無法不識。譬如劫盡火燒三千世界明無不照。復次若聲聞辟支佛慧眼無法不知者。與一切智人有何等異。菩薩世世集福德智慧苦行何所施用。問曰。佛用佛眼無法不知非是慧眼。今云何言慧眼無法不知。答曰。慧眼成佛時變名佛眼。無明等諸煩惱及習滅故。一切法中皆悉明了。如佛眼中說無法不見聞知識。以是故肉眼天眼慧眼法眼。成佛時失其本名但名佛眼。譬如閻浮提四大河入大海中則失其本名。何以故。肉眼諸煩惱有漏業生故虛誑不實。唯佛眼無誑法。天眼亦從禪定因緣和合生故。虛誑不能如實見事。慧眼法眼煩惱習未盡故。不畢竟清凈故舍。佛眼中無有謬錯盡其邊極。以是故阿羅漢辟支佛慧眼。不能畢竟清凈。故不能無法不見。問曰。佛現得果報肉眼能見色是事云何。答曰。肉眼雖生眼識。而佛不隨其用不以為實。如圣自在神通中說。佛告阿難。所見好色中生厭惡心。眼見惡色生不惡厭心。或時見色不生污穢不污穢但生舍心。如是則肉眼無所施用。復次有人言。得圣道時五情清凈異本。復次諸法畢竟空及諸法通達無礙。是二總為慧眼。

大智度論卷第三十九大智度論釋往生品第四之下(卷四十)

　　　　圣者龍樹造


　　　　后秦龜茲國三藏鳩摩羅什譯


【經】舍利弗白言。世尊。云何菩薩摩訶薩法眼凈。佛告舍利弗。菩薩摩訶薩以法眼知是人隨信行。是人隨法行。是人無相行。是人行空解脫門。是人行無相解脫門。是人行無作解脫門得五根。得五根故得無間三昧。得無間三昧故得解脫智。得解脫智故斷三結。有眾見疑齋戒取。是人名為須陀洹。是人得思惟道。薄淫恚癡當得斯陀含增進思惟道。斷淫恚得阿那含增進思惟道。斷色染無色染無明慢掉得阿羅漢。是人行空無相無作解脫門得五根。得五根故得無間三昧。得無間三昧故得解脫智。得解脫智故知所有集法皆是滅法。作辟支佛。是為菩薩法眼凈。復次舍利弗。菩薩摩訶薩知是菩薩初發意行檀波羅蜜。乃至行般若波羅蜜。成就信根精進根。善根純厚用方便力故。為眾生受身。若生剎利大姓。若生婆羅門大姓。若生居士大家。若生四天王天處乃至他化自在天處。是菩薩于其中住成就眾生。隨其所樂皆給施之。亦凈佛世界。值遇諸佛供養恭敬尊重贊嘆。乃至阿耨多羅三藐三菩提。亦不墮聲聞辟支佛地。是為菩薩摩訶薩法眼凈。復次舍利弗。菩薩摩訶薩如是知是菩薩于阿耨多羅三藐三菩提退。知是菩薩于阿耨多羅三藐三菩提不退。知是菩薩受阿耨多羅三藐三菩提記。知是菩薩未受阿耨多羅三藐三菩提記。知是菩薩到阿鞞跋致地。知是菩薩未到阿鞞跋致地。知是菩薩具足神通。知是菩薩未具足神通。知是菩薩已具足神通飛到十方如恒河沙等世界。見諸佛供養恭敬尊重贊嘆。知是菩薩未得神通當得神通。知是菩薩當凈佛世界未凈佛世界。是菩薩成就眾生未成就眾生。是菩薩為諸佛所稱譽所不稱譽。是菩薩親近諸佛不親近佛。是菩薩壽命有量壽命無量。是菩薩得佛時比丘眾有量比丘眾無量。是菩薩得阿耨多羅三藐三菩提時。以菩薩為僧不以菩薩為僧。是菩薩當修苦行難行不修苦行難行。是菩薩一生補處未一生補處。是菩薩受最后身未受最后身。是菩薩能坐道場不能坐道場。是菩薩有魔無魔。如是舍利弗。是為菩薩摩訶薩法眼凈

【論】釋曰。菩薩摩訶薩初發心時。以肉眼見世界眾生受諸苦患。心生慈愍。學諸禪定修得五通。以天眼遍見六道中眾生受種種身心苦。益加憐愍故。求慧眼以救濟之。得是慧眼已。見眾生心相種種不同。云何令眾生得是實法。故求法眼引導眾生令入法中故名法眼。所謂是人隨信行是人隨法行。初入無漏道鈍根者名隨信行。是人初依信力故得道。名為隨信行。利根者名隨法行。是人分別諸法故得道。是名隨法行。是二人十五心中亦名為無相行。過是已往或名須陀洹。或名斯陀含。或名阿那含。十五心中疾速無人能取其相者。故名無相。有人無始世界來性常質直好樂實事者。有人好行舍離者。有人世世常好善寂者。好實者。用空解脫門得道。以諸實中空為第一故。好行舍者。行無作解脫門得道。好善寂者。行無相解脫門得道。問曰。何以說得五根。答曰。有人言。一切圣道名為五根。五根成立故。八根雖皆是善。而三無漏根無有別異。以是故但說五根。取果時相應三昧名無間三昧。得是三昧已得解脫智。以是解脫智斷三結得果證。有眾見者。于五受眾中生我若我所。疑者于三寶四諦中不信。齋戒取者。九十六種外道法中。取是法望得苦解脫

問曰。見諦所斷十結得須陀洹果。何以故但說三不說七。答曰。若說有眾見已說一切見結。如經說有眾見為六十二見根本故。若人著我復思惟我。為是常為是無常。若謂無常墮斷滅中。而生邪見無有罪福。若謂為常墮常見中。而生齋戒取計望得道。或修后世福德。樂欲得此二事故。取戒求苦樂因緣故。謂天所作便生見取。若說有眾見則攝是二見邊見邪見。若說齋戒取已說見取。余四結未拔根本故。不說是十結。于三界四諦所斷分別。有八十八須陀洹乃至辟支佛。分別聲聞辟支佛道如先說。菩薩法眼有二種。一者分別知聲聞辟支佛方便得道門。二者知菩薩方便行道門。聲聞辟支佛事先已處處說。今當分別菩薩法。若菩薩知是菩薩深行六波羅蜜。薄諸煩惱故。用信根精進根。及方便為度眾生故受身。是菩薩生死肉身未得法性神通法身。以是故不說三根。未離欲故。今世行布施。功德信根精進根。后世生剎利大姓乃至他化自在天。先知因后知果。復次是菩薩不退者如先說。不退轉相亦如后阿鞞跋致品中說。與此相違名為退。不退菩薩有二種。一者受記。二者未受記。如首楞嚴三昧四種受記中說。具足神通者。于十方恒河沙世界中。一時能變化無量身供養諸佛。聽法說法度眾生。如是等除佛無能及者。是為末后身菩薩。與此相違者名不具足。復次各各自地中無所少。名為具足。各各地中未成就是不具足。得神通有二種。有用者有不用者。未得神通者。有菩薩新發意故未得神通。或未離欲故。懈怠心故。行余法故。是為未得。與上相違是為得。凈佛世界未凈世界如先說。成就眾生者有二種。有先自成功德然后度眾生者。有先成就眾生后自成功德者。如寶華佛欲涅槃時觀二菩薩心。所謂彌勒釋迦文菩薩。彌勒菩薩自功德成就弟子未成就。釋迦文菩薩弟子成就自身未成就。成就多人難自成則易。作是念已。入雪山谷寶窟中身放光明。是時釋迦文菩薩見佛。其心清凈一足立七日七夜以一偈贊佛。以是因緣故超越九劫。如是等知成就眾生不成就眾生者。諸佛稱譽如先說。與此相違名為不稱譽。親近諸佛無量壽命無量比丘僧純菩薩為僧不修苦行如初品末說。一生補處者。或以相知者。如阿私陀仙人觀其身相知今世成佛。珊若婆羅門見乳糜知今日成佛者應食如遍吉菩薩觀世音菩薩文殊師利菩薩等。見是菩薩如諸佛相知當成佛。如是等坐道場者。有菩薩見菩薩行處。地下有金剛地持是菩薩。又見天龍鬼神持種種供養具送至道場。如是等知坐道場。有魔者宿世遮他行道及種種求佛道因緣。不喜行慈好行空等余法。如是等因緣以宿世破他行道故有魔破壞。問曰。云何末后身菩薩受惡業報為魔來壞。答曰。菩薩以種種門入佛道。或從悲門或從精進智慧門入佛道。是菩薩行精進智慧門不行悲心。好行精進智慧故。譬如貴人雖有種種好衣或時著一余者不著。菩薩亦如是。修種種行以求佛道。或行精進智慧道。息慈悲心。破行道者。增上慢故。諸長壽天龍鬼神不識方便者。見作惡行因緣若不受報生斷滅見。是故佛現受報。是故雖無罪因緣實魔來。以方便力故現有魔。如是等一切聲聞辟支佛諸菩薩種種方便門令眾生入道。是名法眼凈

【經】舍利弗。白佛言。世尊。云何菩薩摩訶薩佛眼凈。佛告舍利弗。有菩薩摩訶薩。求佛道心次第入如金剛三昧。得一切種智。爾時成就十力四無所畏四無礙智十八不共法大慈大悲。是菩薩摩訶薩用一切種。一切法中無法不見無法不聞無法不知無法不識。舍利弗。是為菩薩摩訶薩得阿耨多羅三藐三菩提時佛眼凈。如是舍利弗。菩薩摩訶薩欲得五眼。當學六波羅蜜。何以故。舍利弗。是六波羅蜜中攝一切善法。若聲聞法辟支佛法菩薩法佛法。舍利弗。若有實語能攝一切善法者。般若波羅蜜是。舍利弗。般若波羅蜜能生五眼。菩薩學五眼者。得阿耨多羅三藐三菩提

【論】釋曰。菩薩住十地中。具足六波羅蜜乃至一切種智。菩薩入如金剛三昧破諸煩惱習。即時得諸佛無礙解脫即生佛眼。所謂一切種智十力四無所畏四無礙智。乃至大慈大悲等諸功德是名佛眼。問曰。智慧見物是眼相。云何大慈悲等名為眼。答曰。諸功德皆與慧眼相應故通名為眼。復次慈悲心有三種。眾生緣法緣無緣。凡夫人眾生緣。聲聞辟支佛及菩薩初眾生緣后法緣。諸佛善修行畢竟空故名為無緣。是故慈悲亦名佛眼。已說佛眼。今說佛眼所用。是眼無法不見不聞不知不識。復次有人謂十住菩薩與佛無有差別。如遍吉文殊師利觀世音等。具足佛十力功德等而不作佛。為廣度眾生故。是故生疑。以是故說佛眼相。十方眾生及諸法中無不見無不聞。是諸菩薩于余菩薩為大。比于佛不能遍知。如月光明雖大于日則不現。問曰。眼為見相云何說聞。答曰。眾生智慧從六情生知六塵。人謂佛有所不聞。如外經書中言。或有所不聞。是故佛智慧無所不聞。又耳識因緣生智慧。智慧所知言無法不聞。問曰。何以故三識所知合為一。三識所知別為三。眼名為見。耳名為聞。意知名為識。鼻舌身識名為覺。答曰。是三識助道法多。是故別說。余三識不爾。是故合說。是三識但知世間事。是故合為一。余三亦知世間亦知出世間。是故別說。復次是三識但緣無記法。余三識或緣善或緣不善或緣無記。復次是三識能生三乘因緣。如眼見佛及佛弟子。耳聞法心籌量正憶念。如是等種種差別。以是故六識所知事分為四分。一切種智者。如人眼見近不見遠。見內不見外。見粗不見細。見東不見西。見此不見彼。見和合不見散。見生時不見滅。肉眼見天眼不見。眼根成就未離欲凡夫人故無天眼。天眼見慧眼不見。凡夫人得天眼神通故無慧眼。慧眼見法眼不見。未離欲聲聞圣人。不知種種度眾生道故無法眼。法眼見佛眼不見。菩薩得道種智知種種度眾生道。未成佛故無佛眼。復次肉眼天眼見慧眼法眼佛眼不見。凡夫人眼根成就。得天眼神通故。無慧眼法眼佛眼。肉眼慧眼見法眼佛眼不見。眼根成就聲聞圣人。不知種種度眾生道故無法眼。聲聞人故無佛眼。肉眼法眼見佛眼不見。初得無生忍。未受法性生身菩薩。得道種智未成佛故無佛眼。天眼慧眼見法眼佛眼不見。離欲聲聞圣人得天眼神通。非菩薩故無道種智。無道種智故無法眼。聲聞人故無佛眼。天眼法眼見佛眼不見。得菩薩神通知種種度眾生道。未成佛故無佛眼。慧眼法眼見佛眼不見。菩薩得無生法忍。得無生法忍已能觀一切眾生得道因緣。以種種道而度脫之。未成佛故無佛眼。復次肉眼天眼慧眼見法眼佛眼不見。眼根成就聲聞圣人得天眼神通。無道種智故無法眼。聲聞人故無佛眼。天眼慧眼法眼見佛眼不見。法性生身菩薩具六神通以種種道度眾生。未成佛故無佛眼。復次肉眼天眼慧眼法眼見佛眼不見。初得無生法忍菩薩未舍肉身。得菩薩神通無生法忍。道種智具足未成佛故無佛眼。如是等不名無法不見聞覺識。若以佛眼觀諸法。是名無所不見無所不聞無所不覺無所不識。五塵隨義分別亦如是。三乘等諸善法。是五眼因緣諸善法。皆六波羅蜜攝。是六波羅蜜般若波羅蜜為本。以是故說般若波羅蜜能生五眼。菩薩漸漸學是五眼不久當作佛

【經】舍利弗。有菩薩摩訶薩。行般若波羅蜜時。修神通波羅蜜。以是神通波羅蜜受種種如意事。能動大地。變一身為無數身。無數身還為一身。隱顯自在。山壁樹木皆過無礙如行空中。履水如地凌虛如鳥。出沒地中如出入水。身出煙炎如大火聚。身中出水如雪山水流。日月大德威力難當而能摩捫。乃至梵天身得自在亦不著是如意神通。神通事及己身皆不可得。自性空故。自性離故。自性無生故。不作是念。我得如意神通除為薩婆若心。如是舍利弗。菩薩摩訶薩行般若波羅蜜時。得如意神通智證。是菩薩以天耳凈過于人耳。聞二種聲。天聲人聲。亦不著是天耳神通。天耳與聲及己身皆不可得。自性空故。自性離故。自性無生故。不作是念。我有是天耳。除為薩婆若心。如是舍利弗。菩薩摩訶薩行般若波羅蜜時。得天耳神通智證。是菩薩如實知他眾生心。若欲心如實知欲心。離欲心如實知離欲心。嗔心如實知嗔心。離嗔心。如實知離嗔心。癡心如實知癡心。離癡心如實知離癡心。渴愛心如實知渴愛心。無渴愛心如實知無渴愛心。有受心如實知有受心。無受心如實知無受心。攝心如實知攝心。散心如實知散心。小心如實知小心。大心如實知大心。定心如實知定心。亂心如實知亂心。解脫心如實知解脫心。不解脫心如實知不解脫心。有上心如實知有上心。無上心如實知無上心。亦不著是心。何以故是心非心相不可思議故。自性空故。自性離故。自性無生故。不作是念。我得他心智證除為薩婆若心。如是舍利弗。菩薩摩訶薩。行般若波羅蜜時。得他心神通智證。是菩薩以宿命智證通。念一心乃至百心。念一日乃至百日。念一月乃至百月。念一歲乃至百歲。念一劫乃至百劫無數百劫無數千劫無數百千劫。乃至無數百千萬億劫世。我是處如是姓如是名如是生如是食。如是久住如是壽限如是長壽如是受苦樂。我是中死生彼處。彼處死生是處。有相有因緣。亦不著是宿命神通。宿命神通事及己身皆不可得。自性空故。自性離故。自性無生故。不作是念。我有是宿命神通。除為薩婆若心。如是舍利弗。菩薩摩訶薩行般若波羅蜜時。得宿命神通智證。是菩薩以天眼見眾生死時生時。端政丑陋惡處好處。若大若小。知眾生隨業因緣。是諸眾生身惡業成就口惡業成就意惡業成就。故謗毀圣人。受邪見因緣。故身壞命終墮惡道生地獄中。是諸眾生身善業成就口善業成就意善業成就。不謗毀圣人。受正見因緣故。命終入善道生天上。亦不著是天眼神通。天眼神通事及己身皆不可得。自性空故。自性離故。自性無生故。不作是念。我有是天眼神通。除為薩婆若心。如是舍利弗。菩薩摩訶薩行般若波羅蜜時。得天眼神通智證。亦見十方如恒河沙等世界中眾生生死乃至生天上。四神通亦如是。是菩薩摩訶薩漏盡神通雖得漏盡神通。不墮聲聞辟支佛地。乃至阿耨多羅三藐三菩提。亦不依異法。亦不著是漏盡神通。漏盡神通事及己身皆不可得。自性空故。自性離故。自性無生故。不作是念。我得漏盡神通。除為薩婆若心。如是舍利弗。菩薩摩訶薩行般若波羅蜜時。得漏盡神通智證。如是舍利弗。菩薩摩訶薩行般若波羅蜜時。具足神通波羅蜜。具足神通波羅蜜已。增益阿耨多羅三藐三菩提

【論】釋曰。如大海中有種種寶珠。有能殺毒。有能遮鬼。有能破病。有能除寒熱饑渴。有能隨人所愿皆能與者。如是等無量無數寶珠。大乘海中亦如是。有種種菩薩寶。有菩薩能破三惡道。有能開三善門。有能生五眼。有能修行神通波羅蜜。是故諸菩薩能為奇特希有之事。所謂取空相多地相少。則能隨意動地。一身能多。多身能一。虛空中常有微塵滿中。是人離欲福德因緣故。集諸微塵以為諸身令皆相似。有人言。諸非人恭敬。是離欲菩薩入其身中。隨其意所欲變化則皆能化。轉輪圣王未離欲。少有福德因緣故。諸鬼神尚為其使。何況離欲行無量心人。復次是心相無有住處若內若外若大若小。以禪定力故。其心調柔疾遍諸身還復亦速。譬如千頭龍。眼耳各有二千。及有千口。心一時用。龍是粗身尚爾。何況菩薩。有人言。坐禪人事所有力勢不可思議故。一身為無量身。無量身為一身。石壁無礙者取石壁虛空相。微塵開辟如撅入土。履水者取地相多故履水如地。取水相多故入地如水。取火相多故身出煙火。捫摸日月者。神通不可思議力故。令手及日月入火定故。月不能令冷。入水定故日不能令熱。問曰。是神通力乃至四禪中。此何以言但至梵世身得自在。答曰。此先已說。梵是初門故言梵世。則攝一切色界。又世人皆貴梵王以為世界主故。又是菩薩不欲于欲界散亂心現其自在。是故乃至離欲人中能有所作。如是神通相無量無數。為易解故少說譬喻。諸外道于此神通有二事錯。一者起吾我心。我能起此事而生憍慢。二者著是神通。譬如貪人著寶。以是故外道神通不及圣人神通。菩薩于是神通力。知一切法自性不生故不著。但念一切種智。為度眾生故。余五神通亦如是。如其法分別先說其相后皆說空。六神通余義如贊菩薩品中五神通義說。以是六神通廣利益眾生。故說具足得。如是神通增益阿耨多羅三藐三菩提

【經】舍利弗。有菩薩摩訶薩行般若波羅蜜時。住檀波羅蜜凈薩婆若道畢竟空。不生慳心故。舍利弗。有菩薩摩訶薩。行般若波羅蜜時。住尸羅波羅蜜凈薩婆若道畢竟空。罪不罪不著故。舍利弗。有菩薩摩訶薩。行般若波羅蜜時。住羼提波羅蜜凈薩婆若道畢竟空。不嗔故。舍利弗。有菩薩摩訶薩。行般若波羅蜜時。住毗梨耶波羅蜜凈薩婆若道畢竟空。身心精進不懈息故。舍利弗。有菩薩摩訶薩。行般若波羅蜜時。住禪波羅蜜凈薩婆若道畢竟空。不亂不昧故。舍利弗。有菩薩摩訶薩。行般若波羅蜜時。住般若波羅蜜凈薩婆若道畢竟空。不生癡心故。如是舍利弗。菩薩摩訶薩行般若波羅蜜時。住六波羅蜜凈薩婆若道畢竟空故。不來不去故。不施不受故。非戒非犯故。非忍非嗔故。不進不怠故。不定不亂故。不智不愚故。爾時菩薩摩訶薩。不分別布施不布施持戒犯戒忍辱嗔恚精進懈怠定心亂心智慧愚癡。不分別毀害輕慢恭敬。何以故。舍利弗。無生法中無有受毀者。無有受害者。無有受輕慢恭敬者。舍利弗。菩薩摩訶薩行般若波羅蜜。得如是諸功德。聲聞辟支佛所無有得。是功德具足成就眾生。凈佛世界得一切種智

【論】釋曰。是菩薩初發意行般若波羅蜜。漸行余功德。所謂檀波羅蜜等。菩薩住檀波羅蜜修治薩婆若道。觀一切法畢竟空。不生慳貪心。以是二事故開薩婆若道。所以者何。畢竟空中無有慳貪。慳貪根本斷故。具足檀波羅蜜。具足檀波羅蜜故。莊嚴般若波羅蜜。乃至般若波羅蜜畢竟空故。常不生癡心。所以者何。此中佛自說。一切法不來不去無施無受故。乃至不智不愚故。問曰。若能如是觀行六波羅蜜。得何等利益。答曰。此中佛自說。此菩薩不念有所施與無所施與。若念有施入虛妄法中。又著布施心生憍慢。若念無所施即墮邪見中。是布施論議是佛法中初門。云何言無乃至不念有癡有慧。是人如金剛山四面風起不能令動。是菩薩爾時若有罵詈贊嘆心無有異。何以故。此中佛自說。無生法中無有罵者無有害者無恭敬者。聲聞辟支佛有加害者。不能深有慈悲心。若默然若遠離。菩薩則不然。能深加慈心。愛之如子方便度之。是故勝一切聲聞辟支佛。而能教化一切眾生。忍辱慈悲方便深故。隨愿清凈業因緣故。能凈佛世界。是法具足故。不久當得一切種智

【經】復次舍利弗。菩薩摩訶薩行般若波羅蜜時。一切眾生中生等心。一切眾生中生等心已。得一切諸法等。得一切諸法等已。立一切眾生于諸法等中。是菩薩摩訶薩現世為十方諸佛所念。亦為一切菩薩一切聲聞辟支佛所念。是菩薩在所生處眼終不見不愛色。乃至意不覺不愛法。如是舍利弗。菩薩摩訶薩行般若波羅蜜。不減于阿耨多羅三藐三菩提

【論】釋曰。佛若廣說諸菩薩相。則窮劫不盡。今佛此品末略說其相。是相足為諸菩薩所通行。所謂大慈悲故。初發度一切眾生心故。學諸佛等心觀眾生故。一切法自性空故。如是等因緣故。于一切眾生中生等心。得是等心已。得一切諸法等。一切法等者。如先說眾生等法等義。今當更說。慈愍四生眾生。一心欲利益名眾生等。觀四念處亦不見身名為法等。四正勤等諸四法亦如是。復次念五道中眾生。皆沒無常老病死。是名眾生等。行是信等五根。若五神通。一心欲度是眾生是名法等。復次眾生中行忍辱慈悲等福功德無量。功德無量故心柔軟。心柔軟故疾得禪定。修禪定故心如意調柔。心如意調柔故。破世間長短男女白黑等。入一相法所謂無相。得是法等已。令一切眾生得是法等。是菩薩得是二等。成就無量福德智慧故。得現世果報。為諸佛所念余人所念。愛著生念者皆是虛妄。唯諸佛念是為實念。不愛著故。是人諸佛尚念。何況聲聞辟支佛菩薩。聲聞辟支佛斷結者。猶尚愛念。何況凡夫未離欲者。以菩薩福德因緣生故。得如是等無量今世果報。后世所生處。眼終不見惡色。惡色者。所謂能生苦受聲香味觸法。乃至能生憂心者。如六欲天六情所對凈妙五欲隨意歡喜。眾生種少福德生天上如是。何況菩薩福德實智慧無量無邊。為十方諸佛諸余賢圣所念

【經】說是般若波羅蜜品時。三百比丘從坐起以所著衣上佛。發阿耨多羅三藐三菩提心。佛爾時微笑種種色光從口中出。爾時慧命阿難從坐起整衣服。合掌右膝著地白佛言。佛何因緣微笑。佛告阿難。是三百比丘。從是已后六十一劫。當得作佛皆號名大相。是三百比丘舍此身已當生阿閦佛國。及六萬欲天子皆發阿耨多羅三藐三菩提心。于彌勒佛法中出家行佛道。是時佛之威神故。此間四部眾見十方面各千佛。是十方世界嚴凈。此娑婆世界所不能及。爾時十千人作愿言。我等修凈愿行。以凈愿行故當生彼佛世界。爾時佛知是善男子深心而復微笑。種種色光從口中出。阿難整衣服合掌白佛。佛何因緣微笑。佛告阿難。汝見是十千人不。阿難言見。佛言。是十千人于此壽終當生彼世界。終不離諸佛。后當作佛皆號莊嚴王

【論】問曰。如佛結戒。比丘三衣不應少。是諸比丘何以故破尸羅波羅蜜作檀波羅蜜。答曰。有人言。佛過十二歲然后結戒。是比丘施衣時未結戒。有人言。是比丘有凈施衣心生當受。以是故施。有人言。是諸比丘多知多識。即能更得事不經宿。復次有人言。是諸比丘聞佛說諸菩薩行檀波羅蜜諸功德力勢無量故。得與般若波羅蜜相應。心大踴躍即以衣施。無復他念不故破戒。復次諸比丘知佛法畢竟空無所著斷法愛。為世諦故結戒非第一義。是比丘從佛聞第一義及布施等六波羅蜜。聞諸菩薩種種大威力愍念眾生。為諸煩惱所覆。不能得是菩薩功德。是故生大悲心。為眾生故發阿耨多羅三藐三菩提意。以是故以衣布施。若人以貪欲嗔恚怖畏邪見不恭敬心。輕佛語而不持戒。是名為破戒。是諸比丘都無此心。是故無破戒罪。問曰。佛何以故微笑。答曰。笑有種種。有人見妓樂事而笑。有人內懷嗔恚而笑。有人憍慢故笑。有人輕物故笑。有人事辦歡喜故笑。有人見不應作而作故笑。有人懷詐揚善故笑。有人見希有事故笑。佛今見比丘以一袈裟施故。未來世中。成辦佛事是為希有。以是故笑。問曰。阿難何以常問佛笑。而余比丘不問。答曰。是諸比丘不親近佛。又敬難心多故不敢自問。阿難善知人相知諸比丘意。又見佛笑疑故作是念。佛無眾生相無有法相。知三界如夢如幻。今有何事能令佛笑。佛如須彌山王大地大海。不以小因緣故動。以是故問笑因緣。佛告阿難。業因緣果報相續不可思議。是三百比丘卻后六十一劫。當得作佛號名大相。(施以手舉物顯示為相故因以為名)六十一劫中是人利根值佛說法。與般若波羅蜜相應故。是諸人疾得作佛。是諸比丘未得天眼故。自疑不知生何處。恐不能得集諸功德不得至道。是故佛言舍是身當生阿閦佛世界。六萬欲天子必是宿世共福德因緣故。與三百比丘俱。發阿耨多羅三藐三菩提心。是彌勒所應度。是故佛說彌勒時當出家。今佛記諸比丘生阿閦佛世界故。諸人咸欲見諸佛清凈世界。是故佛令大眾見十方面各千佛。是四眾見是清凈莊嚴佛世界。見諸佛身大于須彌山者。一生補處菩薩大眾圍繞。以梵音聲徹無量無邊世界。各自鄙薄其身。憐愍眾生故。為求無量佛法。作愿生彼佛世界。如清凈世界行愿中說。笑因緣如先說。是十千人于此壽終當生彼國。隨生彼國行業因緣具足故。此間集深厚無量福德故。終不離諸佛見諸莊嚴佛世界。發心故皆號莊嚴王佛

　　大智度論釋嘆度品第五

【經】爾時慧命舍利弗。慧命目犍連。慧命須菩提。慧命摩訶迦葉。如是等諸多知識比丘。及諸菩薩摩訶薩。諸優婆塞優婆夷。從坐起合掌白佛言。世尊。摩訶波羅蜜是菩薩摩訶薩般若波羅蜜。尊波羅蜜第一波羅蜜勝波羅蜜妙波羅蜜無上波羅蜜無等波羅蜜無等等波羅蜜如虛空波羅蜜。是菩薩摩訶薩般若波羅蜜。世尊。自相空波羅蜜。是菩薩摩訶薩般若波羅蜜。世尊。自性空波羅蜜。是菩薩摩訶薩般若波羅蜜。諸法空波羅蜜。無法有法空波羅蜜。開一切功德波羅蜜。成就一切功德波羅蜜。不可壞波羅蜜。是諸菩薩摩訶薩般若波羅蜜。諸菩薩摩訶薩行是般若波羅蜜無等等布施。具足無等等檀波羅蜜。得無等等身。得無等等法。所謂阿耨多羅三藐三菩提。尸羅波羅蜜羼提波羅蜜毗梨耶波羅蜜禪波羅蜜般若波羅蜜亦如是。世尊。本亦復行此般若波羅蜜。具足無等等六波羅蜜。得無等等法。得無等等色無等等受想行識。佛轉無等等法輪。過去佛亦如是。行此般若波羅蜜。具足無等等布施。乃至轉無等等法輪。未來世佛亦行此般若波羅蜜。當作無等等布施。乃至當轉無等等法輪。以是故世尊。菩薩摩訶薩欲度一切法彼岸。當習行般若波羅蜜。唯世尊。是行般若波羅蜜菩薩摩訶薩。一切世間天及人阿修羅。應當體敬供養。佛告眾弟子及諸菩薩摩訶薩。如是如是諸善男子。行是般若波羅蜜者。一切世間天及人阿修羅。應當禮敬供養。何以故。因菩薩來故。出生人道天道剎利大姓婆羅門大姓居士大家。轉輪圣王四天王天。乃至阿迦尼吒天。出生須陀洹乃至阿羅漢辟支佛諸佛。因菩薩來故。世間便有飲食衣服臥具房舍燈燭摩尼真珠毗琉璃珊瑚金銀等諸寶物生。舍利弗。世間所有樂具。若人中若天上若離欲樂。是一切樂具皆由菩薩有。何以故。舍利弗。菩薩摩訶薩行菩薩道時。住六波羅蜜。自行布施亦以布施成就眾生。乃至自行般若波羅蜜。亦以般若波羅蜜成就眾生。舍利弗。是故菩薩摩訶薩為安樂一切眾生故。出現于世

【論】問曰。五千比丘中上有千余上座。所謂漚樓頻螺迦葉等。何以止說此四人名。答曰。是四比丘是現世無量福田。舍利弗是佛右面弟子。目揵連是佛左面弟子。須菩提修無諍定行空第一。摩訶迦葉行十二頭陀第一。世尊施衣分坐常深心憐愍眾生。佛在世時若有人欲求今世果報者。供養是四人輒得如愿。是故是多知多識比丘及四眾贊般若波羅蜜。問曰。是阿羅漢最后身所作已辦。何以復贊嘆般若波羅蜜。答曰。人皆知阿羅漢得無漏道。以菩薩智慧雖大結使未斷故不貴。又以是阿羅漢有慈悲心助佛揚化故。以之為證。佛道于世間中最大。是般若能與此事故。名為大波羅蜜。一切法中智慧第一故。言尊波羅蜜。能正導五度故。名第一波羅蜜。五度不及故。名為勝波羅蜜。如五情不及意能自利利人故。名為妙波羅蜜。一切法中無有過者故。名無上波羅蜜。無有法與同者故。名無等波羅蜜。諸佛名無等從般若波羅蜜生故。名無等等波羅蜜。是般若波羅蜜畢竟清凈。不可以戲論破壞故。名如虛空波羅蜜。般若波羅蜜中。一切法自相不可得故。名為自相空波羅蜜。此波羅蜜中一切法自性空故。諸法因緣和合生。無有自性故。名為自性空波羅蜜。諸法中無有自法故。名為諸法空波羅蜜。以此眾生空法空故。破諸法令無所有。無所有亦無所有。是名無法有法空波羅蜜。菩薩行是般若波羅蜜。無有功德而不攝者。如日出時華無不敷故。名開一切功德波羅蜜。是菩薩心中般若波羅蜜日出。成就一切諸功德皆令清凈。般若波羅蜜。是一切善法之本。是故名為成就一切功德波羅蜜。世間無有法能傾動者故。名不可破壞波羅蜜。是諸阿羅漢贊嘆因緣。所謂三世佛皆從般若波羅蜜生。所謂無比布施乃至無比智慧。世間中無有與等者故言無比。是六波羅蜜畢竟清凈無有過失。故名為無比。無比即是無等等。復次無等等諸佛名無等。與諸佛等故名為無等等。問曰。三世諸佛中已有釋迦文佛。何以別說。答曰。今座上眾皆由釋迦文佛得度。感恩重故別說。如舍利弗說。我師不出者我等永為盲冥。諸阿羅漢知三世諸佛皆從般若波羅蜜中出。以是故。諸阿羅漢說。世尊諸菩薩摩訶薩。欲遍知一切法。當習般若波羅蜜。阿羅漢贊嘆菩薩時心生恭敬。是故說禮敬供養。天人阿修羅者。說三善道。三惡道無所別知故不說。佛聞羅漢贊嘆已。佛印可言。如是如是。應當禮敬供養行般若波羅蜜者。汝雖無一切智慧。而說不錯故。重言如是如是。何以故。此中佛自說。因菩薩故出生人道天道。乃至一切諸菩薩。為安樂一切眾生故。說剎利大姓乃至阿迦尼吒。須陀洹乃至諸佛皆如先說。問曰。若因菩薩有飲食等及諸寶物。人何以力作求生受諸辛苦乃得。答曰。饑餓劫時人雖設其功力亦無所得。以眾生罪重故。菩薩世世贊嘆布施持戒善心。是三福因緣故。有上中下。上者念便即得。中者人中尊重供養自至。下者施功力乃得。以是故說因菩薩得實而不虛。樂因緣甚多不可稱計。今佛略說天樂人樂涅槃樂皆由菩薩得。此中佛自說。菩薩住六波羅蜜自行布施。亦教眾生行布施。雖眾生自行布施。無菩薩教導則不能行。問曰。除解脫樂此二種樂。是眾生生結使處。貪欲因緣故生恚。菩薩何以教導此結使因緣。答曰。菩薩無咎。所以者何。菩薩慈悲清凈心。與眾生樂因緣教修福事。若眾生不能清凈行福德者。于菩薩何咎。如人好心作井。盲人墮中而死。作者無罪。如人設好食施人。不知量者多食致患。施者無罪。復次若諸佛菩薩。不教眾生作福德因緣。則無天無人無阿修羅。但長三惡道。無從罪得出者。復次眾生樂因緣故生貪。貪因緣故生恚。恚因緣故生苦。苦因緣故生罪。今欲免眾生于第五罪中。是故與樂。復次非定樂因緣生貪欲。或正憶念故。樂為善福因緣。邪憶念故生貪欲。今為正憶念樂故。令生福德因緣。復次唯佛一人無錯無失。是菩薩未成就佛道。未得佛眼故。以三種樂故。教化可度眾生。諸佛但以解脫樂教化眾生

　　大智度論釋舌相品第六

【經】爾時世尊出舌相。遍覆三千大千世界。從其舌相出無數無量色。光明普照十方如恒河沙等諸佛世界。是時東方如恒河沙等世界中。無量無數諸菩薩。見是大光明各各白其佛言。世尊。是誰神力故。有是大光明普照諸佛世界。諸佛告諸菩薩言。諸善男子。西方有世界名娑婆。是中有佛名釋迦牟尼。是其舌相出大光明。普照東方如恒河沙等諸佛世界。南西北方四維上下亦復如是。為諸菩薩摩訶薩說般若波羅蜜故。是時諸菩薩各白其佛言。我欲往供養釋迦牟尼佛。及諸菩薩摩訶薩。并欲聽般若波羅蜜。諸佛告諸菩薩。善男子。汝自知時。是時諸菩薩摩訶薩。持諸供養具無量華蓋幢幡瓔珞眾香金銀寶花。向娑婆世界。詣釋迦牟尼佛所。爾時四天王諸天。乃至阿迦尼吒諸天。各持天上天香末香澤香天樹香葉香。天種種蓮華青赤紅白。向釋迦牟尼佛所。是諸菩薩摩訶薩及諸天。所散諸華于三千大千世界虛空中。化成四柱大寶臺。種種異色莊嚴分明。是時釋迦牟尼佛眾中有十萬億人。皆從坐起合掌白佛言。世尊。我等于未來世中亦當得如是法。如今釋迦牟尼佛弟子侍從大眾說法亦爾。是時佛知善男子至心。于一切諸法不生不滅不出不作得是法忍。佛便微笑。種種色光從口中出。阿難白佛言。世尊。何因緣故微笑。佛告阿難。是眾中十萬億人。于諸法中得無生忍。是諸人于未來世過六十八億劫。當得作佛。劫名華積。佛皆號覺花

【論】問曰。初品中佛已出舌相。今何以重出。答曰。是事非一日一坐說。前出舌相為和合大會度一切眾生。舍利弗問佛答。今此異時更為余人。須菩提巧說空故。佛命令更說。是故出舌相光明。問曰。舍利弗智慧第一。竟何所少而復命須菩提。答曰。佛弟子眾多一人說已次命一人。譬如王者群臣眾多次第共語。問曰。若爾者目連迦葉等甚多。何以不次第皆與語。答曰。此經名智慧。舍利弗智慧第一。是故問。須菩提雖有種種因緣。以二因緣大故。一者好行無諍定常慈悲眾生。雖不能廣度眾生。而常助菩薩。以菩薩事問佛。二者好深行空法。是般若中多說空法。是故命須菩提說是舌相光明。諸菩薩來往義。乃至華臺供養義。如先說。爾時眾生見是大神通力。所謂十方如恒河沙等世界中諸佛。以諸佛及釋迦文佛出無量光明故。眾生蒙佛神力。見舌相覆三千大千世界。及聞見諸佛在大眾中說法。即得無生法忍。作是愿言。我等未來世神通變化亦當如今佛。佛知眾生得無生法忍故微笑。笑義佛答如先說。是人過六十八億劫作佛。是人見十方諸菩薩持七寶華來供養變成七寶花臺。因見是已其心清凈得無生法忍。是故作佛。時劫名華積。佛皆號覺華

大智度論卷第四十大智度論釋三假品第七(卷第四十一)

　　　　龍樹菩薩造


　　　　后秦龜茲國鳩摩羅什奉　詔譯


【經】爾時佛告慧命須菩提。汝當教諸菩薩摩訶薩般若波羅蜜。如諸菩薩摩訶薩所應成就般若波羅蜜。即時諸菩薩摩訶薩及聲聞大弟子諸天等作是念。慧命須菩提。自以智慧力。當為諸菩薩摩訶薩說般若波羅蜜耶。為是佛力。慧命須菩提知諸菩薩摩訶薩大弟子諸天心所念。語慧命舍利弗。敢佛弟子所說法所教授皆是佛力。佛所說法。法相不相違背。是善男子學是法得證此法。佛說如燈。舍利弗。一切聲聞辟支佛。實無力。能為菩薩摩訶薩說般若波羅蜜

爾時慧命須菩提白佛言。世尊。所說菩薩。菩薩字何等法名菩薩。世尊。我等不見是法名菩薩。云何教菩薩般若波羅蜜。佛告須菩提。般若波羅蜜亦但有名字。名為般若波羅蜜。菩薩菩薩字亦但有名字。是名字不在內不在外不在中間。須菩提。譬如說我名和合故有。是我名不生不滅。但以世間名字故說。如眾生壽命。生者養育者。眾數人。作者使作者。起者使起者受者使受者。知者見者等。和合法故有。是諸名不生不滅。但以世間名字故說。般若波羅蜜菩薩菩薩字亦如是。皆和合故有。是亦不生不滅。但以世間名字故說。須菩提。譬如身和合故有。是亦不生不滅。但以世間名字故說。須菩提。譬如色受想行識亦和合故有。是亦不生不滅。但以世間名字故說。須菩提。般若波羅蜜。菩薩菩薩字亦如是。皆是和合故有。是亦不生不滅。但以世間名字故說。須菩提。譬如眼和合故有。是亦不生不滅。但以世間名字故說。是眼不在內不在外不在中間。耳鼻舌身意和合故有。是亦不生不滅。但以世間名字故說。色乃至法亦如是。眼界和合故有。是亦不生不滅。但以世間名字故說。乃至意識界亦如是。須菩提。般若波羅蜜。菩薩菩薩字亦如是。皆和合故有。是亦不生不滅。但以名字故說。是名字亦不在內不在外不在中間。須菩提。譬如內身名為頭但有名字。項肩臂脊肋髀[跳-兆+尃]腳是和合故有。是法及名字亦不生不滅。但以名字故說。是名字亦不在內不在外不在中間。須菩提。般若波羅蜜。菩薩菩薩字亦如是。皆和合故有。但以名字故說。是亦不生不滅。不在內不在外不在中間須菩提。譬如外物草木枝葉莖節。如是一切但以名字故說。是法及名字亦不生不滅。非內非外非中間住。須菩提。般若波羅蜜。菩薩菩薩字亦如是。皆和合故有。是法及名字亦不生不滅。非內非外非中間住。須菩提。譬如過去諸佛。名字和合故有。是亦不生不滅。但以名字故說。是亦非內非外非中間住。般若波羅蜜菩薩菩薩字亦如是。須菩提。譬如夢響影幻炎。佛所化皆是和合故有。但以名字說。是法及名字不生不滅。非內非外非中間住。般若波羅蜜菩薩菩薩字亦如是。如是須菩提。菩薩摩訶薩行般若波羅蜜。名假施設。受假施設。法假施設。如是應當學

【論】問曰。佛既不自說。諸菩薩摩訶薩福德智慧利根勝諸聲聞。何以故。命須菩提令說。答曰。先舌相中已有二因緣故。使須菩提說。復次佛威德尊重畏敬心故不敢問佛畏不自盡。復次佛知眾中心所疑眾人敬難佛故不敢發問。所以者何。眾生見佛身過須彌山。舌覆三千大千世界。身出種種無量光明。是時眾會心皆驚怖不敢發問。各各自念。我當云何從佛聞法。以是故佛命須菩提。令為眾人說法。言汝所說者皆是佛力。如經中說。復次般若波羅蜜有二種。一者共聲聞菩薩合說。二者但與諸法身菩薩說。為雜說故命須菩提為首。及彌勒舍利弗釋提桓因。爾時眾會聞佛命須菩提令說。心皆驚疑。須菩提知眾人心。告舍利弗等言。一切聲聞所說所知皆是佛力。我等當承佛威神為眾人說。譬如傳語人。所以者何。佛所說法法相不相違背。是弟子等。學是法作證敢有所說皆是佛力。我等所說即是佛說。所以者何。現在佛前說。我等雖有智慧眼。不值佛法則無所見。譬如夜行險道無人執燈必不得過。佛亦如是。若不以智慧燈照我等者則無所見。又告舍利弗。一切聲聞辟支佛。實無力能為諸菩薩說般若波羅蜜。況我一人。所以者何。菩薩智慧甚深問答玄遠。諸余淺近法于菩薩邊說猶難。何況深法。如人能食一斛飯從有一斗者索。欲以除饑是不能除。以是故說。聲聞辟支佛無力能為菩薩說般若。須菩提大明。菩薩尊貴佛亦然可令須菩提欲于實相法中說。是故言一切法中求菩薩不可得。菩薩不可得故字亦不可得。菩薩菩薩字不可得故。般若波羅蜜亦不可得。是三事不可得故。我云何當教菩薩般若波羅蜜。問曰。佛命須菩提為諸菩薩說般若。而須菩提言無菩薩。與佛相反佛何以同之。答曰。有二種說。一者著心說。二者不著心說。今須菩提以不著心說空。佛不訶之。復次須菩提常行空三昧。知諸法空故。佛告須菩提。為諸菩薩說般若波羅蜜。而菩薩畢竟空。是故須菩提驚言。云何名菩薩。佛即述成。菩薩如是從發心已來乃至佛道。皆畢竟空故不可得。若如是教者。是即教菩薩般若波羅蜜。復次凡有二法。一者名字。二者名字義。如火能照能燒是其義。照是造色燒是火大。是二法和合名為火。若離是二法有火。更應有第三用。除燒除照更無第三業。以是故知。二法和合假名為火。是火名不在二法內。何以故。是法二火是一。一不為二二不為一。義以名二法不相合。所以者何。若二法合說火時應燒口。若離索火應得水。如是等因緣知不在內。若火在二法外。聞火名不應二法中生火想。若在兩中間則無依止處。一切有為法無有依止處。若在中間則不可知。以是故火不在三處。但有假名。菩薩亦如是。二法和合名菩薩。所謂名色。色事異。名事異。若定有菩薩應更有第三事。而無有事則知假名。是菩薩菩薩名亦如是。不在內不在外不在兩中間。是中佛說譬喻。如五眾和合故名為我。實我不可得。眾生乃至知者見者。皆是五眾因緣和合生假名法。是諸法實不生不滅。世間但用名字說。菩薩菩薩字。般若波羅蜜亦如是。皆是因緣和合假名法。是中佛更說譬喻。有人言但五眾和合有眾生。而眾生空但有五眾法。佛言。眾生空五眾亦和合故。假名字有。十二處十八界亦如是。復次菩薩有二種。一者坐禪。二者誦經。坐禪者。常觀身骨等諸分和合故名為身。即以所觀為譬喻言。頭骨分和合故名為頭。腳骨分和合故名為腳。頭腳骨等和合故名為身。一一推尋皆無根本。所以者何。此是常習常觀故以為譬喻。不坐禪者。以草木枝葉華實為喻。如過去諸佛亦但有名字。用是名字可說十譬喻。亦但有名字。菩薩義亦如是。十喻義如先說。菩薩應如是學三種波羅聶提。五眾等法是名法波羅聶提。五眾因緣和合故名為眾生。諸骨和合故名為頭骨。如根莖枝葉和合故名為樹。是名受波羅聶提。用是名字取二法相。說是二種是為名字波羅聶提。復次眾微塵法和合故有粗法生。如微塵和合故有粗色。是名法波羅聶提。從法有法故。是粗法和合有名字生。如能照能燒有火名字生。名色有故為人。名色是法。人是假名。是為受波羅聶提。取色取名故名為受多名字邊。更有名字如梁椽瓦等名字邊。更有屋名字生。如樹枝樹。葉名字邊有樹名生。是為名字波羅聶提。行者先壞名字波羅聶提到受波羅聶提。次破受波羅聶提到法波羅聶提。破法波羅聶提到諸法實相中。諸法實相即是諸法。及名字空般若波羅蜜

【經】復次須菩提。菩薩摩訶薩行般若波羅蜜時。不見色名字是常。不見受想行識名字是常。不見色名字無常。不見受想行識名字無常。不見色名字樂。不見色名字苦。不見色名字我。不見色名字無我。不見色名字空。不見色名字無相。不見色名字無作。不見色名字寂滅。不見色名字垢。不見色名字凈。不見色名字生。不見色名字滅。不見色名字內。不見色名字外。不見色名字中間住。受想行識亦如是。眼色眼識眼觸。眼觸因緣生諸受。乃至意法意識意觸。意觸因緣生諸受亦如是。何以故。菩薩摩訶薩行般若波羅蜜。般若波羅蜜字菩薩菩薩字。有為性中亦不見。無為性中亦不見。菩薩摩訶薩行般若波羅蜜。是法皆不作分別。是菩薩行般若波羅蜜。住不壞法中修四念處時。不見般若波羅蜜。不見般若波羅蜜字。不見菩薩不見菩薩字。乃至修十八不共法時。不見般若波羅蜜。不見般若波羅蜜字。不見菩薩不見菩薩字。菩薩摩訶薩如是行般若波羅蜜時。但知諸法實相。諸法實相者無垢無凈。如是須菩提。菩薩摩訶薩行般若波羅蜜時。當作是知名字假施設。知假名字已。不著色不著受想行識。不著眼乃至意。不著色乃至法。不著眼識乃至不著意識。不著眼觸乃至不著意觸。不著眼觸因緣生受若苦若樂若不苦不樂。乃至不著意觸因緣生受若苦若樂若不苦不樂。不著有為性不著無為性。不著檀波羅蜜。尸羅波羅蜜。羼提波羅蜜。毗梨耶波羅蜜。禪波羅蜜。般若波羅蜜。不著三十二相。不著菩薩身。不著菩薩肉眼。乃至不著佛眼。不著智波羅蜜。不著神通波羅蜜。不著內空。乃至不著無法有法空。不著成就眾生。不著凈佛世界。不著方便法。何以故。是諸法無著者。無著法。無著處。皆無故。如是須菩提。菩薩摩訶薩行般若波羅蜜時。不著一切法。便增益檀波羅蜜。尸羅波羅蜜。羼提波羅蜜。毗梨耶波羅蜜。禪波羅蜜。般若波羅蜜。入菩薩位。得阿鞞跋致地。具足菩薩神通。游一佛國。至一佛國。成就眾生。恭敬尊重贊嘆諸佛。為凈佛世界。為見諸佛供養。供養之具。善根成就故隨意悉得。亦聞諸佛所說法。聞已乃至阿耨多羅三藐三菩提。終不忘失。得諸陀羅尼門諸三昧門。如是須菩提。菩薩摩訶薩。行般若波羅蜜時。當知諸法名假施設。須菩提。于汝意云何。色是菩薩不。受想行識是菩薩不。不也世尊。眼耳鼻舌身意是菩薩不。不也世尊。色聲香味觸法是菩薩不。不也世尊。眼識乃至意識是菩薩不。不也世尊。須菩提。于汝意云何。地種是菩薩不。不也世尊。水火風空識種是菩薩不。不也世尊。于須菩提意云何。無明是菩薩不。不也世尊。乃至老死是菩薩不。不也世尊。于須菩提意云何。離色是菩薩不。不也世尊。乃至離老死是菩薩不。不也世尊。須菩提。于汝意云何。色如相是菩薩不。不也世尊。乃至老死如相是菩薩不。不也世尊。離色如相乃至離老死如相是菩薩不。不也世尊。佛告須菩提。汝觀何等義。言色非菩薩乃至老死非菩薩。離色非菩薩乃至離老死非菩薩。色如相非菩薩乃至老死如相非菩薩。離色如相非菩薩。乃至離老死如相非菩薩。須菩提言。世尊。眾生畢竟不可得。何況當是菩薩色不可得。何況色離色。色如離色如。是菩薩。乃至老死不可得。何況老死離老死。老死如離老死如。是菩薩。佛告須菩提。善哉善哉。如是須菩提。菩薩摩訶薩眾生不可得故。般若波羅蜜亦不可得。當作是學。于須菩提意云何。色是菩薩義不。不也世尊。受想行識是菩薩義不。不也世尊。于須菩提意云何。色常是菩薩義不。不也世尊。受想行識常是菩薩義不。不也世尊。色無常是菩薩義不。不也世尊。受想行識無常是菩薩義不。不也世尊。色樂是菩薩義不。不也世尊。受想行識樂是菩薩義不。不也世尊。色苦是菩薩義不。不也世尊。受想行識苦是菩薩義不。不也世尊。色我是菩薩義不。不也世尊。受想行識我是菩薩義不。不也世尊。色非我是菩薩義不。不也世尊。受想行識非我是菩薩義不。不也世尊。于須菩提意云何。色空是菩薩義不。不也世尊。受想行識空是菩薩義不。不也世尊。色非空是菩薩義不。不也世尊。受想行識非空是菩薩義不。不也世尊。色相是菩薩義不。不也世尊。受想行識相是菩薩義不。不也世尊。色無相是菩薩義不。不也世尊。受想行識無相是菩薩義不。不也世尊。色作是菩薩義不。不也世尊。受想行識作是菩薩義不。不也世尊。色無作是菩薩義不。不也世尊。受想行識無作是菩薩義不。不也世尊。乃至老死亦如是。佛告須菩提。汝觀何等義。言色非菩薩義受想行識非菩薩義。乃至色受想行識無作非菩薩義。乃至老死亦如是。須菩提白佛言。世尊。色畢竟不可得。何況無色是菩薩義。受想行識亦如是。世尊色常畢竟不可得。何況色無常是菩薩義。乃至識亦如是。世尊。色樂畢竟不可得。何況色苦是菩薩義。乃至識亦如是。世尊。色我畢竟不可得。何況色非我是菩薩義。乃至識亦如是。世尊。色有畢竟不可得。何況色空是菩薩義。乃至識亦如是。世尊。色相畢竟不可得。何況色無相是菩薩義。乃至識亦如是。世尊色作畢竟不可得。何況色無作是菩薩義。乃至識亦如是。佛告須菩提。善哉善哉。如是須菩提。菩薩摩訶薩行般若波羅蜜。色義不可得。受想行識義不可得。乃至無作義不可得。當作是學般若波羅蜜。須菩提。汝言我不見是法名菩薩。須菩提。諸法不見諸法。諸法不見法性。法性不見諸法。法性不見地種。地種不見法性。乃至識種不見法性。法性不見識種。法性不見眼色眼識性。眼色眼識性不見法性。乃至法性不見意法意識性。意法意識性不見法性。須菩提。有為性不見無為性。無為性不見有為性。何以故。離有為不可說無為。離無為不可說有為。如是須菩提。菩薩摩訶薩行般若波羅蜜。于諸法無所見。是時不驚不畏不怖。心亦不沒不悔。何以故。是菩薩摩訶薩不見色受想行識故。不見眼乃至意。不見色乃至法。法不見淫怒癡。不見無明乃至老死。不見我乃至知者見者。不見欲界色界無色界。不見聲聞心辟支佛心。不見菩薩不見菩薩法。不見佛。不見佛法。不見佛道。是菩薩一切法不見故。不驚不畏不怖不沒不悔。須菩提白佛言。世尊。何因緣故。是菩薩心不怖不沒不悔。佛告須菩提。菩薩摩訶薩一切心心數法不可得不可見。以是故菩薩摩訶薩心不怖不沒不悔。世尊。云何菩薩心不驚不畏不怖。佛告須菩提。是菩薩意及意界不可得不可見。以是故不驚不畏不怖。如是須菩提。菩薩摩訶薩一切法不可得故。應行般若波羅蜜。須菩提。菩薩摩訶薩一切行處不得般若波羅蜜。不得菩薩名。亦不得菩薩心。即是教菩薩摩訶薩

【論】釋曰。菩薩行般若波羅蜜。觀色法名字。非常非無常。乃至有為無為性中。不見有菩薩菩薩字如先說。一切法中不作憶想分別。菩薩住不壞法中。行六波羅蜜乃至十八不共法。以諸法實相智慧。于諸法中求不見一定法。所謂般若波羅蜜亦不見般若波羅蜜名字。又不見菩薩及菩薩名字。用是智慧故破無明等諸煩惱。用是不見亦不見智慧故。破著般若波羅蜜般若波羅蜜名字。菩薩菩薩名字。諸法實相清凈通達無礙。菩薩得如是智慧。若見若聞若念皆如幻化。若聞見念皆是虛誑以是故不著色等。住是無礙智慧中。增益六波羅蜜入菩薩位。得如是等利益。是一章佛自教菩薩作如是觀。次后章人謂佛多說法空故反問須菩提。若諸法不空頗有一法定是菩薩不。所謂色是菩薩不。乃至如是菩薩不。須菩提作是念。諸法和合故有菩薩。我云何言一法定是菩薩。以是故言。不也世尊。須菩提善得眾生空故。佛言善哉善哉。菩薩知眾生空不可得故。應行般若波羅蜜。色是菩薩義。乃至無作畢竟空亦如是。須菩提入諸法深空中不疑故。能益諸菩薩故。佛贊言。善哉善哉。菩薩法應如是學一切法不可得空般若波羅蜜。如須菩提說。我不見是法名為菩薩。佛言。非但菩薩獨不可見。都無有法見法者。法性無量不可見故。是故諸法。不見法性。諸法因緣和合生。無有自性畢竟空故。法性不見諸法色性不見法性。法性不見色性乃至識性亦如是。五眾性與法性同名故名為性。十二處十八界有為法無為法亦如是。略說因緣。離有為性不得說無為性。離無為性不得說有為性。是二法中攝一切法故。是菩薩雖不見一切法亦不怖畏。何以故。有所見有所不見則有恐畏。若都無所見則無所畏。所謂五眾乃至十八不共法。問曰。若佛已說不恐畏因緣。須菩提何以故重問。答曰。須菩提若謂法都空無所有恐墮邪見。所以者何。佛弟子得正見故名為行道人。云何言都不可見。佛知須菩提意故。說言一切心心數法不可得不可見故無畏。凡夫人欲入空中。見心心數法可得外法不可得故恐怖。菩薩以心心數法虛妄不實顛倒果報。不能示人實事故不恐怖。以是異義故重問。問曰。若爾者何以復有第三問。答曰。心心數法意識中。可見意及意識。是心心數法根本。所以者何。意識中多分別故生恐怖。五識時頃促故無所分別。欲破怖畏根本。以是故重問無咎。若菩薩能行如是般若波羅蜜。雖不見四種事菩薩菩薩字。般若波羅蜜般若波羅蜜字。能三種因緣不畏。即是教菩薩般若波羅蜜。若但了菩薩般若波羅蜜相。是為行般若波羅蜜。不從十方求亦無與者。亦非如金銀寶物力求而得

　　大智度論釋勸學品第八

【經】爾時須菩提白佛言。世尊。菩薩摩訶薩欲具足檀波羅蜜。當學般若波羅蜜。欲具足尸羅波羅蜜羼提波羅蜜毗梨耶波羅蜜禪波羅蜜般若波羅蜜。當學般若波羅蜜。菩薩摩訶薩欲知色。當學般若波羅蜜。乃至欲知識。當學般若波羅蜜。欲知眼乃至意。欲知色乃至法。欲知眼識乃至意識。欲知眼觸乃至意觸。欲知眼觸因緣生受乃至意觸因緣生受。當學般若波羅蜜。欲斷淫嗔癡。當學般若波羅蜜。菩薩摩訶薩欲斷身見戒取疑淫欲嗔恚。色愛無色愛掉慢無明等一切結使及纏等。當學般若波羅蜜。欲斷四縛四結四顛倒。當學般若波羅蜜。欲知十善道。欲知四禪。欲知四無量心四無色定四念處。乃至十八不共法。當學般若波羅蜜。菩薩摩訶薩欲入覺意三昧。當學般若波羅蜜。欲入六神通九次第定超越三昧。當學般若波羅蜜。欲得師子游戲三昧。當學般若波羅蜜。欲得師子奮迅三昧。欲得一切陀羅尼門。當學般若波羅蜜。菩薩摩訶薩欲得首楞嚴三昧。寶印三昧。妙月三昧。月幢相三昧。一切法印三昧。觀印三昧。畢法性三昧。畢住相三昧。如金剛三昧。入一切法門三昧。三昧王三昧。王印三昧。凈力三昧。高出三昧。畢入一切辯才三昧。入諸法名三昧。觀十方三昧。諸陀羅尼門印三昧。一切法不忘三昧。攝一切法聚印三昧。虛空住三昧。三分清凈三昧。不退神通三昧。出缽三昧。諸三昧幢相三昧。欲得如是等諸三昧門。當學般若波羅蜜。復次世尊菩薩摩訶薩欲滿一切眾生愿。當學般若波羅蜜

【論】問曰。初品中言種種欲有所得當學般若波羅蜜。今何以重說。答曰。先但贊嘆欲得是諸功德。當行般若波羅蜜。未說般若波羅蜜。今已聞般若波羅蜜味。因欲得余功德。所謂六波羅蜜等。當學般若波羅蜜。復次上種種因緣說諸法空。有人謂佛法斷滅無所復作。為斷是人疑故言。欲得布施等種種功德。當行般若波羅蜜。若般若波羅蜜實空無所有斷滅者。不應說應行布施等功德。有智者說何緣初后相違。復次前廣說此略說。彼是佛說。此是須菩提說。復次般若波羅蜜深妙故重說。譬如贊德之美故言善哉善哉。六波羅蜜義如先說。知五眾者見無常苦空總相別相等。六情六塵六識六觸六受亦如是。一切世間系縛受為主。以受故生諸結使。樂受生貪欲。苦受生嗔恚。不苦不樂受生愚癡。三毒起諸煩惱及業因緣。以是故但說受。余心數法不說。所謂想憶念等。三毒十結諸使纏。乃至十八不共法如先說。覺意三昧超越三昧師子游戲三昧。是菩薩諸三昧后當說。欲滿一切眾生愿先已說

【經】欲得具足如是善根常不墮惡趣。欲得不生卑賤之家。欲得不住聲聞辟支佛地中。欲得不墮菩薩頂者。當學般若波羅蜜。爾時慧命舍利弗問須菩提。云何為菩薩摩訶薩墮頂。須菩提言。舍利弗。若菩薩摩訶薩不以方便行六波羅蜜。入空無相無作三昧。不墮聲聞辟支佛地。亦不入菩薩位。是名菩薩摩訶薩法生故墮頂。舍利弗問須菩提。云何名菩薩生。須菩提答舍利弗言。生名愛法。舍利弗言。何等法愛。須菩提言。菩薩摩訶薩行般若波羅蜜。色是空受念著。受想行識是空受念著。舍利弗。是名菩薩摩訶薩順道法愛生。復次舍利弗。菩薩摩訶薩色是無相受念著。受想行識無相受念著。色是無作受念著。受想行識無作受念著。色是寂滅受念著。受想行識寂滅受念著。色是無常乃至識。色是苦乃至識。色是無我乃至識受念著。是為菩薩順道法愛生。是苦應知集應斷盡應證道應修。是垢法是凈法。是應近是不應近。是菩薩所應行是非菩薩所應行。是菩薩道是非菩薩道。是菩薩學是非菩薩學。是菩薩檀波羅蜜乃至般若波羅蜜。是非菩薩檀波羅蜜乃至般若波羅蜜。是菩薩方便。是非菩薩方便。是菩薩熟是非菩薩熟。舍利弗。菩薩摩訶薩行般若波羅蜜是諸法受念著。是為菩薩摩訶薩順道法愛生

【論】問曰。何等善根故。不墮惡道貧賤及聲聞辟支佛。亦不墮頂。答曰。有人言行不貪善根故。愛等諸結使衰薄。深入禪定。行不嗔善根故。嗔等諸結使薄。深入慈悲心。行不癡善根故。無明等諸結使薄。深入般若波羅蜜。如是禪定慈悲般若波羅蜜力故無事不得。何況四事。問曰。何以四事中但問墮頂。答曰三事先已說。墮頂未說故問。問曰。頂者是法位此義先已說。今何以重說。答曰。雖說其義名字各異。無方便入三解脫門。及有方便先已說。法愛于無生法忍中無有利益故名曰生。譬如多食不消。若不療治于身為患。菩薩亦如是。初發心時貪受法食。所謂無方便行諸善法。深心系著于無生法忍。是則為生為病。以著法愛故于不生不滅亦愛。譬如必死之人雖加諸藥藥反成病。是菩薩于畢竟空不生不滅法忍中。而生愛著反為其患。法愛于人天中為妙。于無生法忍為累。一切法中憶想分別諸觀是非。隨法而愛。是名為生。不任盛諸法實相水與生相違。是名菩薩熟。問曰。是一事何以故。名為頂名為位名為不生。答曰。于柔順忍無生忍中間。所有法名為頂。住是頂上直趣佛道不復畏墮。譬如聲聞法中暖忍中間名為頂法。問曰。若得頂不墮今云何言頂墮。答曰。垂近應得而失者名為墮。得頂者智慧安隱則不畏墮。譬如上山既得到頂則不畏墮。未到之間傾危畏墮。頂增長堅固名為菩薩位。入是位中一切結使一切魔民不能動搖。亦名無生法忍。所以者何。異于生故。愛等結使雜諸善法名為生。復次無諸法實相智慧火故名為生。有諸法實相智慧火故名為熟。是人能信受諸佛實相智慧故名為熟。譬如熟瓶能盛受水生則爛壞。復次依止生滅智慧故得離顛倒。離生滅智慧故不生不滅。是名無生法。能信能受能持故名為忍。復次位者拔一切無常等諸觀法故名為位。若不如是是為順道法愛生

【經】舍利弗問須菩提。云何名菩薩摩訶薩無生。須菩提言菩薩摩訶薩行般若波羅蜜時。內空中不見外空。外空中不見內空。外空中不見內外空。內外空中不見外空。內外空中不見空空。空空中不見內外空。空空中不見大空。大空中不見空空。大空中不見第一義空。第一義空中不見大空。第一義空中不見有為空。有為空中不見第一義空。有為空中不見無為空。無為空中不見有為空。無為空中不見畢竟空。畢竟空中不見無為空。畢竟空中不見無始空。無始空中不見畢竟空。無始空中不見散空。散空中不見無始空。散空中不見性空。性空中不見散空。性空中不見諸法空。諸法空中不見性空。諸法空中不見自相空。自相空中不見諸法空。自相空中不見不可得空。不可得空中不見自相空。不可得空中不見無法空。無法空中不見不可得空。無法空中不見有法空。有法空中不見無法空。有法空中不見無法有法空。無法有法空中不見有法空。舍利弗。菩薩摩訶薩行般若波羅蜜得入菩薩位。復次舍利弗。菩薩摩訶薩欲學般若波羅蜜應如是學。不念色受想行識。不念眼乃至意。不念色乃至法。不念檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。乃至十八不共法。如是舍利弗。菩薩摩訶薩行般若波羅蜜。得是心不應念不應高。無等等心不應念不應高。大心不應念不應高。何以故。是心非心心相常凈故。舍利弗語須菩提。云何名心相常凈。須菩提言。若菩薩知是心相。與淫怒癡不合不離。諸纏流縛等諸結使。一切煩惱不合不離。聲聞辟支佛心不合不離。舍利弗。是名菩薩心相常凈。舍利弗語須菩提。有是無心相心不。須菩提報舍利弗言。無心相中有心相無心相可得不。舍利弗言。不可得。須菩提言。若不可得不應問有是無心相心不。舍利弗復問。何等是無心相。須菩提言。諸法不壞不分別。是名無心相。舍利弗問須菩提。但是心不壞不分別。色亦不壞不分別。乃至佛道亦不壞不分別耶。須菩提言。若能知心相不壞不分別。是菩薩亦能知色乃至佛道不壞不分別。爾時慧命舍利弗贊須菩提。善哉善哉。汝真是佛子。從佛口生從見法生從法化生。取法分不取財分。法中自信身得證。如佛所說。得無諍三昧中汝最第一。實如佛所舉。須菩提。菩薩摩訶薩應如是學般若波羅蜜。是中亦當分別知。菩薩如汝所說行。則不離般若波羅蜜。須菩提。善男子善女人欲學聲聞地。亦當應聞般若波羅蜜持讀誦正憶念如說行。欲學辟支佛地。亦當應聞般若波羅蜜持讀誦正憶念如說行。欲學菩薩地。亦當應聞般若波羅蜜持讀誦正憶念如說行。何以故。是般若波羅蜜中廣說三乘。是中菩薩摩訶薩聲聞辟支佛當學

【論】釋曰。內空中不見外空。外空中不見內空。有人言。外四大飲食入其身中故名為內。若身死還為外。一切法無來去相故。外空不在內空中。余十七空亦如是。不生不滅無異相。無來去故各各中不住。復次菩薩位相不念一切色為有。乃至十八不共法亦不念是有。不念有義如先說。問曰。菩提心無等等心大心有何差別。答曰。菩薩初發心緣無上道。我當作佛是名菩提心。無等名為佛。所以者何。一切眾生一切法無與等者。是菩提心與佛相似。所以者何。因似果故。是名無等等心。是心無事不行。不求恩惠深固決定。復次檀尸波羅蜜是名菩提心。所以者何。檀波羅蜜因緣故。得大富無所乏少。尸波羅蜜因緣故。出三惡道人天中尊貴住。二波羅蜜果報力故。安立能成大事。是名菩提心。羼提毗梨耶波羅蜜相。于眾生中現奇特事。所謂人來割肉出髓如截樹木。而慈念怨家血化為乳。是心似如佛心。于十方六道中。一一眾生皆以深心濟度。又知諸法畢竟空。而以大悲能行諸行。是為奇特。譬如人欲空中種樹。是為希有。如是等精進波羅蜜力勢與無等相似。是名無等等。入禪定行四無量心。遍滿十方與大悲方便合。故拔一切眾生苦。又諸法實相滅一切觀。諸語言斷而不墮斷滅中。是名大心。復次初發心名菩提心。行六波羅蜜名無等等心。入方便心中是名大心。如是等各有差別。復次菩薩得如是大智心亦不高心。相常清凈故。如虛空相常清凈。煙云塵霧假來故覆蔽不凈。心亦如是常自清凈。無明等諸煩惱客來覆蔽故以為不凈。除去煩惱如本清凈。行者功夫微薄。此清凈非汝所作。不應自高不應念。何以故。畢竟空故。問曰。舍利弗知心相常凈何以故問。答曰。以菩薩發阿耨多羅三藐三菩提心。深入深著故。雖聞心畢竟空常清凈。猶憶想分別取是無心相。以是故問。是無心相心為有為無。若有云何言無心相。若無何以贊嘆是無等等心當成佛道。須菩提答曰。是無心相中畢竟清凈。有無不可得不應難。舍利弗復問。何等是無心相。須菩提答曰。畢竟空一切諸法無分別。是名無心相。舍利弗復問。但心相不壞不分別。余法亦如是。須菩提答言。諸法亦如是。若爾者阿耨多羅三藐三菩提。亦如虛空無壞無分別。諸菩薩深著阿耨多羅三藐三菩提故。作是念。諸凡夫法可言虛誑。以不真實故。菩薩漏未盡故。亦可言不清凈。云何阿耨多羅三藐三菩提亦復虛誑。是時心驚不悅。須菩提知其心已。思惟籌量。我今應為說實相法不思惟已自念。今在佛前當以實相答。若我有失佛自當說。重思惟竟。以是故說阿耨多羅三藐三菩提。雖是第一。亦從虛誑法邊生故。亦是空不壞不分別相。以是故行者當隨阿耨多羅三藐三菩提相行。不應取相自高。爾時舍利弗贊須菩提言。善哉善哉。佛時默然聽須菩提所答。亦可舍利弗所嘆。從佛口生者。有人言婆羅門從梵天王口邊生故。于四姓中第一。以是故舍利弗贊言。汝真從佛口生。所以者何。見法知法故。有未得道者亦依佛故得供養。是名取財分。又如弊惡子不隨父教但取財分。取法分者。取諸禪定根力覺道種種善法。是名取法分。得四信故名為法中自信。得諸神通滅盡定等。著身中故是名身得證。如舍利弗于智慧中第一。目揵連神足第一。摩訶迦葉頭陀第一。須菩提得無諍三昧中第一。得無諍定阿羅漢者。常觀人心不令人起諍。是三昧根本四禪中攝。亦欲界中用。問曰。般若波羅蜜是菩薩事。何以言欲得三乘者皆當習學。答曰。般若波羅蜜中說諸法實相。即是無余涅槃。三乘人皆為無余涅槃故精進習行。復次般若波羅蜜中種種因緣說空解脫門義。如經中說。若離空解脫門無道無涅槃。以是故三乘人皆應學般若。復次舍利弗自說因緣。于般若波羅蜜中廣說三乘相。是中三乘人應學成

大智度論卷第四十一(釋第七品訖第八品)大智度論釋集散品第九(卷第四十二)

　　　　龍樹菩薩造


　　　　后秦龜茲國鳩摩羅什奉　詔譯


【經】爾時慧命須菩提白佛言。世尊。我不覺不得是菩薩行般若波羅蜜。當為誰說般若波羅蜜。世尊。我不得一切諸法集散。若我為菩薩作字言菩薩。或當有悔。世尊。是字不住亦不不住。何以故。是字無所有故。以是故是字不住亦不不住。世尊。我不得色集散乃至識集散。若不可得云何當作名字。世尊。以是因緣故。是字不住亦不不住。何以故。是名字無所有故。世尊。我亦不得眼集散乃至意集散。若不可得云何當作名字言是菩薩。世尊。是眼名字乃至意名字不住亦不不住。何以故。是名字無所有故。以是故是字不住亦不不住。世尊。我不得色集散乃至法集散。若不可得云何當作名字言是菩薩。世尊。是色字乃至法字不住亦不不住。何以故。是字無所有故。以是故是字不住亦不不住。眼識乃至意識。眼觸乃至意觸。眼觸因緣生受乃至意觸因緣生受亦如是。世尊。我不得無明集散乃至不得老死集散。世尊。我不得無明盡集散。乃至不得老死盡集散。世尊。我不得淫怒癡集散。諸邪見集散皆亦如是。世尊。我不得六波羅蜜集散。四念處集散。乃至八圣道分集散。空無相無作集散。四禪四無量心四無色定集散。念佛念法念僧念戒念舍念天念善念入出息念身念死集散。我亦不得佛十力乃至十八不共法集散。世尊。我若不得六波羅蜜乃至十八不共法集散。云何當作字言是菩薩。世尊。是字不住亦不不住。何以故。是字無所有故。以是故是字不住亦不不住。世尊。我不得如夢五陰集散。我不得如響如影如焰如化五陰集散亦如上說。世尊。我不得離集散。我不得寂滅不生不滅不示不垢不凈集散。世尊。我不得如法性實際法相法位集散亦如上說。我不得諸善不善法集散。我不得有為無為法有漏無漏法集散。過去未來現在法集散。不過去不未來不現在法集散。何等是不過去不未來不現在。所謂無為法。世尊。我亦不得無為法集散。世尊。我亦不得佛集散。世尊。我亦不得十方如恒河沙等世界諸佛及菩薩聲聞僧集散世尊。我若不得諸佛集散。云何當教菩薩摩訶薩般若波羅蜜。世尊。是菩薩字不住亦不不住。何以故。是字無所有故。以是故是字不住亦不不住。世尊。我亦不得是諸法實相集散。云何當與菩薩作字言是菩薩。世尊。是諸法實相名字不住亦不不住。何以故。是名字無所有故。以是故是名字不住亦不不住

【論】問曰。先品中已說不見菩薩菩薩字般若波羅蜜。一切諸法不內不外不中間等。今何以重說。答曰。有四種愛。欲愛有愛非有愛法愛。欲愛易見其過不凈等。有愛無不凈等小難遣。非有愛破有似智慧故難遣。法愛者愛諸善法利益道者。法愛中過患難見故重說。譬如小草加功少易除大樹功重難除。復次上法與此法有同有異。彼聞說菩薩字不見。此中說菩薩字不覺不得。以不覺不得故不見。非是智慧力少故不見。問曰。未行般若波羅蜜時為有菩薩耶。今何以故言不見菩薩行般若波羅蜜。答曰。從無始已來眾生不可得。非行般若波羅蜜故不可得。但以虛誑顛倒。凡夫人隨是假名故謂為有。今行般若波羅蜜滅虛誑顛倒。了知其無非本有今無。本有今無則墮斷滅。復次須菩提心悔畏破妄語戒。所以者何。佛法中一切諸法決定無我。而我說言有菩薩為說般若波羅蜜。則墮妄語罪。是故心悔。復次有心悔因緣。一切法以不可得空故皆空。所以者何。無集無散故。譬如眼色因緣生眼識。三事和合故生眼觸。眼觸因緣中即生受想思等心數法。是中邪憶念故。生諸煩惱罪業。正憶念故生諸善法善惡業受六道果報。從是身邊。復種善惡業。如是展轉無窮。是名為集。余情亦如是。散者是眼識等諸法念念滅故。諸因緣離故。是眼識等法生時無來處。非如田上谷運致聚集。若滅時無去處。非如散谷與民。是名略說諸法集散相。生時無所從來。散時無所去。是諸法皆如幻化但誑惑于眼。問曰。若爾有集散相。須菩提何以言不覺不得。答曰。無來處故集不可得。無去處故散不可得。復次生無故集不可得。滅無故散不可得。畢竟空故集不可得。業因緣不失故散不可得。復次觀世間滅諦故集不可得。觀世間集諦故散不可得。如是等義。當知集散不可得云何當作菩薩字。若強為名。是名亦無住亦無不住。問曰。是名字何以故不住。答曰。名字在法中住。法空故名字無住處。如車輪輞輻轂等和合故有車名。若散是和合則失車名。是車名非輪等中住。亦不離輪等中住。車名字一異中求皆不得。失車名字故。名字無住處。因緣散時尚無。何況因緣滅。眾生亦如是。色等五眾和合故有眾生字。若五眾離散名字無住處。五眾離散時尚無。何況無五眾。問曰。若散時名字不可得。和合未散時則有名字。何以言不可得。答曰。是菩薩名字一。五眾則有五。一不作五五不作一。若五作一如五匹物不得為一匹用。若一作五如一匹物不得為五匹用。以是故一菩薩字不得五眾中住。非不住者。若名字因緣和合無。則世俗語言眾事都滅。世諦無故第一義諦亦無。二諦無故諸法錯亂。復次若因緣中有名字者。如說火則燒口。說有則塞口。若名字不在法中者。說火不應生火想。求火亦可得水。從久遠已來共傳名字故。因名則識事。以是故說名字義非住非不住。復次是中須菩提自說。因緣無所有故。是名字非住非不住。如菩薩名字五眾十二入十八界等諸法亦如是。問曰。如上來說。五眾諸法集散不可得。今何以復說五眾。答曰。上直說五眾。今說五眾如夢如幻。復次有人謂。凡夫人五眾虛誑不實如夢。圣人五眾非是虛誑。以是故須菩提說。如夢如幻同皆不住。問曰。十譬喻中何以但說五事。答曰。若說十事無在。但以隨眾生心。說五喻事辯故不盡說。或以五眾故說五喻。余法亦如是。離有二種。一者身離。二者心離。身離者。舍家恩愛世事等閑居靜處。心離者。于諸結使悉皆遠離。復有二種離。一者諸法離名字。二者諸法各各離自相。此中說后二種離。所以者何。此中破名字故余處自相離。小乘法中多說前二離。寂滅亦有二種。一者淳善相寂滅惡事。二者如涅槃寂滅相。觀世間諸法亦如是。此中但說后寂滅。不生亦有二種。一者未來無為法名不生。二者一切法實無生相。生不可得故此中但說后不生。不滅有三種。智緣滅非智緣滅無常滅。此中說無常滅。與此相違故名不滅。不示者一切諸觀滅。語言道斷故無法可示。是法如。是相若有若無若常若無常等。不垢不凈。如法性實際法相法位義如先說。問曰。五眾法有集散。與此相違故言不集不散。如法性實際等無相違故。云何言不集不散。答曰。行者得如法性等故名為集。失故名為散。如虛空雖無集無散。鑿戶牖名為集。塞故名為散。善不善乃至十方如恒河沙等諸佛義如先說。是諸佛法及佛名字無所依止故。皆空不住非不住

【經】世尊。諸法因緣和合假名施設。所謂菩薩是名字于五受陰中不可說。十二入十八界乃至十八不共法中不可說。于和合法中亦不可說。世尊。譬如夢于諸法中不可說。響影焰化于諸法中亦不可說。譬如名虛空。亦無法中可說。世尊。如地水火風名。亦無法中可說。戒三昧智慧解脫解脫知見名。亦無法中可說。如須陀洹名字。乃至阿羅漢辟支佛名字。亦無法中可說。如佛名法名。亦無法中可說。所謂若善若不善若常若無常。若苦若樂若我若無我。若寂滅若離若有若無。世尊。我以是義故心悔。一切諸法集散相不可得。若為菩薩作字言是菩薩。世尊。是字不住亦不不住。何以故。是字無所有故。以是故是字不住亦不不住。若菩薩摩訶薩聞作是說般若波羅蜜如是相如是義。心不沒不悔不驚不畏不怖。當知是菩薩必住阿鞞跋致性中。住不住法故

【論】釋曰。上來非住非不住門。破菩薩名字及諸法。今以異門破菩薩名字。無法可說為菩薩。何以故。菩薩非是五眾。五眾非是菩薩。五眾中無菩薩。菩薩中無五眾。五眾不屬菩薩。菩薩不屬五眾離五眾無菩薩。離菩薩無五眾。如是菩薩名字不可得。當知是空乃至十八不共法亦如是。譬如夢中有所見。皆是虛妄不可說。此夢中無有定法相。所謂五眾十二入十八界。但有誑心。余影響焰化亦如是但誑耳目。如虛空一切法中不可說。無相故。虛空與色相違故不得說名為色。色盡處亦非虛空。更無別法故。若謂入出為虛空相。是事不然。是身業非虛空相。若無相則無法。以是故虛空但有名字。菩薩名字亦如是。問曰。如夢虛空等可但有名字。云何地水火風實法亦但有名字。答曰。無智人謂地等諸物以為實。圣人慧眼觀之。皆是虛誑。譬如小兒見鏡中像以為實。歡喜欲取謂為真實。大人觀之但誑惑人眼。諸凡夫人見微塵和合成地謂為實地。余有天眼者散此地但見微塵。慧眼分別破散此地都不可得。復次初品論中種種破身相。如身破地亦破。復次若地是實。云何一切火觀時皆是火。若以禪定觀為實。佛說一切法空為虛妄。但是事不然。水火風亦如是。如四大為身本猶尚爾。何況身所作持戒等諸業而不空。如戒等粗業尚空。何況禪定智慧解脫解脫知見等而不空。若戒等五眾空者。何況是因緣得諸圣道果而不空。若圣道果空者。何況須陀洹人乃至佛而不空。以是故菩薩名字雖善法乃至有無法中。出不名為善。乃至不名為有無集散不可得故。須菩提知空相如是。云何說名菩薩為說般若波羅蜜。若菩薩聞是不恐不畏。則是阿鞞跋致性中住。以如不住法住故。阿鞞跋致性者。是菩薩未得無生法忍。未從諸佛授記。但福德智慧力故。能信樂諸法畢竟空。是名阿鞞跋致性中住得阿鞞跋致氣分故。如小兒在貴性中生。雖未成事以姓貴故便貴

【經】復次世尊。菩薩摩訶薩欲行般若波羅蜜。色中不應住。受想行識中不應住。眼耳鼻舌身意中不應住。色聲香味觸法中不應住。眼識乃至意識中不應住。眼觸乃至意觸中不應住。眼觸因緣生受乃至意觸因緣生受中不應住。地種水火風空識種中不應住。無明乃至老死中不應住。何以故。世尊。色色相空。受想行識識相空。世尊。色空不名為色。離空亦無色。色即是空空即是色。受想行識空不名為識。離空亦無識。識即是空空即是識。乃至老死老死相空。世尊老死空不名為老死。離空亦無老死。老死即是空空即是老死。世尊。以是因緣故。菩薩摩訶薩欲行般若波羅蜜。不應色中住。乃至老死中亦不應住。復次世尊。菩薩摩訶薩欲行般若波羅蜜。四念處中不應住。何以故。四念處四念處相空。世尊。四念處空不名為四念處。離空亦無四念處。四念處即是空空即是四念處。乃至十八不共法亦如是。世尊以是因緣故。菩薩摩訶薩欲行般若波羅蜜。四念處乃至十八不共法中不應住。復次世尊。菩薩摩訶薩欲行般若波羅蜜。檀波羅蜜中不應住。尸羅波羅蜜羼提波羅蜜毗梨耶波羅蜜禪波羅蜜般若波羅蜜中不應住。何以故。檀波羅蜜檀波羅蜜相空。乃至般若波羅蜜般若波羅蜜相空。世尊。檀波羅蜜空不名為檀波羅蜜。離空亦無檀波羅蜜。檀波羅蜜即是空空即是檀波羅蜜。乃至般若波羅蜜亦如是。世尊。以是因緣故。菩薩摩訶薩欲行般若波羅蜜不應六波羅蜜中住

【論】釋曰。上須菩提以謙讓門說般若。雖言不說而實為諸菩薩說般若波羅蜜。今須菩提以不住門直為菩薩說般若波羅蜜。般若波羅蜜有種種名字。觀修相應合入習住等。是皆名修行般若波羅蜜。但種種名字說聞者歡喜。復次小有差別行。名聽聞誦讀書寫正憶念說思惟籌量分別修習等。乃至阿耨多羅三藐三菩提總名為行。是行中分別故初者名觀。如初始見物。日日漸學是名習。與般若波羅蜜相可是名合。隨順般若波羅蜜名相應。通徹般若波羅蜜是名為入。分別取相有是事名為念。常行不息令與相似是名為學。學已巧方便觀知是非得失名為思惟。以禪定心共行名為修。得是般若波羅蜜道不失是名住。與住相違名不住。問曰。先說諸法空即是不住。今何以說諸法中不應住。答曰。先雖說著法愛心難遣故今更說。復次有無相三昧。入此三昧于一切法不取相。而不入滅定。菩薩智慧不可思議。雖不取一切法相而能行道。如鳥于虛空中無所依而能高飛。菩薩亦如是。于諸法中不住而能行菩薩道。問曰。人心得緣便起。云何菩薩于一切法不住而不入滅定中。答曰。此中須菩提自說。所謂色色相自空。色空為非色亦不離空有色。色即是空空即是色。是義第二品中已說。乃至不應六波羅蜜中住。亦如是。以空故無所住

【經】復次世尊。菩薩摩訶薩欲行般若波羅蜜。文字中不應住。一字門二字門。如是種種字門中不應住。何以故。諸字諸字相空故亦如上說

復次世尊。菩薩摩訶薩欲行般若波羅蜜。諸神通中不應住。何以故。諸神通諸神通相空。神通空不名為神通。離空亦無神通。神通即是空空即是神通。世尊。以是因緣故。菩薩摩訶薩欲行般若波羅蜜。諸神通中不應住

【論】釋曰。有二種菩薩。一者習禪定。二者學讀。坐禪者生神通。學讀者知分別文字。一字門者。一字一語如地名浮。二字門者。二字一語如水名阇藍。三字門者。如水名波尸藍。如是等種種字門。復次菩薩聞一字。即入一切諸法實相中。如聞阿字即知諸法從本已來無生。如是等如聞頭佉。一切法中苦相生。即時生大悲心。如聞阿尼吒知一切法無常相。即時入道圣行。余如文字陀羅尼中廣說。神通義先已說。是二事畢竟空故。菩薩不于中住

【經】復次世尊。菩薩摩訶薩欲行般若波羅蜜。色是無常不應住。受想行識是無常不應住。何以故。無常無常相空。世尊。無常空不名無常。離空亦無無常。無常即是空空即是無常。世尊。以是因緣故。菩薩摩訶薩欲行般若波羅蜜。色是無常不應住。受想行識是無常不應住。色是苦不應住。受想行識是苦不應住。色是無我不應住。受想行識是無我不應住。色是空不應住。受想行識是空不應住。色是寂滅不應住。受想行識是寂滅不應住。色是離不應住。受想行識是離不應住亦如上說

復次世尊。菩薩摩訶薩欲行般若波羅蜜。如相中不應住。何以故。如相如相空。世尊。如相空不名為如。離空亦無如。如即是空空即是如。世尊。菩薩摩訶薩欲行般若波羅蜜。法性法相法位實際中不應住。何以故。實際空。世尊。實際空不名為實際。離空亦無實際。實際即是空空即是實際

復次世尊。菩薩摩訶薩欲行般若波羅蜜。一切陀羅尼門中不應住。一切三昧門中不應住。何以故。陀羅尼門陀羅尼門相空。三昧門三昧門相空。世尊。陀羅尼門三昧門空不名為陀羅尼門三昧門。離空亦無陀羅尼三昧門。陀羅尼三昧門即是空。空即是陀羅尼三昧門。世尊。以是因緣故。菩薩摩訶薩欲行般若波羅蜜。乃至陀羅尼三昧門中不應住。世尊。如菩薩摩訶薩欲行般若波羅蜜。無方便故以吾我心于色中住。是菩薩作色行。以吾我心于受想行識中住。是菩薩作識行。若菩薩作行者不受般若波羅蜜。亦不具足般若波羅蜜。不具足般若波羅蜜故。不能得成就薩婆若。世尊。如是菩薩摩訶薩欲行般若波羅蜜。無方便故以吾我心于十二入乃至陀羅尼三昧門中住。是菩薩作十二入。乃至作陀羅尼三昧門行。若菩薩作行者。不受般若波羅蜜。亦不具足般若波羅蜜。不具足般若波羅蜜故。不能得成就薩婆若。何以故。色是不受。受想行識是不受。色不受則非色。性空故。受想行識不受則非識。性空故。十二入是不受。乃至陀羅尼三昧門是不受。十二入不受則非十二入。乃至陀羅尼三昧門不受。則非陀羅尼三昧門。性空故。般若波羅蜜亦不受。般若波羅蜜不受。則非般若波羅蜜。性空故。如是菩薩摩訶薩欲行般若波羅蜜。應觀諸法性空。如是觀心無行處。是名菩薩摩訶薩不受三昧。廣大之用不與聲聞辟支佛共。是薩婆若慧亦不受。內空故。外空內外空空空大空第一義空有為空無為空畢竟空無始空散空性空自相空諸法空不可得空無法空有法空無法有法空故。何以故。是薩婆若不可以相行得。相行有垢故。何等是垢相。色相乃至諸陀羅尼三昧門相。是名垢相。是相若受若修可得薩婆若者

【論】釋曰。無常等圣行。及如法性實際陀羅尼三昧門先已說。問曰。垢法中不應住。以罪故。善無記法中何故不應住。答曰。是雖非罪而生罪因緣。如佛此中說。有菩薩以吾我心行般若波羅蜜。住色中著色。為生色故作諸業。受想行識亦如是。為起五眾故行。是為不取般若波羅蜜。是人雖言我行般若波羅蜜。是為世間行。不具足般若波羅蜜故。不能至一切智。乃至陀羅尼三昧門亦如是。此中須菩提自說不住因緣。所謂色是不受。若色不受則非色。性常空故。問曰。是色無常苦空等過罪故不受。譬如熱金丸雖有金可貪但以熱故知不可取。如是者有何咎而強破五眾法。答曰。有二種著。一者欲著。二者見著。有人觀是無常苦等。破欲著得解脫。或有人雖觀無常等。猶著法生見。為是人故分別色相空。如是則離見著。乃至陀羅尼三昧門亦如是。問曰。聲聞辟支佛一切法不受故漏盡。此中云何說不受三昧不與二乘共。答曰。彼雖有不受三昧。無有廣大之用。不利不深亦不堅固。復次聲聞辟支佛漏盡時得諸法不受。菩薩久來知一切法不受。皆如無余涅槃畢竟空。是故說不與二乘共。復次二乘有習氣有礙有障故。雖有無受三昧不清凈。如摩訶迦葉聞菩薩伎樂。于坐處不能自安。諸菩薩問言。汝頭陀第一。何故欲起似舞。迦葉答言。我于人天五欲中永離不動。此是大菩薩福德業因緣變化力我未能忍。如須彌山王四面風起皆能堪忍。若隨嵐風至不能自安。聲聞辟支佛習氣于菩薩為煩惱。復次此無受三昧惟佛遍知。菩薩求佛道故。雖不能遍而勝于二乘。以是故說不與二乘共。以人貴重是不受三昧而生著心。是故須菩提說不但是三昧不受。色乃至一切種智皆不受。所以者何。須菩提自說因緣。所謂十八空故不受。問曰。何以故。用是十八空觀諸法皆空。答曰。此中須菩提自說因緣。取相著故生諸結使相者。色乃至陀羅尼門諸三昧門相。皆是煩惱根本。若佛法中乃至無有法微相可取者

【經】先尼梵志于一切智中終不生信。云何為信信般若波羅蜜。分別解知稱量思惟。不以相法不以無相法。如是先尼梵志不取相住信行中。用性空智入諸法相。不受色不受受想行識。何以故。諸法自相空故。不可得受。是先尼梵志非內觀得故見是智慧。非外觀得故見是智慧。非內非外觀得故見是智慧。亦不無智慧觀得故見是智慧。何以故。梵志不見是法知者知法知處故。此梵志非內色中見是智慧。非內受想行識中見是智慧。非外色中見是智慧。非外受想行識中見是智慧。非內外色中見是智慧。非內外受想行識中見是智慧。亦不離色受想行識中見是智慧。內外空故。先尼梵志此中心得信解于一切智。以是故梵志信諸法實相。一切法不可得故。如是信解已無法可受。諸法無相無憶念故。是梵志于諸法亦無所得。若取若舍。取舍不可得故。是梵志智慧亦不念。諸法相不念故。世尊。是名菩薩摩訶薩般若波羅蜜。此彼岸不度故。是菩薩色受想行識不受。一切法不受故。乃至諸陀羅尼三昧門亦不受。一切法不受故是菩薩于是中亦不取涅槃。未具足四念處乃至八圣道分。未具足十力乃至十八不共法。何以故。是四念處非四念處。乃至十八不共法非十八不共法。是諸法非法亦不非法。是名菩薩摩訶薩般若波羅蜜。色不受乃至十八不共法不受

【論】問曰。此中何因緣說先尼梵志。答曰。此經種種因緣說法空。乃至無微相可取。人心疑怪不信。是理難見。以畢竟無相故。以是故須菩提引證小乘中尚有法空。何況行大乘法者而不信法空。復次如刪若婆婆羅門。善知一切智人相。見菩薩食乳糜。知今日當成佛。先尼是其舅也。耆年智德有大名聞。出家廣讀一切經書。修心坐禪學道。時時欲求智慧故往詣論議堂。諸梵志言。六師皆自稱一切智。不蘭迦葉有大名聞。是大眾師。其弟子死若小若大皆不說其生處。余五師弟子死若小若大皆說其生處。佛亦是大師有大名聞。其弟子死小者說其生處。大者不說其生處。先尼聞已異時詣佛所問訊已一面坐。問佛言。佛聽當問。佛言恣汝所問。先尼言。昔我一時曾到論堂與諸人論議。如昔所聞具向佛說。是時我作是念。佛法說弟子小者更生大者不生。何者為定。佛告先尼。我法甚深微妙難解。汝等長夜著諸異見異欲異法。汝于我法不能自見。先尼梵志。白佛言。我心敬佛愿加愍念為說妙法。令我于坐得眼無令空起。佛問梵志。于汝意云何。汝見是色如去不。答言。不也。受想行識如去不。答言。不也。色中如去不。答言。不也。受想行識中如去不。答言。不也。離色如去不。答言。不也。離受想行識如去不。答言。不也。汝更見無色無受想行識如去者不。答曰。不也。若汝種種門不見如去者。應生疑言。佛法何者為定。答曰。不應。佛告先尼。若我弟子是法中不了了知者說有后生。本來有我慢等殘故。若我弟子了了解知是義者不說其生處。本來我慢等無殘故。先尼聞是已即時得道。得道已從坐起。白佛言。愿得出家為道。即時鬢發自墮便成沙門。不久得阿羅漢。從佛得眼不虛故。是經論議先尼信者。信佛能令我得道。是名初信。然后聞佛破吾我從本已來常自無我。無我故諸法無所屬。如幻如夢虛誑不實不可得。取得是信力已入諸法實相。不受色是如去乃至識是如去。問曰。梵志何以答佛皆言不也。答曰。梵志本總相為我。佛今一一別問。以是故答佛言不也。復次梵志聞人二種說我。或有說五眾即是我。或有說離五眾別有我。若五眾即是我則無別我所以者何。我是一眾是五。一不作五五不作一。復次五眾無常生滅相。五眾是我亦應生滅。若生滅者則失罪福。是五眾從因緣和合生不自在。我若爾者何用我為。不自在故。如是等過罪故不得說言。色如去受想行識如去。離五眾亦不應有我無相故。若知見受等是皆五眾相非是我相。智者云何說離五眾而有我。以是故言不也。若有言別更有我無五眾。是亦不然。皆是顛倒妄見分別。如是種種因緣知無我。我即是如去諸法亦爾皆同如去。以無主故法無所屬。復次梵志推求得道智慧。于四處求之皆無定相。所謂觀自身五眾名為內。外觀他身名為外。彼此名為內外是三種智慧不得道。無智慧亦不得道。復次內者內六入。外者外六入。復次內名能觀智慧。外名所觀處。是先尼知諸觀皆有過罪。何以故。內以智慧力故。謂外諸法是常無常有無等。非外法有定相。若有定相則無智用。又此智慧從外法因緣生。外法相不定故智慧亦不定。如稱為物故。物為稱故。二事相待。若離物無稱離稱無物。無量教智名得道。方便得名得圣道果。復次略說實智慧義。所謂不見內五眾中。不見外五眾中。亦不見內外五眾中。亦不見離五眾中。見是智慧為實。以無常智慧觀五眾無常。是智慧從因緣和合故有不實。著觀者邪見。不著者得道。若無常相是實者。何故著而不得道。以是故一切內外不見定智慧。若離是無常等觀得道者。一切凡人亦應得道。以是故說。離是智慧。亦無所得。爾時梵志。以是智慧。于一切法中心得遠離。于智慧亦復遠離。一切我見等取相邪見一切皆滅。亦不從無智得。爾時梵志。歡喜觀無量法性相佛真為大師。不舍者。諸法中皆有助道力故。不受者。諸法實相畢竟空無所得故不受。復次諸結使煩惱顛倒虛妄故無所舍。但知諸法如實相無相無憶念故。是名菩薩不受不舍波羅蜜。名為般若波羅蜜。此彼岸不度故世間即是涅槃相。涅槃相即是世間相。一相所謂無相。若如是知應當滅。以未具足諸功德故不滅。大慈慈本愿力故不滅。雖求佛道于此法中亦無好丑相及受舍相。以是故非法亦非非法。是名菩薩般若波羅蜜一切相不受

大智度論卷第四十二大智度論釋集散品第九下(卷第四十三)

　　　　龍樹菩薩造


　　　　后秦龜茲國三藏鳩摩羅什譯


【經】復次世尊。菩薩摩訶薩欲行般若波羅蜜應如是思惟。何者是般若波羅蜜。何以故。名般若波羅蜜。是誰般若波羅蜜。若菩薩摩訶薩行般若波羅蜜。如是念。若法無所有不可得是般若波羅蜜。爾時舍利弗。問須菩提。何等法無所有不可得。須菩提言。般若波羅蜜是法無所有不可得。禪波羅蜜毗梨耶波羅蜜羼提波羅蜜尸羅波羅蜜檀波羅蜜是法無所有不可得。內空故。外空內外空空空大空第一義空有為空無為空畢竟空無始空散空性空自相空諸法空不可得空無法空有法空無法有法空故。舍利弗。色法無所有不可得。受想行識法無所有不可得。內空法無所有不可得。乃至無法有法空。法無所有不可得。舍利弗。四念處法無所有不可得。乃至十八不共法無所有不可得。舍利弗。諸神通法無所有不可得。如相法無所有不可得。法性法相法住法位實際法無所有不可得。舍利弗。佛無所有不可得。薩婆若法無所有不可得。一切種智法無所有不可得。內空乃至無法有法空故。舍利弗。若菩薩摩訶薩如是思惟如是觀時。心不沒不悔不驚不畏不怖。當知是菩薩不離般若波羅蜜行。舍利弗。問須菩提。何因緣故。當知菩薩。不離般若波羅蜜行。須菩提言。色離色性。受想行識離識性。六波羅蜜離六波羅蜜性。乃至實際離實際性。舍利弗。復問須菩提。云何是色性。云何是受想行識性。云何乃至實際性。須菩提言。無所有是色性。無所有是受想行識性。乃至無所有是實際性。舍利弗。以是因緣故。當知色離色性。受想行識離識性。乃至實際離實際性。舍利弗。色亦離色相。受想行識亦離識相。乃至實際亦離實際相。相亦離相。性亦離性。舍利弗。問須菩提。菩薩摩訶薩若如是學。得成就薩婆若。須菩提言。如是如是。舍利弗。若菩薩摩訶薩如是學得成就薩婆若。何以故。以諸法不生不成就故。舍利弗。問須菩提。何因緣故諸法不生不成就。須菩提言。色色空是色生成就不可得。受想行識識空是識生成就不可得。乃至實際實際空是實際生成就不可得。舍利弗。菩薩摩訶薩如是學漸近薩婆若。漸得身清凈心清凈相清凈。漸得身清凈心清凈相清凈故。是菩薩不生染心不生嗔心不生癡心。不生憍慢心不生慳貪心不生邪見心。是菩薩不生染心乃至不生邪見心故。終不生母人腹中。常得化生。從一佛國至一佛國。成就眾生凈佛世界。乃至阿耨多羅三藐三菩提。終不離諸佛。舍利弗。菩薩摩訶薩當作是行般若波羅蜜。當作是學般若波羅蜜

【論】問曰。上來廣說般若波羅蜜。今須菩提何以作是言。菩薩摩訶薩應如是思惟。何者是般若波羅蜜。答曰。須菩提上來謙讓門說。次不住門說。今明般若波羅蜜體。何等是般若波羅蜜。般若波羅蜜者。是一切諸法實相不可破不可壞。若有佛若無佛常住諸法相法位。非佛非辟支佛非菩薩非聲聞非天人所作。何況其余小眾生。復次常是一邊。斷滅是一邊。離是二邊行中道。是為般若波羅蜜。又復常無常苦樂空實我無我等亦如是。色法是一邊無色法是一邊。可見法不可見法。有對無對有為無為有漏無漏。世間出世間等諸二法亦如是。復次無明是一邊無明盡是一邊。乃至老死是一邊老死盡是一邊。諸法有是一邊諸法無是一邊。離是二邊行中道。是為般若波羅蜜。菩薩是一邊六波羅蜜是一邊。佛是一邊菩提是一邊。離是二邊行中道。是為般若波羅蜜。略說內六情是一邊。外六塵是一邊。離是二邊行中道。是名般若波羅蜜。此般若波羅蜜是一邊此非般若波羅蜜是一邊。離是二邊行中道。是名般若波羅蜜。如是等二門廣說無量般若波羅蜜相。復次離有離無離非有非無不墮愚癡。而能行善道。是為般若波羅蜜。如是等三門是般若波羅蜜相。復次須菩提此中自說。是法無所有不可得。是般若波羅蜜空故無所有。常無常等諸觀求覓無定相故不可得。復次無所有者。此中須菩提自說。般若波羅蜜乃至五波羅蜜法。無所有不可取不可受不可著故。復次十八空故。是六波羅蜜無所有不可得。譬如大風能破散諸云。亦如大火燒干草木。如金剛寶摧破大山。諸空亦如是能破諸法。何以故。名般若波羅蜜者。般若者(秦言智慧)一切諸智慧中最為第一。無上無比無等。更無勝者窮盡到邊。如一切眾生中佛為第一。一切諸法中涅槃為第一。一切眾中比丘僧為第一。問曰。汝先說諸法實相是般若波羅蜜。所謂法位法住有佛無佛常住不異。今何以說諸智慧中般若波羅蜜第一。譬如諸法中涅槃為第一。答曰。世間法或時因中說果。或時果中說因無咎。如人日食數匹布。布不可食。從布因緣得食。是名因中說果。如見好畫而言好手。是名果中說因。因諸法實相生智慧。是則果中說因。復次是菩薩入不二入法門。是時能直行此般若波羅蜜。不分別是因是果是緣是知是內是外是此是彼等。所謂一相無相。以是故不應難。復次世間三種智慧。一者世俗巧便博識文藝仁智禮敬等。二者離生智慧。所謂離欲界乃至無所有處。三者出世間智慧。所謂離我及我所。諸漏盡聲聞辟支佛智慧。般若波羅蜜為最殊勝。畢竟清凈無所著故。為饒益一切眾生故。聲聞辟支佛智慧雖漏盡故清凈。無大慈悲不能饒益一切故不如。何況世俗罪垢不凈欺誑智慧。三種智慧不及是智慧故。名為般若波羅蜜。復次是智慧為度一切眾生故。為得佛道故。是智慧相應受想行識。及從智慧起。身業口業及生住等心不相應諸行。是諸法和合名為波羅蜜。是諸波羅蜜中智慧多故。名為般若波羅蜜。念定等多故。名為禪波羅蜜。余波羅蜜義亦如是。如是等種種無量因緣故。名為般若波羅蜜。是誰般若波羅蜜者。第一義中無知者見者得者。一切法無我無我所相。諸法但空。因緣和合相續生。若爾般若波羅蜜當屬誰。佛法有二種。一者世諦。二者第一義諦。為世諦故般若波羅蜜屬菩薩。凡夫人法種種過罪不清凈故則不屬凡夫人。般若波羅蜜畢竟清凈。凡夫所不樂。如蠅樂處不凈不好蓮花。凡夫人雖復離欲。有吾我心著離欲法故。不樂般若波羅蜜。聲聞辟支佛雖欲樂般若波羅蜜。無深慈悲故。大厭世間一心向涅槃。是故不能具足得般若波羅蜜。是般若波羅蜜菩薩成佛時轉名一切種智。以是故般若不屬佛。不屬聲聞辟支佛。不屬凡夫。但屬菩薩。問曰。此經中常說。五眾在前一切種智在后。今何以先說六波羅蜜。答曰。舍利弗。問須菩提。無所有義解。五眾種種因緣觀。強令無所有難解。般若波羅蜜即是無所有易解。譬如水中月易明其空天上月難令無所有。五波羅蜜與般若波羅蜜同名同事。是故續說五波羅蜜。然后續說五眾乃至一切種智無所有不可得。菩薩入是門觀諸法實相不恐不怖者。當知是菩薩不離般若波羅蜜。不離者常行般若波羅蜜。不虛必有果報。此中須菩提自說不離因緣。所謂色離色性。色中無色相。虛誑無所有菩薩能如是知不離。實智慧。乃至實際亦如是。菩薩能行是無障礙道得至薩婆若。一切法不生不出故。舍利弗問須菩提。云何一切法不生。須菩提答。色色相空故。色無生無成就。乃至實際亦如是。若菩薩能如是行。是清凈第一無上無比故漸近薩婆若。漸近薩婆若故。心不生邪見煩惱戲論。即時得心清凈。心清凈果報故得身清凈。三十二相八十隨形好莊嚴其身。得三種清凈故。破諸虛誑取相之法。受法性生身。所謂常得化生不處胞胎。問曰。若有力如此何用化生。貪著其身而不取涅槃。答曰。有二事因緣故。以諸佛是眾生中寶。欲供養無厭故。有本愿度眾生凈佛世界未滿故。是菩薩福德方便力故。常不離諸佛

　　大智度論釋行相品第十

【經】爾時須菩提白佛言。世尊。若菩薩摩訶薩無方便。欲行般若波羅蜜。若行色為行相。若行受想行識為行相。若色是常行為行相。若受想行識是常行為行相。若色是無常行為行相。若受想行識是無常行為行相。若色是樂行為行相。若受想行識是樂行為行相。若色是苦行為行相。若受想行識是苦行為行相。若色是有行為行相。若受想行識是有行為行相。若色是空行為行相。若受想行識是空行為行相。若色是我行為行相。若受想行識是我行為行相。若色是無我行為行相。若受想行識是無我行為行相。若色是離行為行相。若受想行識是離行為行相。若色是寂滅行為行相。若受想行識是寂滅行為行相。世尊。若菩薩摩訶薩無方便。行四念處為行相。乃至十八不共法為行相。世尊。若菩薩摩訶薩行般若波羅蜜時作是念。我行般若波羅蜜有所得行。亦是行相。世尊。若菩薩摩訶薩作是念。能如是行是修行般若波羅蜜。亦是行相。當知是菩薩摩訶薩行般若波羅蜜無方便。須菩提。語舍利弗。若菩薩摩訶薩行般若波羅蜜時色受念妄解。若色受念妄解為色故作行。若為色作行。不得離生老病死憂悲苦惱及后世苦。若菩薩摩訶薩行般若波羅蜜時無方便。眼受念妄解乃至意。色乃至法。眼識界乃至意識界。眼觸乃至意觸。眼觸因緣生受。乃至意觸因緣生受。四念處乃至十八不共法受念妄解。為十八不共法故作行。若為作行。是菩薩不能得離生老病死憂悲苦惱及后世苦。如是菩薩尚不能得聲聞辟支佛地證。何況得阿耨多羅三藐三菩提。無有是處。舍利弗當知。是菩薩摩訶薩行般若波羅蜜無方便。舍利弗。問須菩提。云何當知。是菩薩摩訶薩行般若波羅蜜有方便。須菩提。語舍利弗。若菩薩摩訶薩欲行般若波羅蜜時。不行色不行受想行識。不行色相不行受想行識相。不行色受想行識常。不行色受想行識無常。不行色受想行識樂。不行色受想行識苦。不行色受想行識我。不行色受想行識無我。不行色受想行識空。不行色受想行識無相。不行色受想行識無作。不行色受想行識離。不行色受想行識寂滅。何以故。舍利弗。是色空為非色。離空無色離色無空。色即是空空即是色。受想行識空為非識。離空無識離識無空。空即是識識即是空。乃至十八不共法空為非十八不共法。離空無十八不共法。離十八不共法無空。空即是十八不共法。十八不共法即是空。如是舍利弗當知。是菩薩摩訶薩行般若波羅蜜有方便。是菩薩摩訶薩如是行般若波羅蜜。能得阿耨多羅三藐三菩提。是菩薩摩訶薩行般若波羅蜜時。行亦不受不行亦不受。行不行亦不受。非行非不行亦不受。不受亦不受。舍利弗。語須菩提。菩薩摩訶薩行般若波羅蜜時。何因緣故不受。須菩提言。是行般若波羅蜜自性不可得故不受。何以故。無所有性是般若波羅蜜。舍利弗。以是故菩薩摩訶薩行般若波羅蜜。行亦不受不行亦不受。行不行亦不受。非行非不行亦不受。不受亦不受。何以故。一切法性無所有。不隨諸法行不受諸法相故。是名菩薩摩訶薩諸法無所受三昧廣大之用。不與聲聞辟支佛共。是菩薩摩訶薩行。是三昧不離疾得阿耨多羅三藐三菩提

【論】釋曰。前品用空門破諸法。此品欲以無相門破諸法。若菩薩無方便觀色則墮相中。墮相中故失般若波羅蜜行。所以者何。以一切法空故無相可取。問曰。人知善惡果報。取果報相已分別善惡。善者取惡者舍。是故行道。云何說諸法無相相。答曰。取相者為初學者說。無相者為行道住解脫門者說。不應以粗事為難。今行者取善相破不善相。所謂取男女等相生諸煩惱因緣。后以無相相破善法相。若破不善而不破善相者。善即為患。生諸著故。以無相相破善法。無相亦自破。所以者何。無相善法所攝故。譬如雹墮害谷雹自消滅

復次一切法無相相為實。譬如身不凈充滿。九孔常流。無有凈相。而人無明故強以為凈。生煩惱作諸罪。如小兒于不凈物中取凈相以為樂。長者觀之而笑知為虛妄。如是等種種取相皆為虛妄。如頗梨珠隨前色變自無定色。諸法亦如是。無有定相隨心為異。若常無常等相。如以嗔心見此人為弊。若嗔心休息。淫欲心生見此人還復為好。若以憍慢心生見此人以為卑賤。聞其有德還生敬心。如是等有理而憎愛。無理而憎愛。皆是虛妄憶想。若除虛誑相。亦無空相無相相無作相。無所破故。是色從種種因緣和合而有。譬如水沫如幻如夢。若菩薩于色中取一相。即失般若波羅蜜。色性是無相相故。受是色相已。見色散壞磨滅謂是無常。若見和合少許時住謂為常有。常有二種。一者若住百歲千萬億歲。若一劫若八萬劫然后歸滅。二者常住不壞。菩薩。若邊邪滅故。亦不復觀真實常。若觀常知是久住故常非是真實。若不滅邊邪觀色為真實。常作是念。草木零落還歸為土。但離合有時是故說是菩薩無方便。菩薩或觀色無常。無常亦有二種。一者念念滅。一切有為法不過一念住。二者相續法壞故名為無常。如人命盡。若火燒草木。如煎水消盡。若初發心菩薩行是相續斷粗無常心厭故。若久行菩薩能觀諸法念念生滅無常。是二菩薩皆墮取相中。所以者何。是色常無常相不可得。如先說。受想行識亦如是。苦樂我非我亦爾。問曰。是五眾可作常無常等觀。云何言五眾是寂滅遠離相。答曰。行者不見五眾常無常相。故知是五眾離自相。若知五眾離自相。即是寂滅如涅槃。問曰。若爾者初自無相。云何說言無方便。墮相中。答曰。是菩薩根鈍不自覺心離五眾著。轉復著遠離寂滅。于無相中而生著。三十七品乃至十八不共法。亦應如是隨義分別。若菩薩觀外諸法皆無相。言我能作是觀。以有我心殘故亦墮相中。若菩薩能離此著相非道。行真凈無相智慧作是念。能如是內外清凈行。是為修行般若波羅蜜。是人亦墮相中。所以者何。不可著而著。不可取而取故。是菩薩名為無方便。依止愛見著善法故。是菩薩雖有福德。亦不得離老病死憂悲苦惱雜行道。故尚不能得小乘。何況大乘。與上相違名為有方便。于一切法不受不著。諸法和合因緣生無自性故。問曰。前說無受三昧。此說不受三昧有何等異。答曰。前者為空故。此為無相故。不遠離者。常行不息不休。以大慈悲心故。疾得佛道者。入是三昧無障礙故。所行智慧與佛相似。若無量阿僧祇劫應得。或時超一阿僧祇劫百劫乃至六十一劫。如弗沙佛。贊嘆釋迦文佛超越九劫

【經】舍利弗言。但不離是三昧。令菩薩摩訶薩疾得阿耨多羅三藐三菩提。更有諸余三昧。須菩提。語舍利弗言。更有諸余三昧。菩薩摩訶薩行是三昧。疾得阿耨多羅三藐三菩提。舍利弗言。何等三昧。菩薩摩訶薩行是疾得阿耨多羅三藐三菩提。須菩提言。諸菩薩摩訶薩有三昧名首楞嚴。行是三昧令菩薩摩訶薩。疾得阿耨多羅三藐三菩提。有名寶印三昧。師子游戲三昧。妙月三昧。月幢相三昧。諸法印三昧。觀頂三昧。畢法性三昧。畢幢相三昧。金剛三昧。入法印三昧。三昧王安立三昧。放光三昧。力進三昧。出生三昧。必入辯才三昧。入名字三昧。觀方三昧。陀羅尼印三昧。不妄三昧。攝諸法海印三昧。遍覆虛空三昧。金剛輪三昧。寶斷三昧。普照三昧。不求三昧。無處住三昧。無心三昧。凈燈三昧。無邊明三昧。能作明三昧。普遍明三昧。堅凈諸三昧。三昧無垢明三昧。作樂三昧。電光三昧。無盡三昧。威德三昧。離盡三昧。不動三昧。莊嚴三昧。日光三昧。月凈三昧。凈明三昧。能作明三昧。作行三昧。知相三昧。如金剛三昧。心住三昧。遍照三昧。安立三昧。寶頂三昧。妙法印三昧。法等三昧。生喜三昧。到法頂三昧。能散三昧。壞諸法處三昧。字等相三昧。離字三昧。斷緣三昧。不壞三昧。無種相三昧。無處行三昧。離闇三昧。無去三昧。不動三昧。度緣三昧。集諸功德三昧。住無心三昧。妙凈華三昧。覺意三昧。無量辯三昧。無等等三昧。度諸法三昧。分別諸法三昧。散疑三昧。無住處三昧。一相三昧。一性三昧。生行三昧。一行三昧。不一行三昧。妙行三昧。達一切有底散三昧。入言語三昧。離音聲字語三昧。然炬三昧。凈相三昧。破相三昧。一切種妙足三昧。不喜苦樂三昧。不盡行三昧。多陀羅尼三昧。攝諸邪正相三昧。滅憎愛三昧。逆順三昧。凈光三昧。堅固三昧。滿月凈光三昧。大莊嚴三昧。能照一切世三昧。三昧等三昧。無諍行三昧。無住處樂三昧。如住定三昧。壞身衰三昧。壞語如虛空三昧。離著如虛空不染三昧。舍利弗。是菩薩摩訶薩行是諸三昧。疾得阿耨多羅三藐三菩提。復有無量阿僧祇三昧門陀羅尼門。菩薩摩訶薩學是三昧門陀羅尼門。疾得阿耨多羅三藐三菩提。慧命須菩提隨佛心言。當知是菩薩摩訶薩行是諸三昧者。以為過去佛諸所授記。今現在十方諸佛亦授是菩薩記。是菩薩不見是諸三昧。亦不念是三昧。亦不念我當入是三昧。我今入是三昧。我已入是三昧。是菩薩摩訶薩都無分別念。舍利弗問須菩提。菩薩摩訶薩住是諸三昧已。從過去佛授記耶。須菩提報言。不也。舍利弗。何以故。般若波羅蜜不異諸三昧。諸三昧不異般若波羅蜜。菩薩不異般若波羅蜜及三昧。般若波羅蜜及三昧。不異菩薩。般若波羅蜜即是三昧。三昧即是般若波羅蜜。菩薩即是般若波羅蜜及三昧。般若波羅蜜及三昧即是菩薩。舍利弗語須菩提。若三昧不異菩薩。菩薩不異三昧。三昧即是菩薩。菩薩即是三昧。菩薩云何知一切諸法等三昧。須菩提言。若菩薩入是三昧。是時不作是念。我以是法入是三昧。以是因緣故。舍利弗。是菩薩于諸三昧不知不念。舍利弗言。何以故不知不念。須菩提言。諸三昧無所有故。是故菩薩不知不念。爾時佛贊言。善哉善哉。須菩提。如我說汝行無諍三昧第一。與此義相應。菩薩摩訶薩應如是學般若波羅蜜。禪波羅蜜毗梨耶波羅蜜羼提波羅蜜尸羅波羅蜜檀波羅蜜。四念處乃至十八不共法。亦應如是學

【論】問曰。如佛說涅槃一道。所謂空無相無作。舍利弗何以更問有余三昧令菩薩疾得佛不。答曰。未近涅槃時多有余道。近涅槃時惟有一道。空無相無作。諸余三昧皆入此三解脫門。譬如大城多有諸門皆得入城。又如眾川萬流皆歸于海。何等余三昧。所謂首楞嚴三昧等諸三昧。摩訶衍品中佛自說。有深難解者彼中當說。若菩薩能行是百八三昧等諸陀羅尼門。十方諸佛皆與授記。所以者何。是菩薩雖得是諸三昧。實無諸憶想分別我心故。亦不作是念。我當入是三昧今入已入。我當住是三昧是我三昧。以是心清凈微妙法不著。故諸佛授記。爾時舍利弗還以空智慧難須菩提言。菩薩住是三昧取是三昧相得授記耶。須菩提言。不也。何以故。三事不異故。般若不異三昧。三昧不異般若。般若不異菩薩三昧。菩薩三昧不異般若。般若三昧即是菩薩。菩薩即是般若三昧。若三昧菩薩異者。諸佛授其記。不異故無授記。舍利弗復問。若爾者三昧及一切法平等不異。須菩提言。諸菩薩有諸法等三昧。入是三昧中諸法無異。復次如先說。于諸三昧不作憶想分別覺與不覺。諸三昧自性無所有故。菩薩不知不念。佛以須菩提自未得是三昧。而善說菩薩微妙三昧陀羅尼。般若波羅蜜中不念不著。是故贊言善哉。我說汝得無諍三昧第一。如我所贊不虛

【經】舍利弗白佛言。世尊。菩薩摩訶薩如是學為學般若波羅蜜耶。佛告舍利弗。菩薩摩訶薩如是學為學般若波羅蜜。是法不可得故。乃至學檀波羅蜜。是法亦不可得故。學四念處乃至學十八不共法。是法不可得故。舍利弗白佛言。世尊。如是菩薩摩訶薩學般若波羅蜜。是法不可得耶。佛言如是。菩薩摩訶薩學般若波羅蜜是法不可得。舍利弗言。世尊。何等法不可得。佛言。我不可得。乃至知者見者不可得。畢竟凈故。五陰不可得。十二入不可得。十八界不可得。畢竟凈故。無明不可得。畢竟凈故。乃至老死不可得。畢竟凈故。苦諦不可得。畢竟凈故。集滅道諦不可得。畢竟凈故。欲界不可得。畢竟凈故。色界無色界不可得。畢竟凈故。四念處不可得。畢竟凈故。乃至十八不共法不可得。畢竟凈故。六波羅蜜不可得。畢竟凈故。須陀洹不可得。畢竟凈故。斯陀含阿那含阿羅漢辟支佛不可得。畢竟凈故。菩薩不可得。畢竟凈故。佛不可得。畢竟凈故。舍利弗白佛言。世尊。何等是畢竟凈。佛言。不出不生無得無作。是名畢竟凈。舍利弗白佛言。世尊。菩薩摩訶薩若如是學為學何等法。佛告舍利弗。菩薩摩訶薩如是學。于諸法無所學。何以故。舍利弗。諸法相不如凡夫所著。舍利弗白佛言。世尊。諸法實相云何有。佛言。諸法無所有。如是有如是無所有。是事不知名為無明。舍利弗白佛言。世尊。何等無所有是事不知名為無明。佛告舍利弗。色受想行識無所有。內空乃至無法有法空故。四念處乃至十八不共法無所有。內空乃至無法有法空故。是中凡夫以無明力渴愛故。妄見分別說是無明。是凡夫為二邊所縛。是人不知不見諸法無所有。而憶想分別著色乃至十八不共法。是人著故。于無所有法而作識知見。是凡夫不知不見。何等不知不見。不知不見色。乃至十八不共法。亦不知不見。以是故墮凡夫數如小兒。是人不出。于何不出。不出欲界不出色界不出無色界聲聞辟支佛法中不出。是人亦不信。不信何等。不信色空。乃至不信十八不共法空。是人不住。不住何等。不住檀波羅蜜。乃至不住般若波羅蜜。不住阿毗跋致地。乃至不住十八不共法。以是因緣故。名為凡夫如小兒。亦名著者。何等為著。著色乃至識。著眼入乃至意入。著眼界乃至意識界。著淫怒癡。著諸邪見。著四念處。乃至著佛道。舍利弗白佛言。世尊。若菩薩摩訶薩作如是學。亦不學般若波羅蜜。不得薩婆若。佛語舍利弗。菩薩摩訶薩作如是學。亦不學般若波羅蜜。不得薩婆若。舍利弗白佛言。世尊。何以故。菩薩摩訶薩亦不學般若波羅蜜。不得薩婆若。佛告舍利弗。菩薩摩訶薩無方便故。想念分別著般若波羅蜜。著禪波羅蜜毗梨耶波羅蜜羼提波羅蜜尸羅波羅蜜檀波羅蜜。乃至十八不共法一切種智隨念分別著。以是因緣故。菩薩摩訶薩如是學。亦不學般若波羅蜜。不得薩婆若。舍利弗白佛言。世尊。若菩薩摩訶薩如是學。亦不學般若波羅蜜。不得薩婆若。佛告舍利弗。菩薩摩訶薩如是學不學般若波羅蜜。不得薩婆若。舍利弗白佛言。世尊。菩薩摩訶薩今云何應學般若波羅蜜得薩婆若。佛告舍利弗言。若菩薩摩訶薩學般若波羅蜜時。不見般若波羅蜜。舍利弗。菩薩摩訶薩如是學。學般若波羅蜜得薩婆若。以不可得故。舍利弗白佛言。世尊。云何名不可得。佛言。諸法內空乃至無法有法空故

【論】釋曰。舍利弗上問。但無受三昧疾得佛。更有余三昧。須菩提說更有余三昧疾得佛。是菩薩不念不著是三昧。過去現在諸佛授記。佛贊言善哉。菩薩摩訶薩應如是學般若波羅蜜乃至一切佛法。是時舍利弗作是念。般若波羅蜜是空相。諸三昧種種分別相。云何學諸三昧。是為學般若波羅蜜是故問。佛答舍利弗。如是學般若波羅蜜。皆以不可得故。以般若波羅蜜氣分相。皆在諸三昧中。能如是學。是為學般若波羅蜜乃至十八不共法。佛即可之。舍利弗復問。何等法不可得。佛此中自說。眾生空故。畢竟清凈故。我不可得。乃至知者見者。須陀洹乃至佛不可得。法空故。畢竟清凈故。五眾不可得。乃至十八不共法不可得。畢竟清凈者。不出不生不得不作等。因邊不起故名為不出。緣邊不起故名為不生。定生相不可得故名為不出不生。不出不生故名不可得。不可得故名無作無起。是起作法皆是虛誑離如是相名畢竟清凈。舍利弗問佛。菩薩能如是行畢竟真凈道。為學何法為得何法。佛答。能如是學為無所學無所得。問曰。菩薩用是畢竟空。學六波羅蜜乃至十八不共法。云何言無法可學。答曰。此中佛自說諸法。不如凡夫所著。凡夫人心有無明邪見等結使。所聞所見所知皆異法相。乃至聞佛說法。于圣道中果報中皆著污染于道。舍利弗白佛言。若凡夫人所見皆是不實。今是諸法云何有。佛言諸法無所有。凡夫人于無所有處亦以為有。所以者何。是凡夫人離無明邪見不能有所觀。以是故說著無所有故名為無明。譬如空拳以誑小兒。小兒著故謂以為有。舍利弗問佛。何等法無所有著故名無明。佛答。色乃至十八不共法。是中無明愛故。憶想分別是明是無明。墮有邊無邊失智慧明。失智慧明故。不見不知色畢竟空無所有相。自生憶想分別。而著乃至識眾十二入十八界十二因緣。或聞善法。所謂六波羅蜜乃至十八不共法。亦如世間法憶想分別著圣法亦如是。以是故名墮凡夫數如小兒為人輕笑。如人以指示月。愚者但看指不看月。智者輕笑言。汝何不得示者意。指為知月因緣。而更看指不知月。諸佛賢圣為凡夫人說法。而凡夫著音聲語言。不取圣人意不得實義。不得實義故。還于實中生著。佛今說凡夫所失故。言不能過三界。亦不能離二乘。不得圣人意故。聞說諸法空而不信。不信故不行。不住六波羅蜜乃至十八不共法。以失如是功德故。名為凡夫小兒。是小兒著五眾十二入十八界三毒諸煩惱。乃至六波羅蜜十八不共法。阿耨多羅三藐三菩提皆著。是故名為著者。舍利弗問。若菩薩如是行是名不行般若波羅蜜。不行般若波羅蜜不得薩婆若。佛可舍利弗言如是如是。即為說因緣。所謂新行菩薩無方便力。聞是般若波羅蜜。憶想分別尋求欲取。作是念。我舍世間樂復不能得般若波羅蜜。是為兩失。專求欲得。或謂說空是般若波羅蜜。或說空亦空是般若波羅蜜。或說諸法如實相是般若波羅蜜。如是用六十二見九十八使煩惱心。著是般若波羅蜜。乃至一切種智亦如是。以是著心學諸法不能得薩婆若。與此相違者能行般若波羅蜜。亦能得薩婆若。所謂不見般若波羅蜜。不見行者不見緣法。不見亦不見。舍利弗更問不見因緣。佛答。是菩薩入十八空故不見。非以無智故不見。

大智度論卷第四十三大智度論釋幻人無作品第十一(卷第四十四)

　　　　龍樹菩薩造


　　　　后秦龜茲國鳩摩羅什奉　詔譯


【經】爾時慧命須菩提白佛言。世尊。若當有人問言。幻人學般若波羅蜜當得薩婆若不。幻人學禪波羅蜜毗梨耶波羅蜜羼提波羅蜜尸羅波羅蜜檀波羅蜜。學四念處乃至十八不共法及一切種智。得薩婆若不。我當云何答

佛告須菩提。我還問汝。隨汝意答我。須菩提。于汝意云何。色與幻有異不。受想行識與幻有異不。須菩提言。不也世尊。佛言。于汝意云何。眼與幻有異不。乃至意與幻有異不。色乃至法與幻有異不。眼界乃至意識界與幻有異不。眼觸乃至意觸。眼觸因緣生受乃至意觸因緣生受與幻有異不。須菩提言。不也世尊。于汝意云何。四念處與幻有異不。乃至八圣道分與幻有異不。不也世尊。于汝意云何。空無相無作與幻有異不。不也世尊。須菩提。于汝意云何。檀波羅蜜與幻有異不。乃至十八不共法與幻有異不。不也世尊。須菩提。于汝意云何。阿耨多羅三藐三菩提與幻有異不。不也世尊。何以故。色不異幻幻不異色。色即是幻幻即是色。世尊。受想行識不異幻。幻不異受想行識。識即是幻幻即是識。世尊。眼不異幻幻不異眼。眼即是幻幻即是眼。眼觸因緣生受乃至意觸因緣生受亦如是。世尊。四念處不異幻幻不異四念處。四念處即是幻幻即是四念處。乃至阿耨多羅三藐三菩提不異幻。幻不異阿耨多羅三藐三菩提。阿耨多羅三藐三菩提即是幻。幻即是阿耨多羅三藐三菩提。佛告須菩提。于汝意云何。幻有垢有凈不。不也世尊。須菩提。于汝意云何。幻有生有滅不。不也世尊。若法不生不滅。是法能學般若波羅蜜當得薩婆若不。不也世尊。于汝意云何。五受陰假名是菩薩不。如是世尊。于汝意云何。五受陰假名有生滅垢凈不。不也世尊。于汝意云何。若法但有名字非身非身業。非口非口業。非意非意業。不生不滅不垢不凈。如是法能學般若波羅蜜得薩婆若不。不也世尊。菩薩摩訶薩若能如是學般若波羅蜜。當得薩婆若。以無所得故。須菩提白佛言。世尊。菩薩摩訶薩應如是學般若波羅蜜。得阿耨多羅三藐三菩提如幻人學。何以故。世尊。當知五陰即是幻人。幻人即是五陰。佛告須菩提。于汝意云何。是五陰學般若波羅蜜當得薩婆若不。不也世尊。何以故。是五陰性無所有。無所有性亦不可得。佛告須菩提。于汝意云何。如夢五陰學般若波羅蜜。當得薩婆若不。不也世尊。何以故。夢性無所有。無所有性亦不可得。于汝意云何。如響如影如焰如化。五眾學般若波羅蜜當得薩婆若不。不也世尊。何以故。響影焰化性無所有。無所有性亦不可得。六情亦如是。世尊。識即是六情。六情即是五眾。是法皆內空故不可得。乃至無法有法空故不可得

【論】問曰。須菩提何以故以是事問佛。若人問幻人學般若波羅蜜得作佛不。應答言不得。幻人虛誑無有本末。是事易答。何以故問佛。答曰。上品佛答舍利弗甚深空義。須菩提作是念。諸法一相無分別。若爾者幻人及實菩薩無異。而菩薩行諸功德得作佛。幻人無實但誑人眼不能作佛。問曰。幻人不能行功德。以無心識云何言行。答曰。雖實不行人見似行故名為行。如幻人以飲食財物七寶布施出家。持戒忍辱精進坐禪說法等。無智人謂是為行不知是幻。須菩提作是念。若如佛說諸法一相無所有但是虛誑。幻人及實菩薩乃至佛等無有異。如幻人亦幻作佛行六波羅蜜。降魔兵坐道場。成佛道放光明說法度人。實菩薩行實道得作佛度眾生有何差別。佛言我還問汝隨汝意答我。問曰。佛何以不直答。而還問令隨意答。答曰。須菩提以空智慧觀三界五眾皆空。心生厭離諸煩惱習故。雖能總相知諸佛法空。猶有所貴。不能觀佛法如幻無所有。以是故方喻說。如汝以五眾空為證。諸佛法亦爾。汝觀世間五眾為空。我觀佛法亦爾。是故問須菩提于汝意云何。色與幻有異不。幻與色有異不。乃至受想行識亦如是。若異者汝應問。若不異不應作是問。須菩提言不異。問曰。若色不異幻可爾。幻人有色故云何言受想行識如幻不異。答曰。幻人有喜樂憂苦相。無智人見謂為有受想行識。復次佛譬喻欲令人知五受眾虛誑如幻。五受眾雖與幻無異。佛欲令解故為作譬喻。眾生謂幻是虛誑五受眾雖有與幻無異。是故須菩提一心籌量知五眾與幻無異。所以者何。如幻人色誑肉眼能令生憂喜苦樂。五受眾亦能誑慧眼。令生貪欲嗔惱諸煩惱等。如幻因少許咒術物事語言為本。能現種種事城郭廬觀等。五受眾亦以先世少許無明術因緣。有諸行識名色等種種。以是故說不異。如人見幻事生著心。廢其生業。幻滅時生悔。五受眾亦如是。先業因緣幻生今五眾。受五欲生貪嗔。無常壞時心乃生悔。我云何著是幻五眾失諸法實相。佛問須菩提樂說門故答言幻與色不異。若不異是色法即是空入不生不滅法中。法若不生不滅。云何行般若波羅蜜得作佛。須菩提作是念。若爾者菩薩何以故。種種行道。求阿耨多羅三藐三菩提。佛知其念即答。五眾虛誑但以假名故號為菩薩。是假名中無業無業因緣。無心無心數法。無垢無凈畢竟空故。佛言。菩薩應如幻人行般若波羅蜜。五眾即是幻人無異。從先世業因緣幻業出故。是五眾亦不能得成就佛。何以故。性無所有故。余夢化影響等亦如是。問曰。何以故說識即是六情六情即是五眾。答曰。是識十二因緣中第三事。是中亦有色亦有心數法未熟故受識名。從識生六入。是二時俱有五眾。色成故名五情。名成故名意情。六情不離五眾。以是故說識即是六情。問曰。若爾者十二因緣中處處皆有五眾。何以但說六情有五眾。答曰。是識今身之本。眾生于現在法中多錯。名色未熟未有所能故不說。六情受苦樂能生罪福故說。其余十一因緣故說五眾。復次佛知五百歲后學者分別諸法相各異。離色法說識。離識法說色。欲破是諸見令入畢竟空故。識中雖無五情。而說識即是六情。六情中雖不具五眾。而說六情即是五眾。復次先世但有心住六情。作種種憶想分別故。生今世六情五眾身。從今世身起種種結使。造后世六情五眾。如是等展轉。是故說識即是六情六情即是五眾。是法內空中不可得。乃至無法有法空中不可得

【經】須菩提白佛言。世尊。新發大乘意菩薩聞說般若波羅蜜。將無驚怖畏。佛告須菩提。若新發大乘意菩薩。于般若波羅蜜無方便。亦不得善知識。是菩薩或驚或怖或畏。須菩提白佛言。世尊。何等是方便。菩薩行是方便不驚不畏不怖。佛告須菩提。有菩薩摩訶薩。行般若波羅蜜應薩婆若心。觀色無常相是亦不可得。觀受想行識無常相是亦不可得。須菩提。是名菩薩摩訶薩行般若波羅蜜中方便。復次須菩提。菩薩摩訶薩應薩婆若心。觀色苦相是亦不可得。受想行識亦如是。應薩婆若心。觀色無我相是亦不可得。受想行識亦如是。復次須菩提。菩薩摩訶薩應薩婆若心。觀色空相是亦不可得。受想行識亦如是。觀色無相相是亦不可得。受想行識亦如是。觀色無作相是亦不可得。受想行識亦如是。觀色寂滅相是亦不可得。乃至識亦如是。觀色離相是亦不可得。乃至識亦如是。是名菩薩摩訶薩行般若波羅蜜中方便。復次須菩提。菩薩摩訶薩行般若波羅蜜。觀色無常相是亦不可得。觀色苦相無我相空相無相相無作相寂滅相離相。是亦不可得。受想行識亦如是。是時菩薩作是念。我當為一切眾生說是無常法是亦不可得。當為一切眾生說苦相無我相空相無相相無作相寂滅相離相。是亦不可得。是名菩薩摩訶薩檀波羅蜜。復次須菩提。菩薩摩訶薩不以聲聞辟支佛心觀色無常亦不可得。不以聲聞辟支佛心觀識無常亦不可得。不以聲聞辟支佛心觀色苦無我空無相無作寂滅離亦不可得。受想行識亦如是。是名菩薩摩訶薩尸羅波羅蜜。復次須菩提。菩薩摩訶薩行般若波羅蜜。是諸法無常相乃至離想忍欲樂。是名菩薩摩訶薩羼提波羅蜜。復次須菩提。菩薩摩訶薩行般若波羅蜜。應薩婆若心。觀色無常相亦不可得。乃至離相亦不可得。受想行識亦如是。應薩婆若心不舍不息。是名菩薩摩訶薩毗梨耶波羅蜜。復次須菩提。菩薩摩訶薩行般若波羅蜜。不起聲聞辟支佛意及余不善心。是名菩薩摩訶薩禪波羅蜜。復次須菩提。菩薩摩訶薩行般若波羅蜜。如是思惟。不以空色故色空。色即是空空即是色。受想行識亦如是。不以空眼故眼空。眼即是空空即是眼。乃至意觸因緣生受。不以空受故受空。受即是空空即是受。不以空四念處故四念處空。四念處即是空。空即是四念處。乃至不以空十八不共法故十八不共法空。十八不共法即是空。空即是十八不共法。如是須菩提。菩薩摩訶薩行般若波羅蜜。不驚不畏不怖。須菩提白佛言。世尊。何等是菩薩摩訶薩善知識守護故。聞說是般若波羅蜜。不驚不畏不怖。佛告須菩提。菩薩摩訶薩善知識者。說色無常亦不可得。持是善根不向聲聞辟支佛道。但向一切智。是名菩薩摩訶薩善知識。說受想行識無常亦不可得。持是善根不向聲聞辟支佛道。但向一切智。是名菩薩摩訶薩善知識。須菩提。菩薩摩訶薩復有善知識。說色苦亦不可得。說受想行識苦亦不可得。說色無我亦不可得。受想行識無我亦不可得。說色空無相無作寂滅離亦不可得。受想行識空無相無作寂滅離亦不可得。持是善根不向聲聞辟支佛道。但向一切智。須菩提。是名菩薩摩訶薩善知識。須菩提。菩薩摩訶薩復有善知識。說眼無常乃至離亦不可得。乃至意觸因緣生受。說無常乃至離亦不可得。持是善根不向聲聞辟支佛道。但向一切智。是名菩薩摩訶薩善知識。須菩提。菩薩摩訶薩復有善知識。說修四念處法乃至離亦不可得。持是善根不向聲聞辟支佛道。但向一切智。須菩提。是名菩薩摩訶薩善知識。乃至說修十八不共法修一切智亦不可得。持是善根不向聲聞辟支佛道。但向一切智。是名菩薩摩訶薩善知識

【論】問曰。須菩提何以生此疑問。佛言。新發意菩薩聞是將無恐怖。答曰。聞無有菩薩行般若波羅蜜者。但空五眾法。亦不能行般若波羅蜜。以是故生疑。誰當行般若波羅蜜。是故問佛。佛言若菩薩內外因緣不具足當有恐怖。內因緣者。無正憶念無利智慧。于眾生中無深悲心。內無如是等方便。外因緣者。不生中國土。不得聞般若波羅蜜。不得善知識能斷疑者。無如是等外因緣。內外因緣不和合故生驚怖畏。今須菩提問是方便。佛答。一切種智相應心觀諸法亦不得諸法。問曰。方便有觀色無常等種種相故不怖畏。今何以但說薩婆若相應心觀諸法故不恐不怖。答曰。菩薩先來但觀諸法空。心粗故生著。今憶想分別觀如佛意。于眾生中起大悲不著一切法。于智慧無所礙。但欲度眾生。以無常空等種種觀諸法。亦不得是法。如是觀諸法已作是念。我以是法度眾生令離顛倒。以是故心不著。不見定實有一法。譬如藥師和合諸藥。冷病者與熱藥。于熱病中為非藥。二施中法施大故。是名檀波羅蜜。五波羅蜜亦如是隨義分別。復次菩薩方便者。非十八空故令色空。何以故。不以是空相強令空故。色即是空。是色從本已來常自空。色相空故。空即是色。乃至諸佛法亦如是。善知識者。教人令以是智慧回向阿耨多羅三藐三菩提。菩薩先知無常空等諸觀。今惟說回向為異

【經】須菩提白佛言。世尊。云何菩薩摩訶薩行般若波羅蜜無方便。隨惡知識聞說是般若波羅蜜驚怖畏。佛告須菩提。菩薩摩訶薩離一切智心。修般若波羅蜜。得是般若波羅蜜。念是般若波羅蜜。禪波羅蜜毗梨耶波羅蜜羼提波羅蜜尸羅波羅蜜檀波羅蜜。皆得皆念。復次須菩提。菩薩摩訶薩離薩婆若心。觀色內空乃至無法有法空。觀受想行識內空乃至無法有法空。觀眼內空乃至無法有法空。乃至觀意觸因緣生受內空乃至無法有法空。于諸法空有所念有所得。復次須菩提。菩薩摩訶薩行般若波羅蜜。離薩婆若心修四念處亦念亦得。乃至修十八不共法亦念亦得。如是須菩提。菩薩摩訶薩行般若波羅蜜。以無方便故。聞是般若波羅蜜驚怖畏。須菩提白佛言。世尊。云何菩薩摩訶薩隨惡知識聞般若波羅蜜驚怖畏。佛告須菩提。菩薩摩訶薩惡知識教離般若波羅蜜。離禪波羅蜜毗梨耶波羅蜜羼提波羅蜜尸羅波羅蜜檀波羅蜜。須菩提。是名菩薩摩訶薩惡知識。須菩提。菩薩摩訶薩復有惡知識。不說魔事不說魔罪。不作是言。惡魔作佛形像來教菩薩離六波羅蜜。語菩薩言。善男子。用修般若波羅蜜為。用修禪波羅蜜毗梨耶波羅蜜羼提波羅蜜尸羅波羅蜜檀波羅蜜為。當知是菩薩摩訶薩惡知識。復次須菩提。惡魔復作佛形像。到菩薩所為說聲聞經。若修妒路乃至優波提舍。教詔分別演說如是經。終不為說魔事魔罪。當知是菩薩摩訶薩惡知識。復次須菩提。惡魔作佛形像到菩薩所作是語。善男子。汝無真菩薩心。亦非阿毗跋致地。汝亦不能得阿耨多羅三藐三菩提。不為說如是魔事魔罪。當知是菩薩惡知識。復次須菩提。惡魔作佛形像到菩薩所語菩薩言。善男子。色空無我無我所。受想行識空無我無我所。眼空無我無我所。乃至意觸因緣生受空無我無我所。檀波羅蜜空乃至般若波羅蜜空。四念處空乃至十八不共法空。汝用阿耨多羅三藐三菩提為。如是魔事魔罪不說不教。當知是菩薩惡知識。復次須菩提。惡魔作辟支佛身。到菩薩所語菩薩言。善男子。十方皆空是中無佛無菩薩無聲聞。如是魔事魔罪不說不教。當知是菩薩摩訶薩惡知識。復次須菩提。惡魔作和尚阿阇梨身。到菩薩所。教離菩薩道。教離一切種智。教離四念處乃至八圣道分。教離檀波羅蜜。乃至教離十八不共法。教入空無相無作。作是言。善男子。汝修念是諸法得聲聞證。用阿耨多羅三藐三菩提為。如是魔事魔罪不說不教。當知是菩薩惡知識。復次須菩提。惡魔作父母形像。到菩薩所語菩薩言。子汝為須陀洹果證故勤精進。乃至阿羅漢果證故勤精進。汝用阿耨多羅三藐三菩提為。求阿耨多羅三藐三菩提。當受無量阿僧祇劫生死截手截腳受諸苦痛。如是魔事魔罪不說不教。當知是菩薩惡知識。復次須菩提。惡魔作比丘形像。到菩薩所語菩薩言。眼無常可得法乃至意無常可得法。眼苦眼無我眼空無相無作寂滅離說可得法。乃至意亦如是。用有所得法說四念處。乃至用有所得法說佛十八不共法。須菩提。如是魔事魔罪不教不說。當知是菩薩惡知識。知已當遠離之

【論】釋曰。先略說無方便。今欲廣說無方便。所謂離一切種智相應心。行般若波羅蜜。取是般若波羅蜜定相。五波羅蜜乃至諸佛法亦如是。是自無方便又得惡知識教故。復次惡知識大失利益種種壞人。是大惡因緣故。佛更種種因緣說惡知識相。惡知識者教人遠離六波羅蜜。或不信罪福報故教遠離。或著般若波羅蜜故言諸法畢竟空。汝何所行。或贊嘆小乘。汝但自免老病死苦。眾生何豫汝事。如是等種種因緣教令遠離。是名惡知識。復次惡知識者。不教弟子令覺知魔是佛賊。魔者欲界主有大力勢常憎行道者。佛威力大故魔無所能。但能壞小菩薩。乃至作佛形像來壞菩薩行六波羅蜜。或贊嘆開解論說。隨聲聞所應學經法。或作佛身來語之言。汝不任得佛。或說眼等一切諸法空。何用是阿耨多羅三藐三菩提為。或作辟支佛身。或說十方世界中三乘人空。求佛道者但有空名。汝云何欲作佛。或教令遠離菩薩三十七品。令入聲聞三解脫門中。汝入是三門實際作證得盡眾苦。汝勤精進汝為得四果故。何用阿耨多羅三藐三菩提為。或作和尚阿阇梨父母來教令遠離佛道。空當受是截手腳耳鼻等以與求者。若不與則破求佛意。若與則受是辛苦。或時作阿羅漢比丘被服來為說。眼是定無常相苦空無我相無作寂滅離。乃至諸佛法亦如是用有所得取相憶念分別說。如是等種種無量魔事不教令覺知。是為惡知識。遠離者以其無利益。如軟語賊轉來親近近則害人。惡知識復過于是。所以者何。是賊但能害今世一身。惡知識則世世害人。賊但能害命奪財。惡知識則害慧念命根奪佛法無量寶。知已急當身心遠離

　　大智度論釋句義品第十二

【經】爾時須菩提白佛言。世尊。云何為菩薩句義。佛告須菩提。無句義是菩薩句義。何以故。阿耨多羅三藐三菩提中。無有義處亦無我。以是故無句義是菩薩句義。須菩提。譬如鳥飛虛空無有足跡。菩薩句義無所有亦如是。須菩提。譬如夢中所見無處所。菩薩句義無所有亦如是。須菩提。譬如幻無有實義。如焰如響如影如佛所化無有實義。菩薩句義無所有亦如是。須菩提。譬如如法性法相法位實際無有義。菩薩句義無所有亦如是。須菩提。譬如幻人色無有義。幻人受想行識無有義。菩薩摩訶薩行般若波羅蜜時。菩薩句義無所有亦如是。須菩提。如幻人眼無有義。乃至意無有義。須菩提。如幻人色無有義。乃至法無有義。眼觸乃至意觸因緣生受無有義。菩薩摩訶薩行般若波羅蜜時。菩薩句義無所有亦如是。須菩提。如幻人行內空時無有義。乃至行無法有法空無有義。菩薩摩訶薩行般若波羅蜜時。菩薩句義無所有亦如是。須菩提。如幻人行四念處。乃至十八不共法無有義。菩薩摩訶薩行般若波羅蜜時。菩薩句義無所有亦如是。須菩提。如多陀阿伽度阿羅訶三藐三佛陀色無有義。是色無有故。菩薩摩訶薩行般若波羅蜜時。菩薩句義無所有亦如是。須菩提。如多陀阿伽度阿羅訶三藐三佛陀受想行識無有義。是識無有故。菩薩摩訶薩行般若波羅蜜時。菩薩句義無所有亦如是。須菩提。如佛眼無處所。乃至意無處所。色乃至法無處所。眼觸乃至意觸因緣生受無處所。菩薩摩訶薩行般若波羅蜜時。菩薩句義無所有亦如是。須菩提。如佛內空無處所。乃至無法有法空無處所。菩薩摩訶薩行般若波羅蜜時。菩薩句義無所有亦如是。須菩提。如佛四念處無處所。乃至十八不共法無處所。菩薩摩訶薩行般若波羅蜜時。菩薩句義無所有亦如是。須菩提。如有為性中無無為性義。無為性中無有為性義。菩薩摩訶薩。行般若波羅蜜時。菩薩句義無所有亦如是。須菩提。如不生不滅義無處所。菩薩摩訶薩行般若波羅蜜時。菩薩句義無所有亦如是。須菩提。如不作不出不得不垢不凈無處所。菩薩句義無所有亦如是。須菩提白佛言。何法不生不滅故無處所。何法不作不出不得不垢不凈故無處所。佛告須菩提。色不生不滅故無處所。受想行識不生不滅故無處所。乃至不垢不凈亦如是。入界不生不滅故無處所。乃至不垢不凈亦如是。四念處不生不滅故無處所。乃至不垢不凈亦如是。乃至十八不共法不生不滅故無處所。乃至不垢不凈亦如是。須菩提。菩薩摩訶薩行般若波羅蜜時。菩薩句義無所有亦如是。須菩提。如四念處凈義畢竟不可得。須菩提。菩薩摩訶薩行般若波羅蜜時。菩薩句義無所有亦如是。須菩提。如四正勤乃至十八不共法凈義畢竟不可得。菩薩摩訶薩行般若波羅蜜時。菩薩句義無所有亦如是。須菩提。如凈中我不可得。我無所有故。乃至凈中知者見者不可得。知見無所有故。須菩提。菩薩摩訶薩行般若波羅蜜時。菩薩句義無所有亦如是。須菩提。譬如日出時無有黑闇。菩薩摩訶薩行般若波羅蜜時。菩薩句義無所有亦如是。須菩提。譬如劫燒時無一切物。菩薩摩訶薩行般若波羅蜜時。菩薩句義無所有亦如是。須菩提。佛戒中無破戒。須菩提。菩薩摩訶薩行般若波羅蜜時。菩薩句義無所有亦如是。須菩提。如佛定中無亂心。佛慧中無有愚癡。佛解脫中無不解脫解脫知見中無不解脫知見。須菩提。菩薩摩訶薩行般若波羅蜜時。菩薩句義無所有亦如是。須菩提。譬如佛光中日月光不現。佛光中四天王天三十三天夜磨天兜率陀天化樂天他化自在天。梵眾天乃至阿迦尼吒天光不現。須菩提。菩薩摩訶薩行般若波羅蜜時。菩薩句義無所有亦如是。何以故。是阿耨多羅三藐三菩提菩薩菩薩句義。是一切法皆不合不散。無色無形無對一相。所謂無相。如是須菩提。菩薩摩訶薩一切法無礙相中。應當學亦應當知

【論】問曰。上來佛與須菩提種種因緣破菩薩字。今何以問菩薩句義。答曰須菩提破菩薩字佛不破。言菩薩字從本已來畢竟空。但五眾中數假名菩薩。而眾生以假名為實。佛言假名無實但從諸法數和合為名。復次諸佛法無量無邊不可思議。須菩提因菩薩字空說般若波羅蜜相。今欲聞佛說菩薩字義。因是說般若波羅蜜。復次應問因緣無量無邊。所謂佛音聲有六十種莊嚴。能令諸天專聽。何況人。但音聲令人樂聞。何況說大利益義。須菩提從佛聞是事。未發意人當發阿耨多羅三藐三菩提。發意者未行六波羅蜜當令行。行者不清凈當令清凈。清凈行者當令住阿鞞跋致地。成就眾生具足佛法。乃至一生補處。如是等種種無量因緣利益故。佛以須菩提為問主。語一切十方世界在會眾生。佛告須菩提。無句義是菩薩句義。阿耨多羅三藐三菩提。無處所亦無我無名。于是中無依止處即是法空。無我名者無得道者。佛謂須菩提若汝知無我無我所。得阿羅漢者。菩薩亦如是。于阿耨多羅三藐三菩提中無我無我所。譬如鳥飛虛空無有足跡。菩薩句義亦如是。行諸法虛空中無依止著處。以是故言無菩薩句義。問曰。何等是菩薩句義。答曰。天竺語法眾字和合成語。眾語和合成句。如菩為一字提為一字。是二不合則無語。若和合名為菩提。秦言無上智慧。薩埵或名眾生。或是大心。為無上智慧故出大心名為菩提薩埵。愿欲令眾生行無上道。是名菩提薩埵。復次此品佛及佛弟子。種種因緣說菩薩摩訶薩義。菩提一語薩埵一語。二語和合故名為義。若說名字語句皆同一事無所在。今須菩提問以何定相法為菩薩句義。天竺言波陀。秦言句。是波陀有種種義。如后譬喻中說。問曰。但以鳥飛虛空足明句義。何以種種廣說。答曰。眾生聽受種種不同。有好義者。有好譬喻者。譬喻可以解義。因譬喻心則樂著。如人從生端政加以嚴飾益其光榮。此譬喻中多以譬喻明義如后所說。所謂如夢如影如響如佛所化。是事虛誑如先說菩薩義亦如是。但可耳聞虛誑無實。以是故菩薩不應自高。如法性法相實際等句無有定義。如幻人無五眾乃至諸佛法。如佛無五眾乃至一切法。如有為法中無無為法。如無為法中無有為法。無為法不生不滅等。諸法中無不生不滅相亦無異相。如三十七品無清凈相。何以故。有人著是三十七品法。即是結使。如我乃至知者見者凈相不可得。問曰。我乃至知者見者等云何凈。答曰。種種求覓我相不可得。是名我凈第一義中無凈無不凈。譬如洗臭死狗乃至皮毛血肉骨髓都盡。是時非狗非豬。不得言凈不得言不凈。我乃至知者見者亦如是。以無我空智慧求我相不可得是時非有我非無我。如日出無闇劫盡時無一切物。如佛五眾戒中破戒不可得。如日月星宿真珠等諸天鬼神龍王光。于佛光中則不現。從大福德神通力生故。菩薩句義亦如是。入是般若波羅蜜智慧光中則不現。因是譬喻教諸菩薩當學一切法不取相。無所得故

【經】須菩提白佛言。世尊。何等是一切法。云何一切法中無礙相應學應知。佛告須菩提。一切法者。善法不善法記法無記法世間法出世間法有漏法無漏法有為法無為法共法不共法。須菩提。是名為一切法。菩薩摩訶薩是一切法無礙相中應學應知。須菩提白佛言。世尊。何等名世間善法。佛告須菩提。世間善法者。孝順父母。供養沙門婆羅門。敬事尊長。布施福處。持戒福處。修定福處。勸導福事。方便生福德。世間十善道。九相。脹相血相壞相膿爛相青相啖相散相骨相燒相。四禪四無量心四無色定。念佛念法念僧念戒念舍念天念善念安般念身念死。是名世間善法。何等不善法。奪他命。不與取。邪淫。妄語。兩舌。惡口。非時語。貪欲。惱害。邪見。是十不善道等。是名不善法。何等記法。若善法若不善法。是名記法。何等無記法。無記身業口業意業。無記四大。無記五眾十二入十八界。無記報。是名無記法。何等名世間法。世間法者。五眾十二入十八界十善道。四禪四無量心四無色定。是名世間法。何等名出世間法。四念處四正勤四如意足五根五力七覺分八圣道分。空解脫門無相解脫門無作解脫門。三無漏根。未知欲知根。知根。知已根。三三昧有覺有觀三昧無覺有觀三昧無覺無觀三昧。明解脫念慧正憶八背舍。何等八。色觀色。是初背舍。內無色相外觀色。是二背舍。凈背舍身作證。是三背舍。過一切色相故。滅有對相故。一切異相不念故。入無邊虛空處。是四背舍。過一切無邊虛空處入一切無邊識處。是五背舍。過一切無邊識處入無所有處。是六背舍。過一切無所有處入非有想非無想處。是七背舍。過一切非有想非無想處入滅受想定。是八背舍。九次第定。何等九。離欲離惡不善法。有覺有觀離生喜樂入初禪。滅諸覺觀內清凈故。一心無覺無觀定生喜樂入第二禪。離喜故行舍受身樂圣人能說能舍念行樂入第三禪。斷苦樂故先滅憂喜故。不苦不樂舍念凈入第四禪。過一切色相故。滅有對相故。一切異相不念故。入無邊虛空處。過一切無邊虛空處入一切無邊識處。過一切無邊識處入無所有處。過一切無所有處入非有想非無想處。過一切非有想非無想處入滅受想定。復有出世間法。內空乃至無法有法空。佛十力四無所畏四無礙智十八不共法一切智。是名出世間法。何等為有漏法。五受眾十二入十八界六種六觸六受四禪乃至四無色定。是名有漏法。何等為無漏法。四念處乃至十八不共法。及一切種智。是名無漏法。何等為有為法。若法生住滅。欲界色界無色界。五眾乃至意觸因緣生受。四念處乃至十八不共法及一切智。是名有為法。何等為無為法。不生不住不滅。若染盡嗔盡癡盡如不異。法相法性法住實際。是名無為法。何等為共法。四禪四無量心四無色定。如是等是名共法。何等為不共法。四念處乃至十八不共法。是名不共法。菩薩摩訶薩于是自相空法中不應著。不動故。菩薩亦應知一切法不二相。不動故。是名菩薩義

【論】問曰。須菩提何以故。先問世間善法。后問出世間法。答曰。先問粗后當問細。先知世間相后則能知出世間相。世間善法者。知有罪有福果報有今世后世。有世間有涅槃。有佛等諸賢圣今世后世及諸法實相證。所謂孝順父母等。乃至十念如法得物。供養供給沙門婆羅門。沙門名為出家求道人。婆羅門名為在家學問人。是二人于世間難為能為。利益眾生故應當供養。尊長者叔伯姊兄等。恭敬供養。是一切修家法。布施持戒修定勸導如初品中說。方便生福德。如懺悔隨喜請佛久住不涅槃轉法輪。如雖行空不著空還修行諸善。如是等方便生諸福德。十善道乃至四無色如先說。十念中八事如先說。善念者。思惟分別善業因緣制伏其心。復次涅槃是真善法。常系心念涅槃。是善念身念即是身念處。與善法相違是名不善法。無記法者。所謂威儀心。工巧心。變化心。及是起身業口業除善不善五眾。余五眾及虛空非數緣滅等。世間法者。五眾或善或不善或無記。十二入八無記四三種。十八界八無記十三種。十善道四禪四無量心四無色定。是善法。凡夫人能得能成就故。又自不能出世間故名為世間法。出世間法者。三十七品三解脫門三無漏根三三昧如先說。明解脫。明者三明。解脫者有為解脫無為解脫。念者十念。慧者十一智慧。正憶者。隨諸法實相觀。如隨身法觀一切善法之本。復次八背舍九次第定十八空。十力四無所畏十八不共法。如先義中廣說。是四念處等一心為道故。又八背舍九次第定等。凡夫人所不得。名為出世間。念慧正憶雖有二種世間出世間。此中說出世間有漏法者。五眾等四禪四無量四無色定。無漏法者。非世間。是四念處乃至十八不共法。有為法略說三相。所謂生住滅。三界系乃至四念處乃至十八不共法。雖為無為法。以作法故是為有為法。與有為相違。是為無為法。復次滅三毒等諸煩惱。五眾等不次第相續。如法相法性法住實際等。是名無為法。問曰。色如色不離如如不離色。色是有為云何是無為。答曰。色有二種。一者凡夫肉眼憶想分別色。二者圣人心所知色。實相如涅槃。凡夫人所知色名為色。是色入如中更不生不滅。如有為雖是五眾。而有種種名字。所謂十二入十八界因緣等。無為法雖有三種。亦種種分別名字。所謂如法相法住實際等。共法者。凡夫圣人生處入定處共故。名為共法。不共法者。四念處乃至十八不共法。菩薩分別知此諸法各各相。是法皆從因緣和合生故無性。無性故自性空。菩薩住是無障礙法中不動。以不二入法門。入一切法不動故

大智度論卷第四十四大智度論釋摩訶薩品第十三(卷四十五)

　　　　龍樹菩薩造


　　　　后秦龜茲國三藏鳩摩羅什譯


【經】爾時須菩提白佛言。世尊。何以故。名為摩訶薩。佛告須菩提。是菩薩于畢定眾中為上首。是故名為摩訶薩。須菩提白佛言。世尊。何等為畢定眾。是菩薩摩訶薩而為上首。佛告須菩提。畢定眾者。性地人八人。須陀洹斯陀含阿那含阿羅漢辟支佛。初發心菩薩乃至阿鞞跋致地菩薩。須菩提。是為畢定眾。菩薩為上首。菩薩摩訶薩于是中生大心。不可壞如金剛。當為畢定眾作上首。須菩提白佛言。世尊。何等是菩薩摩訶薩生大心不可壞如金剛。佛告須菩提。菩薩摩訶薩應生如是心。我當于無量生死中大誓。莊嚴。我應當舍一切所有。我應當等心于一切眾生。我應當以三乘度脫一切眾生令入無余涅槃。我度一切眾生已。無有乃至一人入涅槃者。我應當解一切諸法不生相。我應當純以薩婆若心行六波羅蜜。我應當學智慧了達一切法。我應當了達諸法一相智門。我應當了達乃至無量相智門。須菩提是名菩薩摩訶薩生大心不可壞如金剛。是菩薩摩訶薩住是心中。于諸畢定眾中而為上首。是法用無所得故。須菩提。菩薩摩訶薩應生如是心。我當代十方一切眾生若地獄眾生若畜生眾生若餓鬼眾生受諸苦痛。為一一眾生。無量百千億劫代受地獄中苦。乃至是眾生入無余涅槃。以是法故。為是眾生受諸勤苦。是眾生入無余涅槃已。然后自種善根。無量百千萬億阿僧祇劫。當得阿耨多羅三藐三菩提。須菩提。是為菩薩摩訶薩大心不可壞如金剛。住是心中為畢定眾作上首。復次須菩提。菩薩摩訶薩生大快心。住是大快心中為畢定眾作上首。須菩提白佛言。世尊。何等是菩薩摩訶薩大快心。佛言。菩薩摩訶薩從初發意。乃至阿耨多羅三藐三菩提。不生染心嗔恚心愚癡心。不生惱心。不生聲聞辟支佛心。是名菩薩摩訶薩大快心。住是心中為畢定眾作上首。亦不念有是心。復次須菩提。菩薩摩訶薩應生不動心。須菩提白佛言。云何名不動心。佛言。常念一切種智心。亦不念有是心。是名菩薩摩訶薩不動心。復次須菩提。菩薩摩訶薩于一切眾生中。應生利益安樂心。云何名利益安樂心。救濟一切眾生不舍一切眾生。是事亦不念有是心。是名菩薩摩訶薩于一切眾生中生利益安樂心。如是須菩提。是菩薩摩訶薩行般若波羅蜜。于畢定眾中最為上首。復次須菩提。菩薩摩訶薩應當行欲法喜法樂法心。何等是法。所謂不破諸法實相。是名為法何等名欲法喜法。信法忍法受法。是名欲法喜法。何等名樂法。常修行是法。是名樂法。如是須菩提。菩薩摩訶薩行般若波羅蜜于畢定眾中能為上首。是法用無所得故。復次須菩提。菩薩摩訶薩行般若波羅蜜時。住內空乃至無法有法空。能為畢定眾作上首。是法用無所得故。復次須菩提。菩薩摩訶薩行般若波羅蜜時。住四念處中。乃至住十八不共法中。能為畢定眾作上首。是法用無所得故。復次須菩提。菩薩摩訶薩行般若波羅蜜時。住如金剛三昧乃至離著虛空不染三昧中。住于畢定眾作上首。是法用無所得故。如是須菩提。菩薩摩訶薩住是諸法中。能為畢定眾作上首。以是因緣故名為摩訶薩

【論】釋曰須菩提已從佛聞菩薩義。今問摩訶薩義。摩訶者秦言大。薩埵秦言心。或言眾生。是眾生于世間諸眾生中第一最上。故名為大。又以大心知一切法欲度一切眾生。是名為大。復次菩薩故名摩訶薩。摩訶薩故名菩薩。以發心為無上道故。復次如贊菩薩摩訶薩義品中。此中應廣說。復次佛此中自說摩訶薩義。眾生有三分。一者正定必入涅槃。二者邪定必入惡道。三者不定。于正定眾生中當最大故名摩訶薩。大眾者。除佛余一切賢圣。所謂性地人是圣人性中生。故名為性。如小兒在貴家生。雖小未有所能。后必望成大事。是地從暖法乃至世間第一法八人。名見諦道。十五心中行。問曰。是十五心中何以名為八人。答曰。思惟道中用智多。見諦道中多用見。忍智隨于忍。所以者何。忍功大故。復次忍智二事能斷能證八忍中住。故名為八人。須陀洹斯陀含阿那含阿羅漢辟支佛義如先說。初發意菩薩者。有人言。初發意者。得無生法忍。隨阿耨多羅三藐三菩提相發心。是名初發意名真發心。了了知諸法實相。及知心相破諸煩惱故。隨阿耨多羅三藐三菩提心。不破故不顛倒故。此心名為初發心。有人言。諸凡夫人雖住諸結使。聞佛功德發大悲心憐愍眾生。我當作佛。此心雖在煩惱中。心尊貴故天人所敬。如轉輪圣王太子初受胎時勝于諸子。諸天鬼神皆共尊貴。菩薩心亦如是。雖在結使中勝諸天神通圣人。復次菩薩。初發心乃至未得阿耨多羅三藐三菩提。有授記入法位得無生法忍者。名阿鞞跋致。阿鞞跋致相后當廣說。如是等大眾當作上首故名摩訶薩。是菩薩欲為一切圣人主故。發大心受一切苦。心堅如金剛不動故。金剛心者。一切結使煩惱所不能動。譬如金剛山不為風所傾搖。諸惡眾生魔人來。不隨意行不信受其語。嗔罵謗毀打擊閉系斫刺割截心不變異。有來乞索頭目髓腦手足皮肉盡能與之。求者意猶無厭足。更嗔恚罵詈。爾時心忍不動。譬如牢固金剛山人來斸鑿毀壞。諸蟲來嚙無所虧損。是名金剛心。復次佛自說金剛心相。所謂菩薩應作是念。我不應一月一歲一世二世乃至千萬劫世大誓莊嚴。我應無量無數無邊世生死中。利益度脫一切眾生。二者我應舍一切內外所有貴重之物。三者一切眾生中等心無憎愛。四者我當以三乘如應度脫一切眾生。五者度如是眾生已實無所度。而無其功此中心亦不悔不沒。六者我應知一切法。不生不滅不來不去不垢不凈等諸相。七者我應當以清凈無雜心行六波羅蜜。回向薩婆若。八者我應當善知一切世間所作之事。及出世間所應知事皆悉通達了知。九者我應當解了諸法一相智門。所謂一切諸法畢竟空觀一切諸法。如無余涅槃相。離諸憶想分別。十者我應當知諸法二相三相乃至無量相門通達明了。二相者。一切法有二種。若有若無若生若滅若作若不作若色若無色等。三門者。若一若二若多。從三以上皆名為多。若有若無若非有非無。若上若中若下。若過去若未來若現在。三界三法善不善無記等三門四門五門。如是等無量法門皆通達無礙。是中心不悔不怯不疑。信受通達無礙常行不息。滅諸煩惱。及其果報及諸障礙之事。皆令敗壞如金剛寶能摧破諸山。住是金剛心中當于大眾而作上首。以不可得空故。不可得空者。若菩薩生如是大心如金剛。而生憍慢者罪過凡夫。以是故說。用無所得。諸法無定相如幻如化。復次心如金剛者。墮三惡道所有眾生我當代受勤苦。為一一眾生故代受地獄苦。乃至是眾生從三惡道出。集諸善本至無余涅槃已。復救一切眾生。如是展轉一切眾生盡度已。后當自為集諸功德。無量阿僧祇劫乃當作佛。是中心不悔不縮。能如是代眾生受勤苦自作諸功德。久住生死心不悔不沒。如金剛地能持三千大千世界。令不動搖。是心堅牢故名為如金剛。大快心者。雖有牢固心未是大快。如馬雖有大力而未大快。于眾生中得二種等心。故不生欲染心。若有偏愛則為是賊。破我等心。為佛道之本常行慈悲心。故無有嗔心。常觀諸法因緣和合生。無有自性故則無癡心。愛念眾生過于赤子故無有惱心。不舍眾生貴佛道故。不生聲聞辟支佛心。問曰。若心牢固如金剛即是不動。今何以更說不動心。答曰。或時雖復牢固心猶有增減。如樹雖牢固猶可動搖。動有二種。一者外因緣動如先說。二者內因緣動。諸邪見疑等。若常憶念一切智慧佛道。我當得是果報故心不動。復次菩薩應種種因緣利益眾生。飲食乃至佛樂以利眾生。常不舍眾生欲令離苦。是名安樂心。亦不念有是心。復次菩薩樂法名為上首。法者不破壞諸法相。不破壞諸法相者。無法可著無法可受故。所謂不可得。是不可得空即是涅槃。常信受忍是名為欲法喜法。常行三解脫門名為樂法。復次菩薩住是十八空中。不隨十八意行故不起罪業。住四念處乃至十八不共法。滅諸煩惱集諸善法。故能為上首。復次菩薩入金剛三昧。等心受快樂。厭于世樂增長善根。智慧方便故于大圣眾而為上首。若能為大者作上首。何況小者。是故名為摩訶薩

　　大智度論釋斷見品第十四

【經】爾時慧命舍利弗白佛言。世尊。我亦欲說所以為摩訶薩。佛告舍利弗。便說。舍利弗言。我見眾生見壽見命見生見養育見眾數見人見作見使作見起見使起見受見使受見知者見見者見斷見常見有見無見陰見入見界見諦見因緣見四念處見乃至十八不共法見佛道見成就眾生見凈佛世界見佛見轉法輪見。為斷如是諸見故而為說法。是名摩訶薩。須菩提語舍利弗言。何因緣故。色見是妄見。何因緣故受想行識乃至轉法輪見。是名妄見。舍利弗語須菩提。菩薩摩訶薩行般若波羅蜜時。無方便故于色生見。用有所得故。于受想行識乃至轉法輪生見。用有所得故。是中菩薩摩訶薩行般若波羅蜜。以方便力斷諸見故而為說法。用無所得故

【論】問曰。佛將五百大阿羅漢。至阿那婆達多龍王池。受遠離樂。欲說自身及弟子本業因緣。而舍利弗不在。佛令目連命之。時目連以神通力到祇洹。時舍利弗縫衣語目連言。小住待縫衣訖當去。目連催促疾去。時目連以手摩衣衣即成竟。舍利弗見目連貴其神通。即以腰帶擲地語言。汝舉此帶去。目連以兩手舉此帶不能離地。即入諸深定舉之。地為大動帶猶著地。時憍陳如問佛。以何因緣故地大震動。佛言。目連入甚深禪定作大神力。欲舉舍利弗帶而不能舉。佛告諸比丘。舍利弗所入出禪定。目連乃至不識其名。佛所入禪定。舍利弗乃至不識其名。如舍利弗智慧與佛懸殊。何以言我亦樂說。答曰。舍利弗非欲于大眾中顯其智慧高心故說。舍利弗逐佛轉法輪人。廣益眾生。是摩訶薩義所益甚廣。是故佛說已。舍利弗次說。復次多人信樂舍利弗語。所以者何。以宿世因緣故。多發菩薩心。佛以大慈悲心故。吾我心及習根本已拔。又法愛已斷故。如是種種因緣故聽。舍利弗言。我見及知者見者。佛見菩薩見諸眾生見等。及有無斷常等邪見。五眾乃至諸佛法轉法輪等諸法見。是菩薩能斷是三種見。故當于大眾中說法。是三種見無始世界來習著入于骨髓。須菩提作是念。佛說五眾等乃至諸佛法是菩薩行。何以為斷諸見故說法。作是念已問舍利弗。舍利弗答。無方便菩薩欲行般若波羅蜜。觀色求定相。取色一切相生色見。與此相違名為有方便。是菩薩雖觀色不生妄見。而能斷諸見

【經】爾時須菩提白佛言。世尊。我亦欲說所以為摩訶薩。佛言。便說。須菩提言。世尊。是阿耨多羅三藐三菩提心無等等心。不共聲聞辟支佛心。何以故。是一切智心無漏不系故。是一切智心無漏不系中亦不著。以是因緣故名摩訶薩。舍利弗語須菩提。何等為菩薩摩訶薩無等等心。不共聲聞辟支佛心。須菩提言。菩薩摩訶薩從初發意已來。不見法有生有滅有增有減有垢有凈。舍利弗。若法無生無滅。乃至無垢無凈。是中無聲聞心無辟支佛心。無阿耨多羅三藐三菩提心無佛心。舍利弗。是名菩薩摩訶薩無等等心。不共聲聞辟支佛心。舍利弗語須菩提。如須菩提說。一切智心無漏心不系心中不著。須菩提。色亦不著。受想行識亦不著。四念處亦不著。乃至十八不共法亦不著。何以故但說是心不著。須菩提言。如是如是。舍利弗色亦不著。乃至十八不共法亦不著。舍利弗語須菩提。凡夫人心亦無漏不系。性空故。諸聲聞辟支佛心諸佛心亦無漏不系。性空故。須菩提言。如是舍利弗。舍利弗言。須菩提。若色亦無漏不系。性空故。受想行識無漏不系。性空故。乃至意觸因緣生受無漏不系。性空故。須菩提言爾。舍利弗言。四念處亦無漏不系。性空故。乃至十八不共法亦無漏不系性空故。須菩提言爾。如舍利弗所言。凡夫人心亦無漏不系。性空故。乃至十八不共法亦無漏不系。性空故。舍利弗語須菩提。如須菩提所說。空無心故不著是心。須菩提。色無故不著色。受想行識乃至意觸因緣生受無故不著受。四念處無故不著四念處。乃至十八不共法無故不著十八不共法。須菩提言。如是舍利弗。色無故色中不著。乃至十八不共法無故十八不共法中不著。如是舍利弗。菩薩摩訶薩行般若波羅蜜時。以阿耨多羅三藐三菩提心無等等心不共聲聞辟支佛心。不念有是心。亦不著是心。以一切法無所得故。以是故名摩訶薩

【論】釋曰。須菩提說。摩訶薩無等等心于是心亦不著。不著者。是菩薩從初發心已來。不見有法定相。若生若滅若增若減若垢若凈。是心畢竟空。是中無有心相非心相。諸相畢竟清凈故。以是故無聲聞心辟支佛心菩薩心佛心。須菩提稱貴。菩薩如是心亦美。菩薩不著是心亦為尊貴。舍利弗欲難須菩提。作是言。非但一切智心無漏不系。菩薩不應自高。所以者何。凡夫人心亦無漏不系。性常空故。如聲聞辟支佛佛心無漏不系。是凡夫人心實相性空。實相性空清凈不著。如先說。陰云翳日月不能污日月。又諸煩惱實相與常性空心相無異。但住凡夫地中是垢是凈。住圣人地中。修無相智慧故無所分別。但憐愍眾生故。雖復有說心無所著。非獨凡夫人心無漏不系。五眾乃至十八不共法亦如是。須菩提然可。又舍利弗言。是心無心。心相空故。不著色中色相無故。亦不著乃至諸佛法亦如是。須菩提言如是。以是故菩薩能觀諸法性常空不可得空畢竟清凈。以是故說阿耨多羅三藐三菩提心無等等心不共聲聞辟支佛心。不念有是心亦不著是心。能疾至阿耨多羅三藐三菩提。(釋第十四品竟)

　　大智度論釋大莊嚴品第十五

【經】爾時富樓那彌多羅尼子白佛言。世尊。我亦樂說所以為摩訶薩。佛言。便說。富樓那彌多羅尼子言。是菩薩大莊嚴。是菩薩發趣大乘。是菩薩乘于大乘。以是故是菩薩名摩訶薩。舍利弗語富樓那言。云何名菩薩摩訶薩大莊嚴。富樓那語舍利弗。菩薩摩訶薩不分別為爾所人故住檀波羅蜜行檀波羅蜜。為一切眾生故。住檀波羅蜜行檀波羅蜜不為爾所人故住尸羅波羅蜜。行尸羅波羅蜜。羼提波羅蜜毗梨耶波羅蜜禪波羅蜜般若波羅蜜。為一切眾生故。住般若波羅蜜行般若波羅蜜。菩薩摩訶薩大莊嚴。不齊限眾生。我當度若干人不度余人。不言我令若干人至阿耨多羅三藐三菩提余人不至。是菩薩摩訶薩普為一切眾生故大莊嚴。復作是念。我當自具足檀波羅蜜。亦令一切眾生行檀波羅蜜。自具足尸羅波羅蜜羼提波羅蜜毗梨耶波羅蜜禪波羅蜜。自具足般若波羅蜜。亦令一切眾生行般若波羅蜜。復次舍利弗。菩薩摩訶薩行檀波羅蜜時。所有布施應薩婆若心。共一切眾生回向阿耨多羅三藐三菩提。舍利弗。是名菩薩摩訶薩行檀波羅蜜時檀波羅蜜大莊嚴。復次舍利弗。菩薩摩訶薩行檀波羅蜜時。應薩婆若心布施。不向聲聞辟支佛地。舍利弗。是名菩薩摩訶薩行檀波羅蜜時尸羅波羅蜜大莊嚴。復次舍利弗。菩薩摩訶薩行檀波羅蜜時。應薩婆若心布施。是諸施法信忍欲。是名行檀波羅蜜時羼提波羅蜜大莊嚴。復次舍利弗。菩薩摩訶薩行檀波羅蜜時。應薩婆若心布施勤修不息。是名行檀波羅蜜時毗梨耶波羅蜜大莊嚴。復次舍利弗。菩薩摩訶薩行檀波羅蜜時。應薩婆若心布施。攝心不起聲聞辟支佛意。是名行檀波羅蜜時禪波羅蜜大莊嚴。復次舍利弗。菩薩摩訶薩行檀波羅蜜時。應薩婆若心布施。觀諸法如幻。不得施者不得所施物不得受者。是名行檀波羅蜜時般若波羅蜜大莊嚴。如是舍利弗。若菩薩摩訶薩應薩婆若心。不取不得諸波羅蜜相。當知是菩薩摩訶薩大莊嚴。復次舍利弗。菩薩摩訶薩行尸羅波羅蜜時。應薩婆若心布施。共一切眾生回向阿耨多羅三藐三菩提。是名菩薩摩訶薩行尸羅波羅蜜時檀波羅蜜。復次舍利弗。菩薩摩訶薩行尸羅波羅蜜時諸法信忍欲。是名菩薩摩訶薩行尸羅波羅蜜時羼提波羅蜜。復次舍利弗。菩薩摩訶薩行尸羅波羅蜜時勤修不息。是名菩薩摩訶薩行尸羅波羅蜜時毗梨耶波羅蜜。復次舍利弗。菩薩摩訶薩行尸羅波羅蜜時。不受聲聞辟支佛心。是名菩薩摩訶薩行尸羅波羅蜜時禪波羅蜜。復次舍利弗。菩薩摩訶薩行尸羅波羅蜜時。觀一切法如幻。亦不念有是戒。用無所得故。是名菩薩摩訶薩行尸羅波羅蜜時般若波羅蜜。如是舍利弗。菩薩摩訶薩行尸羅波羅蜜時攝諸波羅蜜。以是故名大莊嚴。復次舍利弗。菩薩摩訶薩行羼提波羅蜜時。應薩婆若心布施。共一切眾生回向阿耨多羅三藐三菩提。是為菩薩摩訶薩行羼提波羅蜜時檀波羅蜜。復次舍利弗。菩薩摩訶薩行羼提波羅蜜時。不受聲聞辟支佛心。但受薩婆若心。是名菩薩摩訶薩行羼提波羅蜜時尸羅波羅蜜。復次舍利弗。菩薩摩訶薩行羼提波羅蜜時。應薩婆若心。身心精進不休不息。是名菩薩摩訶薩行羼提波羅蜜持毗梨耶波羅蜜。復次舍利弗。菩薩摩訶薩行羼提波羅蜜時。攝心一處雖有苦事心不散亂。是名菩薩摩訶薩行羼提波羅蜜時禪波羅蜜。復次舍利弗。菩薩摩訶薩行羼提波羅蜜時。應薩婆若心觀諸法空。無作者無受者。若有呵罵割截者心如幻夢。是名菩薩摩訶薩行羼提波羅蜜時般若波羅蜜。復次舍利弗。菩薩摩訶薩行毗梨耶波羅蜜時。應薩婆若心布施時。不令身心懈怠。是名菩薩摩訶薩行毗梨耶波羅蜜時檀波羅蜜。復次舍利弗。菩薩摩訶薩行毗梨耶波羅蜜時。應薩婆若心。始終具足清凈持戒。是名菩薩摩訶薩行毗梨耶波羅蜜時尸羅波羅蜜。復次舍利弗。菩薩摩訶薩行毗梨耶波羅蜜時。應薩婆若心修行忍辱。是名菩薩摩訶薩行毗梨耶波羅蜜時羼提波羅蜜。復次舍利弗。菩薩摩訶薩行毗梨耶波羅蜜時。應薩婆若心。攝心離欲入諸禪定。是名菩薩摩訶薩行毗梨耶波羅蜜時禪波羅蜜。復次舍利弗。菩薩摩訶薩行毗梨耶波羅蜜時。應薩婆若心。不取一切諸法相。于不取相亦不著。是名菩薩摩訶薩行毗梨耶波羅蜜時般若波羅蜜。如是舍利弗。菩薩摩訶薩行毗梨耶波羅蜜時攝諸波羅蜜。復次舍利弗。菩薩摩訶薩行禪波羅蜜時。應薩婆若心。定心布施不令心亂。是名菩薩摩訶薩行禪那波羅蜜時檀波羅蜜。復次舍利弗。菩薩摩訶薩行禪波羅蜜時。應薩婆若心持戒。禪定力故破戒諸法不令得入。是名菩薩摩訶薩行禪波羅蜜時尸羅波羅蜜。復次舍利弗。菩薩摩訶薩行禪波羅蜜時。應薩婆若心。慈悲定故忍諸惱害。是名菩薩摩訶薩行禪波羅蜜時羼提波羅蜜。復次舍利弗。菩薩摩訶薩行禪波羅蜜時。應薩婆若心。于禪不味不著。常求增進從一禪至一禪。是名菩薩摩訶薩行禪波羅蜜時毗梨耶波羅蜜。復次舍利弗。菩薩摩訶薩行禪波羅蜜時。應薩婆若心于一切法無所依止。亦不隨禪生。是名菩薩摩訶薩行禪波羅蜜時般若波羅蜜。如是舍利弗。菩薩摩訶薩行禪波羅蜜時攝諸波羅蜜。復次舍利弗。菩薩摩訶薩行般若波羅蜜時。應薩婆若心布施。內外所有無所愛惜。不見與者受者及以財物。是名菩薩摩訶薩行般若波羅蜜時檀波羅蜜。復次舍利弗。菩薩摩訶薩行般若波羅蜜時。應薩婆若心。持戒破戒二事不見故。是名菩薩摩訶薩行般若波羅蜜時尸羅波羅蜜。復次舍利弗。菩薩摩訶薩行般若波羅蜜時。應薩婆若心。不見訶者罵者打者。殺者亦不見用是空能忍辱。是名菩薩摩訶薩行般若波羅蜜時羼提波羅蜜。復次舍利弗。菩薩摩訶薩行般若波羅蜜時。應薩婆若心。觀諸法畢竟空。以大悲心故行諸善法。是名菩薩摩訶薩行般若波羅蜜時毗梨耶波羅蜜。復次舍利弗。菩薩摩訶薩行般若波羅蜜時。應薩婆若心入禪定。觀諸禪離相空相無相相無作相。是名菩薩摩訶薩行般若波羅蜜時禪波羅蜜。如是舍利弗。菩薩摩訶薩行般若波羅蜜時攝諸波羅蜜。舍利弗。如是名為菩薩摩訶薩大莊嚴。是大莊嚴菩薩。十方諸佛歡喜。于大眾中稱名贊嘆。某世界某菩薩摩訶薩大莊嚴。成就眾生凈佛世界。【論】釋曰。富樓那聞上二大弟子說摩訶薩義而佛可言善哉。又富樓那佛大眾中贊嘆法師之上。復欲說摩訶薩義。白佛言。我亦樂說。佛即聽許。問曰。須菩提說般若波羅蜜主。舍利弗應問須菩提。今何以故乃問富樓那。答曰。此二人同是婆羅門。俱以母字為名。此二人佛法中俱大。舍利弗智慧中大。富樓那說法種種莊嚴牽引眾情說法中大。是故二人等等。故于佛前共論。又富樓那先已共舍利弗論議善能相答。如七車譬喻經中說。已共為親厚好共論理。須菩提無是因緣。又富樓那說摩訶薩義。是故應問。云何乃問須菩提所說摩訶薩義者。所謂是人大莊嚴。如人遠行重有資糧。又如破賊備諸器仗。是菩薩亦如是。欲破魔入煩惱賊故。行六波羅蜜以自莊嚴。是人無量劫來久住生死。集諸福德智慧以為資糧。三種乘中為趣大乘故。發心行六波羅蜜乘是大乘。舍利弗問富樓那。聲聞辟支佛亦趣道。何以不名大莊嚴。而但說菩薩大莊嚴。富樓那答言。聲聞辟支佛雖行布施等六事。有量有限。自為度身及余眾生可度者度。是故不名大莊嚴。菩薩所度不分別不齊限。為若干眾生故。布施乃至智慧。不作是念。我度若干人令得三乘。不能度若干人。令若干人得阿耨多羅三藐三菩提。若干人不能度。菩薩作是莊嚴。令一切眾生盡入大乘作佛。菩薩行大莊嚴。自行檀波羅蜜。亦令一切眾生行檀波羅蜜。乃至般若波羅蜜亦如是。問曰。云何名大莊嚴。答曰。為度眾生故。為阿耨多羅三藐三菩提故。行諸善福功德者。略說是六波羅蜜。如富樓那次第說。若菩薩為一切智慧故行檀波羅蜜。是福德共一切眾生。共者此布施福德我及眾生共等。我以此回向阿耨多羅三藐三菩提。回向者。于此福德不求人王天王世間禪定樂。為眾生乃至涅槃樂。亦不求持此果報。盡為度眾生故求佛法。如是等相是名檀波羅蜜大莊嚴。是菩薩行布施時。若見諸辟支佛阿羅漢。現大神通得漏盡入涅槃。于中不貪不著一心修佛道。是名檀波羅蜜生尸羅波羅蜜。布施時有人惡口罵詈刀杖毀害。所不應乞者而強乞不嗔不悔。入諸法相中。所謂畢竟空。是名檀波羅蜜生羼提波羅蜜。行布施時和合財物守護施彼。身心不懈不息。是名檀波羅蜜生毗梨耶波羅蜜。布施時一心念佛念諸佛法。不令聲聞辟支佛心入。因是布施即入禪定。是名檀波羅蜜生禪波羅蜜。布施時菩薩作是念。施者受者財物因緣和合生故無自性。無自性故空如幻如夢。眾生空故無受者無施者。法空故無財物。是名檀波羅蜜生般若波羅蜜。若菩薩為一切智故。不取諸波羅蜜相。而能行諸波羅蜜。是名菩薩大莊嚴。此中一波羅蜜備生諸波羅蜜。此經中自分別其義。古今語異義不了故。助分別說開論議門。余五波羅蜜亦應如是隨義說。問曰。何以但檀波羅蜜中說生六波羅蜜。余波羅蜜中但說生五。答曰。若后五波羅蜜中。各各生六亦無咎。六波羅蜜非一時非一念法。無量劫中集六種功德。和合名為六波羅蜜。先生小后生中大有何咎。一切諸法皆初小后大。以是故諸余波羅蜜各各應生六。復次一切諸佛說法時。檀波羅蜜為初門。如經中說。佛常初為眾生說布施說持戒說生天說五欲味。先說世間苦惱道德利益。后為說四諦。以是故初說檀。問曰。佛何以故說檀為初門。答曰。攝眾生法無過于檀。大小貴賤乃至畜生檀皆攝之。乃至怨家得施則為中人。中人得施則成親善。諸佛三十二相八十隨形好。諸功德具足所愿如意。皆從布施得。如寶掌菩薩等。七寶從手中出給施眾生。亦能令眾生歡喜。柔軟可任得涅槃。如是等義故檀波羅蜜為初。問曰。富樓那何以故。說一波羅蜜中生諸波羅蜜為大莊嚴。答曰。是波羅蜜各各別行力勢少。譬如兵人未集則無戰力。若大軍都集莊嚴執持器仗則能破敵。菩薩亦如是。六波羅蜜一時莊嚴。能破諸煩惱魔人賊。疾得阿耨多羅三藐三菩提。以是故說一波羅蜜中具諸波羅蜜。十方諸佛稱名贊嘆。成就眾生凈佛世界如先說

【經】慧命舍利弗問富樓那彌多羅尼子云何菩薩摩訶薩發趣大乘。富樓那語舍利弗。菩薩摩訶薩行六波羅蜜時。離諸欲離諸惡不善法。有覺有觀離生喜樂入初禪。乃至入第四禪中。以慈廣大無二無量無怨無恨無惱心行遍滿。一方二三四方四維上下遍一切世間。悲喜舍心亦如是。是菩薩入禪時起時。諸禪無量心及支。共一切眾生回向薩婆若。是名菩薩摩訶薩禪波羅蜜發趣大乘。是菩薩摩訶薩住禪無量心作是念。我當得一切種智。為斷一切眾生煩惱故當說法。是名菩薩摩訶薩行禪波羅蜜時檀波羅蜜。若菩薩摩訶薩應薩婆若心。修初禪住初禪。二三四禪亦如是不受余心。所謂聲聞辟支佛心。是名菩薩摩訶薩行禪波羅蜜時尸羅波羅蜜。若菩薩摩訶薩。應薩婆若心。入諸禪作是念。我為斷一切眾生煩惱故當說法。是諸心欲樂忍。是名菩薩摩訶薩行禪波羅蜜時羼提波羅蜜。若菩薩摩訶薩應薩婆若心入諸禪。諸善根皆回向薩婆若。勤修不息。是名菩薩摩訶薩行禪波羅蜜時毗梨耶波羅蜜。若菩薩摩訶薩應薩婆若心入四禪及支。觀無常相苦相無我相空相無相相無作相。共一切眾生回向薩婆若。是名菩薩摩訶薩行禪波羅蜜時般若波羅蜜。舍利弗。是名菩薩摩訶薩發趣大乘。復次菩薩摩訶薩行慈心作是念。我當安樂一切眾生入悲心。我當救濟一切眾生入喜心。我當度一切眾生入舍心。我當令一切眾生得諸漏盡。是名菩薩摩訶薩行無量心時檀波羅蜜。復次菩薩摩訶薩是諸禪無量心不向聲聞辟支佛地。但回向薩婆若。是名菩薩摩訶薩行無量心時尸羅波羅蜜。復次舍利弗。菩薩摩訶薩行四無量心。不貪聲聞辟支佛地。但忍樂欲薩婆若。是名菩薩摩訶薩行無量心時羼提波羅蜜。若菩薩摩訶薩應薩婆若心。行四無量心但行清凈行。是名菩薩摩訶薩行無量心時毗梨耶波羅蜜。復次菩薩摩訶薩入禪入無量心時。亦不隨禪無量心生。是名菩薩摩訶薩行無量心時方便般若波羅蜜。舍利弗。是名菩薩摩訶薩發趣大乘。復次舍利弗。菩薩摩訶薩發趣大乘。一切種修四念處。乃至一切種修八圣道分。一切種修三解脫門乃至十八不共法。是名菩薩摩訶薩發趣大乘。復次舍利弗。菩薩摩訶薩內空中智慧。用無所得故。乃至無法有法空中智慧。用無所得故。是名菩薩摩訶薩發趣大乘。復次舍利弗。菩薩摩訶薩一切法中不亂不定智慧。是名菩薩摩訶薩發趣大乘。復次舍利弗。菩薩摩訶薩發趣大乘非常非無常智慧。非樂非苦非實非虛非我非無我智慧。是名菩薩摩訶薩發趣大乘。用無所得故。復次舍利弗。菩薩摩訶薩智。不行過去世不行未來世不行現在世。亦非不知三世。是名菩薩摩訶薩發趣大乘。用無所得故。復次菩薩摩訶薩發趣大乘智。不行欲界不行色界不行無色界。亦非不知欲界色界無色界。用無所得故。是名菩薩摩訶薩發趣大乘。復次菩薩摩訶薩發趣大乘智。不行世間法不行出世間法。不行有為法不行無為法。不行有漏法不行無漏法。亦非不知世間法出世間法有為無為有漏無漏法。用無所得故。舍利弗。是名菩薩摩訶薩發趣大乘

【論】問曰。六波羅蜜中若逆說。則應說般若波羅蜜次說禪。若順應先說檀波羅蜜。今何以乃說禪波羅蜜為首。答曰。發大莊嚴無有眾生能破壞者。若菩薩無禪定心未離欲。雖行余波羅蜜則易壞。行禪波羅蜜能入慈無量。是時無能壞。如說行慈三昧者刀不能傷水火不害。亦有神通力種種變化能發大莊嚴。如佛說。鳥無兩翼不能飛翔。菩薩無神通力。不能發大莊嚴。入禪波羅蜜中能生慈無量。五神通故物無能傷。以是故今此說禪波羅蜜為首。問曰。四禪中有種種功德。皆可行六波羅蜜。今何以但說四無量心中行六波羅蜜。答曰。四無量心取眾生相緣眾生。菩薩常為眾生故行道。是四無量等中有慈悲心能利益眾生余八背舍九次第等無如是利益。問曰。菩薩住五神通能廣利益眾生。何以故不說。答曰。大悲是菩薩根本。又五神通先已說。后當說四無量心。未說故。今說。若菩薩但行四無量心。不名發趣大乘。六波羅蜜相合故。名為發趣大乘。四無量心生六波羅蜜。富樓那此中自說因緣。問曰。云何一切種修四念處乃至十八不共法。答曰。有二種。信行性法行性。信行性觀無常苦。或但觀無常。或但觀苦。法行性人觀空無我。或但觀空。或但觀無我。菩薩度眾生故。一切門皆修皆學。復次發大乘者。以十八空破十八種法。亦舍是十八種空智慧。復次若菩薩觀諸法常定。亦不取定相。是名不定不亂智慧。復次畏墮常樂顛倒故。不觀諸法常樂等。畏墮斷滅故不觀無常等。復次若菩薩三世三界中智慧。不觀不行不取相。知皆虛妄而不墮無明。復次世間出世間中亦非智非不智。非智者。空故無空相故畢竟清凈故。非不智者。觀無常苦空等入般若波羅蜜中故。非不行智。不行者。遮見斷法愛。離依止故。無非智者。是中無愚癡。異于凡夫故。又行者持戒修禪定習諸觀云何言非智如佛利眾生經中說

　行者舍諸法　　亦不依止慧
　亦無所分別　　是為決定智(釋第十五品竟)　

大智度論卷第四十五大智度論釋乘乘品第十六(卷第四十六)

　　　　龍樹菩薩造


　　　　后秦龜茲國三藏鳩摩羅什譯


【經】爾時慧命舍利弗問富樓那。云何名菩薩摩訶薩乘于大乘。富樓那答舍利弗言。菩薩摩訶薩行般若波羅蜜時。乘檀波羅蜜亦不得檀波羅蜜。亦不得菩薩亦不得受者。用無所得故。是名菩薩摩訶薩乘檀波羅蜜。菩薩摩訶薩行般若波羅蜜時。乘尸羅波羅蜜羼提波羅蜜毗梨耶波羅蜜禪波羅蜜。乘般若波羅蜜。亦不得般若波羅蜜。亦不得菩薩。用無所得故。是為菩薩摩訶薩乘于般若波羅蜜。如是舍利弗。是為菩薩摩訶薩乘于大乘。復次舍利弗。菩薩摩訶薩摩訶衍一心應薩婆若修四念處。法壞故乃至一心應薩婆若。修十八不共法。法壞故是亦不可得。如是舍利弗。是名菩薩摩訶薩乘于大乘。復次舍利弗。菩薩摩訶薩作是念。菩薩但有名字。眾生不可得故。是名菩薩摩訶薩乘于大乘。復次舍利弗。若菩薩摩訶薩作是念。色但有名字。色不可得故。受想行識但有名字。識不可得故。眼但有名字。眼不可得故。乃至意亦如是。四念處但有名字。四念處不可得故。乃至八圣道分但有名字。八圣道分不可得故。內空但有名字。內空不可得故。乃至無法有法空但有名字。無法有法空不可得故。乃至十八不共法但有名字。十八不共法不可得故。諸法如但有名字。如不可得故。法相法性法住實際但有名字。實際不可得故。阿耨多羅三藐三菩提及佛但有名字。佛不可得故如是舍利弗。是名菩薩摩訶薩乘于大乘。復次舍利弗。若菩薩摩訶薩從初發意已來。具足菩薩神通。成就眾生。從一佛國至一佛國。恭敬供養尊重贊嘆諸佛。從諸佛聽受法教。所謂菩薩大乘。是菩薩乘此大乘。從一佛國至一佛國。凈佛世界成就眾生。初無佛國想。亦無眾生想。此人住不二法中。為眾生受身隨其所應。自變其形而教化之。乃至一切智終不離菩薩乘。是菩薩得一切種智已轉法輪。聲聞辟支佛及天龍鬼神阿修羅世間人民所不能轉。爾時十方如恒河沙等諸佛。皆歡喜稱名贊嘆作是言。某方某國某菩薩摩訶薩。乘于大乘得一切種智轉法輪。舍利弗。是名菩薩摩訶薩乘于大乘

【論】釋曰。富樓那以三事明摩訶薩。上已說二事。今問第三事乘于大乘。富樓那答。有人言。菩薩直布施內外物。不能破吾我相。是名大莊嚴。若能破吾我相。入眾生空未入法空。是名發大莊嚴。因眾生空入法空中。行檀波羅蜜。不見三事施者受者財物。能如是者。是名乘于大乘。余波羅蜜亦如是。是菩薩以不雜心。離諸煩惱及二乘意。為薩婆若。故修行四念處。修相亦不可得。畢竟清凈故。是名乘于大乘。乃至十八不共法亦如是。復次若菩薩知一切法假名字。于名字和合中復有名字。一切世間若出世間皆是假名。是名乘于大乘。復次菩薩發大莊嚴。具足菩薩神通。具足菩薩神通故成就眾生。從一佛國至一佛國。所經諸國雨七寶蓮華供養諸佛。拔三惡道眾生。變身無數。各各至諸佛前。聽受大乘法。化從諸佛前趣大乘相。乘此大乘從一佛國至一佛國。成就眾生凈佛世界。不生眾生相不取佛國相。住不二入地中。隨諸眾生所應度者而化度之。為眾生故受身。常乘大乘初無休息。是菩薩乘于大乘得成佛轉法輪。諸聲聞辟支佛所不能轉。何況余小凡夫。十方如恒河沙等世界諸佛贊嘆是菩薩。某方某國某甲菩薩。乘于大乘成佛轉法輪。如是相名為乘于大乘。復次大乘名畢竟清凈六波羅蜜。菩薩摩訶薩乘大乘時。以五神通而自莊嚴。菩薩住是乘中。一時變身無數。至十方世界。供養諸佛度脫眾生。是菩薩常不離諸佛。乃至得佛道常乘此大乘

　　大智度論釋無縛無脫品第十七

【經】爾時須菩提白佛言。世尊。菩薩摩訶薩大莊嚴。何等是大莊嚴。何等菩薩能大莊嚴。佛語須菩提。菩薩摩訶薩摩訶衍大莊嚴。所謂檀波羅蜜。乃至般若波羅蜜莊嚴。四念處莊嚴。乃至八圣道分內空莊嚴。乃至無法有法空十力。乃至十八不共法及一切種智莊嚴。變身如佛莊嚴。光明遍照三千大千世界。亦照東方如恒河沙等世界。南西北方四維上下亦復如是。三千大千世界六種振動。亦動東方如恒河沙等諸世界。南西北方四維上下亦復如是。是菩薩摩訶薩住檀波羅蜜摩訶衍大莊嚴。是三千大千世界變為琉璃。化作轉輪圣王。隨眾生所欲。須食與食須飲與飲。衣服臥具花香纓珞搗香澤香房舍燈燭醫藥種種所須盡給與之。與已而為說法。所謂應六波羅蜜法。眾生聞是法者。終不離六波羅蜜。乃至阿耨多羅三藐三菩提。如是須菩提。是名菩薩摩訶薩摩訶衍大莊嚴。須菩提。譬如工幻師若幻師弟子。于四衢道中化作大眾。于前須食與食須飲與飲。乃至種種所須盡給與之。于須菩提意云何。是幻師實有眾生有給與不。須菩提言。不也。世尊。須菩提。菩薩摩訶薩亦如是。化作轉輪圣王。種種具足。須食與食須飲與飲。乃至種種所須盡給與之。雖有所施實無所與。何以故。須菩提。諸法相如幻故。復次須菩提。菩薩摩訶薩住尸羅波羅蜜。現生轉輪圣王家。以十善道教化眾生。又以四禪四無量心四無色定四念處乃至十八不共法教化眾生。聞是法者。至阿耨多羅三藐三菩提。終不離是法。譬如幻師若幻師弟子。于四衢道中化作大眾。以十善道教化令行。又以四禪四無量心四無色定四念處乃至十八不共法教化令行。須菩提。于汝意云何。是幻師實有眾生教化令行十善道乃至十八不共法不。須菩提言。不也。世尊。須菩提。菩薩摩訶薩亦如是。以十善道教化眾生令行。乃至十八不共法。實無眾生行十善道乃至十八不共法。何以故。諸法相如幻故。須菩提。是名菩薩摩訶薩大莊嚴。復次須菩提。菩薩摩訶薩住羼提波羅蜜。教化眾生忍辱。須菩提。云何菩薩摩訶薩住羼提波羅蜜。教化眾生著忍辱波羅蜜中。須菩提。菩薩摩訶薩從初發意已來。如是大莊嚴。若一切眾生來罵詈刀杖傷害。菩薩摩訶薩于此中不起一念。亦教一切眾生行此忍辱。譬如幻師若幻師弟子。于四衢道中化作大眾。令行忍辱。余如上說。須菩提。是名菩薩摩訶薩大莊嚴。復次須菩提。菩薩摩訶薩住毗梨耶波羅蜜。教化一切眾生令行毗梨耶波羅蜜。須菩提。云何菩薩摩訶薩住毗梨耶波羅蜜。教一切眾生令行毗梨耶波羅蜜。須菩提。菩薩摩訶薩應薩婆若心。身心精進教化眾生。譬如幻師若幻師弟子。于四衢道中化作大眾。教令行身心精進。余如上說。是名菩薩摩訶薩大莊嚴。復次須菩提。菩薩摩訶薩住禪波羅蜜。教一切眾生令行禪波羅蜜。須菩提。云何菩薩摩訶薩住禪波羅蜜。教一切眾生令行禪波羅蜜。須菩提。菩薩摩訶薩住諸法等中。不見法若亂若定。如是須菩提。菩薩摩訶薩住禪波羅蜜。教一切眾生令行禪波羅蜜。乃至阿耨多羅三藐三菩提。終不離禪波羅蜜。譬如工幻師若幻師弟子。于四衢道中化作大眾。教令行禪波羅蜜。余如上說。須菩提。是名菩薩摩訶薩大莊嚴。復次須菩提。菩薩摩訶薩住般若波羅蜜。教一切眾生令行般若波羅蜜。須菩提。云何菩薩摩訶薩住般若波羅蜜。教一切眾生令行般若波羅蜜。須菩提。菩薩摩訶薩行般若波羅蜜時。無有法得此岸彼岸。如是菩薩摩訶薩住般若波羅蜜中。教一切眾生令行般若波羅蜜。譬如幻師若幻師弟子。于四衢道中化作大眾。教令行般若波羅蜜。須菩提。是名菩薩摩訶薩大莊嚴。復次須菩提。菩薩摩訶薩大莊嚴。十方如恒河沙等世界中。隨其所應自變其身。住檀波羅蜜乃至般若波羅蜜。亦教眾生令行檀波羅蜜乃至般若波羅蜜。是眾生行是法。乃至阿耨多羅三藐三菩提。終不離是法。須菩提。譬如幻師若幻師弟子。于四衢道中化作眾生。教令行六波羅蜜。余如上說。如是須菩提。是名菩薩摩訶薩大莊嚴。復次須菩提。菩薩摩訶薩大莊嚴。應薩婆若心不生是念。我教若干人住檀波羅蜜。不教若干人住檀波羅蜜。乃至般若波羅蜜亦如是。不生是念。我教若干人住四念處。不教若干人住四念處。乃至十八不共法亦如是。亦不生是念。我教若干人令得須陀洹果斯陀含果阿那含果阿羅漢果辟支佛道一切種智。亦不教若干人令得須陀洹果乃至一切種智。我當令無量無邊阿僧祇眾生住檀波羅蜜乃至般若波羅蜜。立眾生于四念處乃至十八不共法。令無量無邊阿僧祇眾生得須陀洹果乃至一切種智。譬如工幻師若幻師弟子。于四衢道中化作大眾。教令住六波羅蜜乃至得一切種智。余如上說。須菩提。是名菩薩摩訶薩大莊嚴

【論】釋曰。上富樓那說大莊嚴及發大誓莊嚴相。今須菩提作是念。富樓那未得一切智。雖說大莊嚴或當有錯。是故問佛取定。佛為須菩提說檀波羅蜜大莊嚴乃至一切智。是諸善法果報故。得菩薩大神通力。為出家好道眾生故。化作佛身放大光明。照十方世界震動大地。令眾生發心行善法。隨其所應而為說法令得三乘。為在家好樂眾生。作轉輪圣王。變三千世界悉為琉璃。為不障礙故乘七寶車。身放光明雨諸寶物。隨眾生所須皆令充足。然后為說菩薩法。菩薩住大乘中。以二施利益眾生。所謂財施法施。眾生聞已行六波羅蜜乃至十八不共法。至阿耨多羅三藐三菩提。終不離是法。菩薩雖住是變化中。亦不于諸法中生著相。亦不自高。須菩提作是念。菩薩能作如是大事。又諸漏未盡故。云何于諸法得不著。亦不生高心。是中佛自說譬喻。若幻師于四衢道中化作種種物。隨人所須悉能與之。于須菩提意云何。是幻師實有所與不。有受者有用者不。須菩提言。是但虛誑實無所有。佛言。菩薩亦如是。雖作佛身轉輪圣王以財法施眾生。亦如幻師實無所與。何以故。諸法相畢竟空如幻。余五波羅蜜亦如是。隨義分別。復次檀波羅蜜尸羅波羅蜜因緣故。人中富貴作轉輪圣王。余波羅蜜或作梵王。或作法身菩薩。問曰。六波羅蜜外更有何法可莊嚴。答曰。諸功德皆六波羅蜜中攝。有人言。別有智波羅蜜及方便等。于十方如恒河沙等世界中。隨所應度作種種因緣。說法令眾生住六波羅蜜。復次決定誓愿名為大莊嚴。所謂菩薩不作是念。我度若干人令住檀波羅蜜。不能度余人。乃至十八不共法亦如是。亦不作是念。我令若干人得須陀洹果。不能令若干人得須陀洹果。乃至佛道亦如是。我當悉令無量阿僧祇眾生住諸功德中。檀波羅蜜乃至一切種智自立。如幻師如先說。是名發大莊嚴

【經】爾時須菩提。白佛言。世尊。如我從佛所聞義。菩薩摩訶薩無大莊嚴為大莊嚴。諸法自相空故。所謂色色相空。受想行識識相空。眼眼相空。乃至意意相空。色色相空。乃至法法相空。眼識眼識相空。乃至意識意識相空。眼觸眼觸相空。乃至意觸意觸相空。眼觸因緣生受受相空。乃至意觸因緣生受受相空。世尊。檀波羅蜜檀波羅蜜相空。乃至般若波羅蜜般若波羅蜜相空。內空內空空相空。乃至無法有法空無法有法空相空。四念處四念處相空。乃至十八不共法十八不共法相空。菩薩菩薩相空。世尊。以是因緣故。當知菩薩摩訶薩無大莊嚴為大莊嚴。佛告須菩提。如是如是如汝所說。須菩提。薩婆若非作法。眾生亦非作法。菩薩為是眾生大莊嚴。須菩提。白佛言。世尊。何因緣故。薩婆若非作法是眾生亦非作法。菩薩為是眾生大莊嚴。佛語須菩提。作者不可得故。薩婆若非作非起法。是諸眾生亦非作非起法。何以故。須菩提。色非作非不作。受想行識非作非不作。眼非作非不作。乃至意非作非不作。色乃至法。眼識乃至意識眼觸乃至意觸。眼觸因緣生受。乃至意觸因緣生受。非作非不作。須菩提。我非作非不作。乃至知者見者非作非不作。何以故。是諸法畢竟不可得故。須菩提。夢非作非不作。何以故。畢竟不可得故。幻向影焰化非作非不作何以故。畢竟不可得故。須菩提。內空非作非不作。畢竟不可得故。乃至無法有法空非作非不作。畢竟不可得故。須菩提。四念處非作非不作。畢竟不可得故。乃至十八不共法非作非不作。何以故。是法皆畢竟不可得故。須菩提。諸法如法相法性法住法位實際非作非不作。畢竟不可得故。須菩提。菩提非作非不作。畢竟不可得故。薩婆若及一切種智非作非不作。畢竟不可得故。以是因緣故。須菩提。薩婆若非作非起法。是眾生亦非作非起法。菩薩為是眾生大莊嚴。爾時須菩提。白佛言。如我觀佛所說義。世尊。色無縛無脫。受想行識無縛無脫

爾時富樓那彌多羅尼子語須菩提。色是無縛無脫。受想行識是無縛無脫。須菩提言。如是如是。色是無縛無脫。受想行識是無縛無脫。富樓那彌多羅尼子。問須菩提。何等色無縛無脫。何等受想行識無縛無脫。須菩提言。如夢色無縛無脫。如夢受想行識無縛無脫。如向如影如幻如焰如化色受想行識無縛無脫。富樓那彌多羅尼子。過去色無縛無脫。過去受想行識無縛無脫。未來色無縛無脫。未來受想行識無縛無脫。現在色無縛無脫。現在受想行識無縛無脫。何以故無縛無脫。是色無所有故無縛無脫。受想行識無所有故無縛無脫。離故寂滅故不生故無縛無脫。富樓那。善色受想行識無縛無脫。不善色受想行識無縛無脫。無記色無縛無脫。無記受想行識無縛無脫。世間出世間有漏無漏色無縛無脫。受想行識亦無縛無脫。何以故。無所有故離故寂滅故不生故無縛無脫。富樓那。一切法亦無縛無脫。無所有故離故寂滅故不生故。富樓那。檀波羅蜜無縛無脫。尸羅波羅蜜羼提波羅蜜毗梨耶波羅蜜禪波羅蜜般若波羅蜜無縛無脫。無所有故離故寂滅故不生故無縛無脫。富樓那。內空亦無縛無脫。乃至無法有法空亦無縛無脫。四念處無縛無脫。乃至十八不共法無縛無脫。無所有故離故寂滅故不生故無縛無脫。阿耨多羅三藐三菩提無縛無脫。一切智一切種智無縛無脫。菩薩無縛無脫。佛亦無縛無脫。無所有故離故寂滅故不生故無縛無脫。富樓那。諸法如法相法性法住法位實際無為法無縛無脫。無所有故離故寂滅故不生故無縛無脫。富樓那。是名菩薩摩訶薩無縛無脫。檀波羅蜜乃至般若波羅蜜。四念處乃至一切種智無縛無脫。是菩薩摩訶薩住無縛無脫檀波羅蜜中。乃至住無縛無脫般若波羅蜜。住無縛無脫四念處。乃至住無縛無脫一切種智。無縛無脫成就眾生。無縛無脫凈佛世界。無縛無脫諸佛當供養。無縛無脫當聽法。無縛無脫諸佛終不離。無縛無脫諸神通終不離。無縛無脫五眼終不離。無縛無脫陀羅尼門終不離。無縛無脫諸三昧終不離。無縛無脫當生道種智。無縛無脫當得一切種智。無縛無脫法輪轉。無縛無脫眾生安立三乘。如是富樓那。菩薩摩訶薩行無縛無脫六波羅蜜。當知一切法無縛無脫。無所有故離故寂滅故不生故。富樓那。是名菩薩摩訶薩無縛無脫大莊嚴

【論】釋曰。須菩提言。如我聞佛義。無大莊嚴為大莊嚴。何以故。自相空故。問曰。須菩提何以故如是說。答曰。佛說發大莊嚴義甚深難得難解。會中眾生聞是事心或退沒。如是莊嚴畢竟空。亦以神通力故。一時能遍至十方如恒河沙世界。可適眾生。言此是圣王事。我等云何能知。以是故。須菩提說。發大莊嚴非深非難。非但發大莊嚴自相空易行易得。色色中定相不可得。乃至十八不共法亦爾。若菩薩能如是知諸法空寂滅相。而不舍本愿精進。是故名發大莊嚴非是難得。佛證須菩提所說。故言如是。作法皆是虛誑故言薩婆若無作法。眾生畢竟空故亦無作法。佛說作者不可得故一切智非作相。眾生不可得故作者不可得。作者不可得故薩婆若非作非起相。復次色亦無所能作。法空故。乃至諸佛法亦如是。須菩提等謂。諸法中無有定作相。如幻雖無實事而有來去相。以是故佛說。如幻如焰等無作相畢竟不可得故。是時聽者作是念。十八空能破一切法。則是有用是則為實。謂言有作。是以佛言。內空無所作。乃至無法有法空。至十八不共法亦無所作。若謂今十八空有為虛誑無實故可無作。如法性實際是真實法應當有作。何以故。一切有為法各各共因無為法。亦與有為法作因故。佛言。如法性實際法住法位亦無作。又謂菩薩佛一切種智是實法能有所作。以是故佛言。是法亦畢竟空故。亦無所作。作相因緣生故。行者念言。佛法甚難甚為希有。諸法都無作無縛無解者。我等云何當從苦得脫。是故須菩提。白佛言。如我知佛所說義。五眾無縛無解。若畢竟空無有作者。誰縛誰解。凡夫人法虛誑不可得故非縛。圣人法畢竟空不可得故非解。如夢等五眾。及三世五眾。善不善等五眾。一切法亦如是。乃至實際等亦復如是。無所有故離故不生。故無縛無解。是名菩薩摩訶薩不縛不解。菩薩道住是道中。諸煩惱不牽墮凡夫中故言不縛。不以諸無漏法破煩惱故言不解。教化眾生凈佛世界。乃至五神通五眼諸陀羅尼三昧門。終不離佛及安立眾生。于三乘亦無縛無解。所以者何。諸法無所有故離故寂滅故不生故畢竟空故。如是等因緣是名菩薩摩訶薩發大莊嚴相。所謂不縛不解

　　大智度論釋摩訶衍品第十八

【經】爾時須菩提。白佛言世尊。何等是菩薩摩訶薩摩訶衍。云何當知。菩薩摩訶薩發趣大乘。是乘發何處是乘至何處。當住何處誰當乘是乘出者。佛告須菩提。汝問何等是菩薩摩訶薩摩訶衍。須菩提。六波羅蜜是菩薩摩訶薩摩訶衍。何等六。檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。云何名檀波羅蜜。須菩提。菩薩摩訶薩以應薩婆若心。內外所有布施共一切眾生。回向阿耨多羅三藐三菩提。用無所得故。須菩提。是名菩薩摩訶薩檀波羅蜜。云何名尸羅波羅蜜。須菩提。菩薩摩訶薩以應薩婆若心。自行十善道亦教他行十善道。用無所得故。是名菩薩摩訶薩不著尸羅波羅蜜。云何名羼提波羅蜜。須菩提。菩薩摩訶薩以應薩婆若心。自具足忍辱亦教他行忍辱。用無所得故。是名菩薩摩訶薩羼提波羅蜜。云何名毗梨耶波羅蜜。須菩提。菩薩摩訶薩以應薩婆若心。行五波羅蜜勤修不息。亦安立一切眾生于五波羅蜜。用無所得故。是名菩薩摩訶薩毗梨耶波羅蜜。云何名禪波羅蜜。須菩提菩薩摩訶薩以應薩婆若心。自以方便入諸禪不隨禪生。亦教他令入諸禪。用無所得故。是名菩薩摩訶薩禪波羅蜜。云何名般若波羅蜜。須菩提。菩薩摩訶薩以應薩婆若心。不著一切法。亦觀一切法性。用無所得故。亦教他不著一切法亦觀一切法性。用無所得故。是名菩薩摩訶薩般若波羅蜜。須菩提。是為菩薩摩訶薩摩訶衍。復次須菩提。菩薩摩訶薩復有摩訶衍。所謂內空外空內外空空空大空第一義空有為空無為空畢竟空無始空散空性空自相空諸法空不可得空無法空有法空無法有法空。須菩提白佛言。何等為內空。佛言。內法名眼耳鼻舌身意。眼眼空非常非滅故。何以故。性自爾。耳耳空鼻鼻空舌舌空身身空意意空非常非滅故。何以故。性自爾。是名內空。何等為外空。外法名色。聲香味觸法。色色空非常非滅故。何以故性自爾。聲聲空香香空味味空觸觸空法法空非常非滅故。何以故。性自爾。是名外空。何等為內外空。內外法名內六入外六入。內法內法空非常非滅故。何以故。性自爾。外法外法空非常非滅故。何以故。性自爾。是名內外空。何等為空空。一切法空。是空亦空。非常非滅故。何以故。性自爾。是名空空。何等為大空。東方東方空非常非滅故。何以故。性自爾。南西北方四維上下南西北方四維上下空非常非滅故。何以故。性自爾。是名大空。何等為第一義空。第一義名涅槃。涅槃涅槃空非常非滅故。何以故。性自爾。是名第一義空。何等為有為空。有為法名欲界色界無色界。欲界欲界空色界色界空無色界無色界空非常非滅故。何以故。性自爾。是名有為空。何等為無為空。無為法名為無生相無住相無滅相。無為法無為法空非常非滅故。何以故。性自爾。是名無為空。何等為畢竟空。畢竟名諸法至竟不可得。非常非滅故。何以故。性自爾。是名畢竟空。何等為無始空。若法初來處不可得。非常非滅故。何以故。性自爾。是名無始空何等為散空。散名諸法無滅。非常非滅故。何以故。性自爾。是名散空。何等為性空。一切法性若有為法性若無為法性。是性非聲聞辟支佛所作。非佛所作亦非余人所作。是性性空非常非滅故。何以故。性自爾。是名性空。何等為自相空自相名色壞相受受相想取相行作相識識相。如是等有為法無為法各各自相空。非常非滅故。何以故。性自爾。是名自相空。何等為諸法空。諸法名色受想行識眼耳鼻舌身意色聲香味觸法眼界色界眼識界乃至意界法界意識界。是諸法諸法空非常非滅故。何以故。性自爾。是為諸法空。何等為不可得空。求諸法不可得。是不可得空非常非滅故。何以故。性自爾。是名不可得空。何等為無法空。若法無是亦空。非常非滅故。何以故。性自爾。是名無法空。何等為有法空。有法名諸法和合中有自性相。是有法空非常非滅故。何以故。性自爾。是名有法空。何等為無法有法空。諸法中無法。諸法和合中有自性相。是無法有法空。非常非滅故。何以故。性自爾。是名無法有法空

復次須菩提。法法相空。無法無法相空。自法自法相空。他法他法相空。何等名法法相空。法名五眾五眾空。是名法法相空。何等名無法無法相空。無法名無為法是名無法無法相空。何等名自法自法空。諸法自法空。是空非智作非見作。是名自法自法空。何等名他法他法空。若佛出若佛未出。法住法相法位法性如實際過此諸法空。是名他法他法空。是名菩薩摩訶薩摩訶衍

【論】問曰。是經名為般若波羅蜜。又佛命須菩提。為菩薩說般若波羅蜜。須菩提應問般若波羅蜜。佛亦應答般若波羅蜜。今須菩提。何以乃問摩訶衍。佛亦答摩訶衍。答曰。般若波羅蜜摩訶衍一義但名字異。若說般若波羅蜜。說摩訶衍無咎。摩訶衍名佛道行。是法得至佛。所謂六波羅蜜。六波羅蜜中第一。大者般若波羅蜜。如后品佛種種說大因緣。若說般若波羅蜜則攝六波羅蜜。若說六波羅蜜則具說菩薩道。所謂從初發意乃至得佛。譬如王來必有營從。雖不說從者當知必有。摩訶衍亦如是。菩薩初發意所行。為求佛道故。所修集善法隨可度眾生所說種種法。所謂本起經。斷一切眾生疑經。華手經。法華經。云經。大云經。法云經彌勒問經。六波羅蜜經。摩訶般若波羅蜜經。如是等無量無邊阿僧祇經。或佛說或化佛說。或大菩薩說或聲聞說。或諸得道天說。是事和合皆名摩訶衍。此諸經中般若波羅蜜最大故。說摩訶衍。即知已說般若波羅蜜。諸余助道法無般若波羅蜜和合。則不能至佛。以是故。一切助道法皆是般若波羅蜜。如后品中。佛語須菩提。汝說摩訶衍不異般若波羅蜜。問曰。若爾者初何以不先說摩訶衍。答曰。我上說般若波羅蜜最大故應先說。又佛意欲說摩訶般若波羅蜜。放大光明。十方諸菩薩各自問佛。今何以有是光明。諸佛各答言。娑婆世界有佛。名釋迦牟尼。欲說般若波羅蜜。彼諸菩薩及諸天人和合而來。舍利弗問佛。世尊。云何菩薩摩訶薩欲知一切法習行般若波羅蜜。又佛初品中種種贊般若波羅蜜功德。若欲得是者當學般若波羅蜜。有如是等因緣故。應初說般若波羅蜜。佛命須菩提。汝為諸菩薩說般若波羅蜜。須菩提謙言。菩薩空但有名。后言。能如是解了知菩薩相。即是行般若波羅蜜。既知是已。問菩薩句義。次有摩訶薩義。摩訶薩義中有大莊嚴摩訶衍。如勇夫雖有種種器杖莊嚴不乘駛馬則無能為。是大乘天竺語名摩訶衍。諸佛斷法愛故。又明般若波羅蜜義無異故佛不訶。以是故。須菩提更作異名問摩訶衍。問曰。如摩訶衍序中說。從初發心乃至佛道。為佛道故集一切善法。皆名摩訶衍。今何以但說六波羅蜜為摩訶衍。答曰。如先說般若波羅蜜則說六波羅蜜。說六波羅蜜則攝一切善法。以是故不應作是問。諸善法多。何以但說六波羅蜜。復次摩訶衍初發心作愿。乃至后方便等六波羅蜜。是諸法雖不名為波羅蜜。然義皆在六波羅蜜中。如初發心作愿。大悲等心力大故。名毗梨耶波羅蜜。舍小利取大乘名般若波羅蜜。方便即是智慧。智慧淳凈故變名方便。教化眾生凈佛世界等皆在六波羅蜜中。隨義相攝。問曰。若爾者后何以更說十八空百八三昧等名摩訶衍。答曰。六波羅蜜是摩訶衍體。但后廣分別其義。如十八空四十二字等是般若波羅蜜義。百八三昧等是禪波羅蜜義。以是故初說六波羅蜜。問曰。何以故正說六波羅蜜不多不少。答曰。佛為法王。隨眾生可度。或時略說一二三四。或時廣說。如賢劫經八萬四千波羅蜜。復次六道眾生皆受身心苦惱。如地獄眾生拷掠苦。畜生中相殘害苦。餓鬼中饑餓苦。人中求欲苦。天上離所愛欲時苦。阿修羅道斗諍苦。菩薩生大悲心。欲滅六道眾生苦故。生六波羅蜜。以是故說六波羅蜜不多不少。問曰。檀波羅蜜有種種相。此中佛何以但說五相。所謂用薩婆若相應心舍內外物。是福共一切眾生。回向阿耨多羅三藐三菩提。用無所得故。何以不說大慈悲心供養諸佛及神通布施等。答曰。是五種相中攝一切布施。相應薩婆若心布施者。此緣佛道依佛道。舍內外者。則舍一切諸煩惱。共眾生者。則是大悲心。回向者。以此布施但求佛道不求余報。用無所得故者。得諸法實相般若波羅蜜氣分故。檀波羅蜜非誑非倒亦無窮盡。問曰。若爾者則不須五種相。但說薩婆若相應心則足。答曰。此事可爾。但以眾生不知云何應薩婆若心布施義故。是故以四事分別其義。應薩婆若心者。以菩薩心求佛薩婆若。作緣作念系心持是布施。欲得薩婆若果。不求今世因緣名聞恩分等。亦不求后世轉輪圣王天王富貴處。為度眾生故不求涅槃。但欲具一切智等諸佛法。為盡一切眾生苦故。是名應薩婆若心。內外物者。內名頭腦骨髓血肉等難舍故在初說。外物者國土妻子七寶飲食等。共一切眾生者。是布施福德果報。與一切眾生共用。譬如大家種谷與人共食。菩薩福德果報一切眾生皆來依附。譬如好果樹眾鳥歸集。回向者。是福德邊不求余報。但求阿耨多羅三藐三菩提。問曰。先言應薩婆若心。后言回向。有何等異。答曰。應薩婆若心為起諸福德因緣。回向者不求余報但求佛道。復次薩婆若相應心。為應阿耨多羅三藐三菩提故。施如先義說。薩婆若為主。一切功德皆為薩婆若。贊佛智慧有二種。一者無上正智名阿耨多羅三藐三菩提。二者一切種智名薩婆若。用無所得者。以般若波羅蜜心布施。順諸法實相而不虛誑。如是等說檀波羅蜜義。問曰。尸羅波羅蜜則總一切戒法。譬如大海總攝眾流。所謂不飲酒。不過中食。不杖加眾生等。是事十善中不攝。何以但說十善。答曰。佛總相說六波羅蜜。十善為總相戒。別相有無量戒。不飲酒不過中食入不貪中。杖不加眾生等入不嗔中。余道隨義相從。戒名身業口業。七善道所攝。十善道及初后。如發心欲殺。是時作方便。惡口鞭打系縛斫刺乃至垂死皆屬于初。死后剝皮食啖割截歡喜皆名后。奪命是本體。此三事和合總名殺不善道。以是故知。說十善道則攝一切戒。復次是菩薩生慈悲心。發阿耨多羅三藐三菩提。布施利益眾生。隨其所須皆給與之。持戒不惱眾生。不加諸苦常施無畏。十善業道為根本。余者是不惱眾生遠因緣。戒律為今世取涅槃故。淫欲雖不惱眾生。心系縛故為大罪。以是故戒律中淫欲為初。白衣不殺戒在前。為求福德故。菩薩不求今世涅槃。于無量世中往返生死修諸功德。十善道為舊戒。余律儀為客。復次若佛出好世則無此戒律。如釋迦文佛。雖在惡世十二年中亦無此戒。以是故知是客。復次有二種戒。有佛時或有或無。十善有佛無佛常有。復次戒律中戒雖復細微懺則清凈。犯十善戒雖復懺悔。三惡道罪不除。如比丘殺畜生。雖復得悔罪報猶不除。如是等種種因緣故。但說十善業道。亦自行亦教他人。名為尸羅波羅蜜。十善道七事是戒。三為守護故。通名為尸羅波羅蜜。余波羅蜜亦如是。隨義分別。如初品中六波羅蜜論議廣說。是經名般若波羅蜜。般若波羅蜜名舍離相。以是故。一切法中皆用無所得故。問曰若用有所得集諸善法。猶尚為難。何況用無所得。答曰。若得是無所得智慧。是時能妨善行或生邪疑。若不得是無所得智慧。是時無所妨。亦不生邪疑。佛亦不稱著心取相行諸善道。何以故。虛誑住世間終歸于盡。若著心修善破者則易。若著空生悔還失是道。譬如火起草中得水則滅。若水中生火則無物能滅。初習行著心取相菩薩修福德。如草生火易可得滅。若體得實相菩薩以大悲心行眾行難可得破。如水中生火無能滅者。以是故。雖用無所得心行眾行。心亦不弱不生疑悔。是名略說六波羅蜜義。廣說如初品中。一一波羅蜜皆具足十八空者。六波羅蜜中說般若波羅蜜義不著諸法。所以者何以十八空故。十八空論議如初品中。佛告舍利弗。菩薩摩訶薩欲住十八空。當學般若波羅蜜。彼義應此中廣說。問曰。十八空內空等后皆言非常非滅故。此義云何。答曰。若人不習此空必墮二邊。若常若滅。所以者何。若諸法實有則無滅義墮常中。如人出一舍入一舍。眼雖不見不名為無。諸法亦爾。從未來世入現在世。現在世入過去世。如是則不滅。行者以有為患用空破有。心復貴空。著于空者則墮斷滅。以是故。行是空以破有。亦不著空。離是二邊以中道行。是十八空以大悲心為度眾生。是故十八空后皆言非常非滅。是名摩訶衍。若異此者則是戲論狂人。于佛法中空無所得。如人于珍寶聚中取水精珠。眼見雖好價無所直。問曰。若十八空已攝諸空。何以更說四空。答曰。十八空中現空盡攝諸佛有二種說法。或初略后廣。或初廣后略。初略后廣為解義故。初廣后略為易持故。或為后會眾生略說其要。或以偈頌。今佛前廣說十八空。后略說四空相。法法相空者。一切法中法相不可得。如色中色相不可得。復次法中不生法故。名為法法空。無法無法空者。無為法名無法。何以故。相不可得故。問曰。佛以三相說無為法。云何言無相。答曰不然。破生故言無生。破住故言無住。破滅故言無滅。皆從生住滅邊有此名。更無別。無生無滅法是名無法無法空。是義如無為空中說。自法自法空者。自法名諸法自性。自性有二種。一者如世間法地堅性等。二者圣人知如法性實際。此法空。所以者何。不由智見知故有二性空。如先說。問曰。如法性實際無為法中已攝。何以復更說。答曰。觀時分別說五眾實相法性如實際。又非空智慧觀。故令空性自爾。問曰。如色是自法識為他法。此中何以說如法性實際有佛無佛常住過是名為他法空。答曰。有人未善斷見結故處處生著。是人聞是如法性實際。謂過是已更有余法。以是故說過如法性實際亦空

大智度論卷第四十六大智度論釋摩訶衍品第十八之余(卷四十七)

　　　　龍樹菩薩造


　　　　后秦龜茲國三藏鳩摩羅什譯


【經】復次須菩提。菩薩摩訶薩摩訶衍。所謂名首楞嚴三昧。寶印三昧。師子游戲三昧。妙月三昧。月幢相三昧。出諸法三昧。觀頂三昧。畢法性三昧。畢幢相三昧。金剛三昧。入法印三昧。三昧王安立三昧。放光三昧。力進三昧。高出三昧。必入辯才三昧。釋名字三昧。觀方三昧。陀羅尼印三昧。無誑三昧。攝諸法海三昧。遍覆虛空三昧。金剛輪三昧。斷寶三昧。能照三昧。不求三昧。無住三昧。無心三昧。凈燈三昧。無邊明三昧。能作明三昧。普照明三昧。堅凈諸三昧三昧。無垢明三昧。歡喜三昧。電光三昧。無盡三昧。威德三昧。離盡三昧。不動三昧。不退三昧。日燈三昧。月凈三昧。凈明三昧。能作明三昧。作行三昧。知相三昧。如金剛三昧。心住三昧。普明三昧。安立三昧。寶聚三昧。妙法印三昧。法等三昧。斷喜三昧。到法頂三昧。能散三昧。分別諸法句三昧。字等相三昧。離字三昧。斷緣三昧。不壞三昧。無種相三昧。無處行三昧。離曚昧三昧。無去三昧。不變異三昧。度緣三昧。集諸功德三昧。住無心三昧。妙凈華三昧。覺意三昧。無量辯三昧。無等等三昧。度諸法三昧。分別諸法三昧。散疑三昧。無住處三昧。一莊嚴三昧。生行三昧。一行三昧。不一行三昧。妙行三昧。達一切有底散三昧。入名語三昧。離音聲字語三昧。然炬三昧。凈相三昧。破相三昧。一切種妙足三昧。不喜苦樂三昧。無盡相三昧。陀羅尼三昧。攝諸邪正相三昧。滅憎愛三昧。逆順三昧。凈光三昧。堅固三昧。滿月凈光三昧。大莊嚴三昧。能照一切世三昧。三昧等三昧。攝一切有諍無諍三昧。不樂一切住處三昧。如住定三昧。壞身衰三昧。壞語如虛空三昧。離著虛空不染三昧。云何名首楞嚴三昧。知諸三昧行處。是名首楞嚴三昧。云何名寶印三昧。住是三昧能印諸三昧。是名寶印三昧。云何名師子游戲三昧。住是三昧能游戲諸三昧中如師子。是名師子游戲三昧。云何名妙月三昧。住是三昧能照諸三昧如凈月。是名妙月三昧。云何名月幢相三昧。住是三昧能持諸三昧相。是名月幢相三昧。云何名出諸法三昧。住是三昧能出生諸三昧。是名出諸法三昧。云何名觀頂三昧。住是三昧能觀諸三昧頂。是名觀頂三昧。云何名畢法性三昧。住是三昧決定知法性。是名畢法性三昧。云何名畢幢相三昧。住是三昧能持諸三昧幢。是名畢幢相三昧。云何名金剛三昧。住是三昧能破諸三昧。是名金剛三昧。云何名入法印三昧。住是三昧入諸法印。是名入法印三昧。云何名三昧王安立三昧。住是三昧一切諸三昧中安立住如王。是名三昧王安立三昧。云何名放光三昧。住是三昧。能放光照諸三昧。是名放光三昧。云何名力進三昧。住是三昧于諸三昧能作力勢。是名力進三昧。云何名高出三昧。住是三昧能增長諸三昧。是名高出三昧。云何名必入辯才三昧。住是三昧能辯說諸三昧。是名必入辯才三昧。云何名釋名字三昧。住是三昧。能釋諸三昧名字。是名釋名字三昧。云何名觀方三昧。住是三昧能觀諸三昧方。是名觀方三昧。云何名陀羅尼印三昧。住是三昧持諸三昧印。是名陀羅尼印三昧。云何名無誑三昧。住是三昧于諸三昧不欺誑。是名無誑三昧。云何名攝諸法海三昧。住是三昧能攝諸三昧如大海水。是名攝諸法海三昧。云何名遍覆虛空三昧。住是三昧遍覆諸三昧如虛空。是名遍覆虛空三昧。云何名金剛輪三昧。住是三昧能持諸三昧。分是名金剛輪三昧。云何名斷寶三昧。住是三昧斷諸三昧煩惱垢。是名斷寶三昧。云何名能照三昧。住是三昧能以光明顯照諸三昧。是名能照三昧。云何名不求三昧。住是三昧無法可求。是名不求三昧。云何名無住三昧。住是三昧一切三昧中不見法住。是名無住三昧。云何名無心三昧。住是三昧心心數法不行。是名無心三昧。云何名凈燈三昧。住是三昧于諸三昧中作明如燈。是名凈燈三昧。云何名無邊明三昧。住是三昧與諸三昧作無邊明。是名無邊明三昧。云何名能作明三昧。住是三昧即時能為諸三昧作明。是名能作明三昧。云何名普照明三昧。住是三昧即能照諸三昧。門是名普照明三昧。云何名堅凈諸三昧三昧。住是三昧能堅凈諸三昧相。是名堅凈諸三昧三昧。云何名無垢明三昧。住是三昧能除諸三昧垢。亦能照一切三昧。是名無垢明三昧。云何名歡喜三昧。住是三昧能受諸三昧喜。是名歡喜三昧。云何名電光三昧。住是三昧照諸三昧如電光。是名電光三昧。云何名無盡三昧。住是三昧于諸三昧不見盡。是名無盡三昧。云何名威德三昧。住是三昧于諸三昧威德照然。是名威德三昧。云何名離盡三昧。住是三昧不見諸三昧盡。是名離盡三昧。云何名不動三昧。住是三昧令諸三昧不動不戲。是名不動三昧。云何名不退三昧。住是三昧能不見諸三昧退。是名不退三昧。云何名日燈三昧。住是三昧放光照諸三昧門。是名日燈三昧。云何名月凈三昧。住是三昧能除諸三昧闇。是名月凈三昧。云何名凈明三昧。住是三昧于諸三昧得四無礙智。是名凈明三昧。云何名能作明三昧。住是三昧于諸三昧門能作明。是名能作明三昧。云何名作行三昧。住是三昧能令諸三昧各有所作。是名作行三昧。云何名知相三昧。住是三昧見諸三昧知相。是名知相三昧。云何名如金剛三昧。住是三昧能貫達諸法亦不見達。是名如金剛三昧。云何名心住三昧。住是三昧心不動不轉不惱。亦不念有是心。是名心住三昧。云何名普明三昧。住是三昧普見諸三昧明。是名普明三昧。云何名安立三昧。住是三昧于諸三昧安立不動。是名安立三昧。云何名寶聚三昧。住是三昧普見諸三昧如見寶聚。是名寶聚三昧。云何名妙法印三昧。住是三昧能印諸三昧。以無印印故。是名妙法印三昧。云何名法等三昧。住是三昧觀諸法等無法不等。是名法等三昧。云何名斷喜三昧。住是三昧斷一切法中喜。是名斷喜三昧。云何名到法頂三昧。住是三昧滅諸法闇。亦在諸三昧上。是名到法頂三昧。云何名能散三昧。住是三昧中能破散諸法。是名能散三昧。云何名分別諸法句三昧。住是三昧能分別諸三昧諸法句。是名分別諸法句三昧。云何名字等相三昧。住是三昧得諸三昧字等。是名字等相三昧。云何名離字三昧。住是三昧諸三昧中乃至不見一字。是名離字三昧。云何名斷緣三昧。住是三昧斷諸三昧緣。是名斷緣三昧。云何名不壞三昧。住是三昧不得諸法變異。是名不壞三昧。云何名無種相三昧。住是三昧不見諸法種種。是名無種相三昧。云何名無處行三昧。住是三昧不見諸三昧處。是名無處行三昧。云何名離曚昧三昧。住是三昧離諸三昧微闇。是名離蒙昧三昧。云何名無去三昧。住是三昧不見一切三昧去相。是名無去三昧。云何名不變異三昧。住是三昧不見諸三昧變異相。是名不變異三昧。云何名度緣三昧。住是三昧度一切三昧緣境界。是名度緣三昧。云何名集諸功德三昧。住是三昧集諸三昧功德。是名集諸功德三昧。云何名住無心三昧。住是三昧于諸三昧心不入。是名住無心三昧。云何名凈妙華三昧。住是三昧令諸三昧得凈妙如華。是名凈妙華三昧。云何名覺意三昧。住是三昧諸三昧中得七覺分。是名覺意三昧。云何名無量辯三昧。住是三昧于諸法中得無量辯。是名無量辯三昧。云何名無等等三昧。住是三昧諸三昧中得無等等相。是名無等等三昧。云何名度諸法三昧。住是三昧度一切三昧。是名度諸法三昧。云何名分別諸法三昧。住是三昧諸三昧及諸法分別見。是名分別諸法三昧。云何名散疑三昧。住是三昧得散諸法疑。是名散疑三昧。云何名無住處三昧。住是三昧不見諸法住處。是名無住處三昧。云何名一莊嚴三昧。住是三昧終不見諸法二相。是名一莊嚴三昧。云何名生行三昧。住是三昧不見諸行生。是名生行三昧。云何名一行三昧。住是三昧不見諸三昧此岸彼岸。是名一行三昧。云何名不一行三昧。住是三昧不見諸三昧一相。是名不一行三昧。云何名妙行三昧。住是三昧不見諸三昧二相。是名妙行三昧。云何名達一切有底散三昧。住是三昧入一切有一切三昧。智慧通達亦無所達。是名達一切有底散三昧。云何名入名語三昧。住是三昧入一切三昧名語。是名入名語三昧。云何名離音聲字語三昧。住是三昧不見諸三昧音聲字語。是名離音聲字語三昧。云何名然炬三昧。住是三昧威德照明如炬。是名然炬三昧。云何名凈相三昧。住是三昧凈諸三昧相。是名凈相三昧。云何名破相三昧。住是三昧不見諸三昧相。是名破相三昧。云何名一切種妙足三昧。住是三昧一切諸三昧種皆具足。是名一切種妙足三昧。云何名不喜苦樂三昧。住是三昧不見諸三昧苦樂。是名不喜苦樂三昧。云何名無盡相三昧。住是三昧不見諸三昧盡。是名無盡相三昧。云何名陀羅尼三昧。住是三昧能持諸三昧。是名陀羅尼三昧。云何名攝諸邪正相三昧。住是三昧于諸三昧不見邪正相。是名攝諸邪正相三昧。云何名滅憎愛三昧。住是三昧不見諸三昧憎愛。是名滅憎愛三昧。云何名逆順三昧。住是三昧不見諸法諸三昧逆順。是名逆順三昧。云何名凈光三昧。住是三昧不得諸三昧明垢。是名凈光三昧。云何名堅固三昧。住是三昧不得諸三昧不堅固。是名堅固三昧。云何名滿月凈光三昧。住是三昧諸三昧滿足如月十五日。是名滿月凈光三昧。云何名大莊嚴三昧。住是三昧大莊嚴成就諸三昧。是名大莊嚴三昧。云何名能照一切世三昧。住是三昧諸三昧及一切法能照。是名能照一切世三昧。云何名三昧等三昧。住是三昧于諸三昧不得定亂相。是名三昧等三昧。云何名攝一切有諍無諍三昧。住是三昧能使諸三昧不分別有諍無諍。是名攝一切有諍無諍三昧。云何名不樂一切住處三昧。住是三昧不見諸三昧依處。是名不樂一切住處三昧。云何名如住定三昧。住是三昧不過諸三昧如相。是名如住定三昧。云何名壞身衰三昧。住是三昧不得身相。是名壞身衰三昧。云何名壞語如虛空三昧。住是三昧不見諸三昧語業如虛空。是名壞語如虛空三昧。云何名離著虛空不染三昧。住是三昧見諸法如虛空無礙亦不染。是名離著虛空不染三昧。須菩提。是名菩薩摩訶薩摩訶衍

【論】釋曰。上以十八空釋般若波羅蜜。今以百八三昧釋禪波羅蜜。百八三昧佛自說其義是時人利根故皆得信解。今則不然。論者重釋其義令得易解

首楞嚴三昧者。秦言健相。分別知諸三昧行相多少深淺。如大將知諸兵力多少。復次菩薩得是三昧。諸煩惱魔及魔人無能壞者。譬如轉輪圣王主兵寶將所往至處無不降伏。寶印三昧者。能印諸三昧。于諸寶中法寶是實寶。今世后世乃至涅槃能為利益。如經中說。佛語比丘。為汝說法。所說法者。所謂法印。法印即是寶印。寶印即是三解脫門。復次有人言。三法印名為寶印三昧。一切法無我。一切作法無常。寂滅涅槃。是三法印一切人天無能如法壞者。入是三昧能三種觀諸法。是名寶印。復次般若波羅蜜是寶。是相應三昧名印。是名寶印。師子游戲三昧者。菩薩得是三昧。于一切三昧中出入遲速皆得自在。譬如眾獸戲時若見師子率皆怖懾。師子戲時自在無所畏難。復次師子戲時于諸群獸強者則殺伏者則放。菩薩亦如是。得是三昧于諸外道強者破之信者度之。復次師子游戲者。如初品中說。菩薩入是三昧中。地為六反震動。令一切十方世界地獄湯冷盲者得視聾者得聽等。妙月三昧者。如月滿清凈無諸翳障能除夜闇。此三昧亦如是。菩薩入是三昧。能除諸法邪見無明闇蔽等。月幢相三昧者。如大軍將幢以寶作月像。見此幢相人皆隨從。菩薩入是三昧中。諸法通達無礙皆悉隨從。出諸法三昧者。菩薩得是三昧。令諸三昧增長。譬如時雨林木茂盛。觀頂三昧者。入是三昧中能遍見諸三昧。如住山頂悉見眾物。畢法性三昧者。法性無量無二難可執持。入是三昧必能得定相。譬如虛空無能住者。得神足力則能處之。畢幢相三昧者。入是三昧則于諸三昧最為尊長。譬如軍將得幢表其大相。金剛三昧者。譬如金剛無物不陷。此三昧亦如是。于諸法無不通達。令諸三昧各得其用。如車磲瑪瑙琉璃唯金剛能穿。入法印三昧者。如人入安隱國有印得入無印不得入。菩薩得是三昧。能入諸法實相中。所謂諸法畢竟空。三昧王安立三昧者。譬如大王安住正殿召諸群臣皆悉從命。菩薩入三昧王。放大光明請召十方無不悉集。又遣化佛遍至十方。安立者。譬如國王安處正殿身心坦然無所畏懼。放光三昧者。常修火一切入故生神通力。隨意放種種色光。隨眾生所樂。若熱若冷若不熱不冷。照諸三昧者。光明有二種。一者色光。二者智慧光。住是三昧中照諸三昧。無有邪見無明等。力進三昧者。先于諸法中得信等五種力。然后于諸三昧中得自在力。又雖住三昧而常能神通變化度諸眾生。高出三昧者。菩薩入是三昧。所有福德智慧皆悉增長。諸三昧性從心而出。必入辯才三昧者。四無礙中辭辯相應三昧。菩薩得是三昧。悉知眾生語言次第。及經書名字等悉能分別無礙。釋名字三昧者。諸法雖空以名字辯諸法義令人得解。觀方三昧者。于十方眾生以慈悲憐愍平等心觀。復次方者。循道理名為得方。是三昧力故。于諸三昧得其道理。出入自在無礙。陀羅尼印三昧者。得是三昧者。能得分別諸三昧皆有陀羅尼。無誑三昧者。有三昧生愛恚無明邪見等。是三昧于諸三昧都無迷悶之事。攝諸法海三昧者。如一切眾流皆歸于海。三乘法皆入是三昧中亦如是。又諸余三昧皆入是三昧中。如四禪四無色中攝諸解脫九次第等皆入其中。遍覆虛空三昧者。是虛空無量無邊。是三昧力悉能遍覆虛空。或結加趺坐。或放光明。或以音聲充滿其中。金剛輪三昧者。如真金剛輪所往無礙。得是三昧者。于諸法中所至無礙。復次能分別諸三昧分界故名輪。輪分界也。斷寶三昧者。如有寶能凈治諸寶。是三昧亦如是。能除諸三昧煩惱垢。五欲垢易遣。諸三昧垢難卻。能照三昧者。得是三昧能以十種智慧照了諸法。譬如日出照閻浮提事皆顯了。不求三昧者。觀諸法如幻化。三界愛斷故都無所求。無住三昧者。是三昧名無住三昧。住是三昧中觀諸法。念念無常無有住時。無心三昧者。即是滅盡定或無想定。何以故。佛自說因緣。入是三昧中諸心心數法不行。凈燈三昧者。燈名智慧燈。諸煩惱名垢。離是垢慧則清凈。無邊明三昧者。無邊名無量無數。明有二種。一者度眾生故身放光明。二者分別諸法總相別相故智慧光明。得是三昧。能照十方無邊世界及無邊諸法。能作明三昧者。于諸法能為作明。如闇中然炬。普照明三昧者。如轉輪圣王寶珠于軍眾外四邊各照一由旬。菩薩得是三昧。普照諸法種種門。堅凈諸三昧三昧者。菩薩得是三昧力故。令諸三昧清凈堅牢。無垢明三昧者。三解脫門相應三昧。得是三昧。離一切三昧垢。離一切無明愛等。亦能照一切諸三昧。歡喜三昧者。得是三昧于諸法生歡喜樂。何者是。有人言。初禪是如佛說有四修定。一者修是三昧得現在歡喜樂。二者修定得知見。見眾生生死。三者修定得智慧分別。四者修定得漏盡。復次得是三昧。生無量無邊法歡喜樂。電光三昧者。如電暫現行者得路。得是三昧者無始世界來失道還得。無盡三昧者。得是三昧滅諸法無常等相。即入不生不滅。威德三昧者。菩薩得是三昧威德莊嚴。離盡三昧者。菩薩得是三昧。無量阿僧祇劫善本功德必得果報不失故。不動三昧者。有人言。第四禪是不動。欲界中五欲故動。初禪中覺觀故動。二禪中喜多故動。三禪中樂多故動。四禪離出入息無諸動相故不動。有人言。四無色定是不動。離諸色故。有人言。滅盡定是不動。離心心數法故。有人言。知諸法實相畢竟空智慧相應三昧故不動。得是三昧已。于一切三昧一切法都不戲論。不退三昧者。住是三昧不見諸三昧退。論者言。菩薩住是三昧常不退轉。即是阿鞞跋致智慧相應三昧。不退者不墮頂。如不墮頂義中說。日燈三昧者。得是三昧。能照一切諸法種種門及諸三昧。譬如日出能照一切閻浮提。月凈三昧者。如月從十六日漸減至三十日都盡。凡夫人亦如是。諸善功德漸漸減盡墮三惡道。如月從一日漸漸增長至十五日光明清凈。菩薩亦如是。得是三昧。從發心來世世漸增善根。乃至得無生法忍授記。智慧清凈利益眾生。又能破諸三昧中無明。凈明三昧者。明名慧垢為礙。得是三昧者于諸法無障礙。以是故佛于此說住是三昧中得四無礙智。問曰。佛何以獨于此中說四無礙智。答曰。于三昧中無覺觀心。所可樂說與定相違。是事為難。此三昧力故得四無礙智。四無礙智義如先說。能作明三昧者。明即是智慧。諸智慧中般若智慧最第一。是般若相應三昧。能作明作行三昧者。得是三昧力。能發起先所得諸三昧。知相三昧者。得是三昧見一切諸三昧中有實智慧相。如金剛三昧者。得是三昧以智慧能通達一切諸法。亦不見通達。用無所得故。問曰。三種三昧何以皆言金剛。答曰。初言金剛。中言金剛輪。后言如金剛。如金剛三昧。佛說能貫穿一切諸法亦不見。是金剛三昧能通達諸三昧。金剛輪三昧者。得是三昧即能持諸三昧輪。是皆佛自說義。論者言。如金剛三昧者。能破一切諸煩惱結使無有遺余。譬如釋提桓因手執金剛破阿修羅軍。即是學人末后心。從是心次第得三種菩提。聲聞菩提辟支佛菩提佛無上菩提。金剛三昧者。能破一切諸法。入無余涅槃更不受有。譬如真金剛能破諸山令滅盡無余。金剛輪者。此三昧能破一切諸法無遮無礙。譬如金剛輪轉時無所不破無所障礙。復次初金剛。二金剛輪。三如金剛。名字分別佛說其義亦異。論者釋其因緣亦異。不應致難。心住三昧者。心相輕疾遠逝無形。難制難持常是動相。如獼猴子。又如掣電。亦如蛇舌。得是三昧故能攝令住。乃至天欲心不動轉。何況人欲普明三昧者。得是三昧于一切法見光明相無黑闇相。如晝所見夜亦如是。如見前見后亦爾。如見上見下亦爾。心中無礙。修是三昧故得天眼通。普見光明了了無礙。善修是神通故得成慧眼。普照諸法所見無礙。安立三昧者。得是三昧者一切諸功德善法中安立牢固。如須彌山在大海安立不動。寶聚三昧者。得是三昧所有國土悉成七寶。問曰。此是肉眼所見。禪定所見。答曰。天眼肉眼皆能見。何以故。外六塵不定故。行者常修習禪定。是故能轉本相。妙法印三昧者。妙法名諸佛菩薩深功德智慧。得是三昧得諸深妙功德智慧。法等三昧者。等有二種。眾生等法等。法等相應三昧名為法等。斷喜三昧者。得是三昧觀諸法無常苦空無我不凈等。心生厭離。十想中一切世間不可樂想相應三昧是到法頂三昧者。法名菩薩法。所謂六波羅蜜。到般若波羅蜜中得方便力到法山頂。得是三昧能住是法山頂。諸無明煩惱不能動搖。能散三昧者。得是三昧能破散諸法。散空相應三昧是。分別諸法句三昧者。得是三昧能分別一切諸法語言字句。為眾生說辭無滯礙。樂說相應三昧是。字等相三昧者。得是三昧觀諸字諸語皆悉平等。呵詈贊嘆無有憎愛。離字三昧者。得是三昧不見字在義中。亦不見義在字中。斷緣三昧者。得是三昧。若內若外。樂中不生喜。苦中不生嗔。不苦不樂中不生舍心。于此三受遠離不著。心則歸滅。心若滅緣亦斷。不壞三昧者。緣法性畢竟空相應三昧戲論不能破。無常不能轉。先已壞故。無種三昧者。得是三昧不見諸法種種相。但見一相。所謂無相。無處行三昧者。得是三昧知三毒火然三界故心不依止。涅槃畢竟空故亦不依止。離曚昧三昧者。得是三昧于諸三昧中微翳無明等悉皆除盡。無去三昧者。得是三昧不見一切法來去相。不變異三昧者。得是三昧觀一切諸法。因不變為果。如乳不變作酪。諸法皆住自相不動故。度緣三昧者。得是三昧于六塵中諸煩惱盡滅。度六塵大海。亦能過一切三昧緣生智慧。集諸功德三昧者。得是三昧集諸功德。從信至智慧。初夜后夜修習不息。如日月運轉初不休息。住無心三昧者。入是三昧中不隨心但隨智慧。至諸法實相中住。凈妙華三昧者。如樹華敷開令樹嚴飾。得是三昧諸三昧中開諸功德華以自莊嚴。覺意三昧者。得是三昧令諸三昧變成無漏與七覺相應。譬如石汁一斤能變千斤銅為金。無量辯三昧者。即是樂說辯。得是三昧力故。乃至樂說一句無量劫而不窮盡。無等等三昧者。得是三昧觀一切眾生皆如佛。觀一切法皆同佛法無等等。般若波羅蜜相應是。度諸法三昧者。得是三昧入三解脫門。過出三界度三乘眾生。分別諸法三昧者。即是分別慧相應三昧。得是三昧分別諸法善不善有漏無漏有為無為等相。散疑三昧者。有人言。即是見諦道中無相三昧疑結。見諦智相應三昧斷故。有人言。菩薩無生法忍相應三昧是。時一切法中疑網悉斷。見十方諸佛。得一切諸法實相。有人言。無礙解脫相應三昧。是諸佛得是三昧已。于諸法中無疑無近無遠皆如觀掌中。無住處三昧者。即是無受智慧相應三昧。得是三昧不見一切諸法定有住處。一莊嚴三昧者。得是三昧。觀諸法皆一。或一切法有相故一。或一切法無故一。或一切法空故一。如是等無量皆一。以一相智慧莊嚴是三昧。故言一莊嚴。生行三昧者。行名觀。得是三昧。能觀種種行相入相住相出相。又是行皆空。亦不可見。一行三昧者。是三昧常一行。畢竟空相應三昧中更無余行次第。如無常行中次有苦行苦行中次有無我行。又菩薩于是三昧不見此岸不見彼岸。諸三昧入相為此岸。出相為彼岸。初得相為此岸。滅相為彼岸。不一行三昧者。與上一行相違者是。所謂諸余觀行。妙行三昧者。即是畢竟空相應三昧。乃至不見不二相。一切戲論不能破。達一切有底散三昧者。有名三有。底者非有想非無想。以難到故名底。達者以無漏智慧。乃至離非有想非無想。入無余涅槃。三界五眾散滅。復次菩薩得是不生不滅智慧。一切諸有通達散壞皆無所有。入名語三昧者。得是三昧識一切眾生一切物一切法名字。亦能以此名字語化人。一切語言無不解了。皆有次第。離音聲字語三昧者。得是三昧觀一切諸法。皆無音聲語言常寂滅相。然炬三昧者。如捉炬夜行不墮險處。菩薩得是三昧。以智慧炬于諸法中無錯無著。凈相三昧者。得是三昧能清凈具足莊嚴三十二相。又能如法觀諸法總相別相。亦能觀諸法無相清凈。所謂空無相無作。如相品是中廣說。破相三昧者。得是三昧不見一切法相。何況諸三昧相。得是無相三昧。一切種妙足三昧者。得是三昧以諸功德具足莊嚴。所謂好姓好家好身好眷屬禪定智慧皆悉具足清凈。不喜苦樂三昧者。得是三昧觀世間樂。多過多患虛妄顛倒非可愛樂。觀世間苦如病。如箭入身心不喜樂。以一切法虛誑故不求其樂。何以故。異時變為苦。樂尚不喜。何況于苦。無盡相三昧者。得是三昧觀一切法無壞無盡。問曰。若爾者云何不墮常邊。答曰。如菩薩雖觀無常不墮滅中。若觀不盡不墮常中。此二相于諸法中皆不可得。有因緣故修行。所謂為罪福不失故。言常離著故言無常。陀羅尼三昧者。得是三昧力故。聞持等諸陀羅尼皆自然得。攝諸邪正相三昧者。得是三昧不見三聚眾生。所謂正定邪定不定。都無所棄一心攝取。又于諸法不見定正相定邪相。諸法無定相故。滅憎愛三昧者。得是三昧可喜法中不生愛。可憎法中不生嗔。逆順三昧者。得是三昧于諸法中逆順自在。能破諸邪逆眾生。能順可化眾生。又離著故破一切法。善根增長故成一切法。亦不見諸法逆順。是事亦不見。以無所有故。凈光三昧者。得是三昧一切法中諸煩惱垢不可得。不可得故諸三昧皆清凈。堅固三昧者。有人言。金剛三昧是。堅固不壞故。有人言。金剛非。所以者何。金剛亦易破故。是諸法實相智相應三昧。不可破如虛空。以是故言牢固。滿月凈光三昧者。得是三昧所言清凈無諸錯謬。如秋時虛空清凈月滿光明涼樂可樂無諸可惡。菩薩亦如是。修諸功德故。如月滿破無明闇故。凈智光明具足滅愛恚等火故。清涼功德具足大利益眾生故可樂。大莊嚴三昧者。見十方如恒河沙等世界。以七寶華香莊嚴佛處。其中如是等清凈莊嚴。得是三昧故。一時莊嚴諸功德。又觀此莊嚴空無所有。心無所著。能照一切世間三昧者。得是三昧故。能照三種世間。眾生世間住處世間五眾世間。三昧等三昧者。得是三昧觀諸三昧皆一等。所謂攝心相。是三昧皆得因緣生。有為作法無深淺。得是三昧皆悉平等。是名為等。與余法亦等無異。以是故義中說。一切法中定亂相不可得。攝一切有諍無諍三昧者。得是三昧不見是法如是相是法不如是相。不分別諸法有諍無諍。于一切法中通達無礙。于眾生中亦無好丑諍論。但隨眾生心行而度脫之。得是三昧故。于諸三昧皆隨順不逆不樂。一切住處三昧者。得是三昧不樂住世間。不樂住非世間。以世間無常過故不樂。非世間中無一切法。是大可畏處不應生樂。如住定三昧者。得是三昧故。知一切法如實相。不見有法過是如者。如義如先說。壞身衰三昧者。血肉筋骨等和合故名為身。是身多患。常與饑寒冷熱等諍。是名身衰。得是三昧故。以智慧力分分破壞身衰相。乃至不見不可得相。壞語如虛空三昧者。語名內。有風發觸七處故有聲。依聲故有語。觀如是語言因緣故。能壞語言。不生我相及以愛憎。有人言。二禪無覺觀。是壞語三昧。賢圣默然故。有人言。無色定三昧。彼中無身離一切色故。有人言。但是諸菩薩三昧。能破先世結業因緣不凈身而受法身。隨可度眾生種種現形。離著虛空不染三昧者。菩薩行般若波羅蜜。觀諸法畢竟空。不生不滅如虛空無物可喻。鈍根菩薩著此虛空。得此三昧故。離著虛空等諸法。亦不染著是三昧。如人沒在泥中有人挽出鎖腳為奴。如有三昧能離著虛空。而復著此三昧亦如是。今是三昧能離著虛空。亦自離著。問曰。佛多說諸三昧。汝何以但說諸法。答曰。佛多說果報。論者合因緣果報說。譬如人觀身不凈得不凈三昧。身是因緣。三昧是果。又如人觀五眾無常苦空等。得七覺意三昧。能生八圣道四沙門果。復次佛應適眾生故但說一法。論者廣說分別諸事。譬如一切有漏皆是苦因。而佛但說愛。一切煩惱滅名滅諦。佛但說愛盡。是菩薩于諸觀行中必不疑于諸三昧。未了故。佛但說三昧。論者說諸法。一切三昧皆已在中。是諸三昧末后。皆應言用無所得。以同般若故。如是等無量無邊三昧和合。名為摩訶衍

大智度論卷第四十七大智度論釋四念處品第十九(卷四十八)

　　　　龍樹菩薩造


　　　　后秦龜茲國三藏鳩摩羅什譯


【經】佛告須菩提。菩薩摩訶薩摩訶衍。所謂四念處。何等四。須菩提。菩薩摩訶薩內身中循身觀亦無身覺。以不可得故。外身中內外身中循身觀亦無身覺。以不可得故。勤精進一心除世間貪憂。內受內心內法。外受外心外法。內外受內外心內外法。循法觀亦無法覺。以不可得故。勤精進一心除世間貪憂。須菩提。菩薩摩訶薩云何內身中循身觀。須菩提。若菩薩摩訶薩行時知行住時知住。坐時知坐。臥時知臥。如身所行如是知。須菩提。菩薩摩訶薩如是內身中循身觀。勤精進一心除世間貪憂。以不可得故。復次須菩提。菩薩摩訶薩若來若去視瞻一心。屈申俯仰服僧伽梨執持衣缽。飲食臥息坐立睡覺語默入禪出禪亦常一心。如是須菩提。菩薩摩訶薩行般若波羅蜜。內身中循身觀。以不可得故。復次須菩提。菩薩摩訶薩內身中循身觀時一心念。入息時知入息。出息時知出息。入息長時知入息長。出息長時知出息長。入息短時知入息短。出息短時知出息短。譬如旋師若旋師弟子。繩長知長繩短知短。菩薩摩訶薩亦如是。一心念入息時知入息。出息時知出息。入息長時知入息長。出息長時知出息長。入息短時知入息短。出息短時知出息短。如是須菩提。菩薩摩訶薩內身中循身觀。勤精進一心除世間貪憂。以不可得故。復次須菩提。菩薩摩訶薩觀身四大作是念。身中有地大水大火大風大。譬如屠牛師若屠牛弟子。以刀殺牛分作四分。作四分已若立若坐觀此四分。菩薩摩訶薩亦如是行般若波羅蜜時。種種觀身四大。地大水大火大風大。如是須菩提。菩薩摩訶薩內身中循身觀。以不可得故。復次須菩提。菩薩摩訶薩觀內身。從足至頂周匝薄皮。種種不凈充滿身中。作是念。身中有發毛爪齒薄皮厚皮筋肉骨髓脾腎心肝肺小腸大腸胃胞屎尿垢汗目淚涕唾膿血黃白痰陰肪[月*冊]腦膜。譬如田夫倉中隔盛雜谷。種種充滿稻麻黍粟豆麥。明眼之人開倉即知。是麻是黍是稻是粟是麥是豆。分別悉知。菩薩摩訶薩亦如是觀是身。從足至頂周匝薄皮。種種不凈充滿身中。發毛爪齒乃至腦膜。如是須菩提。菩薩摩訶薩觀內身。勤精進一心除世間貪憂。以不可得故。復次須菩提。菩薩摩訶薩若見棄死人身。一日二日至于五日膖脹青瘀膿汁流出。自念我身亦如是相如是法。未脫此法。如是須菩提。菩薩摩訶薩內身中循身觀。勤精進一心除世間貪憂。以不可得故。復次須菩提。菩薩摩訶薩若見棄死人身。若六日若七日烏鴟雕鷲豺狼狐狗。如是等種種禽獸[國*瓜]裂食之。自念我身如是相如是法。未脫此法。如是須菩提。菩薩摩訶薩內身中循身觀。勤精進一心除世間貪憂。以不可得故。復次須菩提。菩薩摩訶薩若見棄死人身。禽獸食已不凈爛臭。自念我身如是相如是法。未脫此法。乃至除世間貪憂。復次須菩提。菩薩摩訶薩若見棄死人身骨鎖。血肉涂染筋骨相連。自念我身如是相如是法。未脫此法。乃至除世間貪憂。復次須菩提。菩薩摩訶薩若見棄死人身骨瑣血肉已離筋骨相連。自念我身如是相如是法。未脫此法。乃至除世間貪憂。復次須菩提。菩薩摩訶薩若見棄死人身骨瑣已散在地。自念我身如是相如是法。未脫此法。如是須菩提。菩薩摩訶薩觀內身。乃至除世間貪憂。復次須菩提。菩薩摩訶薩若見棄死人身。骨散在地腳骨異處。膞骨髀骨腰骨肋骨脊骨手骨項骨髑髏各各異處。自念我身如是相如是法。未脫此法。如是須菩提。菩薩摩訶薩觀內身。乃至除世間貪憂。復次須菩提。菩薩摩訶薩見是棄死人骨在地歲久風吹日曝色白如貝自念我身如是相如是法。未脫此法。如是須菩提。菩薩摩訶薩觀內身。乃至除世間貪憂。以不可得故

【論】問曰。四念處中有種種觀。何以但說十二種觀。所謂若內若外若內外。復次何等是內何等是外。內外觀已何以復別說內外。復次四念處中一念處是內。內法中攝。所謂心。二念處是外。外法中攝。所謂受與法。一念處是內外。內外法中攝。所謂身。何以說四法。都是內都是外都是內外。何以不但言觀身而言循身觀。云何觀身而不生身覺。何以言勤精進一心。三十七品皆應言一心。何以但此中言一心。此中若修行四念處時。一切五蓋應除。何以獨言除貪。世間喜亦能妨道。何以但言除憂。觀身法種種門。無常苦空無我等。今何以但言不凈。若但觀不凈。何以復念身四威儀等。此事易知何足問。答曰。是十二種觀行者從此得定心。先來三種邪行。若內若外若內外。破三種邪行。是故有三種正行。有人著內情多著外情少。如人為身故能舍妻子親屬寶物。有人著外情多著內情少。如人貪財喪身為欲沒命。有人著內外情多。是故說三種正行。復次自身名內身。他身名外身。九受入名為內身。九不受入名為外身。眼等五情名為內身。色等五塵名為外身。如是等分別內外。行者先以不凈無常苦空無我等智慧觀內身。不得是身好相。若凈相若常相若樂若我若實內既不得。復觀外身求凈常我樂。實亦不可得。若不得便生疑。我觀內時于外或錯。觀外時于內或錯。今內外一時俱觀亦不可得。是時心得正定。知是身不凈無常苦空無我。如病如癰如瘡九孔流穢。是為行廁。不久破壞離散盡滅死相。常有饑渴寒熱鞭杖系閉罵詈毀呰老病等諸苦。常圍繞不得自在。內空無主亦無知者見者作者受者。但空諸法因緣和合而有。自生自滅無所系屬。猶如草木。是故內外俱觀。余內外義如十八空中說。循身觀者。尋隨觀察知其不凈。衰老病死爛壞臭處骨節腐敗摩滅歸土。如我此身覆以薄皮。令人狂惑憂畏萬端。以是故如身相。內外隨逐本末觀察。又如佛說。循身觀法不生身覺者。不取身一異相而生戲論。眾生于是身中起種種覺。有生凈覺。有生不凈覺。有生嗔覺。念他過罪。有人觀此身。身為何法。諸身分邊為一為異。不生如是種種覺。所以者何。無所利益。妨涅槃道故。復次余凡夫聲聞人取身相能觀身。菩薩不取身相而能觀身。勤精進一心者。余世事巧便從無始世界來常習常作。如離別常人易。離別知識難。離別知識易。離別父子難。離別父子易。自離其身難。自離其身易。離其心者難。自不一心勤精進此不可得。譬如攢燧求火。一心勤著不休不息乃可得火。是故說一心勤精進。除世間貪憂者。貪除則五蓋盡去猶如破竹初節既破余節皆去。復次行者遠離五欲出家學道。既舍世樂未得定樂。或時心生憂念。如魚樂水。心相如是常求樂事。還念本所欲。行者多生是二心。是故佛說。當除貪憂。說貪即是說世間。喜以相應故。初觀不凈者。人身不凈薄皮覆故。先生凈相后生余倒。以是故初說不凈觀。復次眾生多著貪欲取凈相。嗔恚邪見不爾故。是以先治貪欲觀不凈。念身四威儀等者。先欲破身賊。得一心人所為之事皆能成辦。以是故先尋繹其身所為所行。來去臥覺坐禪觀身所作。常一心安詳不錯不亂。作如是觀察以不凈三昧易得。身雖安詳。內有種種惡覺觀破亂其心。以是故說安那波那十六分。以防覺觀。安那般那義如先說。身既安詳心無錯亂。然后行不凈觀安隱牢固。若先行不凈觀狂心錯亂。故不凈反作凈相。佛法中此二法名甘露初門。不凈觀者。所謂菩薩摩訶薩觀身如草木瓦石無異。是身外四大變為飲食充實內身。堅者是地。濕者是水。熱者是火。動者是風。是四事入內即是身。是四分中各各無我無我所。隨逐自相不隨人意。苦空等亦如是說。若坐若立者。臥則懈怠。身不動故心亦不動。行則心亂。身不靜故心亦不靜。欲以眼見事況所不見。故說譬喻。牛即是行者身。屠兒即是行者。刀是利智慧。奪牛命即是破身一相。四分即是四大。屠者觀牛四分更無別牛亦非是牛。行者觀身四大亦如是。是四大不名為身。所以者何。此四身一故。又四大是總相。身是別相。若外四大不名為身。入身中假名為身。我不在四大中。四大不在我中。我去四大遠。但以顛倒妄計為身。用是散空智慧。分別四大及造色。然后入三念處得入道。又此身從足至發。從發至足周匝薄皮。反覆思惟無一凈處。發毛等乃至腦膜略說則三十六。廣說則眾多。谷倉是身。農夫是行者。田種谷。是行者身業因緣。結實入倉。是行者因緣熟得身。稻麻黍粟等。是身中種種不凈。農夫開倉即知麻黍麥豆種種別異。是行者不凈觀。以慧眼開見是身倉。知此身中不凈充滿必當敗壞。若他來害若當自死。此身中但有屎尿不凈種種惡露等。已觀內身不凈。今觀外身敗壞。是故說二種不凈。一者已壞。二者未壞。先觀己身未壞有識。若結使薄利根人即生患厭。鈍根結厚者觀死人已壞可畏可惡。若死一日至五日。親里猶尚守護。是時禽獸未食。青瘀膖脹膿血流出。腹脹破裂五藏爛壞。屎尿臭處甚可惡厭。行者心念。此色先好。行來言語妖蠱姿則惑亂人情淫者愛著。今者觀之好色安在。如佛所說。真是幻法。但誑無智之眼。今此實事露現。行者即念。我身與彼等無有異。未脫此法。云何自著著彼。又亦何為自重輕他。如是觀已。心則調伏可以求道。能除世間貪憂。又復思惟。此尸初死之時鳥獸見之。謂非死人不敢來近。以是故說。過六七日親戚既去。烏鷲野干之屬競來食之。皮肉既盡日日變異。以是故說。但有骨人。見其如此更生厭心。念言是心肝皮肉實無有我。但因是身合。集罪福因緣。受苦無量。即復自念。我身不久會當如是。未離此法。或時行者見骨人在地雨水澆浸日曝風吹但有白骨。或見久骨筋斷節解分散異處其色如鴿。或腐朽爛壞與土同色。初觀三十六物死尸膖脹。一日至五日。是不凈觀。鳥獸來食乃至與土同色。是無常觀。是中求我我所不可得。如先說。因緣生不自在故。是非我觀。觀身相如此無一可樂。若有著者則生憂苦。是名苦觀。以四圣行觀外身。自知己身亦復如是。然后內外俱觀。若心散亂。當念老病死三惡道苦身命無常佛法欲滅。如是等鞭心令伏。還系不凈觀中。是名勤精進。一心勤精進故能除貪憂。貪憂二賊劫我法寶。行者作是念。是身無常不凈可惡如此。眾生何故貪著此身。起種種罪因緣。如是思惟已。知是身中有五情外有五欲。和合故生世間顛倒樂。人心求樂初無住時當觀此樂為實為虛。身為堅固猶尚散滅。何況此樂。此樂亦無住處。未來未有。過去已滅。現在不住。念念皆滅。以遮苦故名樂。無有實樂。譬如飲食。除饑渴苦故暫以為樂。過度則復生苦。如先破樂中說。則知世間樂皆從苦因緣生。亦能生苦果。誑人須臾后苦無量。譬如美食雜毒食雖香美毒則害人。世間樂亦如是。淫欲煩惱等毒故。奪智慧命心則狂惑。舍利取衰誰受此樂。唯有心識。諦觀此心念念生滅相續有故可得取相。譬如水波燈焰。受苦心非樂心。受樂心非苦心。受不苦不樂心非苦樂心。時相各異。以是故心無常。無常故不自在。不自在故無我。想思憶念等亦如是。余三念處內外相如先說。行是四圣行破四顛倒。破四顛倒故開實相門。開實相門已愧本所習。譬人夜食不凈。地了知非羞愧其事。觀是四法。不凈無常等。是名苦諦。是苦因愛等諸煩惱是集諦。愛等諸煩惱斷是滅諦。斷愛等諸煩惱方便是道諦。如是觀四諦信涅槃道。心住快樂似如無漏。是名暖法。如人攢火并有暖氣必望得火。信此法已。心愛樂佛是法如佛所說。如服好藥差病知師為妙諸服藥病差者人中第一。是則信僧。如是信三寶。暖法增進罪福停等故。名為頂法。如人上山至頂兩邊道里俱等。從頂至忍乃至阿羅漢。是一邊道。從暖至頂是一邊道。聲聞法中觀四念處。所得果報如是。菩薩法者。于是觀中不忘本愿不舍大悲。先用不可得空調伏心地。住是地中。雖有煩惱心常不墮。如人雖未殺賊系閉一處。菩薩頂法如先法位中說。忍法世間第一法。則是菩薩柔順法忍。須陀洹道乃至阿羅漢辟支佛道。即是菩薩無生法忍。如佛后品自說。須陀洹若智若果。皆是菩薩無生法忍。四正勤四如意足雖各各別。位皆在四念處中。慧多故名四念處。精進多故名四正勤。定多故名四如意足。問曰。若爾者何以不說智處而說念處。答曰。初習行時未及有智。念為初門常念其事。是智慧隨念。故以念為名。四念處實體是智慧。所以者何。觀內外身即是智慧。念持智慧在緣中不令散亂。故名念處。與九十六種邪行求道相違。故名正勤。諸外道等舍五欲自苦身。不能舍惡不善。不能集諸善法。佛有兩種斷惡不善法。已來者除卻。未來者防使不生。善法亦有二種。未生善法令生。已生善法令增長。是名正勤。智慧火得正勤風無所不燒。正勤若過。心則散亂智火微弱。如火得風過者或滅或微不能燒照。是故須定以制過。精進風則可得定。定有四種。欲定精進定心定思惟定。制四念處中過智慧。是時定慧道得精進故所欲如意。后得如意事辦故名如意足。足者名如意因緣。亦名分。是十二法鈍根人中名為根。如樹有根未有力。若利根人中名為力。是事了了能疾有所辦。如利刀截物。故名有力。事未辦故名為道。事辦思惟修行故名為覺。三十七品論議如先說。問曰。若菩薩修此三十七品。云何不取涅槃。答曰。本愿牢故。大悲心深入故。了了知諸法實相故。十方諸佛護念故。如經說。菩薩到七住地。外觀諸法空。內觀無我。如人夢中縛筏渡河中流而覺作是念。我空自疲苦。無河無筏我何所渡。菩薩爾時亦如是心則悔厭。我何所度何所滅。且欲自滅倒心。是時十方佛伸手摩頭。善哉佛子。莫生悔心念汝本愿。汝雖知此眾生未悟。汝當以此空法教化眾生。汝所得者始是一門。諸佛無量身無量音聲無量法門。一切智慧等汝皆未得。汝觀諸法空故著是涅槃。諸法空中無有滅處無有著處。若實有滅汝先來已滅。汝未具足六波羅蜜乃至十八不供法。汝當具足此法坐于道場如諸佛法。復次三三昧十一智三無漏根覺觀三昧十念四禪四無量心四無色定八背舍九次第定如先說。復次佛十力四無所畏四無礙智十八不共法如初品中說。是諸法后皆用無所得故。以般若波羅蜜畢竟空和合故。名除世間貪憂。以不可得故

【經】復次須菩提。菩薩摩訶薩見是棄死人骨在地歲久其色如鴿。腐朽爛壞與土共合。自念。我身如是法如是相未脫此法。如是須菩提。菩薩摩訶薩內身中循身觀。勤精進一心除世間貪憂。以不可得故。外身內外身亦如是。受念處心念處法念處亦應如是廣說須菩提。是名菩薩摩訶薩摩訶衍。復次須菩提。菩薩摩訶薩摩訶衍。所謂四正勤。何等四。須菩提。菩薩摩訶薩未生諸惡不善法為不生故。欲生勤精進攝心行道。已生諸惡不善法為斷故。欲生勤精進攝心行道。未生諸善法為生故。欲生勤精進攝心行道。已生諸善法為住不失。修滿增廣故。欲生勤精進攝心行道。以不可得故。須菩提。是名菩薩摩訶薩摩訶衍。復次須菩提。菩薩摩訶薩摩訶衍。所謂四如意分。何等四。欲定斷行成就修如意分。心定斷行成就修如意分。精進定斷行成就修如意分。思惟定斷行成就修如意分。以不可得故。須菩提。是名菩薩摩訶薩摩訶衍。復次須菩提。菩薩摩訶薩摩訶衍。所謂五根。何等五。信根精進根念根定根慧根。是名菩薩摩訶薩摩訶衍。以不可得故。復次須菩提。菩薩摩訶薩摩訶衍。所謂五力。何等五。信力精進力念力定力慧力。是名菩薩摩訶薩摩訶衍。以不可得故。復次須菩提。菩薩摩訶薩摩訶衍。所謂七覺分。何等七。菩薩摩訶薩修念覺分。依離依無染向涅槃。擇法覺分精進覺分喜覺分除覺分定覺分舍覺分。依離依無染向涅槃。以不可得故。是名菩薩摩訶薩摩訶衍。復次須菩提。菩薩摩訶薩摩訶衍。所謂八圣道分。何等八。正見正思惟正語正業正命正精進正念正定。是名菩薩摩訶薩摩訶衍。以不可得故。復次須菩提。菩薩摩訶薩摩訶衍。所謂三三昧。何等三。空無相無作三昧。空三昧名諸法自相空。是為空解脫門。無相名壞諸法相不憶不念。是為無相解脫門。無作名諸法中不作愿。是為無作解脫門。是名菩薩摩訶薩摩訶衍。以不可得故。復次須菩提。菩薩摩訶薩摩訶衍。所謂苦智集智滅智道智盡智無生智法智比智世智他心智如實智。云何名苦智。知苦不生。是名苦智。云何名集智。知集應斷。是名集智。云何名滅智。知苦滅。是名滅智。云何名道智。知八圣道分。是名道智。云何名盡智。知諸淫怒癡盡。是名盡智。云何名無生智。知諸有中無生。是名無生智。云何名法智。知五眾本事分別知無。是名法智。云何名比智。知眼無常乃至意觸因緣生受無常。是名比智。云何名世智。知因緣名字。是名世智。云何名他心智。知他眾生心。是名他心智。云何名如實智。知諸佛一切種智。是名如實智。須菩提。是名菩薩摩訶薩摩訶衍。以不可得故。復次須菩提。菩薩摩訶薩摩訶衍。所謂三根。未知欲知根知根知者根。云何名未知欲知根。諸學人未得果。信根精進根念根定根慧根。是名未知欲知根。云何名知根。諸學人得果。信根乃至慧根。是名知根。云何名知者根。諸無學人若阿羅漢若辟支佛諸佛。信根乃至慧根。是名知者根。須菩提。是名菩薩摩訶薩摩訶衍。以不可得故。復次須菩提。菩薩摩訶薩摩訶衍。所謂三三昧。何等三。有覺有觀三昧。無覺有觀三昧。無覺無觀三昧。云何名有覺有觀三昧。離諸欲離惡不善法。有覺有觀離生喜樂入初禪。是名有覺有觀三昧。云何名無覺有觀三昧。初禪二禪中間。是名無覺有觀三昧。云何名無覺無觀三昧。從二禪乃至非有想非無想定。是名無覺無觀三昧。是名菩薩摩訶薩摩訶衍。以不可得故。復次須菩提。菩薩摩訶薩摩訶衍。所謂十念。何等十。念佛念法念僧念戒念舍念天念滅念出入息念身念死。須菩提。是名菩薩摩訶薩摩訶衍。以不可得故。復次須菩提。菩薩摩訶薩摩訶衍。所謂四禪四無量心四無色定八背舍九次第定。須菩提。是名菩薩摩訶薩摩訶衍。以不可得故。復次須菩提。菩薩摩訶薩摩訶衍。所謂佛十力。何等十。佛如實知一切法是處不是處相。一力也。如實知他眾生過去未來現在諸業諸受法。知造業處知因緣知報。二力也。如實知諸禪解脫三昧定垢凈分別相。三力也。如實知他眾生諸根上下相。四力也。如實知他眾生種種欲解。五力也。如實知世間種種無數性。六力也。如實知一切至處道。七力也。知種種宿命有相有因緣。一世二世乃至百千世劫初劫盡。我在彼眾生中生。如是姓如是名如是飲食苦樂壽命長短。彼中死是間生。是間死還生是間。此間生姓名飲食苦樂壽命長短。亦如是。八力也佛天眼凈過諸天眼。見眾生死時生時端正丑陋。若大若小。若墮惡道若墮善道。如是業因緣受報。是諸眾生惡身業成就。惡口業成就。惡意業成就。謗毀圣人。受邪見業因緣故。身壞死時入惡道生地獄中。是諸眾生善身業成就。善口業成就。善意業成就。不謗毀圣人。受正見業因緣故。身就壞時入善道生天上。九力也。佛如實知諸漏盡故。無漏心解脫無漏慧解脫。現在法中自證知入是法。所謂我生已盡梵行已作。從今世不復見后世。十力也。須菩提。是名菩薩摩訶薩摩訶衍。以不可得故。復次須菩提。菩薩摩訶薩摩訶衍。所謂四無所畏。何等四。佛作誠言。我是一切正智人。若有沙門婆羅門。若天若魔若梵若復余眾如實難言。是法不知乃至不見是微畏相。以是故我得安隱。得無所畏。安住圣主處。在大眾中師子吼能轉梵輪。諸沙門婆羅門若天若魔若梵若復余眾實不能轉。一無畏也。佛作誠言。我一切漏盡。若有沙門婆羅門。若天若魔若梵若復余眾如實難言。是漏不盡乃至不見是微畏相。以是故我得安隱。得無所畏。安住圣主處。在大眾中師子吼能轉梵輪。諸沙門婆羅門若天若魔若梵若復余眾。實不能轉。二無畏也。佛作誠言。我說障法。若有沙門婆羅門。若天若魔若梵若復余眾如實難言。受是法不障道。乃至不見是微畏相。以是故我得安隱。得無所畏。安住圣主處。在大眾中師子吼能轉梵輪諸沙門婆羅門若天若魔若梵若復余眾實不能轉。三無畏也。佛作誠言。我所說圣道能出世間。隨是行能盡苦。若有沙門婆羅門。若天若魔若梵若復余眾如實難言。行是道不能出世間不能盡苦。乃至不見是微畏相。以是故我得安隱。得無所畏。安住圣主。處在大眾中師子吼能轉梵輪。諸沙門婆羅門若天若魔若梵若復余眾實不能轉。四無畏也。須菩提。是名菩薩摩訶薩摩訶衍。以不可得故。復次須菩提。菩薩摩訶薩摩訶衍。所謂四無礙智。何等四。義無礙法無礙辭無礙樂說無礙。義無礙者。知諸法實相義。法無礙者。知諸法名。辭無礙者。言辭中無礙。樂說無礙者。審諦言無盡。須菩提。是名菩薩摩訶薩摩訶衍。以不可得故。復次須菩提。菩薩摩訶薩摩訶衍。所謂十八不共法。何等十八。一諸佛身無失。二口無失。三念無失。四無異想。五無不定心。六無不知已舍心。七欲無減。八精進無減。九念無減。十慧無減。十一解脫無減。十二解脫知見無減。十三一切身業隨智慧行。十四一切口業隨智慧行。十五一切意業隨智慧行。十六智慧知見過去世無礙無障。十七智慧知見未來世無礙無障。十八智慧知見現在世無礙無障。須菩提。是名菩薩摩訶薩摩訶衍。以不可得故。復次須菩提。菩薩摩訶薩摩訶衍。所謂字等語等諸字入門。何等為字等語等諸字入門。阿字門一切法初不生故。羅字門一切法離垢故。波字門一切法第一義故。遮字門一切法終不可得故。諸法不終不生故。那字門諸法離名性相不得不失故。邏字門諸法度世間故。亦愛枝因緣滅故。陀字門諸法善心生故。亦施相故。婆字門諸法婆字離故。荼字門諸法荼字凈故。沙字門諸法六自在王性清凈故。和字門入諸法語言道斷故。多字門入諸法如相不動故。夜字門入諸法如實不生故。吒字門入諸法制伏不可得故。迦字門入諸法作者不可得故。婆字門入諸法時不可得故。諸法時來轉故。磨字門入諸法我所不可得故。伽字門入諸法去者不可得故。他字門入諸法處不可得故。阇字門入諸法生不可得故。簸字門入諸法簸字不可得故。[馬*犬]字門入諸法性不可得故。賒字門入諸法定不可得故。呿字門入諸法虛空不可得故。叉字門入諸法盡不可得故。哆字門入諸法有不可得故。若字門入諸法智不可得故。拖字門入諸法拖字不可得故。婆字門入諸法破壞不可得故。車字門入諸法欲不可得故。如影五眾亦不可得故。魔字門入諸法魔字不可得故。火字門入諸法喚不可得故。蹉字門入諸法蹉字不可得故。伽字門入諸法厚不可得故。咃字門入諸法處不可得故。拏字門入諸法不來不去不立不坐不臥故。頗字門入諸法邊不可得故。歌字門入諸法聚不可得故。醝字門入諸法醝字不可得故。遮字門入諸法行不可得故。咤字門入諸法軀不可得故。荼字門入諸法邊竟處不可得故。不終不生故。過荼無字可得。何以故。更無字故。諸字無礙無名亦不滅。亦不可說不可示不可見不可書。須菩提當知。一切諸法如虛空。須菩提。是名陀羅尼門。所謂阿字義。若菩薩摩訶薩是諸字門印阿字印。若聞若受若誦若讀若持若為他說。如是知當得二十功德。何等二十。得強識念。得慚愧。得堅固心。得經旨趣。得智慧。得樂說無礙。易得諸陀羅尼門。得無疑悔心。得聞善不喜聞惡不怒。得不高不下住心得無增減。得善巧知眾生語。得巧分別五眾十二入十八界十二因緣四緣四諦。得巧分別眾生諸根利鈍。得巧知他心。得巧分別日月歲節。得巧分別天耳通。得巧分別宿命通。得巧分別生死通。得能巧說是處非處。得巧知往來坐起等身威儀。須菩提。是陀羅尼門阿字門等。是名菩薩摩訶薩摩訶衍

【論】釋曰。字等語等者。是陀羅尼于諸字平等無有愛憎。又此諸字因緣未會時。亦無終歸亦無現在亦無所有。但住吾我心中。憶想分別覺觀心說。是散亂心說不見實事。如風動水則無所見。等者與畢竟空涅槃同等。菩薩以此陀羅尼。于一切諸法通達無礙。是名字等語等。問曰。若略說則五百陀羅尼門。若廣說則無量陀羅尼門。今何以說是字等陀羅尼。名為諸陀羅尼門。答曰。先說一大者。則知余者皆說。此是諸陀羅尼初門。說初余亦說。復次諸陀羅尼法。皆從分別字語生。四十二字是一切字根本。因字有語因語有名因名有義。菩薩若聞字因字。乃至能了其義。是字初阿后荼。中有四十。得是字陀羅尼。菩薩若一切語中聞阿字即時隨義。所謂一切法從初來不生相。阿提秦言初。阿耨波陀秦言不生。若聞羅字即隨義知一切法離垢相。羅阇秦言垢。若聞波字即時知一切法入第一義中。波羅木陀秦言第一義。若聞遮字即時知一切諸行皆非行。遮梨夜秦言行。若聞那字即知一切法不得不失不來不去。那秦言不。若聞邏字即知一切法離輕重相。邏求秦言輕。若聞陀字即知一切法善相。陀摩秦言善。若聞婆字即知一切法無縛無解。婆陀秦言縛。若聞荼字即知諸法不熱相。南天竺荼阇他秦言不熱。若聞沙字即知人身六種相。沙秦言六。若聞和字即知一切諸法離語言相。和(于波反)波他秦言語言。若聞多字即知諸法在如中不動。多他秦言如。若聞夜字即知諸法入實相中不生不滅。夜他跋秦言實。若聞吒字即知一切法無障礙相。吒婆秦言障礙。若聞迦字即知諸法中無有作者。迦羅迦秦言作者。若聞婆字即知一切法一切種不可得。薩婆秦言一切。若聞摩字即知一切法離我所。魔迦羅秦言我所。若聞伽字即知一切法底不可得。伽陀秦言底。若聞陀字即知四句如去不可得。多陀阿伽陀秦言如去。若聞阇(社音)字即知諸法生老不可得。阇提阇羅秦言生老。若聞濕波字即知一切法不可得。如濕波字不可得。濕簸字無義故不釋。若聞[馬*犬]字即知一切法中法性不可得。[馬*犬]摩秦言法。若聞賒字即知諸法寂滅相。賒多(都餓反)秦言寂滅。若聞呿字即知一切法虛空不可得。呿伽秦言虛空。若聞叉字即知一切法盡不可得。叉耶秦言盡。若聞哆字即知諸法邊不可得。阿利迦哆度求那秦言是事邊得何利。若聞若字即知一切法中無智相。若那秦言智。若聞他字即知一切法義不可得。阿他秦言義。若聞婆字即知一切法不可破相。婆伽秦言破。若聞車字即知一切法無所去。伽車提秦言去。若聞濕么字即知諸法牢堅如金剛石。阿濕么秦言石。若聞火字即知一切法無音聲相。火夜秦言喚來。若聞蹉字即知一切法無慳無施相。末蹉羅秦言慳。若聞伽字即知諸法不厚不薄。伽那秦言厚。若聞他(上荼反)字即知諸法無住處。南天竺他那秦言處。若聞拏字即知一切法及眾生不來不去不坐不臥不立不起。眾生空法空故。南天竺拏秦言不。若聞頗字。即知一切法因果空故。頗羅秦言果。若聞歌字即知一切法五眾不可得。歌大秦言眾。若聞醝字即知醝字空諸法亦爾。若聞遮字即知一切法不動相。遮羅地秦言動。若聞吒字即知一切法此彼岸不可得。吒羅秦言岸。若聞茶字即知一切法必不可得。波茶秦言必。茶外更無字。若更有者是四十二字枝派。是字常在世間相似相續故。入一切語故無礙。如國國不同無一定名。故言無名。聞已便盡故言滅。諸法入法性皆不可得。而況字可說。諸法無憶想分別故不可示。先意業分別故有口業。口業因緣故身業作字。字是色法。或眼見或耳聞。眾生強作名字。無因緣。以是故不可見不可書。諸法常空如虛空相。何況字。說已便滅。是文字陀羅尼。是諸陀羅尼門。問曰。知是陀羅尼門因緣者。應得無量無邊功德。何以但說二十。答曰。佛亦能說諸余無量無邊功德。但以廢說般若波羅蜜故。但略說二十。得強識念者。菩薩得是陀羅尼。常觀諸字相。修習憶念故得強識念。得慚愧者。集諸善法厭諸惡法故。生大慚愧心。得堅固者。集諸福德智慧故。心得堅固如金剛。乃至阿鼻地獄事尚不退阿耨多羅三藐三菩提。何況余苦。得經旨趣者。知佛五種方便說法。故名為得經旨趣。一者知作種種門說法。二者知為何事故說。三者知以方便故說。四者知示理趣故說。五者知以大悲心故說。得智慧者。菩薩因是陀羅尼。分別破散諸字言語亦空。言語空故名亦空。名空故義亦空。得畢竟空即是般若波羅蜜智慧。樂說者。既得如是畢竟清凈無礙智慧。以本愿大悲心度眾生。故樂說易。得陀羅尼者。譬如破竹初節既破余者皆易。菩薩亦如是。得是文字陀羅尼。諸陀羅尼自然而得。無疑悔心者。入諸法實相中。雖未得一切智慧。于一切深法中無疑無悔。聞善不喜聞惡不嗔者。各各分別諸字。無贊嘆無毀呰故。聞善不喜聞惡不嗔。不高不下者。憎愛斷故。善巧知眾生語者。得解一切眾生言語三昧故。巧分別五眾十二入十八界十二因緣四緣四諦者。五眾等義如先說。巧分別眾生諸根利鈍。知他心天耳宿命。巧說是處非處者。如十力中說。巧知往來坐起等者。如阿鞞跋致品中所說。日月歲節者。日名從旦至旦。初分中分后分。夜亦三分。一日一夜有三十時。春秋分時十五時屬晝。十五時屬夜。余時增減。五月至晝十八時夜十二時。十一月至夜十八時晝十二時。一月或三十日或三十日半。或二十九日或二十七日半。有四種月。一者日月。二者世間月。三者月月。四者星宿月。日月者。三十日半。世間月者。三十日。月月者。二十九日。加六十二分之三十。星宿月者。二十七日。加六十七分之二十一。閏月者。從日月世間月二事中出。是名十三月。或十二月或十三月名一歲。是歲三百六十六日。周而復始。菩薩知日中分時。前分已過后分未生。中分中無住處。無相可取。日分空無所有。到三十日時二十九日已滅。云何和合成月。月無故。云何和合而為歲。以是故。佛言。世間法如幻如夢。但是誑心法。菩薩能知世間日月歲和合。能知破散無所有。是名巧分別。如是等種種分別。是名菩薩摩訶薩摩訶衍

大智度論卷第四十八(釋第十九品)大智度論釋發趣品第二十(卷四十九)

　　　　龍樹菩薩造


　　　　后秦龜茲國三藏鳩摩羅什譯


【經】佛告須菩提。汝問云何菩薩摩訶薩大乘發趣。若菩薩摩訶薩行六波羅蜜時。從一地至一地。是名菩薩摩訶薩大乘發趣。須菩提白佛言。世尊。云何菩薩摩訶薩從一地至一地。佛言。菩薩摩訶薩知一切法無來去相亦無有法。若來若去若至若不至諸法相不滅故。菩薩摩訶薩于諸地不念不思惟。而修治地業亦不見地。何等菩薩摩訶薩治地業。菩薩摩訶薩住初地時行十事。一者深心堅固。是不可得故。二者于一切眾生中等心。眾生不可得故。三者布施。與人受人不可得故。四者親近善知識亦不自高。五者求法。一切法不可得故。六者常出家。家不可得故。七者愛樂佛身。相好不可得故。八者演出法教。諸法分別不可得故。九者破憍慢。法生慧不可得故。十者實語。諸語不可得故。菩薩摩訶薩如是初地中住。修治十事治地業。復次須菩提。菩薩摩訶薩住二地中常念八法。何等八。一者戒清凈。二者知恩報恩。三者住忍辱。四者受歡喜。五者不舍一切眾生。六者入大悲心。七者信師恭敬咨受。八者勤求諸波羅蜜。須菩提。是名菩薩摩訶薩住二地中應滿足八法。復次須菩提。菩薩摩訶薩住三地中行五法。何等五。一者多學問無厭足。二者凈法施亦不自高。三者莊嚴佛國土亦不自高。四者受世間無量勤苦不以為厭。五者住慚愧處。須菩提。是名菩薩摩訶薩住三地中應滿足五法。復次須菩提。菩薩摩訶薩住四地中應受行不舍十法。何等十。一者不舍阿練若住處。二者少欲。三者知足。四者不舍頭陀功德。五者不舍戒。六者穢惡諸欲。七者厭世間心。八者舍一切所有。九者心不沒。十者不惜一切物。須菩提是名菩薩摩訶薩住第四地中不舍十法。復次須菩提。菩薩摩訶薩住五地中遠離十二法。何等十二。一者遠離親白衣。二者遠離比丘尼。三者遠離慳惜他家。四者遠離無益談處。五者遠離嗔恚。六者遠離自大。七者遠離蔑人。八者遠離十不善道。九者遠離大慢。十者遠離自用。十一者遠離顛倒。十二者遠離淫怒癡。須菩提。是為菩薩摩訶薩住五地中遠離十二事。復次須菩提菩薩摩訶薩住六地中當具足六法。何等六。所謂六波羅蜜。復有六法所不應為。何等六。一者不作聲聞辟支佛意。二者布施不應生憂心。三者見有所索心不沒。四者所有物布施。五者布施之后心不悔。六者不疑深法。須菩提。是名菩薩摩訶薩住六地中應滿具六法遠離六法

復次須菩提。菩薩摩訶薩住七地中二十法所不應著。何等二十。一者不著我。二者不著眾生。三者不著壽命。四者不著眾數乃至知者見者五者不著斷見。六者不著常見。七者不應作相。八者不應作因見。九者不著名色。十者不著五眾。十一者不著十八界。十二者不著十二入。十三者不著三界。十四者不作著處。十五者不作所期處。十六者不作依處。十七者不著依佛見。十八者不著依法見。十九者不著依僧見。二十者不著依戒見。是二十法所不應著。復有二十法應具足滿。何等二十。一者具足空。二者無相證。三者知無作。四者三分清凈。五者一切眾生中具足慈悲智。六者不念一切眾生。七者一切法等觀。是中亦不著。八者知諸法實相。是事亦不念。九者無生法忍。十者無生智。十一者說諸法一相。十二者破分別相。十三者轉憶想。十四者轉見。十五者轉煩惱。十六者等定慧地。十七者調意。十八者心寂滅。十九者無礙智。二十者不染愛。須菩提。是名菩薩摩訶薩住。七地中應具足二十法

復次須菩提。菩薩摩訶薩住八地中應具足五法。何等五。順入眾生心。游戲諸神通。觀諸佛國。如所見佛國自莊嚴其國。如實觀佛身自莊嚴佛身。是名五法具足滿。復次須菩提。菩薩摩訶薩住八地中復具足五法。何等五。知上下諸根。凈佛世界。入如幻三昧。常入三昧。隨眾生所應善根受身。須菩提。是為菩薩摩訶薩住八地中具足五法。復次須菩提。菩薩摩訶薩住九地中應具足十二法。何等十二。受無邊世界所度之分。菩薩得如是愿。知諸天龍夜叉犍闥婆語而為說法。處胎成就家成就所生成就姓成就眷屬成就出生成就出家成就莊嚴佛樹成就。一切諸善功德成滿具足。須菩提。是名菩薩摩訶薩住九地中應具足十二法。須菩提。十地菩薩當知如佛。爾時慧命須菩提白佛言。世尊。云何菩薩摩訶薩深心治地業。佛言。菩薩摩訶薩應薩婆若心集諸善根。是名菩薩摩訶薩深心治地業。云何菩薩于一切眾生中等心。佛言。若菩薩摩訶薩應薩婆若心生四無量心。所謂慈悲喜舍。是名于一切眾生中等心。云何菩薩修布施。佛言。菩薩施與一切眾生無所分別。是名修布施。云何菩薩親近善知識。佛言。能教入薩婆若中住。如是善知識親近咨受恭敬供養。是名親近善知識。云何菩薩求法。佛言。若菩薩應薩婆若心求法。不墮聲聞辟支佛地。是名求法。云何菩薩常出家治地業。佛言。菩薩世世不雜心。佛法中出家無能障礙者。是名常出家治地業。云何菩薩愛樂佛身治地業。佛言。若菩薩見佛身相乃至阿耨多羅三藐三菩提。終不離念佛。是名愛樂佛身治地業。云何菩薩演出法教治地業。佛言。菩薩若佛現在若佛滅度后。為眾生說法。初中后善妙義好語凈潔純具。所謂修妒路乃至優婆提舍。是名演出法教治地業。云何菩薩破于憍慢治地業。佛言菩薩破是憍慢故。終不生下賤家。是名破于憍慢治地業。云何菩薩實語治地業。佛言。菩薩如所說隨說行。是名實語治地業。是為菩薩摩訶薩住初地中修行十事治地業

【論】釋曰。須菩提上問摩訶衍。佛種種答摩訶衍相。上又問發趣大乘者。今答發趣大乘相。菩薩摩訶薩乘是乘。知一切法從本已來不來不去無動無發法性常住故。又以大悲心故。精進波羅蜜故。方便力故。還修諸善法。更求勝地而不取地相。亦不見此地。問曰應答發趣大乘。何以說發趣地。答曰。大乘即是地。地有十分。從初地至二地。是名發趣。譬如乘馬趣象舍馬乘象乘象趣龍舍象乘龍。問曰。此中是何等十地。答曰。地有二種。一者但菩薩地。二者共地。共地者。所謂干慧地乃至佛地。但菩薩地者。歡喜地離垢地有光地增曜地難勝地現在地深入地不動地善根地法云地。此地相如十地經中廣說。入初地菩薩應行十法深心乃至實語。須菩提雖知。為斷眾生疑故問世尊。云何是深心。佛答。應薩婆若心集諸善根。薩婆若心者。菩薩摩訶薩初發阿耨多羅三藐三菩提意。作是愿。我于未來世當作佛。是阿耨多羅三藐三菩提意。即是應薩婆若心。應者系心愿我當作佛。若菩薩利根大集福德。諸煩惱薄過去罪業少。發意即得深心。深心者。深樂佛道世世于世間心薄。是名應薩婆若心。所作一切功德若布施若持戒若修定等。不求今世后世福樂壽命安隱。但為薩婆若。譬如慳貪人無因緣乃至一錢不施。貪惜積聚但望增長。菩薩亦如是。福德若多若少不向余事。但愛惜積集向薩婆若。問曰。是菩薩未知薩婆若不得其味。云何能得深心。答曰。我先已說。此人若利根諸煩惱薄。福德純厚不樂世間。雖未聞贊嘆大乘。猶不樂世間。何況已聞。如摩訶迦葉。娶金色女為妻。心不愛樂棄舍出家。又如耶舍長者子。中夜見眾婇女皆如死狀。舍直十萬兩金寶屐。于水岸邊直渡趣佛。如是等諸貴人國王厭舍五欲者無數。何況菩薩聞說佛道種種功德因緣。而不即時發心深入。如后薩陀波侖品中。長者女聞贊嘆佛功德。即時舍家詣曇無竭所復次信等五根成就純熟。故能得是深心。譬如小兒。眼等五情根未成就故。不別五塵不識好丑。信等五根未成就亦復如是。不識善惡不知縛解。愛樂五欲沒于邪見。信等五根成就者。乃能識別善惡。十善道聲聞法猶尚愛樂。況無上道而不深念。初發無上道心。已于世間最上。何況成就。復次菩薩始得般若波羅蜜氣味故。能生深心。如人閉在幽闇微隙見光。心則踴躍作是念言眾人。獨得見如是光明。欣悅愛樂即生深心。念是光明方便求出。菩薩亦如是。宿業因緣故。閉在十二入無明黑闇獄中。所有知見皆是虛妄。聞般若波羅蜜。少得氣味深念薩婆若我當云何于此六情獄得出。如諸佛圣人。復次發阿耨多羅三藐三菩提心。隨愿所行。以是故生深心。深心者一切諸法中愛無如愛薩婆若。一切眾生中愛無如愛佛。又深入悲心利益眾生。如是等名深心相。初地菩薩應常行是心。于一切眾生等心者。菩薩得是深心已。等心于一切眾生。眾生常情愛其所親惡其所憎。菩薩得深心故。怨親平等視之無二。此中佛自說。等心者四無量心。是菩薩見眾生受樂。則生慈喜心作是愿。我當令一切眾生皆得佛樂。若見眾生受苦。則生悲心愍之作是愿。我當拔一切眾生苦。若見不苦不樂眾生。則生舍心作是愿。我當令眾生舍愛憎心。四無量心余義如先說。舍心者舍有二種。一者舍財行施。二者舍結得道。此以除慳為舍。與第二舍結作因緣。至七地中乃能舍結。問曰。舍相有種種。內外輕重財施法施世間出世間等。佛何以故。但說無分別憶想出世間施。答曰布施雖有種種相。但說大者不取相。復次佛于一切法不著。亦以此教菩薩布施。令如佛法不著。此中應廣說無分別布施。余布施相處處已種種說。近善知識義如先說。求法者法有三種。一者諸法中無上。所謂涅槃。二者得涅槃方便八圣道。三者一切善語實語。助八圣道者。所謂八萬四千法眾十二部經四藏。所謂阿含阿毗曇毗尼雜藏摩訶般若波羅蜜等。諸摩訶衍經皆名為法。此中求法者。書寫誦讀正憶念。如是等治眾生心病故。集諸法藥不惜身命。如釋迦文佛本為菩薩時。名曰樂法。時世無佛不聞善語。四方求法精勤不懈。了不能得。爾時魔變作婆羅門而語之言。我有佛所說一偈。汝能以皮為紙以骨為筆以血為墨書寫此偈。當以與汝。樂法即時自念。我世世喪身無數不得是利。即自剝皮曝之令干欲書其偈。魔便滅身。是時佛知其至心。即從下方踴出為說深法。即得無生法忍。又如薩陀波侖苦行求法。如釋迦文菩薩五百釘釘身。為求法故。又如金堅王。割身五百處。為燈炷投巖入火。如是等種種苦行難行為眾生求法。復次佛自說求法相。為薩婆若。不墮聲聞辟支佛地。常出家者。菩薩知在家有種種罪因緣。我若在家自不能得行清凈行。何能令人得諸凈行。若隨在家法。則有鞭杖等苦惱眾生。若隨善法行。則破居家法。籌量二事。我今不出家者。死時俱亦當舍。今自遠離福德為大。復次菩薩作是念。一切國王及諸貴人力勢如天。求樂未已死強奪之。我今為眾生故。舍家持清凈戒。求佛道具足尸羅波羅蜜因緣。此中佛自說。菩薩世世不雜心。出家不雜心者。不于九十六種道中出家。但于佛道中出家。所以者何。佛道中有二種。正見世間正見出世間。正見故愛樂佛身者。聞種種贊佛功德十力四無所畏大慈大悲一切智慧。又見佛身三十二相八十種隨形好。放大光明。天人供養無有厭足。自知我當來世亦當如是。假令無得佛因緣猶尚愛樂。何況當得而不愛樂。得是深心愛樂佛故。世世常得值佛。演出法教者。菩薩如上求法已為眾生演說。菩薩在家者多以財施。出家者愛佛情重常以法施。若佛在世若不在世。善住持戒不求名利。等心一切眾生而為說法。贊嘆檀義故。名為初善。分別贊嘆持戒。名為中善。是二法果報。若生諸佛國若作大天。名為后善。復次見三界五受眾身多苦惱。則生厭離心名為初善。棄舍居家為身離故名為中善。為心離煩惱故名為后善。解說聲聞乘名為初善。說辟支佛乘名為中善。宣暢大乘名為后善。妙義好語者。三種語雖復辭妙而義味淺薄。雖義理深妙而辭不具足。以是故說妙義好語。離三毒垢故。但說正法不雜非法。是名清凈。八圣道分六波羅蜜備故。名為具足。修多羅十二部經如先說。破憍慢者。是菩薩出家持戒說法能斷眾疑。或時自恃而生憍慢。是時應作是念。我剃頭著染衣持缽乞食。此是破憍慢法。我云何于中生憍慢。又此憍慢在人心中。則覆沒功德。人所不愛惡聲流布。后身常生弊惡畜生中。若生人中卑鄙下賤。知是憍慢有如是無量過罪。破是憍慢。為求阿耨多羅三藐三菩提故。如人求財。猶尚謙遜下意。何況求無上道。以破憍慢故常生尊貴。終不在下賤家生。實語者。是諸善之本生天因緣。人所信受。行是實語者。不假布施持戒學問。但修實語得無量福。實語者如說隨行。問曰。口業有四種。何以但說實語。答曰。佛法中貴實故說實。余皆攝四諦。實故得涅槃。復次菩薩與眾生共事惡口綺語兩舌。或時有妄語罪重故。初地應舍。是菩薩行。初地未能具足。行此四業故但說實語。第二地中則能具足。問曰。初地中何以但說十事。答曰。佛為法王諸法中得自在。知是十法能成初地。譬如良醫善知藥草種數。若五若十足能破病。是中不應難其多少(初地竟)

【經】云何菩薩戒清凈。若菩薩摩訶薩不念聲聞辟支佛心及諸破戒障佛道法。是名戒清凈。云何菩薩知恩報恩。若菩薩摩訶薩行菩薩道。乃至小恩尚不忘。何況多。是名知恩報恩。云何菩薩住忍辱力。若菩薩于一切眾生無嗔無惱。是名住忍辱力。云何菩薩受歡喜。所謂成就眾生以此為喜。是名受歡喜。云何菩薩不舍一切眾生。若菩薩念欲救一切眾生故。是名不舍一切眾生。云何菩薩入大悲心。若菩薩如是念。我為一一眾生故。如恒河沙等劫地獄中受勤苦。乃至是人得佛道入涅槃。如是名為為一切十方眾生忍苦。是名入大悲心。云何菩薩信師恭敬咨受。若菩薩于諸師如世尊想是名信師恭敬咨受。云何菩薩勤求諸波羅蜜。若菩薩一心求諸波羅蜜無異事。是名勤求諸波羅蜜。是為菩薩摩訶薩住二地中滿足八法。云何菩薩摩訶薩多學問無厭足諸佛所說法。若是此間世界若十方世界諸佛所說盡欲聞持。是名多學問無厭足。云何菩薩凈法施。有所法施乃至不求阿耨多羅三藐三菩提。何況余事。是名不求名利法施。云何菩薩凈佛世界。以諸善根回向凈佛世界。是名凈佛世界。云何菩薩受世間無量勤苦不以為厭。諸善根備具故。能成就眾生亦莊嚴佛界。乃至具足薩婆若終不疲厭。是名受無量勤苦不以為厭。云何菩薩住慚愧處。恥諸聲聞辟支佛意。是名住慚愧處。是為菩薩摩訶薩住三地中滿足五法。云何菩薩不舍阿蘭若住處。能過聲聞辟支佛地。是名不舍阿蘭若住處。云何菩薩少欲。乃至阿耨多羅三藐三菩提尚不欲。何況余欲。是名少欲。云何菩薩知足。得一切種智。是名知足。云何菩薩不舍頭陀功德。觀諸深法忍。是名不舍頭陀功德。云何菩薩不舍戒。不取戒相。是名不舍戒。云何菩薩穢惡諸欲。欲心不生故。是名穢惡諸欲。云何菩薩厭世間心。知一切法不作故。是名厭世間心。云何菩薩舍一切所有。不惜內外諸法故。是名舍一切所有。云何菩薩心不沒。二種識處心不生故。是名心不沒。云何菩薩不惜一切物。于一切物不著不念。是名不惜一切物。是為菩薩于四地中不舍十法。云何菩薩遠離親白衣。菩薩出家所生從一佛界至一佛界。常出家剃頭著染衣。是名遠離親白衣。云何菩薩遠離比丘尼。不共比丘尼住。乃至彈指頃亦不生念。是名遠離比丘尼。云何菩薩遠離慳惜他家。菩薩如是思惟。我應安樂眾生。他今助我安樂云何生慳。是名遠離慳惜他家。云何菩薩遠離無益談處。若有談處。或生聲聞辟支佛心我當遠離。是名遠離無益談處。云何菩薩遠離嗔恚。不令嗔心惱心斗心得入。是名遠離嗔恚。云何菩薩遠離自大。所謂不見內法故。是名遠離自大。云何菩薩遠離蔑人。所謂不見外法故。是名遠離蔑人。云何菩薩遠離十不善道。是十不善道能障八圣道。何況阿耨多羅三藐三菩提。是名遠離十不善道。云何菩薩遠離大慢。是菩薩不見法可作大慢者。是名遠離大慢。云何菩薩遠離自用。是菩薩不見是法可自用者。是名遠離自用。云何菩薩遠離顛倒顛倒處不可得故。是名遠離顛倒。云何菩薩遠離淫怒癡。淫怒癡處不可見故。是名遠離淫怒癡處。是為菩薩住五地中遠離十二法。云何菩薩住六地中具足六法。所謂六波羅蜜。諸佛及聲聞辟支佛。住六波羅蜜中能度彼岸是名具足六法。云何菩薩不作聲聞辟支佛意。作是念。聲聞辟支佛意。非阿耨多羅三藐三菩提道云何菩薩布施不生憂心。作是念。此非阿耨多羅三藐三菩提道。云何菩薩見有所索心不沒。作是念。此非阿耨多羅三藐三菩提道。云何菩薩所有物布施。菩薩初發心時布施。不言是可與是不可與。云何菩薩布施之后心不悔。慈悲力故。云何菩薩不疑深法。信功德力故。是為菩薩住六地中遠離六法

【論】者言。戒清凈者。初地中多行布施。次知持戒勝于布施。所以者何。持戒則攝一切眾生。布施則不能普周一切。持戒遍滿無量。如不殺生戒則施一切眾生命。如眾生無量無邊。福德亦無量無邊。略說諸能破佛道事。此中皆名破戒。離是破戒垢皆名清凈。乃至聲聞辟支佛心尚是戒垢何況余惡。知恩報恩者有人言。我宿世福德因緣應得。或言。我自然尊貴汝有何恩。墮是邪見。是故佛說。菩薩當知恩。眾生雖有宿世樂因。今世事不和合則無由得樂。譬如谷種在地無雨則不生。不可以地能生谷故言雨無恩。雖所受之物是宿世所種。供奉之人敬愛好心豈非恩分。復次知恩者。是大悲之本開善業初門。人所愛敬名譽遠聞。死則生天終成佛道。不知恩人甚于畜生。如佛說本生經。有人入山伐木迷惑失道。時值暴雨日暮饑寒。惡蟲毒獸欲來侵害。是人入一石窟。窟中有一大熊。見之恐怖而出。熊語之言。汝勿恐怖。此舍溫暖可于中宿。時連雨七日。常以甘果美水供給此人。七日雨止。熊將此人示其道逕。熊語人言。我是罪身多有怨家。若有問者莫言見我。人答言爾。此人前行見諸獵者。獵者問言。汝從何來。見有眾獸不。答言。我見一大熊。此熊于我有恩不得示汝。獵者言。汝是人當以人類相親。何以惜熊。今一失道何時復來。汝示我者與汝多分。此人心變即將獵者示熊處所。獵者殺熊即以多分與之。此人展手取肉二肘俱墮。獵者言。汝有何罪。答言。是熊看我如父視子。我今背恩。將是此罪。獵者恐怖不敢食肉。持施眾僧。爾時上座六通阿羅漢語諸下座。此是菩薩。未來世當得作佛。莫食此肉。即時起塔供養。王聞此事敕下國內。不知恩人無令住此。又以種種因緣贊知恩者。知恩之義遍閻浮提人皆信行。復次菩薩作是念。若人有惡事于我。我猶尚應度。何況于我有恩。住忍辱力者。如忍波羅蜜中廣說。問曰。種種因緣是忍辱相。此中何以但說不嗔不惱。答曰。此是忍辱體。先起嗔心然后身口惱他。是菩薩初行故。但說眾生忍不說法忍。受歡喜者。菩薩見是持戒故身口清凈。知恩忍辱故心清凈。三業清凈故。則自然生歡喜。譬如人香湯沐浴著好新衣。瓔珞莊嚴鏡中自觀心生歡喜。菩薩亦如是。得是善法自莊嚴。戒是禪定智慧根本。我今得是凈戒。無量無邊福德皆應易得。以是自喜。菩薩住是戒忍中教化眾生。令得生他方佛前及生天上人中受樂。或令得聲聞辟支佛乘。佛乘者。觀眾生樂著。如長者觀小兒共戲亦與之同戲。更以少異物與之令舍前所好。菩薩亦如是。教化眾生令得人天福樂。漸漸誘進令得三乘。以是故言受歡喜樂。不舍一切眾生者。善修集大悲心。誓度眾生故。發心牢固故。不為諸佛賢圣所輕笑故。恐負一切眾生故不舍。譬如先許人物后若不與則是虛妄罪人。以是因緣故不舍眾生。入大悲心者。如先說。此中佛自說。本愿大心為眾生故。所謂為一一人故。于無量劫代受地獄苦。乃至令是人集行功德作佛入無余涅槃。問曰。無有代受罪者。何以作是愿。答曰。是菩薩弘大之心深愛眾生。若有代理必代不疑。復次菩薩見人間有天祠。用人肉血五藏祀羅剎鬼。有人代者則聽。菩薩作是念。地獄中若當有如是代理我必當代。眾人聞菩薩大心如是。則貴敬尊重之。所以者何。是菩薩深念眾生踰于慈母故。信師恭敬咨受者。菩薩因師得阿耨多羅三藐三菩提。云何不信恭敬供養師。雖智德高明。若不恭敬供養。則不能得大利。譬如深井美水若無綆者無由得水。若破憍慢高心。宗重敬伏則功德大利歸之。又如雨墮不住山頂必歸下處。若人憍心自高則法水不入。若恭敬善師則功德歸之。復次佛說。依止善師。持戒禪定智慧解脫皆得增長。譬如眾樹依于雪山。根莖枝葉華果皆得茂盛以是故。佛說于諸師宗敬之如佛。問曰。惡師云何得供養信受。善師不能視之如佛。何況惡師。佛何以故。此中說于諸師尊如世尊想。答曰。菩薩不應順世間法。順世間法者。善者心著惡者遠離。菩薩則不然。若有能開釋深義解散疑結。于我有益則盡心敬之不念余惡。如弊囊盛寶不得以囊惡故不取其寶。又如夜行崄道弊人執炬。不得以人惡故不取其照。菩薩亦如是。于師得智慧光明不計其惡。復次弟子應作是念。師行般若波羅蜜無量方便力。不知以何因緣故有此惡事。如薩陀波侖。聞空中十方佛教。汝于法師莫念其短常生敬畏。復次菩薩作是念。法師好惡非是我事。我所求者唯欲聞法以自利益。如泥像木像無實功德。因發佛想故得無量福德。何況是人智慧方便能為人說。以是故。法師有過于我無咎。如世尊想者。我先說。菩薩異于世人。世人分別好丑。好者愛著猶不如佛。惡者輕慢了不比數。菩薩則不然。觀諸法畢竟空。從本已來皆如無余涅槃相。觀一切眾生視之如佛。何況法師。有智慧利益。以能作佛事故視之如佛。勤求諸波羅蜜者。菩薩作是念。是六波羅蜜是無上正真道因緣。我當一心行是因緣。譬如商人農夫。隨所適國土。所須之物地之所宜種子。勤修求辦事無不成。又如今世行布施后得大富。持戒后得尊貴。修禪定智慧得道。菩薩亦如是。行六波羅蜜則得成佛。勤求道者。常一心勤求六波羅蜜。所以者何。若軟心漸進。則為煩惱所覆魔人所壞。以是故佛說。于二地中勤求莫懈。(二地竟)多學問無厭足者。菩薩知多學問是智慧因緣。得智慧則能分別行道。如人有眼所至無礙。是故菩薩作是愿十方諸佛有所說法我盡受持。聞持陀羅尼力故。得清凈天耳力故。得不忘陀羅尼力故。譬如大海能受持一切十方諸水。菩薩亦如是。能受持十方諸佛所說之法。凈法施者。如苗中生草除穢則茂。菩薩亦如是。法施時不求名利后世果報。乃至為眾生故。不求小乘涅槃。但以大悲于眾生。隨佛轉法輪法施相莊嚴佛國相。受世間無量勤苦住慚愧處。不舍阿蘭若住處。少欲知足如先說。問曰。種種因緣在生死中不厭。何以故。但二因緣說不厭。答曰。是善根備具故。在生死中苦惱薄少。譬人有瘡良藥涂之其痛差少。菩薩得善根清凈故。今世憂愁嫉妒惡心等悉皆止息。若更受身得善根果報。自受福樂。亦種種因緣利益眾生。隨其所愿自凈世界。世界嚴凈勝于天宮視之無厭。能慰釋大菩薩心。何況凡夫。以是故。雖有多因緣。但說二事無厭。慚愧雖有種種。此中大者聲聞辟支佛心。菩薩發心欲廣度一切眾生。得少苦惱便欲獨取涅槃。是可慚愧。譬如有人大設肴膳請呼眾人。慳吝心起便自獨食。甚可慚愧。(三地竟)不舍阿蘭若住處者。離眾獨住。若過聲聞辟支佛心。是名離眾。一切法以無所得空故。不取不著相。乃至阿耨多羅三藐三菩提亦不取。用無有著心故。菩薩常集諸功德無厭足。得無上道則足。更無勝法故。飲食衣服臥具知足者。是善法因緣。不以為要故不說。不舍頭陀功德者。如后覺魔品中說無生法忍。此中以無生法忍為頭陀。菩薩住于順忍觀無生法忍。是十二頭陀為持戒清凈故。持戒清凈為禪定故。禪定為智慧故。無生忍法即是真智慧。無生法忍是頭陀果報。果中說因故。不舍戒不取戒相者。是菩薩知諸法實相故。尚不見持戒。何況破戒。雖種種因緣不破戒。此最為大入空解脫門故。污穢諸欲者。如先說。此中佛說。知是心相虛誑不實故。乃至不生欲心。何況受欲。厭世間心者。如世間不可樂相中說。此中佛說厭心。果報所謂無作解脫門。舍一切所有者。如先說。不沒心者。先已種種因緣說。菩薩聞是不沒不畏相不生二識處者。二識處所謂眼色中不生眼識。乃至意法中不生意識。菩薩住是不二門中。觀六識所知皆是虛誑無實。作大誓愿。令一切眾生住不二法中離是六識。不惜一切物者。不惜一切物中雖有種種因緣。此因緣最大。所謂菩薩知一切法畢竟空。不憶念滅一切取相。是故于受者不求恩。惠施中無高心。如是具清凈檀波羅蜜。(四地竟)遠離親白衣者。行者以妨道故出家。若復習近白衣。則與本無異。以是故。行者先求自度然后度人。若未能自度而欲度人者。如不知浮人欲救于溺相與俱沒。是菩薩遠離親白衣。則能集諸清凈功德。深念佛故。變身至諸佛國。出家剃頭著染衣。所以者何。常樂出家法。不樂習近白衣故。遠離比丘尼者。如初品中說。問曰。菩薩等心視一切眾生。云何不得共住。答曰。是菩薩未得阿鞞跋致。未斷諸漏集諸功德人所樂著。以是故不得共住。又為離人誹謗。若誹謗者墮地獄故。遠離慳惜他家者。菩薩作是念。我自舍家尚不貪不惜。云何貪惜他家。菩薩法欲令一切眾生得樂。彼人助我與眾生樂。云何慳惜。眾生先世福德因緣。今世少有功夫故得供養我。何以慳嫉。遠離無益談說者。此即是綺語。為自心他心解愁事。說王法事賊事大海山林藥草寶物諸方國土如是等事。無益于福無益于道。菩薩愍念一切眾生沒在無常苦火。我當救濟。云何安坐空說無益之事。如人失火四邊俱起。云何安處其內語說余事。此中佛說。若說聲聞辟支佛事。猶為無益之言。何況余事。遠離嗔恚者。心中初生名嗔心。以未定故。嗔心增長事定打斫殺害。是名惱心。惡口讒謗。是名訟心。若殺害打縛等。是名斗心。菩薩大慈悲眾生故。則不生是心。常防此惡心不令得入。遠離自大蔑人者。不見內外法。所謂受五眾不受五眾。遠離十不善道者。菩薩觀十不善道中過罪種種因緣。如先說。此中佛說十不善道破小乘。何況大乘。遠離大慢者。菩薩行十八空。不見諸法定有大小相。遠離自用者。拔七種憍慢根本故。又深樂善法故。遠離顛倒者。一切法中常樂凈我不可得故。遠離三毒者。三毒義如先說。又此三毒所緣無有定相。(五地竟)六波羅蜜者如先說。此中佛說。三乘之人皆以此六波羅蜜得到彼岸。問曰。此是菩薩地。何以故說聲聞辟支佛得到彼岸。答曰。佛今說六波羅蜜多有所能。大乘法中則能含受小乘。小乘則不能。是菩薩住六地中。具足六波羅蜜。觀一切諸法空。未得方便力。畏墮聲聞辟支佛地。佛將護故說不應生聲聞辟支佛心。菩薩深念眾生故。大悲心故。知一切諸法畢竟空故。施時無所惜。見有求者不嗔不憂。布施之后心亦不悔。福德大故信力亦大。深清凈信敬諸佛。具足六波羅蜜。雖未得方便。無生法忍般舟三昧。于深法中亦無所疑。作是念。一切論議皆有過罪。唯佛智慧滅諸戲論。無有闕失故。而能以方便修諸善法。是故不疑(六地竟)

大智度論卷第四十九大智度論釋發趣品第二十之余(卷五十)

　　　　龍樹菩薩造


　　　　后秦龜茲國三藏鳩摩羅什譯


【經】云何菩薩不著我。畢竟無我故。云何菩薩不著眾生。不著壽命。不著眾數乃至知者見者。是諸法畢竟不可得故。云何菩薩不著斷見。無有法斷。諸法畢竟不生故。云何菩薩不著常見。若法不生是不作常。云何菩薩不應取相。無諸煩惱故。云何菩薩不應作因見。諸見不可得故。云何菩薩不著名色。名色處相無故。云何菩薩不著五眾。不著十八界。不著十二入。是諸法性無故。云何菩薩不著三界。三界性無故。云何菩薩不應作著心。云何菩薩不應作愿。云何菩薩不應作依止。是諸法性無故。云何菩薩不著依佛見。作依見不見佛故。云何菩薩不著依法見。法不可見故。云何菩薩不著依僧見。僧相無為不可依故。云何菩薩不著依戒見。罪無罪不著故。是為菩薩住七地中二十法所不應。著云何菩薩應具足空。具足諸法。自相空故。云何菩薩無相證。不念諸相故。云何菩薩知無作。于三界中不作故。云何菩薩三分清凈十善道具足故。云何菩薩一切眾生中慈悲智具足。得大悲故。云何菩薩不念一切眾生。凈佛世界具足故。云何菩薩一切法等觀。于諸法不損益故。云何菩薩知諸法實相。諸法實相無知故。云何菩薩無生忍。為諸法不生不滅不作故。云何菩薩無生智。知名色不生故。云何菩薩說諸法一相。心不行二相故。云何菩薩破分別相。一切法不分別故。云何菩薩轉憶想。小大無量想轉故。云何菩薩轉見。于聲聞辟支佛地見轉故。云何菩薩轉煩惱斷。諸煩惱故。云何菩薩等定慧地。所謂得一切種智故。云何菩薩調意。于三界不動故。云何菩薩心寂滅。制六根故。云何菩薩無礙智。得佛眼故。云何菩薩不染愛。舍六塵故。是為菩薩住七地中具足二十法

云何菩薩順入眾生心。菩薩以一心知一切眾生心及心數法。云何菩薩游戲諸神通。以是神通從一佛國至一佛國。亦不作佛國想。云何菩薩觀諸佛國。自住其國見無量諸佛國。亦無佛國想。云何菩薩如所見佛國自莊嚴其國。住轉輪圣王地。遍至三千大千世界以自莊嚴。云何菩薩如實觀佛身。如實觀法身故。是為菩薩住八地中具足四法。云何菩薩知上下諸根。菩薩住佛十力。知一切眾生上下諸根。云何菩薩凈佛世界。凈眾生故。云何菩薩如幻三昧。住是三昧能成辦一切事。亦不生心相。云何菩薩常入三昧。菩薩得報生三昧故云何菩薩隨眾生所應善根受身。菩薩知眾生所應生善根。而為受身成就眾生故。是為菩薩住八地中具足五法。云何菩薩受無邊世界所度之分。十方無量世界中眾生。如諸佛法所應度者而度脫之。云何菩薩得如所愿。六波羅蜜具足故。云何菩薩知諸天龍夜叉犍闥婆。諸辭辯力故。云何菩薩胎生成就。菩薩世世常化生故。云何菩薩家成就。常在大家生故。云何菩薩所生成就。若剎利家生若婆羅門家生故。云何菩薩性成就。如過去菩薩所生姓。從此中生故。云何菩薩眷屬成就。純諸菩薩摩訶薩為眷屬故。云何菩薩出生成就。生時光明遍照無量無邊世界。亦不取相故。云何菩薩出家成就。出家時無量百千億諸天侍從出家。是一切眾生必至三乘

云何菩薩莊嚴佛樹成就。是菩提樹以黃金為根。七寶為莖節枝葉。莖節枝葉。光明遍照十方阿僧祇三千大千世界。云何菩薩一切諸善功德成滿具足。菩薩得眾生清凈佛國亦凈。是為菩薩。住九地中具足十二法。云何菩薩住十地中當知如佛。若菩薩摩訶薩具足六波羅蜜四念處乃至十八不共法一切種智。具足滿斷一切煩惱及習。是為菩薩摩訶薩住十地中當知如佛。須菩提。菩薩摩訶薩住是十地中。以方便力故行六波羅蜜。行四念處乃至十八不共法。過干慧地性地八忍地見地薄地離欲地已作地辟支佛地菩薩地。過是九地住于佛地。是為菩薩十地。如是須菩提。是名菩薩摩訶薩大乘發趣

【論】者言。我等二十法不可得故不著。不可得因緣如先種種說。我見乃至知者見者佛見僧見。是入眾生空故。是見不應著。余斷常乃至戒見。是法空故不應著。問曰。余者可知。因見云何。答曰。一切有為法展轉為因果。是法中著心取相生見。是名因見。所謂非因說因。或因果一異等。具足空者。若菩薩能盡行十八空。是名具足空。復次能行二種空。眾生空法空。是名具足空。復次若菩薩能行畢竟空于中不著。是名具足空。問曰。若爾者佛此中何以但說自相空。答曰。此三種空皆是自相空。以住六地菩薩福德故利根。利根故分別諸法取相。以是故。七地中以相空為具足空。佛或時說有為空無為空名具足空。或時說不可得空名具足空。無相證者。無相即是涅槃。可證不可修。不可修故不得言知。無量無邊不可分別。故不得言具足。知無作者。三事雖通是知。二事更義立其名。無作但有知名。三分清凈者。所謂十善道身三口四意三。是名三分。上以說三解脫門故。此中不復說。三分清凈者。或有人身業清凈口業不清凈。口業清凈身業不清凈。或身口業清凈意業不清凈。或有世間三業清凈。而未能離著。是菩薩三業清凈及離著故。是名三分清凈。一切眾生中具足慈悲智者。悲有三種。眾生緣法緣無緣。此中說無緣大悲名具足。所謂法性空乃至實相亦空。是名無緣大悲。菩薩深入實相。然后悲念眾生。譬如人有一子。得好寶物則深心愛念欲以與之。不念一切眾生者。所謂凈世界具足故。問曰。若不念眾生者。云何能凈佛世界。答曰。菩薩令眾生住十善道。為莊嚴佛國。雖莊嚴未得無礙莊嚴。今菩薩教化眾生不取眾生相。諸善根福德清凈。諸善根福德清凈故。是無礙莊嚴。一切法等觀者。如法等忍中說。此中佛自說。于諸法不增損。知諸法實相者。如先種種因緣廣說。無生法忍者。于無生滅諸法實相中。信受通達無礙不退。是名無生忍。無生智者。初名忍后名智。粗者忍細者智。佛自說。知名色不生故。說諸法一相者。菩薩知內外十二入。皆是魔網虛誑不實。于此中生六種識。亦是魔網虛誑。何者是實唯不二法。無眼無色乃至無意無法等是名實。令眾生離十二入故。常以種種因緣說是不二法。破分別相者。菩薩住是不二法中。破所緣男女長短大小等。分別諸法。轉憶想者。破內心憶想分別諸法等。轉見者。是菩薩先轉我見邊見等邪見。然后入道。今轉法見涅槃見。以諸法無定相。轉涅槃者。轉聲聞辟支佛見直趣佛道。轉煩惱者。菩薩以福德持戒力故。折伏粗煩惱安隱行道。唯有愛見慢等微細者在。今亦離細煩惱。復次菩薩用實智慧觀是煩惱即是實相。譬如神通人能轉不凈為凈等定慧地者。菩薩于初三地慧多定少。未能攝心故。后三地定多慧少。以是故不得入菩薩位。今眾生空法空定慧等故。能安隱行菩薩道。從阿鞞跋致地。漸漸得一切種智。慧地調意者。是菩薩先憶念老病死三惡道。慈愍眾生故調伏心意。今知諸法實相故不著三界。不著三界故調伏。心寂滅者。菩薩為涅槃故。先于五欲中折伏五情。意情難折伏故。今住七地意情寂滅。無礙智者。菩薩得般若波羅蜜。于一切實不實法中無礙。得是道慧將一切眾生令入實法。得無礙解脫得佛眼。于一切法中無礙。問曰。是七地中何以說得佛眼。答曰。是中應學佛眼。于諸法無礙似如佛眼。不染愛者。是菩薩雖于七地得智慧力。猶有先世因緣有此肉身。入禪定不著。出禪定時有著氣隨此肉眼所見。見好人親愛。或愛是七地智慧實法。是故佛說。于六塵中行舍心不取好惡相。(七地竟)順入眾生心者。菩薩住是八地中。順觀一切眾生心之所趣。動發思惟深念順觀。以智慧分別。知是眾生永無得度因緣。是眾生過無量阿僧祇劫然后可度。是眾生或一劫二劫乃至十劫可度。是眾生或一世二世乃至今世可度。是眾生或即時可度者。是熟是未熟。是人可以聲聞乘度。是人可以辟支佛乘度。譬如良醫診病知差久近可治不可治者。游戲諸神通者。先得諸神通。今得自在游戲。能至無量無邊世界。菩薩住七地中時欲取涅槃。爾時有種種因緣。及十方諸佛擁護。還生心欲度眾生。好莊嚴神通隨意自在。乃至無量無邊世界中無所掛礙。見諸佛國亦不取佛國相。觀諸佛國者。有菩薩以神通力飛到十方。觀諸清凈世界。取相欲自莊嚴其國。有菩薩佛將至十方。示清凈世界。取凈國相自作愿行。如世自在王佛。將法積比丘至十方。示清凈世界。或有菩薩自住本國。用天眼見十方清凈世界。初取凈相后得不著心故還舍。如所見佛國自莊嚴其國者。如先說。是八地名轉輪地。如轉輪王寶輪至處無礙無障無諸怨敵。菩薩住是地中。能雨法寶滿眾生愿無能障礙。亦能取所見凈國相而自莊嚴其國。如實觀佛身者。觀諸佛身如幻如化。非五眾十二入十八界所攝。若長若短若干種色。隨眾生先世業因緣所見。此中佛自說。見法身者。是為見佛。法身者。不可得法空。不可得法空者。諸因緣邊生。法無有自性。知上下諸根者。如十力中說。菩薩先知一切眾生心所行。誰鈍誰利誰布施多誰智慧多。因其多者而度脫之。凈佛世界者。有二種凈。一者菩薩自凈其身。二者凈眾生心令行清凈道。以彼我因緣清凈故。隨所愿得清凈世界。入如幻三昧者。如幻人一處住所作幻事遍滿世界。所謂四種兵眾宮殿城郭。飲食歌舞殺活憂苦等。菩薩亦如是。住是三昧中。能于十方世界變化遍滿其中。先行布施等充滿眾生。次說法教化破壞三惡道。然后安立眾生。于三乘一切所可利益之事無不成就。是菩薩心不動。亦不取心相。常入三昧者。菩薩得如幻等三昧。所役心能有所作。今轉身得報生三昧。如人見色不用心力。住是三昧中。度眾生安隱勝于如幻三昧。自然成事無所役用。如人求財。有役力得者有自然得者。隨眾生所應善根受身者。菩薩得二種三昧二種神通行得報得。知以何身以何語以何因緣以何事以何道以何方便。而為受身。乃至受畜生身而化度之(八地竟)受無邊世界所度之分者。無量阿僧祇十方世界六道中眾生。是菩薩教化所應度者而度之。是世界有三種有凈不凈有雜。是三種世界中眾生。所可應度有利益者。皆攝取之。譬如然燈為有目之人不為盲者。菩薩亦如是。或先有因緣者。或始作因緣者。復次三千大千世界名一世界。一時起一時滅。如是等十方如恒河沙等世界是一佛世界。如是一佛世界數。如恒河沙等世界是一佛世界海。如是佛世界海數。如十方恒河沙世界是佛世界種。如是世界種十方無量。是名一佛世界。于一切世界中取如是分。是名一佛所度之分。得如所愿者。是菩薩福德智慧具足故。無愿不得。聽者聞無量無邊世界所度之分。疑不可得。以是故次說所愿如意。此中佛自說六波羅蜜具足。五度則福德具足。般若則智慧具足。知諸天龍夜叉犍闥婆語者。我上說福德智慧具足所愿如意。知他人種種語。即是所愿事。復次菩薩得宿命智清凈故。知處處生一切語。復次得愿智故。知立名者心強作種種名字語言。復次菩薩得解眾生語言三昧故。通一切語無礙。復次自得四無礙智。又復學佛四無礙智。以是故知眾生語言音聲。處胎成就者。有人言。菩薩乘白象與無量兜率諸天圍繞恭敬供養。侍從入母胎。有人言。菩薩母得如幻三昧力故。令腹廣大無量。一切三千大千世界菩薩及天龍鬼神皆得入出胎中。有宮殿臺觀。先莊嚴床座。懸繒幡蓋散花燒香。皆是菩薩福德業因緣所感。然后菩薩來下處之。亦以三昧力故下入母胎。于兜率天上如故。生成就者。菩薩欲生時。諸天龍鬼神莊嚴三千大千世界。是時有七寶蓮花座自然而有。從母胎中有無量菩薩先出坐蓮華上。叉手贊嘆俟待。菩薩及諸天龍鬼神仙圣諸玉女等。皆合手一心欲見菩薩生。然后菩薩從母右脅出。如滿月從云中出。放大光明照無量世界。是時有大名聲遍滿十方世界。唱言某國菩薩末后身生。或有菩薩化生蓮華。于四生中菩薩胎生化生。于四種人中菩薩生剎利婆羅門二姓中。生此二種姓人所貴故。家成就者。婆羅門家有智慧。剎利家有力勢。婆羅門利益后世。剎利利益今世。是二種于世有益。是故菩薩在此中生。復次諸功德法家。所謂不退轉生。是名家生。姓成就者。菩薩兜率天上觀世間。何姓為貴能攝眾生。即于是姓中生。如七佛中初三佛。憍陳如姓中生。次三佛迦葉姓中生。釋迦文尼佛憍曇姓中生。復次菩薩初深心牢固。是名諸佛姓。有人言。得無生法忍是諸佛姓。是時得佛一切種智氣分故。如聲聞法中姓地人。眷屬成就者。皆是智人善人世世集功德。此中佛自說。純以菩薩為眷屬。如不可思議經中說。瞿毗耶是大菩薩。一切眷屬皆是住阿毗跋致地。菩薩以方便三昧變化力。為男為女共為眷屬。如轉輪圣王居士寶。是夜叉鬼神現作人身與人共事。出家成就者。如釋迦文菩薩。夜于宮殿見諸婇女皆如死狀。十方諸天鬼神赍持幡華供養之具。奉迎將出。是時車匿雖先受凈飯王敕。而隨菩薩意自牽馬至。四天王使者接捧馬足踰城而出。為破諸煩惱及魔人示一切眾人在家之穢。如此大功德貴重之人猶尚出家。況諸凡細。如是等因緣名出家成就。莊嚴佛樹成就者。莊嚴菩提樹如先說。佛此中自說。是菩提樹以黃金為根。七寶為莖節枝葉。莖節枝葉光明遍照十方無數阿僧祇諸佛世界。或有佛以菩薩七寶莊嚴佛樹。或有不如是者。所以者何。諸佛神力不可思議。為眾生故現種種莊嚴。一切諸善功德成滿具足者。菩薩住七地中。破諸煩惱自利具足。住八地九地利益他人。所謂教化眾生凈佛世界。自利利他深大故。一切功德具足。如阿羅漢辟支佛。自利雖重利他輕故不名具足。諸天及小菩薩雖能利益他。而自未除煩惱故亦不具足。是名功德具足。(九地竟)當知如佛者。菩薩坐如是樹下入第十地。名為法云地。譬如大云澍雨連下無間。心自然生無量無邊清凈諸佛法念念無量。爾時菩薩作是念。欲界魔王心未降伏。放眉間光令百億魔宮闇蔽不現。魔即嗔惱集其兵眾來逼菩薩。菩薩降魔已。十方諸佛慶其功勛。皆放眉間光從菩薩頂入。是時十地所得功德變為佛法。斷一切煩惱習。得無礙解脫。具十力四無所畏四無礙智十八不共法大慈大悲等無量無邊諸佛法。是時地為六種震動。天雨華香。諸菩薩天人皆合手贊嘆。是時放大光明遍照十方無量世界。十方諸佛菩薩天人大聲唱言。某方某國某甲菩薩。坐于道場成具佛事。是其光明。是名十地當知如佛。復次佛此中更說第十地相。所謂菩薩行六波羅蜜。以方便力故。過干慧地乃至菩薩地住于佛地。佛地即是第十地。菩薩能如是行十地。是名發趣大乘

　　大智度論釋出到品第二十一

【經】佛告須菩提。汝所問是乘何處出至何處住者。佛言。是乘從三界中出。至薩婆若中住。以不二法故。何以故。摩訶衍薩婆若是二法。共不合不散無色無形無對一相所謂無相。若人欲使實際出。是人為欲使無相法出。若人欲使如法性不可思議性出。是人為欲使無相法出。若人欲使色空出。是人為欲使無相法出。若人欲使受想行識空出。是人為欲使無相法出。何以故。須菩提。色空相不出三界。亦不住薩婆若。受想行識空相不出三界。亦不住薩婆若。所以者何。色色相空。受想行識識相空故。若人欲使眼空出。是人為欲使無相法出。若人欲使耳鼻舌身意空出。是人為欲使無相法出。若人欲使乃至意觸因緣生受空出。是人為欲使無相法出。何以故。須菩提。眼空不出三界。亦不住薩婆若。乃至意觸因緣生受空不出三界。亦不住薩婆若。所以者何。眼眼相空。乃至意觸因緣生受意觸因緣生受相空故。若人欲使夢出。是人為欲使無相法出。若人欲使幻焰響影化出。是人為欲使無相法出。何以故。須菩提。夢相不出三界。亦不住薩婆若。幻焰響影化相亦不出三界。亦不住薩婆若。須菩提。若人欲使檀波羅蜜出。是人為欲使無相法出。若人欲使尸羅波羅蜜羼提波羅蜜毗梨耶波羅蜜禪波羅蜜般若波羅蜜出。是人為欲使無相法出。何以故。檀波羅蜜相不出三界。亦不住薩婆若。尸羅波羅蜜乃至般若波羅蜜不出三界。亦不住薩婆若。所以者何。檀波羅蜜檀波羅蜜相空。尸羅波羅蜜羼提波羅蜜毗梨耶波羅蜜禪波羅蜜般若波羅蜜般若波羅蜜相空故。若人欲使內空出。乃至無法有法空出。是人為欲使無相法出。何以故。須菩提。內空相乃至無法有法空相不出三界。亦不住薩婆若。所以者何。內空內空性空。乃至無法有法空無法有法空性空故。若人欲使四念處出。是人為欲使無相法出。何以故。四念處性不出三界。亦不住薩婆若。所以者何。四念處四念處性空故。若人欲使四正勤四如意足五根五力七覺分八圣道分出。是人為欲使無相法出。何以故。八圣道分性不出三界。亦不住薩婆若。所以者何。八圣道分八圣道分性空故。乃至十八不共法亦如是。須菩提。若人欲使阿羅漢出生處。是人為欲使無相法出。若人欲使辟支佛出生處。是人為欲使無相法出。若人欲使多陀阿伽度阿羅訶三藐三佛陀出生處。是人為欲使無相法出。何以故。須菩提。阿羅漢性辟支佛性佛性不出三界。亦不住薩婆若。所以者何。阿羅漢阿羅漢性空。辟支佛辟支佛性空。佛佛性空故。若人欲使須陀洹果斯陀含果阿那含果阿羅漢果辟支佛道佛道一切種智出。是人為欲使無相法出。如上說。若人欲使名字假名施設相但有語言出。是人為欲使無相法出。何以故。名字空不出三界。亦不住薩婆若。所以者何。名字相名字相空故。乃至施設亦如是。若人欲使不生不滅法不垢不凈無作法出。是人為欲使無相法出。何以故。不生乃至無作法性不出三界。亦不住薩婆若。所以者何。不生性乃至無作性性空故。須菩提。以是因緣故。摩訶衍從三界中出。至薩婆若中住。不動法故

【論】問曰。佛已知須菩提所問。今何以更稱而答。答曰。是摩訶般若波羅蜜有十萬偈三百二十萬言。與四阿含等。此非一坐說盡。又上須菩提所問已答。二事異時異日故。稱第三問而答。復次有人言。聲聞法中無有不可思議事。不得一日一坐中說盡。佛有無礙解脫。菩薩有不可思議三昧。能令多時作少時。少時作多時。亦能以大色入小。小色作大。又如六十小劫說法華經人謂從日至食。問曰。色有形可見。時無形但有名。云何得以近為遠以遠為近。答曰。以是故說。以不可思議神通力。如人夢中夢有所見自以為覺。夢中復夢。如是展轉故是一夜。以是故更稱其問而答。是乘何處出至何處住者。佛答。是乘從三界中出。至薩婆若中住。問曰。是乘為是佛法。為是菩薩法。若是佛法云何從三界出。若是菩薩法云何薩婆若中住。答曰。是乘是菩薩法乃至金剛三昧。是諸功德清凈變為佛法。是乘有大力。能有所去直以至佛。更無勝處可去故言住。譬如劫盡火燒三千世界勢力甚大。更無所燒故便自滅。摩訶衍亦如是。斷一切煩惱。集諸功德盡其邊際。更無所斷。更無所知。更無所集故。便自歸滅。不二法者。斷諸菩薩著故說。此中佛自說。大乘薩婆若是二法不一故不合。不異故不散。六情所知盡虛妄故。無色無形無對一相。問曰。先言不一故不合。今何以言一相。答曰。此中言一相。所謂無相。無相則無有出至佛道。為引導凡夫人故。說言一相。實際者。是諸法末后。實相無出無入。若有狂人欲使實際出至佛道者。此人則欲使無相法出。如法性法相如先說。不可思議性者。有人言。即是如法性實際無量無邊心心數法滅。故言不可思議。復有人言。過實際涅槃更求諸法實。若有若無。是名不可思議。復次一切諸佛法無有能思惟籌量者。故名不可思議。復有人言。一切諸法分別思惟皆同涅槃相。是不可思議。若人欲使空中出。此人則欲使無相法中出。此中佛自說。五眾空相不能出三界。不能至薩婆若。五眾中五眾相空故。十二入乃至意觸因緣生受空亦如是。夢等空譬喻亦如是。自相空故無出無至。若人欲使六波羅蜜出。此人則為欲使無相法出。何以故。六波羅蜜因緣和合故無自性。自性無故空。菩薩著六波羅蜜。墮邪道故為說空。十八空乃至一切種智亦如是。問曰。六波羅蜜有道俗。俗可著故可說空。出世間六波羅蜜三十七品。乃至十八不共法無所著故。何以說空。答曰。諸菩薩漏未盡。以福德智慧力故行是法。或取相愛著故。凡夫法虛妄顛倒。此法從凡夫法邊生。云何是實。以是故佛說是亦空。以喻無相法。是大乘即是無相。無相云何有出有至。諸法皆空但有名字相假名語言。今名字等亦空。以喻無相。第一義中不可得。世俗法中有相。名字等假名相義如先說。用如是法從三界出至薩婆若中住。非是實法。亦無所動

【經】須菩提。汝所問是乘何處住者。須菩提。是大乘無住處。何以故。一切法無住相故。是乘若住不住法住。須菩提。譬如法性。不生不滅不垢不凈。無起無作非住非不住。須菩提。是乘亦如是。非住非不住。何以故。法性相乃至無作相。非住非不住。所以者何。法性相性空故。乃至無作性無作性性空故。諸余法亦如是。須菩提。以是因緣故。是乘無住處。以不住法不動法故

【論】問曰。上言是乘到薩婆若更無勝法可去。今何以復說是乘無住處。答曰。先說以空不二法故言住。如幻如夢。雖有坐臥行住非實是住。菩薩亦如是。雖言到薩婆若住。亦無定住。佛此中自說。一切法從本已來無住相云何獨大乘有住。若有所住以畢竟空法住。譬如如法性法相實際非住非不住不生不滅不垢不凈不起不作。不住者。自相中不住。非不住者。異相中不住。不住者。說空破有。非不住者。說世諦方便有住。不住者。說無常破常相。非不住者。破滅相。此中佛自說。法性法性相空。何以故。自相空故。乃至無起無作。諸余法亦如是

【經】須菩提。汝所問誰當乘是乘出者。無有人乘是乘出者。何以故。是乘及出者所用法及出時。是一切法皆無所有。若一切法無所有。用何等法當出。何以故。我不可得乃至知者見者不可得。畢竟凈故。不可思議性不可得。畢竟凈故。眾入界不可得。畢竟凈故。檀波羅蜜不可得。畢竟凈故。乃至般若波羅蜜不可得。畢竟凈故。內空不可得。畢竟凈故。乃至無法有法空不可得。畢竟凈故。四念處不可得。乃至十八不共法不可得。畢竟凈故。須陀洹不可得。乃至阿羅漢辟支佛菩薩佛不可得。畢竟凈故。須陀洹果乃至阿羅漢果辟支佛道佛道一切種智不可得。畢竟凈故。不生不滅不垢不凈無起無作不可得畢竟凈故。過去世未來世現在世生住滅不可得。畢竟凈故。增減不可得畢竟凈故。何法不可得故不可得。法性不可得故不可得。如實際不可思議性法性法相法位檀波羅蜜不可得故不可得。乃至般若波羅蜜不可得故不可得。內空不可得故不可得。乃至無法有法空不可得故不可得。四念處不可得故不可得。乃至十八不共法不可得故不可得。須陀洹不可得故不可得。乃至佛不可得故不可得。須陀洹果不可得故不可得。乃至佛道不可得故不可得。不生不滅乃至不起不作不可得故不可得。復次須菩提。初地不可得故不可得。乃至第十地不可得故不可得。畢竟凈故。云何為初地乃至十地。所謂干慧地性地八人地見地薄地離欲地已作地辟支佛地菩薩地佛地。內空中初地不可得。乃至無法有法空中初地不可得。內空乃至無法有法空中第二第三第四第五第六第七第八第九第十地不可得。何以故。須菩提。初地非得非不得。乃至十地非得非不得。畢竟凈故。內空乃至無法有法空中成就眾生不可得。畢竟凈故。內空乃至無法有法空中凈佛世界不可得。畢竟凈故。內空乃至無法有法空中五眼不可得。畢竟凈故。如是須菩提。菩薩摩訶薩以一切諸法不可得故乘是摩訶衍出薩婆若

【論】者言。出者行是乘到佛道邊出。又復以成就故名出。以是乘成就薩婆若。是名為出。此中佛自說空因緣。乘者是六波羅蜜所用。法者是慈悲方便等諸法六波羅蜜所不攝。出者是菩薩。是三法皆空。此中佛復說因緣。我不可得乃至知者見者不可得。畢竟空故。五眾十二入十八界檀波羅蜜。乃至十八不共法須陀洹乃至薩婆若。不生不滅不垢不凈。乃至三世三相增減等。是名法空。我乃至知者見者。須陀洹乃至佛。是名眾生空。問曰。有二種不可得。一者有法智慧少故不能得。二者有大智慧推求不能得。此云何不可得。答曰。是法無故不可得。問曰。一切法本末不可得。于人有何利益。答曰。此中佛自說。畢竟清凈故。畢竟者。若行者依無而破有。于有得清凈。于無未清凈。以依止故。此中佛自說不可得因緣。一切眾生不可得一切法不可得。譬如如法性實際等乃至不作不起不可得。復次十八空故。法性不可得。乃至不起不作十八空中。無初地乃至十地。無成就眾生。無凈佛世界。無五眼。以十八空故空。畢竟清凈故不可得。菩薩用不可得法。乘是乘出薩婆若

大智度論卷第五十(釋第十九品訖第二十品)大智度論釋勝出品第二十二(卷五十一)

　　　　圣者龍樹造


　　　　后秦龜茲國三藏鳩摩羅什譯


【經】慧命須菩提白佛言。世尊。摩訶衍摩訶衍者。勝出一切世間及諸天人阿修羅。世尊。是摩訶衍與虛空等。如虛空受無量無邊阿僧祇眾生。摩訶衍亦如是。受無量無邊阿僧祇眾生。世尊。是摩訶衍不見來處不見去處不見住處。是摩訶衍前際不可得后際不可得中際不可得。三世等是摩訶衍。世尊。以是故是乘名摩訶衍。佛告須菩提。如是如是。菩薩摩訶薩摩訶衍。所謂六波羅蜜。檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。是名菩薩摩訶薩摩訶衍。復次須菩提。菩薩摩訶薩摩訶衍所謂一切陀羅尼門一切三昧門所謂首楞嚴三昧。乃至離著虛空不染三昧。是名菩薩摩訶薩摩訶衍。復次須菩提。菩薩摩訶薩摩訶衍。所謂內空乃至無法有法空。是名菩薩摩訶薩摩訶衍。復次須菩提。菩薩摩訶薩摩訶衍。所謂四念處乃至十八不共法。是名菩薩摩訶薩摩訶衍。如須菩提所言。是摩訶衍勝出一切世間及諸天人阿修羅。須菩提。若欲界當有實不虛妄不異諦不顛倒。有常不壞相非無法者。是摩訶衍不能勝出一切世間及諸天人阿修羅。須菩提。以欲界虛妄憶想分別和合名字等有一切無常相無法。以是故摩訶衍勝出一切世間及諸天人阿修羅。須菩提。色界無色界若當實有不虛妄不異諦不顛倒。有常不壞相非無法者。是摩訶衍不能勝出一切世間及諸天人阿修羅。須菩提。以色界無色界虛妄憶想分別和合名字等有一切無常破壞相無法。以是故摩訶衍勝出一切世間及諸天人阿修羅。須菩提。若色當實有不虛妄不異諦不顛倒有常不壞相非無法者。是摩訶衍不能勝出一切世間及諸天人阿修羅。須菩提。以色虛妄憶想分別和合名字等有一切無常破壞相無法。以是故是摩訶衍勝出一切世間及諸天人阿修羅。受想行識亦如是。須菩提。若眼乃至意。色乃至法。眼識乃至意識。眼觸乃至意觸。眼觸因緣生受乃至意觸因緣生受。若當實有不虛妄不異諦不顛倒有常不壞相非無法者。是摩訶衍不能勝出一切世間及諸天人阿修羅。須菩提。以眼乃至意觸因緣生受虛妄憶想分別和合名字等有一切無常破壞相無法。以是故摩訶衍勝出一切世間及諸天人阿修羅。須菩提。若法性是有法非無法者。是摩訶衍不能勝出一切世間及諸天人阿修羅。須菩提。以法性無法非法。以是故摩訶衍勝出一切世間及諸天人阿修羅。須菩提。若如實際不可思議性是有法非無法者。是摩訶衍不能勝出一切世間及諸天人阿修羅。須菩提。以如實際不可思議性無法非法。以是故摩訶衍勝出一切世間及諸天人阿修羅。須菩提。若檀波羅蜜是有法非無法者。是摩訶衍不能勝出一切世間及諸天人阿修羅。以檀波羅蜜。無法非法。以是故摩訶衍勝出一切世間及諸天人阿修羅。若尸羅波羅蜜羼提波羅蜜毗梨耶波羅蜜禪波羅蜜般若波羅蜜。是有法非無法者。是摩訶衍不能勝出一切世間及諸天人阿修羅。以尸羅波羅蜜乃至般若波羅蜜無法非法。以是故摩訶衍勝出一切世間及諸天人阿修羅。須菩提。若內空乃至無法有法空。是有法非無法者。是摩訶衍不能勝出一切世間及諸天人阿修羅。以內空乃至無法有法空無法非法。以是故摩訶衍勝出一切世間及諸天人阿修羅。須菩提。若四念處乃至十八不共法。是有法非無法者。是摩訶衍不能勝出一切世間及諸天人阿修羅。以四念處乃至十八不共法無法非法。以是故摩訶衍勝出一切世間及諸天人阿修羅。須菩提。若性人法是有法非無法者。是摩訶衍不能勝出一切世間及諸天人阿修羅。以性人法無法非法。以是故摩訶衍勝出一切世間及諸天人阿修羅。須菩提。若八人法須陀洹法斯陀含法阿那含法阿羅漢法辟支佛法佛法。是有法非無法者。是摩訶衍不能勝出一切世間及諸天人阿修羅。以八人法乃至佛法無法非法。以是故摩訶衍勝出一切世間及諸天人阿修羅。須菩提。若性人是有法非無法者。是摩訶衍不能勝出一切世間及諸天人阿修羅。以性人無法非法。以是故摩訶衍勝出一切世間及諸天人阿修羅。須菩提。若八人須陀洹乃至佛是有法非無法者。是摩訶衍不能勝出一切世間及諸天人阿修羅。以八人乃至佛無法非法。以是故摩訶衍勝出一切世間及諸天人阿修羅。須菩提。若一切世間及諸天人阿修羅。是有法非無法者。是摩訶衍不能勝出一切世間及諸天人阿修羅。以一切世間及諸天人阿修羅無法非法。以是故。摩訶衍勝出一切世間及諸天人阿修羅。須菩提。若菩薩摩訶薩從初發心乃至道場。于其中間諸心。若當是有法非無法者。是摩訶衍不能勝出一切世間及諸天人阿修羅。以菩薩從初發心乃至道場諸心無法非法。以是故摩訶衍勝出一切世間及諸天人阿修羅。須菩提。若菩薩摩訶薩如金剛慧。若是有法非無法者。是菩薩摩訶薩。不能知一切結使及習無法非法得一切種智。須菩提。以菩薩摩訶薩如金剛慧無法非法。是故菩薩知一切結使及習無法非法。得一切種智。以是故摩訶衍勝出一切世間及諸天人阿修羅。須菩提。若諸佛三十二相。是有法非無法者。諸佛威德不能照然勝出一切世間及諸天人阿修羅。須菩提。以諸佛三十二相無法非法。以是故諸佛威德照然勝出一切世間及諸天人阿修羅。須菩提。若諸佛光明是有法非無法者。諸佛光明不能普照恒河沙等世界。須菩提。以諸佛光明無法非法。以是故諸佛能以光明普照恒河沙等世界。須菩提。若諸佛六十種莊嚴音聲。是有法非無法者。諸佛不能以六十種莊嚴音聲遍至十方無量阿僧祇世界。須菩提。以諸佛六十種莊嚴音聲無法非法。以是故諸佛能以六十種莊嚴音聲。遍至十方無量阿僧祇世界。須菩提。諸佛法輪若是有法非無法者。諸佛不能轉法輪。諸沙門婆羅門若天若魔若梵及世間。余眾所不能如法轉者。須菩提。以諸佛法輪無法非法。以是故諸佛轉法輪。諸沙門婆羅門若天若魔若梵及世間。余眾所不能如法轉者。須菩提。諸佛為眾生轉法輪。是眾生若實有法非無法者。不能令是眾生于無余涅槃而般涅槃。須菩提。以諸佛為眾生轉法輪是眾生無法非法。以是故。眾生于無余涅槃中已滅今滅當滅

【論】者言。須菩提上以五事問摩訶衍。佛已答竟。須菩提歡喜贊嘆作是言。世尊。是摩訶衍有大力勢。破壞人天世間。已能于中勝出。譬如三人度惡道。一者于夜逃遁獨脫其身。二者以錢求免。三者如大王將大軍眾摧破寇賊。舉軍全濟無所畏難。三乘亦如是。如阿羅漢。不能知一切總相別相。亦不能破魔王。又不能降伏外道。厭老病死直趣涅槃。如辟支佛入諸法實相深于聲聞少有悲心以神通力化度眾生。能破煩惱不能破魔人及外道。如菩薩從初發心于一切眾生起大慈悲。雖未得佛。于其中間利益無量眾生。決定知諸法實相。具足六波羅蜜故。破諸魔王及壞外道。斷煩惱習。具足一切種智。總相別相悉知悉了。成阿耨多羅三藐三菩提。三人雖俱免生死。然方便道各異。是故須菩提贊嘆。摩訶衍摧破一切世間勝出人天阿修羅上譬如虛空含受一切國土而虛空故不盡。摩訶衍亦如是。含受三世諸佛及諸弟子。摩訶衍亦不滿。又如虛空常相故無入相無出相無住相。是乘亦如是。無未來世入處。無過去世出處。無現在世住處。破三時故三世等名摩訶衍。問曰。佛應贊須菩提所嘆言善哉。何以更說摩訶衍。答曰。佛將欲順須菩提所嘆而贊說。以上說摩訶衍遠故。今略說摩訶衍相然后廣述。須菩提所贊摩訶衍者。所謂六波羅蜜諸陀羅尼門。三昧門。十八空四念處乃至十八不共法等。如須菩提所說摩訶衍。破壞一切世間。勝出人天阿修羅上者。是事實爾。何以故。是三界虛誑如幻如夢。無明虛妄因緣故。有因果無有定實。一切無常破壞磨滅皆是空相。以摩訶衍與三界相違故能摧破勝出。若三界定實常不虛妄。是摩訶衍不能摧破勝出。何以故。力等故。五眾十二入十八界六觸生諸受亦如是。若法性是有法非無法者。摩訶衍不能破世間得勝出。須菩提以法性非有故。摩訶衍能得勝出世間。問曰。有為法因緣和合虛誑故言無。如法性實際不思議性是無為。實法名為實際。云何言無。答曰。無為空故言無。復次佛說離有為無為法不可得。有為法實相即是無為法。復次觀是有為法虛誑如如法性實際。是實以人于法性取相起諍故言無法性。或說有或說無。各有因緣故無咎。如實際不可思議性亦如是。世間檀波羅蜜著故有。出世間檀波羅蜜無故空。為破慳貪故言有檀波羅蜜。破邪見故言檀波羅蜜無。為度初學者說言有。若圣人心中說言無。如檀波羅蜜。乃至若眾生實有非是無法。不應令強滅入無余涅槃。問曰。從三十二相已后何以不說言摩訶衍勝出。答曰。應當說直文煩故不說。復次三十二相乃至為眾生轉法輪。亦是摩訶衍。但名字異耳。復次上總相說摩訶衍勝出。不知云何勝出。今別相說。所謂佛三十二相莊嚴身故。勝一切眾生。佛光明勝日月諸天一切光明。佛音聲勝一切音樂世界妙聲諸天梵音。佛法輪勝轉輪圣王寶輪及諸外道一切法輪。無障無礙。余法輪所利益微淺。或一世二世極至千萬世。佛法輪能令永入無余涅槃不復還入生死。復次若眾生實有者。佛不應令眾生入涅槃永拔其根。此過于殺一身有如是大咎。以眾生顛倒心見我故。佛欲破其顛倒。說言涅槃無眾生可滅故無咎。有如是功德故。摩訶衍能勝出一切世間。問曰。一切世間者十方六道眾生。何以獨說勝出諸天人阿修羅。答曰。六道中三是善道。三是惡道。摩訶衍尚能破三善道勝出。何況惡道。問曰。龍王經中說。龍得菩薩道。何以說是惡道。答曰。眾生無量無邊。龍得道者少。復次有人言。大菩薩變化身教化故作龍王身

　　大智度論釋含受品第二十三

【經】佛告須菩提汝所言衍與空等。如是如是。須菩提。摩訶衍與空等。須菩提。如虛空無東方無南方西方北方四維上下。須菩提。摩訶衍亦如是。無東方無南方西方北方四維上下。須菩提。如虛空非長非短非方非圓。須菩提。摩訶衍亦如是。非長非短非方非圓。須菩提。如虛空非青非黃非赤非白非黑。摩訶衍亦如是。非青非黃非赤非白。非黑以是故說摩訶衍與空等。須菩提。如虛空非過去非未來非現在。摩訶衍亦如是。非過去非未來非現在。以是故說摩訶衍與空等。須菩提。如虛空不增不減。摩訶衍亦如是。不增不減。須菩提。如虛空無垢無凈。摩訶衍亦如是。無垢無凈。須菩提。如虛空無生無滅無住無異。摩訶衍亦如是。無生無滅無住無異。須菩提。如虛空非善非不善非記非無記。摩訶衍亦如是。非善非不善非記非無記。以是故說摩訶衍與空等。如虛空無見無聞無知無識。摩訶衍亦如是。無見無聞無知無識。如虛空不可知不可識不可見不可斷不可證不可修。摩訶衍亦如是。不可知不可識不可見不可斷不可證不可修。以是故說摩訶衍與空等。如虛空非染相非離相。摩訶衍亦如是。非染相非離相。如虛空不系欲界不系色界不系無色界。摩訶衍亦如是。不系欲界不系色界不系無色界。如虛空無初發心亦無二三四五六七八九第十心。摩訶衍亦如是。無初發心乃至無第十心。如虛空無干慧地姓地八人地見地薄地離欲地已辦地。摩訶衍亦如是。無干慧地乃至已作地。如虛空無須陀洹果無斯陀含果無阿那含果無阿羅漢果。摩訶衍亦如是。無須陀洹果乃至無阿羅漢果。如虛空無聲聞地無辟支佛地無佛地。摩訶衍亦如是。無聲聞地乃至無佛地。以是故說摩訶衍與空等。如虛空非色非無色。非可見非不可見。非有對非無對非合非散。摩訶衍亦如是。非色非無色非可見非不可見。非有對非無對非合非散。以是故說摩訶衍與空等。須菩提。如虛空非常非無常非樂非苦非我非無我。摩訶衍亦如是非常非無常非樂非苦非我非無我。以是故說摩訶衍與空等。須菩提。如虛空非空非不空非相非無相非作非無作。摩訶衍亦如是。非空非不空非相非無相非作非無作。以是故說摩訶衍與空等。須菩提。如虛空非寂滅非不寂滅非離非不離。摩訶衍亦如是。非寂滅非不寂滅非離非不離。以是故說摩訶衍與空等。須菩提。如虛空非闇非明。摩訶衍亦如是。非闇非明。以是故說摩訶衍與空等。須菩提。如虛空非可得非不可得。摩訶衍亦如是。非可得非不可得。以是故說摩訶衍與空等。須菩提。如虛空非可說非不可說。摩訶衍亦如是。非可說非不可說。以是故說摩訶衍與空等。須菩提。以是諸因緣故。說摩訶衍與空等

【論】者言。須菩提贊衍如虛空。佛即廣述成其事。如虛空無十方。是摩訶衍亦無十方。無長短方圓青黃赤白等。是摩訶衍亦如是。問曰。虛空應爾。是無為法無色無方。摩訶衍是有為法是色法。所謂布施持戒等。云何言與虛空等。答曰。六波羅蜜有二種。世間出世間。世間者是有為法色法不同虛空。出世間者與如法性實際智慧和合故似如虛空。從得無生忍已后無所分別如虛空。復次如佛以無礙智觀實相如虛空。余人則不然。智慧未畢竟清凈故。復次佛前后說諸法畢竟空。如無余涅槃相如虛空不應致疑。余法亦如是。乃至如虛空非說非不說亦如是。問曰。如虛空言無所有便足。何以說無種種相。答曰。初發心菩薩于內外種種因緣法中著心。以是故佛說如虛空無是種種相。摩訶衍亦如是

【經】須菩提。如汝所言。如虛空受無量無邊阿僧祇眾生。摩訶衍亦受無量無邊阿僧祇眾生。如是如是須菩提。眾生無所有故。當知虛空無所有。虛空無所有故。當知摩訶衍亦無所有。以是因緣故摩訶衍受無量無邊阿僧祇眾生。何以故是眾生虛空摩訶衍。是法皆不可得故。復次須菩提。摩訶衍無所有故。當知阿僧祇無所有。阿僧祇無所有故。當知無量無所有。無量無所有故。當知無邊無所有。無邊無所有故。當知一切諸法無所有。以是因緣故。須菩提。是摩訶衍受無量無邊阿僧祇眾生。何以故。是眾生虛空摩訶衍阿僧祇無量無邊。是一切法不可得故。復次須菩提。我無所有。乃至知者見者無所有故。當知如法性實際無所有。如法性實際無所有故當知乃至無量無邊阿僧祇無所有。無量無邊阿僧祇無所有故當知一切法無所有。以是因緣故。須菩提。摩訶衍受無量無邊阿僧祇眾生。何以故。是眾生乃至知者見者。實際乃至無量無邊阿僧祇。是一切法不可得故。復次須菩提。我無所有。乃至知者見者無所有故。當知不可思議性無所有。不可思議性無所有故。當知色受想行識無所有。色受想行識無所有故。當知虛空無所有。虛空無所有故。當知摩訶衍無所有。摩訶衍無所有故。當知阿僧祇無所有。阿僧祇無所有故。當知無量無所有。無量無所有故。當知無邊無所有。無邊無所有故。當知一切諸法無所有。以是因緣故。須菩提。當知摩訶衍受無量無邊阿僧祇眾生。何以故。須菩提。我乃至知者見者等。一切法皆不可得故。復次須菩提。我無所有。乃至知者見者無所有故。當知眼無所有。耳鼻舌身意無所有。眼乃至意無所有故當知虛空無所有。虛空無所有故當知摩訶衍無所有。摩訶衍無所有故。當知阿僧祇無所有。阿僧祇無所有故。當知無量無所有。無量無所有故。當知無邊無所有。無邊無所有故當知一切諸法無所有。以是因緣故。須菩提。摩訶衍受無量無邊阿僧祇眾生。何以故。須菩提。我乃至一切諸法皆不可得故。復次須菩提。我無所有乃至知者見者無所有故。當知檀波羅蜜無所有。尸羅波羅蜜羼提波羅蜜毗梨耶波羅蜜禪波羅蜜般若波羅蜜無所有。般若波羅蜜無所有故。當知虛空無所有。虛空無所有故。當知摩訶衍無所有。摩訶衍無所有故。當知無量無邊阿僧祇無所有。無量無邊阿僧祇無所有故。當知一切諸法無所有。以是因緣故。須菩提。摩訶衍受無量無邊阿僧祇眾生。何以故。我眾生乃至一切諸法皆不可得故。復次須菩提。我無所有。乃至知者見者無所有故。當知內空無所有。乃至無法有法空無所有。無法有法空無所有故。當知虛空無所有。虛空無所有故。當知摩訶衍無所有。摩訶衍無所有故。當知阿僧祇無量無邊無所有。阿僧祇無量無邊無所有故。當知一切諸法無所有。以是因緣故。須菩提。摩訶衍受無量無邊阿僧祇眾生。何以故。我眾生乃至一切諸法皆不可得故。復次須菩提。我眾生乃至知者見者無所有故。當知四念處無所有。四念處無所有故。乃至十八不共法無所有。十八不共法無所有故。當知虛空無所有。虛空無所有故。當知摩訶衍無所有。摩訶衍無所有故。當知阿僧祇無量無邊無所有。阿僧祇無量無邊無所有故。當知一切諸法無所有。以是因緣故。須菩提。是摩訶衍受無量無邊阿僧祇眾生。何以故。我眾生乃至一切諸法皆不可得故。復次須菩提。我眾生無所有。乃至知者見者無所有故。當知性地無所有。乃至已作地無所有。已作地無所有故。當知虛空無所有。虛空無所有故。當知摩訶衍無所有。摩訶衍無所有故。當知阿僧祇無量無邊無所有。阿僧祇無量無邊無所有故。當知一切諸法無所有。以是因緣故。是摩訶衍受無量無邊阿僧祇眾生。何以故。我眾生乃至一切諸法皆不可得故。復次須菩提。我眾生乃至知者見者無所有故。當知須陀洹無所有。須陀洹無所有故。當知斯陀含無所有。斯陀含無所有故。當知阿那含無所有。阿那含無所有故。當知阿羅漢無所有。阿羅漢無所有故。當知乃至一切諸法。無所有。以是因緣故。須菩提摩訶衍受無量無邊阿僧祇眾生。何以故須菩提。我乃至一切諸法皆不可得故。復次須菩提。我乃至知者見者無所有故。當知聲聞乘無所有。聲聞乘無所有故。當知辟支佛乘無所有。辟支佛乘無所有故。當知佛乘無所有。佛乘無所有故。當知聲聞人無所有。聲聞人無所有故。當知須陀洹無所有。須陀洹無所有故。乃至佛無所有。佛無所有故。當知一切種智無所有。一切種智無所有故。當知虛空無所有。虛空無所有故。當知摩訶衍無所有。摩訶衍無所有故。當知乃至一切諸法無所有。以是因緣故。摩訶衍受無量無邊阿僧祇眾生。何以故。我乃至一切諸法皆不可得故。譬如須菩提涅槃性中受無量無邊阿僧祇眾生。是摩訶衍亦受無量無邊阿僧祇眾生。以是因緣故。須菩提。如虛空受無量無邊阿僧祇眾生。是摩訶衍亦如是。受無量無邊阿僧祇眾生

【論】問曰。何以不說虛空廣大無邊故受一切物。而言虛空無所有故能受一切物眾生。摩訶衍亦無所有。答曰。現見虛空無所有。一切萬物皆在其中。以無所有故能受。問曰。心心數法亦無形質。何以不受一切物。答曰。心心數法覺知相。非是受相又無住處。若內若外若近若遠。但以分別相故知有心形。色法有住處。因色處故知有虛空。以色不受物故。則知虛空受物。色與虛空相違。色若不受則知虛空是受。如以無明故知有明。以苦故知有樂。因色無故說有虛空。更無別相。復次心心數法更有不受義。如邪見心不受正見。正見心不受邪見。虛空則不然。一切皆受故。又心心數法生滅相是可斷法。虛空則不然。心心數法虛空但無色無形。同不得言都不異。以是故諸法中說虛空能受一切。問曰。我先問意不然。何以不言虛空無量無邊能受一切物。而言無所有受一切物。答曰。我說虛空。無自相待色相說虛空。若無自相則無虛空。云何言無量無邊。問曰。汝言受相則是虛空。云何言無。答曰。受相即是無色相。色不到處名為虛空。以是故無虛空。若實有虛空。未有色時應有虛空。若未有色有虛空。虛空則無相。何以故。以未有色故。因色故知有虛空。有色故便有無色。若先有色后有虛空。虛空則是作法。作法不名為常。若有無相法是不可得。以是故無虛空。問曰。若常有虛空。因色故虛空相現。然后相在虛空。答曰。若虛空先無相。后相亦無所住。若虛空先有相相無所相。若先無相相亦無所住。若離相無相。已相無住處。若相無住處。所相處亦無。所相處無故相亦無。離相及相處更無有法。以是故虛空不名為相。不名為所相。不名為法。不名為非法。不名為有。不名為無。斷諸語言寂滅如無余涅槃。余一切法亦如是。問曰。若一切法如是者。即是虛空。何以復以虛空為喻。答曰。諸法因果皆是虛誑。因無明故有誑眾生心。眾生于是法中生著。而不于虛空生著。六塵法誑眾生心。虛空雖復誑則不爾。以是故以虛空為喻。以粗現事破微細事。如虛空因色故但有假名無有定法。眾生亦如是。因五眾和合故。但有假名亦無定法。摩訶衍亦如是。以眾生空無佛無菩薩。以有眾生故有佛有菩薩。若無佛無菩薩則無摩訶衍。以是故摩訶衍能受無量無邊阿僧祇眾生。若是有法不能受無量諸佛及弟子。問曰。若實無虛空。云何能受無量無邊阿僧祇眾生。答曰。以是故佛說。摩訶衍無故阿僧祇無。阿僧祇無故無量亦無。無量無故無邊亦無。無邊無故一切法亦無。以是故能受。阿僧祇者。僧祇秦言數。阿秦言無。眾生諸法各各不可得邊故名無數。數虛空十方遠近不可得邊故名無數。分別數六波羅蜜。種種布施種種持戒等無有數。數幾眾生已上乘當上乘今上乘不可數。是名無數。復次有人言。初數為一。但有一一一故言二。如是等皆一。更無余數法。若皆是一則無數。有人言。一切法和合故有名字。如輪輞輻轂和合故名為車。無有定實法。一法無故多亦無。先一后多故。復次以系數事數事無故數亦無。無量者。如以斗稱量物。以智慧量諸法亦如是。諸法空故無數。無數故無量無邊。無有實智云何能得諸法定相。無量故無邊量名總相。邊名別相。量為初始邊名終竟。復次我乃至知者見者無故實際亦無。實際無故無數亦無。無數無故無量亦無。無量無故無邊亦無。無邊無故一切法亦無。以是故一切法無。畢竟清凈。是摩訶衍能含受一切眾生及法。二事相因。若無眾生則無法。若無法則無眾生。先總相說一切法空。后一一別說諸法空。實際是末后妙法。此若無者何況余法。從不可思議性乃至如涅槃性亦如是

【經】須菩提。汝所言是摩訶衍。不見來處不見去處不見住處。如是如是。須菩提。是摩訶衍不見來處不見去處不見住處。何以故。須菩提。一切諸法不動相故。是法無來處無去處無住處。何以故。須菩提。色無所從來亦無所去亦無所住。受想行識無所從來亦無所去亦無所住。須菩提。色法無所從來亦無所去亦無所住。受想行識法無所從來亦無所去亦無所住。須菩提。色如無所從來亦無所去亦無所住。受想行識如無所從來亦無所去亦無所住。須菩提。色性無所從來亦無所去亦無所住。受想行識性無所從來亦無所去亦無所住。須菩提。色相無所從來亦無所去亦無所住。受想行識相無所從來亦無所去亦無所住。須菩提。眼眼法眼如眼性眼相。無所從來亦無所去亦無所住。耳鼻舌身意意法意如意性意相。無所從來亦無所去亦無所住。色聲香味觸法亦如是。須菩提。地種地種法地種如地種性地種相。無所從來亦無所去亦無所住。水火風空識種識種法識種如識種性識種相亦如是。須菩提。如如法如如如性如相。無所從來亦無所去亦無所住。須菩提。實際實際法實際如實際性。實際相無所從來亦無所去亦無所住。須菩提。不可思議不可思議法不可思議如不可思議性不可思議相。無所從來亦無所去亦無所住。須菩提。檀波羅蜜檀波羅蜜法檀波羅蜜如檀波羅蜜性檀波羅蜜相無所從來。亦無所去亦無所住。尸羅波羅蜜羼提波羅蜜毗梨耶波羅蜜禪波羅蜜般若波羅蜜。般若波羅蜜法般若波羅蜜如般若波羅蜜性般若波羅蜜相。無所從來亦無所去亦無所住。須菩提。四念處四念處法四念處如四念處性四念處相。無所從來亦無所去亦無所住。乃至十八不共法亦如是。須菩提。菩薩菩薩法菩薩如菩薩性菩薩相。無所從來亦無所。去亦無所住佛佛法佛如佛性佛相。無所從來亦無所去亦無所住。阿耨多羅三藐三菩提阿耨多羅三藐三菩提。法如性相。無所從來亦無所去亦無所住。須菩提。有為法有為法法有為法如有為法性有為法相。無所從來亦無所去亦無所住。須菩提。無為法無為法法無為法如無為法性無為法相。無所從來亦無所去亦無所住。以是因緣故。須菩提。是摩訶衍不見來處不見去處不見住處

【論】者言佛謂須菩提。汝何以但贊摩訶衍無來無去無住。一切法亦如是。無來無去無住。一切法實相不動故。問曰。諸法現有來去可見。云何言不動相無來無去。答曰。來去相先已破。今當更說。一切佛法中無我無眾生乃至無知者見者。故來者去者無。來者去者無故。來去相亦應無。復次三世中求去相不可得。所以者何。已去中無去。未去中亦無去。離已去未去去時亦無去。問曰。有身動處是名為去。已去未去中無身動。以是故。去時身動即應有去。答曰。不然。離去相去時不可得。離去時去相不可得。云何言去時去。復次若去時有去相。應離去相有去時。何以故。汝說去時有去故。復次若去時去應有二去。一者知去時。二者知去時去。問曰。若爾有何咎。答曰。若爾有二去者。何以故。離去者無去相。若離去者無去相。離去相無去者。是故去者不去。不去者亦不去。離去不去亦無有去。來者住者亦如是。以是故佛說。凡夫人法虛誑無實。雖復肉眼所見。與畜生無異。是不可信。是故說諸法無來無去無住處亦無動。何者是。所謂色色法色如色性色相。色名眼見事。未分別好丑實不實自相他相。色法名無常生滅不凈等。色如名色和合有。如水沫不牢固離散則無。虛偽無實但誑人眼。色現在如是。過去未來亦爾。如現在火熱。比知過去未來亦如是。復次如諸佛觀色相畢竟清凈空。菩薩亦應如是觀。色眼法色如何因緣不如凡夫人所見。性自爾故。此性深妙。云何可知。以色相力故可知。如火以煙為相見煙則知有火。今見眼色無常破壞苦惱粗澀相。知其性爾。此五法不去不來不住如先說。乃至無為無為法如性相。不來不去不住亦如是

【經】須菩提。汝所言是摩訶衍。前際不可得后際不可得中際不可得。是衍名三世等。以是故說名摩訶衍。如是如是。須菩提。是摩訶衍前際不可得后際不可得中際不可得。是衍名三世等。以是故說名摩訶衍。何以故。須菩提。過去世過去世空。未來世未來世空。現在世現在世空。三世等三世等空。摩訶衍摩訶衍空。菩薩菩薩空。何以故。須菩提。是空非一非二非三非四非五非異。以是故說名三世等。是菩薩摩訶薩摩訶衍。是衍中等不等相不可得故。染不染不可得。嗔不嗔不可得。癡不癡不可得。慢不慢不可得。乃至一切善法不善法不可得。是衍中常不可得。無常不可得。樂不可得。苦不可得。實不可得。空不可得。我不可得。無我不可得。欲界不可得。色界不可得。無色界不可得。度欲界不可得。度色界不可得。度無色界不可得。何以故。是摩訶衍自法不可得故。須菩提。過去色。過去色空。未來現在色。未來現在色空。過去受想行識。過去受想行識空。未來現在受想行識。未來現在受想行識空。空中過去色不可得。何以故。空中空亦不可得。何況空中過去色可得。空中未來現在色不可得。何以故。空中空亦不可得。何況空中未來現在色可得。空中過去受想行識不可得。何以故。空中空亦不可得。何況空中過去受想行識可得。空中未來現在受想行識不可得。何以故。空中空亦不可得。何況空中未來現在受想行識可得。須菩提。過去檀波羅蜜不可得。未來檀波羅蜜不可得。現在檀波羅蜜不可得。三世等中檀波羅蜜亦不可得。何以故。等中過去世不可得。未來世不可得。現在世不可得。等中等亦不可得。何況等中過去世未來世現在世可得。尸羅波羅蜜羼提波羅蜜毗梨耶波羅蜜禪波羅蜜般若波羅蜜亦如是。復次須菩提。過去世中四念處不可得。乃至過去世中十八不共法不可得。未來世現在世亦如是。復次須菩提。三世等中四念處不可得。三世等中乃至十八不共法亦不可得。何以故。等中過去世四念處不可得。等中未來世四念處不可得。等中現在世四念處不可得。等中等亦不可得。何況等中過去世四念處未來現在世四念處可得。等中等亦不可得。何況等中過去乃至十八不共法可得。未來現在世亦如是。復次須菩提。過去世中凡夫人不可得。未來世現在世中凡夫人不可得。三世等中凡夫人亦不可得。何以故。眾生不可得。乃至知者見者不可得故。過去世中聲聞辟支佛菩薩佛不可得。未來現在世中聲聞辟支佛菩薩佛不可得。三世等中聲聞辟支佛菩薩佛不可得。何以故。眾生不可得乃至知者見者不可得故。如是須菩提。菩薩摩訶薩。住般若波羅蜜中學三世等相。當具足一切種智。是名菩薩摩訶薩摩訶衍。所謂三世等相。菩薩摩訶薩住是衍中。勝出一切世間及諸天人阿修羅。成就薩婆若。爾時須菩提白佛言。世尊。善哉善哉。是菩薩摩訶薩摩訶衍。何以故。過去諸菩薩是衍中學得一切種智。未來世諸菩薩摩訶薩。亦是衍中學當得一切種智。世尊。今十方無量阿僧祇世界中。諸菩薩摩訶薩。亦是衍中學得一切種智。以是故。世尊。是衍實是菩薩摩訶薩摩訶衍。佛告須菩提如是如是。過去未來現在諸佛。是摩訶衍中學已得一切種智。當得今得

【論】者言。須菩提略贊說是摩訶衍。前際后際中際俱不可得。三世等故名摩訶衍。今佛廣演須菩提所贊。是三世云何不可得。所謂過去世過去世空。未來世未來世空。現在世現在世空故不可得。三世等等者空。摩訶衍摩訶衍自空。菩薩菩薩自空。是三世中三世相空。空義如先說。此中佛自說空因緣。所謂空空相非一非二非三非四非五。等不異不合不散無有分別。是故三世等空相無所有故。是等亦空。菩薩能如是解諸法三世等。不以無始世來為疲厭。不以未來世無邊故為難。是為菩薩三世等名摩訶衍。是摩訶衍中等相不可得。不等相亦不可得。得是三世等三昧破是不等相。不等相待故有。等不等畢竟無故等亦無。欲不欲乃至三界度三界。是相待法亦如是。此中佛自說。是諸法皆從因緣和合故無自性。自性無故空。復次過去色過去色相空。未來現在亦如是。如色余四眾亦如是。所以者何。空中空相不可得。何況空中有三世五眾相。菩薩觀五眾空。斷貪欲入道行。所謂檀波羅蜜等亦如是。五眾三世中不可得。三世等故等即是空。是等中檀波羅蜜不可得。問曰。何以故。三世及三世等中檀波羅蜜不可得。答曰。諸法等中無三世等。等中等相亦不可得。何況三世六波羅蜜。乃至十八不共法亦如是。復次三世中凡夫相不可得。聲聞乃至佛亦不可得。以眾生空故。菩薩住般若波羅蜜。能如是學三世等空。集諸善功德。便具足一切種智。佛說菩薩能如是三世等中住。則能勝出一切世間及諸天人阿修羅。是時須菩提贊言。世尊。善哉善哉。是摩訶衍利益諸菩薩。所以者何。過去諸菩薩學是摩訶衍得一切種智。未得今得亦如是。有人言得清凈無因緣染垢穢。亦無因緣大小好丑縛解。皆無主所與。有人言好丑縛解至時節自得。有人言福德成就故得佛道。有人言但得清凈實智慧得佛道。如是等說皆是非因緣少因緣。須菩提所不贊嘆。今佛舍非因緣。亦舍不具足因緣。說是具足因緣。所謂六波羅蜜。三世菩薩學是乘。具足得成佛道。佛亦可須菩提所嘆。言如是如是

大智度論卷第五十一大智度論釋會宗品第二十四(卷五十二)

　　　　圣者龍樹造


　　　　后秦龜茲國三藏鳩摩羅什譯


【經】爾時慧命富樓那彌多羅尼子白佛言。世尊。佛使須菩提為諸菩薩摩訶薩說般若波羅蜜。今乃說摩訶衍為。須菩提白佛言。世尊。我說摩訶衍。將無離般若波羅蜜。佛言。不也。須菩提。汝說摩訶衍。隨般若波羅蜜。不離般若波羅蜜。何以故。一切所有善法助道法。若聲聞法若辟支佛法若菩薩法若佛法。是一切法皆攝入般若波羅蜜中。須菩提白佛言。世尊。何等諸善法助道法。聲聞法辟支佛法菩薩法佛法。皆攝入般若波羅蜜中。佛告須菩提。所謂檀波羅蜜。尸羅波羅蜜。羼提波羅蜜。毗梨耶波羅蜜。禪波羅蜜。般若波羅蜜。四念處四正勤四如意足。五根五力七覺分八圣道分。空無相無作解脫門。佛十力四無所畏四無礙智。大慈大悲十八不共法。無錯謬相常舍行。須菩提。是諸余善法助道法。若聲聞法若辟支佛法若菩薩法若佛法。皆攝入般若波羅蜜中。須菩提。若摩訶衍。若般若波羅蜜。禪波羅蜜。毗梨耶波羅蜜。羼提波羅蜜。尸羅波羅蜜。檀波羅蜜。若色受想行識。眼色眼識眼觸眼觸因緣生諸受。乃至意法意識意觸意觸因緣生諸受。地種乃至識種。四念處乃至八圣道分。空無相無作解脫門。及諸善法。若有漏若無漏。若有為若無為。若苦諦集諦滅諦道諦。若欲界若色界若無色界。若內空乃至無法有法空。諸三昧門諸陀羅尼門。佛十力乃至十八不共法。若佛佛法法性如實際不可思議性涅槃。是一切諸法皆不合不散。無色無形。無對一相。所謂無相。須菩提。以是因緣故。汝所說摩訶衍。隨順般若波羅蜜。何以故。須菩提。摩訶衍不異般若波羅蜜。般若波羅蜜不異摩訶衍。般若波羅蜜摩訶衍無二無別。檀波羅蜜不異摩訶衍。摩訶衍。不異檀波羅蜜。檀波羅蜜摩訶衍無二無別。乃至禪波羅蜜亦如是。須菩提。四念處不異摩訶衍。摩訶衍不異四念處。四念處摩訶衍無二無別。乃至十八不共法不異摩訶衍。摩訶衍不異十八不共法。十八不共法摩訶衍無二無別以是因緣故。須菩提。汝說摩訶衍。即是說般若波羅蜜

【論】者言。富樓那雖自無疑。為新學鈍根者不解義一而名字異故發問。須菩提即以其事白佛。佛法甚深。我所說者將無有失。佛答汝說摩訶衍。隨順般若。無有違錯。此義初已論之。今佛為說隨順因緣。所謂三乘所攝一切善法。皆合聚在般若波羅蜜中。所以者何。一切三乘善法。皆為涅槃故。涅槃門有三種。一切法皆入空門無相無作門。如持戒能生禪定。禪定能生實智慧。不著世間故。何等三乘助道法。攝在般若中。所謂六波羅蜜三十七品。三脫門佛十力四無所畏四無礙智。大慈大悲十八不共法。無錯謬相常舍行此中三十七品三脫門。是三乘共法。六波羅蜜是菩薩法。十力乃至常舍行是佛法。有人言。六波羅蜜有具足有不具足。不具足者共二乘法。具足者獨菩薩法。復次摩訶衍空。般若波羅蜜亦空。空義一故。須菩提隨順無錯。如般若波羅蜜空。五波羅蜜。乃至如法性實際不可思議性。涅槃亦如是。復次從般若波羅蜜乃至涅槃。皆是不合不散無色無形。無對一相所謂無相。是同相故。說摩訶衍則是般若波羅蜜。摩訶衍般若波羅蜜無二無別故

　　大智度論釋十無品第二十五

【經】慧命須菩提白佛言。世尊。菩薩摩訶薩前際不可得。后際不可得。中際不可得。色無邊故。當知菩薩摩訶薩亦無邊。受想行識無邊故。當知菩薩摩訶薩亦無邊。色是菩薩摩訶薩。是亦不可得。受想行識。是菩薩摩訶薩。是亦不可得。如是世尊。于一切種一切處。求菩薩不可得。世尊。我當教何等菩薩摩訶薩般若波羅蜜。世尊。菩薩摩訶薩但有名字。如說我名字。我畢竟不生。如我諸法亦如是無自性。何等色畢竟不生。何等受想行識畢竟不生。世尊。是畢竟不生。不名為色。是畢竟不生。不名為受想行識。世尊。若畢竟不生法。當教誰是般若波羅蜜耶。離畢竟不生。亦無菩薩行阿耨多羅三藐三菩提。若菩薩聞作是說。心不沒不悔不驚不怖不畏。當知是菩薩摩訶薩。能行般若波羅蜜。舍利弗問須菩提。何因緣故。言菩薩摩訶薩前際不可得后際不可得中際不可得。須菩提。何因緣故。言色無邊故當知菩薩亦無邊。受想行識無邊故當知菩薩亦無邊。須菩提。何因緣故。言色是菩薩是亦不可得。受想行識是菩薩是亦不可得。須菩提。何因緣故。言于一切種一切處菩薩不可得。當教何等菩薩般若波羅蜜。須菩提。何因緣故。言菩薩摩訶薩但有名字。須菩提。何因緣故。言如說我名字我畢竟不生。如我諸法亦如是無自性。何等色畢竟不生。何等受想行識畢竟不生。須菩提。何因緣故。言畢竟不生不名為色。畢竟不生不名為受想行識。須菩提。何因緣故。言若畢竟不生法當教誰是般若波羅蜜耶。須菩提。何因緣故。言離畢竟不生亦無菩薩行阿耨多羅三藐三菩提。須菩提。何因緣故。言若菩薩聞作是說。心不沒不悔不驚不怖不畏。若能如是行。是名菩薩摩訶薩行般若波羅蜜。爾時須菩提報舍利弗言。眾生無所有故。菩薩前際不可得。眾生空故。菩薩前際不可得。眾生離故。菩薩前際不可得。舍利弗。色無有故。菩薩前際不可得。受想行識無有故。菩薩前際不可得。色空故。菩薩前際不可得。受想行識空故。菩薩前際不可得。色離故菩薩前際不可得。受想行識離故。菩薩前際不可得。舍利弗。色性無故。菩薩前際不可得。受想行識性無故。菩薩前際不可得。舍利弗。檀波羅蜜無有故。菩薩前際不可得。尸羅波羅蜜。羼提波羅蜜。毗梨耶波羅蜜。禪波羅蜜。般若波羅蜜。無有故菩薩前際不可得。何以故。舍利弗。空中前際不可得。后際不可得。中際不可得。空不異菩薩。菩薩不異前際。舍利弗。空菩薩前際。是諸法無二無別。以是因緣故。舍利弗。菩薩前際不可得。舍利弗。檀波羅蜜空故。檀波羅蜜離故。檀波羅蜜性無故。菩薩前際不可得。尸羅波羅蜜。羼提波羅蜜。毗梨耶波羅蜜。禪波羅蜜。般若波羅蜜空故。般若波羅蜜離故。般若波羅蜜性無故。菩薩前際不可得。何以故。舍利弗。空中前際不可得。后際不可得。中際不可得。空不異菩薩。菩薩亦不異前際。舍利弗。空菩薩前際是諸法無二無別。以是因緣故。舍利弗。菩薩前際不可得。復次舍利弗。內空無所有故。菩薩前際不可得。乃至無法有法空無所有故。菩薩前際不可得。內空空故。內空離故。內空性無故。乃至無法有法空空故。離故性無故。菩薩前際不可得。余如上說。復次舍利弗。四念處無所有故。菩薩前際不可得。四念處空故離故性無故。菩薩前際不可得。乃至十八不共法無所有故。菩薩前際不可得。十八不共法空故。離故性無故。菩薩前際不可得。余如上說。以是因緣故。舍利弗。菩薩前際不可得。復次舍利弗。一切三昧門一切陀羅尼門無有故。菩薩前際不可得。三昧門陀羅尼門。空故離故性無故。菩薩前際不可得。余如上說。復次舍利弗。法性無有故。菩薩前際不可得。法性空故離故性無故。菩薩前際不可得。余如上說。復次舍利弗。如無有故。空故離故性無故。實際無有故。空故離故性無故。不可思議性無有故。空故離故性無故。菩薩前際不可得。余如上說。復次舍利弗。聲聞無有故。菩薩前際不可得。聲聞空故離故性無故。菩薩前際不可得。辟支佛無有故。空故離故性無故。菩薩前際不可得。佛無有故。空故離故性無故。菩薩前際不可得。阿耨多羅三藐三菩提無有故。乃至性無故。菩薩前際不可得。復次一切種智無有故。乃至性無故。菩薩前際不可得。何以故。舍利弗。空前際不可得。后際不可得。中際不可得。菩薩不可得。舍利弗。空不異菩薩。亦不異前際。空菩薩前際。是諸法無二無別。以是因緣故。舍利弗。菩薩前際不可得。后際中際亦如是

【論】問曰。上已說菩薩菩薩字不可得。為誰說般若波羅蜜。今何以更說。答曰。不應作是問。須菩提空行第一常樂說空。若有所說常以空門利益眾生。復次上略說。是中十種。廣分別菩薩不可得。行者若觀諸法空。隨順無相無作。以無作心故。不欲有所作。尚不能自作利益。何況利益人。若人住我心中。能分別諸法善不善相。集諸善法舍不善法。今佛說般若波羅蜜中。不應計我心。不應分別諸法。但行眾善是事為難。行者作是念。若無我者為誰修善。先有我今以般若波羅蜜故。無心生憂戚。是故須菩提更重說。我從本已來無非先有今無。行者如是如是本來自無今無所失故無所憂。譬如深根大樹不可以一斫能辦。多用斧力乃能斷。菩薩空亦如是。不可一說便得。以是故廣分別。須菩提問佛時作是念。若定有菩薩法。應三世通有。今前世中無有菩薩。何以故。前世無初故。未來世亦如是。未有因緣故。前后相待故有中間。若無前后則無中間。若謂五眾是菩薩。五眾無邊如先種種因緣說。五眾畢竟空故無量無邊。無量無邊故。同無為法。若菩薩無邊者。是事不然。以此因緣故。菩薩不可得。當為誰說。常一切處一切種一切時。求菩薩不可得。當為誰說。如我畢竟不生空無所有。五眾亦如是。畢竟不生無所有。既無眾生及五眾法。云何有菩薩。問曰。眾生及五眾法畢竟不生。解是法者即是菩薩。答曰。畢竟不生不名為色。不名為受想行識。何以故。五眾是生相。畢竟不生中無是分別。五眾畢竟不生。不可以教化。離畢竟不生。亦無菩薩行道。當教誰。菩薩聞是不怖不畏。是為能行菩薩道。問曰。我與菩薩是一物。云何以我喻菩薩。答曰。是般若波羅蜜中一切法空。初學不得便為說空。先當分別罪福。舍罪修福德福德果報無常。無常故生苦。是故舍福厭世間。求道入涅槃。爾時應作是念。因我故生諸煩惱。是我于六識中求不可得。但以顛倒故著我。是故解無我易易可受化。若言色空則難解。雖耳聞說空。眼常見實。是故先破惡罪中我。后破一切諸法。一切佛弟子得道者。自知自證無我。未得道者信余法空。不能如信無我。是故以無我為喻。此中須菩提說。一切法空推無菩薩。用無我為喻。以小喻大如石蜜喻甘露。問曰。舍利弗知空無我義。何以故事事致問。答曰。須菩提聲聞人德不如菩薩。而于佛前說深般若。新學菩薩心或生疑。上佛雖言汝說摩訶衍隨順般若。猶謂佛將順須菩提。舍利弗欲斷此疑故發問。復次佛欲共須菩提說般若乃至終竟。是故舍利弗事事質問。令須菩提善分別深義。使眾人敬信。以是故問。過去世中菩薩不可得。乃至不恐不怖。須菩提答義。我眾生人即是一物。未得道時各凡夫人。初入道乃至阿羅漢名聲聞人。觀因緣法悟空小深。小愍眾生名辟支佛人。深入空法行六波羅蜜大慈大悲。是名菩薩人。功德別異故名字亦異。如我眾生人。一事以眼見事故名見者。意得故名知者。受苦樂故名受者。是我眾生人等。先已說種種因緣無故。菩薩亦應無。是故須菩提語舍利弗。眾生無故三世中無菩薩。問曰。五眾和合有菩薩。菩薩應無五眾應有。答曰。為破是事故。言無眾生無我。無我故則五眾無所屬。無所屬故空。空故無菩薩。問曰。若五眾空者。空即是菩薩。答曰。五眾空亦非菩薩。空無所有無分別故。五眾離五眾。無性。亦無菩薩。若說無菩薩。則三世皆無。觀是五眾等世間法六波羅蜜等道法。是名菩薩。是法空故菩薩亦空。此中佛自說因緣。諸法空不異菩薩。菩薩不異空。菩薩空三世空無二無別。從六波羅蜜乃至一切種智。行是諸法故名為菩薩。是諸法空故菩薩亦空。此中法空。聲聞辟支佛得是空故。名聲聞辟支佛人。聲聞辟支佛人空故。菩薩亦如是

【經】如舍利弗言。色無邊故。當知菩薩亦無邊。受想行識無邊故。當知菩薩亦無邊。舍利弗。色如虛空。受想行識如虛空。何以故。舍利弗。如虛空邊不可得。中不可得。無邊無中故。但說名虛空。如是舍利弗。色邊不可得。中不可得。是色空故空中亦無邊亦無中。受想行識邊不可得。中不可得。識空故空中亦無邊亦無中。以是因緣故。舍利弗色無邊故。當知菩薩亦無邊。受想行識無邊故。當知菩薩亦無邊。乃至十八不共法亦如是。如舍利弗言。色是菩薩是亦不可得。受想行識是菩薩。是亦不可得。舍利弗。色色相空。受想行識識相空。檀波羅蜜檀波羅蜜相空。乃至般若波羅蜜亦如是。內空內空相空。乃至無法有法空。無法有法空相空。四念處四念處相空。乃至十八不共法。十八不共法相空。如法性實際不可思議性不可思議性相空。三昧門三昧門相空。陀羅尼門陀羅尼門相空。一切智一切智相空。道種智道種智相空。一切種智一切種智相空聲聞乘聲聞乘相空。辟支佛乘辟支佛乘相空。佛乘佛乘相空。聲聞人聲聞人相空。辟支佛辟支佛相空。佛佛相空。空中色不可得。受想行識不可得。以是因緣故。舍利弗。色是菩薩。是亦不可得。受想行識是菩薩。是亦不可得。如舍利弗言。何因緣故。于一切種。一切處。菩薩不可得。當教何等菩薩般若波羅蜜。舍利弗。色色中不可得。色受中不可得。受受中不可得。受色中不可得。受想中不可得。想想中不可得。想色受中不可得。想行中不可得。行行中不可得。行色受想中不可得。行識中不可得。識識中不可得。識色受想行中不可得。舍利弗。眼眼中不可得。眼耳中不可得。耳耳中不可得。耳眼中不可得。耳鼻中不可得。鼻鼻中不可得。鼻眼耳中不可得。鼻舌中不可得。舌舌中不可得。舌眼耳鼻中不可得。舌身中不可得。身身中不可得。身眼耳鼻舌中不可得。身意中不可得。意意中不可得。意眼耳鼻舌身中不可得。六入六識六觸六觸因緣生受亦如是。檀波羅蜜乃至般若波羅蜜。內空乃至無法有法空。四念處乃至十八不共法。一切三昧門。一切陀羅尼門性法。乃至辟支佛法。初地乃至十地。一切智道種智。一切種智亦如是。須陀洹乃至阿羅漢辟支佛菩薩佛亦如是。菩薩菩薩中不可得。菩薩般若波羅蜜中不可得。般若波羅蜜般若波羅蜜中不可得。般若波羅蜜菩薩中不可得。般若波羅蜜中教化無所有不可得。教化中教化無所有不可得。教化中菩薩及般若波羅蜜無所有不可得。舍利弗。如是一切法無所有不可得。以是因緣故。一切種一切處菩薩不可得。當教何等菩薩般若波羅蜜。如舍利弗言。何因緣故說菩薩摩訶薩但有假名。舍利弗。色是假名。受想行識是假名。色名非色受。想行識名非識。何以故。名名相空。若空則非菩薩。以是因緣故。舍利弗。菩薩但有假名。復次舍利弗。檀波羅蜜但有名字。名字中非有檀波羅蜜。檀波羅蜜中非有名字。以是因緣故。菩薩但有假名。尸羅波羅蜜。羼提波羅蜜。毗梨耶波羅蜜。禪波羅蜜。般若波羅蜜。但有名字。名字中無有般若波羅蜜。般若波羅蜜中無有名字。以是因緣故菩薩但有假名。舍利弗。內空但有名字。乃至無法有法空但有名字。名字中無內空。內空中無名字。何以故。名字內空俱不可得。乃至無法有法空亦如是。以是因緣故。舍利弗。菩薩但有假名。舍利弗。四念處但有名字。乃至十八不共法但有名字。一切三昧門。一切陀羅尼門。乃至一切種智亦如是。以是因緣故。舍利弗。我說菩薩但有假名。如舍利弗言。何因緣故。說我名字畢竟不生。舍利弗。我畢竟不可得。云何當有生。乃至知者見者畢竟不可得。云何當有生。舍利弗色畢竟不可得。云何當有生。受想行識畢竟不可得。云何當有生。眼畢竟不可得。乃至意觸因緣生受畢竟不可得。云何當有生。檀波羅蜜畢竟不可得。乃至般若波羅蜜畢竟不可得。云何當有生。內空畢竟不可得。乃至無法有法。空畢竟不可得。云何當有生。四念處畢竟不可得。乃至十八不共法畢竟不可得。云何當有生。諸三昧門。諸陀羅尼門畢竟不可得。云何當有生。聲聞乃至佛畢竟不可得。云何當有生。以是因緣故。舍利弗。我說如我名字。我亦畢竟不生

【論】問曰。心心數法無形不可見故可無邊。色是有形可見云何無邊。答曰。無處不有色。不可得籌量遠近輕重。如佛說四大。無處不有故名為大。不可以五情得其限。不可以斗稱量其多少輕重。是故言色無邊。復次是色過去時初始不可得。未來時中無有恒河沙劫數限。色當有盡。是故無后邊。初邊后邊無故中亦無。復次邊名色相。是色分別破散。邊不可得無有本相。復次無為法不生不滅故。無數無量無邊。以法空觀觀色皆空。與虛空及無為同相。無量無數無邊法中。乃至微塵不可得。何況菩薩。是故說五眾無邊。菩薩亦無邊。如色無邊乃至十八不共法亦如是。隨相分別如先說。是五眾無量無數無邊故。不得言色是菩薩。四眾亦如是。復次色若離心心數法。如草木瓦石。云何名菩薩。若心心數法。離色則無依止處亦無所能為。云何名菩薩。復次六波羅蜜。十八空三十七品十力乃至十八不共法。如法性實際不可思議性。三解脫門陀羅尼門諸三昧門薩婆若道智一切種智三乘三乘人。是法若修若觀是名菩薩。是法皆以自相空故空。所謂檀波羅蜜。檀波羅蜜相空。乃至佛佛相空。一切處者。五眾十二入十八界乃至一切種智。一切種智。者十八空三解脫門。般若波羅蜜觀。若常若無常等。入一門二門乃至無量門等。是名一切種智。求索菩薩不可得。又以自法中無自法。亦無他法。如此中說。色色中不可得。色受中不可得。受受中不可得。受色中不可得。乃至般若波羅蜜。般若波羅蜜中不可得。乃至教化中教化不可得。但有名字者。是五眾破壞散滅。如虛空無異。是菩薩但有名字。如幻化人。假名字中更為立名。須菩提語舍利弗。不但菩薩假名字。五眾皆亦假名字。假名字中假名字相不可得。皆入第一義中。若如是空者則非菩薩。復次六波羅蜜。乃至一切種智。行是法故名為菩薩。是法亦假名字。菩薩亦假名字。空無所有。是諸法等強為作名。因緣和合故有。亦無其實。我名字畢竟不生者。如此品初已說。此中須菩提。亦如眾生空法空破我。所謂我畢竟不可得。乃至知者見者不可得。云何當有生。五眾畢竟不可得。云何有五眾生。乃至意觸因緣生受畢竟不可得。云何當有生。六波羅蜜畢竟不可得。乃至諸陀羅尼門三昧門。聲聞辟支佛佛畢竟不可得。云何當有生。若法先有然后可問生。法體先無云何有生

【經】如舍利弗所言。如我諸法亦如是無自性。舍利弗。諸法和合生故無自性。舍利弗。何等和合生無自性舍利弗。色和合生無自性。受想行識和合生無自性。眼和合生無自性。乃至意和合生無自性。色乃至法眼界。乃至法界地種。乃至識種眼觸。乃至意觸眼觸因緣生受。乃至意觸因緣生受和合生無自性。檀波羅蜜乃至般若波羅蜜和合生無自性。四念處乃至十八不共法和合生無自性。復次舍利弗。一切法無常亦不失。舍利弗問須菩提何等法無常亦不失。須菩提言。色無常亦不失。受想行識無常亦不失。何以故。若法無常即是動相即是空相。以是因緣故。舍利弗。一切有為法無常亦不失。若有漏法若無漏法。若有記法若無記法。無常亦不失。何以故。若法無常即是動相即是空相。以是因緣故。舍利弗。一切作法無常亦不失。復次舍利弗。一切法非常非滅。舍利弗言。何等法非常非滅。須菩提言。色非常非滅。何以故。性自爾。受想行識非常非滅。何以故。性自爾。乃至意識因緣生受非常非滅。何以故。性自爾。以是因緣故。舍利弗。諸法和合生無自性。如舍利弗所言。何因緣故色畢竟不生。受想行識畢竟不生。須菩提言。色非作法。受想行識非作法。何以故。作者不可得故。舍利弗。眼非作法。何以故。作者不可得故。乃至意亦如是。眼界乃至意觸因緣生受亦如是。復次舍利弗。一切諸法皆非起非作。何以故。作者不可得故。以是因緣故。舍利弗。色畢竟不生。受想行識畢竟不生。如舍利弗所言。何因緣故畢竟不生。是不名為色畢竟不生。是不名為受想行識。須菩提言。色性空。是空無生無滅無住異。受想行識性空。是空無生無滅無住異。眼乃至一切有為法性空。是空無生無滅無住異。以是因緣故。舍利弗。畢竟不生是不名色。畢竟不生是不名受想行識。如舍利弗所言。何因緣故畢竟不生法。當教是般若波羅蜜耶。須菩提言。畢竟不生即是般若波羅蜜。般若波羅蜜即是畢竟不生。般若波羅蜜畢竟不生無二無別。以是因緣故。舍利弗。我說畢竟不生。當教是般若波羅蜜耶如舍利弗所言。何因緣故離畢竟不生。無菩薩行阿耨多羅三藐三菩提。須菩提言。菩薩摩訶薩行般若波羅蜜時。不見畢竟不生異般若波羅蜜。亦不見畢竟不生異菩薩。畢竟不生及菩薩無二無別。不見畢竟不生異色。何以故。是畢竟不生及色無二無別。不見畢竟不生異受想行識。何以故。畢竟不生受想行識無二無別。乃至一切種智亦如是。以是因緣故。舍利弗。離畢竟不生。無菩薩行阿耨多羅三藐三菩提。如舍利弗所言。何因緣故。菩薩聞作是說。心不沒不悔不驚不怖不畏是名菩薩行般若波羅蜜。須菩提言。菩薩摩訶薩。不見諸法有覺知相。見一切諸法。如夢如幻如炎如影如化。舍利弗。以是因緣故。菩薩聞作是說。心不沒不悔不驚不怖不畏

【論】者言。諸法無有自性者。以性空破諸法各各性。此中須菩提自說。諸法和合生無有自性。如和合五眾等法及六波羅蜜等善法。從是出菩薩名字。是菩薩從作法。眾緣和合生故。非一法所成。以是故言假名。是眾法亦從和合邊生。譬如有眼有色有明有空有欲見心等諸因緣和合生眼識。是中不得言眼是見者若識是見者若色是見者若明是見者。若是眼色識等。各各不得有所見。和合中亦不應有見。以是故。見法畢竟空。如幻如夢。一切諸法亦如是。復次一切法無常亦不失。無常破常倒。不失破斷滅倒。是無常不失法。即是入實相門。是故須菩提語舍利弗。無常即是動相。即是空相。一切法亦如是。復次一切法非常非失者。如十八空后義說。色畢竟不生者。五眾作者生者起者不可得故。復次生相不可得者。如先破生中說。一切法亦如是。何以故。說若色不生為非色非受想行識者。此中須菩提自說。色從因緣生無有自性常空相。若法常空相。是法無生相無滅相。無住異相。受想行識亦如是。故不生相法即是無為非有為相。余法亦如是畢竟不生。當教誰般若者。畢竟不生即是諸法實相。諸法實相即是般若波羅蜜。云何以般若波羅蜜。教般若波羅蜜。若離是畢竟不生有菩薩者。應當教般若波羅蜜。是菩薩般若波羅蜜。畢竟不生無二無別。云何當教。離畢竟不生行道者。上說中已合解。菩薩聞是不沒不悔者。菩薩于一切法中。不見我眾生乃至知者見者。亦無說者亦無聽者。無邪說無正說。亦無無說者。知一切法因緣和合故生。諸緣離故滅。無有起者無有滅者。故不畏不怖不沒不悔。菩薩知一切法虛誑無實無定。若死急時若墮阿鼻泥犁心猶不動。況聞虛聲而有恐怖。如人夢中見怖畏事覺已則無恐心。知夢法能誑心無有實事。菩薩亦如是。入世間心夢中見有恐畏。得諸法實相。覺時則無所畏。知諸法但是虛誑無有真實。復次譬如幻事。智者雖見心無所惑知是誑法。菩薩亦如是。知一切法如幻能誑人心是中無實。以是故不怖畏。如炎如影如化亦如是

【經】須菩提白佛言。世尊。菩薩摩訶薩。行般若波羅蜜。如是觀諸法。是時菩薩摩訶薩。不受色不視色不住色不著色不言是色。受想行識亦不受不視不住不著。亦不言是受想行識。眼不受不視不住不著。亦不言是眼耳鼻舌身意。亦不受不視不住不著。亦不言是意。檀波羅蜜不受不視不住不著。亦不言是檀波羅蜜。尸羅波羅蜜。羼提波羅蜜。毗梨耶波羅蜜。禪波羅蜜。般若波羅蜜。不受不示不住不著。亦不言是般若波羅蜜。內空不受不示不住不著。亦不言是內空。乃至無法有法空亦如是復次世尊。菩薩摩訶薩行般若波羅蜜時。四念處不受不示不住不著。亦不言是四念處。乃至十八不共法不受不示不住不著。亦不言是十八不共法。一切三昧門。一切陀羅尼門。乃至一切種智不受不示不住不著。亦不言是一切種智。復次世尊。菩薩摩訶薩行般若波羅蜜時。不見色乃至不見一切種智。何以故。色不生是非色。受想行識不生是非識。眼不生是非眼。耳鼻舌身意不生是非意。檀波羅蜜不生。是非檀波羅蜜。乃至般若波羅蜜不生。是非般若波羅蜜。何以故。色不生不二不別。乃至般若波羅蜜不生不二不別。內空不生是非內空。乃至無法有法空不生。是非無法有法空。何以故。內空乃至無法有法空不生不二不別。世尊。四念處不生非四念處。何以故。四念處不生不二不別。何以故。世尊。是不生法非一非二非三非異。以是故。四念處不生不二不別。乃至十八不共法不生。非十八不共法。何以故。十八不共法不生不二不別。何以故。世尊是不生法非一非二非三非異。以是故。十八不共法不生。非十八不共法。世尊。如不生是非如。乃至不可思議性不生。是非不可思議性。世尊。是阿耨多羅三藐三菩提不生一切智一切種智不生。是非一切種智。何以故。是阿耨多羅三藐三菩提乃至一切種智。不生不二不別。何以故。世尊。是不生法非一非二非三非異。以是故。乃至一切種智不生。非一切種智。世尊。色不滅相是非色。何以故。色及不滅相。不二不別。何以故。世尊。是不滅法。非一非二非三非異。以是故。色不滅相是非色。受想行識不滅。相是非識。何以故。識及不滅不二不別。何以故。世尊。是不滅法。非一非二非三非異。以是故。識不滅相是非識。檀波羅蜜乃至般若波羅蜜。內空乃至無法有法空。四念處乃至十八不共法亦如是。世尊。以是故。色入無二法數。受想行識入無二法數。乃至一切種智入無二法數

【論】者言。須菩提白佛。菩薩能如是觀諸法。于五眾中有五種正觀行。所謂不受。以五眾中有無常火能燒心故。不視者。不取相非但觀無常等過。觀是五眾空不取相故。不住者。不依止五眾。畏諸煩惱賊來故不敢久住。譬如空聚落賊所止處。智者不應久住。不著者。五眾若有一罪猶不應著。何況身有饑渴寒熱老病死等。心有憂愁恐怖妒嫉嗔恚等。后世墮三惡道。一切無常苦空無我不得自在。如是等無量無邊過罪云何可著。不言是色者。不以邪見說色若常若無常等。不言五眾如是定相。乃至一切種智亦如是。何以故。色中行五種正行。是五眾。皆無生相皆一相。一相則無相。若無相則非有五眾。乃至一切種智亦如是。若一切法無生相。般若波羅蜜不二不別。得是無生心。即是般若波羅蜜。得般若波羅蜜。即知諸法不生不滅。以是故。般若波羅蜜。即是不生不二不別。復次須菩提自說因緣。所謂是無生法不一相不二相不三不異。何以故。諸法無生一相故。乃至一切種智亦如是。如無生無滅亦如是。問曰。末后何以故說色乃至一切種智入無二法數。答曰。菩薩若未破色則生愛等結使著是色等。破色已則生邪見著是色空等。今色等用空智慧故皆空不二相。是諸法虛誑不實。內外入所攝故名為二。色等乃至一切種智。離是二名不二。今須菩提憐愍眾生。利益諸菩薩故。說是諸法不二入無二法數中

大智度論卷第五十二大智度論釋無生品第二十六(卷五十三)

　　　　圣者龍樹造


　　　　后秦龜茲國三藏鳩摩羅什譯


【經】爾時慧命舍利弗語須菩提。菩薩摩訶薩行般若波羅蜜觀諸法。何等是菩薩。何等是般若波羅蜜。何等是觀。須菩提語舍利弗。如汝所問。何等是菩薩。為阿耨多羅三藐三菩提。是人發大心。以是故名為菩薩。亦知一切法一切種相。是中亦不著。知色相不著。乃至知十八不共法亦不著。舍利弗問須菩提。何等為一切法相。須菩提言。若以名字因緣和合等知諸法。是色是聲香味觸法。是內是外。是有為法是無為法。以是名字相語言知諸法。是名知諸法相。如舍利弗所問。何等是般若波羅蜜。遠離故名般若波羅蜜。何等法遠離。遠離眾界入。遠離檀波羅蜜乃至禪波羅蜜。遠離內空乃至無法有法空。以是故。遠離名般若波羅蜜。復次遠離四念處。乃至遠離十八不共法。遠離一切智。以是因緣故。遠離名般若波羅蜜。如舍利弗所問。何等是觀。舍利弗。菩薩摩訶薩行般若波羅蜜時。觀色非常非無常非樂非苦非我非無我非空非不空非相非無相非作非無作非寂滅非不寂滅非離非不離。受想行識亦如是。檀波羅蜜乃至般若波羅蜜。內空乃至無法有法空。四念處乃至十八不共法。一切三昧門。一切陀羅尼門。乃至一切種智。觀非常非無常非樂非苦非我非無我非空非不空非相非無相非作非無作非寂滅非不寂滅非離非不離。舍利弗。是名菩薩摩訶薩行般若波羅蜜時觀諸法

【論】問曰。所謂菩薩義。般若波羅蜜義。諸觀義上已問。今何以更問。答曰。先已答大樹喻非一斫可斷。是事難故更問。復次是般若波羅蜜有無量義。如曇無竭品中說。般若波羅蜜如大海水無量。如須彌山種種嚴飾。是故問。又此問雖同。答義種種異。復次諸佛斷法愛不立經書。亦不莊嚴言語。但為拯濟眾生隨應度者說。如大清涼美池無量眾生前后來飲各飽而去。聽者亦如是。佛先說菩薩般若及觀。前來者有得解悟而去。后來者未聞。是故重問。菩薩者菩提有三種。有阿羅漢菩提。有辟支佛菩提。有佛菩提。無學智慧清凈無垢故名為菩提。菩薩雖有大智慧。諸煩惱習未盡故不名菩提。此中但說一種。所謂佛菩提也。薩埵秦言眾生。是眾生為無上道故發心修行。復次薩埵名大心。是人發大心求無上菩提而未得。以是故名為菩提薩埵。佛已得是菩提。不名為菩提薩埵。大心滿足故。菩薩余義如先廣說。復次佛此中自說因緣。是人為佛道故修行。知一切諸法相亦不著。諸法相者。可以知諸法門是色是聲等。略說菩薩義。先知諸法各各相如地堅相。然后知畢竟空相。于是二種智慧中亦不著。但欲度眾生故。菩薩得如是智慧。一切別相法中皆得遠離。如色中離色。離色即是自相空。遠離者是空之別名。菩薩得般若波羅蜜。于一切法心皆遠離。所以者何。見一切諸法罪過故。阿羅蜜秦言遠離。波羅蜜秦言度彼岸。此二音相近義相會故。以阿羅蜜釋波羅蜜。遠離何等法。所謂眾界入乃至一切智。以遠離是諸法故。名般若波羅蜜。如禪波羅蜜。能調伏人心。般若波羅蜜。能令人遠離諸法。觀者不觀諸法常無常等。如先說

【經】舍利弗問須菩提。何因緣故。色不生是非色。受想行識不生是非識。乃至一切種智不生是非一切種智。須菩提言。色色相空。色空中無色無生。以是因緣故。色不生是非色。受想行識識相空。識空中無識無生。以是因緣故。受想行識不生是非受想行識。舍利弗。檀波羅蜜。檀波羅蜜相空。檀波羅蜜空中無檀波羅蜜無生。尸羅波羅蜜。羼提波羅蜜。毗梨耶波羅蜜。禪波羅蜜。般若波羅蜜。般若波羅蜜相空。般若波羅蜜空中無般若波羅蜜無生。以是因緣故。舍利弗。般若波羅蜜不生是非般若波羅蜜。內空乃至無法有法空。四念處乃至十八不共法。一切種智亦如是。以是因緣故。內空不生是非內空。乃至一切種智不生是非一切種智。舍利弗問須菩提。汝何因緣故。言色不二是非色。受想行識不二是非識。乃至一切種智不二。是非一切種智。須菩提答言。所有色所有不二。所有受想行識所有不二。是一切法皆不合不散無色無形。無對一相。所謂無相眼乃至一切種智亦如是。以是因緣故。舍利弗。色不二是非色。受想行識不二是非識。乃至一切種智不二。是非一切種智。舍利弗問須菩提。何因緣故。言是色入無二法數。受想行識入無二法數。乃至一切種智入無二法數。須菩提答言。色不異無生。無生不異色。色即是無生。無生即是色。受想行識不異無生。無生不異識。識即是無生。無生即是識。以是因緣故。舍利弗。色入無二法數。受想行識入無二法數。乃至一切種智亦如是

【論】問曰。上品竟。便應問不生。何以此中方問。答曰。三種大法易解。利益多眾生故先問。何因緣故。色不生為非色。乃至一切種智不生。為非一切種智。須菩提答。色是空色中無色相。行者以是無生智慧。令色無生。若能得是無生。心作是念。今即得色實相。是故言色無生為非色。色性常自無生。非今智慧力故使無生。如有人破色令空猶存本色想。譬如除廁作舍今雖無廁猶有不凈想。若能知廁本無幻化所作則無廁想。行者如是。若能知色從本已來初自無生者。則不復存色想。是故言色無生為非色。乃至一切種智亦如是。問曰。汝先自說無生即是無二。今何以更問。答曰。義雖一所入觀門異。上言破因中先有果若無果。是生法一異等是生若初生若后生。破如是等生。名無生。今破眼色有無等諸二故。是名不二。行者或先入無生觀門。后入不二。或先入不二。后入無生。觀義雖一行者分別。破色二故言不二。破色生故言無生。上說無生因緣。謂自相空。今說不二因緣。所謂不合不散一相。所謂無相等。義雖同一空。上自相空此是散空。色入無二法數者。行者觀色不生不滅相。是時分別色。今變為無生。是故說色無生即是不二。何以故。色破散即是無生。如先分別諸法時。離色不得更有生。今色破散即是無生。不得更有無生。以是故色即是入無二法數。是二阿羅漢。于佛前共論竟。須菩提白佛而更說是義。欲使佛證知故

【經】爾時須菩提白佛言。世尊。若菩薩摩訶薩。行般若波羅蜜。如是觀諸法。是時見色無生畢竟凈故。見受想行識無生畢竟凈故。見我無生乃至知者見者無生畢竟凈故。見檀波羅蜜無生。乃至般若波羅蜜無生畢竟凈故。見內空無生。乃至無法有法空無生畢竟凈故。見四念處無生。乃至十八不共法無生畢竟凈故。見一切三昧一切陀羅尼無生畢竟凈故。乃至見一切種智無生畢竟凈故。見凡夫凡夫法無生畢竟凈故。見須陀洹須陀洹法。斯陀含斯陀含法。阿那含阿那含法。阿羅漢阿羅漢法。辟支佛辟支佛法。菩薩菩薩法。佛佛法無生畢竟凈故。舍利弗語須菩提。如我聞須菩提所說義。色是不生。受想行識是不生。乃至佛佛法是不生。若爾者不應得須陀洹須陀洹果斯陀含斯陀含果阿那含阿那含果阿羅漢阿羅漢果辟支佛辟支佛道。不應得菩薩摩訶薩一切種智。亦無六道別異。亦不得菩薩摩訶薩五種菩提。須菩提。若一切法不生相。何以故。須陀洹為斷三結故修道。斯陀含為薄淫恚癡故修道。阿那含為斷五下分結故修道。阿羅漢為斷五上分結故修道。辟支佛為辟支佛法故修道。何以故。菩薩摩訶薩作難行。為眾生受種種苦。何以故。佛得阿耨多羅三藐三菩提。何以故。佛轉法輪。須菩提語舍利弗。我不欲令無生法有所得。我亦不欲令無生法中得須陀洹須陀洹果。乃至不欲令無生法中得阿羅漢阿羅漢果辟支佛辟支佛道。我亦不欲令無生法中菩薩作難行為眾生受種種苦。菩薩亦不以難行心行道。何以故。舍利弗。生難心苦心。不能利益無量阿僧祇眾生。舍利弗。今菩薩憐愍眾生。于眾生如父母兄弟想。如兒子及己身想。如是能利益無量阿僧祇眾生。是用無所得故。所以者何。菩薩摩訶薩應生如是心。如我一切處一切種不可得。內外法亦如是。若生如是想。則無難心苦心。何以故。是菩薩于一切種一切處一切法不受故。舍利弗。我亦不欲令無生法中佛得阿耨多羅三藐三菩提。亦不欲令無生法中轉法輪。亦不欲令以無生法得道

【論】者言。無生觀有二種。一者柔順忍觀。二者無生忍觀。前說無生是柔順忍觀不畢竟凈。漸習柔順觀。得無生忍則畢竟凈。問曰。菩薩未盡結。未得佛道。智慧未淳凈。云何言畢竟清凈。答曰。是菩薩得無生忍時。滅諸煩惱得菩薩道入菩薩位。雖有煩惱氣。坐道場時乃盡。無所妨故畢竟凈。復次畢竟清凈者。于柔順道畢竟清凈非為佛道。以眾生空法空故。從見色無生畢竟凈。乃至佛及佛法無生畢竟清凈。須菩提。種種因緣說諸法相決定無生。因此事舍利弗作是難。賢圣中最小者。須陀洹須陀洹法。最大者佛佛法。若爾者圣人無大無小。圣法亦無優劣。亦無六道別異。此略難。后問斷三結修道者為廣難。問曰。云何是五種菩提。答曰。一者柔順忍。二者無生忍。及三種菩提。于三菩提中過二而住第三菩提。復有五種菩提。一者名發心菩提。于無量生死中發心為阿耨多羅三藐三菩提故。名為菩提。此因中說果二者名伏心菩提。折諸煩惱降伏其心。行諸波羅蜜。三者名明菩提。觀三世諸法。本末總相別相分別籌量。得諸法實相畢竟清凈。所謂般若波羅蜜相。四者名出到菩提。于般若波羅蜜中得方便力故。亦不著般若波羅蜜。滅一切煩惱。見一切十方諸佛。得無生法忍。出三界到薩婆若。五者名無上菩提。坐道場斷煩惱習。得阿耨多羅三藐三菩提。如是等五菩提義。余諸賢圣斷結義如先說。問曰。聲聞道廣說斷結義。何以不說辟支佛行。菩薩有種種行。答曰。辟支佛于聲聞無復異道。但福德利根小深入諸法實相為異。菩薩道雖有種種眾行。但難行苦行為希有事。眾生見已歡喜言。菩薩為我等作此行。余行雖深妙人所不知。不能感物故不說。復次如舍利弗難意。若諸法都是無生空寂者。一切眾生皆著樂。菩薩何以故獨受苦行。復次諸佛常樂遠離寂滅斷法愛。決定知諸法不轉不還。何以故。與眾生轉法輪。須菩提于佛前說無生法。佛不呵折得快心樂說無難力故答。舍利弗我亦都不欲令無生法中有六種圣人。除菩薩故言六。及六道別異。何以故。以得無生法證故謂為圣法。圣人有差別。于無生法中都無所有。復次于無生法中有二種失。粗失者。殺盜等罪。故有三惡道。細失者。用著心布施持戒等福。故有三善道。若菩薩生難心苦心。則不能度一切眾生。如世間小事心難以為苦猶尚不成。何況成佛道。成因緣者。所謂大慈大悲心。于眾生如父母兒子己身想。何以故。父母兒子己身自然生愛。非推而愛也。菩薩善修大悲心故。于一切眾生乃至怨仇同意愛念。是大悲果報。利益之具都無所惜。于內外所有盡與眾生。此中說不惜因緣。所謂一切處一切種一切法不可得故。若行者初入佛法。用眾生空知諸法無我。今用法空知諸法亦空。以此大悲心及諸法空二因緣故。能不惜內外所有利益眾生。不起難行想苦行想。一心精進歡喜。如人為自身及為父母妻子勤身修業不以為苦。若為他作則無歡心苦行難行。如后品本生因緣變化現受畜生形中說。一切諸法畢竟空不可思議相故。一切法還而不轉故。不名為轉。但為破虛妄顛倒故。名為轉法輪

【經】舍利弗語須菩提。今欲令以生法得道以無生法得道。須菩提語舍利弗。我不欲令以生法得道。舍利弗言。今須菩提。欲令以無生法得道。須菩提言。我亦不欲令以無生法得道。舍利弗言。如須菩提所說無知無得。須菩提言。有知有得不以二法。今以世間名字故有知有得。世間名字故。有須陀洹乃至阿羅漢辟支佛諸佛。第一實義中無知無得。無須陀洹乃至無諸佛。須菩提。若世間名字故。有知有得。六道別異亦世間名字故有。非以第一實義耶。須菩提言。如是如是。舍利弗。如世間名字故有知有得。六道別異亦世間名字故有。非以第一實義。何以故。舍利弗。第一實義中。無業無報無生無滅無凈無垢。舍利弗語須菩提。不生法生生法生。須菩提言。我不欲令不生法生。亦不欲令生法生。舍利弗言。何等不生法不欲令生。須菩提言。色是不生法自性空不欲令生。受想行識不生法自性空不欲令生。乃至阿耨多羅三藐三菩提。不生法自性空不欲令生。舍利弗語須菩提。生生不生生。須菩提言。非生生亦非不生生。何以故。舍利弗。生不生是二法不合不散無色無形。無對一相所謂無相。舍利弗。以是因緣故。非生生亦非不生生。爾時舍利弗語須菩提。須菩提。樂說無生法及無生相。須菩提語舍利弗。我樂說無生法。亦樂說無生相。何以故。諸無生法及無生相樂說及語言。是一切法皆不合不散無色無形。無對一相所謂無相。舍利弗語須菩提。汝樂說不生法。亦樂說不生相。是樂說語言亦不生。須菩提言。如是如是。舍利弗。何以故。舍利弗。色不生受想行識不生。眼不生乃至意不生。地種不生乃至識種不生。身行不生口行不生意行不生。檀波羅蜜不生。乃至一切種智不生。以是因緣故。舍利弗。我樂說不生法。亦樂說不生相。是樂說語言亦不生

【論】者言。爾時舍利弗。知須菩提樂說無難而問言。若一切法無生相。此無生相云何證。用是生法得證。為用不生法得證。若用生法得證。生法虛誑。汝已種種因緣破。又不可以生法得脫生法。若以無生法得證。無生未有法相。不可以證。云何得證。須菩提。二法皆不受俱有過故。如先說。舍利弗作是念。佛經說二法攝一切法。若有為若無為。生者有為。無生者無為。今須菩提離此二法。云何當說得道事。作是念已。問須菩提。無有得道事耶。須菩提是大阿羅漢。行無諍三昧第一。但為菩薩故說是無生。汝云何當作邪見說無得道者。是故言有知有得。知得者即是得道果之別名。須菩提恐違前語故。言不以二法故。但為世俗故。說有須陀洹乃至佛。何以故。一切諸法實無我相。今用我分別須陀洹乃至佛。是世俗法。復次未得法空故。言是善是不善是有為是無為等。第一義中無眾生故。無須陀洹乃至佛。法空故。無須陀洹果乃至佛道。圣人圣法猶尚虛誑無定實。何況凡人六道業及果報。問曰。須菩提已種種因緣。定說不生法。今舍利弗。何以更問不生法生生法生。答曰。須菩提上說得道因緣故。舍利弗得須菩提意。雖說不生法破一切法。為因緣故說。而心不著無生法。是故更問。又以此法甚深。欲令聽者了了得解。故更問。上問得道行法。今總問一切法云何生。用慧眼知一切法皆不生。今現見諸法生。是故問云何生。須菩提答二事皆非。若生生生法已生不應更生。若不生生生法未有故不應生。若謂生時半生半不生是亦不生。若生分則已生竟。若未生分則無生。是故須菩提不用是肉眼見。以不通達故。二法皆不受。但說是生如幻如夢從虛誑法生。應離應不取相。舍利弗問。何等法二俱不受。須菩提以世諦故。說色乃至一切種智。畢竟不生自然空相。不欲令實中有生。若世諦虛誑可有生。生如幻化。此中說不生因緣。所謂不合不散。有人言。生與法異。謂生是常所可生法無常。是故更問。答者以生法不異。若說生法已說生相。生不生如上說。舍利弗聞須菩提所說。知須菩提心愛樂無生法故。語須菩提。汝實愛樂說無生法。須菩提即受其問心亦無愧。何以故。是論議不可破無有過罪。何以知之。須菩提自說無法可合。無法可散。無色無形空一相。所謂無相。空相尚不受何況余相。舍利弗重贊。汝樂說無生法及語言皆無生。是實清凈若當樂說及語言非無生。但說外物無生者則非清凈。須菩提即復受其贊答舍利弗。非但樂說語言是無生。色乃至一切種智亦無所生

【經】爾時舍利弗語須菩提。須菩提。于說法人中應最在上。何以故。須菩提。隨所問皆能答。須菩提言。諸法無所依故。舍利弗語須菩提。云何諸法無所依。須菩提言。色性常空不依內不依外。不依兩中間。受想行識性常空。不依內不依外。不依兩中間。眼耳鼻舌身意性常空。不依內不依外。不依兩中間。色性常空乃至法性常空。不依內不依外。不依兩中間。檀波羅蜜性常空。乃至般若波羅蜜性常空。不依內不依外。不依兩中間。內空性常空。乃至無法有法空性常空。不依內不依外。不依兩中間。舍利弗。四念處性常空。乃至一切種智性常空。不依內不依外。不依兩中間。以是因緣故。舍利弗。一切諸法無所依。性常空故。如是舍利弗。菩薩摩訶薩行六波羅蜜時。應凈色受想行識。乃至應凈一切種智。舍利弗問須菩提。菩薩摩訶薩。云何行六波羅蜜時凈菩薩道。須菩提言。有世間檀波羅蜜。有出世間檀波羅蜜。尸羅波羅蜜羼提波羅蜜毗梨耶波羅蜜禪波羅蜜般若波羅蜜。有世間有出世間。舍利弗問須菩提。云何世間檀波羅蜜。云何出世間檀波羅蜜。須菩提言。若菩薩摩訶薩作施主。能施沙門婆羅門貧窮乞人。須食與食須飲與飲。須衣與衣。臥具床榻房舍香華瓔珞醫藥。種種所須資生之物。若妻子國土頭目手足支節。內外之物盡以給施。施時作是念。我與彼取我不慳貪。我為施主我能舍一切。我隨佛教施。我行檀波羅蜜。作是施已用得法。與一切眾生共之。回向阿耨多羅三藐三菩提。念言。是布施因緣。令眾生得今世樂。后當令得入涅槃。是人布施有三礙。何等三。我相他相施相。著是三相布施。是名世間檀波羅蜜。何因緣故名世間。于世間中不動不出。是名世間檀波羅蜜。云何名出世間檀波羅蜜。所謂三分清凈。何等三。菩薩摩訶薩布施時我不可得。不見受者。施物不可得亦不望報。是名菩薩摩訶薩三分清凈檀波羅蜜。復次舍利弗。菩薩摩訶薩布施時。施與一切眾生。眾生亦不可得。以此布施。回向阿耨多羅三藐三菩提。乃至不見微細法相。舍利弗。是名出世間檀波羅蜜。何以故名為出世間。于世間中能動能出。是故名出世間檀波羅蜜。尸羅波羅蜜有所依。是為世間尸羅波羅蜜。無所依是為出世間尸羅波羅蜜。余如檀波羅蜜說。羼提波羅蜜毗梨耶波羅蜜禪波羅蜜般若波羅蜜有所依。是名世間。無所依是名出世間。余亦如檀中說。如是舍利弗。菩薩摩訶薩行六波羅蜜時凈菩薩道。舍利弗問須菩提。云何菩薩摩訶薩。為阿耨多羅三藐三菩提道。須菩提言。四念處是菩薩摩訶薩。為阿耨多羅三藐三菩提道。乃至八圣道分。空解脫門無相解脫門無作解脫門。內空乃至無法有法空。一切三昧門一切陀羅尼門。佛十力四無所畏四無礙智十八不共法。大慈。大悲舍利弗是名菩薩摩訶薩為阿耨多羅三藐三菩提道

【論】問曰。五百阿羅漢。佛各說其第一。如舍利弗智慧第一。目揵連神足第一。摩訶迦葉行頭陀中第一。須菩提得無諍三昧第一。摩訶迦旃延分別修多羅第一。富樓那說法人中第一。今舍利弗何以故贊須菩提。于說法人中應最第一。答曰。佛以佛眼。觀一切眾生利根鈍根。籌量一切法總相別相。隨其所得法。各記第一無錯。富樓那于四眾中。用十二部經種種法門種種因緣譬喻說法。能利益眾生第一。須菩提常行無諍三昧。與菩薩同事。巧便樂說一種空相法門。勝富樓那。譬如巧師多有所能。所能多故普不精悉。如有人偏能一事則必盡其美。富樓那雖多能。不如須菩提常樂行空故。能巧說空。是故舍利弗聞須菩提巧說空義。便贊言。汝于說法人中應作第一。舍利弗見須菩提隨所問皆能答。如風行空中無所掛礙。爾時須菩提不謙不受。何以故。安立平實好人相故。好人相者不自贊不自毀。于他亦不贊不毀。若自贊身非大人相。不為人所贊而便自美。若自毀是姣輸人。若毀他是讒賊人。若贊他是諂媚人。須菩提說無生法故。舍利弗雖贊而非諂。須菩提以舍利弗實贊故不謙。又以斷法愛故心不高。亦不愛著。但答無礙無障因緣。所謂一切法無所依止無所依止故無障無礙。無所依止義如先說。此中須菩提自說。內法空故。色不依止內。外法空故。色不依止外。中間無所有故色不依止中間。如色乃至一切種智亦如是。若菩薩知一切三界無常空故。不中依止。爾時煩惱折能凈菩薩道。是故須菩提說。菩薩行六波羅蜜。應凈色乃至一切種智。問曰。凈色乃至凈一切種智。即是凈菩薩道。何以故更問。答曰。菩薩能令色畢竟空。是名清凈。是事深妙不可頓得。是故舍利弗問。新學菩薩云何修是初方便道。須菩提答。若菩薩能行二種波羅蜜。六波羅蜜是初開菩薩道。能用無所得空行三十七品是開佛道。凈者名為開如去道中荊棘名為開道。何等是二種波羅蜜。一者世間。二者出世間。世間者須菩提自說義。所謂須食與食等。是義如初品中說。若施時有所依止。譬如老病人依恃他力能行能立。施者離實智慧。心力薄少故依止。依止者。己身財物。受者是法中取相心著。生憍慢等諸煩惱。是名世間不動不出。動者柔順忍。出者無生法忍。聲聞法中動者學人。出者無學。余者五波羅蜜亦如是。是名初開菩薩道。問曰。菩薩道即是阿耨多羅三藐三菩提道。何以故更問。答曰。菩薩時有道。佛已到不須道。是道為得阿耨多羅三藐三菩提。故名為菩提道。菩薩行是道故名菩薩道。此中佛說遠道。所謂六波羅蜜菩薩道也。近道所謂三十七品菩提道也。六波羅蜜中。布施持戒等雜故遠。三十七品但有禪定智慧故近。六波羅蜜有世間出世間雜故遠。三十七品三解脫門等。乃至大慈大悲畢竟清凈故近。復次阿耨多羅三藐三菩提道者。從初發意乃至金剛三昧。其中為菩提菩薩行。皆是菩提道

【經】爾時舍利弗贊須菩提言。善哉善哉。何等波羅蜜力。須菩提言。是般若波羅蜜力。所以者何。般若波羅蜜。能生一切諸善法。若聲聞法辟支佛法菩薩法佛法。舍利弗。般若波羅蜜能受一切諸善法。聲聞法辟支佛法菩薩法佛法。舍利弗。過去諸佛行般若波羅蜜。得阿耨多羅三藐三菩提。未來諸佛亦行般若波羅蜜。當得阿耨多羅三藐三菩提。舍利弗。今現在十方諸國界中諸佛。亦行是般若波羅蜜。得阿耨多羅三藐三菩提。舍利弗。若菩薩摩訶薩聞說般若波羅蜜時不疑不難。當知是菩薩摩訶薩行菩提道。菩薩道者。救一切眾生故。心不舍一切眾生。以無所得故。是菩薩常應不離是念。所謂大悲念。舍利弗復問。欲使菩薩摩訶薩常不離是念。所謂大悲念。若菩薩摩訶薩常不離大悲念。令一切眾生皆當作菩薩。何以故。須菩提。一切眾生亦不離諸念故。須菩提言。善哉善哉。舍利弗。汝欲難我而成我義。何以故。眾生無故念亦無。眾生性無故念亦性無。眾生法無故念亦法無。眾生離故念亦離。眾生空故念亦空。眾生不可知故念亦不可知。舍利弗。色無故念亦無。色性無故念亦性無。色法無故念亦法無。色離故念亦離。色空故念亦空。色不可知故念亦不可知。受想行識亦如是。眼乃至意。色乃至法。地種乃至識種。檀波羅蜜乃至般若波羅蜜。內空乃至無法有法空。四念處乃至十八不共法。一切三昧門。一切陀羅尼門。一切智一切種智。乃至阿耨多羅三藐三菩提無故念亦無。乃至阿耨多羅三藐三菩提。不可知故念亦不可知。舍利弗。菩薩摩訶薩行是道。我欲使不離是念。所謂大悲念。爾時佛贊須菩提言。善哉善哉。是菩薩摩訶薩般若波羅蜜。其有說者亦當如是說。如汝所說般若波羅蜜。皆是承佛意故。菩薩摩訶薩學般若波羅蜜應當如汝所說學。須菩提說是般若波羅蜜品時。三千大千世界六種振動。東涌西沒西涌東沒。南涌北沒化涌南沒。中涌邊沒邊涌中沒。爾時佛微笑。須菩提白佛言。何因何緣故微笑。佛告須菩提。如我于此世界說般若波羅蜜。東方無量阿僧祇世界諸佛。亦為諸菩薩摩訶薩。說般若波羅蜜。南西北方四維上下。亦說是般若波羅蜜。說是般若波羅蜜品時。十二那由他諸天人。得無生法忍。十方諸佛說是般若波羅蜜時。無量阿僧祇眾生。亦發阿耨多羅三藐三菩提心

【論】者言。舍利弗作是念。須菩提所說。分別六波羅蜜世間出世間及菩提道。大利益眾生故。歡喜贊言。善哉善哉。再言之者善之至也。問是何波羅蜜力。須菩提作是思惟。一切心數法中除智慧。無能如是分別斷疑開道。諸波羅蜜中離般若波羅蜜。自體不能成就。何況能分別開道如是思惟已。答舍利弗。是般若波羅蜜力。如先說。諸法中無我無知者無見者。今以此證知。是般若波羅蜜力。非佛力。非須菩提力。何以故。須菩提說因緣。所謂般若波羅蜜。離斷常有無二邊等故。能生一切善法。所謂三乘法定相堅牢不壞相。又般若波羅蜜無量無邊故。能受一切善法。如大海能受眾川萬流。三乘善法者。所謂六波羅蜜。乃至十八不共法。十方三世諸佛。行般若波羅蜜故。皆得阿耨多羅三藐三菩提。雖行余波羅蜜。般若波羅蜜最尊大。有分別通達力。譬如和合下藥巴豆最有力。般若波羅蜜亦如是。雖與余波羅蜜合而破諸煩惱拔邪見舍戲論。般若波羅蜜力最勝。以是故說皆是般若波羅蜜力。問曰。種種贊此般若波羅蜜微妙甚深。誰能隨順應般若波羅蜜行。答曰。有菩薩無量世集諸福德利根。諸煩惱折薄。雖未到阿鞞跋致地。聞般若波羅蜜。即時信受深入通達。如是相者則能行般若波羅蜜道。所謂救度一切眾生。令離世間憂惱。大悲心故不離一切眾生。菩薩常不應離大悲及畢竟空。念畢竟空。破世間諸煩惱示涅槃。而大悲引之令還入善法中。以利益眾生。爾時舍利弗難須菩提。若菩薩不離是大悲念。及畢竟空念者。一切眾生皆當作菩薩。何以故。是畢竟空無相無所分別。不應菩薩有而眾生無。若有一切眾生應共有。若無菩薩亦應無。須菩提答。汝欲難我而助成我義。何以故。諸法相畢竟空故。眾生亦空。眾生空故。畢竟空念亦空。若諸法畢竟空。何有眾生實空。而難我言。眾生不離是念。皆當為菩薩。是故說。眾生無所有故。畢竟空念亦無所有。眾生無性眾生離眾生空眾生不可知。畢竟空念亦畢竟空。色乃至阿耨多羅三藐三菩提亦如是

問曰。此中念是不離大悲念。何以說不離畢竟空念。答曰。菩薩不離是念心。不舍眾生。用無所得故。無所得空畢竟空。名異而義一。不可得空在初。畢竟空在后。以畢竟空大故。生悲亦大。大悲如阿差末經中說。有三種悲。眾生緣法緣無緣。無緣悲從畢竟空生。以是解舍利弗所難。佛證其說故。贊言善哉。若欲解說般若波羅蜜者。當如汝所說。爾時眾中天人菩薩作是念。般若波羅蜜甚深。三世諸佛皆從中生。須菩提小乘人。云何佛贊欲說般若波羅蜜。當如汝所說是故次言。須菩提所說皆承佛意。正使彌勒等諸菩薩梵天王等不承佛意。尚不能得問。何況須菩提在佛前自恣樂說。諸菩薩欲學般若波羅蜜。亦當如汝所說學。說是品時。三千大千世界地六種振動者。是時會中多有菩薩。發阿耨多羅三藐三菩提心。皆當作佛。佛是天地大主。地神歡喜我主今生。故使地大動。復次人心信深般若波羅蜜者。難得希有故。是人以福德因緣。感大風以動水。水動故地動。復次地下大龍王。欲來聽般若波羅蜜。從水出故水動。水動故地動。復次佛神力故令地動。般若波羅蜜難見難知。欲引導眾人令益信樂故。余地動因緣如先說。此中佛自說因緣。所謂我說般若波羅蜜。十方諸佛亦說是般若波羅蜜。十二那由陀天人。得阿鞞跋致地入法位。是故地動。又十方世界眾生等。亦發無上道意。是故地動。爾時諸天亦有散種種蓮華。及種種雜香天衣天蓋千萬種天妓樂。諸龍王等從四大海水中涌出。及諸夜叉羅剎等。皆生慈心合手贊佛。又佛笑時無量光明。遍覆十方如恒河沙等世界。有爾所等希有事。取要言之。地動皆由說諸法實相。所謂般若波羅蜜

大智度論卷第五十三大智度論釋天主品第二十七(卷五十四)

　　　　圣者龍樹造


　　　　后秦龜茲國三藏鳩摩羅什譯


【經】爾時三千大千世界諸四天王天等。各與無數百千億諸天俱來在會中。三千大千世界諸釋提桓因等。諸忉利天須夜魔天王等。諸夜魔天刪兜率陀天王等。諸兜率陀天須涅蜜陀天王等。諸妙化天。婆舍跋提天王等。諸自在行天。各與無數百千億諸天俱來在會中。三千大千世界諸梵天王。乃至首陀婆諸天等。各與無數百千億諸天俱來在會中。是諸四天王天乃至首陀婆諸天。業報生身光明。于佛常光百分千分萬億分不能及一。乃至不可以算數譬喻為比。世尊光明最勝最妙最上第一。諸天業報光明在佛常光邊不照不現。譬如焦炷比閻浮檀金。爾時釋提桓因白大德須菩提。是三千大千世界諸四天王天。乃至首陀婆諸天。一切和合欲聽須菩提說般若波羅蜜義。須菩提。菩薩摩訶薩云何應住般若波羅蜜中。何等是菩薩摩訶薩般若波羅蜜云何菩薩摩訶薩。應行般若波羅蜜。須菩提語釋提桓因言。憍尸迦。我今當承順佛意。承佛神力為諸菩薩摩訶薩說。般若波羅蜜。如菩薩摩訶薩。所應住般若波羅蜜中。諸天子今未發阿耨多羅三藐三菩提心者。應當發。諸天子。若入聲聞正位。是人不能發阿耨多羅三藐三菩提心。何以故。與生死作障隔故。是人若發阿耨多羅三藐三菩提心者。我亦隨喜。所以者何。上人應更求上法。我終不斷其功德。憍尸迦。何等是般若波羅蜜。菩薩摩訶薩應薩婆若心。念色無常念色苦念色空念色無我。念色如病如疽癰瘡。如箭入身痛惱衰壞憂畏不安。以無所得故。受想行識亦如是。眼耳鼻舌身意。地種水火風空識種。觀無常乃至憂畏不安。是亦無所得故。觀色寂滅離不生不滅不垢不凈。受想行識亦如是。觀地種乃至識種寂滅離不生不滅不垢不凈。亦無所得故。復次憍尸迦。菩薩摩訶薩應薩婆若心。觀無明緣諸行乃至老死因緣大苦聚集。亦無所得故。觀無明滅故諸行滅。乃至生滅故老死滅。老死滅故憂悲愁惱大苦聚滅。以無所得故。復次憍尸迦。菩薩摩訶薩應薩婆若心修四念處。以無所得故。乃至修佛十力十八不共法。以無所得故。復次憍尸迦。菩薩摩訶薩應薩婆若心。行檀波羅蜜。以無所得故。行尸羅波羅蜜羼提波羅蜜毗梨耶波羅蜜禪波羅蜜。以無所得故。復次憍尸迦。菩薩摩訶薩行般若波羅蜜時作是觀。但諸法諸法共相因緣潤益增長分別校計。是中無我無我所。菩薩回向心。不在阿耨多羅三藐三菩提心中。阿耨多羅三藐三菩提心。不在回向心中。回向心于阿耨多羅三藐三菩提心中不可得。阿耨多羅三藐三菩提心。于回向心中亦不可得。菩薩雖觀一切法。亦無法可得。是名菩薩摩訶薩般若波羅蜜。釋提桓因問大德須菩提。云何菩薩回向心。不在阿耨多羅三藐三菩提心中。云何阿耨多羅三藐三菩提心。不在回向心中。云何回向心。于阿耨多羅三藐三菩提心中不可得。云何阿耨多羅三藐三菩提心。于回向心中不可得。須菩提語釋提桓因言。憍尸迦。回向心阿耨多羅三藐三菩提心。非心是非心相。非心相中不可回向。是非心相常非心相。不可思議相。常不可思議相。是名菩薩摩訶薩般若波羅蜜。爾時佛贊須菩提言。善哉善哉。須菩提。汝為諸菩薩摩訶薩。說般若波羅蜜。安慰諸菩薩摩訶薩心。須菩提白佛言。世尊。我應報恩。不應不報恩。過去諸佛及諸弟子。為諸菩薩說六波羅蜜示教利喜。世尊爾時亦在中學。得阿耨多羅三藐三菩提。我今亦當為諸菩薩說六波羅蜜示教利喜。令得阿耨多羅三藐三菩提

【論】問曰。初品中佛放殊勝光明。諸天大集此間。何以更說。答曰。有人言。此是后會。有人言。即是前會天。以須菩提善能說深般若波羅蜜諸天歡喜。以是故佛微笑。常光益更發明。諸天光明不復現。如日出時星月燈燭無復光明。譬如焦炷在閻浮檀金邊。四天王天者。東方名提多羅吒。(秦言治國)主乾闥婆及毗舍阇。南方名毗流離。(秦言增長)主拘槃茶及薜荔多。西方名毗流波叉。(秦言雜語)主諸龍王及富多那。北方名鞞沙門。(秦言多聞)主夜叉及羅剎。釋提桓因。釋迦秦言能。提婆秦言天。因提秦言主。合而言之釋提婆那民。須夜磨夜摩天王名也。秦言妙善。刪兜率陀兜率陀天王名也。秦言妙足。須涅蜜陀秦言化樂。婆舍跋提。秦言他化自在天。此間一梵天王名尸棄。秦言火。從梵天乃至首陀婆天。秦言凈居天。業報生身光者。欲界天以燈燭明珠等施。及布施持戒禪定等清凈故。身常光明不須日月。色界天行禪離欲。修習火三昧故。身常出妙光。勝于日月及欲界報光明離欲天。取要言之。是諸天光明皆由心清凈故得。佛常光明者。面各一丈。諸天光明大者。雖無量由旬。于佛光邊蔽而不現。釋提桓因見佛神力光明作是念。佛光明能蔽諸天光。智慧之明亦當能破我等愚闇。又以佛命須菩提說般若。是故言一切諸天皆大集會欲聽須菩提說般若義。今大福德諸天皆集。欲聞般若義。云何是般若波羅蜜者。是問般若波羅蜜體。云何行者。是問初入方便行。云何住者。問深入究竟住。須菩提受其語作是答。若人饑渴給足飲食感恩則深。菩薩亦如是。發心求佛道。為是人說般若則大得利益。感恩亦深。是故說般若。未發心者當發。已入圣道者則不堪任。以漏盡無有后生故。如是等因緣故言不任。問曰。若是人不任者。何以故。言是人若發心者。我亦隨喜。不障其功德。上人應更求上法。答曰。須菩提雖是小乘。常習行空故不著聲聞道。以是故。假設言。若發心有何咎。此中須菩提自說二因緣。一者不障其福德心。二者上人應更求上法。以是故。上人求阿耨多羅三藐三菩提無咎。若上人求小法是可恥。以中間傍及余事故。更稱問。何等是般若波羅蜜者。所謂應薩婆若心。觀色無常苦空無我。如先說。觀五眾。能生諸惱故。言如病。有人聞五眾如病。謂為輕微故。言如癰疽有人以癰疽雖難愈猶或可差故。言如箭鏑入體不可得出。有人以箭鏑在體雖沉深難拔。良方妙術猶可令出故。言常痛惱。如人著衰常有不吉。五眾亦如是。若人隨逐則無安隱。以有衰故常懷憂怖。是五眾如與師子虎狼共住常懷憂畏。是五眾無常虛誑等過故。常不安隱。問曰。五眾但有此十五種惡。更有余事。答曰。略說則十五。廣說則無量無邊。如雜阿含中呵五眾有百種罪過。問曰。何以常說無常苦空無我。或時說八事如病如癰疽等。余七事少有說處。答曰。人有上中下。為利根故說四。即入苦諦。中根者說四。則不能生厭心。說如病如癰等八事則生厭心。鈍根人聞是八事猶不生厭。更為說痛惱等七事然后乃厭。利根易度故。常多說四事。鈍根人時有可度者故。希說余事。上八事名為圣行。余七事凡夫圣人共行。初四入十六圣行故。般若中常說。又說般若為菩薩利根故多說圣行。今問云何是初行法。故此中都說十二入。乃至六種等亦應如是。呵十八界等亦應具說。誦者忘失。所以者何。此十八界等諸法。皆是五眾別名故不應不說。若行者觀五眾等寂滅遠離。不生不滅不垢不凈。此但為般若波羅蜜故。不合上十五說十五事。三乘共故。聲聞人智力薄故。初始不能觀五眾若遠離若寂滅等。但能觀無常等入第三諦。乃能觀寂滅。菩薩利根故初觀五眾。便得寂滅相。用無所得者。常用無所得空慧觀諸法相

復次釋提桓因問般若波羅蜜相。不問五眾患厭事。但說般若相。般若相者。不離五眾有涅槃。不離涅槃有五眾。五眾實相即是涅槃。是故初發心鈍根者。先用無常等觀。然后觀五眾寂滅等。十二因緣亦如是。復次修四念處乃至八圣道分。是共法應薩婆若心。以無所得者。是名般若波羅蜜相。六波羅蜜乃至十八不共法。獨是大乘法。問曰。應說般若波羅蜜相行。何以故。中間說諸法。諸法更相因緣潤益增長。答曰。須菩提上先說諸法無常等過。后說諸法遠離寂滅無所得空。然后說諸法雖空從因緣和合故有。次說四念處乃至十八不共法行佛道。聽者作是念。上說遠離寂滅空故知非常。說十二因緣故知不滅。而無知者見者。誰修行是諸法得佛。是故說菩薩作是念。諸法空無我無眾生。而從因緣故有。四大六識是十法各各有力。能生能起能有所作。如地能持水能爛火能消風能回轉。識能分別是十法各有所作。眾生顛倒故。謂是人作我作。如皮骨和合故有語聲。或者謂人語。如火燒干竹林出大音聲。此中無有作者。又如木人幻人化人雖能動作無有作者。此十法亦如是。前生法后生法因緣。或共生因緣。或相應因緣。或報因緣等。常修常集因緣。令果報增長。如春殖果樹隨時溉灌華果繁茂。以智慧分別。知一切諸法無有作者。菩薩初發意回向。與佛心作因緣。而初發意回向時未有佛心。佛心中無初回向心。雖無而能作因緣。問曰若初發心回向時。無菩提心者。何所回向。答曰。般若波羅蜜實相中。諸法非常相非無常相。非有相非無相故不應難言。回向心已滅無所有。云何與菩提作因。若諸法不生不滅。非不生非不滅。云何以不生不滅作難。無菩提心何所回向。復次佛自說。菩提相非過去非未來非現在。云何難言。未來無菩提故何所回向。復次如如品中說。過去世不離未來世。未來世不離過去世。過去世如未來世如一如無二。云何說菩提心不在回向心中回向心不在菩提心中。但菩薩聞是贊嘆佛法發心愛樂。我所有功德。皆回向佛道。從發心已來乃至佛道。修是功德不休不息。用如幻如夢無所得故。是名菩薩般若波羅蜜。能知諸法因緣生果報。而無有定相。釋提桓因難。何以故。回向心不在菩提心中可得。菩提心不在回向心中可得。須菩提不以世諦如幻如夢說。但以第一義諦說是二心。皆空非心相。何以故。諸法畢竟空中。無是心非心。如是法云何可有回向。若有二法可有回向。譬如乘車西行。南有止宿處故回車趣向。車與回向處異故。可有回向。不得但有車而言回向無異故。非心相常非心相者。須菩提意謂。是心相如常住不生不滅不垢不凈。以非心相故非心。亦無是非心。是故說不可思議。不可思議亦常不可思議。不可籌量思惟取相。以是因緣故。阿耨多羅三藐三菩提所因心。似果不似則不能生。若初心不凈。后不能發凈心。如煉鐵不能成金。佛以須菩提深入因緣般若波羅蜜中。此是般若波羅蜜名也。以能深得諸法因緣故。即以為名。無有違錯故。于大眾中。贊言善哉善哉。汝是小乘人。而能善說深般若波羅蜜。安慰諸菩薩心者。以般若波羅蜜教諸菩薩。汝莫自以煩惱未盡未成佛道故而自懈廢。諸法無礙初心后心無有異相。但勤精進則成佛道。我應報恩者。須菩提作是念。我行此諸法實相。得脫老病死苦。我云何不念是法大恩。以是故常樂說法。復次佛有大悲心。樂說法度眾生。我以佛恩故得道。我亦助佛說法度眾生。是為報恩。又知今世尊。因過去諸佛得成佛道。是故我亦愛敬過去佛。如子愛敬父故。亦愛重于祖。又亦愛敬過去諸菩薩及弟子。能說法教示故。今世尊亦因此得成。須菩提深心信三寶故說。我知今世尊及法過去諸佛及弟子恩。法即是法寶。今佛過佛即是佛寶。諸菩薩及弟子即是僧寶。六波羅蜜如先說。示者示人好丑善不善應行不應行。生死為丑。涅槃安隱為好。分別三乘分別六波羅蜜。如是等名示。教者教言汝舍惡行善是名教。利者未得善法味故心則退沒。為說法引導令出。汝莫于因時求果。汝今雖勤苦。果報出時大得利益。令其心利故名利。喜者隨其所行而贊嘆之令其心喜。若樂布施者贊布施。則喜故名喜。以此四事莊嚴說法

【經】爾時須菩提語釋提桓因言。憍尸迦。汝今當聽。菩薩摩訶薩般若波羅蜜中如所應住所不應住。憍尸迦。色色空。受想行識識空。菩薩菩薩空。是色空菩薩空不二不別。受想行識空菩薩空不二不別。憍尸迦。菩薩摩訶薩般若波羅蜜中應如是住。復次眼眼空。乃至意意空。菩薩菩薩空。眼空乃至菩薩空不二不別。六塵亦如是。地種地種空。乃至識種識種空。菩薩菩薩空。憍尸迦。地種空乃至識種空菩薩空不二不別。憍尸迦。菩薩摩訶薩般若波羅蜜中應如是住。無明無明空。乃至老死老死空。無明滅無明滅空。乃至老死滅老死滅空。菩薩菩薩空。憍尸迦。無明空乃至老死空。無明滅空乃至老死滅空菩薩空不二不別。憍尸迦。菩薩摩訶薩般若波羅蜜中應如是住。檀波羅蜜乃至般若波羅蜜。內空乃至無法有法空。四念處乃至十八不共法。一切三昧門。一切陀羅尼門。聲聞乘辟支佛乘佛乘。聲聞辟支佛菩薩佛亦如是。一切種智一切種智空。菩薩菩薩空。一切種智空菩薩空不二不別。憍尸迦。菩薩摩訶薩般若波羅蜜中應如是住。爾時釋提桓因問須菩提。云何菩薩般若波羅蜜中所不應住。須菩提言。憍尸迦。菩薩摩訶薩不應色中住。以有所得故。不應受想行識中住。以有所得故。不應眼中住。乃至不應意中住。不應色中住。乃至不應法中住。眼識乃至意識。眼觸乃至意觸。眼觸因緣生受。乃至意觸因緣生受中不應住。以有所得故。地種乃至識種中不應住。以有所得故。檀波羅蜜乃至般若波羅蜜四念處。乃至十八不共法中不應住。以有所得故。須陀洹果中不應住。以有所得故。乃至阿羅漢果辟支佛道菩薩道佛道一切種智不應住。以有所得故。復次憍尸迦。菩薩摩訶薩。色是常不應住。色是無常不應住。受想行識亦如是。色若樂若苦若凈若不凈若我若無我若空若不空。若寂滅若不寂滅。若離若不離不應住。以有所得故。受想行識亦如是。復次憍尸迦。菩薩摩訶薩。須陀洹果無為相。斯陀含果無為相。阿那含果無為相。阿羅漢果無為相不應住。辟支佛道無為相。佛道無為相不應住。須陀洹福田不應住。斯陀含阿那含阿羅漢辟支佛佛福田不應住。復次憍尸迦。菩薩摩訶薩初地中不應住。以有所得故。乃至第十地中不應住。以有所得故。復次菩薩摩訶薩。住初發心中。我當具足檀波羅蜜不應住。乃至我當具足般若波羅蜜不應住。具足六波羅蜜當入菩薩位不應住。入菩薩位已當住阿鞞跋致地不應住。菩薩當具足五神通不應住。以有所得故。菩薩住五神通已。我當游無量阿僧祇佛界。禮敬供養諸佛聽法。聽法已為他人說。菩薩摩訶薩如是不應住。以有所得故。如諸佛世界嚴凈。我亦當莊嚴世界不應住。以有所得故。成就眾生令入佛道不應住。到無量阿僧祇世界諸佛所。尊重愛敬供養。以香華瓔珞澤香搗香幢幡華蓋百千億種寶衣供養諸佛不應住。以有所得故。我當令無量阿僧祇眾生發阿耨多羅三藐三菩提心。如是菩薩不應住。我當生五眼。肉眼天眼慧眼法眼佛眼不應住。我當生一切三昧門不應住。隨所欲游戲諸三昧不應住。我當生一切陀羅尼門不應住。我當得佛十力不應住。我當得四無所畏四無礙智十八不共法不應住。我當具足大慈大悲不應住。我當具足三十二相不應住。我當具足八十隨形好不應住。以有所得故。是八人是信行人是法行人如是不應住。須陀洹極七世生不應住。家家不應住。須陀洹命終垢盡不應住。須陀洹中間入涅槃不應住。是人向斯陀含果證不應住。是人斯陀含一往來入涅槃不應住。是人向阿那含果證不應住。斯陀含一種不應住。是人阿那含彼間入涅槃不應住。是人向阿羅漢果證不應住。是人阿羅漢今世入無余涅槃不應住。是辟支佛不應住。過聲聞辟支佛地我當住菩薩地不應住。道種智中不應住。以有所得故。一切種一切法。知已斷諸煩惱及習不應住。佛得阿耨多羅三藐三菩提。當轉法輪不應住。作佛事度無量阿僧祇眾生入涅槃不應住。四如意足中不應住。入是三昧住。如恒河沙等劫壽不應住。我當得壽命無殃數劫不應住。三十二相一一相百福莊嚴不應住。我一世界如十方恒河沙等世界不應住。我三千大千世界純是金鋼不應住。使我菩提樹當出如是香。眾生聞者無有淫欲嗔恚愚癡。亦無聲聞辟支佛心。是一切人必當得阿耨多羅三藐三菩提。若眾生聞是香者。身病意病皆悉除盡不應住。當使我世界中無有色受想行識名字不應住。當使我世界中無有檀波羅蜜名字。乃至無有般若波羅蜜名字。當使我世界中無有四念處名字。乃至無有十八不共法名字。亦無須陀洹名字。乃至無有佛名字不應住。以有所得故。何以故。諸佛得阿耨多羅三藐三菩提時。一切諸法無所得故。如是憍尸迦。菩薩于般若波羅蜜中不應住。以無所得故。爾時舍利弗心念。菩薩今云何應住般若波羅蜜中。須菩提知舍利弗心所念。語舍利弗言。于汝意云何。諸佛何所住。舍利弗語須菩提。諸佛無有住處。諸佛不色中住。不受想行識中住。不有為性中住。不無為性中住。不四念處中住。乃至不十八不共法中住。不一切種智中住。舍利弗。菩薩摩訶薩。般若波羅蜜中。應如是住。如諸佛住于諸法中。非住非不住。舍利弗。菩薩摩訶薩般若波羅蜜中應如是學。我當住不住法故

【論】者言。般若波羅蜜中住者。所謂五眾五眾相空。五眾相空者。以十八空觀故。復次般若波羅蜜經中說空義。五眾相空。但凡夫顛倒故。取五眾相。五眾和合中取菩薩相。般若波羅蜜中。以眾生空除眾生。即是無菩薩相。以法空除五眾。則無五眾相。二空無有別異故言五眾空菩薩空無二無別。如栴檀火滅糞草木火滅。滅法無異。取未滅時相于滅時說故有別異。于滅中則無異。乃至一切種智亦如是。不應住者。所謂五眾中不應住。問曰。應說如住義。何以故說不住。答曰。若能于五眾中心離不住則是住義。是故說以有所得故不應住。乃至一切種智亦如是。先說五眾中不應住。不知以何門不應住。今說常無常等門中不應住乃至遠離不應住。問曰。須陀洹果等無為相不應住有何次第。答曰。菩薩先觀諸法空無所有。心退沒欲取涅槃。涅槃即是無為相。是故今說須陀洹果等無為相不應住。若是須陀洹果無為相則無法可著。何所愛何所取。若是有為相。有為相則虛誑無實亦不應住。是故說須陀洹果無為相不應住。乃至佛無為相不應住亦如是。如菩薩欲行佛道。初行檀波羅蜜應求福田。所以者何。福田因緣功德故所愿得滿。如種良田則所收益多。如佛說余田果報有量。賢圣田無量。果報亦無量。菩薩聞是須陀洹等福田果報無量故。便欲作須陀洹。以是故。說須陀洹福田不應住。乃至辟支佛亦如是。問曰。二乘小故應過不住。佛福田何故不住。答曰。菩薩法于諸法應平等。若以佛為大眾生為小。則破等法相。復次空故一切處不應住。復次菩薩應等心布施。若分別福田則破大悲。亦破三分清凈布施。初地中不應住者。若不舍初地則不得二地。求大益故應舍小利。復次以著心取相故不應住。乃至第十地亦如是。問曰。若菩薩摩訶薩法。從初發心應行六波羅蜜。行六波羅蜜故入法位。入法位故應住阿鞞跋致地。住阿鞞跋致地已。應起五神通。供養十方諸佛。如后廣說。今何以故皆言不應住。答曰。不破清凈住。但破計我邪見取相心住。譬如治田去其穢草。復次為斷法愛故不應住。不欲違諸佛說畢竟空智慧故不應住。若以方便不著心。憐愍眾生故雖住無咎。乃至八十種隨形好亦如是。八人者。所謂見諦道中。信行法行須陀洹極久七世生。有須陀洹今世煩惱盡得阿羅漢。有家家須陀洹三世生三世生已入涅槃。有中間須陀洹除第三余中間入涅槃。住六無礙五解脫中者。皆是須陀洹向。斯陀含斷欲界六種結生天上。從天上來生人間入涅槃名斯陀含。斷欲界第七分結名向阿那含。斷第八分結亦名向阿那含。又名一種子。斯陀含此間死彼間生入涅槃。能斷欲界一切結使名阿那含。此間死生色無色界入涅槃。更不復來生。有今世滅阿那含。有中陰滅阿那含。有即生時入涅槃阿那含。有生已修起諸行入涅槃阿那含。有不勤求諸行入涅槃阿那含。有上行乃至阿迦貳吒阿那含。有生無色界入涅槃阿那含。有得身證入涅槃阿那含。是名阿那含。亦名向阿羅漢。阿羅漢有九種。漏盡舍身時。名入無余涅槃。過聲聞辟支佛地。住菩薩地。道種智一切種智。知一切法。斷一切煩惱及習。成佛轉法輪。三十二相莊嚴。世界度無量眾生無量壽命。皆如先論議中說。聲聞人善修四如意足。得是三昧力。能住壽若一劫若減一劫。菩薩善修四如意三昧。若欲如恒河沙劫壽亦得如意。三千大千世界純是金剛者。余世界雖底有金剛及佛所行所坐處有金剛。而余處皆無。是菩薩所愿世界皆是金剛。菩提樹香度眾生者。如先義中說。問曰。此中事雖希有皆可信。無有色受想行識名字。無檀波羅蜜名字乃至佛名字。是難可信。答曰。有世界。大福德智慧人生處。樹木虛空土地山水等。常出諸法實相之音。所有法皆是不生不滅不凈不垢空無相無作等。眾生生便聞是音。自然得無生法忍。如是世界中。不須分別說諸法名字。所謂是五眾十二入等。檀波羅蜜乃至十八不共法。須陀洹乃至諸佛。是世界中眾生。皆有三十二相八十隨形好莊嚴身。無量光明一種道一種果。是中不應住者。菩薩自念我能生如是世界則生高心。以是故不應取相住此中。須菩提自說不住因緣。諸佛得佛道時。于諸法中不得定實相。故當何所住。今舍利弗作是念。若都無所住。當住何處得成佛道。須菩提知舍利弗心之所念。語舍利弗。諸菩薩皆是佛子。子法應如父所行。諸佛心于一切法中無所住。所謂色乃至一切種智。菩薩亦應如是學。用無所住心。行般若波羅蜜。如諸佛無所住心中亦不住。非不住心中亦不住。畢竟清凈故。諸菩薩亦應隨佛住畢竟清凈故。諸菩薩亦應隨佛學

【經】爾時會中有諸天子作是念。諸夜叉言語字句所說尚可了知。須菩提所說言語論義解釋。般若波羅蜜了不可知。須菩提知諸天子心所念。語諸天子。不解不知耶。諸天子言。大德。不解不知。須菩提語諸天子。汝等法應不知。我無所論說乃至不說一字。亦無聽者。何以故。諸字非般若波羅蜜。般若波羅蜜中無聽者。諸佛阿耨多羅三藐三菩提無字無說。諸天子如佛化作化人。是化人復化作四部眾。比丘比丘尼優婆塞優婆夷。化人于四部眾中說法。于汝意云何。是中有說者有聽者有知者不。諸天子言。不也大德。須菩提言。一切法皆如化。此中無說者無聽者無知者。諸天子。譬如人夢中見佛說法。于汝意云何。是中有說者有聽者有知者不。諸天子言。不也大德。須菩提語諸天子。一切法皆如夢。無說無聽無知者。諸天子。譬如二人在大深澗各住一面贊佛法眾。有二向出。于諸天子意云何。是二人向展轉相解不。諸天子言。不也大德。須菩提語諸天子。一切法亦如是。無說無聽無知者。諸天子。譬如工幻師。于四衢道中化作佛及四部眾于中說法。于諸天子意云何。是中有說者有聽者有知者不。諸天子。言不也大德。須菩提語諸天子。一切諸法如幻。無說者無聽者無知者。爾時諸天子心念。須菩提所說。欲令易解轉深轉妙。須菩提知諸天子心所念。語諸天子言。色非深非妙。受想行識非深非妙。色性非深非妙。受想行識性非深非妙。眼性乃至意性。色性乃至法性。眼界性乃至意界性。眼識乃至意識。眼觸乃至意觸。眼觸因緣生受乃至意。觸因緣生受。檀波羅蜜乃至般若波羅蜜。內空乃至無法有法空。四念處乃至十八不共法。一切諸三昧門。一切陀羅尼門。乃至一切種智。一切種智性。非深非妙。諸天子復作是念。是所說法中不說色。不說受想行識。不說眼乃至意觸。因緣生受。不說檀波羅蜜乃至般若波羅蜜。不說內空乃至無法有法空。不說四念處乃至十八不共法。不說陀羅尼門三昧門乃至一切種智。不說須陀洹果乃至阿羅漢果。不說辟支佛道。不說阿耨多羅三藐三菩提道。是法中不說名字語言。須菩提知諸天子心所念。語諸天子言。如是如是諸天子。是法中諸佛得阿耨多羅三藐三菩提不可說相。是中亦無說者無聽者無知者。以是故諸天子善男子善女人。欲住須陀洹果。欲證須陀洹果者。是人不離是忍。斯陀含阿那含阿羅漢果辟支佛道佛道。欲住欲證不離是忍。如是諸天子。菩薩摩訶薩從初發心。般若波羅蜜中應如是住。以無說無聽故

【論】問曰。諸夜叉語雖隱覆不正。而事則鄙近。說深般若波羅蜜。雖用常辭而幽旨玄遠事異趣乖。何以相況。答曰。諸天適以人所不解。況已未悟。不必事趣皆同以為喻也。有人言。天帝九百九十九門。門皆以十六青衣夜叉守之。此諸夜叉語言浮偽情趣妖諂。諸天賤之不以在意。是故不解其言而其意況可不須言辯而識故言尚可了知。今聞深般若。言似可及而玄旨幽邃。尋之雖深而失之逾遠。故以夜叉言況其叵知。又以夜叉語雖難解眼見相傳以其言度其心則皆可知。譬如深淵駛水得船可渡。須菩提所說般若波羅蜜。畢竟空義無有定相。不可取不可傳譯得悟。不得言有。不得言無。不得言有無。不得言非有非無非非有非非無亦無。一切心行處滅言語道斷故。是故諸天子驚疑迷悶。須菩提答諸天子。汝所不解者。汝自應爾。是法無所一說乃至不說一字可著可取。無字無語是諸佛道。何以故。是名字皆空虛誑無實。如破色名字中說。用名字則有語言。若無名字則無語言。諸天子作是念。若無說若無聽。今日和合聚會為何所作。須菩提欲解此義故。以譬喻明之。諸天子復作是念。欲以譬喻解悟。我等而此譬喻轉更深妙譬喻。以粗喻細。以定事明不定。今此譬喻亦微妙無定相。須菩提知諸天子心于深般若中迷沒不能自出。是故說般若波羅蜜不異五眾。五眾實相即是般若波羅蜜。今是五眾非深非妙。乃至一切種智非深非妙。諸天子爾時深知須菩提口雖說色心無所說。乃至阿耨多羅三藐三菩提亦如是。須菩提知諸天子心答言。如是如是。非我獨爾。佛得菩提時。亦無說寂滅相。實無說者聽者。是故須陀洹果乃至佛道。皆因無為法而有。離是法離是忍。則無須陀洹。乃至佛道亦如是。菩薩初發心乃至得佛。于其中間一切法無說無聞。諸觀滅故。語言斷故不可說。不可說故不可聽。不可聽故不可知。不可知故于一切法無受無著。則入涅槃

大智度論卷第五十四大智度論釋幻人聽法品第二十八(卷五十五)

　　　　圣者龍樹造


　　　　后秦龜茲國三藏鳩摩羅什譯


【經】爾時諸天子心念。應用何等人聽須菩提所說。須菩提知諸天子心所念。語諸天子言。如幻化人聽法。我應用如是人。何以故。如是人無聞無聽無知無證故。諸天子語須菩提。是眾生如幻如化聽法者亦如幻如化耶。如是如是。諸天子。眾生如幻。聽法者亦如幻。眾生如化聽法者亦如化。諸天子我如幻如夢。眾生乃至知者見者亦如幻如夢。諸天子色如幻如夢。受想行識如幻如夢。眼乃至意觸因緣生受如幻如夢。內空乃至無法有法空。檀波羅蜜乃至般若波羅蜜如幻如夢。諸天子。四念處乃至十八不共法如幻如夢須陀洹果如幻如夢。斯陀含果阿那含果。阿羅漢果辟支佛道如幻如夢。諸天子。佛道如幻如夢。爾時諸天子問須菩提。汝說佛道如幻如夢。汝說涅槃亦復如幻如夢耶。須菩提語諸天子。我說佛道如幻如夢。我說涅槃亦如幻如夢。若當有法勝于涅槃者。我說亦復如幻如夢。何以故。諸天子。是幻夢涅槃不二不別

【論】問曰。上已說如幻如夢。無說者無聽者。今何以故復問。應用何等人隨須菩提意聽法者。答曰。諸天子先言須菩提所說不可解。此中須菩提說幻化人喻。今諸天子更作是念。何等人聽與須菩提所說相應。能信受行得道果。須菩提答。如幻化人聽者。則與我說法相應。問曰。是化人無心心數法不能聽受。何用說法。答曰。非即使幻化人聽。但欲令行者于諸法用心無所著如幻化人。是幻化人無聞亦無證。眾生如幻如夢。聽法亦如幻如夢。眾生者說法人。聽法者是受法人。須菩提言。不但說法者聽法者如幻如夢。我乃至知者見者皆如幻如夢。色亦如幻如夢。乃至涅槃如幻如夢。即是所說法如幻如夢。一切眾生中佛為第一。一切諸法中涅槃第一。聞是二事如幻如夢心則驚疑。佛及涅槃最上最妙。云何如幻如夢。以是故更重問其事。佛及涅槃審如幻如夢耶。須菩提將無誤說。我等將無謬聽。是以更定問。須菩提語諸天子。我說佛及涅槃正自如幻如夢。是二法雖妙。皆從虛妄法出故空。所以者何。從虛妄法故有涅槃。從福德智慧故有佛。是二法屬因緣無有實定。如念佛念法義中說。須菩提作是念。般若波羅蜜力假令有法勝涅槃者能令如幻。何況涅槃。何以故。涅槃一切憂愁苦惱畢竟滅。以是故無有法勝涅槃者。問曰。若無法勝涅槃者。何以故說若有法勝涅槃亦復如幻。答曰。譬喻法或以實事。或時假設隨因緣故說。如佛言。若令樹木解我所說者。我亦記言得須陀洹。但樹木無因緣可解。佛為解悟人意故。引此喻耳。涅槃是一切法中究竟無上法。如眾川萬流大海為上。諸山之中須彌為上。一切法中虛空為上。涅槃亦如是。無有老病死苦。無有邪見貪恚等諸衰。無有愛別離苦。無怨憎會苦。無所求不得。苦無常虛誑敗壞變異等一切皆無。以要言之。涅槃是一切苦盡。畢竟常樂。十方諸佛菩薩弟子眾所歸處。安隱常樂無過是者。終不為魔王魔人所破。如阿毗曇中說。有上法者。一切有為法。及虛空非智緣盡。無上法者智緣盡。所謂涅槃。是故知無法勝涅槃者。須菩提美般若波羅蜜力大故。言若有法勝涅槃者是亦如幻。譬如大熱鐵丸以著擘起毳上直燒下過熱勢無損但更無可燒者。般若波羅蜜智慧。破一切有法乃至涅槃。直過無礙智力不減。直更無法可破。是故言設有法勝涅槃。智慧力亦能破

【經】爾時慧命舍利弗。摩訶目揵連。摩訶拘絺羅。摩訶迦旃延。富樓那。彌多羅尼子。摩訶迦葉。及無數千菩薩。問須菩提。般若波羅蜜如是甚深。難見難解難知寂滅微妙。誰當受者。爾時阿難語諸大弟子及諸菩薩。阿鞞跋致諸菩薩摩訶薩。能受是甚深難見難解難知寂滅微妙般若波羅蜜。正見成就人。漏盡阿羅漢。所愿已滿亦能受之。復次善男子善女人多見佛。于諸佛所多供養種善根。親近善知識有利根。是人能受。不言是法非法。須菩提言。不以空分別色。不以色分別空。受想行識亦如是。不以無相無作分別色。不以色分別無相無作。受想行識亦如是。不以無生無滅寂滅離分別色。不以色分別無生無滅寂滅離。受想行識亦如是。眼乃至意觸因緣生受亦如是。檀波羅蜜乃至般若波羅蜜。內空乃至無法有法空。四念處乃至十八不共法。一切三昧門。一切陀羅尼門。須陀洹乃至阿羅漢辟支佛佛一切智。不以空分別一切智。不以一切智分別空。不以空分別一切種智。不以一切種智分別空。無相無作無生無滅寂滅離亦如是。須菩提語諸天子言。是般若波羅蜜甚深。誰能受者。是般若波羅蜜中。無法可示。無法可說。若無法可示無法可說。受人亦不可得。爾時舍利弗語須菩提言。般若波羅蜜中廣說三乘之教。及攝取菩薩之法。從初發意地乃至十地。檀波羅蜜乃至般若波羅蜜。四念處乃至八圣道分。佛十力乃至十八不共法。護持菩薩之教。菩薩摩訶薩如是行般若波羅蜜。常化生不失神通。游諸佛國具足善根。隨其所欲供養諸佛即得如愿。從諸佛所聽受法教。至薩婆若初不斷絕。未曾離三昧時。當得捷疾辯利辯不盡辯不可斷辯隨應辯義辯一切世間最上辯須菩提言。如是如是。如舍利弗言。般若波羅蜜廣說三乘之教。及護持菩薩之教。乃至菩薩摩訶薩。得一切世間最上辯不可得故。我乃至知者見者不可得。色受想行識。檀波羅蜜乃至般若波羅蜜不可得。內空乃至無法有法空不可得。四念處乃至八圣道分。佛十力乃至一切種智。亦不可得故。舍利弗語須菩提。何因緣故。般若波羅蜜中。廣說三乘而不可得。何因緣故。般若波羅蜜中護持菩薩。何因緣故。菩薩摩訶薩得捷疾辯。乃至一切世間最上辯不可得故。須菩提語舍利弗言。以內空故。般若波羅蜜。廣說三乘不可得故。外空乃至無法有法空故。廣說三乘不可得故。內空故護持菩薩。乃至一切世間最上辯不可得故。外空乃至無法有法空故。護持菩薩。乃至一切世間最上辯不可得故

【論】者言。是時諸大弟子舍利弗等。語須菩提。是般若波羅蜜法甚深難解。以諸法無定相故為甚深。諸思惟觀行滅故難見。亦不著般若波羅蜜故。名難解難知。滅三毒及諸戲論故名寂滅。得是智慧妙味故。常得滿足更無所求。余一切智慧皆粗澀叵樂故言微妙。諸大弟子作是言。般若波羅蜜智慧甚深。世間人智慧淺薄。但貪著福德果報。而不樂修福德。著有則情勇。破有則心怯。本所聞習邪見經書堅著不舍。如是人常樂世樂。以是故言誰能信受。是深般若波羅蜜。若無信受。何用說為阿難助。答有四種人能信受。是故大德須菩提所說必有信受。不空說也。一者阿鞞跋致菩薩摩訶薩。知一切法不生不滅。不取相無所著故是則能受。二者漏盡阿羅漢。漏盡故無所著。得無為最上法。所愿已滿更無所求故。常住空無相無作三昧。隨順般若波羅蜜故。則能信受。三者三種學人正見成就。漏雖未都盡四信力故亦能信受。四者有菩薩。雖未得阿鞞跋致。福德利根智慧清凈。常隨善知識。是人亦能信受。信受相不言是法非佛菩薩大弟子所說。雖聞般若波羅蜜諸法皆畢竟空。不以愛先法故而言非法。問曰。自上已來阿難都無言論。今何以伐須菩提答。答曰。阿難是第三轉法輪。將能為大眾師。是世尊近侍。雖得初道以漏未盡故。雖有多聞智慧。自以于空智慧中未能善巧。若說空法自未入故皆是他事。是故無言。或時說諸有事。則能問能答。如后品中。問佛言。世尊何以故但贊嘆般若波羅蜜。不贊五波羅蜜。此中問人誰能信是深般若波羅蜜者。非是空事故阿難便答。須菩提常樂說空事不喜說有。又以阿難是時樂說心生。是故聽答。阿難煩惱未盡故智慧力鈍。然信力猛利故。于甚深般若波羅蜜中。能如法問答。問曰。般若波羅蜜無所有。無有一定法。云何四種人信受不言非法。答曰。今須菩提此中自說因緣。不以空分別色。色即是空空即是色。以是故般若波羅蜜無所失無所破。若無所破則無過罪。是故不言非法。空即是般若波羅蜜。不以空智慧破色令空。亦不以破色因緣故有空。空即是色色即是空。故以般若波羅蜜中破諸戲論。有如是功德。故無不信受。無相無作無生無滅寂滅遠離亦如是。乃至一切種智皆應廣說。問曰。諸大弟子問是義。須菩提何以乃答諸天子。答曰。諸大弟子已得阿羅漢。但自為疑故問益利事少。諸天子發心為菩薩。利益深故為說。復次雖為諸天子說。即是答諸大弟子。上說諸法空。今說深般若波羅蜜中眾生畢竟空。以是故般若波羅蜜中無有說者何況有聽受者。若能如是解諸法空。心無。所著則能信受。爾時須菩提。說深般若波羅蜜。舍利弗贊嘆助成其事。般若波羅蜜。非但以空故可受。亦廣說有三乘。三乘義如先說。攝取菩薩者。以般若波羅蜜。利益諸菩薩令得增長。復次攝取者。是般若波羅蜜中有十地。令菩薩從一地至一地乃至第十地。十地義從六波羅蜜。乃至一切種智義如先說。化生者。說般若波羅蜜行報。行般若波羅蜜。于一切法無礙故得捷疾辯。有人雖能捷疾。鈍根故不能深入。以能深入故利。是利辯說諸法實相。無邊無盡故。名樂說無盡辯。般若中無諸戲論故無能問難。斷絕者。名不可斷辯。斷法愛故隨眾生所應而為說法。名隨應辯。說趣涅槃利益之事故。名義辯。說一切世間第一之事。所謂大乘。是名世間最上辯。須菩提然其問言如是如是。舍利弗作是念。須菩提常樂說空。何以故。受我所說般若波羅蜜廣說三乘之教。應當更有因緣。須菩提答。般若波羅蜜雖廣說三乘法。非有定相。皆以十八空和合故說。攝取菩薩七種辯亦如是。以空智慧故

　　大智度論釋散華品第二十九

【經】爾時釋提桓因。及三千大千世界中四天王天。乃至阿迦尼吒諸天作是念。慧命須菩提為雨法雨。我等寧可化作華散佛菩薩摩訶薩。比丘僧須菩提及般若波羅蜜上。釋提桓因及三千大千世界中諸天。化作華散佛菩薩摩訶薩比丘僧及須菩提上。亦供養般若波羅蜜。是時三千大千世界華。悉周遍于虛空中。化成華臺端嚴殊妙。須菩提心念。是諸天子所散華天上未曾見。如是華比是華。是化華非樹生華。是諸天子所散華。從心樹生非樹生華。釋提桓因知須菩提心所念。語須菩提言。大德。是華非生華。亦非意樹生須菩提語釋提桓因言。憍尸迦。汝言是華非生華。亦非意樹生。憍尸迦。是若非生法不名為華。釋提桓因語須菩提言。大德。但是華不生色亦不生。受想行識亦不生。須菩提言。憍尸迦。非但是華不生色亦不生。若不生是不名為色。受相行識亦不生。若不生是不名為識。六入六識六觸六觸因緣生諸受亦如是。檀波羅蜜不生。若不生是不名檀波羅蜜。乃至般若波羅蜜不生。若不生是不名般若波羅蜜。內空不生。若不生是不名內空。乃至無法有法空不生。若不生是不名無法有法空。四念處不生。若不生是不名四念處。乃至十八不共法不生。若不生是不名十八不共法。乃至一切種智不生。若不生是不名一切種智

【論】釋曰。釋提桓因及諸天。聞須菩提所說般若義。一切法盡是實相無所分別雖說空于諸法無所破。亦不失諸行業果報。聲聞人。于佛前能說是甚深法故。釋提桓因等。皆歡喜作是念。須菩提所說法無礙無障。譬如時雨如有國土溉灌種蒔及種種用水。常苦不足。若時雨普降無不沾洽。無不如愿。小乘法亦如是。初種種贊嘆布施持戒禪定無常等諸觀有量有限。末后說涅槃。此中須菩提所明。從初發心乃至佛道。唯說諸法實相無所分別。譬如大雨遍滿閻浮提無所不潤。又如地。先雖有谷子。無雨則不生。行者亦如是。雖有因緣不得法雨發心者退。未發者住。若得法雨發心者增長。未發者發。以是故說如雨法雨。復次譬如惡風塵土諸熱毒氣等得雨則消滅。法雨亦如是。惡覺觀塵土三不善毒邪見惡風邪師惡蟲及諸惡知識等。得般若波羅蜜法雨。則皆除滅。人蒙時雨故供養天。諸天聞法雨大利益。欲供養故作是念。我等寧可作華散佛諸大菩薩比丘僧及須菩提亦供養般若波羅蜜。以須菩提善說般若敬之重故。甄名供養。是般若波羅蜜。多說諸法空。又上欲得如化人聽法隨其相故。以化華供養。復次諸天當歡喜時。便稱心供養。不容多還取故。即作化華散佛須菩提諸菩薩比丘僧及般若波羅蜜。華散佛上是供養佛寶。散諸菩薩須菩提及般若波羅蜜。是供養法寶。散諸比丘僧是供養僧寶。作是念已。隨意變化供養三寶。大福德成就故。心生所愿皆得如意不從他求。問曰。華臺端嚴為是誰方。答曰是諸天力。諸天福德自在故。小能為大。有人言是佛神力。佛以此般若波羅蜜有大功德。因時少而果報甚大成就佛道。是故現此奇特。須菩提即時分別知非實華。釋提桓因知須菩提覺是化華。語須菩提言。大德是華非生華。非生華者。言是華無生空無所出。須菩提說是般若波羅蜜。諸法無生空寂故以無生華供養。意樹者諸天隨意所念則得。以要言之。天樹隨意所欲應念則至。故言意樹。釋提桓因難須菩提。故言是華無生。何以言是華不從樹生。須菩提反質言。若不生何以名華。不生法中無所分別。所謂是華是非華。是時釋提桓因心伏而問。但是華無生。諸法亦無生。須菩提答。非但是華不生。色亦不生。何以故。若一法空則一切法皆空。若行者于一法中了了決定知空。則一切法中皆亦明了。若五眾不生則非五眾相。乃至一切種智亦如是。五眾從因緣和合生無有定性。但有假名。假名實相者。所謂五眾如法性實際。須菩提所說不違此理何以故。圣人知名字是俗諦。實相是第一義諦。有所說者隨凡夫人。第一義諦中無彼此亦無諍。乃至一切種智亦如是。眾生空乃至知者見者空故。須陀洹但有假名。乃至佛亦如是

【經】爾時釋提桓因作是念。是慧命須菩提。其智甚深不壞假名。而說諸法實相。佛知釋提桓因心所念語釋提桓因言。如是如是。憍尸迦。須菩提其智甚深不壞假名。而說諸法實相。釋提桓因白佛言。大德須菩提。云何不壞假名。而說諸法實相。佛告釋提桓因。色但假名。須菩提不壞假名。而說諸法實相受想行識但假名須菩提亦不壞假名。而說諸法實相。所以者何。是諸法實相無壞不壞故。須菩提所說亦無壞不壞。眼乃至意觸因緣生諸受亦如是。檀波羅蜜乃至般若波羅蜜。內空乃至無法有法空。四念處乃至十八不共法亦如是。須陀洹果乃至阿羅漢果。辟支佛道菩薩道佛道。一切智一切種智亦如是。須陀洹乃至阿羅漢辟支佛佛。是但假名。須菩提不壞假名。而說諸法實相。何以故。是諸法實相無壞不壞故。須菩提所說。亦無壞不壞如是。憍尸迦。須菩提不壞假名。而說諸法實相。須菩提語釋提桓因。如是如是。憍尸迦。如佛所說。諸法但假名。菩薩摩訶薩當作是知。諸法但假名。應如是學般若波羅蜜。憍尸迦。菩薩摩訶薩作如是學。為不學色不學受想行識。何以故。不見色當可學者。不見受想行識當可學者。菩薩摩訶薩如是學。為不學檀波羅蜜。何以故。不見檀波羅蜜當可學者。乃至不學般若波羅蜜。何以故。不見般若波羅蜜當可學者。如是學為不學內空乃至無法有法空。何以故。不見內空乃至無法有法空當可學者。如是學為不學四念處乃至十八不共法。何以故。不見四念處乃至十八不共法當可學者。如是學為不學須陀洹果乃至一切種智。何以故。不見須陀洹果乃至一切種智當可學者。爾時釋提桓因語須菩提言。菩薩摩訶薩何因緣故不見色。乃至不見一切種智。須菩提言。色色空。乃至一切種智。一切種智空。憍尸迦。色空不學色空。乃至一切種智空。不學一切種智空。憍尸迦。若如是不學空。是名學空。以不二故。是菩薩摩訶薩學色空。以不二故。乃至學一切種智空。以不二故。若學色空不二故。乃至學一切種智空不二故。是菩薩摩訶薩。能學檀波羅蜜不二故。乃至能學般若波羅蜜不二故。能學四念處不二故。乃至能學十八不共法不二故。能學須陀洹果不二故。乃至能學一切種智不二故。是菩薩能學無量無邊阿僧祇佛法。若能學無量無邊阿僧祇佛法。是菩薩不為色增學。不為色減學。乃至不為一切種智增學。不為一切種智減學。若不為色增減學。乃至不為一切種智增減學。是菩薩不為色受學。不為色滅學。亦不為受想行識受學。亦不為滅學。乃至一切種智。亦不為受學。亦不為滅學。舍利弗語須菩提。菩薩摩訶薩。如是學不為受色學。不為滅色學。乃至一切種智亦不為受學。亦不為滅學。須菩提言。菩薩摩訶薩。若如是學。不為受色學。不為滅色學。乃至一切種智。亦不為受學。亦不為滅學。須菩提。何因緣故。菩薩摩訶薩。不為受色學。不為滅色學。乃至一切種智。亦不為受學。亦不為滅學。須菩提言。是色不可受。亦無受色者。乃至一切種智不可受。亦無受者。內外空故如是。舍利弗。菩薩摩訶薩。一切法不受故。能到一切種智。是時舍利弗語須菩提。菩薩摩訶薩。如是學般若波羅蜜。能到一切種智耶。須菩提言。菩薩摩訶薩。如是學般若波羅蜜。能到一切種智。一切法不受故。舍利弗語須菩提。若菩薩摩訶薩。于一切法不受不滅學者。菩薩摩訶薩云何能到一切種智。須菩提言。菩薩摩訶薩。行般若波羅蜜。不見色生不見色滅。不見色受不見色不受。不見色垢不見色凈。不見色增不見色減。何以故。舍利弗。色色性空故。受想行識亦不見生。亦不見滅。亦不見受亦不見不受。亦不見垢亦不見凈。亦不見增亦不見減。何以故。識識性空故。乃至一切種智。亦不見生亦不見滅。亦不見受亦不見不受。亦不見垢亦不見凈。亦不見增亦不見減。何以故。一切種智一切種智性空故。如是舍利弗。菩薩摩訶薩為一切法不生不滅不受不舍不垢不凈不合不散不增不減故。學般若波羅蜜。能到一切種智。無所學無所到故

【論】釋曰。釋提桓因歡喜言。須菩提其智甚深不壞假名。而說諸法實相。爾時佛贊須菩提言。如是如是如釋所言。問曰。佛何故贊須菩提。答曰。示師不自高。弟子承順師法故。有人。師所說弟子不受。弟子所說師不聽。如凡夫人處眾說法時。破一切語不受。以佛無吾我心故。贊須菩提言如是如是。復次佛以大悲心。欲令眾生信受須菩提所說。故贊言其智甚深。菩薩知一切法假名。則應般若波羅蜜學。所以者何。一切法但有假名。皆隨順般若波羅蜜畢竟空相故。如是學不學色者。假名法中無有定色。若無色者云何學色。何以故。菩薩以五眼求色。而不見是色。若我若無我等相。乃至一切種智亦如是。何以故不見色者。答言。色中色相空。不可得故不可見。即是自相空。乃至一切種智亦如是。復次不學色者。是色空。即自不能學色空。以諸法行于他相不行自相故。譬如人乘馬非馬乘馬。問曰。若如是不學一切法。云何學一切智。答曰是中說。若能。于諸法空中無所著。是為真學色空。若著空者。是破諸法而不破空。若人破色而不著空。是則色與空不二不別。是為能學色空。以不可得空故。不見空。乃至一切種智亦如是。無量無邊阿僧祇佛法者。是贊一切種智。上一切種智是。菩薩心中有量有限。在佛心中則無量無限。以是故。上雖說學佛法。今更別說。若能如是學。正行菩薩道不增減。色學不增者。若但見四大及造色和合成身者則不生著。以于是身中起男女好丑長短相謂為定實生染著心。是為增。若破色使空心著是空。是為減。乃至一切種智亦如是。不受不滅者。空故不受業果。因緣相續故不滅。是中須菩提自說。因緣色受者。不可得故不受。又以色內外空故不受。以色中內外空空故不滅。問曰。應以十八空空諸法。此中何以但說內外空。答曰。受色者無故說內空。色不可受故名外空。是內外空則攝一切法空。乃至一切種智亦如是。若菩薩能如是學。則出生一切種智。一切種智是無障礙相。若菩薩觀一切法。如虛空無障礙。則是學一切種智。因果相似故。舍利弗作是念。菩薩法應當滅一切煩惱。應當受一切諸善法。今不受不滅學。云何出至薩婆若。作是念已問須菩提。須菩提答言。破一切法生相故不生。破一切法無常相故不滅。觀一切法種種過罪故不受。觀一切法種種利益故不舍。一切法性常清凈故不垢。一切法能生著心故不凈。一切法雖是有作無作起滅入出來往等。而不多不少不增不減。譬如大海眾流歸之不增。火珠煎之不減。諸法亦如是。法性常住故。一切法自性不可得故。能如是學則出到薩婆若。不見學相不見出相。不見菩薩相。不見般若波羅蜜相。此中略說故。但說無學無出

【經】爾時釋提桓因語舍利弗。菩薩摩訶薩般若波羅蜜。當于何處求。舍利弗言。菩薩摩訶薩般若波羅蜜。當于須菩提品中求。釋提桓因語須菩提。是汝神力使舍利弗言。菩薩摩訶薩般若波羅蜜。當于須菩提品中求。須菩提語釋提桓因。非我神力。釋提桓因語須菩提。是誰神力。須菩提言。是佛神力。釋提桓因言。一切法皆無受處。何以故。言是佛神力。離無受處相。如來不可得離。如如來亦不可得。須菩提語釋提桓因言。如是如是。憍尸迦。離無受處相。如來不可得。離如如來亦不可得。無受處相中如來不可得。如中如來不可。得色如中如來如不可得。如來如中色如不可得。色法相中。如來法相不可得。如來法相中。色法相不可得。受想行識法相中。乃至一切種智亦如是。憍尸迦。如來色如中不合不散。受想行識如中不合不散。如來離色如不合不散。離受想行識如不合不散。乃至一切種智亦如是。如來色法相中不合不散。受想行識法相中不合不散。如來離色法相中不合不散。離受想行識法相中不合不散。乃至一切種智亦如是。憍尸迦。如是等一切法中不合不散。是佛神力用無所受法故。如憍尸迦言。菩薩摩訶薩般若波羅蜜。當于何處求。憍尸迦。不應色中求般若波羅蜜。亦不應離色求般若波羅蜜。不應受想行識中求。亦不應離受想行識求。何以故。是般若波羅蜜。色受想行識。是一切法皆不合不散。無色無形無對一相。所謂無相。乃至一切種智中。不應求般若波羅蜜。亦不應離一切種智求般若波羅蜜。何以故。是般若波羅蜜一切種智。是一切法皆不合不散。無色無形無對一相。所謂無相。何以故。般若波羅蜜非色。亦非離色。非受想行識。亦非離受想行識。乃至非一切種智。亦非離一切種智。般若波羅蜜非色如。亦非離色如。非受想行識如。亦非離受想行識如。般若波羅蜜非色法。亦非離色法。非受想行識法。亦非離受想行識法。乃至非一切種智如。亦非離一切種智如。般若波羅蜜非一切種智法。亦非離一切種智法。何以故。憍尸迦。是一切法。皆無所有不可得。以無所有不可得故。般若波羅蜜非色。亦非離色。非色如。亦非離色如。非色法。亦非離色法。乃至非一切種智。亦非離一切種智。非一切種智如。亦非離一切種智如。非一切種智法。亦非離一切種智法

【論】問曰。佛舍利弗須菩提。從上來種種因緣。明般若波羅蜜相。今釋提桓因。何以故問當何處求般若波羅蜜。答曰。此不問般若體。但問般若言說名字可讀誦事。是故舍利弗言當于須菩提所說品中求。須菩提樂說空。常善修習空故。舍利弗雖智慧第一。以無吾我嫉妒心。又斷法愛故。而言當于須菩提所說品中求。問曰。佛處處說般若波羅蜜。欲比須菩提所說。百千萬倍不可算數譬喻為比。何以不言于佛所說品中求。答曰釋提桓因意。除佛一人誰能善說者。是以推須菩提。復次佛常一日一夜六時。以佛眼觀眾生。無令不聞法故墮落。是故隨眾生所應解所應得所應習行等說。或說般若波羅蜜無常苦空無我如病如癰等。名為般若波羅蜜。或分別諸法總相別相。或說諸法因緣和合生。無有作者受者無知者見者。名為般若波羅蜜。或時說法空。或說畢竟空。名為般若波羅蜜。以是故不言佛所說品中求。又釋提桓因心念。不知何者定是般若定相。是以舍利弗言。須菩提常深入空。所說皆趣空。所說空亦空是故言當于須菩提所說品中求。釋提桓因歡喜。贊須菩提言。大德神力甚大。須菩提謙言。非是我力是佛所受神力。釋提桓因言。若一切法皆無所受。云何言是佛所受神力。若離無受相。如來不可得。離如中如來不可得。釋提桓因作是念言。一切法無受相。一切法空無依止處。云何當言定有如來。若無如來云何有所受神力。又復離無受相。如來亦不可得。今離是如如來不可得。問曰。無受相與如有何等異。答曰。諸法實相亦名無受。亦名如。諸法中不可著故名無受諸戲論。不能破壞故名為如。今如來空中不可得。離空亦不可得。須菩提然其言如是如是。今須菩提廣說其事。無受相如相中。如來不可得者。或以佛名名為如來。或以眾生名字名為如來。如先世來后世亦如是去。是亦名如來。亦名如去。如十四置難中說。死后如去者為有為無。亦有亦無亦非有非無。佛名如來者。如定光佛等。行六波羅蜜得成佛道。釋迦文佛亦如是來故名如來。如錠光佛等。智知諸法如。從如中來故名如來。釋迦文佛亦如是來故名如來。此二種如來中。此間說是佛如來。因解佛如來無所有。一切眾生一切法皆如是。亦無所有。無受及如來義如先說。今當更略說。無受相如來相皆空無所有。無受相如相。無定性故無如來。有人言。諸法實相有二種說。一者諸法相畢竟空是實。二者有人言。畢竟空可示可說故非實。如涅槃相不可示不可說。是名為實。于此二事畢竟空中如來不可得。破畢竟空實相中如來亦不可得。畢竟空即是無受相。破畢竟空實相即是如。從此已下廣說二義。于五眾乃至一切種智。如來不可得。如來不可得故。云何當有如來神力。如來不可得如上說。是五眾非如來。離五眾非如來。五眾不在如來中。如來不在五眾中。如來亦不有五眾。五眾生滅無常苦空無我相故。非是如來。若是如來者。如來亦應是生滅。復次五眾是五法如來是一。云何五法作一。若五即是一。一亦應即是五。若爾者世間法出世間法。一切亂壞。如是種種因緣故。五眾非如來。若離五眾有如來者。如來應無見無聞無知無識。亦不覺苦樂。所以者何。知覺等是五眾法故。問曰。如來用眼耳智慧等。能知見者有何咎。答曰。能見是眼非是如來。若如來非見相。用眼能見者。未取色時云何知用是眼。亦可用耳見。問曰。如來用智慧分別能知。眼是能見余不能見。以是故用眼不取余根。答曰。知亦如眼。過知是五眾非是如來。若用知知眼。復用何事能知此知。問曰。如來用知知眼以眼知色。若欲知如來以何得知。若以如來知如來是則無窮。答曰。知相知中住。如來若知即是知相。若是知相則是無常。若無常者則無后世。復次離五眾有如來者。如來應是常。如虛空相不應變異。受苦受樂亦應無縛無解。有如是等過罪破異故。五眾不在如來。如來不在五眾。亦非如來有五眾。問曰。應以五眾因緣故有如來。若無五眾則無如來。答曰。若以五眾因緣有如來者。則如來無自性。若無自性何得從他性生于五眾中。五種求如來不可得。是故無如來。但以戲論故說有如來。以斷戲論故無如來。如來是不生不滅法。云何當以戲論求于如來。若以戲論求如來者。則不見如來。若當都無如來則墮邪見。是故若以有無戲論求如來是則不然。如來相即是一切法相。一切法相即是如來相。如來相即是畢竟空相。畢竟空相。即是一切法相。問曰。此中何以但說二事。言五眾如中無如來如。如來如中無五眾如。答曰。此是略說說二。則五事都攝。復次二十種我見。雖一切凡夫人有不能一時起。今是會中或此二事。以是故但說二事如五眾。乃至一切種智亦如是。五眾法相乃至一切種智法相亦如是。五眾如即是法相。問曰。若如即是法相。何以重說。答曰。行者既到五眾如心驚法相。何以畢竟空無所有。是故說五眾法法相自爾。如人觸火燒手則無慍心。以其火相自爾故。若人執火燒之則忿然而怒。以其執火燒故。如來五眾如中五眾法相中。不合不散者。除五眾如無如來。即是一相所謂無相。所以者何。一法無合無散故。二法故有合有散。離五眾法相亦無合無散。所以者何。離五眾法相。如來不可得故。如來如法相五眾如法相無二無別故。言離五眾如五眾法相亦不合不散。乃至一切種智亦如是。能如是知諸法如法相不合不散故。有是神力。當于何處求者。上來因佛神力說般若相。今直說云何求般若。論者言。五眾虛誑無常。本無今有已有還無。如幻如夢。般若波羅蜜。是諸佛實智慧。云何當于五眾中求。譬如求重寶必于大海寶山中求。不應在溝瀆臭穢處求。離五眾則無生無滅無作無起無有法相。是中云何可求。復次五眾般若波羅蜜。不一不異不合不散。無色無形無對一相所謂無相。問曰。般若波羅蜜。是智慧心數法故。可應無色無形無對。五眾中色眾。云何當說無形無對。答曰。圣人以慧眼觀諸法平等。皆空一相所謂無相。以是故色眾無形無對。復次凡夫人所見色非實。種種如先破。復次有因緣。般若波羅蜜。不即是如凡夫人所見五眾。破凡夫人所見五眾故。即是般若波羅蜜故言不離。乃至一切種智亦如是。如相法相相如先說

【經】釋提桓因語須菩提。是摩訶波羅蜜。是菩薩摩訶薩般若波羅蜜。無量波羅蜜。無邊波羅蜜。是菩薩摩訶薩。般若波羅蜜。諸須陀洹須陀洹果。從是般若波羅蜜中學成。乃至諸阿羅漢阿羅漢果。諸辟支佛辟支佛道。諸菩薩摩訶薩。皆從是般若波羅蜜中學成。成就眾生凈佛世界。得阿耨多羅三藐三菩提。皆從是學成。須菩提語釋提桓因言。如是如是憍尸迦。是摩訶波羅蜜。是菩薩摩訶薩般若波羅蜜。無量波羅蜜。無邊波羅蜜。是菩薩摩訶薩般若波羅蜜。從是中學成。須陀洹果乃至阿羅漢果辟支佛道。諸菩薩摩訶薩。從是般若波羅蜜中學成。成就眾生凈佛世界。得阿耨多羅三藐三菩提。已得今得當得。憍尸迦。色大故般若波羅蜜亦大。何以故。是色前際不可得。后際不可得。中際不可得。受想行識大故。般若波羅蜜亦大。何以故。受想行識前際不可得。后際不可得。中際不可得。乃至一切種智亦如是。以是因緣故。憍尸迦。是摩訶波羅蜜。是菩薩摩訶薩般若波羅蜜。憍尸迦。色無量故。般若波羅蜜無量。何以故。色量不可得故。憍尸迦。譬如虛空量不可得。色亦如是。量不可得。虛空無量故色無量。色無量故般若波羅蜜無量。受想行識。乃至一切種智無量故。般若波羅蜜無量。何以故。一切種智量不可得。譬如虛空量不可得。一切種智亦如是。量不可得。虛空無量故。一切種智無量。一切種智無量故。般若波羅蜜無量。以是因緣故。是菩薩摩訶薩般若波羅蜜無量。憍尸迦。色無邊故。諸菩薩摩訶薩。般若波羅蜜無邊。何以故。憍尸迦。色前際不可得。后際不可得。中際不可得。受想行識無邊故。般若波羅蜜無邊。何以故。受想行識前際后際中際皆不可得故。乃至一切種智無邊故。般若波羅蜜無邊。何以故。一切種智前后中際不可得故。以是因緣故。憍尸迦。是般若波羅蜜無邊色無邊。乃至一切種智無邊。復次憍尸迦。緣無邊故。般若波羅蜜無邊。須菩提。云何緣無邊故。般若波羅蜜無邊。須菩提言。緣一切無邊法故。般若波羅蜜無邊。云何緣一切無邊法故。般若波羅蜜無邊。須菩提言。緣無邊法性故。般若波羅蜜無邊。復次憍尸迦。緣無邊如故。般若波羅蜜無邊。釋提桓因言。云何緣無邊如故。般若波羅蜜無邊。須菩提言。如無邊故緣亦無邊。緣無邊故如亦無邊。以是因緣故。諸菩薩摩訶薩般若波羅蜜無邊。復次憍尸迦。眾生無邊故。般若波羅蜜無邊。釋提桓因問須菩提。云何眾生無邊故。般若波羅蜜無邊。須菩提言。于汝意云何。何等法名眾生。釋提桓因言。無有法名眾生。假名故為眾生。是名字本。無有法亦無所趣。強為作名。憍尸迦。于汝意云何。是般若波羅蜜中。說眾生有實不。釋提桓因言。無也。憍尸迦。若般若波羅蜜中實不說。眾生無邊亦不可得。憍尸迦。于汝意云何。佛恒河沙劫壽。說眾生眾生名字。頗有眾生法。有生有滅不。釋提桓因言不也。何以故。眾生從本已來常清凈故。以是因緣故。憍尸迦眾生無邊故。當知般若波羅蜜亦無邊

【論】問曰。釋提桓因。是須陀洹人。云何能問深般若波羅蜜。答曰。如須菩提是具足阿羅漢。以利益菩薩憐愍眾生故。問菩薩所行事。釋提桓因雖是聲聞人。是諸天主有利智慧。憐愍眾生故。問般若波羅蜜亦如是。復次有人言。三千大千世界中。有百億釋提桓因。中阿含中說。釋提桓因得須陀洹者。異今釋提桓因。今釋提桓因。是大菩薩憐愍眾生故。三種贊般若波羅蜜。所謂摩訶波羅蜜。無量波羅蜜。無邊波羅蜜。是般若波羅蜜。是般若波羅蜜中。學成諸圣道故。須菩提然釋提桓因贊。而廣解其贊言。以五眾大故。般若波羅蜜大。五眾大者。所謂三際不可得故。亦以無量無邊故言大。破是無量無邊五眾。將一切眾生入無余涅槃中故。言般若波羅蜜大。乃至一切種智亦如是。無量者亦爾。但以虛空譬喻為異。有法雖大不必無量。是故不得以空為喻。如須彌山于諸山中雖大而有量。所謂八萬四千由旬。無邊者。以五眾廣大無量故言無邊。亦以五眾有邊則有始。有始則有終。即是無因無緣。墮斷滅等種種過故。復次五眾。三世中不可得故言無邊。緣無邊者。所謂一切法四緣。因緣生一切有為法次第緣。過去現在心心數法緣緣增上緣。一切法是四種緣。一切處一切時皆有故。說緣無邊。緣無邊故般若波羅蜜無邊。復次緣無邊者。四緣法虛誑無實畢竟空故無邊。復次緣如法性實際無邊故。般若波羅蜜無邊。如法性實際。是自然無為相故無量無邊。五眾無邊是觀力故。強作無邊。復次眾生無邊者。以眾生多故。無量阿僧祇三世十方眾生。無人能知數故言無邊。復次是中說眾生空故言無邊。但強為作名。亦無所趣者。以眾生無有定法可趣向故。如火定有所趣。而眾生名無實眾生可趣。于汝意云何。般若波羅蜜中。頗說實有眾生不。不也大德。若眾生實無。云何有邊。譬如諸佛。是一切實語人中第一。于無量恒河沙劫壽。說眾生名字。是眾生法不以說故有生有滅。何況余人顛倒虛誑少時說生我心故當有眾生。是眾生不以入般若波羅蜜中故言無。從本已來常清凈無所有。有無等戲論滅故。是以說眾生無邊故。般若波羅蜜無邊。問曰。無邊中何以故廣說。而大及無量何以略說。答曰。以眾生因緣故。一切凡夫起諸煩惱。于五眾中作諸邪行難破故。是以廣說。若破眾生相。余一切易破

大智度論卷第五十五大智度論釋顧視品第三十(卷五十六)

　　　　圣者龍樹造


　　　　后秦龜茲國三藏鳩摩羅什譯


【經】爾時諸天王及諸天。諸梵王及諸梵天。伊賒那天及神仙并諸天女。同時三反稱嘆。快哉快哉。慧命須菩提所說法。皆是佛出世間因緣。恩力演布是教。若有菩薩摩訶薩。行是般若波羅蜜不遠離者。我輩視是人如佛。何以故。是般若波羅蜜中。雖無法可得。所謂色受想行識。乃至一切種智。而有三乘之教。聲聞辟支佛佛乘。爾時佛告諸天子。如是如是。諸天子。如汝所言。是般若波羅蜜中。雖無法可得。而有三乘之教。所謂聲聞辟支佛佛乘。諸天子。若有菩薩摩訶薩。行是般若波羅蜜不遠離者。視是人當如佛。以無所得故。何以故。是般若波羅蜜中。廣說三乘之教。所謂聲聞辟支佛佛乘。檀波羅蜜中佛不可得。離檀波羅蜜佛亦不可得。乃至般若波羅蜜中佛不可得。離般若波羅蜜佛亦不可得。內空乃至無法有法空。四念處乃至十八不共法。一切種智亦如是。佛語諸天子。菩薩摩訶薩若能學是一切法。所謂檀波羅蜜。乃至一切種智。以是事故。當視是菩薩摩訶薩如佛。諸天子。我昔于然燈佛時。華嚴城內四衢道頭見佛聞法。即得不離檀波羅蜜行。不離尸羅波羅蜜羼提波羅蜜毗梨耶波羅蜜禪波羅蜜般若波羅蜜行。不離內空乃至無法有法空四念處乃至八圣道分。不離四禪四無量心四無色定一切三昧門一切陀憐尼門。不離四無所畏佛十力四無礙智十八不共法大慈大悲及余無量諸佛法行。亦無所得故。是時然燈佛記我。當來世過一阿僧祇劫。當作佛號釋迦牟尼多陀阿伽度阿羅訶三藐三佛陀鞞侈遮羅那修伽度路迦憊無上士調御丈夫天人師佛世尊。爾時諸天子白佛言。世尊。希有。是般若波羅蜜能令諸菩薩摩訶薩得薩婆若。于色不取不舍故。于受想行識不取不舍故。乃至一切種智不取不舍故

【論】釋曰。人以歡喜之至。則三反稱嘆。是故諸天聞大德須菩提說般若波羅蜜。歡喜言快哉快哉。天王者。四天處四天王三十三天王釋提桓因。乃至諸梵天王。梵天已上更無有王。諸天是欲界天。諸梵是色界天。伊賒那是大自在天王。并其眷屬。神仙者有二種。或天或人。天女者是天帝釋夫人。舍脂等諸天女。所以嘆須菩提說深般若波羅蜜者。知其承佛神力故。若能行是般若波羅蜜。我等當視是人如佛。所以者何。尊重法故。法者所謂深般若波羅蜜。深法者一切法。雖畢竟空。而有三乘分別。所以者何。諸法若畢竟空。更不應修集三乘功德則墮斷滅中。若修三乘功德。則是分別差降。不應是畢竟空。是般若波羅蜜雖畢竟空。而不墮斷滅。雖分別有三乘。亦不生著心。于二事中不取定相。是事甚深微妙故。諸天大歡喜嘆言快哉。佛然其贊。更說甚深因緣。從六波羅蜜。乃至一切種智中佛不可得。離此佛亦不可得。諸法和合因緣故有佛。無有自性。若菩薩能如是行者。當知是菩薩即是佛。即是佛者。是世界中語如太子。雖未正位必當為王。此中佛自引本事以為證。此菩薩已得無生忍入菩薩位。見十方諸佛。諸天聞佛廣明已所嘆義。解心轉深重復贊嘆。以見一切法過罪故不取。有利益故不舍。又以一切法畢竟空不生不滅故。不取不舍

【經】爾時佛觀四眾和合。比丘比丘尼優婆塞優婆夷及諸菩薩摩訶薩并四天王天乃至阿迦尼吒諸天皆會坐。普觀已佛告釋提桓因。憍尸迦。若菩薩摩訶薩。若比丘若比丘尼。若優婆塞若優婆夷。若諸天子若諸天女。是般若波羅蜜。若聽受持親近讀誦為他說。正憶念不離薩婆若心。諸天子。是人魔若魔天不能得其便。何以故。是善男子善女人。諦了知色空。空不能得空便。無相不能得無相便。無作不能得無作便。諦了知受想行識空。空不能得空便。乃至無作不能得無作便。乃至諦了知一切種智空。空不能得空便。乃至無作不能得無作便。何以故。是諸法自性不可得。無事可得便。誰受惱者。復次憍尸迦。是善男子善女人。若人非人不能得其便。何以故。是善男子善女人。一切眾生中。善修慈心悲喜舍心。以無所得故。憍尸迦。是善男子善女人終不橫死。何以故。是善男子善女人。行檀波羅蜜。于一切眾生等心供給故。復次憍尸迦。三千大千世界四天王天三十三天。夜摩天兜率陀天化槃天他化自在天。梵天光音天遍凈天廣果天。是諸天中有發阿耨多羅三藐三菩提心者。未聞是般若波羅蜜。未受持親近。是諸天子今應聞受持親近讀誦正憶念不離薩婆若心。復次憍尸迦。諸善男子善女人。聞是般若波羅蜜。受持親近讀誦正憶念不離薩婆若心。是諸善男子善女人。若在空舍若在曠野。若人住處終不怖畏。何以故。是諸善男子善女人。明于內空以無所得故。明于外空乃至無法有法空。以無所得故

【論】問曰。此中佛觀四部眾已。何以告釋提桓因。答曰。余品中多說般若波羅蜜體。今欲贊般若功德故。命釋提桓因。譬如先以好寶示人然后贊寶所能。復次普觀者。欲令會中眾生各知佛顧念則不自輕。不自輕。故堪任聽法。是以普觀。譬如王顧眄群下。群下則欣然自慶。說功德故。應以白衣證。白衣中釋提桓因為大。說般若者以出家人為證。出家人中是舍利弗須菩提等為大。問曰。先言釋是字提婆因是天主。今佛何以不言釋。乃命言憍尸迦。答曰。昔摩伽陀國中有婆羅門名摩伽。姓憍尸迦。有福德大智慧。知友三十三人。共修福德命終。皆生須彌山頂第二天上。摩伽婆羅門為天主。三十二人為輔臣。以此三十三人故。名為三十三天。喚其本姓故。言憍尸迦。或言天主或言千眼等。大人喚之故稱其姓。此中所說般若波羅蜜者。是十方諸佛所說。語言名字書寫經卷。宣傳顯示實相智慧。何以故。般若波羅蜜無諸觀語言相。而因語言經卷。能得此般若波羅蜜。是故以名字經卷名為般若波羅蜜。此中略說佛意。若能聞受持般若。等當得種種功德。后當廣說。欲度眾生為得佛道故。供養受學般若波羅蜜。是人魔若魔天不能得便。問曰。何者是魔。何故惱菩薩。云何得便。答曰。魔名自在天主。雖以福德因緣生彼。而懷諸邪見。以欲界眾生是己人民。雖復死生展轉不離我界。若復上生色無色界還來屬我。若有得外道五通。亦未出我界。皆不以為憂。若佛及菩薩出世者。化度我民拔生死根。入無余涅槃永不復還。空我境界。是故起恨仇嫉。又見欲界人皆往趣佛不來歸己。失供養故心生嫉妒。是以以佛菩薩名為怨家。是菩薩入法位。得法性生身。魔雖起惡不能壞敗。若未得阿鞞跋致者。魔則種種破壞。若菩薩一心不惜身命。有方便求佛道者。十方諸佛及諸大菩薩皆共護持。以是因緣故能成佛道。若為菩薩而有懈怠貪著世樂。不能專心勤求佛道。是則自欺亦欺十方諸佛及諸菩薩。所以者何。自言我為一切眾生故求佛道。而行雜行壞菩薩法。以是罪故。諸佛菩薩所不守護。魔得其便。所以者何。一切圣人已入正位。一心行道深樂涅槃。魔入邪位愛著邪道。邪正相違。是故憎嫉正行。狂愚自高喚佛沙門瞿曇。佛稱其實名為弊魔。以相違故名為怨家。如經說。魔有四種。一者煩惱魔。二者五眾魔。三者死魔。四者自在天子魔。此中以般若力故。四魔不能得便。得諸法實相。煩惱斷則壞煩惱魔。天魔亦不能得其便。入無余涅槃故。則壞五眾魔及死魔。云何為得便。魔及魔民來恐怖菩薩。如經中說。魔作龍身種種異形可畏之象。夜來恐怖行者。或現上妙五欲壞亂菩薩。或轉世間人心。令作大供養行者貪著供養故。則失道德。或轉人心令輕惱菩薩。或罵或打或傷或害。行者遭苦或生嗔恚憂愁。如是等魔隨前人意所趣向因而壞之。是名得便。如魔品中廣說。問曰。魔力甚大。肉身菩薩道力尚少。云何不得便。答曰。如上說為諸佛菩薩所護故。此中佛自說因緣。是人善修諸法空。亦不著空。不著空者。云何當得便。譬如無瘡則不受毒。無相無作亦如是。復次一切法實觀皆是空無相無作相。皆是空無相無作相故。則無得便。亦無受便者。是故空不應得空便。無相不應得無相便。無作不應得無作便。以一相故。如火不能滅火得水則滅。以異相故。問曰。菩薩住三解脫門。則是受便處。與一切法相違故。空與有相違。無相與有相相違。無作與有作相違。答曰。此經中佛自說三解脫門無有自性。又先論議中。說于空無相無作中亦不著。是故雖住三解脫門。魔及魔民不得其便。問曰。余處皆言菩薩摩訶薩。今何以言善男子善女人。答曰。先說實相智慧。難受以能受故則是菩薩摩訶薩。今說供養受持讀誦等。雜說故得稱善男子善女人。復次經中說。女人有五礙。不得作釋提桓因梵王魔王轉輪圣王佛。聞是五礙不得作佛。女人心退不能發意。或有說法者。不為女人說佛道。是故佛此間說善男子善女人。女人可得作佛。非不轉女身也。五礙者說一身事。善男子善女人義先已廣說。人不得便者。人名若賊若官若怨等。欲惱亂菩薩求索其便。問曰。先說不得便因緣。何以但說空。今說人不得便。但說四無量心。答曰。有人言。先說魔若魔民。怨大故法亦大。故說空。怨小故法亦小。故說四無量心。有人言。四無量心是菩薩常行。為集諸功德故。后以般若波羅蜜空相令除邪見。不著眾生亦不著法。是二法前后無在。復次上魔作恐怖事甚多。多不現本形。或現雷震或作風雨或作病痛等。是故說諸法空。令人來惡口罵詈刀杖打斫故。用四無量心。不橫死者。所謂無罪而死。或壽命未盡錯投藥故。或不順藥法。或無看病人。或饑渴寒熱等夭命。是名橫死。菩薩從初發意來。于一切眾生中。常行檀波羅蜜。應病與藥隨病所須。拯濟孤窮隨其所乞皆給與之。于一切眾生中。悉皆平等好心供養亦行是般若波羅蜜。以是功德故不橫死。是中略說三功德已。三千大千世界中。諸天發心未聞般若波羅蜜者。先說善男子善女人應聞受持乃至正憶念。今說因緣。諸天有大功德猶尚供養。何況于人。雖一切人天應聽般若。能發無上道心者。最應深心聽。所以者何。般若是佛道之本故。問曰。此天發心。何以不聞般若。答曰。有人言。此天前世人中發意今生天上。五欲覆心故不聞。復次諸天雖發無上道心。五情利五欲。妙染著深故。視東忘西。不能求般若。色界諸天雖先聞法發心。以味著禪定深故。不能求般若。是故說不聞者應聞受持。復次先說魔及魔民不能得其便。是內因緣。所謂空三昧。及四無量心。今更說不得便。是外因緣。所謂佛告諸天。汝等供養受持般若。是善男子善女人。亦受持供養是般若同事故。若魔來破汝應守護。復次受持般若者。若在空舍住。若在曠野。若在人間住。處空舍中多諸鬼魅及以賊寇。眾惡易來故初說。除人住處及以空舍。余殘山澤樹林等皆是曠野。少人行故。多諸虎狼師子惡賊鬼魅。人所住處不凈故。魔及鬼神鮮來諸難少故。是以后說。行者于三處住無所畏懼。以二因緣故。一者善修十八空。二者般若波羅蜜威德故

【經】爾時三千大千世界中。諸四天王天三十三天夜摩天兜率陀天化樂天他化自在天。乃至首陀婆諸天白佛言。世尊。是善男子善女人。能受持般若波羅蜜。親近讀誦正憶念。亦不離薩婆若心者。我等常當守護。何以故。世尊。以菩薩摩訶薩因緣故。斷三惡道。斷天人貧。斷諸災患疾病饑餓。以菩薩因緣故。便有十善道出世間。四禪四無量心四無色定。檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。內空乃至無法有法空。四念處乃至一切種智以菩薩因緣故。世間便有生剎利大姓婆羅門大姓居士大家諸王。及轉輪圣王四天王天乃至阿迦尼吒天。以菩薩因緣故。有須陀洹須陀洹果乃至阿羅漢阿羅漢果辟支佛辟支佛道。以菩薩因緣故。有成就眾生凈佛世界。便有諸佛出現于世。便有轉法輪。知有佛寶法寶比丘僧寶。世尊。以是因緣故。一切世間諸天及人阿修羅。應守護是菩薩摩訶薩。佛語釋提桓因。如是如是。憍尸迦。以菩薩摩訶薩因緣故。斷三惡道。乃至三寶出現于世。以是故。諸天及人阿修羅常應守護供養恭敬尊重贊嘆是菩薩摩訶薩。憍尸迦。供養恭敬尊重贊嘆是菩薩摩訶薩。即是供養我。以是故。是諸菩薩摩訶薩。諸天及人阿修羅常應守護供養恭敬尊重贊嘆。憍尸迦。若三千大千世界滿中聲聞辟支佛。譬如竹[竺-二+韋]稻麻叢林。若有善男子善女人。供養恭敬尊重贊嘆不如供養恭敬尊重贊嘆初發心菩薩摩訶薩。不離六波羅蜜所得福德。何以故。不以聲聞辟支佛因緣故。有菩薩摩訶薩及諸佛出現于世。以有菩薩摩訶薩因緣故。有聲聞辟支佛諸佛出現于世。以是故。憍尸迦。是諸菩薩摩訶薩。一切世間諸天及人阿修羅。常應守護供養恭敬尊重贊嘆

【論】釋曰。爾時諸天白佛。我等當守護是菩薩。與我等同事故。亦以求佛道者。能自舍身樂欲使一切眾生得樂故。因菩薩斷三惡道者。菩薩雖未離欲。能遮眾生十不善故。斷三惡道及天人貧諸災患等。行十善故開三善道門。或有菩薩。見五欲過罪能離欲得四禪。以本愿故起四無量心。欲離種種因緣身苦故。起四無色定。為佛道故修六波羅蜜乃至一切種智。是法亦自行亦教人。以是福德道法。于眾生中展轉相教常在世間。今當說是諸善法果報。生剎利大姓。乃至三寶出現于世。如先義中說。今是菩薩結業生身在因緣中無有力勢。而能說是善法。令眾生修行。我等云何當不守護。譬如太子雖小群臣百官無不奉承。佛可諸天述而成之。若供養菩薩。即是供養佛者。般若是三世佛母。若為般若故供養菩薩。則為供養佛。不如供養恭敬初發意菩薩者。問曰。二乘已證實際。是一切眾生福田。何以故。不如初發意菩薩。答曰。以三事故不如。一者用薩婆若心行般若。二者常不離六波羅蜜等諸功德。三者由是菩薩斷三惡道出生三乘。依二乘人不能斷三惡道出生三乘

　　大智度論釋滅諍亂品第三十一

【經】爾時釋提桓因白佛言。世尊。甚奇希有。諸菩薩摩訶薩。是般若波羅蜜。若聞受持親近讀誦為他人說正憶念時。得如是今世功德。亦成就眾生凈佛世界。從一佛界至一佛界供養諸佛所欲供養之具隨意即得。從諸佛聞法。至得阿耨多羅三藐三菩提終不中忘。亦得家成就母成就生成就眷屬成就相成就光明成就眼成就耳成就三昧成就陀羅尼成就。是菩薩以方便力變身如佛。從一界至一界。到無佛處。贊檀波羅蜜乃至般若波羅蜜。贊四禪四無量心四無色定。贊四念處乃至十八不共法。以方便力說法。以三乘法度脫眾生。所謂聲聞辟支佛佛乘。世尊。快哉希有。受是般若波羅蜜。為已總攝五波羅蜜乃至十八不共法。亦攝須陀洹果乃至阿羅漢果辟支佛道佛道一切智一切種智。佛告釋提桓因。如是如是。憍尸迦。受是般若波羅蜜。為已總攝五波羅蜜乃至一切種智。復次憍尸迦。是般若波羅蜜。受持親近讀誦為他說正憶念。是善男子善女人所得今世功德。汝一心諦聽。釋提桓因言。唯世尊受教。佛告釋提桓因。憍尸迦。若有外道諸梵志若魔若魔民若增上慢人。欲乖錯破壞菩薩般若波羅蜜心。是諸人適生此心。即時滅去終不從愿。何以故。憍尸迦。菩薩摩訶薩長夜行檀波羅蜜。行尸羅羼提毗梨耶禪般若波羅蜜。以眾生長夜貪諍故。菩薩悉舍內外物。安立眾生于檀波羅蜜中。以眾生長夜破戒故。菩薩悉舍內外法。安立眾生于戒。以眾生長夜斗諍故。菩薩悉舍內外法。安立眾生于忍辱。以眾生長夜懈怠故。菩薩悉舍內外法。安立眾生于精進。以眾生長夜亂心故。菩薩悉舍內外法。安立眾生于禪。以眾生長夜愚癡故。菩薩悉舍內外法。安立眾生于般若波羅蜜。以眾生長夜為愛結故。流轉生死。是菩薩摩訶薩以方便力故。斷眾生愛結。安立于四禪四無量心四無色定四念處乃至八圣道分空無相無作三昧。安立眾生于須陀洹果乃至阿羅漢果辟支佛道佛道。憍尸迦。是為菩薩摩訶薩行般若波羅蜜得現世功德。后世功德。得阿耨多羅三藐三菩提。菩薩轉法輪所愿滿足。入無余涅槃。憍尸迦。是為菩薩摩訶薩后世功德。復次憍尸迦。善男子善女人。是般若波羅蜜。若聞受持親近讀誦為他說正憶念。其所住處魔若魔民若外道梵志增上慢人。欲輕毀難問破壞般若波羅蜜。終不能成其人惡心轉滅功德轉增。聞是般若波羅蜜故。漸以三乘道得盡眾苦。譬如憍尸迦有藥名摩只。有蛇饑行索食。見蟲欲啖。蟲趣藥所。藥氣力故。蛇不能前即便還去。何以故。是藥力能勝毒故。憍尸迦。摩只藥有如是力。是善男子善女人。是般若波羅蜜若受持親近讀誦為他說正憶念。若有種種斗諍起。欲來破壞者。以般若波羅蜜威力故。隨所起處即疾消滅。其人即生善心增益功德。何以故。是般若波羅蜜能滅諸法諍亂。何等諸法。所謂淫怒癡無明乃至大苦聚諸蓋結使纏。我見人見眾生見斷見常見垢見凈見有見無見。如是一切諸見慳貪犯戒嗔恚懈怠亂意無智常想樂想凈想我想。如是等愛行著色。著受想行識。著檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。著內空外空內外空乃至無法有法空。著四念處乃至十八不共法。著一切智一切種智。著涅槃。是一切法諍亂盡能滅。不令增長

【論】釋曰。聞者。若從佛若菩薩若余說法人邊。聞般若波羅蜜。是十方三世諸佛法寶藏聞已。用信力故受。念力故持。得氣味故常來承奉。咨受故親近。親近已或看文或口受故言讀。為常得不忘故誦。宣傳未聞故言為他說。圣人經書直說難了故解義。觀諸佛法不可思議。有大悲于眾生故說法。不以邪見戲論求佛法。如佛意旨不著故說法亦不著。除四顛倒等諸邪憶念故。住四念處正憶念中。但為得道故不為戲論。名為正憶念。正憶念是一切善法之根本。修習行者初入。名為正憶念。常行得禪定故名為修。今世功德者如先說義。今釋提桓因。更說今世功德。所謂教化眾生乃至令眾生得三乘。先說般若波羅蜜攝三乘令解其義。是故言般若波羅蜜中攝五波羅蜜乃至一切種智。佛可其所說者。欲令人信故。所得今世功德汝一心諦聽者。上略說今世功德。佛今欲廣說其事。難信故。言一心諦聽。復次因小果大難信故。言一心諦聽。帝釋雖信受。人不知故言唯世尊。是般若波羅蜜。雖不可破壞。而宣示實相。語言可破。語言破故。信心未定者亦可破。是故說若外道梵志等來欲破壞般若波羅蜜。梵志者。是一切出家外道。若有承用其法者。亦名梵志。梵志愛著其法。聞實相空法不信故欲破壞魔若魔民如先說。增上慢人者。是佛弟子得禪定未得圣道自謂已得是人聞無須陀洹乃至無阿羅漢無道無涅槃。便發增上慢生忿惱心。欲破是實相空法。是般若波羅蜜神力故。令彼惡心即時滅去終不成愿。如人以手障鉾但自傷其手鉾無所損。何以故。菩薩于內外法不著。眾生從無始世界來。常著內外法故起斗諍。菩薩舍內外著處。自安立六波羅蜜。教化眾生令舍內外斗法。安立眾生于六波羅蜜。是無量世修集福德力。斗諍根盡故。雖有斗亂事來。不能得便。譬如毒蛇欲食蝦蟆常隨逐之。蝦蟆到摩只藥所蛇聞藥氣毒即消歇。是壞法惡人亦復如是。欲壞行般若波羅蜜人常隨逐之。以般若力勢故。嗔恚邪見之毒即時消滅。有降伏得道者。有作弟子者。有復道還去者。是般若波羅蜜。能破無明等諸結使。滅諸斷常邪見等。能滅著五眾乃至涅槃。何況嗔恚嫉妒斗亂之事而不能滅

【經】復次憍尸迦。三千大千世界中。諸四天王天諸釋提桓因諸梵天王。乃至阿迦尼吒天。常守護是善男子善女人能受持供養讀誦為他說正憶念般若波羅蜜者。十方現在諸佛。亦共擁護是善男子善女人能聞受持供養讀誦為他說正憶念般若波羅蜜者。是善男子善女人。不善法滅善法轉增。所謂檀波羅蜜轉增。以無所得故。乃至般若波羅蜜轉增。以無所得故。內空轉增乃至無法有法空轉增。以無所得故。四念處乃至十八不共法轉增。以無所得故。諸三昧門。諸陀羅尼門。一切智一切種智轉增。以無所得故。是善男子善女人所說人皆信受。親友堅固不說無益之語。不為嗔恚所覆。不為憍慢慳貪嫉妒所覆。是人自不殺生。教人不殺生。贊不殺生法。亦歡喜贊嘆不殺生者。自遠離不與取。亦教人遠離不與取。贊遠離不與取法。亦歡喜贊嘆遠離不與取者。自不邪淫教人不邪淫。贊不邪淫法。亦歡喜贊嘆不邪淫者。自不妄語教人不妄語。贊不妄語法。亦歡喜贊嘆不妄語者。兩舌惡口無利益語亦如是。自不貪教人不貪。贊不貪法。亦歡喜贊嘆不貪者。不嗔惱不邪見亦如是。自行檀波羅蜜。教人行檀波羅蜜。贊行檀波羅蜜法。亦歡喜贊嘆行檀波羅蜜者。自行尸羅波羅蜜。教人行尸羅波羅蜜。贊尸羅波羅蜜。亦歡喜贊嘆行尸羅波羅蜜者。自行羼提波羅蜜。教人行羼提波羅蜜。贊羼提波羅蜜。亦歡喜贊嘆行羼提波羅蜜者。自行毗梨耶波羅蜜。教人行毗梨耶波羅蜜。贊毗梨耶波羅蜜。亦歡喜贊嘆行毗梨耶波羅蜜者。自行禪波羅蜜。教人行禪波羅蜜。贊禪波羅蜜。亦歡喜贊嘆行禪波羅蜜者。自行般若波羅蜜。教人行般若波羅蜜。贊般若波羅蜜。亦歡喜贊嘆行般若波羅蜜者。自修內空教人修內空。贊內空亦歡喜贊嘆修內空者。乃至自修無法有法空。教人修無法有法空。贊無法有法空。亦歡喜贊嘆修無法有法空者。自入一切三昧中。教人入一切三昧中。贊一切三昧。亦歡喜贊嘆入一切三昧者。自得陀羅尼。教人得陀羅尼贊陀羅尼。亦歡喜贊嘆得陀羅尼者。自入初禪。教人入初禪。贊初禪。亦歡喜贊嘆入初禪者。二禪三禪四禪亦如是。自入慈心中。教人入慈心中。贊慈心亦歡喜贊嘆入慈心者。悲喜舍心亦如是。自入無邊空處。教人入無邊空處。贊無邊空處。亦歡喜贊嘆入無邊空處者。無邊識處無所有處非有想非無想處亦如是。自修四念處。教人修四念處。贊四念處亦歡喜贊嘆修四念處者。四正勤四如意足五根五力七覺分八圣道分亦如是。自修空無相無作三昧。教人修空無相無作三昧。贊空無相無作三昧。亦歡喜贊嘆修空無相無作三昧者。自入八解脫中。教人入八解脫。贊八解脫。亦歡喜贊嘆入八解脫者。自入九次第定中。教人入九次第定。贊九次第定。亦歡喜贊嘆入九次第定者。自修佛十力四無所畏四無礙智大慈大悲十八不共法亦如是。自行不謬錯法。自行常舍法。教人行不謬錯法常舍法。贊不謬錯法常舍法。亦歡喜贊嘆行不謬錯法常舍法者。自得一切種智。教人得一切種智。贊一切種智。亦歡喜贊嘆得一切種智者。是菩薩摩訶薩。行六波羅蜜時。所有布施與眾生共已回向阿耨多羅三藐三菩提。以無所得故。所有持戒忍辱精進禪定智慧與眾生共已回向阿耨多羅三藐三菩提。是亦無所得故。是善男子善女人。如是行六波羅蜜時作是念。我若不布施。當生貧窮家。不能成就眾生凈佛世界。亦不能得一切種智。我若不持戒。當生三惡道中。尚不得人身。何況能成就眾生凈佛世界。得一切種智。我若不修忍辱。則當諸根毀壞色不具足。不能得菩薩具足色身。眾生見者必至阿耨多羅三藐三菩提。亦不能得以具足色身成就眾生凈佛世界得一切種智。我若懈怠不能得菩薩道。亦不能得成就眾生凈佛世界得一切種智。我若亂心不能得生諸禪定。不能以此禪定成就眾生凈佛世界得一切種智。我若無智不能得方便智以方便智過聲聞辟支佛地成就眾生凈佛世界得一切種智。是菩薩復作是思惟。我不應隨慳貪故不具足檀波羅蜜。不應隨犯戒故不具足尸羅波羅蜜。不應隨嗔恚故不具足羼提波羅蜜。不應隨懈怠故不具足毗梨耶波羅蜜。不應隨亂意故不具足禪波羅蜜。不應隨癡心故不具足般若波羅蜜。若不具足檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。我終不能出到一切種智。如是善男子善女人。是般若波羅蜜。受持親近讀誦為他說正憶念。亦不離薩婆若心。得是今世后世功德。釋提桓因白佛言世尊。希有。是菩薩摩訶薩。般若波羅蜜。為回向薩婆若心故。亦為不高心故。佛告釋提桓因。憍尸迦。云何菩薩摩訶薩般若波羅蜜。為回向薩婆若心故。亦為不高心故。釋提桓因白佛言。世尊。菩薩摩訶薩若行世間檀波羅蜜。布施諸佛辟支佛聲聞及諸貧窮乞丐行路人。是菩薩無方便故生高心。若行世間尸羅波羅蜜。言我行尸羅波羅蜜我能具足尸羅波羅蜜。無方便故生高心。言我行羼提波羅蜜毗梨耶波羅蜜禪波羅蜜。我行般若波羅蜜。我修般若波羅蜜。以是世間般若波羅蜜。無方便故生高心。世尊。菩薩修世間四念處時。自念言。我修四念處。我具足四念處。無方便力故生高心。我修四正勤四如意足五根五力七覺分八圣道分。自念言。我修空無相無作三昧。我修一切三昧門。當得一切陀羅尼門。我修佛十力四無所畏十八不共法。我當成就眾生。我當凈佛世界。我當得一切種智。著吾我無方便力故生高心。世尊。如是菩薩摩訶薩行世間善法。著吾我故生高心。世尊。若菩薩摩訶薩行出世間檀波羅蜜。不得施者不得受者不得施物。如是菩薩摩訶薩行出世間檀波羅蜜。為回向薩婆若故。亦不生高心。行尸羅波羅蜜。尸羅不可得。行羼提波羅蜜。羼提不可得。行毗梨耶波羅蜜。毗梨耶不可得。行禪波羅蜜。禪不可得。行般若波羅蜜。般若不可得。修四念處。四念處不可得。乃至修十八不共法。十八不共法不可得。修大慈大悲。大慈大悲不可得。乃至修一切種智。一切種智不可得。世尊。如是菩薩摩訶薩般若波羅蜜。為回向薩婆若故。亦為不生高心故

【論】問曰。先已說魔若魔民等。三種人欲破壞般若。今何以故重說。答曰。佛先說三種人來求便恐怖欲令愁惱。中來者不為惱人但欲破毀般若波羅蜜。不隨其愿不能得破。后來三種人。雖欲生心破壞即時滅去。所語人皆信受者。是菩薩常令不善法斷滅。善法轉增。所謂檀波羅蜜。乃至一切種智。是人修集福德智慧故。成大威德。設使妄語人皆信受。何況實語親友堅固者。是人于一切眾生中。深有慈悲心。何況親友于我有益。是菩薩愛敬佛道。知身口無常故。不說無益之言。以善法增長故。嗔恚等煩惱不能覆心。行者作是念。結使雖起智慧思惟不令覆心。結使若起今世不善后世不善妨于佛道。設使心起結使不起口業。設口業起不成身業。設身業起不至大惡如凡夫人也。是菩薩雖卑陋鄙賤。以行勝法故。得在勝人數中。是今世功德。是人深樂善法故。能于善法四種正行求。二乘人不能具足四行。以不深樂善法故。所謂自不殺生慈悲一切。深自利故亦教他慈。是一切賢圣法故。常贊嘆是菩薩。常欲令人得樂故。見有不殺者歡喜愛樂。乃至一切種智亦如是。上四種行廣說。今略說一切功德。總攝入六波羅蜜中。所得果報與眾生共之。是菩薩未入正位。諸煩惱未盡故。或時起慳等諸煩惱。爾時應作是思惟諫喻其心。若不布施我自失四事功德。所謂后身生貧窮。貧窮故自不能利益何能利他。若不利他則不能成就眾生。若不能成就眾生。亦不能凈佛世界。何以故。以眾生凈故。世界清凈。若不具足是等眾事。云何當得一切種智。以要言之。無方便者雖行六波羅蜜。內不能離我心。外取諸法相。所謂我是施者彼是受者是布施物。是因緣故。不能到佛道。與此相違是有方便。問曰。若世間波羅蜜等非是正道。是般若波羅蜜中。佛何以說。答曰。此是行者初門。與正道相似故。先行相似法。后得真道

大智度論卷第五十六大智度論釋寶塔校量品第三十二(卷五十七)

　　　　圣者龍樹造


　　　　后秦龜茲國三藏鳩摩羅什譯


【經】爾時佛告釋提桓因。若有善男子善女人。聞是深般若波羅蜜。受持親近讀誦正憶念。不離薩婆若心。兩陣戰時是善男子善女人。誦般若波羅蜜故。入軍陣中終不失命刀箭不傷。何以故。是善男子善女人。長夜修行六波羅蜜。自除淫欲刀箭。亦除他人淫欲刀箭。自除嗔恚刀箭。亦除他人嗔恚刀箭。自除愚癡刀箭。亦除他人愚癡刀箭。自除邪見刀箭。亦除他人邪見刀箭。自除纏垢刀箭。亦除他人纏垢刀箭。自除諸結使刀箭。亦除他人結使刀箭。憍尸迦。以是因緣。是善男子善女人。不為刀箭所傷。復次憍尸迦。是善男子善女人。聞是深般若波羅蜜。受持親近讀誦正憶念。不離薩婆若心。若以毒藥薰若以蠱道若以火坑若以深水若欲刀殺若與毒。如是眾惡皆不能傷。何以故。是般若波羅蜜。是大明咒是無上咒。若善男子善女人。于是明咒中學。自不惱身。亦不惱他。亦不兩惱。何以故。是善男子善女人。不得我不得眾生不得壽命。乃至知者見者皆不可得。不得色受想行識。乃至一切種智。亦不可得。以不可得故。不自惱身亦不惱他亦不兩惱。學是大明咒故。得阿耨多羅三藐三菩提。觀一切眾生心隨意說法。何以故。過去諸佛學是大明咒。得阿耨多羅三藐三菩提。當來諸佛學是大明咒。當得阿耨多羅三藐三菩提。今現在諸佛學是大明咒。得阿耨多羅三藐三菩提。復次憍尸迦。般若波羅蜜。若有但書寫經卷于舍供養。不受不讀不誦不說不正憶念。是處若人若非人不能得其便何以故。是般若波羅蜜為三千大千世界中。四天王諸天乃至阿迦尼吒諸天子。及十方無量阿僧祇世界中。諸四天王天乃至阿迦尼吒諸天所守護故。是般若波羅蜜所止處。諸天皆來供養恭敬尊重贊嘆禮拜已去。是善男子善女人是般若波羅蜜。但書寫經卷于舍供養。不受不讀不誦不說不正憶念。今世得如是功德。譬如若人若畜生來入菩提樹下諸邊內外。設人非人來不能得其便。何以故。是處過去諸佛。于中得阿耨多羅三藐三菩提。未來諸佛現在諸佛。亦于中得阿耨多羅三藐三菩提。得佛已施一切眾生無恐無畏。令無量阿僧祇眾生受天上人中福樂。亦令無量阿僧祇眾生得須陀洹果。乃至得阿耨多羅三藐三菩提。以般若波羅蜜力故。是處得恭敬禮拜華香瓔珞搗香澤香幢蓋伎樂供養

【論】問曰。現有受持讀誦。入于軍陣為刀兵所傷。或至失命。又佛說業因緣非空非海中。無有得免者。是中佛何以故。言讀誦般若者入軍陣中兵刃不傷亦不失命。答曰。有二種業因緣。一者必應受報。二者不必受報。為必應受報故。法句中如是說。此中為不必受報故。說讀誦般若兵刃不傷。譬如大逆重罪應死之人。雖有強力財寶不可得免。有人罪輕雖入死科理在可救用力勢財物便得濟命。不救則死。善男子亦如是。若無必受報罪。雖有死事來至。讀誦般若波羅蜜則得濟度。若不讀誦則不免死。是故不得言般若波羅蜜無有力勢。復次善男子善女人。若遠離惡法調伏其心。煩惱折減。一心直信善法無有疑悔。從久遠已來。修集福德智慧。于一切眾生有慈悲心。教化眾生除去惡心。如是善男子刀兵不傷命不中斷。如佛自說因緣。長夜行六波羅蜜。除己身及他身三毒刀箭。五波羅蜜是福德。般若波羅蜜是智慧。以廣集此二事故。不中失命。毒藥水火等亦如是。復次如外道神仙咒術力故。入水不溺入火不熱毒蟲不螫。何況般若波羅蜜。是十方諸佛所因成就咒術。問曰。如上所說是事可信。今此中不能受持讀誦念般若等。但書寫供養。云何得是功德。答曰。是人所得功德。亦同于上。何以故。有人先已聞師說般若義。深入愛樂。然不識文字。違離師故不能讀誦。而不惜財寶雇人書寫。盡心種種供養。意與讀誦者同故。亦得功德。人不能得便者。諸天守護。是事難信故。佛以菩提樹為喻。佛以般若力故。于菩提樹下成無上道。無上道氣勢故。其處猶有威德。眾生入中眾惡不得其便。何況般若波羅蜜是諸佛之母。善男子。盡心供養而無功德

【經】釋提桓因白佛言。世尊。若善男子善女人書寫般若波羅蜜。華香瓔珞乃至伎樂供養。若有人佛般涅槃后。若供養舍利。若起塔供養恭敬尊重贊嘆華香瓔珞乃至伎樂供養。是二何者得福多。佛告釋提桓因。我還問汝。隨汝意答我。于汝意云何。如佛得一切種智及得是身。從何道學得是一切種智得是身。釋提桓因白佛言。佛從般若波羅蜜中學。得一切種智及相好身。佛告釋提桓因。如是如是。憍尸迦。佛從般若波羅蜜中學。得一切種智。憍尸迦。不以是身名為佛。得一切種智故名為佛。憍尸迦。是佛一切種智。從般若波羅蜜中生。以是故。憍尸迦是佛身一切種智所依處。佛因是身得一切種智。善男子當作是思惟。是身一切種智所依處。是故我涅槃后。舍利當得供養。復次憍尸迦。善男子善女人若聞是般若波羅蜜。書寫受持親近讀誦正憶念。華香瓔珞搗香澤香幢蓋伎樂恭敬供養尊重贊嘆。是善男子善女人。則為供養一切種智。以是故。憍尸迦。若有善男子善女人。書是般若波羅蜜。若受持親近讀誦說正憶念。供養恭敬尊重贊嘆華香瓔珞乃至伎樂。若復有善男子善女人。佛般涅槃后。供養舍利起塔。恭敬尊重贊嘆華香乃至伎樂。若有善男子善女人。是般若波羅蜜書持供養恭敬尊重贊嘆華香瓔珞乃至伎樂。是人得福多。何以故。是般若波羅蜜中。生五波羅蜜。生內空乃至無法有法空。四念處乃至十八不共法一切三昧一切禪定一切陀羅尼。皆從般若波羅蜜中生。成就眾生凈佛世界。皆從般若波羅蜜中生。菩薩家成就。色成就。資生之物成就。眷屬成就。大慈大悲成就。皆從般若波羅蜜中生。剎利大姓婆羅門大姓居士大家。皆從是般若波羅蜜中生。四天王天乃至阿迦尼吒天。須陀洹乃至阿羅漢辟支佛。諸菩薩摩訶薩諸佛。諸佛一切種智。皆從是般若波羅蜜中生。爾時釋提桓因白佛言。世尊。閻浮提人不供養般若波羅蜜。不恭敬不尊重不贊嘆。為不知供養多所利益耶。佛告釋提桓因。憍尸迦。于汝意云何。閻浮提中幾所人。信佛不壞信法信僧不壞。幾所人于佛無疑。于法于僧無疑。幾所人于佛決了。于法于僧決了。釋提桓因白佛言。世尊閻浮提人于佛法僧不壞信少。于佛法僧無疑決了亦少。憍尸迦。于汝意云何。閻浮提幾所人。得三十七品三解脫門八解脫九次第定四無礙智六神通。閻浮提幾所人。斷三結故得須陀洹道。幾所人斷三結。亦淫嗔癡薄故。得斯陀含道。幾所人斷五下分結得阿那含道。幾所人斷五上分結得阿羅漢。閻浮提幾所人求辟支佛。幾所人發阿耨多羅三藐三菩提心。釋提桓因白佛言。世尊。閻浮提中少所人。得三十七品。乃至少所人發阿耨多羅三藐三菩提心。佛告釋提桓因。如是如是。憍尸迦。少所人信佛不壞。信法不壞信僧不壞。少所人于佛無疑。于法無疑于僧無疑。少所人于佛決了于法決了于僧決了。憍尸迦亦少所人。得三十七品三解脫門八解脫九次第定四無礙智六神通。憍尸迦。亦少所人。斷三結得須陀洹。斷三結亦淫嗔癡薄。得斯陀含。斷五下分結得阿那含。斷五上分結得阿羅漢。少所人求辟支佛。于是中亦少所人發阿耨多羅三藐三菩提心。于發心中亦少所人行菩薩道。何以故。是眾生前世不見佛不聞法不供養比丘僧。不布施不持戒不忍辱不精進不禪定無智慧。不聞內空外空乃至無法有法空。亦不聞不修四念處乃至十八不共法。亦不聞不修諸三昧門諸陀羅尼門。亦不聞不修一切智一切種智。憍尸迦。以是因緣故。當知少所眾生。信佛不壞信法不壞信僧不壞。乃至少所眾生求辟支佛道。于是中少所眾生。發阿耨多羅三藐三菩提心。于發心中少所眾生行菩薩道。于是中亦少所眾生。得阿耨多羅三藐三菩提。憍尸迦。我以佛眼見東方無量阿僧祇眾生。發心行阿耨多羅三藐三菩提心。行菩薩道。是眾生遠離般若波羅蜜方便力故。若一若二住阿鞞跋致地。多墮聲聞辟支佛地。南西北方四維上下亦如是。以是故。憍尸迦。善男子善女人。發心求阿耨多羅三藐三菩提者。應聞般若波羅蜜。應受持親近讀誦說正憶念。受持親近讀誦說正憶念已。應書經卷恭敬供養尊重贊嘆香華瓔珞乃至伎樂。諸余善法入般若波羅蜜中者。亦應聞受持乃至正憶念。何等是諸余善法。所謂檀波羅蜜。尸羅波羅蜜。羼提波羅蜜。毗梨耶波羅蜜。禪波羅蜜。內空外空乃至無法有法空。諸三昧門諸陀羅尼門。四念處乃至十八不共法大慈大悲。如是等無量諸善法。皆入般若波羅蜜中。是亦應聞受持乃至正憶念。何以故。是善男子善女人當如是念。佛本為菩薩時。如是行如是學。所謂般若波羅蜜。禪波羅蜜。毗梨耶波羅蜜。羼提波羅蜜。尸羅波羅蜜。檀波羅蜜。內空乃至無法有法空。諸三昧門。諸陀羅尼門。四念處乃至十八不共法。大慈大悲。如是等無量佛法。我等亦應隨學。何以故。般若波羅蜜是我等所尊。禪波羅蜜乃至無量諸余善法。亦是我等所尊。此是諸佛法印。諸辟支佛阿羅漢阿那含斯陀含須陀洹法印。諸佛學是般若波羅蜜乃至一切種智。得度彼岸。諸辟支佛阿羅漢阿那含斯陀含。須陀洹。亦學是般若波羅蜜乃至一切智得度彼岸。以是故。憍尸迦。若善男子善女人。若佛在世若般涅槃后。應依止般若波羅蜜。禪波羅蜜毗梨耶波羅蜜羼提波羅蜜尸羅波羅蜜檀波羅蜜。乃至一切種智亦應依止。何以故。是般若波羅蜜乃至一切種智。是諸聲聞辟支佛菩薩摩訶薩及一切世間天人阿修羅所可依止

【論】問曰。佛已種種贊般若功德。今釋提桓因。何故以舍利校般若功德多少。答曰。信根多者。喜供養舍利。慧根多者。好讀誦經法。是故問。有人書經供養。有人供養舍利。何所為多。華香瓔珞等義如先說。于汝意云何者。四事答中此是反問答。是故佛即反問釋提桓因。或有人供養舍利得福德多。或有人供養般若波羅蜜得福德亦多。隨人心故佛不得一定答。是故反問。從般若波羅蜜中。生五波羅蜜者。后品中佛自說。無方便智慧布施回向。不名檀波羅蜜。十八空即是智慧。智慧因緣故。生四念處乃至一切種智。雖非盡是智慧。以性同故。以智慧為主。是故言從般若生。行般若波羅蜜。得諸法實相。于布施持戒等通達。若不得般若實相。不能通達布施持戒。何以故。若一切法空。則無罪無福。何用布施持戒。若諸法實有相不應從因緣生。先已有故。若眾生是常。則譬如虛空亦無死者。若無常神則隨身滅。亦無后世罪福。若無眾生何有殺罪。如是亦無不殺生戒等。若得是般若波羅蜜實相法。則不墮有無二邊。用中道通達布施持戒等。以此布施持戒等果報故。有剎利大姓乃至諸佛。問曰。閻浮提人。多貪利福德。何以不供養般若波羅蜜。答曰。智人少故。不知供養般若無咎。譬如金寶盲者不識。以閻浮提人但信三尊者少。何況知而能行。佛欲令釋提桓因自說故。反問有幾許人于三尊得不壞信等。問曰。不壞信無疑決了。有何差別。答曰。有人言。無有差別。佛莊嚴種種說。開悟人心故。有人言。于三寶中得不壞信。何以知之以無疑故。何以知無疑以決了故。問曰。無疑決了有何異。答曰。初信三寶故是無疑。智慧究竟故是決了。譬如渡水初入是無疑。出彼岸是決了。三分圣戒力故信不壞。四分力故是無疑。正見分力故是決了。復次見諦道中是不壞信。思惟道中是無疑。無學道中是決了。如是等種種分別。是三事得何果報。從三十七品至六神通。是有為果。三結盡乃至煩惱及習盡。是無為果。得如是等果報。釋提桓因。有報生知他心。亦曾以天耳聞諸道差別。又以是大菩薩利根入觀眾生心三昧故。得知諸道差別。是故答佛深信者少。從須陀洹乃至初發心。求佛道轉少。轉少故不知供養般若。何以故少。前世生死中。不聞三寶名。乃至不聞一切種智名。佛欲證上事故說。我今以佛眼觀十方無量阿僧祇眾生。發無上道。離般若方便力故。若一若二住阿毗跋致地。諸余善法入般若波羅蜜者是諸余經。所謂法華經密跡經等。十二部經中義同般若者。雖不名為般若波羅蜜經。然義理即同般若波羅蜜。問曰。云何須陀洹。亦學般若波羅蜜乃至一切種智得到彼岸。答曰。此中六波羅蜜三解脫門三十七品等乃至一切種智。此非獨菩薩法三乘共有各隨分學

【經】憍尸迦。若有善男子善女人。佛般涅槃后。為供養佛故。作七寶塔高一由旬。天香天華天瓔珞天搗香天澤香天衣天幢蓋天伎樂。供養恭敬尊重贊嘆。憍尸迦。于汝意云何。是善男子善女人。從是因緣得福多不。釋提桓因言。世尊。甚多甚多。佛言。不如是善男子善女人聞是般若波羅蜜書寫受持親近正憶念。不離薩婆若心。亦供養恭敬尊重贊嘆。若花香瓔珞搗香澤香幢蓋伎樂供養。是善男子善女人福德多。佛告釋提桓因。憍尸迦。置一七寶塔。若善男子善女人。供養佛故。佛般涅槃后。起七寶塔滿閻浮提。皆高一由旬。恭敬尊重贊嘆華香瓔珞幢蓋伎樂供養。憍尸迦。于汝意云何。是善男子善女人得福多不。釋提桓因言。世尊。其福甚多。佛言。不如是善男子善女人如前供養般若波羅蜜其福甚多。憍尸迦。復置一閻浮提滿中七寶塔。有善男子善女人。供養佛故。佛般涅槃后。起七寶塔滿四天下。皆高一由旬。供養如前。憍尸迦。于汝意云何。是善男子善女人其福多不。釋提桓因言。甚多甚多。佛言。不如是善男子善女人書持般若波羅蜜恭敬尊重。贊嘆華香乃至伎樂供養其福甚多。憍尸迦。復置四天下滿中七寶塔。若有善男子善女人。供養佛故。佛般涅槃后。起七寶塔滿小千世界。皆高一由旬。供養如前。憍尸迦。于汝意云何。是善男子善女人。其福多不。釋提桓因言甚多甚多。佛言。不如是善男子善女人書是般若波羅蜜受持恭敬尊重贊嘆華香乃至伎樂供養其福甚多。憍尸迦。復置小千世界滿中七寶塔。若有善男子善女人。供養佛故。佛般涅槃后。起七寶塔滿二千中世界。皆高一由旬。供養如前。不如供養般若波羅蜜其福甚多。復置二千中世界七寶塔。若有善男子善女人。供養佛故。佛般涅槃后。起七寶塔滿三千大千世界。皆高一由旬。盡形壽供養天華天香天瓔珞乃至天伎樂。于汝意云何。是善男子善女人得福多不。釋提桓因言。世尊。甚多甚多。佛言。不如是善男子善女人書持是般若波羅蜜恭敬尊重贊嘆華香乃至伎樂供養其福甚多。復置三千大千世界中七寶塔。若三千大千世界中眾生。一一眾生供養佛故。佛般涅槃后。各起七寶塔。恭敬尊重贊嘆花香乃至伎樂供養。若有善男子善女人。書持般若波羅蜜乃至正憶念。不離薩婆若心。亦恭敬尊重贊嘆華香瓔珞乃至伎樂供養。是人得福甚多。釋提桓因白佛言。如是如是。世尊。是人供養恭敬尊重贊嘆是般若波羅蜜。則為供養過去未來現在佛。世尊。若十方如恒河沙等世界眾生。一一眾生供養佛故。佛般涅槃后。各起七寶塔高一由旬。是人若一劫若減一劫。恭敬尊重贊嘆華香乃至伎樂供養。世尊。是善男子善女人得福多不。佛言。甚多。釋提桓因言。若有善男子善女人。書持是般若波羅蜜。乃至正憶念。亦恭敬尊重贊嘆華香乃至伎樂供養其福大多。何以故。世尊。一切善法皆入般若波羅蜜中。所謂十善道。四禪四無量心四無色定。三十七品。三解脫門空無相無作。四諦苦諦集諦滅諦道諦。六神通八解脫九次第定。檀波羅蜜。尸羅波羅蜜。羼提波羅蜜。毗梨耶波羅蜜。禪波羅蜜。般若波羅蜜。內空乃至無法有法空。諸三昧門。諸陀羅尼門。佛十力四無所畏。四無礙智。大慈大悲十八不共法。一切智道種智一切種智。世尊。是名一切諸佛法印。是法中一切聲聞及辟支佛。過去未來現在諸佛。學是法印得度彼岸

【論】釋曰。般若波羅蜜。若聞受持誦讀等。有無量功德。更欲說故。以現事譬喻證之。人見土塔高大。即時生心謂是塔主福德極大。何況七寶起塔高一由旬。是故佛以塔為喻。問曰。是塔為實為假。答曰。佛欲使人解知分別福德多小故。作是譬喻。不應問其虛實。有人言。有實有假。如迦葉佛般涅槃后有國王名吉梨姞。爾時人壽二萬歲。是王為供養舍利故。起七寶塔高五十里。又過去世有轉輪王名德主。一日起五百塔高五百由旬。此言滿三千大千世界。是事假喻。有人言。皆是實有。如小國王隨力起七寶塔。大王能起一由旬七寶塔。或過一由旬。小轉輪王能起七寶塔。滿四天下。大轉輪王能起七寶塔。過四天下。梵天王主三千大千世界。是佛弟子能心生變化起塔。高至梵天。滿三千大千世界。或有菩薩得陀羅尼門諸三昧門。深行六波羅蜜故。佛滅度后。能起七寶塔。滿三千大千世界。滿者舉其多故。不言間不容間。后言一一眾生者。施主多故福德多。佛是中自說得福因緣。十善道乃至一切種智。皆攝在般若波羅蜜中。和合是法名為般若波羅蜜。是般若中但出生佛。尚應當供養。何況出生三乘及人天中樂。皆因般若波羅蜜有而不供養。舍利是無記法。是諸善法所依止處故。后乃能與人果報。行般若波羅蜜。即時得果后亦得報

　　大智度論釋述誠品第三十三

【經】爾時佛告釋提桓因。如是如是。憍尸迦。是諸善男子善女人。書是般若波羅蜜。持經卷受學親近讀誦說正憶念。加復供養華香瓔珞搗香澤香幢蓋伎樂。當得無量無數不可思議不可稱量無邊福德。何以故。諸佛一切智一切種智。皆從般若波羅蜜中生。諸菩薩摩訶薩。禪波羅蜜。毗梨耶波羅蜜。羼提波羅蜜。尸羅波羅蜜。檀波羅蜜。皆從般若波羅蜜中生。內空乃至無法有法空。四念處乃至十八不共法。皆從般若波羅蜜中生。諸佛五眼皆從般若波羅蜜中生。成就眾生凈佛世界。道種智一切種智諸佛法。皆從般若波羅蜜中生。聲聞乘辟支佛乘佛乘。皆從般若波羅蜜中生以是故。憍尸迦。善男子善女人。書是般若波羅蜜。受持經卷親近讀誦說正憶念。加復供養華香乃至伎樂。過出前供養七寶塔。百分千分千億萬分。乃至算數譬喻所不能及。何以故。憍尸迦。若般若波羅蜜在于世者。佛寶法寶比丘僧寶終不滅。若般若波羅蜜在于世者。十善道四禪四無量心四無色定。檀波羅蜜乃至般若波羅蜜。四念處乃至十八不共法。一切智一切種智。皆現于世。若般若波羅蜜在于世者。世間便有剎利大姓婆羅門大姓居士大家四天王天乃至阿迦尼吒諸天。須陀洹果乃至阿羅漢果辟支佛道菩薩摩訶薩無上佛道。轉法輪成就眾生凈佛世界

【論】釋曰。上帝釋答佛言。供養般若福德甚多。更有大天以帝釋非一切智人故。所說或錯。是以佛印可所說。言如是如是。問曰。若般若波羅蜜相。一切諸觀滅。語言道斷不生不滅如虛空相。今何以說般若在世者三寶不滅。答曰。般若波羅蜜體性。有佛無佛常住不滅。此言在世者。所謂般若經卷。可修習讀誦者。是因中說果。譬如井深綆短不及便言失井。井實不失。般若波羅蜜實相如深井。經卷名為綆。行者不能書寫修習故言滅。問曰。若說三寶。盡攝一切善人善法。何以復言般若在世者。世間有十善道乃至一切種智。答曰。此諸法及諸道。皆廣解三寶中義。佛寶者。佛法所攝無學五眾。法寶者。第三諦所謂涅槃。除四沙門所攝學無學功德。余殘辟支佛功德菩薩功德。僧寶者。四向四果。學無學五眾。余十善道四禪四無量等皆是道方便門。是故別說

大智度論卷第五十七大智度論釋勸受持品第三十四(卷五十八)

　　　　圣者龍樹造


　　　　后秦龜茲國三藏鳩摩羅什譯


【經】爾時三千大千世界所有四天王天乃至阿迦尼吒天。語釋提桓因諸天言。應受是般若波羅蜜。應持應親近應讀誦說正憶念。何以故。若受持般若波羅蜜乃至正憶念故。一切所修集善法當具足滿。增益諸天眾。減損阿修羅。諸天子。受持般若波羅蜜乃至正憶念故。佛種不斷法種僧種不斷。佛種法種僧種不斷故。世間便有檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。皆現于世。四念處乃至十八不共法菩薩道。皆現于世。須陀洹果斯陀含果阿那含果阿羅漢果辟支佛道佛道。須陀洹乃至佛皆現于世。爾時佛告釋提桓因。憍尸迦。汝當受是般若波羅蜜持讀誦說正憶念。何以故。若諸阿修羅生心欲與三十三天共斗。憍尸迦。汝爾時當誦念般若波羅蜜。諸阿修羅惡心即滅更不復生。憍尸迦。若諸天子天女五死相現時。當墮不如意處。汝當于其前誦讀般若波羅蜜。是諸天子天女。聞般若波羅蜜功德力故還生本處。何以故。聞般若波羅蜜。有大利益故。復次憍尸迦。若有善男子善女人。若諸天子。天女聞是般若波羅蜜經耳。以是功德故。漸當得阿耨多羅三藐三菩提。何以故。憍尸迦。過去諸佛及弟子皆學是般若波羅蜜。得阿耨多羅三藐三菩提。入無余涅槃。憍尸迦。未來世諸佛。今現在十方諸佛及弟子。皆學是般若波羅蜜。得阿耨多羅三藐三菩提。入無余涅槃。何以故。憍尸迦。是般若波羅蜜攝一切善法。若聲聞法若辟支佛法若菩薩法若佛法。釋提桓因。白佛言。世尊。般若波羅蜜是大明咒無上明咒無等等明咒。何以故。世尊。是般若波羅蜜能除一切不善法。能與一切善法。佛語釋提桓因。如是如是。憍尸迦。般若波羅蜜是大明咒無上明咒無等等明咒。何以故。憍尸迦。過去諸佛因是明咒故。得阿耨多羅三藐三菩提。未來世諸佛今現在十方諸佛。亦因是明咒。得阿耨多羅三藐三菩提。因是明咒故。世間便有十善道。便有四禪四無量心四無色定。便有檀波羅蜜乃至般若波羅蜜四念處乃至十八不共法。便有法性如法相法住法位實際。便有五眼須陀洹果乃至阿羅漢果辟支佛道佛道一切智一切種智。憍尸迦。菩薩摩訶薩因緣故。十善出于世間。四禪四無量心乃至一切種智須陀洹乃至諸佛出于世間。譬如滿月照明星宿亦能照明。如是憍尸迦。一切世間善法正法十善乃至一切種智。若諸佛不出時。皆從菩薩生。是菩薩摩訶薩方便力。皆從般若波羅蜜生。菩薩摩訶薩以是方便力。行檀波羅蜜乃至禪波羅蜜內空乃至無法有法空四念處乃至十八不共法。不證聲聞辟支佛地。成就眾生凈佛世界。壽命成就世界成就菩薩眷屬成就。得一切種智。皆從般若波羅蜜生。復次憍尸迦。若善男子善女人。聞般若波羅蜜。受持親近乃至正憶念。是人當得今世后世功德。釋提桓因白佛言。世尊。何等是善男子善女人。受持般若波羅蜜。乃至正憶念。得今世后世功德。佛告釋提桓因。若有善男子善女人。受持般若波羅蜜。乃至正憶念。終不中毒死。兵刃不傷水火不害。乃至四百四病所不能中。除其宿命業報。復次憍尸迦。若有官事起。是善男子善女人。讀誦般若波羅蜜故。往到官所官不譴責。何以故。是般若波羅蜜威力故。若善男子善女人。讀誦是般若波羅蜜。到王所若太子大臣所。王及太子大臣皆歡喜問訊和意與語。何以故。是諸善男子善女人。常有慈悲喜舍心向眾生故。憍尸迦。若善男子善女人。受持般若波羅蜜乃至正憶念。得如是等種種今世功德。憍尸迦。何等是善男子善女人后世功德。是善男子善女人。終不離十善道四禪四無量心四無色定六波羅蜜四念處乃至十八不共法。是人終不墮三惡道。受身完具。終不生貧窮下賤工師除廁人擔死人家。常得三十二相常得化生諸現在佛界。終不離菩薩神通。若欲從一佛界至一佛界供養諸佛聽諸佛法。即得隨意。所游佛界成就眾生凈佛世界。漸得阿耨多羅三藐三菩提。憍尸迦。是名后世功德。以是故。憍尸迦。善男子善女人。應當受持般若波羅蜜親近讀誦說正憶念。華香乃至伎樂供養常不離薩婆若心。是善男子善女人。乃至阿耨多羅三藐三菩提。得今世后世功德成就

【論】釋曰。佛是法王。贊嘆受持般若波羅蜜者已。次天王釋贊釋贊已。今次諸天贊。以多眾贊故。令人信心轉深。作是言應受持是般若波羅蜜。此中說受持因緣。修諸功德增益諸天。減損阿修羅。三寶不斷六波羅蜜等諸功德出現于世。爾時佛可諸天贊告釋言。汝受持是般若波羅蜜。此中說因緣。若阿修羅生惡心。欲共三十三天斗。汝爾時讀誦般若者惡心即滅。若二陣相對時。讀誦般若者。阿修羅即退去。問曰。若爾者何以不常誦般若令阿修羅惡心不生。何故乃使兩陣相對。答曰。諸天多著福樂染欲心利。雖知般若有大功德。不能常誦故。又以忉利天不凈業因緣故。致有怨敵不得不斗。諸天命欲終時五死相現。一者華鬘萎。二者掖下汗出。三者蠅來著身。四者見更有天坐己坐處。五者自不樂本坐。諸天見是死相念惜天樂。見當生惡處心懷憂毒。爾時若聞般若波羅蜜實相諸法虛誑無常空寂信是佛法。心清凈故還生本處。是天人不但還生本處。以聞般若故。世世受福樂。漸成無上道。此中因緣如經說。般若波羅蜜為大明咒者是。問曰。釋提桓因何以故。名般若為大明咒。答曰。諸外道圣人。有種種咒術利益人民。誦是咒故能隨意所欲。使諸鬼神諸仙人有是咒故。大得名聲。人民歸伏貴咒術故。是以帝釋白佛言。諸咒術中般若波羅蜜是大咒術。何以故。能常與眾生道德樂故。余咒術樂因緣能起煩惱。又不善業故墮三惡道。復次余咒術。能隨貪欲嗔恚自在作惡。是般若波羅蜜咒。能滅禪定佛道涅槃諸著。何況貪恚粗病。是故名為大明咒無上咒無等等咒。復次是咒能令人離老病死。能立眾生于大乘。能令行者于一切眾生中最大。是故言大咒。能如是利益故名為無上。先有仙人所作咒術。所謂能知他人心咒。名抑叉尼。能飛行變化咒。名揵陀梨。能住壽過千萬歲咒。于諸咒中無與等。于此無等咒術中。般若波羅蜜過出無量故。名無等等。復次諸佛法名無等。般若波羅蜜。得佛因緣故言無等等。復次諸佛于一切眾生中名無等。是般若咒術佛所作故。名無等等咒。復次此經中自說三咒因緣。所謂是咒能舍一切不善法。能與一切善法。佛順其所嘆故。言如是如是。亦更廣其所贊。所謂因般若故。出生十善道乃至諸佛。是般若波羅蜜屬菩薩故。佛說譬喻。諸佛能大破無明闇故如滿月。菩薩破闇不如故如星宿。如夜中有所見。皆是星月力。世間生死夜中有所知見。皆是佛菩薩力。若世無佛。爾時菩薩說法度眾生。著人天樂中。慚漸令得涅槃樂。菩薩所有智慧。皆是般若波羅蜜力。復次是菩薩。雖行三十七品十八空知諸法畢竟不可取亦不證聲聞辟支佛道。而能還起善法。教化眾生凈佛世界。壽命具足等。皆是方便般若波羅蜜力。若是人能受持般若。乃至正憶念。得今世后世功德。今世功德者。所謂終不中毒死等。問曰。先已說不橫死。今何以更說。答曰。先已說般若波羅蜜。不一會中說。此為后來者更為說。復次刀毒水火。有二種有他作有自作。先說他加兵毒水火等。今為不自傷。何以知之。次說四百四病故。知上雖說人不能得其便。不說其人還恭敬供養。四百四病者。四大為身常相侵害。一一大中百一病起。冷病有二百二。水風起故。熱病有二百二。地火起故。火熱相地堅相。堅相故難消。難消故能起熱病。血肉筋骨骸髓等地分。除其業報者。一切法和合因緣生無有作者。無有作者故必受業報。佛所不能救。何況般若。必受業報不必受業報先已說。官事起者。誦般若波羅蜜力故隨起皆滅。問曰。先說人不能得便。今何以復更說。答曰。先雖說人不能得便。不說國王大臣等既不能得便還復恭敬供養。何以故。是菩薩常有慈悲喜舍心。向眾生故。后世功德者。世世所生常不離十善道等。是故常不墮惡道。是人折伏惡心故受身完具。不生下賤等家。學佛所學道故得變化身。似佛有三十二相八十隨形好。常得化生現在佛國者。隨心所到十方世界。供養諸佛聽受諸法。教化眾生漸漸得成佛道。是故行者應聞受持乃至正憶念不離薩婆若心。如是得今世后世功德

　　大智度論釋梵志品第三十五

【經】爾時諸外道梵志。來向佛所欲求佛短。是時釋提桓因心念。是諸外道梵志。來向佛所欲求佛短。我今當誦念從佛所受般若波羅蜜。是諸外道梵志等。終不能中道作礙斷說般若波羅蜜。釋提桓因作是念已。即誦般若波羅蜜。是時諸外道梵志。遙繞佛復道還去。時舍利弗心念。是中何因緣。諸外道梵志。遙繞佛復道還去。佛知舍利弗心念。告舍利弗。是釋提桓因。誦念般若波羅蜜。以是因緣故。諸外道梵志。遙繞佛復道還去。舍利弗。我不見是諸外道梵志一念善心。是諸外道梵志。但持惡心來欲求索佛短。舍利弗。我不見說般若波羅蜜時一切世間若天若魔若梵若沙門眾婆羅門眾中有持惡意來能得短者。何以故。舍利弗。是三千大千世界中。諸四天王天乃至阿迦尼吒天。諸聲聞辟支佛諸菩薩摩訶薩等。守護是般若波羅蜜。所以者何。是諸天人皆從般若波羅蜜中生故。復次舍利弗。十方如恒河沙等世界中。諸佛及聲聞辟支佛菩薩摩訶薩諸天龍鬼神等。皆守護是般若波羅蜜。所以者何。是諸佛等皆從般若波羅蜜中生故。爾時惡魔心念。今佛四眾現前集會。亦有欲界色界諸天子。是中必有菩薩摩訶薩。受記當得阿耨多羅三藐三菩提。我寧可至佛所破壞其意是時惡魔化作四種兵來至佛所。爾時釋提桓因心念。是四種兵或是惡魔化作欲來向佛。何以故。是四種兵嚴飾。頻婆娑羅王四種兵所不類。波斯匿王四種兵亦不類。諸釋子四種兵。諸梨唱四種兵。皆亦不類。是惡魔長夜索佛便欲惱眾生。我寧可誦念般若波羅蜜。釋提桓因。即時誦念般若波羅蜜。惡魔如所誦聞漸漸復道還去。爾時會中四天王諸天子。乃至阿迦尼吒諸天子。化作天華于虛空中而散佛上作是言。世尊。愿令般若波羅蜜久住閻浮提。所以者何。閻浮提人受持般若波羅蜜隨所住時佛寶住不滅。法寶僧寶亦住不滅。爾時十方如恒河沙等世界中諸天。亦皆散華作是言。世尊。愿令般若波羅蜜久住閻浮提。若般若波羅蜜久住。佛法僧亦當久住。亦分別知菩薩摩訶薩道。復次所在住處。有善男子善女人。書持般若波羅蜜經卷。是處則為照明已離眾冥。佛告釋提桓因等諸天子。如是如是憍尸迦。及諸天子。閻浮提人受持般若波羅蜜。隨所住時佛寶如是住。法寶僧寶亦如是住。乃至所住在處。善男子善女人有書持般若波羅蜜經卷。是處則為照明已離眾冥。爾時諸天子化作天華散佛上作是言。世尊。若有善男子善女人。受持般若波羅蜜乃至正憶念。魔若魔天不能得其便。世尊。我等亦當擁護是善男子善女人。何以故。若善男子善女人。受持般若波羅蜜乃至正憶念。我等視是人即是佛若次佛。是時釋提桓因白佛言。世尊。善男子善女人。受持般若波羅蜜乃至正憶念者。當知是人先世于佛所作功德多。親近供養諸佛。為善知識所護。世尊。諸佛一切智應當從般若波羅蜜中求。般若波羅蜜亦當從一切智中求。所以者何。般若波羅蜜不異一切智。一切智不異般若波羅蜜。般若波羅蜜一切智不二不別。是故我等視是人即是佛若次佛。佛告釋提桓因。如是如是。憍尸迦。諸佛一切智。即是般若波羅蜜。般若波羅蜜。即是一切智。何以故。憍尸迦。諸佛一切智。從般若波羅蜜中生。般若波羅蜜。不異一切智。一切智不異般若波羅蜜。般若波羅蜜一切智不二不別

【論】釋曰。上品中說聞受般若者。魔若魔民外道梵志不得其便。今欲現證驗故。以威神感致眾魔及諸外道。是以外道梵志作是念。佛在耆阇崛山中。說般若波羅蜜。所謂諸法畢竟空無所有。以引致十方眾生。我等共往難問破此空論。其論若破佛則自退。我等還得如本。是諸外道但有邪見惡心憍慢故來。欲出是畢竟清凈般若波羅蜜過罪。譬如狂人欲中傷虛空徒自疲苦。爾時帝釋如佛教受持般若。外道不能得便。今欲驗實令人信知故。帝釋無量福德成就。以天利根深信般若即時誦念。得般若力故。外道遙繞佛復道而去。問曰。可以不直還。方繞佛而去。答曰。以般若神力故。于遠處降伏作是念。佛眾威德甚大。我等今往徒自困辱無所成辦。我等今若遙見直去。人當謂我等怯弱來而空去。以是故。詐現供養繞佛復道而去。舍利弗本是梵志。見諸外道遠處而去心少憐愍。不能以小事故入三昧求知。作是念。此諸外道何因緣來。竟不蒙度而空還去。佛言是般若波羅蜜力。舍利弗意念。佛以般若波羅蜜無事不濟。云何令此外道空來而去。佛知舍利弗所念。語舍利弗。是諸梵志乃至無一念善心。但持惡意邪見著心。欲求諸法定相。是故不中度。譬如必死之病雖有良醫神藥不能救濟。舍利弗說般若波羅蜜時。非但此梵志一切世間人持惡心來不能得便。何以故一切諸佛及諸菩薩諸天常守護般若故。所以者何。諸佛菩薩天人作是念。我等皆從般若生故。魔來欲難問破壞亦如是。是時會中諸天子。先聞般若功德今見證驗。心大歡喜化華供養。作是愿。令般若波羅蜜久住閻浮提。是事如下廣說。佛即印可。諸天于佛前自誓言。行者若聞受般若波羅蜜乃至正憶念。我等常當守護。所以者何。我等視是人如佛若次佛。如佛者法性身住阿鞞跋致得無生法忍乃至十地。次佛者肉身菩薩能說般若波羅蜜及其正義。爾時帝釋以先世因緣所集功德智慧贊是菩薩。此中更說贊嘆因緣。諸佛一切種智。應從般若中求者。菩薩行般若波羅蜜具足故得佛時。般若變成一切種智故。言一切種智當從般若中求。佛能說般若波羅蜜故。言般若波羅蜜當從一切智中求。譬如乳變為酪離乳無酪亦不得言乳即是酪。般若波羅蜜變為一切種智。離般若亦無一切種智。亦不得言般若即是一切種智。般若與一切種智作生因。一切種智與般若作說因。因果不相離故。言不二不別

　　大智度論釋阿難稱譽品第三十六

【經】爾時慧命阿難白佛言。世尊何以故。不稱譽檀波羅蜜尸羅波羅蜜羼提波羅蜜毗梨耶波羅蜜禪波羅蜜乃至十八不共法。但稱譽般若波羅蜜。佛告阿難。般若波羅蜜。于五波羅蜜乃至十八不共法為尊導。阿難。于汝意云何。不回向薩婆若布施。得稱檀波羅蜜不。不也。世尊。不回向薩婆若。尸羅羼提毗梨耶禪智慧是般若波羅蜜不。不也。世尊。以是故。知般若波羅蜜于五波羅蜜乃至十八不共法為尊導。是故稱譽。阿難白佛言。世尊。云何布施回向薩婆若。作檀波羅蜜。乃至作般若波羅蜜。佛告阿難。以無二法布施回向薩婆若。是名檀波羅蜜。以不生不可得。回向薩婆若。布施是名檀波羅蜜乃至以無二法智慧。回向薩婆若。是名般若波羅蜜。以不生不可得。回向薩婆若。智慧是名般若波羅蜜。阿難白佛言。世尊。云何以不二法。回向薩婆若。布施是名檀波羅蜜。乃至以不二法。回向薩婆若。智慧是名般若波羅蜜。佛告阿難。以色不二法故。受想行識不二法故。乃至阿耨多羅三藐三菩提不二法故。世尊。云何色不二法。乃至阿耨多羅三藐三菩提不二法。佛言。色色相空。何以故。檀波羅蜜色不二不別。乃至阿耨多羅三藐三菩提。檀波羅蜜不二不別。五波羅蜜亦如是。以是故。阿難。但稱譽般若波羅蜜。于五波羅蜜乃至一切種智為尊導。阿難。譬如地以種散中。得因緣和合故便生。是諸種子依地而生。如是阿難。五波羅蜜依般若波羅蜜得生。四念處乃至一切種智。亦依般若波羅蜜得生。以是故。阿難般若波羅蜜。為五波羅蜜乃至十八不共法尊導。爾時釋提桓因白佛言。世尊。佛說善男子善女人。受持般若波羅蜜乃至正憶念者。功德未盡。何以故。受持般若波羅蜜乃至正憶念。則受三世諸佛無上道。所以者何。欲得薩婆若。當從般若波羅蜜中求。欲得般若波羅蜜。當從薩婆若中求。世尊。受持般若波羅蜜乃至正憶念故。十善道現于世間。四禪四無量心四無色定乃至十八不共法現于世間。受持般若波羅蜜乃至正憶念故。世間便有剎利大姓婆羅門大姓居士大家四天王天乃至阿迦尼吒諸天。受持般若波羅蜜乃至正憶念故。便有須陀洹乃至阿羅漢辟支佛菩薩摩訶薩。受持般若波羅蜜乃至正憶念故。諸佛出于世間。爾時佛告釋提桓因。憍尸迦。善男子善女人。受持般若波羅蜜乃至正憶念。我不說但有爾所功德。何以故。憍尸迦。是善男子善女人。受持般若波羅蜜乃至正憶念。不離薩婆若心。無量戒眾成就。定眾慧眾解脫眾解脫知見眾成就。復次憍尸迦。是善男子善女人。能受持般若波羅蜜乃至正憶念。不離薩婆若心。當知是人為如佛。復次憍尸迦。一切聲聞辟支佛。所有戒眾定眾慧眾解脫眾解脫知見眾。不及是善男子善女人戒眾乃至解脫知見眾。百分千分千億萬分。乃至算數譬喻所不能及。何以故。是善男子善女人。于聲聞辟支佛地中。心得解脫。更不求大乘法故。復次憍尸迦。若有善男子善女人。書持般若波羅蜜經卷。供養恭敬尊重。華香瓔珞乃至伎樂。亦得今世后世功德。爾時釋提桓因白佛言。世尊。是善男子善女人。受持般若波羅蜜乃至正憶念。不離薩婆若心。供養般若波羅蜜。恭敬尊重華香乃至伎樂。我常當守護是人

【論】釋曰。阿難雖多聞力能分別空。而未離欲故不能深入。雖常侍佛不數問難空事。今佛贊嘆般若波羅蜜。亦贊嘆行者。是故阿難白佛言。世尊。何以不稱嘆余波羅蜜及諸法。而獨稱嘆般若波羅蜜。問曰。佛從初以來。常說六波羅蜜名。今阿難何以言不稱說。答曰。雖說名字不為稱美。皆為入般若中故說。佛語阿難。一切有為法中智慧第一。一切智慧中度彼岸。般若波羅蜜第一。譬如行路雖有眾伴導師第一。般若亦如是。雖一切善法各各有力。般若波羅蜜。能示導出三界到三乘。若無般若波羅蜜。雖行布施等善法。隨受業行果報有盡。以有盡故。尚不能得小乘涅槃。何況無上道。若布施等善法。能觀如佛道相不二。不生不滅不得不失畢竟空寂。是名回向薩婆若。是布施福世世常受果報而不盡。后當得一切種智。如布施。一切法亦如是相。問曰。佛何以不答不二因緣。還以不二解。答曰。阿難不問不二因緣。但問何法不二。是故佛答色等諸法不二故。般若波羅蜜。能令五事等作波羅蜜故。但稱譽般若波羅蜜。佛欲令是義了了易解故。作是喻譬。如大地能生萬物。般若波羅蜜亦如是。能持一切善法種子者。從發心來。除般若波羅蜜。余一切善法。是因緣和合者。是佛道中一心信忍精進不休不息。欲受通達不壞。有如是等法。事得成辦者。是增長者。從發心起學諸波羅蜜。從一地至一地乃至佛地是。問曰。帝釋何以故。言佛說行者受持般若功德未盡。答曰。般若波羅蜜無量無邊。功德亦無量無邊。說未究竟。中間外道梵志及魔來故傍及異事。今還欲續聞。帝釋深愛福德果報。樂聞般若功德聽無厭足。今更欲聞說故。自說因緣。世尊。若人受持般若波羅蜜乃至正憶念。則受三世諸佛無上道功德智慧。所以者何。般若中應求一切種智。一切種智中應求般若。如上品未說。行者若受持般若波羅蜜發心求阿耨多羅三藐三菩提。為度眾生故。集般若波羅蜜等諸功德。所謂十善道乃至十八不共法。現于世間。是善法因緣故。有剎利大姓乃至諸佛。佛告天帝是人不但得如上功德。亦得無量戒眾等功德。戒眾者。是菩薩行般若波羅蜜。于一切眾生中。修畢竟無畏施。眾生十方中數無量無邊。三世中數亦無量無邊。六道四生種類。各各相亦無量無邊。于此無量無邊眾生中。施第一所愛樂物。所謂壽命。是故得無量戒眾果報。如是不殺等戒。但說名字則二百五十。毗尼中略說。則八萬四千。廣說則無量無邊。是戒凡夫人。或一日受或一世或百千萬世。菩薩世世于一切眾生中施無畏。乃至入無余涅槃。是名無量戒眾。乃至解脫知見眾亦如是隨義分別。是五眾功德勝于二乘不可計量。若人書寫供養般若波羅蜜。得今世后世功德。問曰。今世后世功德深重。書持供養輕微。云得得二世功德。答曰供養有二種。一者效他供養。二者深心供養。知般若功德。深心供養故。得二世功德。是般若有種種門入。若聞持乃至正憶念者。智慧精進門入。書寫供養者。信及精進門入。若一心深信。則供養經卷勝。若不一心雖受持而不如。復次有如如意寶珠。是無記色法無心無識以眾生福德因緣故生。有人供養者。能令人隨意所得。何況般若波羅蜜。是無上智慧諸佛之母。諸法寶中是第一寶。若人如所聞一心信受供養。云何不得二世功德。但人不一心供養。又先世重罪故。雖供養般若而不得如上功德。般若無咎

【經】佛告釋提桓因。憍尸迦。是善男子善女人。欲讀誦說般若波羅蜜時。無量百千諸天皆來聽法。是善男子善女人。說般若波羅蜜法。諸天子益其膽力。是諸法師若疲極不欲說法。諸天益其膽力故便更能說。善男子善女人。受持是般若波羅蜜乃至正憶念。供養華香乃至伎樂故。亦得是今世功德。復次憍尸迦。是善男子善女人。于四部眾中說般若波羅蜜時心無怯弱。若有論難亦無畏想。何以故。是善男子善女人。為般若波羅蜜所護持故。般若波羅蜜中。亦分別一切法。若世間若出世間。若有漏若無漏。若善若不善。若有為若無為。若聲聞法若辟支佛法。若菩薩法若佛法。善男子善女人。住內空乃至住無法有法空故。不見有能難般若波羅蜜者。亦不見受難者。亦不見般若波羅蜜。如是善男子善女人。為般若波羅蜜所護持故。無有能難壞者。復次善男子善女人。受持般若波羅蜜乃至正憶念時。不沒不畏不怖。何以故。是善男子善女人。不見是法沒者恐怖者。憍尸迦。善男子善女人。受持般若波羅蜜乃至正憶念。華香供養乃至幡蓋。亦得是今世功德。復次憍尸迦。善男子善女人受持般若波羅蜜乃至正憶念。書持經卷華香供養乃至幡蓋。是人為父母所愛宗親知識所念。諸沙門婆羅門所敬。十方諸佛及菩薩摩訶薩辟支佛阿羅漢乃至須陀洹所愛敬。一切世間若天若魔若梵及阿修羅等皆亦愛敬。是人行檀波羅蜜。檀波羅蜜無有斷絕時。尸羅波羅蜜。羼提波羅蜜。毗梨耶波羅蜜。禪波羅蜜。般若波羅蜜。亦無有斷絕時。修內空不斷。乃至修無法有法空不斷。修四念處不斷。乃至修十八不共法不斷。修諸三昧門不斷。修諸陀羅尼門不斷。諸菩薩神通不斷。成就眾生凈佛世界不斷。乃至修一切種智不斷。是人亦能降伏難論毀謗。善男子善女人。受持般若波羅蜜乃至正憶念。不離薩婆若心。書持經卷華香供養乃至幡蓋。亦得是今世后世功德。復次憍尸迦。善男子善女人。書持經卷在所住處。三千大千世界中。所有諸四天王天。發阿耨多羅三藐三菩提心者。皆來到是處。見般若波羅蜜。受讀誦說供養禮拜還去。三十三天夜摩天兜率陀天化樂天他化自在天。梵眾天梵輔天梵會天大梵天。光天少光天無量光天光音天。凈天少凈天無量凈天遍凈天。無蔭行天福德天廣果天。發阿耨多羅三藐三菩提心者。皆來到是處。見般若波羅蜜。受讀誦說供養禮拜還去。凈居諸天所謂無誑天無熱天妙見天喜見天色究竟天。皆來到是處。見是般若波羅蜜。受讀誦說供養禮拜還去。復次憍尸迦。十方世界中。諸四天王天。乃至廣果天。發阿耨多羅三藐三菩提心。及凈居天并余諸天。龍鬼神揵闥婆阿修羅迦樓羅緊那羅摩睺羅伽。亦來見般若波羅蜜。受讀誦說供養禮拜還去。是善男子善女人應作是念。十方世界中諸四天王天。乃至廣果天。發阿耨多羅三藐三菩提心。及凈居天并余諸天。龍鬼神揵闥婆阿修羅迦樓羅緊那羅摩睺羅伽。來見般若波羅蜜。受讀誦說供養禮拜。我則法施已。憍尸迦。三千大千世界中。所有諸四天王天。乃至阿迦尼吒天。乃至十方世界中。諸四天王天。乃至阿迦尼吒天。發阿耨多羅三藐三菩提心者。護持是善男子善女人。諸惡不能得便。除其宿命重罪。憍尸迦。是善男子善女人。亦得是今世功德。所謂諸天子發阿耨多羅三藐三菩提心。皆來到是處。何以故。憍尸迦。諸天子發阿耨多羅三藐三菩提心。欲救護一切眾生。不舍一切眾生。安樂一切眾生故。爾時釋提桓因白佛言。世尊。善男子善女人。云何當知。諸四天王天乃至阿迦尼吒天來。及十方世界中諸四天王天。乃至阿迦尼吒天。來見般若波羅蜜。受讀誦說供養禮拜時。佛告釋提桓因。憍尸迦。若善男子善女人。見大凈光明。必知有大德諸天來見般若波羅蜜。受讀誦說供養禮拜時。復次憍尸迦。若善男子善女人。若聞異妙香必知有大德諸天來見般若波羅蜜。受讀誦說供養禮拜時。復次憍尸迦。善男子善女人。行凈潔故諸天來到其處見般若波羅蜜。受讀誦說供養歡喜禮拜。是中有小鬼輩。即時出去不能堪任。是大德諸天威德故。以是大德諸天來故。是善男子善女人生大心。以是故。般若波羅蜜所住處。四面不應有諸不凈。應然燈燒香散眾名華眾香涂地眾蓋幢幡種種嚴飾。復次憍尸迦。善男子善女人。說法時終無疲極。自覺身輕心樂。隨法偃息。臥覺安隱無諸惡夢。夢中見諸佛三十二相八十隨形好比丘僧恭敬圍繞而為說法。在諸佛邊聽受法教。所謂六波羅蜜四念處乃至十八不共法。分別六波羅蜜義四念處乃至十八不共法。亦分別其義。亦見菩提樹莊嚴殊妙。見諸菩薩趣菩提樹得阿耨多羅三藐三菩提。見諸佛成已轉法輪。見百千萬菩薩共集法論義。應如是求薩婆若。應如是成就眾生。應如是凈佛世界。亦見十方無數百千萬億諸佛。亦聞其名號。某方某界某佛。若干百千萬菩薩。若干百千萬聲聞恭敬圍繞說法。復見十方無數百千萬億諸佛般涅槃。復見無數百千萬億諸佛七寶塔。見供養諸佛塔恭敬尊重贊嘆華香乃至幢蓋。憍尸迦。是善男子善女人。見如是善夢。臥安覺安。諸天益其氣力。自覺身體輕便。不大貪著飲食衣服臥具湯藥。于此四供養其心輕微。譬如比丘坐禪從禪定起心與定合。不貪著飲食其心輕微。何以故。憍尸迦。諸天法。應以諸味之精益其氣力故。十方諸佛。及天龍鬼神阿修羅揵闥婆迦樓羅緊那羅摩睺羅伽。亦益其氣力。如是憍尸迦。善男子善女人。欲得今世如是功德。應當受持般若波羅蜜親近讀誦說正憶念。亦不離薩婆若心。憍尸迦。善男子善女人。雖不能受持乃至正憶念。應當書持經卷恭敬供養尊重贊嘆華香瓔珞乃至幡蓋。憍尸迦。若善男子善女人。聞是般若波羅蜜。受持讀誦說正憶念書經卷恭敬供養尊重贊嘆華香乃至幢蓋。是善男子善女人功德甚多。勝于供養十方諸佛及弟子。恭敬尊重贊嘆衣服飲食臥具湯藥。諸佛及弟子。般涅槃后起七寶塔。恭敬供養尊重贊嘆華香乃至幢蓋

【論】問曰。天上自有般若。何以來至說法人所益其膽力。答曰。天上雖有般若。諸天憐愍眾生故來。天來惡鬼遠去。益法師膽力令其樂說。又使眾生益加信敬。以是故來。有人言。天甘露味微細沾洽能入孔孔。使善男子四大諸情柔軟輕利樂有所說。問曰。一切說般若者。皆得諸天甘露味。令其樂說不。答曰。不也。若有行者一心求佛道。折伏結使。衣服凈潔所說法處清凈。華香幡蓋香水灑地無諸不凈。是故諸天歡喜亦利益。諸聽法者說法者。雖不多讀內外經書。深入般若波羅蜜義故。心不怯弱不沒不畏不恐。何以故。般若波羅蜜中無有定法可執可難可破故。復次是般若波羅蜜中。亦分別說諸法世間出世間常無常善不善等無法不有。以備有諸法故不怯不畏。若但有一法則多所闕故有恐畏。是菩薩行般若波羅蜜。煩惱折薄。諸福德增益薰身故威德可敬。身是功德住處故。雖形體丑陋無所能作。猶為人所愛重。何況自然端正能利益人。問曰。若諸佛沙門婆羅門所愛敬可爾。父母愛念何足稱。答曰。人雖父母所生。不順父母教則不愛念。菩薩于恭順之中倍復殊勝。供養恭敬尊重道德故。沙門婆羅門。愛敬平實至誠口不妄言。深愛后世功德不著今世樂。接養下人不自高大。若見他有過。尚不說其實。何況讒毀。若必不得已終不盡說。給恤孤窮不私附己。如是等事。皆是般若波羅蜜力。是人功德遠聞故。諸天世人皆所愛敬。是供養般若波羅蜜故。世世常得六波羅蜜等。無有斷絕時。是人福德智慧名聞故。若有問難毀謗悉能降伏。復次諸天為供養般若波羅蜜故。來至般若所住處。復次山河樹木土地城廓。一切鬼神皆屬四天王。四天王來故。皆隨從共來。是諸鬼神中。有不得般若經卷者。是故來至般若波羅蜜處。供養讀誦禮拜。亦為利益善男子故。此亦是今世功德以諸天善神來故天帝破肉眼人疑故。問云何知大德天來。答時見大光明若聞殊異之香。亦以如先說住處清凈故。問曰。人身不凈內充外凈何益。答曰。凈其住處及以衣服則外無不凈。外無不凈故諸天歡喜。譬如國王大人來處。群細庶民避去。諸大德天來。小鬼去亦如是。大天威德重故。舊住小鬼避去。是諸大天來近故。是人心則清凈廣大。行者若欲令大德天來。當如經所說。惡鬼遠去故身心輕便。所以者何。近諸惡鬼令人身心漸惡。譬如近嗔人喜令人嗔。近美色則令人好色情發。是人內外惡因緣遠離故。臥安覺安無諸惡夢。若夢但見諸佛。如經所說。問曰。般若波羅蜜在佛身中。若供養一佛。則供養般若波羅蜜。何以言供養十方佛不如供養般若波羅蜜。答曰。供養者心。若供養佛取人相。人畢竟不可得。以取相故福田雖大而功德薄少。供養般若波羅蜜者則如所聞。般若中不取人相不取法相。用是心供養故福德大。復次般若波羅蜜。是一切十方諸佛母亦是諸佛師。諸佛得是身三十二相八十隨形好及無量光明神通變化。皆是般若波羅蜜力。以是故。供養般若波羅蜜勝。以是等因緣故。勝供養十方諸佛。非不敬佛

大智度論卷第五十八大智度論釋校量舍利品第三十七(卷五十九)

　　　　圣者龍樹造


　　　　后秦龜茲國三藏鳩摩羅什譯


【經】佛告釋提桓因言。憍尸迦。若滿閻浮提佛舍利作一分。復有人書般若波羅蜜經卷作一分。二分之中汝取何所。釋提桓因白佛言。世尊。若滿閻浮提佛舍利作一分。般若波羅蜜經卷作一分。二分之中我寧取般若波羅蜜經卷。何以故。世尊。我于佛舍利非不恭敬非不尊重。以舍利從般若波羅蜜中生。般若波羅蜜薰修故。是舍利得供養恭敬尊重贊嘆。爾時舍利弗問釋提桓因。憍尸迦。是般若波羅蜜不可取。無色無形無對一相。所謂無相。汝云何欲取。何以故。是般若波羅蜜。不為取故出。不為舍故出。不為增減聚散損益垢凈故出。是般若波羅蜜。不與諸佛法不舍凡人法。不與辟支佛法阿羅漢法學法。不舍凡人法。不與無為性。不舍有為性。不與內空乃至無法有法空。不與四念處乃至一切種智。不舍凡人法。釋提桓因語舍利弗。如是如是。舍利弗。若有人知是般若波羅蜜。不與諸佛法不舍凡人法。乃至不與一切種智。不舍凡人法。是菩薩摩訶薩能行般若波羅蜜。能修般若波羅蜜。何以故。般若波羅蜜。不行二法故。不二法相是般若波羅蜜。不二法相是禪波羅蜜。乃至檀波羅蜜。爾時佛贊釋提桓因言。善哉善哉。憍尸迦。如汝所說。般若波羅蜜不行二法故。不二法相是般若波羅蜜。不二法相是禪波羅蜜。乃至檀波羅蜜。憍尸迦。若人欲得法性二相者。是人為欲得般若波羅蜜二相。何以故。憍尸迦。法性般若波羅蜜無二無別。乃至檀波羅蜜亦如是。若人欲得實際不可思議性二相者。是人為欲得般若波羅蜜二相。何以故。般若波羅蜜。不可思議性無二無別。釋提桓因白佛言。世尊。一切世間人及諸天阿修羅。應禮拜供養般若波羅蜜。何以故。諸菩薩摩訶薩。般若波羅蜜中。學得阿耨多羅三藐三菩提。世尊。我常在善法堂上坐。我若不在坐時。諸天子來供養我故。為我坐處作禮繞竟還去。諸天子作是念。釋提桓因在是處坐。為諸三十三天說法故。如是世尊。在所處書是般若波羅蜜經卷。受持讀誦為他演說。是處十方世界中諸天龍夜叉揵闥婆阿修羅迦樓羅緊那羅摩睺羅伽。皆來禮拜般若波羅蜜供養已去。何以故。是般若波羅蜜中。生諸佛及一切眾生樂具故。諸佛舍利亦是一切種智住處因緣。以是故。世尊。二分中我取般若波羅蜜。復次世尊。我若受持讀誦般若波羅蜜。心深入法中。我是時不見怖畏相何以故。世尊。是般若波羅蜜。無相無貌無言無說。世尊。無相無貌無言無說。是般若波羅蜜。乃至是一切種智。世尊。般若波羅蜜。若當有相非無相者。諸佛不應知一切法無相無貌無言無說得阿耨多羅三藐三菩提。為弟子說諸法無相無貌無言無說。世尊。用般若波羅蜜實是無相無貌無言無說故。諸佛知一切諸法無相無貌無言無說得阿耨多羅三藐三菩提。為弟子說諸法亦無相無貌無言無說。以是故。世尊。是般若波羅蜜。一切世間諸天人阿修羅。應供養恭敬尊重贊嘆華香瓔珞乃至幡蓋。復次世尊。若有人受持般若波羅蜜親近讀誦說正憶念及書寫供養華香乃至幡蓋。是人不墮地獄畜生餓鬼道中。不墮聲聞辟支佛地。乃至得阿耨多羅三藐三菩提。常見諸佛從一佛界至一佛界。供養諸佛。恭敬尊重贊嘆華香乃至幡蓋。復次世尊。滿三千大千世界。佛舍利作一分。書般若波羅蜜經卷作一分。是二分中。我故取般若波羅蜜。何以故。世尊。是般若波羅蜜中。生諸佛舍利。以是故。舍利得供養恭敬尊重贊嘆。是善男子善女人。供養恭敬舍利故。受天上人中福樂。常不墮三惡道。如所愿漸以三乘法入涅槃。是故世尊。若有見現在佛。若見般若波羅蜜經卷等無異。何以故。世尊。是般若波羅蜜與佛無二無別故

【論】問曰。上以起七寶塔。校供養般若波羅蜜。義已具足。今佛何以以舍利經卷對校。答曰。先明七寶塔是舍利住處。今但明舍利以對經卷。舍利雖不及般若。而滿閻浮提。般若妙故但明經卷。復次出家人多貪智慧。智慧是解脫因緣故。在家人多貪福德。福德是樂因緣故。出家人多貪意識所知物。在家人多貪五識所知物。釋提桓因已證福樂。果報最大。于在家人中最為尊勝。以是故。佛問釋提桓因。釋提桓因言。我于二分中取般若波羅蜜經卷。此中自說因緣。世尊。我不敢輕慢不恭敬舍利。我知供養芥子許舍利功德無量無邊。乃至得佛功德不盡。何況滿閻浮提。世尊。菩薩受身便有舍利。人所不貴。得成佛時。舍利以般若熏修故。人所恭敬尊重供養。是故二分中我取勝者。問曰。舍利弗知釋提桓因以世諦故言取般若波羅蜜。何以故難。答曰。釋提桓因在家中。為煩惱所縛五欲所覆。而能說般若波羅蜜。是事希有。以是故舍利弗質問。欲令釋提桓因更問佛深義故難。釋提桓因順舍利弗意答言如是。釋提桓因意。于一切法中無二相。不以舍利為小。不以般若波羅蜜為大。般若波羅蜜無二無分別相。為利益新發意菩薩故。致以世諦如是說般若波羅蜜。能令眾生心無二無分別。以是利益故我取般若。是時佛贊釋提桓因。善哉善哉。以能分別諸法亦能善說般若相故。所謂無二相。是故贊嘆。佛此中自說譬喻。若人欲分別法性實際等作二分。是人為欲分別般若波羅蜜作二分。帝釋自說般若。又聞佛重說。其心清凈深信歡喜言。一切世間所應禮敬。帝釋此中自說因緣。一切菩薩學是般若得阿耨多羅三藐三菩提。又此中以己身為喻。己身喻佛。般若經卷喻坐處。有人言。己身喻般若。坐處喻舍利。是故二分中我取般若。復次世尊我若受持般若讀誦。是時乃至不見怖畏相。何況實怖畏。所以者何。一切諸法無相無言無說故。般若波羅蜜能令人得是無相法故無所畏。受持供養般若者。不墮三惡趣及二乘道。世世不離諸佛。常供養十方諸佛。是故般若波羅蜜。一切世間所應供養。復次佛開其初以舍利滿閻浮提。帝釋既悟二事勝負。為一切眾生故。廣增至三千大千世界。此中自說因緣。見般若波羅蜜。與見佛無異

【經】復次世尊。如佛住三事示現說十二部經。修多羅祇夜乃至優婆提舍。復有善男子善女人。受持誦說是般若波羅蜜等無異。何以故。世尊。是般若波羅蜜中。生三事示現及十二部經。修多羅乃至優波提舍故。復次世尊。十方諸佛住三事示現。說十二部經。修多羅乃至優波提舍。復有人受般若波羅蜜。為他人說等無異。何以故。般若波羅蜜中生諸佛。亦生十二部經。修多羅乃至優波提舍。復次世尊。若有供養十方如恒河沙等世界中諸佛。恭敬尊重贊嘆華香乃至幡蓋。復有人書般若波羅蜜經卷。恭敬尊重贊嘆華香乃至幡蓋。其福正等。何以故。十方諸佛皆從般若波羅蜜中生。復次世尊。善男子善女人。聞是般若波羅蜜。受持讀誦正憶念。亦為他人說。是人不墮地獄道畜生餓鬼道。亦不墮聲聞辟支佛地。何以故。當知是善男子善女人。正住阿鞞跋致地中故。是般若波羅蜜。遠離一切苦惱衰病。復次世尊。若有善男子善女人。書是般若波羅蜜經卷。受持親近供養恭敬尊重贊嘆。是人離諸恐怖。世尊。譬如負債人。親近國王供給左右。債主反更供養恭敬是人。是人不復畏怖。何以故。世尊。此人依近國王。憑恃有力故。如是世尊。諸佛舍利是般若波羅蜜薰修故。得供養恭敬。世尊。當知般若波羅蜜如王。舍利如負債人負債人依王故得供養。舍利亦依般若波羅蜜修薰故得供養。世尊。當知諸佛一切種智亦從般若波羅蜜修薰故得成就。以是故。世尊。二分中。我取般若波羅蜜。何以故。世尊。般若波羅蜜中生諸佛舍利三十二相。般若波羅蜜中亦生佛十力四無所畏四無礙智十八不共法大慈大悲。世尊。般若波羅蜜中生五波羅蜜。使得波羅蜜名字。般若波羅蜜中生諸佛一切種智。復次世尊。所在三千大千世界中。若有受持供養恭敬尊重贊嘆般若波羅蜜。是處若人若非人。不能得其便。是人漸漸得入涅槃。世尊。般若波羅蜜為大利益。如是于三千大千世界中能作佛事。世尊。所在處。有般若波羅蜜則為有佛。世尊。譬如無價摩尼寶在所住處非人不得其便。若男子若女人有熱病。以是珠著身上。熱病即時除差。若有風病若有冷病若有雜熱風冷病。以珠著身上皆悉除愈。若闇中是寶能令明。熱時能令涼。寒時能令溫。珠所住處其地不寒不熱時節和適。其處亦無諸余毒螫。若男子女人為毒蛇所螫。以珠示之毒即除滅。復次世尊。若男子女人眼痛膚曀盲瞽。以珠示之即時除愈。若有癩瘡惡腫。以珠著其身上病即除愈。復次世尊。是摩尼寶所在水中。水隨作一色。若以青物裹著水中。水色即為青。若黃赤白紅縹物裹著水中。水隨作黃赤白紅縹色。如是等種種色物裹著水中。水隨作種種色。世尊若水濁以珠著中水即為清。是珠其德如是。爾時阿難問釋提桓因言。憍尸迦。是摩尼寶為是天上寶。為是閻浮提寶。釋提桓因語阿難是天上寶。閻浮提人亦有是寶。但功德相少不具足。天上寶清凈輕妙不可以譬喻為比。復次世尊。是摩尼寶若著篋中舉珠出。其功德薰篋故人皆愛敬。如是世尊。在所住處。有書般若波羅蜜經卷。是處則無眾惱之患。亦如摩尼寶所著處則無眾難。世尊。佛般泥洹后。舍利得供養。皆般若波羅蜜力。禪波羅蜜乃至檀波羅蜜。內空乃至無法有法空。四念處乃至十八不共法。一切智法相法住法位法性實際不可思議性一切種智。是諸功德力。善男子善女人作是念。是佛舍利一切智。一切種智。大慈大悲。斷一切結使及習。常舍行不錯謬法。等諸佛功德住處。以是故。舍利得供養。世尊。舍利是諸功德寶。波羅蜜住處不垢不凈。波羅蜜住處不生不滅。波羅蜜不入不出。波羅蜜不增不損。波羅蜜不來不去不住。波羅蜜是佛舍利。是諸法相波羅蜜住處。以是諸法相波羅蜜薰修故。舍利得供養。復次世尊。置三千大千世界滿中舍利。如恒河沙等諸世界滿其中舍利作一分。有人書般若波羅蜜經卷作一分。二分之中。我取般若波羅蜜。何以故。是般若波羅蜜中生諸佛舍利。是般若波羅蜜修薰故。舍利得供養。世尊。若有善男子善女人。供養舍利恭敬尊重贊嘆其功德。報不可得邊。受人中天上福樂。所謂剎利大姓婆羅門大姓居士大家。四天王天處乃至他化自在天中受福樂。亦以是福德因緣故。當得盡苦。若受是般若波羅蜜。讀誦說正憶念。是人能具足禪波羅蜜。乃至能具足檀波羅蜜。能具足四念處。乃至能具足十八不共法。過聲聞辟支佛地。住菩薩位。住菩薩位已。得菩薩神通。從一佛界至一佛界。是菩薩為眾生故受身。隨其所應成就眾生。若作轉輪圣王。若作剎利大姓。若作婆羅門大姓成就眾生。以是故。世尊。我不為輕慢不恭敬。故不取舍利。以善男子善女人供養般若波羅蜜則為供養舍利故。復次世尊。有人欲見十方無量阿僧祇諸世界中現在諸佛法身色身。是人應聞受持般若波羅蜜讀誦正憶念為他人廣說。如是善男子善女人。當見十方無量阿僧祇世界中諸佛法身色身。是善男子善女人行般若波羅蜜。亦應以法相修念佛三昧。復次善男子善女人。欲見現在諸佛。應當受是般若波羅蜜乃至正憶念

【論】復次佛住三事示現。說十二部經者。問曰。一切說法人中。無與佛等者。佛說十二部經。則無不備具。云何善男子但受持讀誦般若與佛等無異。答曰。此中佛欲稱嘆般若為大故。于十二部經中般若為最勝。所以者何說是般若波羅蜜。多有發菩薩心。說十二部經。雜發三乘意故。不以菩薩功德比佛無量身。此說法身菩薩但說般若勸導大乘。佛雜說勸導三乘故。等無異。復次三事示現及十二部經根本者。所謂般若波羅蜜是。供養十方如恒河沙等諸佛。若復有供養般若經卷。亦等無異。此中佛說般若。所以福德勝因緣。所謂般若能破一切苦惱衰病怖畏等。如負債人依王。王喻般若。負債人喻舍利。舍利是先世業因緣所成。因緣中應償諸對。以般若波羅蜜薰修故。宿命因緣諸對。及饑渴寒熱所不能得。而得諸天世人所見供養。如負債人依王反為債主所敬。先說無諸衰病及怖畏。以明內。今說摩尼寶人非人不得其便。以明外。是人供養般若波羅蜜故。若今世若后世。若身衰心病盡皆能除。諸善愿事隨意能與。得是般若波羅蜜大寶故。無諸怖畏無所乏短。譬如無價寶珠所愿皆得。問曰。摩尼寶珠。于頗梨金銀車磲馬瑙琉璃珊瑚琥珀金剛等中。是何等寶。答曰。有人言。此寶珠從龍王腦中出。人得此珠毒不能害入火不能燒。有如是等功德。有人言。是帝釋所執金鋼用。與阿修羅斗時。碎落閻浮提。有人言。諸過去久遠佛舍利。法既滅盡舍利變成此珠以益眾生。有人言。眾生福德因緣故。自然有此珠。譬如罪因緣故地獄中自然有治罪之器。此寶珠名如意。無有定色清徹輕妙。四天下物皆悉照現。如意珠義如先說。是寶常能出一切寶物。衣服飲食隨意所欲盡能與之。亦能除諸衰惱病苦等。是寶珠有二種。有天上如意寶。有人間如意寶。諸天福德厚故珠德具足。人福德薄故珠德不具足。是珠所著房舍函篋之中。其處亦有威德。般若波羅蜜亦如是者。如如意寶珠。能與在家人今世富樂隨意所欲。般若波羅蜜能與出家求道人三乘解脫樂。隨意所愿。如意寶珠在所著處。非人不得其便。般若波羅蜜亦如是。行者心與相應。惡邪羅剎不能入其心中沮壞道意奪智慧命。復次般若波羅蜜所在處。魔若魔民地神夜叉諸惡鬼等不能得便。如寶珠能除四百四病。根本四病風熱冷雜。般若波羅蜜亦能除八萬四千病。根本四病貪嗔癡等分。淫欲病分二萬一千。嗔恚病分二萬一千。愚癡病分二萬一千。等分病分二萬一千。以不凈觀除貪欲。以慈悲心除嗔恚。以觀因緣除愚癡。總上三藥或不凈或慈悲或觀因緣除等分病。如寶珠能除黑闇。般若亦如是能除三界黑闇。如寶珠能除熱。般若亦如是能。除淫欲嗔恚熱。如寶珠能除冷。般若亦如是能除無明不信不恭敬懈怠等冷心。日月皆諸寶所成。日能作熱月能作冷。雖俱利益眾生。以不能兼故。不名為如意。寶珠所在處。毒蛇等諸惡蟲所不能害。般若亦如是。貪欲等毒所不能病。若有人毒蛇所螫。持寶珠示之即時除愈。有人為貪欲等毒蛇所螫。得般若波羅蜜。貪恚毒即除。如難陀鴦群梨摩羅等。有人眼痛盲瞽以寶珠示之即時除愈。般若波羅蜜亦如是。有人以無明疑悔顛倒邪見等破慧眼。得般若即時明了。如人癩瘡癰腫。以寶珠示之即時除愈。般若亦如是。五逆癩罪等得般若即時消滅。如以種種色裹寶珠著水中隨作一色。般若亦如是。行者得般若力故。心則柔軟無所著。隨信手五根等。亦隨順四禪四無量心背舍勝處及一切入。復次于須陀洹斯陀含阿那含阿羅漢辟支佛地。隨順遍學無所違逆。第六縹色者。是虛空色。行者得般若觀諸法空。心亦隨順不著。如是等種種者。入一切諸法。皆隨順無礙。如水渾濁雜色不凈。以珠著中皆清凈一色。般若亦如是。人有種種煩惱邪見戲論擾心渾濁。得般若則清凈一色。如如意珠有無量功德。般若功德亦如是。今當別相說般若功德。是如意珠但能除惡鬼。不能壞魔天。般若則能除二事。珠能治身病。般若能治身心病。珠能治人神所治病。般若能治一切天龍鬼神所不能治病。珠能治世世曾所治病。般若能治無始世界來未曾所治病。如是等種種差別。珠能照所住處夜闇。般若能照一切煩惱相應無明黑闇及不共無明一切法中不了癡黑闇。珠但能破所住處熱。不能破余處熱。般若力乃至無量世界劫盡大火一吹能滅。何況一處熱。珠但能除形質火日之熱。般若能除三毒心熱。珠能除風雨寒雪。般若能除十方無量世界眾生不信不恭敬懈怠心等寒。珠能卻外毒螫。不能除四大毒蛇。般若能畢竟除此二種毒。珠不能治邪見毒。般若能除。珠能治肉眼。般若能治慧眼。珠能治近見眼。般若能治遠見眼。珠能治肉眼。肉眼不作珠。般若能治慧眼。慧眼即作般若。珠能治肉眼后病復發。般若治慧眼畢竟清凈。珠能治癩瘡惡腫。般若能治身癩心癩。問曰。四種病中攝一切病何以故別說眼痛癩病等。答曰。眼是身中第一所用最貴。是故別說。諸病中癩病最重。宿命罪因緣故難治。是故更說。珠能令水隨所裹色。般若能隨順心數善法。珠不能轉人心。般若能轉一切眾生心性所樂所欲。珠能令所著處濁水清非一切水。般若力能令六覺濁心即時清凈。又于諸龍王鬼神王人王等。貪恚濁心能令清凈。殊能使所著函篋房舍有威德。般若力能度十方無量世界阿僧祇眾生。令有威德。珠功德力入函篋。函篋不能與人隨意功德。舍利得般若薰修故。有人供養。必還得般若而得成佛。是函篋凡夫之人所貴。舍利凡夫圣人所貴。函篋世間受樂人所貴。舍利出世間世間受樂人所貴。般若是如意寶珠。函篋是舍利。舍利中雖無般若。般若所薰故得供養。復次諸圣法中般若第一。無可譬喻。以世間人貴是寶珠故。以珠為喻。人見如意寶珠所愿皆得。若見珠所住處。亦得少愿。行者亦如是。得是般若波羅蜜義即入佛道。若見般若所住舍利供養故。得今世后世無量福樂久必得道。如是總相別相應當知。問曰。般若若有如是功德者。何以故。說舍利是五波羅蜜乃至一切種智所住處故得供養。答曰。先已說。一切諸法般若波羅蜜為首為明導。譬如王來必有將從。但舉其主名。余者已盡得。贊般若波羅蜜。是義先已說

【經】復次世尊。有二種法相。有為諸法相。無為諸法相。云何名有為諸法相。所謂內空中智慧。乃至無法有法空中智慧。四念處中智慧。乃至八圣道分中智慧。佛十力四無所畏四無礙智。十八不共法中智慧。善法中不善法中。有漏法中。無漏法中。世間法中。出世間法中智慧。是名有為諸法法相。云何名無為諸法法相。若法無生無滅無住無異無垢無凈無增無減諸法自性。云何名諸法自性。諸法無所有性。是諸法自性。是名無為諸法相。爾時佛告釋提桓因。如是如是。憍尸迦。過去諸佛因是般若波羅蜜。得阿耨多羅三藐三菩提。過去諸佛弟子。亦因般若波羅蜜。得須陀洹道乃至阿羅漢辟支佛道。未來現在世十方無量阿僧祇諸佛。因是般若波羅蜜。得阿耨多羅三藐三菩提。未來現在諸佛弟子。亦因般若波羅蜜。得須陀洹道乃至辟支佛道。何以故。般若波羅蜜中廣說三乘義。以無相法故。無生無滅法故。無垢無凈法故。無作無起不入不出不增不損不取不舍法故。以俗法故。非以第一義。何以故。是般若波羅蜜非此非彼。非高非下。非等非不等。非相非無相。非世間非出世間。非有漏非無漏。非有為非無為。非善非不善。非過去非未來非現在。何以故。憍尸迦。般若波羅蜜不取聲聞辟支佛法。亦不舍凡夫法。釋提桓因白佛言。世尊。菩薩摩訶薩行般若波羅蜜。知一切眾生心。亦不得眾生乃至知者見者。亦不得是菩薩。不得色。不得受想行識。不得眼乃至意。不得色乃至法。不得眼觸因緣生受乃至意觸因緣生受。不得四念處乃至十八不共法。不得阿耨多羅三藐三菩提。不得諸佛法。不得佛。何以故。般若波羅蜜不為得法故出。何以故。般若波羅蜜性無所有不可得。所用法不可得。處亦不可得。佛告釋提桓因。如是如是。憍尸迦。如汝所說。菩薩摩訶薩長夜行般若波羅蜜。阿耨多羅三藐三菩提不可得。何況菩薩及菩薩法。爾時釋提桓因白佛言。世尊。菩薩摩訶薩但行般若波羅蜜。不行余波羅蜜耶。佛告釋提桓因言。憍尸迦。菩薩盡行六波羅蜜法。以無所得故。行檀波羅蜜。不得施者不得受者不得財物。行尸羅波羅蜜。不得戒不得持戒人不得破戒人。乃至行般若波羅蜜。不得智慧不得智慧人不得無智慧人。憍尸迦。菩薩摩訶薩行布施時。般若波羅蜜為作明導。能具足檀波羅蜜。菩薩摩訶薩行持戒時。般若波羅蜜為作明導。能具足尸羅波羅蜜。菩薩摩訶薩行忍辱時。般若波羅蜜為作明導。能具足羼提波羅蜜。菩薩摩訶薩行精進時。般若波羅蜜為作明導。能具足毗梨耶波羅蜜。菩薩摩訶薩行禪時。般若波羅蜜為作明導。能具足禪波羅蜜。菩薩摩訶薩觀諸法時。般若波羅蜜為作明導。能具足般若波羅蜜。一切法以無所得故。所謂色乃至一切種智。憍尸迦。譬如閻浮提諸樹種種葉種種華種種果種種色其蔭無差別。諸波羅蜜入般若波羅蜜中至薩婆若無差別亦如是。以無所得故。釋提桓因白佛言。世尊。般若波羅蜜。大功德成就。世尊。般若波羅蜜一切功德成就。世尊。般若波羅蜜無量功德成就。無邊功德成就。無等功德成就。世尊。若有善男子善女人。書是般若波羅蜜經卷。恭敬供養尊重贊嘆華香乃至幡蓋。如般若波羅蜜所說正憶念。復有善男子善女人。書般若波羅蜜經卷與他人。其福何所為多。佛告釋提桓因。憍尸迦。我還問汝。隨汝意報我。若有善男子善女人。供養諸佛舍利。恭敬尊重贊嘆華香乃至幡蓋。若復有人分舍利如芥子許。與他人令供養。恭敬尊重贊嘆華香乃至幡蓋。其福何所為多。釋提桓因白佛言。世尊。如我從佛聞法中義。若有善男子善女人。自供養舍利。乃至幡蓋。若復有人分舍利如芥子許。與他人令供養。其福甚多。世尊。佛見是福利眾生故。入金剛三昧中。碎金剛身作末舍利。何以故。有人佛滅度后。供養佛舍利。乃至如芥子許。其福報無邊乃至苦盡故。佛告釋提桓因。如是如是。憍尸迦。若善男子善女人。書般若波羅蜜經卷。供養恭敬華香乃至幡蓋。若復有人書般若波羅蜜經卷。與他人令學。是善男子善女人其福甚多。復次憍尸迦。善男子善女人。如般若波羅蜜中義。為他人說開示分別令易解。是善男子善女人勝于前善男子善女人功德。所從聞般若波羅蜜。當視其人如佛。亦如高勝梵行人。何以故。當知般若波羅蜜即是佛。般若波羅蜜不異佛。佛不異般若波羅蜜。過去未來現在諸佛。皆從般若波羅蜜中。學得阿耨多羅三藐三菩提及高勝梵行人。高勝梵行人者。所謂阿鞞跋致。菩薩摩訶薩。亦學是般若波羅蜜。當得阿耨多羅三藐三菩提。聲聞人亦學是般若波羅蜜。得阿羅漢道。求辟支佛道人。亦學是般若波羅蜜。得辟支佛道。菩薩亦學是般若波羅蜜。得入菩薩位。以是故。憍尸迦。善男子善女人。欲供養現在諸佛。恭敬尊重贊嘆華香乃至幡蓋。當供養般若波羅蜜。我見是利益。初得阿耨多羅三藐三菩提時作如是念。誰有可供養恭敬尊重贊嘆依止住者。憍尸迦。我一切世間中。若天若魔若梵若沙門婆羅門中。不見與我等者。何況有勝者。我自思念。我所得法自致作佛。我供養是法恭敬尊重贊嘆。當依止住依是法。何等是法。所謂般若波羅蜜。憍尸迦。我自供養是般若波羅蜜。恭敬尊重贊嘆已依止住。何況善男子善女人。欲得阿耨多羅三藐三菩提。而不供養般若波羅蜜恭敬尊重贊嘆華香瓔珞乃至幡蓋。何以故。般若波羅蜜中。生諸菩薩摩訶薩。諸菩薩摩訶薩中生諸佛。以是故。憍尸迦。善男子善女人。若求佛道。若求辟支佛道。若求聲聞道。皆應供養般若波羅蜜恭敬尊重贊嘆華香乃至幡蓋

【論】問曰。何因緣故。說是有為法無為法相。答曰。帝釋贊嘆般若波羅蜜攝一切法。此中欲說因緣。有為法相。所謂十八空三十七品乃至十八不共法。略說善不善等乃至世間出世間。是名有為法相。何以故。是作相先無今有已有還無故。與上相違即是無為法相。是二法皆般若波羅蜜中攝。有為善法是行處。無為法是依止處。余無記不善法以舍離故不說。此是新發意菩薩所學。若得般若波羅蜜方便力。應無生忍。則不愛行法不憎舍法。不離有為法。而有無為法。是故不依止涅槃。是以經中說般若波羅蜜中。廣說三乘用無相法故。無生無滅等。以世諦故作是說。非第一義諦。菩薩行是諸法實相。雖能觀一切眾生。心亦不得眾生。雖能行一切法。亦不得一切法。何以故。以得無所得般若波羅蜜故。佛可其所嘆。菩薩常習是行。乃至阿耨多羅三藐三菩提不可得。何況余法。帝釋意念。若般若是究竟法者。行人但行般若波羅蜜。何用余法。佛答菩薩行六波羅蜜。以般若波羅蜜用無所得法和合故。此即是行般若波羅蜜。若但行般若不行五法。則功德不具足不美不妙。譬如愚人不識飲食種具聞鹽是眾味主便純食鹽失味致患。行者亦如是。欲除著心故。但行般若反墮邪見。不能增進善法。若與五波羅蜜和合。則功德具足義味調適。雖眾行和合般若為主。若布施等諸法。離般若波羅蜜。則有種種差別。至般若波羅蜜中。皆一相無有差別。譬如閻浮提阿那婆達多池四大河流一大河有五百小川歸之俱入大海則失其本名合為一味無有別異。又如樹木枝葉華果眾色別異蔭則無別。問曰。蔭亦有差別。樹大則蔭大。枝葉華果大小種種異形。云何無差別。答曰。蔽光故影現。無光之處即名為蔭。蔭不以大小異形為義。問曰。行般若波羅蜜。受誦乃至正憶念。此事為難。書持般若經卷。與他人為易。功德尚不應等。云何言勝。答曰。獨行讀誦正憶念雖難。或以我心故功德小。以經卷與他者有大悲心。作佛道因緣。無吾我故功德為大。如佛問帝釋。若人自供養舍利。復有人以舍利與他令供養。其福何所為多。答曰。與他人令供養得福多。以無吾我慈悲心與故。佛雖不用福德。見有如是大利益眾生故。是以入金剛三昧自碎其身。問曰若福德在心。佛何用碎身如芥子令人供養答曰。信凈心從二因緣生。一者內正憶念。二者外有良福田。譬如有好谷子田又良美所收必多。是故心雖好必因舍利。然后得大果報。佛既可其言。復更自說。有人書寫經卷與人。復有人于大眾中廣解其義。其福勝前。視是人如佛。若次佛。如佛。若次佛義如先說。佛以二種因緣。證般若波羅蜜為勝。一者三世圣人。從中學成圣道。二者我以此法故。得成無上圣。我今還師仰此法。法者諸法實相。所謂般若波羅蜜。憍尸迦。我更無所求。而猶推尊般若供養。何況善男子。不以種種供具供養般若波羅蜜。此中說因緣。般若是菩薩根本因緣。菩薩是諸佛根本因緣。諸佛是一切世間。大利益安樂因緣。是故聲聞辟支佛人。欲疾安隱入三解脫門者。猶尚供養般若波羅蜜。何況菩薩。供養具者。所謂以一心聽受。乃至正憶念。及以華香。乃至幡蓋

大智度論卷第五十九大智度論釋挍量法施品第三十八(卷六十)

　　　　圣者龍樹造


　　　　后秦龜茲國三藏鳩摩羅什譯


【經】佛告釋提桓因言。憍尸迦。若有善男子善女人。教一閻浮提人行十善道。于汝意云何。以是因緣故得福多不。答言。甚多世尊。佛言。不如是善男子善女人書持般若波羅蜜經卷與他人令讀誦說得福多。何以故。是般若波羅蜜中。廣說諸無漏法。善男子善女人從是中學。已學今學當學。入正法位中。已入今入當入。得須陀洹果。已得今得當得。乃至阿羅漢果。求辟支佛道亦如是。諸菩薩摩訶薩求阿耨多羅三藐三菩提。入正法位中。已入今入當入。得阿耨多羅三藐三菩提。已得今得當得。憍尸迦。何等是無漏法。所謂四念處乃至八圣道分。四圣諦內空乃至無法有法空。佛十力乃至十八不共法。善男子善女人。學是法得阿耨多羅三藐三菩提。已得今得當得。憍尸迦。若有善男子善女人。教一人令得須陀洹果。是人得福德。勝教一閻浮提人行十善道。何以故。憍尸迦。教一閻浮提人行十善道。不離地獄畜生餓鬼苦。憍尸迦。教一人得須陀洹果。離三惡道故。乃至阿羅漢果辟支佛道亦如是。憍尸迦。若善男子善女人。教一閻浮提人。令得須陀洹果斯陀含果阿那含阿羅漢辟支佛道。不如善男子善女人教一人令得阿耨多羅三藐三菩提得福多。何以故。憍尸迦。以菩薩因緣故。生須陀洹果乃至阿羅漢辟支佛。以菩薩因緣故生諸佛。以是因緣故。憍尸迦當知。善男子善女人。書般若波羅蜜經卷與他人。令書持讀誦說得福多。何以故。是般若波羅蜜中。廣說諸善法。是善法中學。便出生剎利大姓婆羅門大姓居士大家四天王天乃至非有想非無想天。便有四念處乃至一切種智。便有諸須陀洹乃至阿羅漢辟支佛。便有諸佛。憍尸迦。置一閻浮提人。若有善男子善女人。教四天下世界中眾生。令行十善道。于汝意云何。是人以是因緣故得福多不。答言。甚多世尊。佛言。不如是善男子善女人書般若波羅蜜經卷與他人令書持讀誦說得福多。余如上說。憍尸迦。置四天下世界中眾生。若教小千世界中眾生令行十善道亦如是。憍尸迦。置小千世界中眾生。若教二千中世界中眾生令行十善道。若有善男子善女人。書般若波羅蜜經卷與他人令書持讀誦。是人得福多。余如上說。憍尸迦。置二千中世界中眾生。若教三千大千世界中所有眾生。令行十善道。復有人書般若波羅蜜經卷與他人。令書持讀誦。是人福德多。憍尸迦。置三千大千世界中眾生。若教如恒河沙等世界中所有眾生。令行十善道。若復有人書般若波羅蜜經卷與他人。令書持讀誦其福德多。余如上說。復次憍尸迦。有人教一閻浮提眾生。令立四禪四無量心四無色定五神通。于汝意云何。是善男子善女人福德多不。釋提桓因言。甚多世尊。佛言。不如是善男子善女人書般若波羅蜜經卷與他人令書持讀誦說得福多。何以故。是般若波羅蜜中。廣說諸善法。余如上說。憍尸迦。置閻浮提眾生。復置四天下世界中眾生小千世界中眾生二千中世界中眾生三千大千世界中眾生。憍尸迦。若有人教十方如恒河沙等世界中眾生。令立四禪四無量心四無色定五神通。于汝意云何。是人福德多不。答言。甚多世尊。佛言。不如是善男子善女人書般若波羅蜜經卷與他人令書持讀誦說得福多。何以故。是般若波羅蜜中。廣說諸善法。余如上說。復次憍尸迦。若有善男子善女人。受是般若波羅蜜。書持讀誦說正憶念。是人福德勝教閻浮提人行十善道立四禪四無量心四無色定五神通正憶念者。受持親近般若波羅蜜。乃至正憶念。不以二法。不以不二法。受持親近禪波羅蜜毗梨耶波羅蜜羼提波羅蜜尸波羅蜜檀波羅蜜。乃至正憶念。不以二法。不以不二法。為阿耨多羅三藐三菩提。正憶念。內空乃至一切種智。不以二法。不以不二法。復次憍尸迦。若有善男子善女人。為他人種種因緣。演說般若波羅蜜義。開示分別令易解。憍尸迦。何等是般若波羅蜜義。憍尸迦。般若波羅蜜義者。不應以二相觀。不應以不二相觀。非有相非無相。不入不出不增不損不垢不凈不生不滅不取不舍不住非不住非實非虛非合非散非著非不著非因非不因非法非不法非如非不如非實際非不實際。憍尸迦。若善男子善女人。能以是般若波羅蜜義。為他人種種因緣演說。開示分別令易解。是善男子善女人。所得福德甚多。勝自受持般若波羅蜜親近讀誦說正憶念。復次憍尸迦。善男子善女人。自受持般若波羅蜜。親近讀誦說正憶念。亦為他人種種因緣。演說般若波羅蜜義。開示分別令易解。是善男子善女人。所得功德甚多。釋提桓因白佛言。世尊。善男子善女人。應如是演說般若波羅蜜義開示分別令易解。佛告釋提桓因。如是憍尸迦。是善男子善女人。應如是演說般若波羅蜜義開示分別令易解。憍尸迦。善男子善女人。如是演說般若波羅蜜義。開示分別令易解。得無量無邊阿僧祇福德。若有善男子善女人。供養十方無量阿僧祇諸佛。盡其壽命隨其所須。恭敬尊重贊嘆華香乃至幡蓋供養。若復有善男子善女人。種種因緣。為他人廣說般若波羅蜜義。開示分別令易解。是善男子善女人功德甚多。何以故。諸過去未來現在諸佛。皆于是般若波羅蜜中學。得阿耨多羅三藐三菩提。已得今得當得。復次憍尸迦。若善男子善女人。于無量無邊阿僧祇劫。行檀波羅蜜。不如是善男子善女人以般若波羅蜜為他人演說其義開示分別令易解其福甚多。以無所得故。云何名有所得。憍尸迦。若菩薩摩訶薩。用有所得故布施。布施時作是念。我與彼受。所施者物。是名得檀不得波羅蜜。我持戒此是戒。是名得戒不得波羅蜜。我忍辱為是人忍辱。是名得忍辱不得波羅蜜。我精進為是事勤精進。是名得精進不得波羅蜜。我修禪所修是禪。是名得禪不得波羅蜜。我修慧所修是慧。是名得慧不得波羅蜜。憍尸迦。是善男子善女人。如是行者不得具足檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。釋提桓因白佛言。世尊。菩薩摩訶薩云何修具足檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。佛告釋提桓因。菩薩摩訶薩布施時。不得與者。不得受者。不得所施物。是人得具足檀波羅蜜。乃至修般若波羅蜜時。不得智不得所修智。是人得具足般若波羅蜜。憍尸迦。是為菩薩摩訶薩具足檀波羅蜜乃至般若波羅蜜。善男子善女人。如是行般若波羅蜜。當為他人演說其義。開示分別令易解。禪波羅蜜毗梨耶波羅蜜羼提波羅蜜尸羅波羅蜜檀波羅蜜。演說其義。開示分別令易解。何以故。憍尸迦。未來世當有善男子善女人。欲說般若波羅蜜。而說相似般若波羅蜜。有善男子善女人。發阿耨多羅三藐三菩提心。聞是相似般若波羅蜜失正道。善男子善女人。應為是人具足演說般若波羅蜜義開示分別令易解。釋提桓因白佛言。世尊。何等是相似般若波羅蜜。佛言。有善男子善女人。說有所得般若波羅蜜。是為相似般若波羅蜜。釋提桓因白佛言。世尊。云何善男子善女人。說有所得般若波羅蜜。是為相似般若波羅蜜。佛言。善男子善女人。說有所得般若波羅蜜。是相似般若波羅蜜者。說色無常作是言。能如是行。是行般若波羅蜜。行者求色無常。是為行相似般若波羅蜜。說受想行識無常作是言。能如是行。是行般若波羅蜜。行者求受想行識無常。是為行相似般若波羅蜜。說眼無常乃至說意無常。說色無常乃至說法無常。說眼界無常色界眼識界無常。乃至說意界法界意識界無常。說地種無常。乃至說識種無常。說眼識界無常。乃至說意識界無常。說眼觸無常。乃至說意觸無常。說眼觸因緣生受無常。乃至說意觸因緣生受無常。廣說如五眾。說色苦。乃至說意觸因緣生受苦。說色無我。乃至說意觸因緣生受無我。皆如五眾說。行者行檀波羅蜜時。為說色無常苦無我。乃至意觸因緣生受。說無常苦無我。尸羅波羅蜜乃至般若波羅蜜亦如是。行四禪四無量心四無色定。為說無常苦無我。行四念處為說無常苦無我。乃至行薩婆若時。為說無常苦無我。作如是教。能如是行者。是為行般若波羅蜜。憍尸迦。是名相似般若波羅蜜。復次憍尸迦。若善男子善女人。當來世說相似般若波羅蜜。作是言。汝善男子修行般若波羅蜜。汝修行般若波羅蜜時。當得初地乃至當得十地。禪波羅蜜乃至檀波羅蜜亦如是。行者以相似有所得。以總相修是般若波羅蜜。憍尸迦。是名相似般若波羅蜜。復次憍尸迦。善男子善女人。欲說般若波羅蜜作是言。汝善男子修行般若波羅蜜已。當過聲聞辟支佛地。是名相似般若波羅蜜。復次善男子善女人。為求佛道者如是說。汝善男子善女人。修行般若波羅蜜已。入菩薩位。得無生法忍。得無生法忍已。便住菩薩神通。從一佛界至一佛界。供養諸佛恭敬尊重贊嘆。如是說者。是名相似般若波羅蜜。復次憍尸迦。善男子善女人。為求佛道者如是說。汝善男子善女人。學是般若波羅蜜。受持讀誦說正憶念。當得無量無邊阿僧祇功德。如是說者。是名相似般若波羅蜜。復次善男子善女人。為求佛道者說。如過去未來現在諸佛功德善本。從初發心至成得佛。都合集回向阿耨多羅三藐三菩提。如是說者。是名相似般若波羅蜜。釋提桓因白佛言。世尊。云何善男子善女人。為求佛道者。不說相似般若波羅蜜。佛言。若善男子善女人。為求佛道者。說般若波羅蜜。善男子善女人。汝修行般若波羅蜜。莫觀色無常。何以故。色色性空。是色性非法。若非法即名為般若波羅蜜。般若波羅蜜中。色非常非無常。何以故。是中色尚不可得。何況常無常。憍尸迦。善男子善女人。如是說者。是名不說相似般若波羅蜜。受想行識亦如是。復次憍尸迦。善男子善女人。為求佛道者說。汝善男子善女人修行般若波羅蜜。于諸法莫有所過莫有所住。何以故。般若波羅蜜中。無有法可過可住。所以者何。一切法自性空。自性空是非法。若非法即是為般若波羅蜜。般若波羅蜜中。無有法可入可出可生可滅。憍尸迦。是善男子善女人如是說。是名不說相似般若波羅蜜。廣說如上。與相似相違。是名不說相似般若波羅蜜。如是憍尸迦。善男子善女人。應如是演說般若波羅蜜義。若如是說般若波羅蜜義。所得功德勝于前者

【論】者言。佛更欲以異門明般若波羅蜜勝故。問帝釋言。若有人教一閻浮提人行十善道。其福多不。如經中廣說。此中說所以勝因緣。所謂般若波羅蜜。廣說諸無漏法。成三乘道入涅槃。不復還十善道。但善有漏法。受世間無常福樂。還復墮苦是故不如。復次先是世間法。后是出世間法。先是能生生死法。后是能滅生死法。先是無常樂因緣。后是常樂因緣。先是凡夫圣人共法。后但是為圣人法。如是等差別。無漏法者。三十七品十八不共法。乃至無量諸佛法。欲令是事了了易解故更說因緣。所謂教一人。令得須陀洹果得大福德。勝于教閻浮提人行十善道。雖行十善未免三惡道故。乃至得阿羅漢辟支佛道亦如是。佛更說譬喻。若有人教一閻浮提人。令得聲聞辟支佛道。不如有人教一人令得阿耨多羅三藐三菩提是人得福多。何以故。須陀洹至辟支佛。皆從菩薩生故。是般若波羅蜜中。種種說佛道因緣。是故書般若波羅蜜經卷與人。勝以十善教四天下乃至如恒河沙等世界。復次教閻浮提人。乃至恒河沙等世界人。令行四禪等乃至五神通亦如是。但四禪等是離欲人。與十善差別。復次若有人教一閻浮提人。乃至如恒河沙世界。令行十善道四禪四無量心四無色定五神通。不如是人受持般若波羅蜜讀誦說正憶念得福多。得福多者。上以般若經卷與他人。今自行般若為異。先十善道乃至五神通別說。今合說。問曰。何以不解受持讀誦說。但解正憶念。答曰。受持讀誦說福德多。以正憶念能具二事。所謂福德智慧。是故別說。如人采藥草乃至合和而未服之于病無損服乃除病。正憶念如服藥病愈。是故但解正憶念。正憶念相。所謂非二非不二。行般若波羅蜜。二不二義如先說。初以書經卷勝舍利。中以經卷與人。勝教人行十善乃至五通。今受持讀誦說。于受持邊正憶念最勝今如諸佛憐愍眾生故。為解其義令易解。勝自行正憶念。是時佛欲廣分別福德故說言。若有人盡形壽。供養十方佛。不如為他解說般若義。此中說勝因緣。三世諸佛皆學是般若。成無上道。復次若菩薩。于無量劫。行六波羅蜜。以有所得故。不如為人解說般若波羅蜜。有所得者。所謂以我心于諸法中取相故。佛更欲說般若正義故。答帝釋。菩薩以無所得。行六波羅蜜則得具足。具足即是般若波羅蜜正義。有人未來世。說相似般若者。會中人聞說正憶念作是思惟。何者是邪憶念。是故說相似般若波羅蜜相。如人知是道非道故。能舍非道行正道。復次憐愍未來世眾生。不見佛及諸大菩薩。但見經書。邪憶念故墮著音聲。說相似般若波羅蜜。相似者。名字語言同而心義異。如以著心取相。說五眾等無常乃至無生無滅。是相似般若。若以不著心不取相說五眾無常。但為破常顛倒故。不著無常是真實般若。如是說法。人教舍相似般若波羅蜜。修習真般若波羅蜜。是名說般若波羅蜜正義。勝前功德

【經】復次憍尸迦。閻浮提中所有眾生。皆教令得須陀洹。于汝意云何。是人得福多不。答言。甚多世尊。佛言。不如是善男子善女人以般若波羅蜜為他人。種種因緣演說其義開示分別令易解。如是言。善男子。汝來受是般若波羅蜜。勤讀誦說正憶念。如般若波羅蜜中所說行。何以故。是般若波羅蜜中。出生諸須陀洹。憍尸迦。置閻浮提中眾生。復置四天下眾生小千世界二千中世界三千大千世界中眾生。若有人教十方如恒河沙等世界中眾生。盡教令得須陀洹。于汝意云何。是人得福多不。答言。甚多世尊。佛言。不如是善男子善女人以般若波羅蜜為他人種種因緣演說其義開示分別令易解。如是言。善男子汝來受是般若波羅蜜。勤讀誦說正憶念。如般若波羅蜜中所說行。何以故。般若波羅蜜中。出生諸須陀洹。復次憍尸迦。若有善男子善女人。教閻浮提中人。令得斯陀含阿那含阿羅漢。于汝意云何。是人得福多不。答言。甚多世尊。佛言。不如是善男子善女人以般若波羅蜜為他人種種因緣演說其義開示分別令易解。如是言。汝來善男子。受是般若波羅蜜。勤讀誦說正憶念。如般若波羅蜜中所說行。何以故。般若波羅蜜中。出生諸斯陀含阿那含阿羅漢故。乃至教十方如恒河沙等世界中眾生亦如是。復次憍尸迦。若善男子善女人教一閻浮提中眾生。令得辟支佛道。于汝意云何。是人得福多不。答言。甚多世尊。佛言。不如善男子善女人以般若波羅蜜為他人種種因緣演說其義開示分別令易解。如言是汝來善男子受是般若波羅蜜。勤讀誦說正憶念。如般若波羅蜜中所說行。何以故。般若波羅蜜中。出生諸辟支佛道故。四天下乃至十方如恒河沙等世界中眾生亦如是。復次憍尸迦。善男子善女人。教一閻浮提中眾生。令發阿耨多羅三藐三菩提心。于汝意云何。是人得福多不。答言。甚多世尊。佛言。不如是善男子善女人以般若波羅蜜為他人種種因緣演說其義開示分別令易解。如是言。汝當隨般若波羅蜜中學。當得一切智法。汝若得一切智法。汝便得修行般若波羅蜜增益具足。若得修行般若波羅蜜增益具足。汝當得阿耨多羅三藐三菩提。何以故。憍尸迦。般若波羅蜜中。生諸初發意菩薩摩訶薩故。乃至十方如恒河沙等世界亦如是。復次憍尸迦。善男子善女人。教一閻浮提中眾生。令住阿鞞跋致地。于汝意云何。是人得福多不。答言。甚多世尊。佛言。不如是善男子善女人以般若波羅蜜為他人種種因緣演說其義開示分別令易解如是言。汝來善男子。受是般若波羅蜜。乃至如般若波羅蜜中所說行。汝便得一切智法。得一切智法已。乃至便得阿耨多羅三藐三菩提。何以故。般若波羅蜜中。生諸菩薩摩訶薩阿鞞跋致地故。乃至十方如恒河沙等世界亦如是。復次憍尸迦。一閻浮提中眾生。發意求阿耨多羅三藐三菩提若有。善男子善女人。為是人演說般若波羅蜜。及其義解開示分別。如是言。汝來善男子。受是般若波羅蜜。乃至如般若波羅蜜中所說行。學已汝當得阿耨多羅三藐三菩提。復有人為一阿鞞跋致菩薩。演說般若波羅蜜及其義解開示分別。如是言。善男子汝來受是般若波羅蜜。乃至如般若波羅蜜中所說行。學已汝當得阿耨多羅三藐三菩提。是善男子所得功德甚多。乃至十方如恒河沙等世界中亦如是。復次憍尸迦。若有一閻浮提中眾生。皆得阿鞞跋致阿耨多羅三藐三菩提。復有善男子善女人。以般若波羅蜜。為是人演說其義。于是中有一菩薩疾得阿耨多羅三藐三菩提。若有善男子善女人。為是菩薩演說般若波羅蜜及其義解。是人功德最多。乃至十方如恒河沙等世界亦如是。釋提桓因白佛言。世尊。如菩薩摩訶薩。轉轉近阿耨多羅三藐三菩提者。如是應轉轉教行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。應教內空乃至無法有法空四念處乃至八圣道分佛十力四無所畏四無礙智十八不共法。亦應供養衣服臥具飲食湯藥隨其所須。是善男子善女人法施財施。供養是菩薩。所得功德勝于前者。何以故。世尊。是菩薩摩訶薩疾得阿耨多羅三藐三菩提故。爾時慧命須菩提語釋提桓因言。善哉善哉。憍尸迦。汝為圣弟子。安慰諸菩薩摩訶薩。為阿耨多羅三藐三菩提者。以法施財施。利益法應爾。何以故。菩薩中生諸佛圣眾。若菩薩不發阿耨多羅三藐三菩提心者。是諸菩薩不能學六波羅蜜乃至十八不共法。若不學六波羅蜜乃至十八不共法者。不能得阿耨多羅三藐三菩提。若不能得阿耨多羅三藐三菩提者。則無聲聞辟支佛。以是故。憍尸迦。諸菩薩摩訶薩。學六波羅蜜乃至十八不共法。學六波羅蜜乃至十八不共法時。得阿耨多羅三藐三菩提。得阿耨多羅三藐三菩提故。斷地獄畜生餓鬼道。世間便有剎利大姓婆羅門大姓居士大家四天王天乃至非有想非無想天。便有檀波羅蜜尸羅羼提毗梨耶禪波羅蜜般若波羅蜜。內空乃至無法有法空。四念處乃至十八不共法出現于世。聲聞辟支佛乘佛乘。皆現于世

【論】者言。教閻浮提人乃至如恒河沙等世界中人。令得聲聞辟支佛道。不如為他人演說般若波羅蜜義。此中說因緣。是諸賢圣皆從般若波羅蜜中出故。般若波羅蜜。是諸法實相。正遍知名為佛。小不如是大菩薩。辟支佛阿羅漢。轉不如是阿那含斯陀含須陀洹愛念供養能知諸法實相者。是天王人王等世間福德人。是故常說般若波羅蜜。出生諸賢圣剎利大姓乃至一切諸天。復次教一閻浮提乃至恒河沙等世界中人發無上道乃至阿鞞跋致不如為一阿鞞跋致人解說般若波羅蜜正義。問曰。上說凡夫法。二乘法不如可爾。今說教人發無上道得阿鞞跋致。是佛道事。何故不如。答曰。說般若正義有二種。一者生死肉身菩薩。二者出三界不生不死法性生身菩薩。是菩薩但說過阿鞞跋致菩薩事。所謂教化眾生凈佛世界。分別一切眾生三世無量劫心行業因緣。分別諸世界起滅成敗劫數多少大慈大悲一切智等無量諸佛法。為是一人說法。勝教閻浮提乃至如恒河沙世界眾生令發心。又復至阿鞞跋致。從阿鞞跋致已上。至佛道中間。更有一人近佛道。疾欲成佛。教是人般若波羅蜜正義者。其福最多。何以故。福田大故福德亦大。譬如供養一切十方如恒河沙等世界圣人乃至欲坐道場。菩薩不如供養一佛。譬如犯于太子得罪。過犯一切人。若供養太子得恩。勝于供養一切凡人。若犯國王得罪。過于犯太子。若供養國王。勝于供養太子如是教化供養。疾近作佛菩薩。勝于供養教如恒河沙等阿鞞跋致菩薩功德。所以者何。福田深厚。其法能令眾生增長故。爾時帝釋知是法力大故。白佛言。菩薩轉轉近無上道。如是應教化供養功德轉多。爾時須菩提贊帝釋言。善哉。善哉。汝能安慰勸進諸菩薩為阿耨多羅三藐三菩提者。以財法二施。財施者。供養具衣食等。法施者。所謂教六波羅蜜等。帝釋得道故。名為圣弟子。圣弟子法。應安慰勸進諸菩薩。是中說因緣。是諸圣眾。皆從菩薩中出。何以故。若菩薩不行六波羅蜜。不成無上道。則無須陀洹乃至辟支佛菩薩因緣故。十善道乃至無量佛法出現于世。是故三惡道斷。有剎利大姓乃至諸佛出現于世。是故菩薩說般若波羅蜜正義。教近佛道福德最大

大智度論卷第六十大智度論釋隨喜回向品第三十九(卷六十一)

　　　　圣者龍樹造


　　　　后秦龜茲國三藏鳩摩羅什譯


【經】爾時彌勒菩薩摩訶薩。語慧命須菩提。有菩薩摩訶薩隨喜福德。與一切眾生共之。回向阿耨多羅三藐三菩提。以無所得故。若聲聞辟支佛福德。若一切眾生福德。若布施若持戒若修定若隨喜。是菩薩摩訶薩隨喜福德。與一切眾生共之。回向阿耨多羅三藐三菩提。其福最上第一最妙無上無與等者。何以故。聲聞辟支佛。及一切眾生。布施持戒修定隨喜。為自調為自凈為自度故。所謂四念處乃至八圣道分空無相無作。菩薩隨喜福德。回向阿耨多羅三藐三菩提。持是功德為調一切眾生。為凈一切眾生。為度一切眾生故起。爾時慧命須菩提白彌勒菩薩言。諸菩薩摩訶薩念十方無量無邊阿僧祇世界中無量無邊阿僧祇諸滅度佛。是佛從初發心。至得阿耨多羅三藐三菩提。乃至入無余涅槃。乃至法盡。于其中間諸善根。應六波羅蜜。及諸聲聞人善根。若布施福德持戒福德修定福德。及諸學人無漏善根。無學人無漏善根。諸佛戒眾定眾慧眾解脫眾解脫知見眾。一切智大慈大悲。及余無量阿僧祇諸佛法。及諸佛所說法。是法中學得須陀洹果。乃至得阿羅漢果辟支佛道。入菩薩摩訶薩位。及余眾生種諸善根。是諸善根一切和合隨喜福德。回向阿耨多羅三藐三菩提。最上第一最妙無上無與等者。如是隨喜已。持是隨喜福德。回向阿耨多羅三藐三菩提。若有善男子行菩薩乘者作是念。我是心回向阿耨多羅三藐三菩提。是生心緣事。若善男子。取相回向阿耨多羅三藐三菩提。如所念可得不。彌勒菩薩語須菩提。是善男子行菩薩乘。回向阿耨多羅三藐三菩提。心是緣事。若善男子取相。不得如所念。須菩提語彌勒菩薩。若諸緣諸事無所有。是善男子行菩薩乘者。取相于十方諸佛諸善根。從初發心乃至法盡。及聲聞辟支佛諸善根。學無學善根。一切和合隨喜功德。回向阿耨多羅三藐三菩提。以無相故。是菩薩將無顛倒。無常謂常。想顛倒心顛倒見顛倒。不凈謂凈。苦謂樂。無我謂我。想顛倒心顛倒見顛倒。若如緣如事。阿耨多羅三藐三菩提亦如是。回向心亦如是。檀波羅蜜尸羅羼提毗梨耶禪般若波羅蜜乃至十八不共法亦如是。若爾者。何等是緣何等是事。何等是阿耨多羅三藐三菩提。何等是善根。何等是隨喜心。回向阿耨多羅三藐三菩提

【論】釋曰。先七品中。佛命須菩提令說般若。中間帝釋多問。多說功德事。今彌勒順佛本意。還欲令須菩提因隨喜法。廣說般若波羅蜜。復次帝釋聞上供養般若以華香妓樂幡蓋之具得福甚多。深自慶幸。此供養具唯我等能辦非出家人所有。是故彌勒欲抑其自多之情故語須菩提。菩薩但以心隨喜。則勝聲聞辟支佛一切眾生布施等及諸無漏功德。何況華香供養經卷等。菩薩摩訶薩義如先說。隨喜福德者。不勞身口業作諸功德。但以心方便見他修福。隨而歡喜作是念。一切眾生中。能修福行道者最為殊勝。若離福德人與畜生同行三事。三事者。淫欲飲食戰斗。能修行福德行道之人。一切眾生所共尊重愛敬。譬如熱時清涼滿月無不樂仰。亦如大會告集。伎樂肴饌無不畢備。遠近諸人咸共欣赴。修福之人亦復如是。福德有二種樂因緣。世間出世間。出世間者。諸無漏法雖無福報。能生福德故名福德。是故有漏無漏通名福德。復次福德是菩薩摩訶薩根本能滿所愿。一切圣人所贊嘆。無智人所毀呰。智人所行處。無智人所遠離。是福德因緣故。作人王轉輪圣王天王阿羅漢辟支佛諸佛世尊。大慈大悲十力四無所畏一切種智自在無礙皆從福德中生。如是等種種福德。得正見故隨而歡喜。復次菩薩自念。我應與一切眾生樂。而眾生能自行福德。是故心生歡喜。復次一切眾生。行善與我相似。是我同伴。是故隨喜。諸菩薩摩訶薩。于十方三世諸佛及菩薩聲聞辟支佛。及一切修福眾生布施持戒修定慧。于此福德中。生隨喜福德。是故名隨喜。持是隨喜福德。共一切眾生。回向阿耨多羅三藐三菩提。共一切眾生者。是福德不可得與一切眾生。而果報可與。菩薩既得福德果報。衣服飲食等世間樂具。以利益眾生。菩薩以福德清凈。身口人所信受。為眾生說法。令得十善道四禪等。與作后世利益。末后成佛得福德果報。身有三十二相八十種隨形好無量光明。觀者無厭無量。清凈梵音柔和無礙解脫等諸佛法。于三事示現。度無量阿僧祇眾生。般涅槃后碎身舍利與人供養。久后皆令得道。是果報可與一切眾生。以果中說因故。言福德與眾生共。若福德可以與人者。諸佛從初發心。所集福德盡可與人。然后更作善法體。不可與人今直以無畏無惱施與眾生用無所得故者義如先說。是名菩薩摩訶薩隨喜福德比一切聲聞辟支佛及眾生三種福德中。最勝最上第一最妙無上無與等。義如先說。是中說勝因緣。是二乘福德。皆為自調自凈自度。持戒者是自調修。禪者是自凈。智慧者是自度。復次自調者。正語正業正命。自凈者。正念正定。自度者。正見正思惟正方便。復次布施因緣故自調。持戒因緣故自凈。修定因緣故自度。修定者。是無漏法近因緣。無漏者。所謂三十七品三解脫門等。布施持戒遠故不解。菩薩隨喜福德雖無勤勞。為度一切眾生故勝。問曰。實不度一切眾生。何以言度一切眾生。故勝。答曰。諸佛菩薩功德力。能度一切眾生。但以眾生無和合因緣故。譬如大火常有燒力。但以薪不近故不得燒。近則能燒。爾時須菩提。以畢竟空智慧。難問彌勒菩薩。念諸佛福德隨喜。回向無上道。是所念過去事。是事如所念不。彌勒以二因緣故。答言。不也。一者過去無量阿僧祇劫諸佛久已滅度無復遺余。菩薩或無宿命智。或有而不能及。但以如所聞憶想分別故。不如所念。二者諸佛及功德。出三界出三世。斷戲論語言道。如涅槃相畢竟空清凈。隨喜者。分別諸佛及諸弟子善根功德。是回向心及無上道非實故言不也。須菩提難言。若無是事是菩薩憶念分別應墮顛倒。若是事畢竟空清凈相。憶念亦如是。諸過去佛功德亦如是。無分別無異。云何得隨喜。是略說義。廣則如經說。所謂須菩提問彌勒。若菩薩摩訶薩。憶念過去十方無量無邊阿僧祇世界中諸滅度佛者。是菩薩欲起隨喜福德。佛是福德主。是故念佛。聞經書說。有過去佛名故。因是名廣念一切過去諸佛。從初發心者。初發心作愿。我當度一切眾生。是心相應三善根。不貪不嗔不癡善根。相應諸善法及善根所起身心口業和合是法名為福德。從初發心行六波羅蜜。入菩薩位得十地。乃至坐道場。是中菩薩自修福德。和合得佛道。乃至入無余涅槃。滅度后舍利及遺法。皆是佛自身功德和合。因諸佛大乘人。行六波羅蜜相應福德。相應者。除六波羅蜜。余菩薩所行法。皆攝入六波羅蜜中故。說應六波羅蜜和合。若求聲聞辟支佛人。種布施持戒修定等福德。聲聞辟支佛人有二種。一者漏盡名為無學。二者得道。漏未盡名為學。是二人諸福德中。善根勝故但說善根。上言求二乘人者。總凡夫圣人。今學無學者純是圣人。相好是無記色法。非是善功德故但說佛。五無學眾大慈大悲佛法義。如初品中說。諸佛所說法。學是法得須陀洹果。乃至入菩薩位者。是佛滅度后。遺法中得道。是故重說。及余眾生種諸善根者。此是佛在世及遺法中。天人乃至畜生。種福德因緣。是上四段福德。行者心遍緣。憶念隨喜求佛道故回向。名無上隨喜最上無與等。問曰。求佛道者。何以不自作功德而心行隨喜。答曰。諸菩薩以方便力。他勤勞作功德。能于中起隨喜者福德勝自作者。復次是隨喜福德。即是實福德。所以者何。念過去佛即是念佛三昧。亦是六念中。念佛念法念僧念戒念舍念天等。因行清凈戒入禪定。起畢竟智慧和合故。能起正隨喜。是故不但隨喜而已。亦行是實法。是心回向者。即是隨喜心。緣者隨喜心所緣。所謂一切諸佛。及一切眾生所作功德。事者若是所緣之本。福德是緣功德所住處。所謂諸佛及眾生。并土地山林精舍住處皆名事。如所念可得不。彌勒答言不也。須菩提語彌勒。若諸事諸緣無所有者。云何不墮顛倒。顛倒者四顛倒。三種分別。此顛倒是譬喻。無佛而憶想念佛。猶如無常而念常不凈而念凈。問曰。見為諸顛倒本。如得初道人。能起想心顛倒。無見顛倒。以見諦道斷故。答曰。是顛倒生時異斷時異。生時想在前。次是心。后是見。斷時先斷見。見諦所斷故。顛倒體皆是見相見諦所斷。想心顛倒者。學人未離欲。憶念忘故取凈相。起結使還得正念即時滅。如經中譬喻。如渧水墮大熱鐵上即時消滅。小錯故假名顛倒。非實顛倒。是故說凡夫人三種顛倒學人二種顛倒。復次諸緣諸事如實。畢竟空念亦空。菩提亦空。隨喜心亦空。檀波羅蜜乃至十八不共法亦空。若諸法一相。所謂無相。此中何等是緣。何等是事。何等是心。回向無上道

【經】彌勒菩薩語須菩提。若諸菩薩摩訶薩久行六波羅蜜。多供養諸佛種善根。與善知識相隨善學自相空法。是諸菩薩是緣是事。諸佛諸善根隨喜。福德不取相。回向阿耨多羅三藐三菩提。以不二法非不二法。非相非不相。非可得法非不可得法。非凈非垢不生不滅法。是名回向阿耨多羅三藐三菩提。若諸菩薩不久行六波羅蜜。不多供養諸佛。不種善根。不與善知識相隨。不善學自相空法。是諸菩薩是諸緣是諸事。諸佛諸善根隨喜福德諸心取相。回向阿耨多羅三藐三菩提。是不名回向。須菩提。如是般若波羅蜜義。乃至一切種智義。所謂內空乃至無法有法空。不應為新學菩薩說。何以故。是菩薩所有少許信樂恭敬清凈心皆亡失。當在阿鞞跋致菩薩摩訶薩前說。若有為善知識所護。若久供養諸佛種諸善根。應為是人說。如是般若波羅蜜義。乃至一切種智義。所謂內空乃至無法有法空。是人聞是法。不沒不驚不畏不怖。須菩提。菩薩摩訶薩隨喜福德。應如是回向阿耨多羅三藐三菩提。所謂菩薩用心隨喜功德。回向阿耨多羅三藐三菩提。是心盡滅變離。是緣是事。是諸善根。亦盡滅變離。是中何等是隨喜心。何等是諸緣。何等是諸事。何等是諸善根。隨喜回向阿耨多羅三藐三菩提。二心不俱是心性亦不可得回向。菩薩云何隨喜心。回向阿耨多羅三藐三菩提。若菩薩摩訶薩行般若波羅蜜時。如是知是。般若波羅蜜無有法。乃至檀波羅蜜亦無有法。色無有法。受想行識。乃至阿耨多羅三藐三菩提無有法。菩薩摩訶薩。應如是隨喜功德回向阿耨多羅三藐三菩提。若能如是回向。是名隨喜功德回向阿耨多羅三藐三菩提

【論】釋曰。彌勒意。以諸法甚深隨喜心微妙。所謂不壞諸法相。而隨喜心。回向無上道。是事甚難。凡夫人心剛強。不能行是法。是故彌勒答言。若行者久修六波羅蜜。諸功德深厚故不動所謂能信能行。多供養諸佛。種善根故。集無量無邊阿僧祇功德。結使折損其心柔軟此是先世因緣。今世得好師好同學。亦自學諸法實相空。巧方便故不著是空。如是等種種無量因緣故。諸法雖無相而能起隨喜心。回向無上道。譬如鐵雖堅[革*卬]入爐則柔軟隨作何器。菩薩心亦如是。久行六波羅蜜。善知識所護故其心調柔。過去諸佛諸緣諸事諸善根中不取相。能起隨喜心用無相。回向無上道。無相者。能用不二非不二乃至不生不滅等。與上相違者。是名不能回向。彌勒知須菩提樂說空故語言如是。般若波羅蜜隨喜義。不應新學菩薩前說。何以故。若有少福德善根者。聞是畢竟空法。即著空作是念。若一切法畢竟空無所有者。我何為作福德。則忘失善業。以是故。新發意菩薩。先教取相隨喜。漸得方便力。爾乃能行無相隨喜。譬如鳥子羽翼未成不可逼令高翔六翮成就則能遠飛。阿鞞跋致菩薩。入法位得法忍能信能行故可為說。若有久行六波羅蜜。與善知識相隨。內福德外因緣力助。雖非阿鞞跋致能信能行。是二種人。聞是心清凈歡喜信受。如久饑渴者得好飲食。如大熱得涼大寒得溫。其心愛樂歡喜。是二菩薩亦如是。得是無相智慧作是念。我因是智慧。能度無量眾生。何況有驚懼恐怖。恐怖從我心中出。是法中諸法相尚空。何況有我而決定取諸法相。聞一切法無相則生驚懼。是說隨喜義體竟后。當更以種種異門釋上事。復次須菩提。菩薩應如是思惟。用是心回向無上道。是心念念盡滅變離無有住時。是諸緣事。所謂過去諸佛。及諸善根。諸佛等諸緣事久已滅。隨喜心今滅既滅無異。是故經中說。用是心回向。是心即盡滅。如是等入過去世故。入諸法實相故。無有分別是心是緣是事是善根等。若能如是回向。是為正回向。復次一時二心不和合。隨喜心時無菩提心。一切心相畢竟空。不可以取相回向。何以故。菩薩知般若波羅蜜。空無有定法。如般若波羅蜜。一切法乃至無上道亦如是。是時斷法愛舍著心于空無諍。是名菩薩正回向

【經】爾時釋提桓因語須菩提。新發意菩薩。聞是事將無驚懼怖畏。須菩提。云何新發意菩薩。作諸善根回向阿耨多羅三藐三菩提。復云何隨喜福德。回向阿耨多羅三藐三菩提。須菩提語釋提桓因。若新發意菩薩。行般若波羅蜜。不受是般若波羅蜜。以無所得故。無相故。乃至檀波羅蜜亦如是。多信解內空。乃至多信解無法有法空。多信解四念處乃至十八不共法。常與善知識相隨。是善知識為說六波羅蜜義。開示分別如是教授。令常不離般若波羅蜜。乃至得入菩薩法位。終不離般若波羅蜜。乃至不離檀波羅蜜。不離四念處乃至十八不共法。亦教語魔事。聞種種魔事已不增不減。何以故。是菩薩摩訶薩。不受一切法故。是菩薩亦常不離諸佛。乃至得菩薩位。于中種善根。以是善根故。生菩薩家。乃至得阿耨多羅三藐三菩提。終不離是善根。復次新發意菩薩摩訶薩。于過去十方無量無邊阿僧祇世界中諸佛。斷生死道斷諸戲論道。盡棄重擔滅聚落刺斷諸有結。正智得解脫。及弟子所作功德。于中若剎利大姓婆羅門大姓居士大家四天王天乃至凈居天所種善根。是一切和合稱量以。隨喜心最上第一最妙無上無與等者。回向阿耨多羅三藐三菩提。爾時彌勒菩薩語須菩提。若新發意菩薩摩訶薩。念諸佛及弟子諸善根隨喜功德。最上第一最妙無上無與等者。隨喜已應回向阿耨多羅三藐三菩提。云何菩薩不墮想顛倒心顛倒見顛倒。須菩提言。若菩薩摩訶薩念諸佛及僧。于中不生佛想。不生僧想。無善根想。用是心回向阿耨多羅三藐三菩提。是心中亦不生心想。菩薩如是回向。想不顛倒。心不顛倒。見不顛倒。若菩薩摩訶薩。念諸佛及僧善根取相。取相已回向阿耨多羅三藐三菩提。菩薩如是名為想顛倒心顛倒見顛倒。若菩薩摩訶薩。用是心念諸佛及僧諸善根。是心念時即知盡滅。若盡滅是法。不可得回向。所用回向心亦是盡滅相。所回向處法亦如是相。若如是回向。是名正回向。非邪回向。菩薩摩訶薩。應如是回向阿耨多羅三藐三菩提。復次若菩薩摩訶薩。過去諸佛善根。及弟子善根。是中凡夫人。聞法種善根。若諸天龍夜叉揵闥婆阿修羅迦樓羅緊那羅摩睺羅伽。聞法種善根。若剎利大姓婆羅門大姓居士大家四天王天。乃至阿迦尼吒天。聞法種善根。發阿耨多羅三藐三菩提心。是一切福德和合稱量隨喜功德。最上第一最妙無上無與等者。回向阿耨多羅三藐三菩提。是時菩薩若如是知是諸法盡滅所回向處。法亦自性空。能如是回向。是名真回向阿耨多羅三藐三菩提。復次若菩薩如是知無有法。能回向法。何以故。一切法自性空故。若如是回向。是名正回向阿耨多羅三藐三菩提。如是菩薩摩訶薩。行般若波羅蜜乃至檀波羅蜜。不墮想顛倒心顛倒見顛倒。何以故。菩薩不著是回向。亦不見以諸善根回向菩提心處。是名菩薩摩訶薩無上回向。【論】問曰。新發意菩薩。聞是事將無怖畏驚懼者耶。此義先已問答。今何以復問。答曰。上彌勒雖語須菩提。不應為新學說。可為阿鞞跋致及久行者說。是二種人聞能信行。已說正回向因緣。而猶說空法。是故帝釋疑言。是眾中有新發意者。云何更說使不恐怖。須菩提欲成彌勒所說。欲令新發意者應正回向故答帝釋。若新發意菩薩。雖不久行六波羅蜜不供養諸佛。而以利根得善知識。是二因緣故。堪任正回向。是故語帝釋。新發意菩薩。行般若波羅蜜。不受是般若。以無所得故。畢竟空故。般若波羅蜜。亦不得亦不著。乃至檀波羅蜜亦如是。多信解內空者。常修樂入觀內空三昧故信解。乃至十八不共法。多信解亦如是。善知識相如先說。此中但明能隨六波羅蜜義說。聞是義已。常不離般若波羅蜜。乃至得入菩薩法位。有久行入菩薩位。有新發意入菩薩位。復次是新發意菩薩。善知識為說魔事。聞魔事已不增不減。以善修習諸法實相故。若魔欲破為欲破空空則無破。若有增益如幻如夢何所增益。是故說不增不減。是因緣故常不離諸佛。常生菩薩家。世世不離善根乃至無上道。是新發意菩薩。得如是因緣。與久發意無異。復次隨喜回向。所謂新發意菩薩。于過去十方無量阿僧祇世界中諸佛斷道者。斷生死道入無余涅槃。諸戲論斷故。言滅諸戲論。以空空等三昧。舍八圣道分故言道盡。五眾能生苦惱故。是重擔五眾。有二種舍。一者有余涅槃中。舍五眾因緣諸煩惱。二者入無余涅槃中。舍五眾果。一切白衣舍名為聚落。出家人依白衣舍活。而白衣舍有五欲刺。為食故來入惡刺果林。以取果故為刺所刺。如人著木屐踐刺。刺則摧折。如是諸佛以禪定智慧屐。摧五欲刺名滅斷下五分結。有分結盡。名斷上分五結。諸法實相金剛三昧相應智慧。斷一切煩惱及習故。言正智得解脫。如是等皆名贊嘆過去諸佛及弟子所作功德者。佛弟子有三種。菩薩辟支佛聲聞。剎利大姓乃至凈居天。是中種善根者。是四種福田。因是種福德處。是福德和合稱量。隨喜心最上無與等。回向無上道。是回向心作正非邪。所以者何。今彌勒問須菩提。若新發意菩薩。念諸佛等功德。回向無上道。云何不墮顛倒。須菩提答。若是菩薩以般若波羅蜜方便力故。于諸佛不生佛想及弟子想。諸善根中不生善根想。一切法從和合生。無有自性故。無有定法。名為佛。是故不生佛等想。是回向心亦不生心想。是故菩薩不墮顛倒。與上相違即墮顛倒。復次菩薩以是心念。諸佛等及諸善根。是心盡時即知盡。盡心不得回向。何以故。變失滅壞故。是心亦入無常門到法性中。法性中無有分別是心是非心是佛是弟子是善根是無上道。回向心回向處盡相亦如是。初心是憶念過去諸佛等隨喜功德。后心是回向心。若如是回向。是名正回向。問曰。初心后心是生滅相可無常。所回向處法。是無上道。在未來世中。云何言盡滅。答曰。汝不聞我先答。入無常門到法性中。此中不說盡是無常。但說諸法實相是盡。先亦說阿耨多羅三藐三菩提出三世過三界無受相。能如是回向者。是為正回向。復次非正非邪回向。所謂菩薩。于過去諸佛善根等。乃至無上無與等。回向無上道。若菩薩知是事皆盡滅。知回向處法亦自性空。能知滅知空。是真回向。若過去法無常。無常故不可回向自性空法中。若過去法空空故。不可回向自性空法中。用如是智慧回向。是名正回向。復次若菩薩。知一切法因緣生故。無自力常住。自法相不動。況能有所作。無所作故。一切法中無有法能回向法。是名正回向。如是菩薩。雖行般若波羅蜜等諸善法。亦不墮顛倒。一切法不著故

【經】復次若菩薩摩訶薩。知所起福德。離五眾十二入十八界。亦知般若波羅蜜是離相。乃至檀波羅蜜是離相。內空乃至無法有法空是離相。四念處乃至十八不共法是離相。如是菩薩摩訶薩。隨喜心起福德。回向阿耨多羅三藐三菩提。復次若菩薩摩訶薩隨喜福德。知隨喜福德自性離。亦知諸佛離佛性。諸善根亦離善根性。菩提心菩提心性亦離。回向回向性亦離。菩薩菩薩性亦離。般若波羅蜜般若波羅蜜性亦離。禪波羅蜜。毗梨耶波羅蜜。羼提波羅蜜。尸羅波羅蜜。檀波羅蜜。檀波羅蜜性亦離。乃至十八不共法。十八不共法性亦離。菩薩摩訶薩應如是行離相般若波羅蜜。是名菩薩摩訶薩般若波羅蜜中生隨喜福德。復次菩薩摩訶薩。諸過去滅度佛諸善根。若欲回向。應如是回向。作是念。如諸佛滅度相。諸善根相亦如是。滅度法相亦如是。我用心回向。是心相亦如是。若能如是回向。當知是回向阿耨多羅三藐三菩提。不墮想顛倒心顛倒見顛倒。若菩薩摩訶薩。行般若波羅蜜時。取諸佛善根相。回向阿耨多羅三藐三菩提。是不名為回向。何以故。諸過去佛及善根。非相緣非無相緣。若菩薩摩訶薩。作如是取相。是不名善根回向阿耨多羅三藐三菩提。如是菩薩摩訶薩。墮想顛倒心顛倒見顛倒。若菩薩摩訶薩諸佛。及諸善根及諸心不取相。是名以諸善根回向阿耨多羅三藐三菩提。是菩薩摩訶薩。不墮想顛倒心顛倒見顛倒。爾時彌勒菩薩問須菩提。云何菩薩摩訶薩。于諸善根不取相。能回向阿耨多羅三藐三菩提。須菩提言。以是事故當知。菩薩摩訶薩所學般若波羅蜜中。應有般若波羅蜜方便力。若是福德離般若波羅蜜。不得回向阿耨多羅三藐三菩提。何以故。般若波羅蜜中。諸佛不可得。諸善根不可得。回向阿耨多羅三藐三菩提心。亦不可得。于是中菩薩摩訶薩。行般若波羅蜜時。應如是思惟。諸過去佛及弟子身皆滅。諸善根亦滅。我今取相分別諸佛諸善根及諸心。如是取相回向阿耨多羅三藐三菩提。諸佛所不許。何以故。取相有所得故。所謂于過去諸佛取相分別。是故菩薩摩訶薩。欲以諸善根回向阿耨多羅三藐三菩提。不應有得。不應取相。如是回向。若有得取相回向。諸佛不說有大利益。何以故。是回向雜毒故。譬如美食雜毒。雖有好色好香為人所貪而雜毒。愚癡之人食之歡喜。貪其好色香美可口。飯欲消時。受若死若死等苦。若善男子善女人。不諦受不諦取相不諦誦讀不解中義。如是教他言。汝善男子過去未來現在十方諸佛。從初發意已來。至得阿耨多羅三藐三菩提。入無余涅槃乃至法盡。于其中間行般若波羅蜜時作諸善根。行禪波羅蜜毗梨耶波羅蜜羼提波羅蜜尸羅波羅蜜檀波羅蜜時作諸善根。修四禪四無量心四無色定四念處乃至八圣道分佛十力。乃至修十八不共法時作諸善根。凈佛世界成就眾生。作諸善根。及諸佛戒眾定眾慧眾解脫眾解脫知見眾一切種智。無錯謬法常舍行。及諸弟子是中所種善根。及諸佛所記。當作辟支佛。是中諸天龍阿修羅迦樓羅緊那羅摩睺羅伽等所種善根是諸福德稱量和合。隨喜回向阿耨多羅三藐三菩提。是回向以取相得法故。如雜毒食。得法者終無正回向。何以故。是得法雜毒。有相有動有戲論。若如是回向則為謗佛。不隨佛教不隨法說。是善男子善女人。求佛道應如是學。過去未來現在諸佛。從初發意乃至法盡。及弟子行般若波羅蜜時作善根。乃至修一切種智。如上說。云何諸善根。回向阿耨多羅三藐三菩提。正回向有求佛道。善男子善女人。行般若波羅蜜。不欲謗諸佛者。諸福德應如是回向。如諸佛所知無上智慧。是諸善根相。是諸善根性。我亦如是隨喜。如諸佛所知。我亦如是回向阿耨多羅三藐三菩提。求菩薩道。善男子善女人。應如是回向阿耨多羅三藐三菩提。若如是回向。則為不謗佛。如佛所教如佛法說。是菩薩摩訶薩回向。則無雜毒

【論】釋曰。所起福德離五眾者。先但說過去事。今說自起隨喜福德。若知是福德中。無五眾十二入十八界。雖行般若波羅蜜等諸法。亦知空離相。如是福德名正回向。復次若菩薩知隨喜福德中。隨喜福德性自離。諸佛及善根。并諸起阿耨多羅三藐三菩提心回向心。菩薩般若波羅蜜等諸行法。知自性空。是名正回向。隨喜福德者。總說一切福德相。善根隨喜起福德。是別相說。菩薩自緣所求阿耨多羅三藐三菩提。是名阿耨多羅三藐三菩提心。是菩薩隨喜心功德果。但求無上道。是名回向心。行者五眾中。假名字為菩薩。般若波羅蜜等諸法如先義說。先說福德中離五眾。今說福德福德自相空。復次菩薩念過去佛因緣生福德。應如是回向。如過去諸佛。入無余涅槃。無相無戲論性常寂滅。是福德及回向心亦如是。如是回向是名正回向。不墮顛倒。復次若菩薩。于諸過去佛功德。取相分別回向。是不名回向。何以故。有相是一邊。無相是一邊。離是二邊行中道。是諸佛實相。是故說諸過去佛不墮相數中。不墮無相數中。若如是取相數。是不名回向則墮顛倒。與上相違。是為不墮顛倒。是事難故彌勒重問。所謂一切法不取相而復能回向。須菩提。是中不得決定答處。是故語彌勒以是事故。菩薩學般若波羅蜜求方便力。是福德離般若波羅蜜。不得回向者。一切法中一法實而不誑。所謂阿耨多羅三藐三菩提。隨是阿耨多羅三藐三菩提行不誑道爾乃可得。不誑道者。即是般若波羅蜜。是故說離般若波羅蜜是福德不可得回向。何以故。是般若波羅蜜。畢竟空無有分別福德。若離般若波羅蜜。若不離般若波羅蜜。不可得回向。菩薩應作是念。諸過去佛及弟子身。并諸善根福德皆滅。我今取相分別。所謂是諸佛是弟子是善根。是隨喜福德取相回向我為不是。何以故。與諸法實相異故。受果報已久久當盡故。不疾至佛道。有所得故。于過去諸佛。憶想分別即是大失。所謂過去佛空無。而我憶想分別。譬如雜毒食。食是隨喜福德。毒是取相故。愛見等諸煩惱生。好色者。福德因緣作人王轉輪王天王得福樂。好香者。得好名譽富貴勢力。凡夫無智之人所共貪愛。愚癡人者。是新發意取相著心菩薩。食之歡喜者。富樂福德因緣故。于天人中受此富樂。飯欲消時受若死若死等苦者。是富樂若無常破壞。離時憂愁遂死。若次死受諸苦惱。復次若死若死等者。自失命根名死。失所著物名死等。復次若死若死等者。苦惱多故失智慧命名死。妨行善道名死等。此經中須菩提自說。是無智人不審諦受。不取其義但著語言。不諦取相者。不如法分別。不諦讀誦者。忘失句逗若自失若受不具足。不解義者不得經意。如是少智師教化弟子。汝善男子。過去未來現在十方諸佛。從初發意乃至如是回向。則為謗佛。不隨佛教不隨法說。與此相違名為正回向。復次正回向菩薩應作是念。如十方三世諸佛所知。用無上智慧。知諸善根相。一切智人中佛第一勝。佛所知諸善根必是實相。如佛所知。我亦用如是善根相回向。譬如射地無不著時。若射余物或著或不著。如諸佛所知隨喜。如射地無不著。若用余道隨喜。如射余物或著或不著。如是回向是為不謗佛

【經】復次求佛道善男子善女人。行般若波羅蜜時。諸善根應如是回向。如色不系欲界。不系色界。不系無色界。不系法者。不名過去。不名未來不名現在。如受想行識。不系欲界不系色界。不系無色界。不系法者。不名過去未來現在。十二入十八界亦如是。如般若波羅蜜。不系欲界。不系色界不系無色界。不系法者。不名過去未來現在。禪波羅蜜乃至檀波羅蜜亦如是。內空乃至無法有法空亦如是。如四念處。不系欲界。不系色界。不系無色界。不系法者。不名過去未來現在。乃至八圣道分亦如是。佛十力乃至十八不共法亦如是。如如法性法相法住法位實際不可思議性。戒定慧解脫解脫知見眾。一切種智無錯謬法常舍行。不系欲界。不系色界。不系無色界。不系法者。不名過去未來現在。是回向所回向處。行者不系皆亦如是。如是諸佛亦不系。諸善根亦不系。是諸聲聞辟支佛善根亦不系。不系法者。不名過去未來現在。若菩薩摩訶薩。行般若波羅蜜時。如是知色不系三界。不系法者。不名過去未來現在。若法不過去未來現在者。不可以取相有所得法回向阿耨多羅三藐三菩提。何以故。是色無生。若法無生則無法。無法中不可回向。受想行識亦如是。檀波羅蜜乃至般若波羅蜜四念處乃至無錯謬法常舍行。不系三界。不系法者。亦非過去未來現在。若非過去未來現在法者。不可以取相有所得法回向阿耨多羅三藐三菩提。何以故是法無生。若法無生則無法。無法中不可回向。菩薩摩訶薩。如是回向則無雜毒。若求佛道善男子善女人。以取相得法。以諸善根。回向阿耨多羅三藐三菩提。是名邪回向。若邪回向諸佛所不稱譽。用是邪回向。不能具足檀波羅蜜乃至般若波羅蜜。不能具足四念處乃至八圣道分內空乃至無法有法空佛十力乃至無錯謬法常舍行。不能具足凈佛世界成就眾生。若不能凈佛世界成就眾生。則不能得阿耨多羅三藐三菩提。何以故。是回向雜毒故。復次菩薩摩訶薩行般若波羅蜜時。應作是念。如諸佛所知諸善根回向是真回向。我亦應以是法相回向。是名正回向。爾時佛贊須菩提。善哉善哉。如汝所為為作。佛事。為諸菩薩摩訶薩。說所應回向法。以無相無得無出無垢。無凈無法性自相空常性空法性如實際故。須菩提。若三千大千世界中眾生。皆當得十善道四禪四無量心四無色定五神通。于須菩提意云何。是眾生得福多不。甚多世尊。佛言。不如是。善男子善女人于諸善根心不著。回向阿耨多羅三藐三菩提。最上第一最妙無上無與等。復次須菩提。若三千大千世界中眾生。皆當作須陀洹乃至阿羅漢辟支佛。若有善男子善女人。盡形壽供養恭敬尊重贊嘆。衣服飲食臥具醫藥供給所須。于須菩提意云何。是善男子善女人。是因緣故得福德多不。甚多世尊。佛言。不如是。善男子善女人。于諸善根心不著。回向阿耨多羅三藐三菩提。最上第一最妙無上無與等。復次須菩提。若三千大千世界中眾生。皆發阿耨多羅三藐三菩提心。十方如恒河沙等世界中一一眾生。如恒河沙等劫。恭敬尊重贊嘆供養是菩薩。衣服飲食臥具醫藥供給所須。于須菩提意云何。是善男子善女人。是因緣故得福多不。甚多世尊。無量無邊阿僧祇不可以譬喻為比。世尊。若是福德有形者。十方如恒河沙。等世界所不受。佛告須菩提。善哉善哉。如汝所言。雖爾不如善男子善女人于諸善根心不著回向阿耨多羅三藐三菩提。最上第一最妙無上無與等。是無著回向功德。比前功德。百倍千倍百千億倍。乃至算數譬喻所不能及。何以故。是善男子善女人。取相得法行十善道四禪四無量心四無色定五神通。取相得法供養須陀洹。恭敬尊重贊嘆。衣服飲食臥具醫藥供給所須。乃至取相供養菩薩故。爾時四天王天與二萬諸天子。合掌禮佛作是言。世尊。菩薩摩訶薩最大回向。以方便力故。以無所得故。以無相法故。以無覺法故。諸善根回向阿耨多羅三藐三菩提如是回向不墮二法。爾時釋提桓因。亦與無數三十三天及余諸天子。持天華瓔珞搗香澤香天衣幡蓋鼓天伎樂。以供養佛。作如是言。世尊。菩薩摩訶薩最大回向。以方便力故。以無所得故。以無相法故。以無覺法故。諸善根回向阿耨多羅三藐三菩提。如是回向不墮二法。須夜摩天王與千天子。刪兜率陀化樂他化自在諸天王。各與千天子俱。供養佛已。作如是言。世尊。菩薩摩訶薩最大回向。以方便力故。以無所得故。以無相法故。以無覺法故。諸善根回向阿耨多羅三藐三菩提。如是回向不墮二法。爾時諸梵天王。與無數百千億那由他諸天俱。詣佛所頭面禮佛足。發大音聲作如是言。未曾有也。世尊。菩薩摩訶薩為般若波羅蜜所護。以方便力故。勝前善男子善女人取相有所得者。光音天乃至阿迦尼吒天。與無數百千億那由他諸天俱。詣佛所頭面禮佛足。發大音聲作如是言。未曾有也。世尊。菩薩摩訶薩為般若波羅蜜所護。以方便力故。勝前善男子善女人取相有所得者。爾時佛告四天王天乃至阿迦尼吒諸天子。若三千大千世界中所有眾生。皆發阿耨多羅三藐三菩提心。是一切菩薩。念過去未來現在諸佛及聲聞辟支佛諸善根。從初發意乃至法住。于其中間所有善根。并余一切眾生所有善根。所謂布施持戒忍辱精進一心智慧。檀波羅蜜乃至般若波羅蜜。戒眾定眾慧眾解脫眾解脫知見眾。如是等諸余無量佛法一切和合隨喜。隨喜已回向阿耨多羅三藐三菩提。以取相有所得故。復有善男子善女人。發阿耨多羅三藐三菩提心。念過去未來現在諸佛及聲聞辟支佛。從初發意乃至法住。于其中間所有善根。并余一切眾生所有善根。所謂布施持戒忍辱精進一心智慧。檀波羅蜜乃至無量諸佛法。一切和合稱量。以無所得故。無二法故。無相法故。不著法故。無覺法故。是最上隨喜。第一最妙無上無與等隨喜。隨喜已回向阿耨多羅三藐三菩提。是善男子善女人功德。勝前善男子善女人功德。百倍千倍百千億倍乃至算數譬喻所不能及。爾時須菩提白佛言。世尊。世尊說。善男子善女人和合諸善根稱量。隨喜回向。最上第一最妙無上無與等。世尊。云何名隨喜最上乃至無與等。佛言。若善男子善女人。念過去未來現在諸法。不取不舍不念非不念不得非不得。是諸法中亦無有法生者滅者若垢若凈。諸法不增不減不來不去不合不散不入不出。如過去未來現在諸法相如如相法性法住法位。我亦如是隨喜。隨喜已回向阿耨多羅三藐三菩提。如是回向最上第一最妙無上無與等。須菩提。是隨喜法比余隨喜。百倍千倍百千億倍乃至算數譬喻所不能及。復次須菩提。求佛道善男子善女人。于過去未來現在諸佛及聲聞辟支佛。從初發心乃至法住。于其中間所有善根。若布施乃至智慧。檀波羅蜜乃至無量諸佛法。及余一切眾生所有善根。若欲隨喜者。應如是隨喜。作是念。布施與解脫等。戒忍精進禪智與解脫等。色與解脫等。受想行識亦與解脫等。內空與解脫等。乃至無法有法空亦與解脫等。四念處與解脫等。乃至八圣道分亦與解脫等。佛十力與解脫等。乃至一切種智亦與解脫等。戒眾定眾慧眾解脫眾解脫知見眾亦與解脫等。隨喜與解脫等。過去未來現在諸法與解脫等。十方諸佛與解脫等。諸佛回向與解脫等。諸佛與解脫等。諸佛滅度與解脫等。諸佛弟子聲聞辟支佛與解脫等。諸佛弟子滅度與解脫等。諸佛法相與解脫等。諸聲聞辟支佛法相與解脫等。一切諸法相亦與解脫等。我以是諸善根相隨喜功德。回向阿耨多羅三藐三菩提。亦與解脫等。不生不滅故。須菩提。是名諸菩薩摩訶薩隨喜功德最上第一最妙無上無與等。須菩提。菩薩成就是隨喜功德。當疾得阿耨多羅三藐三菩提。復次須菩提。十方如恒河沙等諸佛及弟子。現在若有求佛道善男子善女人。盡形壽供養是諸佛及弟子。一切所須供養恭敬尊重贊嘆。衣服飲食臥具醫藥。是諸佛滅度后。晝夜勤修供養恭敬尊重贊嘆。華香乃至旛蓋伎樂。以取相有所得故。持戒忍辱精進禪定修智慧。以取相有所得故。復有善男子善女人。發意求阿耨多羅三藐三菩提。行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜時。以不取相無所得法方便力諸善根。回向阿耨多羅三藐三菩提。是福德最上第一最妙無上無與等。勝前福德百倍千倍百千億倍乃至算數譬喻所不及。如是須菩提。菩薩摩訶薩行檀波羅蜜時。尸羅波羅蜜羼提波羅蜜毗梨耶波羅蜜禪波羅蜜般若波羅蜜時。以方便力故。諸善根應回向阿耨多羅三藐三菩提。以不取相無所得法故

【論】釋曰。菩薩應作是念。從色乃至常舍行。諸法不系三界故三世不攝。諸佛及弟子并諸功德隨喜心回向處所用回向法回向者亦如是。是名正回向。爾時菩薩作是念。若色出三界三世不攝。不可以取相有所得回向。何以故。是色出三界者。即是色實相。初后生相不可得。如破生品中說。若法無生即是無所有。無所有回向心。云何回向無所有菩提心。色受想行識乃至常舍行亦如是。是名無雜毒回向。所謂無相無得回向。雜毒者。所謂諸佛不贊嘆。不能具足六波羅蜜等。乃至不能得阿耨多羅三藐三菩提。復次菩薩應作是念。如十方三世諸佛所知。應如是生心如是念如是觀如是回向。是功德直至無上道。我亦如是隨喜回向。是菩薩必得實隨喜回向不虛。如先說因緣。是略說諸回向品。菩薩禮佛有三品。一者悔過品。二者隨喜回向品。三者勸請諸佛品。廣說則無量無邊。善哉善哉。汝作佛事者。佛初發心誓度一切眾生。須菩提雖是阿羅漢。而能助佛說法開菩薩道。是故贊言善哉善哉。復次佛自說因緣。為諸菩薩說所應回向法。用無相故者。以無相智慧和合回向。福德相者。與上相違名為無相。無相有三種。假名相法相無相相。假名相者。如車如屋如林如軍如眾生。諸法和合中更有是名。無明力故取是假名相。起諸煩惱業。法相者。五眾十二入十八界等。諸法肉眼觀故有。以慧眼觀則無。是故法亦虛誑妄語。應舍離法相。離是二相。余但有無相相。有人取是無相相。隨逐取相還生結使。是故亦不應取無相相。離三種相故名無相。若無有相是中無所得。無得故無出。若法無得無出。即是無垢無凈。若法無垢無凈則是無法性。若法無性即是自相空。若法自相空。即是法常自性空。若法常自性空。即同法性如實際。用如是法和合隨喜福德回向故。贊言善哉善哉。復有善哉因緣。所謂隨喜福德。大利益眾生有大果報。何者是大利益。所謂佛語須菩提。若三千大千世界眾生。行十善乃至五通。問曰。欲界中二處天及梵天王。何以與多天俱。余四天何以少。答曰。是二天依止地近佛故。又五欲不如上天。佛生時苦行時降魔時得道時轉法輪時。常來供養佛。是故多。余四處天宮殿在虛空中不屬地。五欲妙染著深故。不能多來。又兜率天雖利根樂法。而其天上常有補處菩薩說法。是故不來。梵天雖遠離欲。故樂法情深。佛為法王。是故多來。復次梵天王為色界主。請佛初轉法輪。是故應與多眾俱來。余色界天盡名梵天。問曰。先種種因緣說正回向。正回向即是最上。今何以更問。答曰。上處處廣說。今略說。所謂三世十方一切法決定心。知于是法中無生者滅者等。一切法不可得不可念。不得不念故不取不舍。入諸法實相中作是念。如諸法實相我亦如是。以隨喜福德回向。不分別諸法。不壞法性。是名最上回向。何以故。果報常無盡故。問曰。六波羅蜜等。諸法各名相。若色相若無色相等。解脫有二種。有為解脫無為解脫。云何皆與解脫等。答曰。我先已說。凡夫人以肉眼。六識顛倒觀故見異。若以慧眼觀諸法皆虛妄。唯涅槃為實。是有為解脫屬無為。隨無為故名解脫。如實得道者名道人。今未得道者。衣服法則隨得道者故。亦名道人。如無余涅槃。不生不滅不入不出不垢不凈非有非無非常非無常常寂滅相。心識觀滅語言道斷。非法非非法等相。用無所有相故。慧眼觀一切法。亦如是相。是名六波羅蜜等與解脫等。是故佛法中說解脫為貴。上智慧貴解脫。佛是中分別說。若人無量阿僧祇劫。行六波羅蜜用有所得法。種種修集善根。一人用無所得法。但以心隨喜。念他功德回向無上道。是人百千萬分不及其一。何以故。先福德有量。今福德無量。先福德有盡。今福德無盡。先福德雜毒。今福德無毒。先福德隨生死。今福德隨涅槃。先福德不定。或作佛或退。今福德定到必疾作佛。有如是等差別是故四種人。若凡夫人求世間樂。若聲聞辟支佛人求涅槃樂。若諸菩薩摩訶薩求佛樂。應如是隨喜生福德回向阿耨多羅三藐三菩提。如此品中說

大智度論卷第六十一大智度論釋照明品第四十(卷六十二)

　　　　圣者龍樹造


　　　　后秦龜茲國三藏鳩摩羅什譯


【經】爾時慧命舍利弗白佛言世尊。是般若波羅蜜。佛言。是般若波羅蜜。世尊。般若波羅蜜能照一切法畢竟凈故。世尊。應禮般若波羅蜜。世尊。般若波羅蜜不著三界。世尊。般若波羅蜜除諸闇冥一切煩惱諸見除故。世尊。般若波羅蜜一切助道法中最上。世尊。般若波羅蜜安隱。能斷一切怖畏苦惱故。世尊。般若波羅蜜能與光明。五眼莊嚴故。世尊。般若波羅蜜能示導墮邪道眾生。離二邊故。世尊般若波羅蜜是一切種智。一切煩惱及習斷故。世尊。般若波羅蜜諸菩薩摩訶薩母。能生諸佛法故。世尊。般若波羅蜜不生不滅。自相空故。世尊。般若波羅蜜遠離生死。非常非滅故。世尊。般若波羅蜜無救者作護。施一切珍寶故。世尊。般若波羅蜜具足力。無能破壞故。世尊。般若波羅蜜能轉三轉十二行法輪。一切諸法不轉不還故。世尊。般若波羅蜜能示諸法性。無法有法空故。世尊。應云何供養般若波羅蜜。佛言。當如供養世尊。禮般若波羅蜜。當如禮世尊。何以故。世尊不異般若波羅蜜。般若波羅蜜不異世尊。世尊即是般若波羅蜜。般若波羅蜜即是世尊。是般若波羅蜜中。出生諸佛菩薩辟支佛阿羅漢阿那含斯陀含須陀洹。般若波羅蜜中。生十善道四禪四無量心四無色定五神通內空乃至無法有法空四念處乃至八圣道分。是般若波羅蜜中。生佛十力十八不共法大慈大悲一切種智。爾時釋提桓因心念。何因緣故。舍利弗問是事。念已語舍利弗。何因緣故問是事。舍利弗語釋提桓因言。憍尸迦。諸菩薩摩訶薩。為般若波羅蜜守護。以漚和拘舍羅力故。于過去未來現在諸佛。從初發心乃至法住。于其中間所作善根。一切和合隨喜。回向阿耨多羅三藐三菩提。以是因緣故我問是事。憍尸迦。菩薩摩訶薩般若波羅蜜。勝檀波羅蜜尸羅羼提毗梨耶禪波羅蜜。譬如生盲人。若百若千若百千。而無前導不能趣道入城。憍尸迦。五波羅蜜亦如是。離般若波羅蜜。如盲無導不能趣道。不能得一切種智。憍尸迦。若五波羅蜜得般若波羅蜜將導。是時五波羅蜜名為有眼。般若波羅蜜將導。得波羅蜜名字。釋提桓因語舍利弗。如汝所言。般若波羅蜜將導五波羅蜜故。得波羅蜜名字。舍利弗。若無檀波羅蜜。五波羅蜜不得波羅蜜名字。若無尸羅波羅蜜羼提波羅蜜毗梨耶波羅蜜禪波羅蜜。五波羅蜜不得波羅蜜名字。若爾者何以故獨贊般若波羅蜜。舍利弗言。如是如是。憍尸迦。無檀波羅蜜。五波羅蜜不得波羅蜜名字無。尸羅波羅蜜羼提波羅蜜毗梨耶波羅蜜禪波羅蜜。五波羅蜜不得波羅蜜名字。但菩薩摩訶薩住般若波羅蜜中。能具足檀波羅蜜尸羅波羅蜜羼提波羅蜜毗梨耶波羅蜜禪波羅蜜。以是故憍尸迦。般若波羅蜜。于五波羅蜜中。最上第一最妙無上無與等。舍利弗白佛言。世尊。云何應生般若波羅蜜。佛告舍利弗。色不生故。般若波羅蜜生。受想行識不生故。般若波羅蜜生。檀波羅蜜不生故。般若波羅蜜生。乃至禪波羅蜜不生故。般若波羅蜜生。內空乃至無法有法空。四念處乃至八圣道分佛十力。乃至一切智一切種智不生故。般若波羅蜜生。如是諸法不生故。般若波羅蜜應生。舍利弗言。世尊。云何色不生故般若波羅蜜生。乃至一切諸法不生故般若波羅蜜應生。佛言。色不起不生不得不失故。乃至一切諸法不起不生不得不失故。般若波羅蜜生。舍利弗白佛言。如是生般若波羅蜜。與何等法合。佛言。無所合。以是故得名般若波羅蜜。世尊。不合何等法。佛言。不與不善法合。不與善法合。不與世間法合。不與出世間法合。不與有漏法合。不與無漏法合。不與有罪法合。不與無罪法合。不與有為法合。不與無為法合。何以故。般若波羅蜜。不為得諸法故生。以是故。于諸法無所合。爾時釋提桓因白佛言。世尊。是般若波羅蜜亦不合薩婆若。佛言。如是憍尸迦。般若波羅蜜亦不合薩婆若亦不得。釋提桓因言。世尊。云何般若波羅蜜。亦不合薩婆若亦不得。佛言。般若波羅蜜不如名字不如相不如起作法合。釋提桓因言。今云何合。佛言。若菩薩摩訶薩。如不取不受不住不著不斷。如是合亦無所合。如是憍尸迦。般若波羅蜜一切法合亦無所合。爾時釋提桓因白佛言。未曾有也。世尊。是般若波羅蜜為一切法不起不生不得不失故生須菩提白佛言。世尊。若菩薩摩訶薩行般若波羅蜜時作是念。般若波羅蜜若一切法合若不合。是菩薩摩訶薩則舍般若波羅蜜。遠離般若波羅蜜。佛告須菩提。復有因緣。菩薩摩訶薩舍般若波羅蜜。遠離般若波羅蜜。若菩薩摩訶薩作是念。是般若波羅蜜無所有空虛不堅固。是菩薩摩訶薩則舍般若波羅蜜。遠離般若波羅蜜。須菩提。以是因緣故。舍離般若波羅蜜。須菩提白佛言。世尊。信般若波羅蜜。為信何法。佛告須菩提。信般若波羅蜜。則不信色不信受想行識。不信眼乃至意。不信色乃至法。不信眼界乃至意識界。不信檀波羅蜜尸羅波羅蜜羼提波羅蜜毗梨耶波羅蜜禪波羅蜜。不信內空乃至無法有法空。不信四念處乃至八圣道分。不信佛十力乃至十八不共法。不信須陀洹果斯陀含果阿那含果阿羅漢果辟支佛道。不信菩薩道。不信阿耨多羅三藐三菩提乃至一切種智。須菩提白佛言。世尊。云何信般若波羅蜜時。不信色乃至一切種智。佛告須菩提。色不可得故。信般若波羅蜜。不信色乃至一切種智。不可得故。信般若波羅蜜。不信一切種智。以是故。須菩提。信般若波羅蜜時。不信色乃至不信一切種智

【論】釋曰。上佛彌勒須菩提釋提桓因。共說隨喜義。舍利弗雖默然聽聞是般若波羅蜜隨喜義甚深無量無邊。大利益眾生。雖漏盡寂滅發歡喜心。從坐起合掌白佛言。能作隨喜斷諸戲論。利益無量眾生。令入佛道者。是般若波羅蜜。佛可其語故言是。般若波羅蜜中說諸法實相。諸法實相中無戲論垢濁故。名畢竟清凈。畢竟清凈故。能遍照一切五種法藏。所謂過去未來為現在無為及不可說。是故舍利弗言。世尊。般若波羅蜜。能照一切法。畢竟凈故。般若波羅蜜。能守護菩薩救諸苦惱。能滿所愿。如梵天王守護三千大千世界故。眾生皆禮。三界中三毒泥所不污故。言不著三界。破一切愛等百八煩惱我見等六十二見故。言破無明黑闇。諸法中智慧最上。一切智慧中。般若波羅蜜為上。以智慧為本。分別四念處等三十七品。是故言一切助道法中最上。能斷生老病死等諸怖畏苦惱故言安隱。是般若波羅蜜中。攝五眼故。言能與光明。離有邊無邊等諸二邊故。言能示正道。菩薩住金剛三昧。斷一切煩惱。微習令無遺余。得無礙解脫故。言一切種智。復次知一切法總相別相一切種智因緣故。名一切種智。能生十方三世無量諸佛法故。言諸菩薩母。一切法中各各自相空故。言不生不滅。斷常是諸見本。諸見是諸結使本。諸結使是一切生死中苦本。是故言遠離生死。能令眾生信三寶等諸善法寶得諸善法寶故。得世間出世間樂。能令眾生得二種樂故。言無救者作護。是般若波羅蜜相。乃至十方諸佛所不能壞。所以者何。畢竟不可得故何況余人。故言具足波羅蜜。是般若波羅蜜中。無自性故。說諸法不轉。生死中不還入涅槃。不生故不轉。不滅故不還。故言能轉三轉十二行法輪。三轉十二行法輪義如先說。一切法有二分。若有若無。是般若中有亦不應取。無亦不應取。離是有無。即是諸法性。是故言能示諸法性。如是等無量因緣。贊嘆般若。后當廣說。是般若波羅蜜是無相相。有人心未淳熟。求其定相。不能得便生慢心。是故舍利弗問應云何供養。佛教言當如供養佛。以人從久遠已來深著眾生相。于貴法情薄。是故言如供養世尊。智者觀之佛與般若等無異。所以者何。般若修集即變為一切智。此中佛自說因緣。是般若波羅蜜中。出生賢圣等。出生十善道等世間出世間法乃至一切種智。爾時帝釋作是念者。帝釋意以舍利弗漏盡離欲人。如似著法人贊嘆般若。今舍利弗自說因緣。菩薩為般若守護故。以方便力。能隨喜福德回向。而不破般若波羅蜜相。是事希有故。尊敬般若波羅蜜。是故問佛云何供養。復次憍尸迦。般若波羅蜜自力勢故。勝五波羅蜜。問曰。五波羅蜜應以五盲人作喻。何以乃說百千。答曰。此中說其力勢不論多少。復次若言導五不足為貴故說百千。復次波羅蜜亦多。如賢劫三昧中有八萬四千種波羅蜜。廣說則無量。問曰。檀波羅蜜亦有眼。所以者何。信有罪福。破邪見等無明故能布施。何以故喻無眼。答曰。布施中智慧是客來非正體。譬如四大常和合不得相離。諸波羅蜜和合亦如是。不能趣道。道者菩薩十地道。城者一切種智等諸佛法。復次道者。八圣道分。城者涅槃。如盲人雖有手足力。不能得隨意有所至。得有眼人示導。則隨意所往皆能成辦五波羅蜜。雖各各有事。能不得般若示導。尚不得二乘。何況無上道。五波羅蜜。得般若波羅蜜將導故。得波羅蜜名字。至成佛道。帝釋問。汝自說諸波羅蜜和合互相佐助。如四大不得相離。如是者。般若波羅蜜亦待五法。何以獨說以般若故五法得波羅蜜名字。答曰。雖六事和合互相佐助。但般若波羅蜜力大故。五法因得波羅蜜名字。譬如合散雖眾藥各各有力。石勢大故名為石散。又如大軍摧敵雖各各有力。主將力大故主得名字。舍利弗已問供養般若事。今問行者云何生般若波羅蜜。佛答若行者觀色等諸法不生相。是則生般若波羅蜜。舍利弗復問。云何觀色等不生故。般若波羅蜜生。答曰。色等因緣和合起。行者知色虛妄不令起。不起故不生。不生故不得。不得故不失。爾時舍利弗問意。般若無生。緣處行者亦無生。如是般若與何法合。終歸何處住。得何果報。答曰。般若波羅蜜無生相故無所合。若般若波羅蜜有法合者。若善若不善等。是不名般若波羅蜜。今無所合故。入般若波羅蜜數中。問曰。若爾者帝釋已知一切法不合。何以獨問薩婆若不合。答曰。帝釋貴重深著是般若。于薩婆若愛未斷故。言乃至薩婆若亦不合耶。佛答。般若波羅蜜薩婆若亦不合。一切法畢竟無生故。此中佛破斷滅邪見故。說合般若波羅蜜。不如凡夫人取相著名作起有為法合。如佛心合。問曰。云何如佛心合。答曰。一切相虛誑故。不取相。一切法。中有無常等過咎故不受。吾我心縛著世間。皆動相故不住。能生種種苦惱。后變異故不著。一切世間顛倒。顛倒果報不實如幻如夢。無所滅故不斷。是故佛不著法不生高心。入畢竟空善相中。深入大悲以救眾生。菩薩應如佛心合。帝釋歡喜贊言希有。是般若波羅蜜。不破壞諸法。不生不得不失故。而能成就菩薩。令得至佛。須菩提言。若菩薩用有所得。如是分別一切智等一切法若合若不合。是菩薩則失般若波羅蜜。佛然可其言如是。更有因緣。菩薩若取汝所說。一切法無合不合取是空相。言般若空無所有不牢固。是亦失般若波羅蜜。須菩提知般若波羅蜜不可得相。是故問。若信般若波羅蜜。信何法。般若波羅蜜空亦不可得。為決定心信于何法。佛言色等一切法不可信。何以故。色等一切法自性不可得故。不可信

【經】須菩提白佛言。世尊。是般若波羅蜜。名為摩訶波羅蜜。須菩提。何因緣故。是般若波羅蜜。名為摩訶波羅蜜。須菩提言。世尊。是般若波羅蜜不作色大不作色小。受想行識不作大不作小。眼乃至意。色乃至法。眼識界乃至意識界。不作大不作小。檀波羅蜜乃至禪波羅蜜。不作大不作小。內空乃至無法有法空。不作大不作小。四念處乃至阿耨多羅三藐三菩提。不作大不作小。諸佛法不作大不作小。諸佛不作大不作小。是般若波羅蜜。不作色合不作色散。受想行識不作合不作散。乃至諸佛不作合不作散。色不作無量。不作非無量。乃至諸佛不作無量亦不作非無量。色不作廣不作狹。乃至諸佛不作廣不作狹。不作色。有力。不作色無力。乃至諸佛不作有力不作無力。世尊。以是因緣故。是般若波羅蜜。名摩訶波羅蜜。世尊。若新發意菩薩摩訶薩。若不遠離般若波羅蜜。不遠離禪波羅蜜。不遠離毗梨耶波羅蜜。不遠離羼提波羅蜜。不遠離尸羅波羅蜜。不遠離檀波羅蜜。如是念是般若波羅蜜。不作色大不作色小。乃至諸佛不作大不作小。色不作合不作散不作色無量。不作色非無量。不作色有力。不作色無力。乃至諸佛不作有力不作無力。世尊。菩薩摩訶薩。若如是知是。為不行般若波羅蜜。何以故。是非般若波羅蜜相。所謂作色大小。乃至諸佛作大小色有力無力。乃至諸佛有力無力。世尊。是菩薩摩訶薩用有所得故。有大過失。所謂行般若波羅蜜時。作色大作色小。乃至諸佛作有力作無力。何以故。有所得相者。無阿耨多羅三藐三菩提。所以者何。眾生不生故。般若波羅蜜亦應不生。色不生故。般若波羅蜜不生。乃至佛不生故。般若波羅蜜不生。眾生性無故。般若波羅蜜性無。色性無故。般若波羅蜜性無。乃至佛性無故。般若波羅蜜性無。眾生非法故。般若波羅蜜非法。色非法故。般若波羅蜜非法。乃至佛非法故。般若波羅蜜非法。眾生空故。般若波羅蜜空。色空故。般若波羅蜜空。乃至佛空故。般若波羅蜜空。眾生離故。般若波羅蜜離。色離故。般若波羅蜜離。乃至佛離故。般若波羅蜜離。眾生無有故。般若波羅蜜無有。色無有故。般若波羅蜜無有。乃至佛無有故。般若波羅蜜無有。眾生不可思議故。般若波羅蜜不可思議。色不可思議故。般若波羅蜜不可思議。乃至佛不可思議故。般若波羅蜜不可思議。眾生不滅故。般若波羅蜜不滅。色不滅故。般若波羅蜜不滅。乃至佛不滅故。般若波羅蜜不滅。眾生不可知故。般若波羅蜜不可知。色不可知故。般若波羅蜜不可知。乃至佛不可知故。般若波羅蜜不可知。眾生力不成就故。般若波羅蜜力不成就。色力不成就故。般若波羅蜜力不成就。乃至佛力不成就故。般若波羅蜜力不成就。世尊。以是因緣故。諸菩薩摩訶薩。般若波羅蜜。名為摩訶波羅蜜

【論】釋曰。須菩提聞佛所說。疑心開解贊嘆般若波羅蜜言。是般若名為摩訶波羅蜜。佛反問。須菩提。于汝意云何。何以名為大波羅蜜。須菩提答。色等諸法不作大不作小故。凡夫人心于諸法中隨意作大小。如人急時其心縮小安隱富樂時心則寬大。又如八背舍中。隨心故外色或大或小。又如凡夫人。于眼見色中。非色事亦言色。如指業指量指數指一異等。法合為色。是名色作大。有人眼見色可見處名色。不可見處不名色。有人言。粗色虛誑非真色。但微塵常故是真色。微塵和合時假名為色。是名色作小。如是等因緣。凡夫人于色或作大或作小。隨憶想分別故破諸法性。般若波羅蜜。隨色性如實觀不作大小。不合不散者。般若波羅蜜。不說微色和合更有色生。但有假名無有定相色。是故無合無散。色無邊故無量。無處不有色。無時不有色故無有量。色是作法。般若波羅蜜中。不以微塵合故有粗色。不以粗色散故還歸微塵。是故言不合不散。起法有分別籌量多少。不得言不合不散無量如凡人。空故說無量。實故說有量。般若波羅蜜。遠離空實故。言非量非無量。凡夫人隨心憶念得解故。于色作廣作狹。般若波羅蜜觀實法相。不隨心故非廣非狹。凡夫人不知和合因緣生諸法故言色有力。如合眾縷以為繩。不知者。謂繩有力。又如墻崩殺人。言墻有力。若各各分散則無有力。般若波羅蜜知和合相。不說一法有力。不說言無力。是故名摩訶般若波羅蜜。復有大因緣。若菩薩不遠離六波羅蜜。色等諸法不作大不作小。但行般若波羅蜜。則心散亂不調順。多生疑悔邪見。失般若波羅蜜相。若與五波羅蜜和合行。則調柔不錯能成辦眾事。譬如八圣道分。正見是道。若無七事佐助。則不能辦事。亦不名正見。是故佛說一切諸善法。皆從因緣和合共生。無有一法獨自生者。是故和合時各各有力。但力有大小。是名行般若波羅蜜。若菩薩離五波羅蜜。行般若波羅蜜。分別色等諸法若大若小等。是人即墮用有所得。墮有邊中。若于色等諸法無所分別若大若小離五波羅蜜。著是不大不小等空相。先分別諸法大小有所得為失。今著不大不小等空相亦是失。所以者何。此中須菩提說因緣。有所得相者。乃至無阿耨多羅三藐三菩提。所以者何。阿耨多羅三藐三菩提。寂滅相無所得相畢竟清凈相。有所得相者。生諸戲論。諍競一切法無生無滅。無所得相。如我眾生十方求索不可得。但有假名實不生。眾生不生故。般若波羅蜜。亦如眾生相。破吾我顛倒故。不生不滅。如色等諸法。生相不可得故。不生二法攝一切法。若眾生若法。此二法因緣故和合生。但有假名無有定性。若法無定性。此法即是無生。是二法無生故。當知色等諸法亦無生。眾生法無性無所有。空離。不可思議。不滅。不可知亦如是。眾生力不成就故。般若波羅蜜力不成就者。先說一切法從因緣和合生。各各無自力。般若波羅蜜知諸法各各無自力故。無自性。無自性故空。般若波羅蜜。從諸法生故無自力。無自力故。亦同諸法畢竟空。是故說眾生及法力不成就故。般若波羅蜜力亦不成就。問曰。先說色等諸法。不作有力不作無力。今何以更說眾生及色等。諸法力不成就故。般若波羅蜜力亦不成就。答曰。上說般若觀諸法。不作有力不作無力。聽者謂般若波羅蜜。能作是觀即有大力。是故此中說。眾生色等力不成就故。般若波羅蜜力亦不成就。如是等種種因緣故。名摩訶波羅蜜

　　大智度論釋信謗品第四十一

【經】爾時慧命舍利弗白佛言。世尊。有菩薩摩訶薩。信解是般若波羅蜜者。從何處終來生是間。發阿耨多羅三藐三菩提心來為幾時。為供養幾佛。行檀波羅蜜尸羅波羅蜜羼提波羅蜜。毗梨耶波羅蜜禪波羅蜜般若波羅蜜來。幾時能隨順。解深般若波羅蜜義。佛告舍利弗。是菩薩摩訶薩供養十方諸佛來生是間。是菩薩發阿耨多羅三藐三菩提心來。無量無邊阿僧祇百千萬億劫。是菩薩摩訶薩。從初發心常行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。供養無量無邊不可思議阿僧祇諸佛來生是間。舍利弗。是菩薩摩訶薩若見若聞般若波羅蜜作是念。我見佛從佛聞法。舍利弗。是菩薩摩訶薩。能隨順解深般若波羅蜜義。以無相無二無所得故。須菩提白佛言。世尊。是般若波羅蜜可聞可見耶。佛告須菩提。是般若波羅蜜無有聞者無有見者。般若波羅蜜無聞無見。諸法鈍故。禪波羅蜜毗梨耶波羅蜜羼提波羅蜜尸羅波羅蜜檀波羅蜜無聞無見。諸法鈍故。內空無聞無見。諸法鈍故。乃至無法有法空無聞無見。諸法鈍故。四念處無聞無見諸法鈍故。乃至八圣道分無聞無見。諸法鈍故。佛十力乃至十八不共法無聞無見。諸法鈍故。須菩提。佛及佛道無聞無見。諸法鈍故。須菩提白佛言。世尊。是菩薩幾時行佛道。能習行如是深般若波羅蜜。佛告須菩提。是中應分別說。須菩提。有菩薩摩訶薩。初發意習行深般若波羅蜜禪波羅蜜毗梨耶波羅蜜羼提波羅蜜尸羅波羅蜜檀波羅蜜。以方便力故。于諸法無所破壞。不見諸法無利益者。亦終不遠離行六波羅蜜。亦不遠離諸佛。從一佛世界。至一佛世界。若欲以善根力供養諸佛隨意即得。終不生母人腹中。終不離諸神通。終不生諸煩惱及聲聞辟支佛心。從一佛世界。至一佛世界。成就眾生凈佛世界。須菩提。如是等諸菩薩摩訶薩。能習行深般若波羅蜜。須菩提。有菩薩摩訶薩多見諸佛。若無量百千萬億。從諸佛所行布施持戒忍辱精進一心智慧。皆以有所得故。是菩薩聞說深般若波羅蜜時。便從眾中起去。不恭敬深般若波羅蜜及諸佛。是菩薩今在此眾中坐。聞是甚深般若波羅蜜。不樂便舍去。何以故。是善男子善女人等。先世聞深般若波羅蜜時棄舍去。今世聞深般若波羅蜜。亦棄舍去身心不和。是人種愚癡因緣業。種是愚癡因緣罪故。聞說深般若波羅蜜毀呰。毀訾般若波羅蜜故。毀呰過去未來現在諸佛一切智一切種智。是人毀呰三世諸佛一切智起破法業。因緣集故。無量百千萬億歲。墮大地獄中。是破法人輩。從一大地獄。至一大地獄。若火劫起時至他方大地獄中生在彼間。從一大地獄。至一大地獄。彼間若火劫起時。復至他方大地獄中生在彼間。從一大地獄。至一大地獄。如是遍十方。彼間若火劫起故從彼死。破法業因緣未盡故。還來是間大地獄中生此間。亦從一大地獄。至一大地獄受無量苦。此間火劫起故。復至十方他世界生畜生中。受破法罪業苦。如地獄中說。重罪漸薄或得人身。生盲人家生旃陀羅家。生除廁擔死人種種下賤家。若無眼若一眼若眼瞎若無舌無耳無手。所生處無佛無法無佛弟子處。何以故。種破法業積集厚重具足故。受是果報。爾時舍利弗白佛言。世尊。五逆罪與破法相似耶。佛告舍利弗。不應言相似。所以者何。若有人聽說是甚深般若波羅蜜時。毀呰不信作是言。不應學是法。是非法非善非佛教。諸佛不說是語。是人自毀訾般若波羅蜜。亦教他人毀訾般若波羅蜜。自壞其身亦壞他人身。自飲毒殺身。亦飲他人毒。自失其身。亦失他人身。自不知不信。毀訾深般若波羅蜜。亦教他人令不信不知。舍利弗。如是人我不聽聞其名字。何況眼見。何以故。當知是人名為污法人。為墮衰濁黑性。如是人若有聽其言信用其語。亦受如是苦。舍利弗。若人破般若波羅蜜。當知是名為破法人。舍利弗白佛言。世尊。世尊說破法之人所受重罪。不說是人所受身體大小。佛告舍利弗。不須說是人受身大小。何以故。是破法人若聞所受身大小。便當吐熱血若死若近死苦。是破法人聞如是身有如是重罪。是人便大愁憂。如箭入心漸漸干枯作是念。破法罪故。得如是大丑身。受如是無量苦。以是故佛不聽舍利弗問是人所受身體大小。舍利弗白佛言。愿佛說之。為未來世作明誡。令知破法業積集故。得如是大丑身受如是大苦。佛告舍利弗。后世人若聞是破法業積集厚重具足受大地獄中久久無量苦。聞是久久無量苦時。足為未來世作明誡。舍利弗白佛言。世尊。若白凈善男子善女人。聞是法足作依止。寧失身命終不破法。自念我若破法。當受如是苦

【論】釋曰。舍利弗。聞般若波羅蜜甚深微妙聞者尚難何況能行。是故言信解般若者是為希有。是故問。世尊若信解般若者。是人于何處終來生是間。舍利弗作是念。是人應從好世界終來生是間。是人不應新發意。不應少供養佛。不應少行六波羅蜜。必是大德人。未圣而能知圣法故。是故問。發意幾時供養幾佛。行六波羅蜜幾時。能隨順解深般若波羅蜜義者。是菩薩于諸法不取相不著空。行空行和合五波羅蜜。行般若波羅蜜。用大慈悲心。為一切眾生。行般若波羅蜜故。十方諸佛清凈世界中終來生是間者。為度有緣眾生。又與釋迦文尼佛。共因緣故。雖有此間死此間生者。但以從他方佛所來者貴故。發心來無量阿僧祇劫。諸福德力集厚故。能信解隨順深義。有人雖無量阿僧祇劫發心。久不行功德者。是故說從發心來常行六波羅蜜。常行六波羅蜜福德故。能得見能得供養無量無邊阿僧祇佛。是菩薩成就上四因緣故。得無量無邊福德智慧。是福德因緣故。諸煩惱薄心柔軟。菩薩信慧等。諸根利轉增得力故。深入般若波羅蜜。污厭世間事。若見般若波羅蜜經卷。即時心生如見佛。若披卷尋義。即時心生如從佛聞。信力成就慧力成就故。隨順解深般若波羅蜜義。所謂一切無相故。出十二入。二法不二法中。心無所著故。名無所得。略說三相。是隨順解般若波羅蜜義。須菩提聞說見經卷如見佛。讀經文如從佛聞。如似有著。是故問。般若可見可聞耶。須菩提意。以般若波羅蜜畢竟空。天眼天耳猶不能見聞。何況肉眼肉耳。出世間慧眼亦不得見。何況世間眼。佛順其意答。般若波羅蜜不可得見聞。此中說因緣。諸法入般若波羅蜜中。皆一相無相。是中無分別聞者見者及可聞可見。三界凡夫人。作分別是眼是色是耳是聲。六情是利六塵是鈍。色等諸法是鈍。慧等是利。諸法入般若波羅蜜中。如百川歸海皆為一味。是故說般若波羅蜜不可見不可聞。以諸法鈍故。從檀波羅蜜。乃至佛道須陀洹。乃至佛亦如是。復次眾生離法不能聞。不能見。法離眾生亦不能聞不能見。問曰。上已問菩薩發意幾時供養幾佛能順解深義。今何以更問。答曰。上佛說般若無聞無見。亦說見般若經卷如見佛。讀般若如從佛聞二相說。是般若亦言可見可聞。亦言不可見不可聞。是故還問。佛菩薩幾時行得是方便。能行有能行無。行有不墮三界。行無不墮斷滅。能隨般若波羅蜜相行。佛答有此事不定。應當分別說。或有菩薩。初發心便能習行甚深六波羅蜜。習行者一心信受常行。方便力故者。雖行六波羅蜜。起福德因緣。而心不著諸法。無所破壞者。是菩薩信力智慧力大故。聞摩訶衍深法。即時信聞聲聞法。亦信聞外道在家出家法亦不破壞。而于中出二種利。一者分別是道非道。舍非道行是道。二者一切法入般若波羅蜜中。無是無非無破無受。不見諸法無利益者。即是上說。于中出利者。是德福具足故。終不遠離六波羅蜜。乃至凈佛世界。略說義。有菩薩雖新發意。深信受是般若波羅蜜。有菩薩久發意。供養千萬億諸佛。用有所得行六波羅蜜。不信受是般若波羅蜜。此中佛自說因緣。是人于過去世。聞深般若波羅蜜。不信不受從坐起去。今佛為說不信不受。破般若波羅蜜罪業果報故。說是人不信不受業因緣故。即起愚癡業因緣。得愚癡業因緣故。疑悔惡邪著心轉增。著心轉增故。于大眾中。毀訾破壞般若波羅蜜。破壞般若波羅蜜故。破三世十方諸佛一切智。破三世十方諸佛一切智罪故。轉身墮大地獄。大地獄者。阿鼻地獄。無量百千萬億阿僧祇歲。受憂愁苦惱。憂愁是心苦。惱是身苦。從一大地獄。至一大地獄者。如福德因緣故。上有六欲天。罪業因緣亦如是。下有八種大地獄。八種大地獄。各有十六小地獄。是中阿鼻最大。余須彌四天下亦如是。是三千大千世界中。有百億須彌山。有百億阿鼻地獄。是故說從一阿鼻大地獄至一阿鼻大地獄。如人從會至會。又如入正位者從天上來受人間樂從人中還至天上受樂。若此間火劫起。其罪未盡故。轉至他處。十方世界大地獄中受罪。若彼間火劫起。復展轉至他方。他方火劫起。復還生此間阿鼻地獄中。展轉如前。是破般若波羅蜜罪。小滅展轉生勤苦畜生中。此間火劫起。復生他方世界畜生中展轉受苦。彼間火劫起還來此間。復展轉如前。罪轉微輕或得人身生下賤家。所謂生生盲家。不欲見般若波羅蜜。罪故輕賤說法人故生旃陀羅及除糞擔死人等下賤家。毀呰說法者故無舌。不欲聞故無耳。麾手非撥故無手。此人心雖愛佛。以愚癡無智故。毀滅佛母破壞法藏。破壞法藏故。生無佛法眾處。問曰。何以不說生餓鬼中。答曰。是破壞法者。多以二煩惱。所謂嗔恚愚癡。慳貪發故墮餓鬼。此中無慳故不說。問曰。舍利弗何以言五逆罪與破法罪相似。答曰。舍利弗。是聲聞人常聞五逆罪最重墮阿鼻地獄一劫受苦。聲聞人不悉知供養般若得大果報。又不知謗毀般若得大罪故。舉五逆對問相似不。答言。不相似者。以相去懸遠故。所以者何。此人毀謗般若者自失大利。亦令他失。自遠離般若。亦令他遠離。自破壞善根。亦破他善根。自涂邪見毒。亦涂他邪見毒。自失其身亦失他身。自不知故。著法愛故破。亦令他破般若波羅蜜。如父母愛子恩極一世。又以因緣故愛。是行般若波羅蜜菩薩。于無邊世中。深心愛念眾生。父母念子無能以一眼與者。行般若波羅蜜者。于無邊劫中。以頭目髓惱積過須彌。以施眾生。出佛身血殺阿羅漢。但壞肉身不壞法身。壞僧是離眷屬贊五法不壞般若。是故五逆罪不得似壞般若波羅蜜。般若波羅蜜。能令人作佛。毀般若罪則無喻。是故破般若人。我不欲聽聞其名字。何況眼見是破般若人。或先世福德因緣。廣學多聞富貴威德巧于談語諸魔官屬常隨逐佐助故。未得阿鞞跋致。菩薩見其多人供養多有出家在家弟子。是故若有說其名者不聽聞之。何況親附禮拜受其教訓。所以者何。菩薩欲增長善法利益眾生。是人欲破法令眾生墮大衰濁。二事相違故。衰濁者。如人著衰。雖好衣美食常無色力。雖勤身作務財產日耗。是人壞一切佛上法寶故。雖身口業善。持戒布施贊經善法終不增長。如濁水泥不見面像亦不中飲。是人不中親近。若親近者則喜染著。是人破法故。邪見疑悔常擾亂心。先所聞法深染愛著。不解般若波羅蜜相故。言般若波羅蜜無所有空不堅固無有罪福。如是濁亂蔽其心故。不能得見清凈實法相。黑性者。佛法中善法名白。不善法名黑。是人常積集不善法故成不善性。若有信受其語其罪亦同。問曰。舍利弗何以問是人受身大小而佛不答。答曰。舍利弗既聞受罪時節及處所。不聞其身大小。意欲聞佛說其大身。又如帝釋身長十里。受樂遍滿故。欲知受罪身大受苦亦多。有二因緣故佛不為說。一者上已說。其在二惡道中久受苦惱。今復說其身大丑惡人。或不信。不信者當受久劇之苦故。二者若信佛語則大憂怖。憂怖故風發吐熱血。死若死等者。設令不死身常干枯。若不信后世受重罪故佛不說。舍利弗白佛。今雖以二因緣故不說。愿憐愍未來世人故說。佛言若有善根白性福德人足作依止。白性者與黑性相違。依止者。聞是受苦更不敢作若不信。雖說身大亦不信。若信聞上受苦久遠足可信

大智度論卷第六十二大智度論釋信謗品第四十一之余(卷六十三)

　　　　圣者龍樹造


　　　　后秦龜茲國三藏鳩摩羅什譯


【經】爾時須菩提白佛言。世尊。若善男子善女人。應好攝身口意業無受如是諸苦。或不見佛。或不聞法。或不親近僧。或生無佛世界中。或生人中墮貧窮家。或人不信受其言。須菩提白佛言。世尊。以積集口業故。有是破法重罪耶。佛告須菩提。以積集口業故。有是破法重罪。須菩提。是愚癡人在佛法中出家受戒。破深般若波羅蜜毀呰不受。須菩提。若破般若波羅蜜。毀呰般若波羅蜜。則為破十方諸佛一切智。一切智破故。則為破佛寶。破佛寶故破法寶。破法寶故破僧寶破三寶故。則破世間正見。破世間正見故。則為破四念處。乃至破一切種智法。破一切種智法故。則得無量無邊阿僧祇罪。得無量無邊阿僧祇罪已。則受無量無邊阿僧祇憂苦。須菩提白佛言。世尊。是愚癡人毀呰破壞深般若波羅蜜有幾因緣。佛告須菩提。有四因緣。是愚癡人毀呰破是深般若波羅蜜。須菩提言。世尊。何等四。是愚癡人為魔所使故。欲毀呰破壞深般若波羅蜜。是名初因緣。是愚癡人不信深法。不信不解心不得清凈。是第二因緣故。是愚癡人欲毀呰破壞深般若波羅蜜。是愚癡人與惡知識相隨。心沒懈怠堅著五受眾。是第三因緣故。是愚癡人欲毀呰破壞深般若波羅蜜。是愚癡人多行嗔恚自高輕人。是第四因緣故。是愚癡人。欲毀呰破壞深般若波羅蜜。須菩提。以是四因緣故。是愚癡人欲毀呰破壞深般若波羅蜜

【論】問曰。口業是破法。何以言攝身口意業。答曰。意業是口業之本。若欲攝口業先攝意業。意業攝故身口業亦善。身口業善意業亦善。是中須菩提自說因緣。莫受是諸苦或不見佛等。世間人以身業為重口業為輕。是故須菩提問。但以口業得如是罪耶。佛可其意示言。是愚癡人自無急事。又無使作者。亦無所得。而自以舌故。作如是罪是為大狂。是狂人未來世。在我法中出家。出家者五眾。受戒者有七眾。是聲聞人。著聲聞法佛法。過五百歲后。各各分別有五部。從是已來以求諸法決定相故。自執其法不知佛。為解脫故。說法而堅著語言。故聞說般若諸法畢竟空如刀傷心。皆言決定之法。今云何言無。于般若波羅蜜無得無著相中。作得作著相故。毀呰破壞言非佛教。佛憐愍眾生故。為說是道非道。今般若中是道非道盡為一相所謂無相。是故先生疑后定心。于空法生邪見。邪見得力故。于大眾中。處處毀壞般若波羅蜜。毀壞般若波羅蜜故。則破十方三世諸佛一切智等諸佛功德。破佛功德故即破三寶。三寶破故則破世間樂因緣。所謂世間正見。若破世間正見。則破出世間樂因緣。出世間正見。所謂四念處乃至一切種智。是法名為無量無邊福德因緣。破是法故得無量無邊罪。得無量無邊罪故。受無量無邊憂愁苦惱。問曰。先以說破法因緣。所謂愛著法等。須菩提何以更問。答曰。先論中說。今經中說。先不遍說。今遍廣說。所謂四因緣。是人為魔所使。若魔若魔人來入其心中。轉其身口令破般若波羅蜜。如阿難。佛三問閻浮提樂壽命。亦樂魔入身故三不答佛。阿難得初道猶為魔嬈。何況凡人。復次魔有四種。五眾魔煩惱魔死魔自在天子魔。四魔中多煩惱魔自在天子魔故。令不信般若。自貪著法憎嫉他法。愚癡顛倒故。能破般若波羅蜜。有人言。初因緣煩惱魔。后第四自在天子魔。是二種魔所使故。名為魔所使。堅著邪見貪愛自法。慧根鈍故不識佛意。不信不受甚深般若故破。有人利根堪信魔又不來。但隨惡師教故破般若。有人雖屬惡知識。諸結使薄故。勤精進能信般若波羅蜜。是故二事和合為一。亦屬惡知識。亦深著五眾結使。厚生懈怠心。是故不信般若。是人世世多集嗔恚成其性。嗔相者是不信相。是人剛強自高。輕賤說法人。我智德如是尚不能解。況汝愚賤而能知之。以是嗔恚憍慢多故。破般若波羅蜜

【經】須菩提白佛言。世尊。是般若波羅蜜。不勤精進。種不善根。惡友相得人。難信難解。佛言。如是如是。須菩提。是深般若波羅蜜不勤精進。種不善根惡友相得人難信難解。須菩提白佛言。世尊。是般若波羅蜜云何甚深難信難解。須菩提。色不縛不解。何以故。無所有性。是色受想行識不縛不解。何以故。無所有性。是受想行識檀波羅蜜不縛不解。何以故。無所有性。是檀波羅蜜尸羅波羅蜜不縛不解。何以故。無所有性。是尸羅波羅蜜。羼提波羅蜜不縛不解。何以故。無所有性。是羼提波羅蜜。毗梨耶波羅蜜不縛不解。何以故。無所有性。是毗梨耶波羅蜜。禪波羅蜜不縛不解。何以故。無所有性。是禪波羅蜜。般若波羅蜜不縛不解。何以故。無所有性。是般若波羅蜜。須菩提。內空不縛不解。何以故。無所有性。是內空乃至無法有法空不縛不解。何以故。無所有性。是無法有法空四念處不縛不解。何以故。無所有性。是四念處乃至一切智。一切種智不縛不解。何以故。無所有性。是一切種智。須菩提色本際不縛不解。何以故。本際無所有性。是色受想行識。乃至一切種智本際不縛不解何以故。本際無所有性。是一切種智。須菩提。色后際不縛不解。何以故。后際無所有性。是色受想行識。乃至一切種智。后際不縛不解。何以故。后際無所有性。是一切種智。須菩提。現在色不縛不解。何以故。現在無所有性。是色受想行識。乃至現在一切種智不縛不解。何以故。現在無所有性。是一切種智。須菩提白佛言。世尊。是般若波羅蜜不勤精進。不種善根惡友相得。懈怠少進喜忘無巧便慧。如此之人實難信難解。如是如是。須菩提。是般若波羅蜜不勤精進。不種善根惡友相得系屬于魔。懈怠少進喜忘無巧便慧。如此之人實難信難解。何以故。色凈果亦凈。受想行識凈果亦凈。乃至阿耨多羅三藐三菩提凈果亦凈。復次須菩提。色凈故。即般若波羅蜜凈。般若波羅蜜凈即色凈。受想行識凈。故即般若波羅蜜凈。般若波羅蜜凈。即受想行識凈。乃至一切種智凈。即般若波羅蜜凈。般若波羅蜜凈。即一切種智凈。色凈般若波羅蜜凈。無二無別無斷無壞。乃至一切種智凈。般若波羅蜜凈。無二無別無斷無壞。復次須菩提。不二凈故色凈。不二凈故。乃至一切種智凈。何以故。是不二凈色凈。乃至一切種智凈。無二無別故。我凈眾生凈。乃至知者見者凈故色凈。受想行識凈。乃至一切種智凈。色凈乃至一切種智凈故。我眾生乃至知者見者凈。何以故。我眾生乃至知者見者凈。色凈乃至一切種智凈。不二不別無斷無壞

【論】釋曰。爾時須菩提白佛言。是般若波羅蜜甚深故。懈怠隨惡知識。種不善根故難信。與上相違。名為信般若波羅蜜。佛可其言。須菩提更問是般若波羅蜜。云何甚深故難信。佛答。色等諸法無縛無解。三毒是縛。三解脫門是解。是三毒等諸煩惱虛誑不實。從和合因緣生。無自性故無縛。無縛故無解。破是三毒故。三解脫門亦空。復次取相著法顛倒。一切煩惱等是縛縛法。若實定有自性者則不可解。若實定有誰能破者。若破即墮斷滅中。若取相顛倒等諸煩惱。虛誑不實亦無所斷。復次一切心心數法。憶想分別取相皆縛在緣中。若入諸法實相中。知皆是虛誑。如上品中說。心清凈相者。即是非心相是縛。空故解亦空。如是等種種因緣故。色等諸法不縛不解。此中佛自說因緣。色等諸法有為作法。從因緣和合生故。無有定性故。說無所有性。是色等諸法。復次色等諸法三世中不縛不解。如破三世中說。是時須菩提。知般若波羅蜜非甚深非不甚深。如后品中說。若謂般若波羅蜜甚深。則遠離般若波羅蜜。以是故白佛言。世尊惡人以般若波羅蜜甚深難解非謂善人。惡人者不與般若相應。不一心勤精進。不種解般若波羅蜜善根。隨破壞般若。惡師懈怠者。著世間樂不愿出世間。如此人若有精進少不足言。諸煩惱亂心故。喜忘善不善法相不破憍慢。不除邪見戲論故。求諸法實相。不知分別諸法相好丑。是名無巧便慧。有如是等惡法故。是人難解甚深般若。佛可其意言如是如是。問曰。須菩提說中無有魔事。佛說中何以益魔事。答曰。須菩提直說內外因緣不具足。佛今具足說故。言是人為魔所使。佛更欲說甚深難解相告須菩提。色等諸法凈故果亦凈。四念處。是色等諸法果。何以故。觀色等諸法不凈無常等。即得身念處。余念如上說。是中四念處性無漏。斷煩惱為涅槃故清凈。見果凈故知因亦凈。問曰。先說觀色不凈無常等得身念處。云何言果凈故知因亦凈。答曰。不凈觀是初入門非實觀。是故不入十六圣行。是十六行中。觀無常苦空無我。不觀不凈。凈顛倒故生淫欲。破凈故言不凈非是實。是故不凈不入十六圣行。但是得解觀。是般若中不觀常不觀無常。不觀凈不觀不凈等。常無常凈不凈空實等諸觀滅。戲論滅是色實相。色實相凈故果亦凈。復次佛此中自說因緣。般若波羅蜜如虛空。畢竟凈無所染污。是般若波羅蜜觀色等。諸法實相不生不滅。行六波羅蜜。修四念處等。如是可得般若波羅蜜。是般若波羅蜜三種因緣。正觀正行正修。是故言般若波羅蜜凈故。色等諸法凈。色等諸法凈故。般若波羅蜜凈。所以者何。色等諸法般若波羅蜜。實相中無二無別。不異不別不離不散故不斷不壞。復次如我法乃至十方三世中求不可得。于五眾中。但有假名眾生乃至知者見者亦如是。如我空無所有清凈故。一切法亦如是

【經】復次須菩提。淫凈故色凈。乃至一切種智凈。何以故。淫凈色凈乃至一切種智凈不二不別。嗔癡凈故色凈。乃至一切種智凈。何以故。嗔癡凈色凈。乃至一切種智凈不二不別。復次須菩提。無明凈故諸行凈。諸行凈故識凈。識凈故名色凈。名色凈故六入凈。六入凈故觸凈。觸凈故受凈。受凈故愛凈。愛凈故取凈。取凈故有凈。有凈故生凈。生凈故老死凈。老死凈故。般若波羅蜜凈。般若波羅蜜凈故。乃至檀波羅蜜凈。檀波羅蜜凈故內空凈。內空凈故乃至無法有法空凈。無法有法空凈故四念處凈。四念處凈故乃至一切智凈。一切智凈故一切種智凈。何以故。是一切智凈一切種智凈。不二不別無斷無壞。復次須菩提。般若波羅蜜凈故色凈。乃至般若波羅蜜凈故一切智凈。是般若波羅蜜凈。一切智凈。不二不別故。須菩提。禪波羅蜜凈故乃至一切智凈。毗梨耶波羅蜜。羼提波羅蜜。尸羅波羅蜜。檀波羅蜜凈故乃至一切智凈。內空凈故乃至一切智凈。四念處凈故乃至一切智凈。復次須菩提。一切智凈故乃至般若波羅蜜凈。如是一一如先說。復次須菩提。有為凈故無為凈。何以故。有為凈無為凈。不二不別無斷無壞故。復次須菩提。過去凈故未來現在凈。未來凈故過去現在凈。現在凈故過去未來凈。何以故。現在凈過去未來凈。不二不別無斷無壞故

【論】問曰。佛說三毒是垢穢不凈。此中云何言淫欲等凈故色等亦凈。答曰。佛說三毒實性清凈故。色等諸法亦清凈。三毒凈色等凈故。不二不別。欲廣說三毒清凈及三毒清凈果報因緣故。說無明凈故。諸行亦凈。無明凈者。所謂無明畢竟空。如破無明十喻中說。從十二因緣。乃至一切種智亦如是。是故色等無明等。諸法清凈故。般若波羅蜜清凈。般若波羅蜜清凈故。諸菩薩所行法。所謂禪波羅蜜。乃至一切種智皆清凈。禪波羅蜜等諸法亦如是。復次用十八空故。色等乃至一切種智空。乃至一切種智空故。十八空亦空一切種智不離十八空。十八空不離一切種智。是故言不二不別。空者即是清凈。今色乃至一切種智一法為首。余法各各為首。展轉皆清凈。復次諸法多無量故。略說有為無為。有為法實相。即是無為法。知凈行者。于諸法中求常樂我凈不可得。若不可得。是為實知有為法。實知不可得。即是無為法。是故說有為法凈故。無為法清凈。復次因有為法故。知無為法。圣人得是無為法。說有為法相。是故說有為法清凈故。無為法清凈。無為法清凈故。有為法清凈。有為法在三世中故說。過去世清凈故。未來世亦清凈。未來世清凈故。過去世亦清凈。所以者何。如過去世破壞散滅無所有故空。未來世。未生未有故空。二世無故。現在亦無。何以故。有先有后知有現在。復次有為法。念念生滅故無住時。住時無故。無現在世。三世空故。有為法空。有為法空故。無為法空。空即是畢竟清凈不破不壞。無戲論如虛空。如是般若波羅蜜畢竟清凈。三世諸佛法藏。破是能宣示實相般若言說文字故墮地獄。問曰。若不信般若墮地獄。信者得作佛。若有五逆罪破戒邪見懈怠之人。信是般若。是人得成佛不。復有持戒精進者。而不信般若。是云何墮地獄。答曰。破般若有二種。一者佛口所說。弟子誦習書作經卷。愚人謗言非是佛說。是魔若魔民所作。亦是斷滅邪見人手筆。莊嚴口力者說。或言雖是佛說。其中處處余人增益。或有人著心分別取相。說般若波羅蜜。口說空法而心著有。初破者墮大地獄。不得圣人說般若意故。第二破著心論議者。是不名為破般若。如調達出佛身血只域亦出佛身血。雖同一名出血。心異故。一人得罪一人得福。如畫作佛像一人以像不好故破一人以惡心故破。以心不同故。一人得福一人得罪。破般若波羅蜜者亦如是。復次或有人破般若。雖不嗔不輕佛。自用心憶想分別是甚深法。一切智人所說。應有深妙法。云何言都空。佛以無著心。為度眾生故說法。是人以著心取相故。起口業毀呰。破壞般若。能起身業。手麾非撥指毀令去。與二種不信相違故。名二種信。一者知般若實義。信得如說果報。二者信經卷言語文字。得功德少。邪見罪重故。雖持戒等身口業好。皆隨邪見惡心。如佛自說喻譬。如種苦種。雖復四大所成皆作苦味。邪見人亦如是。雖持戒精進皆成惡法。與此相違名為正見。五逆罪人惡罪常覆心。疑今世后世業果。何況能信甚深般若。雖復書經卷供養望免惡罪。去般若大遠。或有遇善知識。先世精進福德。利智第一信般若波羅蜜清凈因緣。能得如所說果報。如阿阇世王。殺父之罪。蒙佛文殊師利善知識故。除其重罪。得如所說般若果報。受無上道記

　　大智度論釋嘆凈品第四十二

【經】爾時舍利弗白佛言。世尊。是凈甚深。佛言。畢竟凈故。舍利弗言。何法凈故是凈甚深。佛言。色凈故是凈甚深。受想行識凈故。四念處凈故。乃至八圣道分凈故。佛十力凈故。乃至十八不共法凈故。菩薩凈故。佛凈故。一切智一切種智凈故。是凈甚深。世尊。是凈明。佛言。畢竟凈故。舍利弗言。何法凈故是凈明。佛言。般若波羅蜜凈故是凈明。乃至檀波羅蜜凈故是凈明。四念處乃至一切智凈故是凈明。世尊。是凈不相續。佛言。畢竟凈故。舍利弗言。何法不相續故。是凈不相續。佛言。色不去不相續故。是凈不相續。乃至一切種智不去不相續故。是凈不相續。世尊。是凈無垢。佛言。畢竟凈故。舍利弗言。何法無垢故是凈無垢。佛言。色性常凈故是凈無垢。乃至一切種智性常凈故是凈無垢。世尊。是凈無得無著。佛言。畢竟凈故。舍利弗言。何法無得無著故。是凈無得無著。佛言。色無得無著故。是凈無得無著。乃至一切種智無得無著故。是凈無得無著。世尊。是凈無生。佛言。畢竟凈故。舍利弗言。何法無生故是凈無生。佛言。色無生故。是凈無生。乃至一切種智無生故。是凈無生。世尊。是凈不生欲界中。佛言。畢竟凈故。舍利弗言。云何是凈不生欲界中。佛言。欲界性不可得故。是凈不生欲界中。世尊。是凈不生色界中。佛言。畢竟凈故

舍利弗言。云何是凈不生色界中。佛言。色界性不可得故。是凈不生色界中。世尊。是凈不生無色界中。佛言。畢竟凈故。舍利弗言。云何是凈不生無色界中。佛言。無色界性不可得故。是凈不生無色界中。世尊。是凈無知。佛言。畢竟凈故。舍利弗言。云何是凈無知。佛言。諸法鈍故。是凈無知世尊。色無知是凈凈。佛言。畢竟凈故。舍利弗言。云何色無知是凈凈。佛言。色自性空故色無知是凈凈。世尊。受想行識無知是凈凈。佛言。畢竟凈故。舍利弗言。云何受想行識無知是凈凈。佛言。受想行識自性空故無知是凈凈。世尊。一切法凈故是凈凈。佛言。畢竟凈故。舍利弗言。云何一切法凈故是凈凈。佛言。一切法不可得故。一切法凈是凈凈。世尊。是般若波羅蜜。于薩婆若無益無損。佛言。畢竟凈故。舍利弗言。云何般若波羅蜜。于薩婆若無益無損。佛言。法常住相故。般若波羅蜜。于薩婆若無益無損。世尊。是般若波羅蜜凈。于諸法無所受。佛言。畢竟凈故。舍利弗言。云何般若波羅蜜凈。于諸法無所受。佛言。法性不動故。是般若波羅蜜凈。于諸法無所受

【論】釋曰。是凈甚深者。凈有二種。一者智慧凈。二者所緣法凈。此二事相待。離智凈無緣凈。離緣凈無智凈。所以者何。一切心心數法從緣生。若無緣則智不生。譬如無薪火無所然。以有智故知緣為凈。無智則不知緣凈。此中智凈緣凈相待世間常法。是中說離智離緣諸法實相本自清凈。為心心數法所緣則污染不清凈。譬如百種美食與毒同器則不可食。諸法實相常凈。非佛所作。非菩薩辟支佛聲聞一切凡夫所作。有佛無佛常住不壞相。在顛倒虛誑法及果報中則污染不凈。是清凈有種種名字。或名如法性實際。或名般若波羅蜜。或名道。或名無生無滅空無相無作無知無得。或名畢竟空等。如是等無量無邊名字。舍利弗觀是般若波羅蜜相。雖不可見不可聞不可說不可破壞而誹謗得無量罪。信受正行則得無上果報。舍利弗發希有歡喜心。而白佛言。世尊。是凈甚深。佛答。汝所見者以為希有。實相中復過汝所見。一切法中。畢竟凈無所著。乃至凈體亦不著。是名畢竟清凈。復次清凈主。所謂十方三世諸佛。諸佛亦不著是清凈。是故言畢竟清凈故是清凈。般若波羅蜜。能令一切賢圣無邊苦盡。有是大利益。而亦不著是般若波羅蜜。如是有無量因緣畢竟清凈。是凈甚深。舍利弗問。何法畢竟清凈故是凈甚深。佛答。色等諸法清凈故。是凈甚深。所以者何。色等諸法本末因果清凈故。是凈甚深。如上品中說。菩薩于色等法中觀行斷故。得如是清凈。以是故。名色等清凈。是凈能破一切法中戲論無明能與畢竟空智慧光明。是故言凈明。行檀波羅蜜等諸菩薩妙法故。得是凈明。是凈能與有余涅槃故。言是凈明。今與無余涅槃故。言是凈不相續。先以空等三三昧舍諸善法。后壽命自然盡故。色等五眾不去。亦不相續故凈不相續。以百八諸煩惱不能遮覆污染凈故。言凈無垢。行如是諸法實相不二道。從苦法忍乃至十五心是名得。第十六心得沙門果。是名著。著者著不墮落。得之別名也。復次行六波羅蜜。乃至生柔順忍。是名得。能生無生法忍入菩薩位。是名著。是清凈法中。用無所得心。無此二事故。名無得無著。行如是法知一切法畢竟空。畢竟空故不取相。不取相故。不起不作三種業。不作業故。一切世間無生。世間所謂三界。此中二因緣故不生。一者三種生業不起故。二者三界自性不可得故。此中佛總說因緣。所謂三界自性空。是故說三界色等諸法自性不可得。是凈無知諸法鈍故。如上品中說。一切諸法性常不生。不生故不可得。不可得故畢竟清凈。舍利弗得聲聞波羅蜜。佛為一切智人。是二人問答故。諸菩薩貪著是般若波羅蜜。是故舍利弗。欲斷其貪著故。說言世尊般若波羅蜜。雖有如是功德。畢竟清凈故。于薩婆若亦無益無損。如夢如幻。中雖有得失。亦無益無損。如虛空畢竟清凈無所有。亦因是虛空有所成濟。亦不得言空有所作。亦不得言空無所益。檀波羅蜜。因般若波羅蜜有所作。是故言般若波羅蜜無益無損。般若波羅蜜。觀一切法有失不凈。無常苦空無我不生不滅非不生非不滅等。種種因緣贊嘆。滅諸觀戲論斷語言道。是故說般若波羅蜜清凈。于諸法無所受。滅諸觀戲論斷語言道。即是入法性相。是故此中說法性不動故

【經】爾時慧命須菩提白佛言。世尊。我凈故色凈。佛言。畢竟凈故。須菩提言。以何因緣。我凈故色凈畢竟凈。佛言。我無所有故。色無所有畢竟凈。世尊。我凈故受想行識凈。佛言。畢竟凈故。須菩提言。何因緣故。我凈故受想行識凈畢竟凈。佛言。我無所有故。受想行識無所有畢竟凈。世尊。我凈故檀波羅蜜凈。我凈故尸羅波羅蜜凈。我凈故羼提波羅蜜凈。我凈故毗梨耶波羅蜜凈。我凈故禪波羅蜜凈。世尊。我凈故般若波羅蜜凈。世尊。我凈故四念處凈。世尊。我凈故乃至八圣道分凈。世尊。我凈故佛十力凈。世尊。我凈故乃至十八不共法凈。佛言。畢竟凈故。須菩提言。何因緣故。我凈檀波羅蜜凈。我凈乃至十八不共法凈。佛言。我無所有故。檀波羅蜜無所有凈。乃至十八不共法無所有故凈。世尊。我凈故須陀洹果凈。我凈故斯陀含果凈。我凈故阿那含果凈。我凈故阿羅漢果凈。我凈故辟支佛道凈。我凈故佛道凈。佛言。畢竟凈。須菩提言。何因緣故。我凈須陀洹果凈。斯陀含果凈。阿那含果凈。阿羅漢果凈。辟支佛道凈。佛道凈。佛言。自相空故。世尊。我凈故一切智凈。佛言。畢竟凈故。須菩提言。何因緣故。我凈故一切智凈。佛言。無相無念故。世尊。以二凈故無得無著佛言。畢竟凈。須菩提言。何因緣故。以二凈故。無得無著是畢竟凈。佛言。無垢無凈故。世尊。我無邊故。色凈受想行識凈。佛言。畢竟凈。須菩提言。何因緣故。我無邊故。色凈受想行識凈。佛言。畢竟空無始空故。須菩提白佛言。世尊。若菩薩摩訶薩能如是知。是名菩薩摩訶薩般若波羅蜜。佛言。畢竟凈故。須菩提言。何因緣故。菩薩摩訶薩能如是知。是名菩薩摩訶薩般若波羅蜜。佛言。知道種故。世尊。若菩薩摩訶薩行般若波羅蜜。以方便力故作是念。色不知色。受想行識不知識。過去法不知過去法。未來法不知未來法。現在法不知現在法。佛言。菩薩摩訶薩行般若波羅蜜。以方便力故。不作是念。我施與彼人。我持戒如是持戒。我修忍如是修忍。我精進如是精進。我入禪如是入禪。我修智慧如是修智慧。我得福德如是得福德。我當入菩薩法位中。我當凈佛世界成就眾生。當得一切種智。須菩提。是菩薩摩訶薩行般若波羅蜜。以方便力故。無諸憶想分別。內空外空內外空空空大空第一義空有為空無為空無始空散空性空諸法空自相空故。須菩提。是名菩薩摩訶薩行般若波羅蜜。方便力故無所礙

【論】釋曰。佛初命須菩提說般若。有所說不應求其因緣。若余人所說者當求因緣。舍利弗已問清凈相佛作證。今須菩提說清凈相。佛亦為證。我凈故五眾凈者。如我畢竟無所有不可得。五眾亦如是。畢竟空即是我清凈。五眾清凈解我空易。解五眾空難。是故以易解喻難解。六波羅蜜。乃至十八不共法。須陀洹果乃至佛道亦如是。我凈故是法亦凈。問曰。上言我無所有故。色乃至十八不共法亦無所有。今何以說須陀洹果乃至佛道自相空。答曰。我從和合因緣假名生。于無我中有我顛倒。是故說我虛妄無所有。以五眾著處因緣故無所有。檀波羅蜜等諸法。雖善是有為作法。菩薩所著故言無所有。須陀洹果等是無為法。無為法自相空。所謂無生無滅無住異。故是故不說無所有。但言自相空。復次有為法中邪行多故。說無所有。無為法中。無生無滅無邪行故。說自相空。我凈一切種智凈者。以菩薩深著故。無相無念。無相者。是無相三昧。無念者。于無相三昧亦不念。今須菩提。知般若波羅蜜真清凈故白佛。用二凈故無得無著。清凈有二種。一者用二法清凈。二者用不二法清凈。二法清凈是名字清凈。用不二法清凈者。是真清凈。佛言。諸法畢竟空相。云何以二法清凈有得有著。此中說因緣。所謂一切法無垢無凈。二清凈中分別是垢是凈。我無邊故。五眾清凈者。如我空。空故無邊。五眾亦如是。問曰。常言畢竟清凈故。今何以言畢竟空無始空。答曰。畢竟空。即是畢竟清凈。以人畏空故言清凈。此中說我無邊。我即眾生眾生空。何以故。無始空故。問曰。能如是知是名般若者。能以眾生空法空。以一切法畢竟空。是名般若波羅蜜。般若波羅蜜。即是畢竟清凈。佛常答畢竟空。是故問。若畢竟空。云何言菩薩能如是知是名菩薩般若(難畢竟空也以畢竟空無知故)佛言。知道種故。菩薩雖知一切法畢竟空。欲令眾生得此畢竟空遠離著心。畢竟空但為破著心。故說。非是實空(畢竟空即是答道種智)爾時須菩提白佛言。世尊。行般若者作是念。色不知色等。佛意般若無定相。但以道種智故分別說。令菩薩行般若。有方便故。法雖畢竟空亦如是。知色不知色法等。觀一切法畢竟空。唯有能觀智慧在。不應畢竟空以引導眾生著心令入畢竟空。佛答。若菩薩行般若。有方便能觀外法畢竟空。色不知色等。內自觀內心亦如是。方便力故。若行檀時不作是念。我施與彼彼是受施。須菩提色不知色等者。一切法空故不相知。不相知故無所作。破二事。所謂受者所施物(此二事皆是外也)今破與者。乃至我修一切種智亦如是。此中說因緣。菩薩行般若方便故。無如是分別。以內空故。乃至自相空。是十三空破諸法盡。后五種空總相說。是名菩薩無所礙。無所礙者。以是諸空于一切法無所礙

大智度論卷第六十三大智度論釋嘆凈品第四十二之余(卷六十四)

　　　　圣者龍樹造


　　　　后秦龜茲國三藏鳩摩羅什譯


【經】爾時釋提桓因問須菩提。云何是求菩薩道善男子礙法。須菩提報釋提桓因言。憍尸迦。有求菩薩道善男子善女人。取心相。所謂取檀波羅蜜相。取尸羅波羅蜜相羼提波羅蜜相。毗梨耶波羅蜜相。禪波羅蜜相。般若波羅蜜相。取內空相外空相內外空相乃至無法有法空相。取四念處相乃至八圣道分相。取佛十力相乃至十八不共法相。取諸佛相。取于諸佛種善根相。是一切福德和合取相。回向阿耨多羅三藐三菩提。憍尸迦。是名求菩薩道善男子善女人礙法。用是法故。不能無礙行般若波羅蜜。何以故。憍尸迦。是色相不可回向。受想行識相不可回向。乃至一切智相不可回向。復次憍尸迦。若菩薩摩訶薩示教利喜他人阿耨多羅三藐三菩提。應示教利喜一切諸法實相。若求菩薩道善男子善女人。行檀波羅蜜時。不應作是分別言。我施與我持戒我忍辱我精進我入禪我修智慧。我行內空外空內外空。乃至我行無法有法空。我修四念處。乃至我行阿耨多羅三藐三菩提。善男子善女人。應如是示教利喜他人阿耨多羅三藐三菩提。若如是示教利喜阿耨多羅三藐三菩提自無錯謬。亦如佛所許法示教利喜。令是善男子善女人遠離一切礙法。爾時佛贊須菩提。善哉善哉。如汝為諸菩薩說諸礙法。須菩提。汝今更聽。我說微細礙相。汝須菩提。一心好聽。佛告須菩提。有善男子善女人。發阿耨多羅三藐三菩提心。取相念諸佛。須菩提。所可有相皆是礙相。又于諸佛從初發意乃至法住。于其中間所有善根取相憶念。取相憶念已。回向阿耨多羅三藐三菩提。須菩提。所可有相皆是礙相。又于諸佛及弟子所有善根及余眾生善根。取相回向阿耨多羅三藐三菩提。須菩提。所可有相皆是礙相。何以故。不應取相憶念諸佛。亦不應取相念諸佛善根。須菩提白佛言。世尊。是般若波羅蜜甚深。佛言一切法常離故。須菩提言世尊。我當禮般若波羅蜜。佛告須菩提。是般若波羅蜜。無起無作故。無有能得者。須菩提言。世尊。一切諸法亦不可得。佛言。一切法一性非二性。須菩提。是一法性是亦無性。是無性即是性。是性不起不作。如是須菩提。菩薩摩訶薩若知諸法一性。所謂無性無起無作。則遠離一切礙相。須菩提白佛言。世尊。是般若波羅蜜難知難解。佛言。如所言。是般若波羅蜜無見者無聞者無知者無識者無得者。世尊。是般若波羅蜜不可思議。佛言。如所言。是般若波羅蜜不從心生。不從色受相行識生。乃至不從十八不共法生

【論】問曰。若與無礙相違。是名為礙。帝釋何以更問礙。答曰。菩薩礙法微妙。入諸善法和合。利根者所覺。鈍根者不覺。以難解故。于佛前更問礙法。何者是所謂菩薩分別慳心施心。舍慳心取施心。是名取心相。知布施物貴賤。知修集布施能一切與。是檀波羅蜜。乃至隨喜福德取相。諸善法雖為是妙內著我外著法墮礙法中。譬如食雖香美過啖則病。此中須菩提自說因緣。色等諸法相。畢竟空故不可得回向無上道。上說礙相。今說無礙相。所謂菩薩若欲教他無上道。應以實法示教利喜。示教利喜義如先說。實法者。所謂滅諸憶想分別。是故說行檀時不分別我與等。若能如是教化得二種利。一者自無錯謬。二者亦如佛所得法以化他人。如是等無量礙相相違。是名無礙相。問曰。佛以贊須菩提說無礙相。今何以故。復更自說微細礙相。答曰。佛就須菩提力中贊嘆。汝是舍眾生人。而能說菩薩礙相。微細礙相須菩提力所不及。是故佛自說是礙相。微細故汝一心好聽。何者是所謂菩薩用取相念諸佛等。皆是礙無相相。是般若波羅蜜。佛從般若中出。亦是無相相。諸善根著心取相回向。是世間果報。有盡雜毒故。不能得無上道。問曰。上說粗礙言取相。今微細礙中亦言取相。有何差別。答曰。上說我是與者彼是受者。如是等今但說取相。復次今說諸菩薩念佛三昧故微細相。微細心人中礙。是故名微細礙。須菩提知佛所說深妙非己所及。是故贊言甚深。佛答。一切法常遠離相故。佛說是般若遠一切法。遠一切法故微細相不得入般若中。須菩提歡喜言。我當為般若作禮。須菩提意作是念。我得解是般若波羅蜜甚深相故發心。我應作禮。佛言。是般若波羅蜜。無起無作故。十方如恒河沙佛無能得者。汝聲聞人云何言得。須菩提言。世尊非但般若。一切法皆無知無得。佛言諸法一性無二。一性所謂畢竟空。無二者。無畢竟不畢竟一法性。即是無性畢竟空。不應著不應取相。所以者何。從因緣和合生故。須菩提作是念。若無性即是性。以不起不作故。后世苦不相續。能如是知般若波羅蜜。一切諸礙皆遠離。若遠離諸礙。則自在得無上道。須菩提聞是說作是念。我以為得佛謂不得。是般若波羅蜜難解難知。佛答非獨汝難。一切眾生無見者無聞者無知者無識者無得者。耳鼻舌身所不知意所不識不得是般若。出過六種知故言難解。須菩提入深般若中。智力窮極故。言不可思議。佛言是般若非心生非五眾生。乃至不從十八不共法生。無生相故。問曰。若說不從心生。何以復說五眾。五眾中識眾即是心。答曰。先說心是略說。后說五眾等是廣說。五眾乃至十八不共法。可與般若作因緣。不能生般若。譬如猛風除云能令日月出現。而不能作日月也

　　大智度論釋無作實相品第四十三

【經】須菩提白佛言。是般若波羅蜜無所作。佛言。作者不可得故。色不可得。乃至一切法不可得故。世尊。若菩薩摩訶薩欲行般若波羅蜜。應云何行。佛告須菩提。菩薩摩訶薩欲行般若波羅蜜。不行色。是行般若波羅蜜。不行受想行識。是行般若波羅蜜。乃至不行一切種智。是行般若波羅蜜。不行色常無常。是行般若波羅蜜。乃至一切種智不行常無常。是行般若波羅蜜。不行色若苦若樂。是行般若波羅蜜。乃至不行一切種智若苦若樂。是行般若波羅蜜。不行色是我非我。是行般若波羅蜜。乃至不行一切種智是我非我。是行般若波羅蜜。不行色凈不凈。是行般若波羅蜜。乃至不行一切種智凈不凈。是行般若波羅蜜。何以故。是色無所有性。云何有常無常苦樂我無我凈不凈。受想行識亦無所有性云何有常無常乃至凈不凈。乃至一切種智無所有性。云何有常無常乃至凈不凈。復次須菩提。菩薩摩訶薩。行般若波羅蜜時。不行色不具足。是行般若波羅蜜。不行受想行識不具足。是行般若波羅蜜。乃至不行一切種智不具足。是行般若波羅蜜。何以故。色不具足者。是不名色。如是亦不行。是行般若波羅蜜。受想行識不具足者。是不名識。如是亦不行。是行般若波羅蜜。乃至不行一切種智。不具足者。是不名一切種智。如是亦不行。是行般若波羅蜜。須菩提白佛言。未曾有也。世尊。善說求菩薩道善男子善女人礙不礙相。佛言。如是如是。須菩提。佛善說求菩薩道善男子善女人礙不礙相。復次須菩提。若菩薩摩訶薩行般若波羅蜜時。不行色不礙。是行般若波羅蜜。不行受想行識不礙。是行般若波羅蜜。不行眼不礙。是行般若波羅蜜。不行耳鼻舌身不礙。是行般若波羅蜜。不行意不礙。是行般若波羅蜜。不行檀波羅蜜不礙。是行般若波羅蜜。不行尸羅波羅蜜不礙。是行般若波羅蜜。不行羼提波羅蜜不礙。是行般若波羅蜜。不行毗梨耶波羅蜜不礙。是行般若波羅蜜。不行禪波羅蜜不礙。是行般若波羅蜜。不行般若波羅蜜不礙。是行般若波羅蜜。乃至不行一切種智不礙。是行般若波羅蜜。須菩提。菩薩摩訶薩如是行般若波羅蜜時。知色是不礙。知受想行識是不礙。乃至知一切種智是不礙。知須陀洹果不礙。知斯陀含果不礙。知阿那含果不礙。知阿羅漢果不礙。知辟支佛道不礙。知阿耨多羅三藐三菩提道不礙。爾時慧命須菩提白佛言。未曾有也。世尊。是甚深法。若說亦不增不減。若不說亦不增不減。佛語須菩提。如是如是。是甚深法。若說亦不增不減。若不說亦不增不減。譬如佛盡形壽若贊若毀虛空。贊時亦不增不減。毀時亦不增不減。須菩提。如幻人。若贊時不增不減。毀時亦不增不減。贊時不喜毀時不憂。須菩提。諸法相亦如是。若說亦如本不異。若不說亦如本不異須菩提白佛言。世尊。諸菩薩摩訶薩所為甚難。修行是般若波羅蜜時。不憂不喜。而能習行般若波羅蜜。于阿耨多羅三藐三菩提亦不轉還。何以故。世尊。修般若波羅蜜。如修虛空。如虛空中。無般若波羅蜜。無禪無毗梨耶無羼提無尸羅無檀波羅蜜。如虛空中。無色無受想行識。亦無內空外空內外空乃至無法有法空。無四念處。乃至無八圣道分。無佛十力。乃至無十八不共法。無須陀洹果斯陀含果阿那含果阿羅漢果。無辟支佛道。無阿耨多羅三藐三菩提。修般若波羅蜜亦如是。世尊。應禮是諸菩薩摩訶薩能大莊嚴。世尊。是人為眾生大莊嚴勤精進。如為虛空大莊嚴勤精進。世尊。是人欲度眾生。如欲度虛空。世尊。是諸菩薩摩訶薩大莊嚴。為虛空等眾生大莊嚴。世尊。是人大莊嚴欲度眾生。為如舉虛空。世尊。諸菩薩摩訶薩大精進力。欲度眾生故。發阿耨多羅三藐三菩提心。世尊。諸菩薩摩訶薩大莊嚴。欲度眾生故。發阿耨多羅三藐三菩提心。世尊。諸菩薩摩訶薩大勇猛。為度如虛空等眾生故。發阿耨多羅三藐三菩提心。何以故。世尊。若三千大千世界滿中諸佛。譬如竹葦甘蔗稻麻叢林。諸佛若一劫若減一劫說法。一一佛度無量無邊阿僧祇眾生。令入涅槃。世尊。是眾生性亦不減亦不增。何以故。眾生無所有故。眾生離故。乃至十方世界中諸佛所度眾生亦如是。世尊。以是因緣故。我如是說。是人欲度眾生故。發阿耨多羅三藐三菩提心。為欲度虛空。是時有一比丘作是言。我當禮般若波羅蜜。般若波羅蜜中。雖無法生無法滅。而有戒眾定眾慧眾解脫眾解脫知見眾。而有諸須陀洹諸斯陀含諸阿那含諸阿羅漢諸辟支佛。有諸佛。而有佛寶法寶比丘僧寶。而有轉法輪

【論】釋曰。須菩提聞佛說般若波羅蜜無起無作相。是故今在佛前。說般若波羅蜜無所作。若無作者。不能斷諸煩惱。不能修集諸善法。此中佛說因緣。從作者乃至一切法不可得故。知者尚無。何況作者。須菩提言。若無作者。般若波羅蜜無所能作。應云何行云何得般若波羅蜜。佛言。若菩薩不行一切法。不得一切法。所謂若常若無常。乃至若凈若不凈。是名行般若波羅蜜。一切法者。從色乃至一切種智。是菩薩行法。是法中無智人。行諸法常等。智人行諸法無常等。是般若波羅蜜。示諸法畢竟實相故。不說諸法常無常。無常等雖能破常等顛倒。般若中不受是法。以能生著心故。思惟籌量。求常無常相。不可得定實。問曰。色等罪法。可觀不凈苦。余善法云何觀不凈苦。答曰。是名字不凈苦。如隨意安穩好法。名清凈快樂。不隨意非安穩法。名不凈苦。于善法中愛樂悅可者。以為凈樂。厭惡不喜者。以為不凈苦。須菩提作是念。若離諸觀法者。將無不具足菩薩道耶。是故佛說。若不行色等不具足。是行般若波羅蜜。色具足者。有人言。色等法中。常無常等憶想分別。是名具足。不具足者。是中用無常等觀破常等。是名不具足。少常等故。今于色中亦不行無常等。是故言不行色不具足。是為行般若波羅蜜。復次有人言。具足者。謂補處菩薩能如色實觀。乃至一切種智是名具足。余者是不具足。若菩薩不行色等不具足者。即是行具足般若波羅蜜。何以故。色不具足則非色。色非無常相故。佛言出眾生于常中。著無所有中。隨語言音聲故。是故說。如是實清凈亦不行。是為行般若波羅蜜。善說道非道故。須菩提言。希有。礙者是非道。無礙者是道。佛觀會眾心多回向空。知般若波羅蜜無礙相。是故說不行色等無礙是行般若波羅蜜。能如是行者。于色等法無礙。須菩提雖不能究盡知畢竟空理。而常樂說是空法。希有與一切世間法相違。佛可須菩提所說。若說不說無增無減。是諸法實相。若以身業毀壞。亦不能令異。何況口說。常不生相故。譬如虛空。虛空是般若波羅蜜。幻人是行者。行者雖罪業因緣生是虛誑法。般若波羅蜜合故無有異。如種種諸色到須彌山邊同為金色。是諸法實相不可知不可說故。若說不說如本不異。爾時須菩提作是念。若諸法畢竟空。無所有如虛空。乃至無有微細相。而菩薩能修集善法得無上道。是事難信難受。作是念已白佛言。諸菩薩所為甚難。能為難事故應禮拜。謂能大莊嚴故。須菩提希有心說。是菩薩摩訶薩。為阿耨多羅三藐三菩提大莊嚴。一切天人皆應禮拜。問曰。云何知是大莊嚴。答曰。須菩提此中自說譬喻。如有人為虛空故勤行精進利益。故大莊嚴。菩薩為利益眾生勤精進亦如是。世尊若有人欲度虛空。菩薩摩訶薩欲度眾生亦如是。問曰。一事何以再說。答曰。利益者未得涅槃。但令得智慧禪定等今世后世樂。欲度者令得漏盡成三乘道入無余涅槃。如虛空無生無滅無苦無樂無縛無脫無所有故。眾生亦如是。是故說。世尊為度虛空等眾生故大莊嚴。如虛空無色無形。若有欲舉虛空是為難。眾生法亦如是。畢竟空而菩薩欲舉三界眾生著涅槃中。是故名大莊嚴。須菩提復贊是菩薩大精進力。不隨邪疑心故。雖未得佛道未滅諸結。而能大勇猛能如是行菩薩道為眾生。眾生亦空。譬如以種種彩色欲畫虛空。此中佛說眾生空因緣。所謂十方如恒河沙諸佛。以神通力為眾生無量劫說法。一一佛度無量阿僧祇眾生入涅槃。假令如是于眾生無所減少。若實有眾生實有減少者。諸佛應有減眾生罪。若眾生實空。和合因緣有假名眾生故。無有定相。是故爾所佛度眾生實無減少。若不度亦不增。是故諸佛無減眾生咎。是故說菩薩欲度眾生。為欲度虛空。爾時一比丘。聞畢竟空相驚喜言。我當禮般若波羅蜜。般若中無有法定實相。而有戒眾等及諸果報

【經】爾時釋提桓因語須菩提。若菩薩摩訶薩。習般若波羅蜜。為習何法。須菩提語釋提桓因言。憍尸迦。是菩薩摩訶薩。習般若波羅蜜為習空。釋提桓因白佛言。世尊。若善男子善女人。受持般若波羅蜜。親近讀誦說正憶念。我當作何等護。爾時須菩提語釋提桓因言。憍尸迦。汝頗見是法可守護者不。釋提桓因言。不也須菩提。我不見是法可守護者。須菩提言。憍尸迦。若善男子善女人。如般若波羅蜜中所說行。即是守護。所謂常不遠離。如所說般若波羅蜜行。是善男子善女人。若人若非人不得其便。當知是善男子善女人。不遠離般若波羅蜜。憍尸迦。若人欲護行般若波羅蜜菩薩。為欲護虛空。憍尸迦。于汝意云何。汝能護夢焰影響幻化不。釋提桓因言。不能護。若人欲護行般若波羅蜜諸菩薩摩訶薩亦如是。徒自疲苦。憍尸迦。于汝意云何。能護佛所化不。釋提桓因言。不能護。若人欲護行般若波羅蜜諸菩薩摩訶薩亦如是。憍尸迦。于汝意云何。能護法性實際如不可思議性不。釋提桓因言。不能護。若人欲護行般若波羅蜜諸菩薩摩訶薩亦如是。爾時釋提桓因問須菩提。云何菩薩摩訶薩行般若波羅蜜。知見諸法如夢如焰如影如響如幻如化。諸菩薩摩訶薩。如所知見故。不念夢。不念是夢。不念用夢。不念我夢。焰影響幻化亦如是。須菩提言。憍尸迦。若菩薩摩訶薩行般若波羅蜜。不念色。不念是色。不念用色。不念我色。是菩薩摩訶薩。亦能不念夢。不念是夢。不念用夢。不念我夢。乃至化亦不念化。不念是化。不念用化。不念我化。受想行識亦如是。乃至一切智。不念一切智。不念是一切智。不念用一切智。不念我一切智。是菩薩摩訶薩。亦能不念夢。不念是夢。不念用夢。不念我夢。乃至化亦如是。如是憍尸迦。菩薩摩訶薩知諸法如夢如焰如影如響如幻如化

【論】釋曰。即時帝釋問。從佛須菩提所聞。是甚深般若為習何法。須菩提言。諸法久久皆歸涅槃故。當習諸法空。是故說。欲習般若當習空。帝釋是人天王。于世間自在。能與所須。愿作守護。聞是般若波羅蜜。歡喜白佛言。我當作何事守護。隨其所須盡當與之。須菩提及一比丘。出家法敬禮而已。諸惡鬼常惱是人。魔若魔民常惱行者。是故問佛。我當以何事守護。若自守護若遣子弟若遣官屬侍衛隨佛教敕。須菩提知般若有無量力。又知佛意。欲令般若波羅蜜貴重。不用受恩故語帝釋。憍尸迦。般若波羅蜜中。皆空如幻如夢。汝頗見定有一法可守護不。帝釋言不也。若可見者。不名為般若波羅蜜畢竟空。若不可見。云何說言我當作何事守護。復次憍尸迦。若行者如所說。般若中住。即是守護。若菩薩如般若中所說。一心信受思惟正憶念。入禪定觀諸法實相。得畢竟空智慧。應無生法忍入菩薩位。如是人不惜身命。何況外物。是人不須守護。守護名遮諸苦惱令得安樂。是人離一切世間法故。無有憂愁苦惱。得世間事不以為喜。失世間事不以為憂。所謂常不離如所說般若波羅蜜行。若人少時應行后還失者。宜須守護。若常不離如所說般若波羅蜜。則不須守護。如伽羅夜叉。以拳打舍利弗頭。舍利弗時入滅盡定不覺打痛。般若波羅蜜氣分。即是滅盡定。是故若人若非人不能得便。略說二種因緣不須守護。若人若非人不得便。一者從身乃至一切諸法皆厭離。無我無我所故。皆無所著。如斬草木不生憂愁。二者得上妙法故。為十方諸佛菩薩諸天守護。復次譬如人欲守護虛空。虛空雨不能壞。風日不能干。刀杖等不能傷。若有人欲守護虛空者。徒自疲苦于空無益。若人欲守護行般若波羅蜜菩薩亦如是。欲令此事明了故問。汝能守護空及夢中所見人及影響幻化人不。答言不也。此法但誑心眼。暫現已滅。云何可守護。行般若菩薩亦如是。觀五眾如夢等虛誑。如無為法如法性實際不可思議性。無能守護者。亦無所利益。行般若菩薩。知身如如法性實際不分別得。供養利時不喜。破壞失時不憂。如是人何須守護。爾時帝釋貪貴是如夢等智慧。菩薩得是智慧力。不須外守護故。問須菩提。云何菩薩知是如夢等空法。如所知見不念夢等者。夢等喻五眾。五眾人所著不著夢等。欲令離著事故。以不著事為喻。欲令觀五眾如夢。于夢亦復生著。是故帝釋問。如夢亦不著是夢。凡夫人以夢喻五眾。即復著夢作是言。定有夢法眠睡時生。是名念夢。是夢惡是夢好。如是分別是名念是夢。夢得好事則心高。得惡事則心愁。又用此夢譬喻。得是如夢實智慧。是名念用夢。聞是譬喻。我因此夢得知諸法如夢。是名念我夢。余喻亦如是。爾時須菩提答帝釋。若行者不念色是色人色非人色樹色山色是四大若四大所造色等。不念是色若常若無常等。不以色故心生憍慢。不念色是我所非我所入無我門直至諸法實相中。是人能不念夢。不念是夢等用是夢等譬喻。破著五眾。破著故于夢中亦不錯。若不能破色著。是人于色錯于夢亦錯。受想行識乃至一切種智亦如是。幻焰響影化等亦如是。諸菩薩知諸法如夢。于夢亦不念

【經】爾時佛神力故。三千大千世界中。諸四天王天。三十三天夜摩天兜率陀天化樂天他化自在天。梵身天梵輔天梵眾天大梵天。少光天乃至凈居天。是一切諸天。以天栴檀遙散佛上。來詣佛所頭面禮佛足卻住一面。爾時四天王天釋提桓因。及三十三天梵天王。乃至諸凈居天。佛神力故。見東方千佛說法。亦如是相如是名字。說是般若波羅蜜品。諸比丘皆字須菩提。問難般若波羅蜜品者。皆字釋提桓因。南西北方四維上下亦如是。各千佛現。爾時佛告須菩提。彌勒菩薩摩訶薩得阿耨多羅三藐三菩提時。亦當于是處說般若波羅蜜。如賢劫中諸菩薩摩訶薩得阿耨多羅三藐三菩提時。亦當于是處說般若波羅蜜。須菩提白佛言。世尊。彌勒菩薩摩訶薩得阿耨多羅三藐三菩提時。用何相何因何義。說是般若波羅蜜義。佛告須菩提。彌勒菩薩摩訶薩得阿耨多羅三藐三菩提時。色非常非無常。當如是說法。色非苦非樂。色非我非無我。色非凈非不凈。當如是說法。色非縛非解。當如是說法。受想行識非常非無常。乃至非縛非解。當如是說法。色非過去。色非未來。色非現在。當如是說法。受想行識亦如是。色畢竟凈當如是說法。受想行識畢竟凈。當如是說法。乃至一切智畢竟凈。當如是說法。須菩提白佛言。世尊。是般若波羅蜜清凈。佛言。色清凈故。般若波羅蜜清凈。受想行識清凈故。般若波羅蜜清凈。世尊。云何色清凈故。般若波羅蜜清凈。云何受想行識清凈故。般若波羅蜜清凈。佛言。若色不生不滅不垢不凈。是名色清凈。受想行識不生不滅不垢不凈。是名受想行識清凈。復次須菩提虛空清凈故。般若波羅蜜清凈。世尊。云何虛空清凈故。般若波羅蜜清凈。佛言。虛空不生不滅故清凈。般若波羅蜜亦如是。復次須菩提。色不污故。般若波羅蜜清凈。受想行識不污故。般若波羅蜜清凈。世尊。云何色不污故般若波羅蜜清凈。受想行識不污故。般若波羅蜜清凈。佛言。如虛空不可污故。虛空清凈。世尊。云何如虛空不可污故。虛空清凈。佛言。虛空不可取故虛空清凈。虛空清凈故。般若波羅蜜清凈。復次須菩提。虛空可說故。般若波羅蜜清凈。世尊。云何虛空可說故般若波羅蜜清凈。佛言。因虛空中二聲出。般若波羅蜜。亦如虛空可說故清凈。須菩提。虛空不可說故。般若波羅蜜清凈。世尊。云何虛空不可說故。般若波羅蜜清凈。佛言。如虛空不可說故。般若波羅蜜清凈。復次如虛空不可得故。般若波羅蜜清凈。世尊。云何如虛空不可得故。般若波羅蜜清凈。佛言。如虛空無所得相。般若波羅蜜亦如虛空無所得相故清凈。復次須菩提。一切法不生不滅不垢不凈故。般若波羅蜜清凈。世尊。云何一切法不生不滅不垢不凈故。般若波羅蜜清凈。佛言。一切法。畢竟清凈故。般若波羅蜜清凈

【論】釋曰。是般若波羅蜜。雖皆甚深。是品中了了說諸法實相故。是以三千大千世界中諸天。持諸供養具來。供養佛一面立。問曰。即是上諸天今更來。答曰。有人言。事久故去竟更來。有人言。更有新天來者。欲令信般若故。十方面各千佛現。是人福德因緣。應見千佛故。佛神力故。在會眾人皆見十方佛。人天所見有限。非佛威神無由得見彼諸佛。佛前說法者。皆字須菩提。難問者。皆字釋提桓因。取其同字者有千人。是時須菩提帝釋皆歡喜言。非獨我等能說能問。佛欲證其事故。廣引其事說。彌勒及賢劫菩薩。于是摩伽陀國王舍城耆阇崛山。說般若波羅蜜。如經中說。彌勒菩薩將大眾。到耆阇崛山。以足指開山頂。摩訶迦葉骨身著僧伽梨執杖持缽而出。彌勒為大眾說言。有過去釋迦牟尼佛。人壽百歲時。是人是少欲知足行頭陀。弟子中第一。具六神通得三明。常憐愍利益眾生故。以神通力令此骨身至今。因此小身得如是利。何況汝等大身。生于好世而不能自利。爾時彌勒因是事廣說法。令無量眾生得盡苦際。以此事故。知。彌勒在耆阇崛山中說法。是般若波羅蜜。過去未來現在佛所說。應當信受。須菩提問。彌勒菩薩以何相何因。以何法門說。佛言如我說色等。諸法非常非無常非縛非解等如先說。亦不說色過去未來現在。如涅槃出三世色等。諸法亦如是。如先說。一切法如涅槃相。彌勒所說亦如是。爾時須菩提。歡喜白佛言。世尊是般若波羅蜜第一清凈。佛言。色等諸法清凈故。因果相似故。色等法清凈者。所謂色等法。不失業因緣故。及不得諸法生相定實故。不生不滅。諸法相常不污染故。不垢不凈。此中說譬喻。欲令事明了故。如虛空塵水不著。性清凈故。般若波羅蜜亦如是。不生不滅故常清凈。如虛空不可染污。般若波羅蜜亦如是。雖有邪見戲論不能染污。刀杖惡事不能壞。無色無形故不可取。不可取故則不可染污。復次諸菩薩住辯才樂說無礙智中。為眾生說十二部經八萬四千法聚。皆是般若波羅蜜一事。而分別為說。是故說般若波羅蜜可說故清凈如虛空。因虛空及山谷。有人聲從口中空出。因是出聲故名響。如響空口聲亦如是。是二聲皆虛誑不實。而人以聲為實以響為虛。般若亦如是。一切法皆畢竟空。如幻如夢。凡夫法圣法皆是虛誑。小菩薩以凡夫法為虛誑。圣法為實。問曰。是二皆虛誑。何以故。小菩薩以凡夫法為虛。圣法為實。答曰。圣法因持戒禪定智慧修集功德所成故。以為實。以凡夫法自然有。如響自然出。非是故作。以為虛。眾生無始世來。著此身故聲從身出。以為實。小菩薩深樂善法故。以為實。復次如虛空中。無音聲語言相故。無所說。是語言音聲皆是作法。虛空是無作法。般若波羅蜜亦如是。第一深義畢竟空無有言說。一切語言道斷故。復次如虛空無所得相。不得有不得無。若有無相如先破虛空相。若無因是虛空造無量事。般若波羅蜜亦如是。有無相不可得故清凈。復次般若波羅蜜。因諸法正憶念故生。正憶念者。畢竟空清凈故。一切法不生不滅不垢不凈

大智度論卷第六十四大智度論釋無作實相品第四十三之余(卷六十五)

　　　　圣者龍樹造


　　　　后秦龜茲國三藏鳩摩羅什譯


【經】須菩提白佛言。世尊。若善男子善女人。受持是般若波羅蜜。親近正憶念者。終不病眼耳鼻舌身。亦終不病身無刑殘。亦不衰耄。終不橫死。無數百千萬諸天四天王天。乃至凈居諸天皆悉隨從聽受。六齋日。月八日二十三日十四日二十九日十五日三十日諸天眾會。善男子為法師者。在所說般若波羅蜜處。皆悉來集。是善男子善女人。在大眾中說是般若波羅蜜。得無量無邊阿僧祇不可思議不可稱量福德

佛告須菩提。如是如是。是善男子善女人。若六齋日。月八日二十三日十四日二十九日十五日三十日。在諸天眾前。說是般若波羅蜜。是善男子善女人。得無量無邊阿僧祇不可思議不可稱量福德。何以故。須菩提。般若波羅蜜是大珍寶。何等是大珍寶。是般若波羅蜜。能拔地獄畜生餓鬼及人中貧窮。能與剎利婆羅門大姓居士大家。能與四天王天處乃至非有想非無想處。能與須陀洹果斯陀含果阿那含果阿羅漢果辟支佛道阿耨多羅三藐三菩提。何以故。是般若波羅蜜中。廣說十善道四禪四無量心四無色定四念處乃至八圣道分檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。廣說內空乃至無法有法空。廣說佛十力乃至一切智。從是中學。出生剎利大姓婆羅門大姓居士大家。出生四天王天三十三天夜摩天兜率陀天化樂天他化自在天。梵身天梵輔天梵眾天大梵天光天少光天無量光天光音天凈天少凈天無量凈天遍凈天阿那婆伽天得福天廣果天無想天阿浮呵那天不熱天快見天妙見天阿迦尼吒天。虛空無邊處天識無邊處天無所有處天非有想非無想處天。是法中學。得須陀洹果斯陀含果阿那含果阿羅漢果。得辟支佛道。得阿耨多羅三藐三菩提。以是故。須菩提。般若波羅蜜名為大珍寶。珍寶波羅蜜中。無有法可得。若生若滅若垢若凈若取若舍。珍寶波羅蜜亦無有法。若善若不善若世間若出世間若有漏若無漏若有為若無為。以是故。須菩提。是名無所得珍寶波羅蜜。須菩提。是珍寶波羅蜜。無有法能染污。何以故。所用染法不可得故。須菩提。以是故名無染珍寶波羅蜜。須菩提。若菩薩摩訶薩行般若波羅蜜時。亦如是不知。亦如是不分別。亦如是不得。亦如是不戲論。是為能修行般若波羅蜜。亦能禮覲諸佛。從一佛國至一佛國。供養恭敬尊重贊嘆諸佛。游諸佛剎成就眾生凈佛國土。須菩提。是般若波羅蜜。于諸法無有力無非力。亦無受亦無與。不生不滅不垢不凈不增不減。是波羅蜜亦非過去非未來非現在。不舍欲界不住欲界。不舍色界不住色界。不舍無色界不住無色界。是般若波羅蜜不與檀波羅蜜亦不舍。不與尸波羅蜜亦不舍。不與羼提波羅蜜亦不舍。不與毗梨耶波羅蜜亦不舍。不與禪波羅蜜亦不舍。不與般若波羅蜜亦不舍。不與內空亦不舍。乃至不與無法有法空亦不舍。不與四念處亦不舍。乃至不與八圣道分亦不舍。不與佛十力亦不舍。乃至不與十八不共法亦不舍。不與須陀洹果亦不舍。乃至不與阿羅漢果亦不舍。不與辟支佛道亦不舍。乃至不與一切智亦不舍。是般若波羅蜜不與阿羅漢法。不舍凡人法。不與辟支佛法。不舍阿羅漢法。不與佛法。不舍辟支佛法。是般若波羅蜜。亦不與無為法。不舍有為法。何以故。若有諸佛若無諸佛。是諸法相常住不異。法相法住法位常住。不謬不失故

【論】問曰。若受持般若正憶念。猶有眾患。云何言終不病眼等。答曰。是事上功德地獄品中已廣說。所謂非必受報業故無眾患。又常受持正憶念。如所說行般若故無眾患。譬如良藥能破眾病。若不能將順則不除患。非藥之失。又如[病-丙+寧]人雖得利器不能御難。非器之過。行者如是。先世重罪。今世不如所說行故。不得般若力。非般若過。問曰。天上亦有般若波羅蜜。諸天何以于六齋日。隨逐不凈人身。求聞般若。答曰。天上有經卷。傳聞如是亦非佛說。若令有者。忉利天上兜率天上當有。何以故。阿修羅共忉利天斗時。佛敕帝釋汝當誦念般若。兜率天上常有補處菩薩。為諸天說故可有。色界諸天身及衣服輕微。乃至無兩數。常樂宴寂受禪定味。是故不應有經卷。諸天著二種樂。欲樂定樂。不能勤苦書持般若波羅蜜。閻浮提人。能精進書持精學正憶念。如經說。閻浮提人以三因緣。勝諸天及郁單曰人。一者能斷淫欲。二者強識念力。三者能精勤勇猛。是閻浮提人。能書寫讀誦受持。以是故。諸天來下禮拜般若經卷。或欲聞說。復有人言。天上若有經卷。遠來供養福德增益。求般若波羅蜜。亦無厭足。有菩薩天。欲令般若尊重故來下。欲令眾生益加信敬。諸天尚來。何況我等行者。若聞好香若見光明。有如是希有事故。深心信樂般若。又未離欲人。惡鬼魔民常逐。伺便令墮惡處。從四天王乃至凈居天。是大力諸天來小鬼避去。菩薩能生清凈大心。如先品中說。是故來隨逐法師。六齋日諸天來觀人心。十五日三十日上白諸天。復次是六齋日是惡日。令人衰兇。若有是日受八戒持齋布施聽法。是時諸天歡喜。小鬼不得其便。利益行者。是日法師高座說法。如是等種種因緣故。諸天皆來。說法者贊嘆無量無邊無上法。所謂般若波羅蜜。亦得無量無邊福德。若為人說。人鈍根福德薄故。得福少。諸天利根福德多。福田勝故得福多。故佛說行者齋日。諸天及大眾中。說般若得福無量。此中佛可須菩提所言。復自說無量福德因緣。所謂般若波羅蜜。是大珍寶波羅蜜。如如意寶珠能滿一切人愿。是般若波羅蜜。能滿一切眾生愿。所謂離苦得樂。離苦者般若波羅蜜。能拔眾生地獄畜生餓鬼及人中貧窮與樂者。能與剎利大姓乃至阿耨多羅三藐三菩提。是樂因緣善法。般若波羅蜜中廣說。所謂十善道乃至一切智。如如意寶能出衣服飲食金銀等隨意所須。般若波羅蜜亦如是。能令得十善道乃至一切智剎利大姓乃至佛。以是事故。名為珍寶波羅蜜。復次珍寶波羅蜜者。如人得如意寶。則隨意所須皆得。失則憂惱。是般若波羅蜜。不生不滅常不失。世世與眾生樂。末后令得佛道。如人得如意寶。則心生自高。輕賤他人。是為衰因緣。若人得世間般若波羅蜜亦如是。分別著諸善法。舍諸惡法。生高心輕蔑余人。則開諸罪門。珍寶般若波羅蜜。出世間般若波羅蜜中。不分別善不善。是名大珍寶波羅蜜。能利眾生畢竟無憂。是珍寶波羅蜜。善法尚不能污染。何況不善法。如此中說。如是亦不知者如上說。般若相亦不作是知。不作知者不取相。亦不生著不分別不得定相。是名無有過患無有法愛斷諸戲論。如是人能實修行般若波羅蜜。以法禮佛。自得實法利益故。能利益眾生。能自離惡能令眾生離惡故。得凈佛世界。用無所得方便力故。知諸法畢竟寂滅相。而能為眾生故起諸善法。般若波羅蜜畢竟清凈故。無力無非力。譬如虛空雖無有法而因虛空得有所作。無有一法定相可著故無有力。得諸法實相。于諸善法無礙。乃至降魔成佛非無有力。不受不與不生不滅等。乃至不舍有為法不與無為法亦如是。此中說因緣。有佛無佛諸法性常住。世間諸法性者。即是諸法實相。諸法實相者。即是般若波羅蜜。若以常無常等。求諸法實相。是皆為錯。若人入法性中求。則無有錯謬。法性常故不失

【經】爾時諸天子虛空中立。發大音聲踴躍歡喜。以漚缽羅華波頭摩華拘物頭華分陀利華而散佛上。如是言。我等于閻浮提見第二法輪轉。是中無量百千天子。得無生法忍。佛告須菩提。是法輪非第一轉。非第二轉。是般若波羅蜜不為轉故出。不為還故出。無法有法空故。須菩提白佛言。世尊。云何無法有法空故。般若波羅蜜不為轉不為還故出。佛言。般若波羅蜜般若波羅蜜相空。乃至檀波羅蜜檀波羅蜜相空。內空內空相空。乃至無法有法空。無法有法空相空。四念處四念處相空。乃至八圣道分。八圣道分相空。佛十力。佛十力相空。乃至十八不共法十八不共法相空。須陀洹果須陀洹果相空。斯陀含果斯陀含果相空。阿那含果阿那含果相空。阿羅漢果阿羅漢果相空。辟支佛道辟支佛道相空。一切種智一切種智相空。須菩提白佛言。世尊。諸菩薩摩訶薩般若波羅蜜。是摩訶波羅蜜。何以故。雖一切法自相空。而諸菩薩摩訶薩因般若波羅蜜。得阿耨多羅三藐三菩提。亦無法可得。轉法輪亦無法可轉。亦無法可還。是摩訶般若波羅蜜中。亦無有法可見。何以故。是法不可得。若轉若還。一切法畢竟不生故。何以故。是空相不能轉不能還。無相相不能轉不能還。無作相不能轉不能還。若能如是說般若波羅蜜。教照開示分別顯現解釋淺易。有能如是教者。是名清凈說般若波羅蜜。亦無說者亦無受者亦無證者。若無說無受無證亦無滅者。是說法中。亦無畢定福田

【論】釋曰。諸天聞般若。大歡喜踴躍。諸天身輕利根。分別著相知有輕重。聞般若波羅蜜畢竟清凈平等實相。大利益眾生。無有過者。是故踴躍歡喜。起身業口業。持供養具蓮華等供養于佛。作是言。我等于閻浮提。見第二法輪轉。問曰。初說法令人得道。是名轉法輪。今何以言第二法輪轉。若以佛說名為轉法輪者。皆是法輪何限第二。答曰。初說法。名定實一法輪。因初轉乃至法盡。通名為轉。是諸天見是會中。多有人發無上道。得無生法忍。見是利益故。贊言第二轉法輪。初轉法輪。八萬諸天得無生法忍。阿若憍陳如一人得初道。今無量諸天得無生法忍。是故說第二法輪轉。今轉法輪似如初轉。問曰。今轉法輪多人得道。初轉法輪得道者少。云何以大喻小。答曰。諸佛事有二種。一者密。二者現。初轉法輪。聲聞人見八萬一人得初道。諸菩薩見無數阿僧祇人得聲聞道。無數人種辟支佛道因緣。無數阿僧祇人。發無上道心。無數阿僧祇人。行六波羅蜜道。得諸深三昧陀羅尼門。十方無量眾生。得無生法忍。無量阿僧祇眾生。從初地中乃至十地住。無量阿僧祇眾生。得一生補處。無量阿僧祇眾生。得坐道場聞是法疾成佛道。如是等不可思議相。是名密轉法輪相。譬如大雨大樹則多受小樹則少受。以是故。當知初轉法輪亦大。以后喻前無咎。轉法輪非一非二者。為畢竟空及轉法輪果報涅槃故。如是說。是則因中說果。法輪即是般若波羅蜜。是般若波羅蜜。無起無作相故。無轉無還。如十二因緣中說。無明畢竟空故。不能實生諸行等。無明虛妄顛倒。無有實定故。無法可滅說世間生法故。名為轉。說世間滅法故。名為還。般若波羅蜜中。無此二事故。說無轉無還。無法有法空故。無轉是有法空。無還是無法空。問曰。須菩提何以作是問。有法無法空故。般若波羅蜜。不為轉不為還故出。而佛還以空答。答曰。有人說。諸法有四種相。一者說有。二者說無。三者說亦有亦無。四者說非有非無。是中邪憶念故。四種邪行。著此四法故。名為邪道。是中正憶念故。四種正行中不著故。名為正道。是中破非有非無故。名無法有法空。佛說乃至破非有非無故。說無有轉無有還。破非有非無有二種。一者用上三句破。二者用涅槃實相破。須菩提雖知佛以涅槃破有無。是中有新發意菩薩。或錯謬故。用三句。破非有非無。于無法有法空中。還生邪見。是故佛說有法無法亦自相空。是故說般若波羅蜜無轉無還。般若波羅蜜中。無般若波羅蜜相。一切法無相故。乃至檀波羅蜜亦如是。內空乃至一切種智相空亦如是。爾時須菩提及大眾。歡喜贊嘆般若波羅蜜作是言。大波羅蜜所謂般若波羅蜜。大波羅蜜者。所謂一切法雖自性空。而般若波羅蜜。能利益菩薩。令得阿耨多羅三藐三菩提。雖得亦無所得。雖轉法輪亦無所轉。問曰。若諸法空。般若波羅蜜空。阿耨多羅三藐三菩提亦空。不應贊般若為摩訶波羅蜜。答曰。此中說一切法自性空故。自性空中。亦無自性空。是故名摩訶波羅蜜。若無空相不應作難。以畢竟空故無所礙。而能行諸善法。得阿耨多羅三藐三菩提。世俗法故非第一義。諸佛雖說法令他得道。破煩惱從此至彼名為轉。今我等諸煩惱。虛誑顛倒妄語無有定相。若無定相為何所斷。若無所斷亦無轉無還。是故說雖轉法輪亦無轉還。何以故。是般若波羅蜜中。無有法。五眼所能見。若轉若還一切法。從本已來畢竟不生故。是自性空畢竟空。非轉相非還相。畏墮常故不轉。畏墮滅故不還。畏墮有故不轉。畏墮無故不還。畏著世間故不轉。畏著涅槃故不還。如是自性空畢竟空十八空等無量諸空。是空解脫門。不轉不還無相無作。亦如是入是三解脫門。舍我我所心。是名說得解脫。能如是不取相不著心。說般若波羅蜜。教照等說者。若案文若口傳。教者為人贊般若。令受持讀誦正憶念。照者如人執燈照物。若人不知般若。以智慧明照之令知。開者如寶藏閉門雖有好物而不能得。若開其門則隨意所取。如人疑不信般若者。開邪疑扉折無明關。是人則隨意所取。示者如人眼視不明指示好丑。如人有小信小智者。示是道非道是利是失等。分別者分別諸法是善是不善是罪是福是世間是涅槃經書。略說難解難信。能廣為分別解說。令得信解。顯現者佛為種種眾生說種種法。或時毀呰善法。助不善法。趣令眾生得解。說法者說佛意。趣以應眾生令知輕重相。解釋者。如囊中寶物系口則人不知。若為人解經卷囊。解釋義理。又如重物披析令輕。種種因緣譬喻。解釋本末令易解。淺易者。如深水難渡有人分散此水令淺則渡者皆易。般若波羅蜜。如水甚深。論議方便力故。種種說能令淺易。乃至小智之人皆能信解。能以十種為首說甚深義。是名清凈說般若波羅蜜義。第一義中實無所說。畢竟空故無說。無說故無受。無受故無證。無證故無滅諸煩惱者。若無滅煩惱則無福田。受者名信受讀誦行是法。得沙門果無生法忍。是名為證。證時諸煩惱滅。得有余涅槃。得有余涅槃故。是畢定福田。畢定者。諸法同無余涅槃性故。說無畢定福田

　　大智度論釋諸波羅蜜品第四十四

【經】爾時慧命須菩提白佛言。世尊。無邊波羅蜜。是般若波羅蜜。佛言。如虛空無邊故(一)世尊。等波羅蜜是般若波羅蜜。佛言。諸法等故(二)世尊。離波羅蜜是般若波羅蜜。佛言。畢竟空故(三)世尊。不壞波羅蜜是般若波羅蜜。佛言。一切法不可得故(四)世尊。無彼岸波羅蜜是般若波羅蜜。佛言。無名無身故(五)世尊。空種波羅蜜是般若波羅蜜。佛言。入出息不可得故(六)世尊。不可說波羅蜜是般若波羅蜜。佛言。覺觀不可得故(七)世尊。無名波羅蜜是般若波羅蜜。佛言。受想行識不可得故(八)世尊。不去波羅蜜是般若波羅蜜。佛言。一切法不來故(九)世尊。無移波羅蜜是般若波羅蜜。佛言。一切法不可伏故(十)世尊。盡波羅蜜是般若波羅蜜。佛言。一切法畢竟盡故(十一)世尊。不生波羅蜜是般若波羅蜜。佛言。一切法不滅故(十二)世尊。不滅波羅蜜是般若波羅蜜。佛言。一切法不生故(十三)世尊。無作波羅蜜是般若波羅蜜。佛言。作者不可得故(十四)世尊。無知波羅蜜是般若波羅蜜。佛言。知者不可得故(十五)世尊。不到波羅蜜是般若波羅蜜。佛言。生死不可得故(十六)世尊。不失波羅蜜是般若波羅蜜。佛言。一切法不失故(十七)

【論】釋曰。無邊波羅蜜者。須菩提聞佛說大珍寶波羅蜜義因而自贊般若。為摩訶波羅蜜。又以智慧深入種種法門。觀般若波羅蜜。如大海水無量無邊。深知般若波羅蜜功德。因發大歡喜。欲以種種因緣贊嘆般若。是故白佛言。世尊無邊波羅蜜。是般若波羅蜜。無邊義從品初至竟。皆是無邊義。妨說余事故略說。若廣說則無量。復次常是一邊。無常是一邊。我無我有無。世間有邊無邊。眾生有邊無邊。如是等法名為邪見邊。得般若波羅蜜。則無是諸邊故言無邊。復次譬如物盡處名為邊。虛空無色無形故無邊。般若波羅蜜。畢竟清凈故。無有邊無有盡無取處無受處。是故佛答如虛空無邊故。般若波羅蜜亦無邊。菩薩得法忍。觀一切法皆平等。是故說一切法等故。言等波羅蜜。菩薩用畢竟空心離諸煩惱。亦離諸法。是故名離波羅蜜。菩薩用是般若波羅蜜總相別相。求諸法不得定相。如毛發許。以不可得故。于一切法心不著。若有邪見戲論人。用邪見著心。欲破壞是菩薩。是菩薩無所著故。不可破壞。是名不壞波羅蜜。此岸名為生死。彼岸名涅槃。中有諸煩惱大河。一切出家人欲舍此岸貪著彼岸而般若波羅蜜無彼岸。彼岸是涅槃無色無名。是故說無色無名。故是名無彼岸波羅蜜。有虛空則有出入息。出入息皆從虛誑業因緣生。出者非入入者非出。念念生滅不可得實相。息不可得故。一切法亦不可得。不可得故名空種波羅蜜。一切法空寂相故。不須覺觀。覺觀無故則無言說。無言說故說般若波羅蜜斷語言道。是故名不可說波羅蜜。二法攝一切法。所謂名色。四大及造色色所攝。受等四眾名所攝。分別諸法者。說般若波羅蜜。是智慧相故名所攝。今實不離色。是名不離。名是色是般若波羅蜜。無知相故。說受想行識不可得故。言無名波羅蜜。一切法無來無去故。名無去波羅蜜。般若波羅蜜。是三世十方佛法藏。以三法印印無天無人。能破故。名無移波羅蜜。諸有為法念念盡滅無有住時。若爾者過去法不盡。未來法亦不盡。現在法不住故不盡。三世盡不可得故。名為畢竟盡。畢竟盡故名盡波羅蜜。一切法三世中生不可得故無生。無生故名無生波羅蜜。不滅波羅蜜亦如是。作有二種。一者眾生作。二者法作。眾生作者。布施持戒等。法作者。火燒水爛心識所知。眾生空故無作者。一切法鈍不起作相故。法亦不作。是二無作故。名無作波羅蜜。無知波羅蜜亦如是。一切法鈍故無所知。天眼見有生死。用空慧眼見生死不可得。生死不可得故。今世眾生死。無到后世者。但五眾先業因緣相續生故。名不到波羅蜜。般若波羅蜜不失諸法實相。亦能令一切法不失實相。離般若波羅蜜。一切法皆失。觀一切法實相。得般若波羅蜜。是故名不失波羅蜜

【經】世尊。夢波羅蜜是般若波羅蜜。佛言。乃至夢中所見不可得故(十八)世尊。響波羅蜜是般若波羅蜜。佛言。聞聲者不可得故(十九)世尊。影波羅蜜是般若波羅蜜。佛言。鏡面不可得故(二十)世尊。焰波羅蜜是般若波羅蜜。佛言。水流不可得故(二十一)世尊。幻波羅蜜是般若波羅蜜。佛言。術事不可得故(二十二)世尊。不垢波羅蜜是般若波羅蜜。佛言。諸煩惱不可得故(二十三)世尊。無凈波羅蜜是般若波羅蜜。佛言。煩惱虛誑故(二十四)世尊。不污波羅蜜是般若波羅蜜。佛言。處不可得故(二十五)世尊。不戲論波羅蜜。是般若波羅蜜。佛言。一切戲論破故(二十六)世尊。不念波羅蜜是般若波羅蜜。佛言。一切念破故(二十七)世尊。不動波羅蜜是般若波羅蜜。佛言。法性常住故(二十八)世尊。無染波羅蜜是般若波羅蜜。佛言。知一切法妄解故(二十九)世尊。不起波羅蜜是般若波羅蜜。佛言。一切法無分別故(三十)世尊。寂滅波羅蜜是般若波羅蜜。佛言。一切法相不可得故(三十一)世尊。無欲波羅蜜是般若波羅蜜。佛言。欲不可得故(三十二)世尊。無嗔波羅蜜是般若波羅蜜。佛言。嗔恚不實故(三十三)世尊。無癡波羅蜜是般若波羅蜜。佛言。無明黑闇滅故(三十四)世尊。無煩惱波羅蜜是般若波羅蜜。佛言。分別憶想虛妄故(三十五)世尊。無眾生波羅蜜是般若波羅蜜。佛言。眾生無所有故(三十六)世尊。斷波羅蜜是般若波羅蜜。佛言。諸法不起故(三十七)世尊。無二邊波羅蜜是般若波羅蜜。佛言。離二邊故(三十八)世尊。不破波羅蜜是般若波羅蜜。佛言。一切法不相離故(三十九)世尊。不取波羅蜜是般若波羅蜜。佛言。過聲聞辟支佛地故(四十)世尊。不分別波羅蜜是般若波羅蜜。佛言。諸妄想不可得故(四十一)世尊。無量波羅蜜是般若波羅蜜。佛言。諸法量不可得故(四十二)世尊。虛空波羅蜜是般若波羅蜜。佛言。一切法無所有故(四十三)

【論】釋曰。須菩提贊般若波羅蜜。示眾生世間空如夢。佛言。夢亦不可得故名夢波羅蜜。響影焰幻亦如是。人心以聲為實。以響為虛。影以人面鏡為實。像為虛。焰以風塵日光為實。水為虛。幻以祝術為實。祝術所作為虛。須菩提贊般若以喻為空。佛說喻本事皆空。本事皆空故。是喻亦空。是般若波羅蜜。無垢能斷滅一切垢。佛言。諸煩惱從本已來常無。今何所斷。是故名無垢波羅蜜。無凈波羅蜜亦如是。無煩惱即是凈淫欲嗔恚等。諸煩惱名為污。是般若波羅蜜。一切垢法所不污。六情是諸煩惱處。六情及一切法。諸煩惱緣處住處。皆不可得故。名不污波羅蜜。得是般若波羅蜜。一切戲論憶想分別滅故。名不戲論波羅蜜。一切法畢竟空故。無憶無念相。無憶無念相故。名無念波羅蜜。住法性菩薩。一切論議者。所不能勝。一切結使邪見所不能覆。一切法無常。破壞心不生憂。如是等因緣故。名不動波羅蜜。一切法妄解。非但愛染故。名無染波羅蜜。憶想分別是一切結使根本。有結使能起后身業。知憶想分別虛妄。一切后世生業。更不復起故。是名不起波羅蜜。般若波羅蜜中。不取三毒火相故。言寂滅波羅蜜。佛言。非但三毒相寂滅。一切法相不可得故。是般若波羅蜜。乃至善法中尚不貪。何況余欲。佛說欲從本已來。不可得故。貪欲虛誑。自性不可得故。名無欲波羅蜜。非是離欲故名無欲。嗔恚性畢竟無所有故。名無嗔波羅蜜。非是離嗔故。名無嗔。一切法中。無明黑闇破故。名無癡波羅蜜。非是滅癡故。名無癡。無煩惱波羅蜜者。菩薩得無生法忍故。一切煩惱滅。佛言。憶想分別是煩惱根本。憶想尚無何況煩惱。故名無煩惱波羅蜜。般若能破無眾生中有眾生顛倒故。名無眾生波羅蜜。佛言。是眾生從本已來不生。無所有故。名無眾生。須菩提意。以般若波羅蜜能斷一切有漏法故。名斷波羅蜜。佛言。諸法不起不生無所作。諸法自然斷相故名斷。二邊者。所謂我無我斷無斷可斷法無斷法常滅有無。如是等無量二邊。般若波羅蜜中。無是諸邊故。名無二邊波羅蜜。佛言。是諸邊從本已來無。但以虛誑顛倒故著。菩薩求實事故。離是顛倒邊。是般若波羅蜜。一相空故不可破。佛言。不但般若波羅蜜。一切法皆無定異相。如果不離因因不離果。有為法不離無為法。無為法不離有為法。般若波羅蜜不離一切法。一切法不離般若波羅蜜。一切法實相。即是般若波羅蜜故。名不破波羅蜜。破者所謂諸法各各離散一切法常無常等過失。是故般若波羅蜜。不取一切法。佛言。一切法。乃至二乘出世間清凈法。亦不取故。名不取波羅蜜。分別名取相。生心妄想分別。般若波羅蜜是實相故。無是妄想分別。佛言。因憶想分別。有無分別。今憶想分別。從本已來無故。名無分別波羅蜜。般若波羅蜜。出四無量故。名無量波羅蜜。復次畢竟空。為得涅槃無量法故。名無量。復次智慧所不能到邊崖。是名無量。是名六情所籌度。是法空無相無生滅。六情所不能量。何以故。物多而量器小故。佛言。非但是般若波羅蜜無量。色等一切法不可得故。皆無量。如虛空無色無形無所能作。般若波羅蜜亦如是。佛言。非但虛空無所有。色等諸法皆無所有故。名虛空波羅蜜

【經】世尊。無常波羅蜜是般若波羅蜜。佛言。一切法破壞故(四十四)世尊。苦波羅蜜是般若波羅蜜。佛言。一切法惱相故(四十五)世尊。無我波羅蜜是般若波羅蜜。佛言。一切法不著故(四十六)世尊。空波羅蜜是般若波羅蜜。佛言。一切法不可得故(四十七)世尊。無相波羅蜜是般若波羅蜜。佛言。一切法不生故(四十八)世尊。內空波羅蜜是般若波羅蜜。佛言。內法不可得故(四十九)世尊。外空波羅蜜是般若波羅蜜。佛言。外法不可得故(五十)世尊。內外空波羅蜜是般若波羅蜜。佛言。內外法不可得故(五十一)世尊。空空波羅蜜是般若波羅蜜。佛言。空空法不可得故(五十二)世尊。大空波羅蜜是般若波羅蜜。佛言。一切法不可得故(五十三)世尊。第一義空波羅蜜是般若波羅蜜。佛言。涅槃不可得故(五十四)世尊。有為空波羅蜜是般若波羅蜜。佛言。有為法不可得故(五十五)世尊。無為空波羅蜜是般若波羅蜜。佛言。無為法不可得故(五十六)世尊。畢竟空波羅蜜是般若波羅蜜。佛言。諸法畢竟不可得故(五十七)世尊。無始空波羅蜜是般若波羅蜜。佛言。諸法無始不可得故(五十八)世尊。散空波羅蜜是般若波羅蜜。佛言。散法不可得故(五十九)世尊。性空波羅蜜是般若波羅蜜。佛言。有為無為法不可得故(六十)世尊。諸法空波羅蜜是般若波羅蜜。佛言。一切法不可得故(六十一)世尊。自相空波羅蜜是般若波羅蜜。佛言。自相離故(六十二)世尊。無法空波羅蜜是般若波羅蜜。佛言。無法不可得故(六十三)世尊。有法空波羅蜜是般若波羅蜜。佛言。有法不可得故(六十四)世尊。無法有法空波羅蜜是般若波羅蜜。佛言。無法有法不可得故(六十五)世尊。念處波羅蜜是般若波羅蜜。佛言。身受心法不可得故(六十六)世尊。正勤波羅蜜是般若波羅蜜。佛言。善不善法不可得故(六十七)世尊。如意足波羅蜜是般若波羅蜜。佛言。四如意足不可得故(六十八)世尊。根波羅蜜是般若波羅蜜。佛言。五根不可得故(六十九)世尊。力波羅蜜是般若波羅蜜。佛言。五力不可得故(七十)世尊。覺波羅蜜是般若波羅蜜。佛言。七覺分不可得故(七十一)世尊。道波羅蜜是般若波羅蜜。佛言。八圣道分不可得故(七十二)世尊。無作波羅蜜是般若波羅蜜。佛言。無作不可得故(七十三)世尊。空波羅蜜是般若波羅蜜。佛言。空相不可得故(七十四)世尊。無相波羅蜜是般若波羅蜜。佛言。寂滅相不可得故(七十五)世尊。背舍波羅蜜是般若波羅蜜。佛言。八背舍不可得故(七十六)世尊。定波羅蜜是般若波羅蜜。佛言。九次第定不可得故(七十七)世尊。檀波羅蜜是般若波羅蜜。佛言。慳貪不可得故(七十八)世尊。尸羅波羅蜜是般若波羅蜜。佛言。破戒不可得故(七十九)世尊。羼提波羅蜜是般若波羅蜜。佛言。忍不忍辱不可得故(八十)世尊。毗梨耶波羅蜜是般若波羅蜜。佛言。懈怠精進不可得故(八十一)世尊。禪波羅蜜是般若波羅蜜。佛言。定亂不可得故(八十二)世尊。般若波羅蜜是般若波羅蜜。佛言。癡慧不可得故(八十三)世尊。十力波羅蜜是般若波羅蜜。佛言。一切法不可伏故(八十四)世尊。無所畏波羅蜜是般若波羅蜜。佛言。道種智不沒故(八十五)世尊。無礙智波羅蜜是般若波羅蜜。佛言。一切諸法無障無礙故(八十六)世尊。佛法波羅蜜是般若波羅蜜。佛言。過一切法故(八十七)世尊。如實說者波羅蜜是般若波羅蜜。佛言。一切說如實故(八十八)世尊。自然波羅蜜是般若波羅蜜。佛言。一切法中自在故(八十九)世尊。佛波羅蜜是般若波羅蜜。佛言。知一切法一切種智故(九十)

【論】釋曰。般若波羅蜜中。有無常圣行故。名無常波羅蜜。佛言。非但般若中有無常觀。一切法無常故名無常波羅蜜。問曰。上來說般若波羅蜜法性常住。今何以說無常。答曰。般若波羅蜜。是智慧觀法。從因緣和合生。是有為法故無常。般若波羅蜜所緣處。如法性實際無為法故常。須菩提說。有為般若故。言般若波羅蜜無常。問曰。若爾者佛何以說一切法盡是破壞無常無為法無破壞相。答曰。一切法名六情。內外皆是作法。作法故。必歸破壞相。離有為法無無為法。亦更無有法相。因有為法相故。說無為法不生不滅。復次一切有為法有二種。一者名字一切。二者實一切。一切有為法破壞故。名一切無常苦等。乃至無法有法空亦如是。須菩提說一切法相贊般若。佛舉一切法答。正觀身等四法。從四念處生。四念處是四諦之初門。四諦是四沙門果初門。阿羅漢果分別。即是三乘四念處。般若波羅蜜中種種廣說。佛言。是四種法緣處。從本已來皆不可得故。名念處波羅蜜。從四正勤乃至般若波羅蜜亦如是。問曰。余法可以贊般若。云何復以般若贊般若。答曰。有二種般若。一者常住般若。二者與五波羅蜜共行。有用般若波羅蜜須菩提贊有用般若波羅蜜。能破無明黑闇能與真智慧。是故佛說常住般若波羅蜜。癡慧不可得故。行是般若波羅蜜。菩薩初得菩薩十力。后得佛十力。是故說十力波羅蜜。佛言。非但十力者不可破不可伏。一切法實相。亦不可破亦不可伏。佛意為度眾生故。說十方佛力無量無邊。如佛力一切法實相亦如是。不可伏故。名十力波羅蜜。菩薩得是般若波羅蜜力。于佛前能說法論議。何況余處。尚不畏魔王何況外道。故名無所畏波羅蜜。佛言。道種智不沒故。道種智名法眼。知一切眾生以何道得涅槃。般若波羅蜜。常寂滅相不可說。是菩薩以道種智故。引導眾生。于大眾中師子吼。道種智增益故不沒。無所畏不自憍慢我有是法。名無畏波羅蜜。須菩提從佛聞無畏轉深故。贊般若波羅蜜。言無礙波羅蜜。佛言非但四無礙。一切法入如法性實際故。皆是無礙相。菩薩因般若波羅蜜。能集十力四無所畏四無礙智大慈大悲等諸佛法故。說佛法波羅蜜。佛言。聲聞法于于凡夫法為勝。辟支佛法于聲聞法為勝。法于一切法最勝。如一切色中虛空廣大。佛法最勝無能及。無可喻。過一切法故。名佛法波羅蜜。如過去佛。行六波羅蜜。得諸法如相。今佛亦如是。行六波羅蜜。得佛道故。名多陀阿伽陀波羅蜜。多陀阿伽陀者。或言如來。或言如實說。或言如實知。此中佛說。非但佛說名如實說。一切語言皆是如實故。名如實說波羅蜜。是般若波羅蜜具足。后身自然作佛故。名自然波羅蜜。自然名佛。佛所說故。名自然波羅蜜。復次是般若波羅蜜。實相自然不由他作故。名自然。佛言。佛一切法中。得自在力故。名自然波羅蜜。具足十地。得十力四無所畏。轉法輪擊法鼓。覺世間無明睡眾生故。名為佛波羅蜜。佛秦言覺者知者。何者是。所謂正知一切法一切種故名覺。一切法者。所謂五眾十二入十八界等。復次一切法。名外道經書伎術禪定等。略說有五種。所謂凡夫法。聲聞法。辟支佛法。菩薩法。佛法。佛略知有二種相。所謂總相別相。又以分別相畢竟空相。廣知則一切種。一切種是一切無量無邊法門。以是事故。名為佛波羅蜜。不以佛身故名為佛波羅蜜。但以一切種智故

大智度論卷第六十五大智度論釋嘆信行品第四十五(卷六十六)

　　　　圣者龍樹造


　　　　后秦龜茲國三藏鳩摩羅什譯


【經】爾時釋提桓因作是念。若善男子善女人得聞般若波羅蜜經耳者。是人于前世佛作功德與善知識相隨。何況受持親近讀誦正憶念如說行。當知是善男子善女人多親近諸佛。能得聽受如說行能問能答。當知是善男子善女人于前世多供養親近諸佛故。聞是深般若波羅蜜不驚不怖不畏。當知是人亦于無量億劫。行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。爾時舍利弗白佛言。世尊。若有善男子善女人聞是深般若波羅蜜不驚不怖不畏。聞已受持親近如說習行。當知是善男子善女人如阿鞞跋致菩薩摩訶薩。何以故。世尊。是般若波羅蜜甚深。若先世不久行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。終不能信解深般若波羅蜜。世尊。若有善男子善女人呰毀深般若波羅蜜者。當知是人前世亦呰毀深般若波羅蜜。何以故。是善男子善女人聞說深般若波羅蜜時。無信無樂心不清凈。當知是善男子善女人。先世不問不難諸佛及弟子。云何應行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。云何應修內空乃至云何應修無法有法空。云何應修四念處。乃至云何應修八圣道分。云何應修佛十力。乃至云何應修十八不共法。釋提桓因語舍利弗。是深般若波羅蜜。若有善男子善女人。不久行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。不行內空乃至無法有法空。不行四禪四無量心四無色定。不行四念處乃至八圣道分。不行佛十力乃至十八不共法。如是人不信解是深般若波羅蜜。有何可怪。大德舍利弗。我禮般若波羅蜜。禮般若波羅蜜是禮一切智。佛告釋提桓因。如是如是。憍尸迦。禮般若波羅蜜是禮一切智。何以故。憍尸迦。諸佛一切智皆從般若波羅蜜生。一切智即是般若波羅蜜。以是故憍尸迦。善男子善女人欲住一切智。當住般若波羅蜜。若善男子善女人欲生道種智。當習行般若波羅蜜。欲斷一切諸結及習。當習行般若波羅蜜。善男子善女人欲轉法輪。當習行般若波羅蜜。善男子善女人欲得須陀洹果斯陀含果阿那含果阿羅漢果。當習行般若波羅蜜。欲得辟支佛道。當習行般若波羅蜜。欲教眾生令得須陀洹果斯陀含果阿那含果阿羅漢果辟支佛道。當習行般若波羅蜜。若善男子善女人欲教眾生令得阿耨多羅三藐三菩提。若欲總攝比丘僧。當習行般若波羅蜜

【論】釋曰。釋提桓因是諸天主。利根智勝信佛法故倍復增益。如火得風愈更熾盡。聞須菩提以種種因緣贊般若波羅蜜佛以深理成其所贊。帝釋發希有心作是念。若善男子善女人得聞般若經耳者。是人于前世多供養諸佛作大功德。今世得遇好師同學等善知識。因先世供養佛。緣今世善知識故。聞般若波羅蜜能信。何況讀誦思惟正憶念修習禪定籌量分別義趣能成辦事者。當知是人從過去諸佛及弟子聞深般若波羅蜜義。信受不怖不畏。何以故。是人于無量阿僧祇劫行六波羅蜜等諸功德。是故雖未得阿鞞跋致地。于深法中不疑不悔。譬如新劈干毳隨風東西濕毳紲致則不可動。新發意菩薩亦如是。不久修德作福。淺薄隨他人語。不能信受般若波羅蜜。若久修福德不隨他語。則能信受深般若波羅蜜不驚不怖。帝釋思惟念般若波羅蜜有無量功德。時舍利弗知帝釋所念而白佛言。世尊。善男子善女人。雖未入菩薩位。能信受深般若波羅蜜。不驚不怖如說修行。是人大福德智慧信力故。當知如阿鞞跋致無異。此中佛自說因緣。般若波羅蜜甚深無相可取可信可受。若能信受是為希有。如人空中種殖是為甚難。一切凡夫得勝法則舍本事。如得禪定樂舍五欲樂。乃至依有頂處舍無所有處功德。不能無所依止而有所舍。如尺蠖尋條安前足進后足盡樹端更無所依止還歸本處。是菩薩未得道。于般若波羅蜜無所依止。而能修福德舍五欲。是事希有。是中說因緣。是人先世信受久行六波羅蜜。大集諸福德。與信相違則毀呰般若波羅蜜。如厚福德者從久積集。不信毀呰者亦從久習。問曰。若先世毀呰誹謗應墮地獄。何緣復得聞般若。答曰。有人言。是人墮地獄罪畢還來毀呰。不說次后身。有人言。作業積集厚重則能與果報。是人前世雖不信。而積業未厚。則未得果報。以余福德故生人中續復不信。復次有人言。五逆罪次后身必受余罪。不爾或次后身或久后身。爾時帝釋語舍利弗。是般若波羅蜜畢竟空無所有故甚深。菩薩不久行功德。則著心堅固信力微弱不信般若波羅蜜。乃至一切智何足怪。帝釋思惟籌量。信般若波羅蜜福德無量。不信者得罪深重。深愛敬般若波羅蜜故發是言。我當禮是般若。何以故禮般若波羅蜜則為禮一切智。禮一切智者則禮三世十方諸佛。爾時佛可其言。復說贊般若波羅蜜因緣。所謂諸佛一切智慧。皆從般若中生。是故言若有菩薩欲住一切智中乃至總攝比丘僧。當習行般若波羅蜜

【經】釋提桓因白佛言。世尊。菩薩摩訶薩欲行般若波羅蜜時。云何名住般若波羅蜜禪波羅蜜毗梨耶波羅蜜羼提波羅蜜尸羅波羅蜜檀波羅蜜。云何住內空乃至無法有法空。云何住四禪四無量心四無色定五神通。云何住四念處乃至八圣道分。云何住佛十力乃至十八不共法。世尊。菩薩摩訶薩云何習行般若波羅蜜乃至檀波羅蜜內空乃至十八不共法。佛語釋提桓因。善哉善哉。憍尸迦。汝能樂問是事。皆是佛神力。憍尸迦。若菩薩摩訶薩行般若波羅蜜時。若不住色中為習行般若波羅蜜。若不住受想行識中為習行般若波羅蜜。眼耳鼻舌身意色聲香味觸法。眼界乃至意識界亦如是。憍尸迦。若菩薩摩訶薩不住般若波羅蜜中。為習般若波羅蜜。不住禪波羅蜜中為習禪波羅蜜。不住毗梨耶波羅蜜中為習毗梨耶波羅蜜。不住羼提波羅蜜中為習羼提波羅蜜。不住尸羅波羅蜜中為習尸羅波羅蜜。不住檀波羅蜜中為習檀波羅蜜。如是憍尸迦。是名菩薩摩訶薩不住般若波羅蜜為習般若波羅蜜。憍尸迦。不住內空中為習內空。乃至不住無法有法空為習無法有法空。不住四禪為習四禪。不住四無量心為習四無量心。不住四無色定為習四無色定。不住五神通為習五神通。不住四念處為習四念處。乃至不住八圣道分為習行八圣道分。不住佛十力為習行佛十力。乃至不住十八不共法。為習行十八不共法。何以故。憍尸迦。是菩薩不得色可住可習處。乃至十八不共法不得十八不共法可住可習處。復次憍尸迦。菩薩摩訶薩不習色。若不習色是名習色受想行識。乃至十八不共法亦如是。何以故。是菩薩摩訶薩色前際不可得。中際不可得。后際不可得。乃至十八不共法亦如是。舍利弗白佛言。世尊。是般若波羅蜜甚深。佛言。色如甚深故。般若波羅蜜甚深。受想行識如甚深故。般若波羅蜜甚深。乃至十八不共法亦如是。舍利弗言。世尊。是般若波羅蜜難可測量。佛言。色難可測量故。般若波羅蜜難可測量。受想行識乃至十八不共法難可測量故。般若波羅蜜難可測量。世尊。是般若波羅蜜無量。佛言。色無量故。般若波羅蜜無量。受想行識乃至十八不共法無量故。般若波羅蜜無量。佛告舍利弗。若菩薩摩訶薩行般若波羅蜜時。不行色甚深為行般若波羅蜜。不行受想行識。乃至不行十八不共法甚深。為行般若波羅蜜。何以故。色甚深相為非色。受想行識乃至十八不共法甚深相。為非十八不共法。如是不行為行般若波羅蜜。舍利弗。若菩薩摩訶薩行般若波羅蜜時。不行色難測量。為行般若波羅蜜。不行受想行識乃至不行十八不共法難測量。為行般若波羅蜜。何以故。色難測量相為非色。受想行識乃至十八不共法難測量相。為非十八不共法。舍利弗。若菩薩摩訶薩行般若波羅蜜時。不行色無量。為行般若波羅蜜。不行受相行識乃至不行十八不共法無量。為行般若波羅蜜。何以故。色是無量相為非色。受想行識乃至十八不共法無量相。為非十八不共法。舍利弗白佛言。世尊。是般若波羅蜜甚深。甚深相難見難解不可思量。不應在新發意菩薩前說。何以故。新發意菩薩聞是甚深般若波羅蜜。或當驚怖心生疑悔。不信不行是甚深般若波羅蜜。當在阿鞞跋致菩薩摩訶薩前說。是菩薩聞是甚深般若波羅蜜不驚不怖心不疑悔。則能信行。釋提桓因問舍利弗。若在新發意菩薩摩訶薩前。說是深般若波羅蜜有何等過。舍利弗報釋提桓因。憍尸迦。若在新發意菩薩前。說是深般若波羅蜜。或當驚怖呰毀不信。是新發意菩薩或有是處。若新發意菩薩聞是深般若波羅蜜毀呰不信。種三惡道業。是業因緣故。久久難得阿耨多羅三藐三菩提

【論】釋曰。爾時帝釋從佛聞贊般若波羅蜜具足故今問佛。菩薩云何住般若波羅蜜。從禪波羅蜜乃至十八不共法。佛贊言善哉善哉者。以釋提桓因諸天中主言必可信。問是事斷大眾疑。通達無礙能大利益故言善哉善哉。復次佛以帝釋能舍上妙五欲七寶宮殿能問佛賢圣所行事。是故言善哉。以佛神力故汝能樂問此事。是中更有上妙諸天。觀佛神德無量。今帝釋能于大眾中咨問佛事故。是佛威神。如持心經說。佛光明入身中能問佛事。佛答憍尸迦。若菩薩不住色等。是習行般若波羅蜜者。是菩薩見色無常苦等過罪故不住色。若不住色即是能習行般若波羅蜜。凡夫人見色著色故起顛到煩惱。失是般若波羅蜜道。以是故不住者。能習行般若波羅蜜。五眾十二入十八界亦如是。問曰。何以故。不住六波羅蜜等。各各自習其行。答曰。是六波羅蜜等皆是善法行法。以是故說不住六度等。言各習其行。眾界入為習行般若波羅蜜。若于是法中不著則斷愛著。斷愛著故色等諸法中清凈習。此中說不住因緣。所謂不得色等法住處。不得色等法習處。復次佛以此事難解故更說因緣。不習色者是菩薩見色過故不住色中。不住故不習。習色名取色相。若常若無常等。復次菩薩常行善法。正語正業等。積習純厚故名習色。今菩薩欲行般若故。散壞是色不習。所以者何。過去色已滅。未來色未有故不可習。現在色生時即滅故不住。若住一念尚無習。何況念念滅。是故此中說不習色因緣。三世色不可得。乃至十八不共法亦如是。若能如是觀諸法散壞不取相。是名能習色等諸法實相。爾時舍利弗從佛聞是義。歡喜深入空智。白佛。般若波羅蜜甚深。佛然可成其所贊。色等諸法如故甚深。佛語不但眼見色甚深。以般若波羅蜜分別色入如實故甚深。如雨渧渧不名甚深和合眾流入于大海乃名甚深。色等亦如是。天眼肉眼見淺而不深。若以慧眼觀則深不可測。甚深故難可測量。唯有諸佛乃盡其底。甚深不可測量故名無量。無有智慧能取色等實相。若常若無常籌量有過罪故。是時舍利弗及諸聽者作是念。般若波羅蜜不可測量無有量。菩薩當云何行。佛知其念告舍利弗。菩薩摩訶薩若行色等甚深者。則為失般若波羅蜜。若不行色甚深是為得般若波羅蜜。凡夫鈍根故言甚深。若有一心福德利根者為非甚深。譬如水深淺無定若于小兒則深長者則淺。乃至大海于人則深。于羅睺阿修羅王則淺。如是于凡夫人新發意懈怠者為甚深。于久積德阿鞞跋致則淺。諸佛如羅睺阿修羅王。于一切法無有深者。得無礙解脫故。以是故知為眾生及時節利鈍初久懈怠精進故。分別說深淺不可測量無有量亦如是。此中佛自說因緣。色等法甚深相為非色。何以故。怖畏心沒疑悔故以色為甚深。色相則無深知先說。舍利弗白佛言。世尊。是般若波羅蜜甚深。甚深相難見難解。問曰。上說菩薩不行甚深為行般若波羅蜜。今舍利弗何以復說甚深。答曰。舍利弗非定心說甚深。得佛意趣為人故說甚深。是故此中說世尊不應于新發意菩薩前說是般若波羅蜜。新學菩薩聞是深智慧則心沒。應當在阿鞞跋致菩薩前說。阿鞞跋致智慧深故信而不沒。譬如深水不應使小兒渡應教大人令渡。帝釋問舍利弗。若為新發意菩薩說有何等過。舍利弗答。是新發意者則不信心沒。心沒故生疑悔怖畏。若受一切空法。我云何當墮斷滅中。若不受者佛所說法何可不受。是故怖畏生疑悔。若心定則生惡邪毀呰。毀呰果報如地獄品中說。此中略說種三惡道業因緣。久久難得無上道

【經】釋提桓因問舍利弗。頗有未受記菩薩摩訶薩。聞是深般若波羅蜜不驚不怖者不。舍利弗言。如是憍尸迦。若有菩薩摩訶薩聞是深般若波羅蜜不驚不怖。當知是菩薩受阿耨多羅三藐三菩提記不久。不過一佛兩佛。佛告舍利弗。如是如是。是菩薩摩訶薩久發意行六波羅蜜。多供養諸佛。聞是深般若波羅蜜不驚不怖不畏。聞即受持如般若波羅蜜中所說行。爾時舍利弗白佛言。世尊。我欲說譬喻。如求菩薩道善男子善女人夢中修行般若波羅蜜入禪定。勤精進具足忍辱。守護于戒行布施。修行內空外空。乃至坐于道場。當知是善男子善女人近阿耨多羅三藐三菩提。何況菩薩摩訶薩欲得阿耨多羅三藐三菩提。覺時修行般若波羅蜜入禪定。勤精進具足忍辱。守護于戒行布施。而不疾成阿耨多羅三藐三菩提坐于道場。世尊。善男子善女人善根成就。得聞般若波羅蜜。受持乃至如說行。當知是菩薩摩訶薩久發意種善根。多供養諸佛與善知識相隨。是人能受持般若波羅蜜乃至正憶念。當知是人近受阿耨多羅三藐三菩提記。當知是善男子善女人如阿鞞跋致菩薩摩訶薩。于阿耨多羅三藐三菩提不動轉。能得深般若波羅蜜。得已能受持讀誦乃至正憶念。世尊。譬如人欲過百由旬若二百三百四百由旬。曠野崄道先見諸相。若放牧者若疆界若園林。如是等諸相故知近城邑聚落。是人見是相已作如是念。如我所見相當知城邑聚落不遠。心得安隱不畏賊難惡蟲饑渴。世尊。菩薩摩訶薩亦如是。若得是深般若波羅蜜受持讀誦乃至正憶念。當知近受得阿耨多羅三藐三菩提記不久。當知是菩薩摩訶薩不應畏墮聲聞辟支佛地。是諸先相所謂甚深般若波羅蜜得聞得見得受。乃至正憶念故。佛告舍利弗。如是如是。汝復樂說者便說。世尊。譬如人欲見大海發心往趣。不見樹相不見出相。是人雖未見大海知大海不遠。何以故。大海處平無樹相無山相故。如是世尊。菩薩摩訶薩聞是深般若波羅蜜。受持乃至正憶念時。雖未佛前受劫數之記。若劫百千劫萬劫百千萬億劫。是菩薩自知近受阿耨多羅三藐三菩提記不久。何以故。我得聞是深般若波羅蜜。受持讀誦乃至正憶念故。世尊。譬如初春諸樹陳葉已墮。當知此樹新葉華果出在不久。何以故。見是諸樹先相故。知今不久葉華果出。是時閻浮提人見樹先相皆大歡喜。世尊。菩薩摩訶薩得聞是深般若波羅蜜。受持讀誦乃至正憶念如說行。當知是菩薩善根成就多供養諸佛。是菩薩應作是念。先世善根所追趣阿耨多羅三藐三菩提。以是因緣故得見得聞是深般若波羅蜜。受持讀誦乃至正憶念如說行。是中諸天子曾見佛者歡喜踴躍作是念言。先諸菩薩摩訶薩亦有如是受記先相。今是菩薩摩訶薩受阿耨多羅三藐三菩提記亦不久。世尊。譬如母人懷妊身體苦重。行步不便坐起不安。眠食轉少不喜言語。厭本所習受苦痛故。有異母人見其先相。當知產生不久。菩薩摩訶薩亦如是。種善根多供養諸佛。久行六波羅蜜。與善知識相隨。善根成就得聞深般若波羅蜜。受持讀誦乃至正憶念如說行。諸菩薩亦知是菩薩摩訶薩得阿耨多羅三藐三菩提記不久。佛告舍利弗。善哉善哉。汝所樂說皆是佛力。爾時須菩提白佛言。希有世尊。諸多陀阿伽度阿羅呵三藐三佛陀。善付諸菩薩摩訶薩事。佛告須菩提。是諸菩薩摩訶薩發阿耨多羅三藐三菩提心。安隱多眾生。令無量眾生得樂。憐愍安樂饒益諸天人故。是諸菩薩行菩薩道時。以四事攝無量百千眾生。所謂布施愛語利益同事。亦以十善道成就眾生。自行初禪。亦教他人令行初禪。乃至自行非有想非無想處。亦教他人令行乃至非有想非無想處。自行檀波羅蜜。亦教他人令行檀波羅蜜。自行尸羅波羅蜜。亦教他人令行尸羅波羅蜜。自行羼提波羅蜜。亦教他人令行羼提波羅蜜。自行毗梨耶波羅蜜。亦教他人令行毗梨耶波羅蜜。自行禪波羅蜜。亦教他人令行禪波羅蜜。自行般若波羅蜜。亦教他人令行般若波羅蜜。是菩薩得般若波羅蜜。以方便力教眾生令得須陀洹果。自于內不證。教眾生令得斯陀含果阿那含果阿羅漢果。自于內不證。教眾生令得辟支佛道。自于內不證。自行六波羅蜜。亦教無量百千萬諸菩薩令行六波羅蜜。自住阿鞞跋致地。亦教他人住阿鞞跋致地。自凈佛世界。亦教他人凈佛世界。自成就眾生。亦教他人成就眾生。自得菩薩神通。亦教他人令得菩薩神通。自凈陀羅尼門。亦教他人凈陀羅尼門。自具足樂說辯才。亦教他人具足樂說辯才。自受色成就。亦教他人令受色成就。自成就三十二相。亦教他人成就三十二相。自成就童真地。亦教他人成就童真地。自成就佛十力。亦教他人令成就佛十力。自行四無所畏。亦教他人行四無所畏。自行十八不共法。亦教他人行十八不共法。自行大慈大悲。亦教他人令行大慈大悲。自得一切種智。亦教他人令得一切種智。自離一切結使及習。亦教他人令離一切結使及習。自轉法輪。亦教他人轉法輪

【論】釋曰。爾時帝釋問舍利弗。頗有未受記菩薩聞是深般若不驚不怖者不。舍利弗言。無有不受記聞般若能信者。若或時能信者。當知垂欲受記不過見一佛二佛。便得受記。佛可舍利弗語。舍利弗聞佛可其所說心生歡喜。復欲分明了了是事故說譬喻作是言。夢中心為睡所覆故非真心所作。若善男子善女人于夢中發意行六波羅蜜。乃至坐于道場。當知是人福德輕微近于受阿耨多羅三藐三菩提記。何況菩薩摩訶薩覺時實心發阿耨多羅三藐三菩提行六波羅蜜而不近受記。世尊若人往來六道生死中。或時得聞般若波羅蜜。受持讀誦正憶念。必知是人不久得阿耨多羅三藐三菩提。如吞鉤之魚雖復游戲池中當知出在不久。行者亦如是。深信樂般若波羅蜜。不久住于生死。此中舍利弗自說譬喻。若人欲過險道。險道者即是世間。百由旬者是欲界。二百由旬者是色界。三百由旬者是無色界。四百由旬者是聲聞辟支佛道。復次四百由旬是欲界。三百由旬是色界。二百由旬是無色界。百由旬是聲聞辟支佛。欲出者是信受行般若波羅蜜人。先見諸法相者。見大菩薩舍世間欲樂深心樂般若波羅蜜。疆界者分別諸法。是聲聞法是辟支佛法是大乘法。如是小利是聲聞。大利是菩薩。魔界是生死。佛界是般若波羅蜜甘露法味不死之處。園林者隨佛道禪定智慧等樂。如是等無量善法相。聚落者是柔順法忍。邑是無生法忍。城是阿耨多羅三藐三菩提。得安穩者菩薩聞是法思惟籌量行。我得是法心安穩當得阿耨多羅三藐三菩提。賊者是我等六十二邪見。惡蟲者是愛恚等諸煩惱。不畏賊者人不得便。不畏惡蟲者非人不得便。不畏饑者不畏不能得圣人真智慧。不畏渴者不畏不能得禪定解脫等法樂味。此中自說因緣。菩薩摩訶薩得先相者。不久當得阿耨多羅三藐三菩提。不畏墮惡道中。饑餓死者不畏墮聲聞辟支佛地。佛然可其喻。以粗喻細以世間喻出世間。余三譬喻亦應如上分別說。大海水是無上道。平地無樹無山是般若波羅蜜經卷等。樹果是無上道。樹華是阿鞞跋致地。春時陳葉落更生新葉。是諸煩惱邪見疑等滅能得般若波羅蜜經卷等。母人是行者。所任身是無上道。欲產相是菩薩久習行般若波羅蜜。厭本所習是患世間淫欲樂不復喜著。佛贊其所說善哉。爾時須菩提聞佛然舍利弗所說贊其善哉。知佛意深敬念是菩薩。是故白佛言。世尊。甚為希有。善付菩薩事。菩薩事者空道福德道。亦如佛種種總相別相說以寄付阿難彌勒等。入無余涅槃后好自奉行。教示利益眾生無令謬錯。佛說善付因緣。諸菩薩發阿耨多羅三藐三菩提心安穩多眾生者。一切眾生中無量無邊阿僧祇。除佛無能計知者。從佛得利益者不可數故名多。安穩者眾生著常教無常。著樂者教苦。著實者教空。著我者教無我。如是等名安穩。凡夫人聞是當時雖不喜樂。久久滅諸煩惱得安穩樂。如服苦藥當時雖苦后得除患。無量眾生得樂者。菩薩求般若波羅蜜未得成就時。以今世后世樂利益眾生。如菩薩本生經說。若得般若波羅蜜已斷諸煩惱。亦以世間樂出世間樂利益眾生。若得無上道時但以出世間樂利益眾生。安樂饒益者但以憐愍心故安樂饒益。饒者多利益天人。余道中饒益少故不說。利益事者。所謂四攝法。以財施法施二種攝取眾生。愛語有二種。一者隨意愛語。二者隨其所愛法為說。是菩薩未得道。憐愍眾生自破憍慢。隨意說法。若得道隨所應度法為說。高心富人為贊布施。是人能得他物利名聲福德故。若為贊持戒毀呰破戒則心不喜樂。如是等隨其所應而為說法。利益亦有二種。一者今世利后世利為說法。以法治生勤修利事。二者未信教令信。破戒令持戒。寡識令多聞。不施者令布施。癡者教智慧。如是等以善法利益眾生。同事者菩薩教化眾生令行善法同其所行。菩薩善心眾生惡心。能化其惡令同己善。是菩薩以四種攝眾生令住十善道。是廣說四攝義。于二施中法施隨其所樂而為說法。是愛語中第一。眾生愛惜壽命令行十善道則得久壽。利益于一切寶物利中法利最勝。是為利益。同事中同行善法為勝。是菩薩自行十善。亦以教人。有人言。后自行十善等是第四同義。是故說自行十善亦教人行。自行初禪亦教他行。初禪等同離欲同持戒。是故名相攝。相攝故漸漸能以三乘法度。乃至非有想非無想處亦如是。自行六波羅蜜亦以教他。因般若故令眾生得般若分。所謂得須陀洹等方便力故自不證。是人福德智慧力增益故。教無量阿僧祇菩薩令住六波羅蜜。自住阿鞞跋致地等亦以教他。乃至自轉法輪亦教他轉法輪。是故我以慈悲心故善付是菩薩事。不以愛著故

大智度論卷第六十六大智度論釋嘆信行品第四十五之余(卷六十七)

　　　　圣者龍樹造


　　　　后秦龜茲國三藏鳩摩羅什譯


【經】須菩提白佛言。希有世尊。諸菩薩摩訶薩大功德成就。所謂為一切眾生行般若波羅蜜。欲得阿耨多羅三藐三菩提。世尊。云何諸菩薩摩訶薩具足修行般若波羅蜜。佛告須菩提。若菩薩摩訶薩行般若波羅蜜時。不見色增相亦不見色減相。不見受想行識增相。亦不見減相。乃至一切種智不見增相。亦不見減相。菩薩摩訶薩是時具足般若波羅蜜。復次須菩提。菩薩摩訶薩行般若波羅蜜時。不見是法是非法。不見是過去法是未來現在法。不見是善法不善法有記法無記法。不見是有為法無為法。不見欲界色界無色界。不見檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。乃至不見一切種智。如是菩薩摩訶薩具足修行般若波羅蜜。何以故。諸法無相故。諸法空欺誑不堅固。無覺者無壽者故。須菩提言。世尊。世尊所說不可思議。佛告須菩提。色不可思議故所說不可思議。受想行識不可思議故所說不可思議。六波羅蜜不可思議故所說不可思議。乃至一切種智不可思議故所說不可思議。須菩提。若菩薩摩訶薩行般若波羅蜜時。知色是不可思議受想行識是不可思議。乃至知一切種智是不可思議。是菩薩則不能具足般若波羅蜜。須菩提白佛言。世尊。是深般若波羅蜜誰當信解者。佛言。若有菩薩摩訶薩。久行六波羅蜜。種善根多觀近供養諸佛。與善知識相隨。是菩薩能信解深般若波羅蜜。須菩提白佛言。世尊。云何菩薩摩訶薩久行六波羅蜜。種善根多親近供養諸佛。與善知識相隨。佛言。若菩薩摩訶薩不分別色。不分別色相。不分別色性。不分別受想行識。不分別識相。不分別識性。眼耳鼻舌身意。色聲香味觸法。眼界乃至意識界亦如是。不分別欲界色界無色界。不分別三界相性。不分別檀波羅蜜乃至般若波羅蜜內空乃至無法有法空四念處乃至八圣道分佛十力乃至十八不共法。不分別十八不共法相性。不分別道種智相性。不分別一切種智。不分別一切種智相。不分別一切種智性。何以故。須菩提。色不可思議受想行識不可思議。乃至一切種智不可思議。如是須菩提。是名菩薩摩訶薩久行六波羅蜜種善根多親近供養諸佛與善知識相隨。須菩提白佛言。世尊。色甚深故般若波羅蜜甚深。受想行識甚深。乃至一切種智甚深故。般若波羅蜜甚深。世尊。是般若波羅蜜珍寶聚。有須陀洹果寶故。有斯陀含果阿那含果阿羅漢果辟支佛道阿耨多羅三藐三菩提寶故。有四禪四無量心四無色定五神通四念處乃至八圣道分佛十力四無所畏四無礙智大慈大悲十八不共法一切智一切種智寶故。世尊。是般若波羅蜜是清凈聚。色清凈故般若波羅蜜清凈聚。受想行識清凈。乃至一切種智清凈故。般若波羅蜜清凈聚

【論】釋曰。是菩薩大功德成就者如先說。自行亦教他人。復次多功德者。眾生非親里又無所貪利。而為是眾生勤苦行般若波羅蜜。得阿耨多羅三藐三菩提。是名菩薩摩訶薩有大恩分故名大功德。修般若波羅蜜相如先品中種種因緣說。今問修般若具足相。佛言。如修般若具足相亦如是。所以者何。若菩薩不見色等諸法增減。如是名具足。是菩薩雖得十地坐道場。爾時修般若波羅蜜具足。如夢如幻不增不減。以畢竟空故說。復次若菩薩于一切法不分別是法是非法。悉皆是法。如大海水百川萬流皆合一味。爾時修般若波羅蜜具足。復次若菩薩入法空中不見法有三世善不善等。不見六波羅蜜乃至一切種智。爾時修般若波羅蜜具足。何以故。諸法無相是實相。若分別諸法皆是邪見相。用十八空故名諸法空。諸法和合因緣生以為有諸緣。離則破壞故虛誑。一切有為法中無常無實故是名不堅固。無受苦樂者。眾生空故無覺者。不覺苦樂無壽命者壽名命根。有人言。是命根有我相。是故壽命為我。眾生空中已種種因緣破。是故無行法者。無受法者。若觀諸法空眾生空法空。如是則具足修般若波羅蜜。須菩提是時驚喜不能自安。所說般若波羅蜜不可思議。佛言。色等諸法不可思議故不可思議。所以者何。因果相似故。復次若菩薩知色等法亦不可思議。若住是不可思議中。則不具足般若波羅蜜。取不可思議相故。是故說若菩薩知色等法不可思議相故。則不具足般若波羅蜜。爾時須菩提于般若中不得依止處如沒大海。是故白佛。是深般若不可思議。不可思議亦不可思議故誰當信解者。若但不可思議猶不可信。何況不可思議復不可思議。佛答。若菩薩久行六波羅蜜。久種善根久供養親近諸佛。久與善知識相隨。是因緣故信心牢固能信受深般若波羅蜜。余品中說有新發意者。亦能信深般若波羅蜜。今佛說久發意故能信。是以須菩提問。云何是久發意者。佛言。若菩薩摩訶薩了了知般若波羅蜜相。不分別一切法。所謂不分別色四大若四大造色。不分別色相者不分別色是可見聲是可聞是色若好若丑若短若長若常若無常若苦若樂等。不分別色性者不見色常法。所謂地堅性等。復次色實性名法性。畢竟空故。是菩薩不分別法性。法性不壞相故。乃至一切種智亦如是。問曰。地是堅相何以言性。答曰。是相積習成性。譬如人嗔日習不已則成惡性。或性相異如見煙知火煙是火相而非火也。或相性不異如熱是火相亦是火性。此中佛說因緣色等諸法不可思議。不可思議即是畢竟空諸法實相常清凈。須菩提言。菩薩雖日月年歲不久能如是行是名久。須菩提聞般若波羅蜜更得深利益故白佛言。世尊。般若波羅蜜甚深。色等甚深故。色等甚深相如先說。世尊。般若波羅蜜是珍寶聚。珍寶者所謂須陀洹果能滅三結惡毒故。乃至阿耨多羅三藐三菩提能滅一切煩惱及習能滿一切愿。是諸果依諸禪乃至一切種智因果合說。是名珍寶聚。是般若波羅蜜清凈聚色等諸法清凈故。色等法中正行不邪名為清凈。無諸過患乃至畢竟空亦不著。不可思議亦不著。是故名清凈聚。爾時須菩提應作是念。是般若波羅蜜是珍寶聚。能滿一切眾生愿。所謂今世樂后世樂涅槃樂阿耨多羅三藐三菩提樂。愚癡之人而復欲破壞是般若波羅蜜清凈聚。如如意寶珠無有瑕穢。如虛空無有塵垢。般若波羅蜜畢竟清凈聚。而人自起邪見因緣欲作留難破壞。譬如人眼翳見妙珍寶謂為不凈作是念已

【經】須菩提言。世尊。甚可怪。說是般若波羅蜜時多有留難。佛言。如是如是。須菩提。是甚深般若波羅蜜多有留難。以是事故。善男子善女人若欲書是般若波羅蜜時。應當疾書。若讀誦思惟說正憶念修行時。亦應疾修行。何以故。是甚深般若波羅蜜若書時。讀誦思惟說正憶念修行時。不欲令諸難起故。善男子善女人若能一月書成當應勤書。若二月三月四月五月六月七月若一歲書成亦當勤書。讀誦思惟說正憶念修行。若一月得成就。乃至一歲得成就。應當勤成就。何以故。須菩提。是珍寶中多有難起故。須菩提言。世尊。是甚深般若波羅蜜中。惡魔喜作留難故。不得令書。不得令讀誦思惟說正憶念修行。佛告須菩提。惡魔雖欲留難是深般若波羅蜜令不得書讀誦思惟說正憶念修行。亦不能破壞是菩薩摩訶薩書般若波羅蜜乃至修行。爾時舍利弗白佛言。世尊。誰力故令惡魔不能留難菩薩摩訶薩書深般若波羅蜜乃至修行。佛言。是佛力故。惡魔不能留難。菩薩摩訶薩書深般若波羅蜜乃至修行。舍利弗。亦是十方世界現在諸佛力故。是諸佛擁護念是菩薩故。令魔不能留難菩薩摩訶薩令不書成般若波羅蜜乃至修行。何以故。十方世界中現在無量無邊阿僧祇諸佛擁護念是菩薩。書深般若波羅蜜乃至修行法應爾無能作留難。舍利弗。善男子善女人應當作是念。我書是深般若波羅蜜。乃至修行。皆是十方諸佛力。舍利弗言。世尊。若有善男子善女人書是深般若波羅蜜。乃至修行。皆是佛力故。當知是人是諸佛所護。佛言。如是如是。舍利弗當知。若有善男子善女人。書是深般若波羅蜜。乃至修行。皆是佛力故。當知亦是諸佛所護。舍利弗言。世尊。十方現在無量無邊阿僧祇諸佛皆識。皆以佛眼見。是善男子善女人書深般若波羅蜜乃至修行時。佛言。如是如是。舍利弗。十方現在無量無邊阿僧祇諸佛皆識。皆以佛眼見。是善男子善女人書深般若波羅蜜乃至修行時。舍利弗。是中求菩薩道善男子善女人。若書是深般若波羅蜜。受持讀誦正憶念如說修行。當知是人近阿耨多羅三藐三菩提不久。舍利弗。善男子善女人書是深般若波羅蜜。受持讀誦乃至正憶念。是人于深般若波羅蜜多信解相。亦供養恭敬尊重贊嘆是深般若波羅蜜。華香瓔珞乃至幡蓋供養。舍利弗。諸佛皆識皆以佛眼見是善男子善女人。是善男子善女人供養功德。當得大利益大果報。舍利弗。是善男子善女人以是供養功德因緣故。終不墮惡道中。乃至阿鞞跋致地。終不遠離諸佛。舍利弗。是善男子善女人以是善根因緣故。乃至阿耨多羅三藐三菩提。終不遠離六波羅蜜。終不遠離內空乃至無法有法空。終不遠離四念處乃至八圣道分。終不遠離佛十力乃至阿耨多羅三藐三菩提

【論】釋曰。留難者。魔事等壞般若波羅蜜因緣。佛可須菩提所說。若善男子善女人欲書是般若波羅蜜。當疾疾書乃至正憶念如說行時疾修行。所以疾者是有為法不可信多有留難起。是般若波羅蜜部黨經卷。有多有少有上中下。光贊放光道行。有書寫者書有遲疾。有一心勤書者。有懈墮不精勤者。人身無常有為法不可信。釋迦文佛出惡世故多有留難。是故說若可一月書竟。當勤書成莫有中廢。畏有留難故。乃至一歲如書。乃至修行亦如是。隨人根利鈍得有遲疾。此中佛更說因緣。世間以珍寶故多有賊出。般若即是大珍寶故多有留難。留難者雖有疾病饑餓等。但以魔事大故說言魔事。若魔若魔民惡鬼作惡因緣。入人身中。嬈亂人身心破書般若。或令書人疲厭。或令國土事起或書人不得供養。如是等讀誦時師徒不和合。大眾中說時。或有人來說法師過罪。或言不能如說行何足聽受。或言雖能持戒而復鈍根不解深義。聽其所說了無所益。或說般若波羅蜜空無所有。滅一切法無可行處。譬如裸人自言我著天衣。如是等留難令不得說。不正憶念者魔作好身若善知識身。或作所敬信沙門形。為說般若波羅蜜空無所有。雖有罪福名而無道理。或說般若波羅蜜空可即取涅槃。如是等破修佛道正憶念事。新發意菩薩聞是事心大驚怖。我等生死身。魔是欲界主威勢甚大。我等云何行般若波羅蜜得無上道。是故佛說惡魔雖欲留難亦不能破壞。何以故。大能破小故。如離欲人常勝貪欲者慈悲人常勝嗔恚者智人常勝無智者。般若波羅蜜是真智慧其力甚大。魔事虛誑。是菩薩雖未得具足般若波羅蜜。得其氣分故魔不能壞。是事因緣故舍利弗白佛。誰力故魔不能破。佛答。佛力故。如惡人中魔為大。善人中佛為大。縛人中魔為大。解人中佛為大。留難人中魔為大。通達人中佛為大。初說佛力者釋迦文佛。后說十方現在佛。是余佛阿閦阿彌陀等。如惡賊余惡相助。諸佛法亦如是。常為一切眾生故有發意者便為作護。所以者何。般若波羅蜜是十方諸佛母。人欲沮壞不得不護。應當知其有書讀乃至正憶念者。皆是十方佛力。是諸留難力大故。舍利弗言。若有書持乃至修行皆是諸佛所護。佛可其言。舍利弗復說。世尊。書持等善男子善女人。十方現在諸佛皆以佛眼見知念耶。佛可言。如是。先惡魔來欲破壞。佛及十方諸佛守護不令沮壞。今以佛眼見是善男子善女人。知是人功德難有。未破魔網而能行是般若波羅蜜大事。是故十方佛以佛眼見知念是人。問曰。為以天眼見以佛眼見。若以天眼見。云何此中說佛眼。若以佛眼見眾生虛誑。云何以佛眼見。答曰。天眼有二種。一者佛眼所攝。二者不攝佛眼。所不攝者見現在眾生有限有量。佛眼所攝者見三世眾生無限無量。法眼入佛眼中。但見諸法不見眾生。慧眼入佛眼中不見法但見畢竟空。問曰。佛眼所攝天眼為實為虛妄。若虛妄佛不應以虛妄見。若實者眾生空。現在眾生尚不實。何況未來過去。答曰。佛眼所攝皆是實。眾生于涅槃是虛妄。非于世界所見是虛妄。若人于眾生取定相故說言虛妄。非為世諦故說虛妄。以是故佛眼所攝天眼見眾生。問曰。若爾者何以不以佛眼所攝慧眼見眾生。答曰。慧眼無相利故。慧眼常以空無相無作共相應不中觀眾生。何以故。五眾和合假名眾生。譬如小兒可以小杖鞭之不可與大杖。此中贊菩薩行般若波羅蜜為世諦故說非第一義諦。問曰。未來世未有念知尚難何況眼見。答曰。如過去法雖滅無所有而心心數法中念力故。能憶過去事盡其宿命。圣人亦如是。有圣智力雖未起而能知能見。復次是般若中三世無分別。未來過去現在不異。若見現在過去未來亦應見。若不見過去未來亦應不見現在。問曰。北方末法眾生漏結未盡是罪惡人。佛何以故見知念。答曰。佛大悲相愛徹骨髓。是菩薩能發無上道心為眾生故佛觀是法末后熾盛。我涅槃后是人佐助佛法故是以念知。復次北方末后人生于邊地惡世三毒熾盛刀兵劫中賢圣希少。是人自不知諸罪福業因緣。但從人聞若讀經便能信樂供養疾近無上道。不久是事為難。若佛在世作阿鞞跋致信行般若波羅蜜。不足為難。如是等種種無量因緣故佛應見念知。是人信解相大故能供養般若波羅蜜。供養具華香等如先說。是供養故得大果報。如毀呰者受大苦惱。大果報者如須陀洹。終不墮三惡道。是菩薩一心信解供養。般若波羅蜜亦如是。愛念諸佛故。常行念佛三昧故。終不離諸佛。乃至到阿鞞跋致地。教化眾生離諸佛無咎。如小兒不離其母。恐墮諸難故。常深愛念善法故。乃至阿耨多羅三藐三菩提。終不離六波羅蜜等。得如是等今世后世大果報

【經】舍利弗。是深般若波羅蜜佛般涅槃后。當至南方國土。是中比丘比丘尼優婆塞優婆夷。當書是深般若波羅蜜。當受持讀誦思惟說正憶念修行。以是善根因緣故。終不墮惡道中。受天上人中樂。增益六波羅蜜。供養恭敬尊重贊嘆諸佛。漸以聲聞辟支佛佛乘而得涅槃。舍利弗。是深般若波羅蜜從南方當轉至西方。所在處是中比丘比丘尼優婆塞優婆夷。當書是深般若波羅蜜。當受持讀誦思惟說正憶念修行。以是善根因緣故。終不墮惡道中。受天上人中樂。增益六波羅蜜。供養恭敬尊重贊嘆諸佛。漸以聲聞辟支佛佛乘而得涅槃。舍利弗。是深般若波羅蜜從西方當轉至北方。所在處是中比丘比丘尼優婆塞優婆夷。當書是深般若波羅蜜。當受持讀誦思惟說正憶念修行。以是善根因緣故。終不墮惡道中。受天上人中樂增益六波羅蜜。供養恭敬尊重贊嘆諸佛。漸以聲聞辟支佛佛乘而得涅槃。舍利弗。是深般若波羅蜜是時北方當作佛事。何以故。舍利弗。我法盛時無有滅相。舍利弗。我已念是善男子善女人受持是深般若波羅蜜乃至修行。亦念是善男子善女人。能書是般若波羅蜜。恭敬供養尊重贊嘆。華香乃至幡蓋。舍利弗是善男子善女人以是善根因緣故。終不墮惡道中。受天上人中樂。增益六波羅蜜。供養恭敬尊重贊嘆諸佛。漸以聲聞辟支佛佛乘而得涅槃。何以故。舍利弗。我以佛眼見是人。我亦稱譽贊嘆十方世界中無量無邊阿僧祇諸佛。亦以佛眼見是人。亦稱譽贊嘆舍利弗白佛言。世尊。是深般若波羅蜜后時當在北方廣行耶。佛言。如是如是。舍利弗。是深般若波羅蜜后時在北方當廣行。舍利弗。后時于北方是善男子善女人。若聞是深般若波羅蜜。若書受持讀誦思惟說正憶念如說修行。當知是善男子善女人久發大乘心。多供養諸佛種諸善根。久與善知識相隨。舍利弗白佛言。世尊。后時北方當有幾所善男子善女人求佛道書深般若波羅蜜乃至如說修行。佛告舍利弗。后時北方雖多有求佛道善男子善女人。少有善男子善女人聞是深般若波羅蜜不沒不驚不怖不畏。何以故。是人多親近供養諸佛多咨問諸佛。是人必能具足般若波羅蜜禪波羅蜜毗梨耶波羅蜜羼提波羅蜜尸羅波羅蜜檀波羅蜜。具足四念處。乃至具足十八不共法。舍利弗。是善男子善女人善根純厚故。能多利益眾生。為阿耨多羅三藐三菩提。何以故。我今為是善男子善女人。說應薩婆若法。過去諸佛亦為是善男子善女人。說應薩婆若法。以是因緣故。是人后生時。續得阿耨多羅三藐三菩提心。亦為他人說阿耨多羅三藐三菩提法。是善男子善女人皆一心和合。魔若魔民不能沮壞阿耨多羅三藐三菩提心。何況惡行人毀呰行深般若波羅蜜者。能壞其阿耨多羅三藐三菩提心。舍利弗。是求菩薩道諸善男子善女人。聞是深般若波羅蜜。大得法喜法樂。亦立多人于善根。為阿耨多羅三藐三菩提

【論】釋曰。是深般若波羅蜜。佛滅度后當至南方國土者。佛出東方于中說般若波羅蜜。破魔及魔民外道。度無量眾生。然后于拘夷那竭雙樹下滅度。后般若波羅蜜從東方至南方。如日月五星二十八宿。常從東方至南方。從南方至西方。從西方至北方。圍繞須彌山。又如供養常法。右繞遍度閻浮提人。以是因緣故。從東方至南方從南方至西方。如佛無著心故不定一處。般若波羅蜜亦如是。不定住一處。從西方至北方。二方眾生好供養書讀乃至修行。華香乃至幡蓋受大果報。如經中說。后展轉至北方。此中供養所得果報如上所說。舍利弗。是般若波羅蜜北方當作佛事。是中說因緣。佛在時能斷眾疑。佛法興盛不畏法滅。佛滅后過五百歲正法漸滅。是時佛事轉難。是時利根者讀誦正憶念亦華香供養。鈍根者書寫華香等供養。是二種人久久皆當得度。是故說當作佛事。佛言。是善男子善女人我及十方諸佛。皆以佛眼見念知贊嘆。舍利弗白佛言。是深般若在北方廣行耶。廣行者于閻浮提北方廣大故。又北方地有雪山。雪山冷故藥草能殺諸毒。所食米谷三毒不能大發三毒不能大發故。眾生柔軟信等五根皆得勢力。如是等因緣北方多行般若波羅蜜。是人聞是深般若波羅蜜。書持乃至正憶念如說行。當知是人久發大乘意。多供養佛種善根。與善知識相隨。是故能于惡世書持信受乃至如說修行。舍利弗問。北方有幾許人。聞是深般若波羅蜜。能書讀誦乃至如說修行。佛答。是深般若波羅蜜難知難行。雖多有人發無上道心得名菩薩少。有人聞是般若波羅蜜心通達不驚不沒心通達不驚不怖相。佛此中自說。是人多親近諸佛。親近諸佛者于無量世常見諸佛恭敬供養。問難者直問其事。疑心不解重種種問名為難。是人世世從諸佛問難般若波羅蜜事。是人功德果報雖未成。當知是人具足六波羅蜜三十七品乃至十八不共法。具足是福德淳熟故多利益眾生。所謂檀波羅蜜尸羅波羅蜜因緣故。生于富貴家自行布施教人布施。羼提波羅蜜禪波羅蜜因緣故。令無量眾生出家受戒發阿耨多羅三藐三菩提心。此中佛說因緣。是人從我及過去諸佛聞應薩婆若大乘法。是故后生不失是心。是人亦教化他人說如是事。如然一燈展轉皆然。是人諸煩惱薄無慳貪嫉妒嗔恚故不相讒謗。常一心和合。是故魔若魔民不能沮壞。若人少有錯故魔得其便。如人有瘡受毒。魔是欲界主尚不能沮壞。何況惡行人。或有人惡行而非惡。如未離欲圣人。以是故說惡行人毀呰般若波羅蜜即毀壞菩薩。復次諸善男子善女人無量世來愛佛法深著實法。信力慧力多故聞深般若波羅蜜。得大慈大悲心故隨眾生力令入深般若波羅蜜。若令得般若因緣。所謂布施持戒等諸善根。為阿耨多羅三藐三菩提故者。是善男子善女人求無上道故。教他令住諸善根福德

【經】是善男子善女人于我前立誓愿。我行菩薩道時。當度無數百千萬億眾生。令發阿耨多羅三藐三菩提心。示教利喜乃至阿鞞跋致地受記。我知其心我亦隨喜。是善男子善女人亦于過去諸佛前立誓愿。我行菩薩道時。當度無數百千萬億眾生。令發阿耨多羅三藐三菩提心。示教利喜乃至阿鞞跋致地受記。諸過去佛亦知其心而隨喜。舍利弗。是諸善男子善女人所為心大。所受色聲香味觸法亦大。亦能大施。能大施已種大善根。種大善根已得大果報。為攝眾生故受身。能于眾生中舍內外所有物。以是善根因緣故。發愿欲生他方世界現在諸佛說深般若波羅蜜處。于諸佛前聞是深般若波羅蜜已。亦于彼示教利喜百千萬億眾生。令發阿耨多羅三藐三菩提心。舍利弗白佛言。希有世尊。佛于過去未來現在法。無法不知無法知相不知。眾生之行無事不知。今佛悉知過去諸佛及菩薩聲聞。亦知今現在十方諸佛世界菩薩及聲聞。亦知未來諸佛及菩薩聲聞。世尊。未來世有善男子善女人。勤求六波羅蜜。受持讀誦乃至修行。有得有不得。佛告舍利弗。若善男子善女人一心精進勤求。當得應六波羅蜜諸經

舍利弗白佛言。善男子善女人如是勤行。當得是應六波羅蜜深經。佛語舍利弗。是善男子善女人得是應六波羅蜜深經。何以故。善男子善女人為阿耨多羅三藐三菩提故。與眾生說法示教利喜令住六波羅蜜中。以是因緣故。是善男子善女人后身轉生。易得應六波羅蜜深經。得已如六波羅蜜所說修行精勤不息。乃至凈佛世界成就眾生。得阿耨多羅三藐三菩提

【論】釋曰。佛說。善男子善女人于我前及過去諸佛前立誓愿。我行菩薩道。當令無量百千萬億眾生發無上道意示教利喜令得阿鞞跋致記。我及過去佛。知是善男子心大能有所作故隨喜。善男子善女人聞佛知其心則生歡喜。自念過去作誓愿事。倍加精進。大心者一切眾生心皆樂緣六塵。有人行雜福德。所謂作福時心生疑悔。是福德果報雖得富貴不能好用。亦不能與他。罪業因緣故。諸根闇鈍不擇好丑。是善男子未得道時。清凈福德故。得上妙五欲。亦能盡意用能隨意施與。或施窮乏或種于福田。若得善知識聞佛法著欲心息憐愍眾生。為阿耨多羅三藐三菩提故。內外所有布施無所愛惜。若持戒遍行十善道具戒律儀。以慈悲心共行。余善法亦如是。皆以深心自行。及引導他人令行善道。是福德因緣故。不求世樂天王人王富貴處。聞有現在佛處愿往生彼。是菩薩知諸法實相故不樂生。若為眾生生十方佛前聞深般若波羅蜜。聞已于彼開化無量百千眾生發無上道心。舍利弗無一切智。聞說三世菩薩愿行事發希有心。白佛言。世尊。佛于三世中無法不知。從如法性實際無不知者。諸眾生心所行業果報因緣無事不知。從十方現在諸佛及過去未來世佛及世界弟子及所行事皆悉遍知。佛一切智其力甚大不可思議。舍利弗意謂。同是出家人俱求般若波羅蜜。何以故。有得有不得者。佛答。若是菩薩常一心求六波羅蜜不惜身命。是人內有好心外諸佛菩薩及諸天所護助故。舍利弗意雖復精進佛不在世魔力復大。是菩薩云何得是般若波羅蜜深經。是故更問得是應六波羅蜜深經。佛言。得此中說得因緣。所謂善男子善女人為無上道故。為眾生說法示教利喜令住六波羅蜜開佛道。是業果報故轉身易得應六波羅蜜深經。若得能疾受持乃至如所說。修行精進不舍。世世常不離。用六波羅蜜果報故。凈佛世界成就眾生。乃至無上道。若吝惜法則常生邊地無佛法處

大智度論卷第六十七大智度論釋魔事品第四十六(卷六十八)

　　　　圣者龍樹造


　　　　后秦龜茲國三藏鳩摩羅什譯


【經】慧命須菩提白佛言。世尊。是善男子善女人發阿耨多羅三藐三菩提心。行六波羅蜜。成就眾生凈佛世界。佛已贊嘆說其功德。世尊。云何善男子善女人求于佛道生諸留難。佛告須菩提。樂說辯不即生。當知是菩薩魔事。須菩提言世尊。何因緣故樂說辯不即生。是菩薩魔事。佛言。有菩薩摩訶薩。行般若波羅蜜時。難具足六波羅蜜。以是因緣故。樂說辯不即生。是菩薩魔事。復次須菩提。樂說辯卒起。當知亦是菩薩魔事。世尊。何因緣故。樂說辯卒起復是魔事。佛言。菩薩摩訶薩行檀波羅蜜。乃至般若波羅蜜著樂說法。以是因緣故。樂說辯卒起。當知是菩薩魔事。復次須菩提。書是般若波羅蜜經時偃[仁-二+蹇]傲慢。當知是菩薩魔事。復次須菩提。書是經時戲笑亂心。當知是菩薩魔事。復次須菩提。若書是經時輕笑不敬。當知是菩薩魔事。復次須菩提。若書是經時心亂不定。當知是菩薩魔事。復次須菩提。若書是經時各各不和合。當知是菩薩魔事。復次須菩提。善男子善女人作是念。我不得是經中滋味便棄舍去。當知是菩薩魔事。復次須菩提。受持般若波羅蜜讀誦說若正憶念時偃[仁-二+蹇]傲慢。當知是菩薩魔事。復次須菩提。若受持般若波羅蜜經親近正憶念時轉相形笑。當知是菩薩魔事。復次須菩提。若受持般若波羅蜜經讀誦正憶念修行時共相輕蔑。當知是菩薩魔事。若受持般若波羅蜜讀誦乃至正憶念時散亂心。當知是菩薩魔事。若受持般若波羅蜜讀誦乃至正憶念時心不和合。當知是菩薩魔事。須菩提白佛言。世尊。世尊說善男子善女人作是念。我不得經中滋味便棄舍去。當知是菩薩魔事。世尊。何因緣故。菩薩不得經中滋味便棄舍去。佛言。是菩薩摩訶薩前世不久行般若波羅蜜禪波羅蜜毗梨耶波羅蜜羼提波羅蜜尸羅波羅蜜檀波羅蜜。是人聞說是般若波羅蜜。便從坐起作是念言。我于般若波羅蜜中無記心不清凈。便從坐起去。當知是菩薩魔事。須菩提白佛言。世尊。何因緣故不與受記。聞說是深般若波羅蜜時。便從坐起去。佛告須菩提。若菩薩未入法位中。諸佛不與受阿耨多羅三藐三菩提記。復次須菩提。聞說般若波羅蜜時菩薩作是念。我是中無名字心不清凈。當知是菩薩魔事。須菩提言。何因緣故。是深般若波羅蜜中。不說是菩薩名字。佛言。未受記菩薩諸佛不說名字。復次須菩提。是菩薩摩訶薩作是念。是般若波羅蜜中無我生處名字若聚落城邑。是人不欲聽聞般若波羅蜜。便從會中起去。是人如所起念時。念念卻一劫。甫當更勤精進求阿耨多羅三藐三菩提

【論】釋曰。一切有為法各有增上。增上者共相違。相違即是怨賊。如水得增上力滅火火得增上力則消水。乃至草木各有相害。何況眾生。菩薩摩訶薩有大悲心。雖不與眾生作怨。而眾生與菩薩作怨。菩薩身有為法故能作留難。佛上說菩薩功德。所謂諸佛菩薩諸天所護。而未說怨賊相。以佛憐愍故。先雖略說今須菩提請佛廣說留難事。佛雖于一切眾生一切法心平等。以是菩薩能大利益世間故。說好丑相及利害相是道非道留難事。佛不令行人毀害留難者。但令覺知不隨其事。何者是怨賊略說。若眾生法非眾生法。能沮壞菩薩無上道心。非眾生者若疾病饑渴寒熱槌壓墜落等。眾生者魔及魔民惡鬼邪疑不信者。斷善根者。定有所得者。實定分別諸法者。深著世間樂者。怨賊官事師子虎狼惡獸毒蟲等眾生。賊有二種若內若外。內者自從心生憂愁不得法味。生邪見疑悔不信等。外者如上說。如是諸難事。佛總名為魔。魔有四種。煩惱魔五眾魔死魔天子魔。煩惱魔者。所謂百八煩惱等。分別八萬四千諸煩惱。五眾魔者。是煩惱業和合因緣得是身。四大及四大造色眼根等色是名色眾。百八煩惱等諸受和合名為受眾。小大無量無所有想。分別和合名為想眾。因好丑心發能起貪欲嗔恚等心相應不相應法名為行眾。六情六塵和合故生六識。是六識分別和合無量無邊心是名識眾。死魔者。無常因緣故。破相續五眾壽命盡離三法識斷壽故名為死魔。天子魔者。欲界主深著世間樂用有所得故生邪見。憎嫉一切賢圣涅槃道法。是名天子魔。魔秦言能奪命者。雖死魔實能奪命余者亦能作奪命因緣亦奪智慧命。是故名殺者。問曰。一五眾魔攝三種魔。何以故。別說四。答曰。實是一魔。分別其義故有四。煩惱魔者人因貪欲嗔恚故死。亦能作奪命因緣。是近奪命因緣故別說。天子魔雜福德業因緣故力勢大。邪見力故能奪慧命。亦能作死因緣。是故別說無常死力大。一切無能免者甚可畏厭故別說。問曰。是魔何以惱亂行道者。答曰。先已廣說。是品中皆有四種魔義。但隨處說。復次三魔不相遠離。若有五眾則有煩惱。有煩惱則天魔得其便。五眾煩惱和合故有天魔。是故須菩提問佛上已贊嘆說菩薩功德。今云何是菩薩魔事起。佛答樂說辯不即生是為魔事者。若菩薩摩訶薩憐愍眾生故。高座說法而樂說辯不生聽者憂愁。我等故來而法師不說。或作是念法師怖畏故不能說。或言不知故不說。或自惟過咎深重故不說。或謂不得供養故不肯說。或謂輕賤我等故不說。或串樂故不說。如是等種種因緣聽者心壞故。以不樂說名為魔事。復次是菩薩憐愍眾生故來欲說法。聽者欲聞而法師心生欲說而口不能言。現見是魔事如魔入阿難心。佛三問而三不答久乃說者。此中須菩提問世尊何因緣故辯不即生。佛答菩薩行六波羅蜜時難具足六波羅蜜。所以者何。是人先世因緣故。鈍根懈怠魔得其便。不一心行六波羅蜜故。樂說辯不即生。問曰。如樂說辯不即生可是魔事。今樂說辯卒起。何以復是魔事。答曰。是法師愛法著法求名聲故自恣樂說無有義理如逸馬難制。又如大水暴漲眾穢渾雜。是故此中佛自說菩薩行六波羅蜜著樂說法。是為魔事。復次是般若波羅蜜為破憍慢故出。而書是經者生我心憍慢心。憍慢故身亦高。所謂偃[仁-二+蹇]傲慢書是般若波羅蜜時。用輕心嗔心戲笑不敬。復次是般若波羅蜜一心攝心猶尚難得。何況散亂心書。書時從人口受。或寫經卷若一心和合則得。若授者不與。如是等種種因緣是不和合。復次觀看是般若波羅蜜經時。品品皆空無可樂處。作是念。我于是經不得滋味。便棄舍去。般若波羅蜜。是一切諸樂根本。此人不得其味是為魔事。復次受持讀誦說正憶念時。偃[仁-二+蹇]形笑散亂心不和合如上說。共相輕蔑者。從人受持讀誦正憶念時。師徒互相輕賤。書寫經時但有舍去無相輕賤。問曰。上諸事中何以但問不得經中滋味不問余者。答曰。般若波羅蜜圣人所說與凡人說異。是故凡夫人不得滋味。須菩提意謂。般若波羅蜜是清凈珍寶聚能利益眾生無有過惡。是人云何不得滋味。佛答。是人先世不久行六波羅蜜故。菩薩信等五根薄。薄故不能信空無相無作無依止法。嬈亂心起作是言。佛一切智何以不與我受記。便舍去。余者易解故不問。須菩提問。若爾者何以故。不與授記。佛是大悲應當愍念防護其心不令墮惡。佛言。未入法位人諸佛不與授記。所以者何。諸佛雖悉知眾生久遠事為五通仙人及諸天。見是人未有善行業因緣可授記者若為授記。輕佛不信無有因緣云何與授記。是故入法位者與授記。是人名字及聚落處亦如是。是人從坐起去隨其起念多少。念念卻一劫。償罪畢還得人身甫當復爾所劫行

【經】復次須菩提。菩薩學余經棄舍般若波羅蜜。終不能至薩婆若。善男子善女人為舍其根而攀枝葉。當知亦是菩薩魔事。須菩提白佛言。世尊。何等是余經。善男子善女人所學。不能至薩婆若。佛言。是聲聞所應行經。所謂四念處四正勤四如意足。五根五力七覺分八圣道分。空無相無作解脫門。善男子善女人住是中。得須陀洹果斯陀含果阿那含果阿羅漢果。是名聲聞所行經。不能至薩婆若。如是善男子善女人舍般若波羅蜜親近是余經。何以故。須菩提。般若波羅蜜中出生諸菩薩摩訶薩。成就世間出世間法。須菩提。菩薩摩訶薩學般若波羅蜜時。亦學世間出世間法。須菩提。譬如狗不從大家求食反從作務者索。如是須菩提。當來世有善男子善女人。棄舍深般若波羅蜜。而攀枝葉聲聞辟支佛所應行經。當知是為菩薩魔事。須菩提。譬如有人欲得見象見已反觀其跡。須菩提。于汝意云何。是人為黠不。須菩提言。為不黠。佛言。諸求佛道善男子善女人亦復如是。得深般若波羅蜜棄舍去。取聲聞辟支佛所應行經。須菩提當知。是為菩薩魔事。須菩提。譬如人欲見大海見已反求牛跡水作是念。大海水能與此等不。須菩提。于汝意云何是人為黠不。須菩提言。為不黠。佛言。當來世有求佛道善男子善女人亦如是。得深般若波羅蜜棄舍去。取聲聞辟支佛所應行經。當知是亦菩薩摩訶薩魔事。須菩提。譬如工匠若工匠弟子。欲擬作釋提桓因勝殿而揆則日月宮殿。須菩提。于汝意云何。是人為黠不。須菩提言。為不黠。如是須菩提。當來世有薄福德善男子善女人求佛道者。得是深般若波羅蜜棄舍去。取聲聞辟支佛所應行經中求薩婆若。須菩提。于汝意云何。是人為黠不。須菩提言。為不黠。佛言。當知亦是菩薩魔事。須菩提。譬如有人欲見轉輪圣王見而不識。后見諸小國王取其相貌作如是言。轉輪圣王與此何異。須菩提。于汝意云何。是人為黠不。須菩提言。為不黠。須菩提。當來世有薄福德善男子善女人求佛道者。得是深般若波羅蜜棄舍去。取聲聞辟支佛所應行經持求薩婆若。須菩提。于汝意云何。是人為黠不。須菩提言。為不黠。當知是為菩薩魔事。須菩提。譬如饑人得百味食棄舍去反食六十日谷飯。須菩提。于汝意云何。是人為黠不。須菩提言。為不黠。佛言。當來世有求佛道善男子善女人。得聞深般若波羅蜜棄舍去。取聲聞辟支佛所應行經持求薩婆若。于汝意云何。是人為黠不。須菩提言。為不黠。當知是亦菩薩魔事。須菩提。譬如人得無價摩尼珠反持比水精珠。須菩提。于汝意云何。是人為黠不。須菩提言。為不黠。佛言。當來世有求佛道善男子善女人。得聞深般若波羅蜜棄舍去。取聲聞辟支佛所應行經持求薩婆若。是人為黠不。須菩提言。為不黠。當知是亦菩薩魔事。復次須菩提。是求佛道善男子善女人。書是深般若波羅蜜時。樂說不如法事。不得書成般若波羅蜜。所謂樂說色聲香味觸法。樂說持戒禪定無色定。樂說檀波羅蜜乃至般若波羅蜜。樂說四念處乃至阿耨多羅三藐三菩提。何以故。須菩提。是般若波羅蜜中無樂說相。須菩提。般若波羅蜜不可思議相。般若波羅蜜不生不滅相。般若波羅蜜不垢不凈相。般若波羅蜜不亂不散相。般若波羅蜜無說相。般若波羅蜜無言無義相。般若波羅蜜無所得相。何以故。須菩提。是般若波羅蜜中無是諸相。須菩提。若有善男子善女人求菩薩道者。書是般若波羅蜜經時。以是諸法散亂心。當知是亦菩薩魔事。須菩提白佛言。世尊。是般若波羅蜜可書耶。佛言。不可書。何以故。般若波羅蜜自性無故。禪波羅蜜毗梨耶波羅蜜羼提波羅蜜尸羅波羅蜜檀波羅蜜乃至一切種智自性無故。若自性無是不名為性。無法不能書無法。須菩提。若求菩薩道善男子善女人作是念。無法是深般若波羅蜜。當知即是菩薩魔事。世尊。是求菩薩道善男子善女人。用文字書般若波羅蜜。自念。我書是般若波羅蜜。以字著般若波羅蜜。當知亦是菩薩魔事。何以故。世尊。是般若波羅蜜無文字。禪波羅蜜毗梨耶波羅蜜羼提波羅蜜尸羅波羅蜜檀波羅蜜無有文字。世尊。色無文字。受想行識無文字。乃至一切種智無文字。世尊。若求菩薩道善男子善女人。著無文字般若波羅蜜。乃至著無文字一切種智。當知亦是菩薩魔事。讀誦說正憶念如說修行亦如是。復次須菩提。求佛道善男子善女人。書般若波羅蜜時。若國土念起。聚落念起。城邑念起。方念起。若聞謗毀其師念起。若念父母及兄弟姊妹諸余親里。若念賊若念旃陀羅。若念眾女若念淫女。如是等種種諸余異念。留難惡魔復益其念。破壞書般若波羅蜜。破壞讀誦說正憶念如說修行。須菩提當知。是亦菩薩魔事。復次須菩提。求佛道善男子善女人。得名譽恭敬布施供養。所謂衣服飲食臥床疾藥種種樂具。善男子善女人書是般若波羅蜜經。受讀誦乃至正憶念時。愛著是事。不得書成般若波羅蜜乃至正憶念。當知是亦菩薩魔事。復次須菩提。求佛道善男子善女人書般若波羅蜜乃至如說修行時。惡魔方便持諸余深經。與是菩薩摩訶薩。有方便者不應貪著惡魔所與諸余深經。何以故。是經不能令人至薩婆若故。是中無方便菩薩摩訶薩。聞是諸余深經。便舍深般若波羅蜜。須菩提。我是般若波羅蜜中廣說諸菩薩摩訶薩方便道。諸菩薩摩訶薩應當從是中求。須菩提。今善男子善女人求菩薩道。舍是深般若波羅蜜。于魔所與聲聞辟支佛深經中求方便道。當知亦是菩薩魔事

【論】釋曰。學余經舍般若波羅蜜等。有人于聲聞法中受戒學法。初不聞般若波羅蜜。或時余處聞深著先所學法舍于般若波羅蜜。于先所學法中求薩婆若。有聲聞弟子。先得般若波羅蜜不知義趣不得滋味。以聲聞經行菩薩道。有人是聲聞弟子得般若波羅蜜經欲信受。余聲聞人沮壞其心。語言是經初后不相應無有定相汝宜舍之。聲聞法中何所不有。六足阿毗曇及其論議分別諸法相。即是般若波羅蜜。八十部律即是尸羅波羅蜜。阿毗曇中分別諸禪解脫諸三昧等。是禪波羅蜜。三藏本生中贊嘆解脫布施忍辱精進。即是三波羅蜜。如是等種種因緣舍般若波羅蜜。于聲聞經中求薩婆若。如人欲得堅實好木舍其根莖而取枝葉。雖是木名而不中用。復次般若波羅蜜是三藏根本。得般若波羅蜜已為度眾生故說余事。是名枝葉。復次聲聞經中雖說諸法實相而不了了。般若波羅蜜經中分明顯現易見易得。如人攀緣枝葉則墮落。若捉莖干則堅固。若執聲聞經則墮小乘中。若持般若波羅蜜易得無上道。是故說舍根莖取枝葉。問曰。三十七品三解脫門般若經中亦有。今何以故。但名聲聞辟支佛經。答曰。摩訶衍中雖有是法。與畢竟空合心無所著。以不舍薩婆若大悲心為一切眾生故說。聲聞經則不爾。為小乘證故。復次菩薩行般若波羅蜜故能成就世間出世間法是。故菩薩若求佛。應當學般若波羅蜜。譬如狗為主守備應當從主索食而反于奴客求。菩薩亦如是。狗喻行者。般若波羅蜜喻主人。般若中有種種利益。而舍求余經。佛欲令分明易見故說譬喻。象大海帝釋殿轉輪圣王無價寶亦如是。問曰。五欲生五蓋。以五蓋覆智慧故不應樂說。何以故。樂說余六波羅蜜乃至無上道而言不如法。答曰。不如法者不如般若波羅蜜實相。般若波羅蜜實相中無定相法。云何可樂說。若有定相則心著樂說。諸佛及菩薩以大悲心故。為眾生說法不著語言。用無所得法。示眾生畢竟空相般若波羅蜜。是人書讀誦等以染著心取六塵相。乃至無上道故言不如法。問曰。若般若波羅蜜畢竟空無所有法。不可書讀誦等。如是則不應有魔事。答曰。畢竟空無所有亦非般若波羅蜜相。何以故。是魔事此中說。若是人知無所有是般若波羅蜜相。即是魔事若用文字書般若波羅蜜。自知我書般若波羅蜜。有此著心即是魔事。若人知般若波羅蜜相不以著心書讀誦等。若有來破者是為破般若波羅蜜。復次內有煩惱魔外有天子魔。是二事因緣故書般若波羅蜜。乃至修行時壞般若波羅蜜。念起者所謂念此國土不安穩彼國土豐樂。聚落城邑方亦如是。或聞謗毀其師舍般若波羅蜜欲助師除滅惡名。或聞父母疾病官事。或念賊恐怖欲發心詣余處旃陀羅亦如是。與賊旃陀羅共住則發嗔恚。與眾淫女共住故淫欲心發。如是等種種因緣破壞般若波羅蜜。菩薩覺知當莫念莫說。或書般若波羅蜜時。鈍根者于多恭敬供養事中愛著自念。我能書能隨行故有是著。是利養即是魔事。或有利根者魔或思惟。是菩薩不著世間樂。一心受般若波羅蜜。此人不可沮壞。我今當以聲聞深經轉其心使成阿羅漢。佛言聲聞經雖深不應貪著。譬如燒熱金丸色雖妙好不可捉。若菩薩無方便不大利根得是經歡喜。是空無相無作盡苦本。何復過是便舍般若波羅蜜亦是魔事。何以故。此中佛說因緣。于般若波羅蜜中廣說諸菩薩摩訶薩方便道。所謂觀聲聞辟支佛道而不證。以大悲心行三解脫門故。譬如人以酥和毒毒勢則歇不能害人。般若亦如是。菩薩于般若中求無上道易得于余經則難。如但服毒。是故不應從聲聞經中。求菩薩道

　　大智度論釋兩不和合品第四十七

【經】復次須菩提。聽法人欲書持般若波羅蜜讀誦問義正憶念。說法人懈墮不欲為說。當知是為菩薩摩訶薩魔事。須菩提。說法之人心不懈墮。欲令書持般若波羅蜜。聽法者不欲受之。二心不和。當知是為魔事。復次須菩提。聽法人若欲書持般若波羅蜜讀誦乃至正憶念。說法者欲至他方。當知是為魔事。須菩提。說法人欲令書持般若波羅蜜。聽法者欲至他方。二心不和。當知是為魔事。復次須菩提。說法人貴重布施衣服飲食臥具醫藥資生之物。聽法人少欲知足行遠離行。攝念精進一心智慧兩不和合。不得書般若波羅蜜受持讀誦問義正憶念。當知是為魔事。須菩提。說法人少欲知足行遠離行。攝念精進一心智慧。聽法者貴重布施衣服飲食臥具醫藥資生之物。兩不和合。不得書持般若波羅蜜讀誦問義正憶念。當知是為魔事。復次須菩提。說法者受十二頭陀。一作阿蘭若。二常乞食。三納衣。四一坐食。五節量食。六中后不飲漿。七冢間住。八樹下住。九露地住。十常坐不臥。十一次第乞食。十二但三衣。聽法人不受十二頭陀。不作阿蘭若。乃至不受但三衣。兩不和合。不得書持般若波羅蜜讀誦問義正憶念。當知是為魔事。須菩提。聽法者受十二頭陀。作阿蘭若。乃至受但三衣。說法人不受十二頭陀。不作阿蘭若。乃至不受但三衣。兩不和合。不得書持般若波羅蜜讀誦問義正憶念。當知是為魔事

【論】釋曰。一切有為法因緣和合故生。眾緣離則無。譬如攢燧求火有鉆有母二事因緣得火。書寫般若乃至正憶念亦如是。內外因緣和合故生。所謂師弟子同心同事故乃得書成。是故佛告須菩提。聽法人信等五善根發故。欲書持般若乃至正憶念。說法者五蓋覆心故不欲說。問曰。若五蓋覆心故不欲說何以作師。答曰。是人著世間樂不觀空無常。雖能心知口說不能自行。弟子雖必欲行而不能知。不能知故更無余處。必咨此人或時師悲心發故欲令書持般若。弟子信等五善根鈍不發故。著世間樂故。不欲受書持乃至正憶念。問曰。若不欲受持何以名為聽法者。答曰。少多聽受讀誦不能究竟成就故。但名聽法。若二人善心共同能得般若波羅蜜。若不同則不能得是名魔事。內煩惱發外天子魔作因緣。雖是般若菩薩應覺是魔事防令不起。若自失當具足若弟子失當教令得。復次師或慈悲心薄舍弟子至他方。或不宜水土四大不和。或善法無所增益。或水旱不適。或土地荒亂。如是等種種因緣故至他方。弟子亦種種因緣不能追隨。貴重利養者如上五蓋覆心等。復次是二人皆有信有戒。而一人以十二頭陀莊嚴戒。一人不能。問曰。一人何以故不能。答曰。佛所結戒弟子受持。十二頭陀不名為戒。能行則戒莊嚴。不能行不犯戒。譬如布施能行則得福不能行者無罪。頭陀亦如是。是故兩不和合則是魔事。十二頭陀者行者以居家多惱亂。故舍父母妻子眷屬出家行道。而師徒同學還相結著心復嬈亂。是故受阿蘭若法令身遠離憒鬧住于空閑。遠離者最近三里能遠益善。得是身遠離已。亦當令心遠離五欲五蓋。若受請食若眾僧食起諸漏因緣。所以者何。受請食者若得作是念。我是福德好人故得。若不得則嫌恨請者。彼為無所別識不應請者請應請者不請。或自鄙薄懊惱自責而生憂苦。是貪憂法則能遮道。僧食者入眾中當隨眾法。斷事擯人料理僧事處分。作使心則散亂妨廢行道。有如是等惱亂事故。受常乞食法。好衣因緣故。四方追逐墮邪命中。若受人好衣則生親著。若不親著檀越則恨。若僧中得衣如上說。眾中之過。又好衣是未得道者生貪著處。好衣因緣招致賊難。或至奪命。有如是等患故受弊納衣法。行者作是念。求一食尚多有所妨。何況小食中食后食。若不自損則失半日之功。不能一心行道。佛法為行道故。不為益身。如養馬養豬。是故斷數數食受一食法。有人雖一食而貪心極啖。腹脹氣塞妨廢行道。是故受節量食法。節量者略說隨所能食三分留一分。則身輕安穩易消無患。于身無損。則行道無廢。如經中舍利弗說。我若食五口六口足之。以水則足支身。于秦人中食不十口許。有人雖節量食過中飲漿則心樂著。求種種漿果漿蜜漿等。求欲無厭。不能一心修習善法。如馬不著轡勒左右啖草不肯進路。若著轡勒則不啖草意斷隨人意去。是故受中后不飲漿。無常空觀是入佛法門。能厭離三界。冢間常有悲啼哭聲死尸狼藉。眼見無常后或火燒鳥獸所食不久滅盡。因是尸觀一切法中易得無常相空相。又冢間住若見死尸嗅爛不凈易得。九相觀是離欲初門。是故受冢間住法能作不凈無常等觀已得道。事辦舍至樹下。或未得道者心則不大厭取是相樹下思惟。如佛生時成道時轉法輪時般涅槃時皆在樹下。行者隨諸佛法常處樹下。如是等因緣故受樹下坐法。行者或觀樹下如半舍無異蔭覆涼樂又生愛者。我所住者好彼樹不如。如是等生漏故至露地住作是思惟。樹下有二種過。一者雨漏濕冷。二者鳥屎污身毒蟲所住。有如是等過。空地則無此患。露地住則著衣脫衣隨意快樂。月光遍照空中明。凈心易入空三昧。身四儀中坐為第一。食易消化氣息調和。求道者大事未辦。諸煩惱賊常伺其便不宜安臥。若行若立則心動難攝。亦不可久故受常坐法。若欲睡時脅不著席。行者不著于味不輕眾生。等心憐愍故。次第乞食不擇貧富故。受次第乞食法。行者少欲知足衣趣蓋形不多不少故。受但三衣法。白衣求樂故多畜種種衣。或有外道苦行故裸形無恥。是故佛弟子舍二邊處中道行。住處食處常用故事多。衣不須日日求故略說。是十二頭陀。佛意欲令弟子隨道行舍世樂。故贊十二頭陀。是佛意常以頭陀為本有因緣。不得已而聽余事。如轉法輪時五比丘初得道。白佛言。我等著何等衣。佛言。應著納衣。又受戒法盡壽著納衣。乞食樹下住。弊棄藥。于古四圣種中。頭陀即是三事。佛法唯以智慧為本。不以苦為先。是法皆助道隨道故諸佛常贊嘆

大智度論卷第六十八大智度論釋兩不和合品第四十七之余(卷六十九)

　　　　圣者龍樹造


　　　　后秦龜茲國三藏鳩摩羅什譯


【經】復次須菩提。說法者有信有善。欲書受深般若波羅蜜乃至正憶念。聽法者無信破戒惡行。不欲書受深般若波羅蜜乃至正憶念。當知是為魔事。須菩提。聽法者有信有善。說法者無信破戒惡行。兩不和合。當知是為魔事。復次須菩提。說法者能一切施心不慳惜。聽法者吝惜不舍。當知是為魔事。須菩提。聽法者一切能施心不慳惜。說法者吝法不施。兩不和合。不得書持般若波羅蜜乃至正憶念。當知是為魔事。復次須菩提。聽法者欲供養說法人衣服飲食臥具醫藥資生所須。說法者不欲受之。當知是為魔事。須菩提。說法者欲供給聽法人衣服乃至資生所須。聽法者不欲受之。兩不和合。不得書持般若波羅蜜乃至正憶念。當知是為魔事。復次須菩提。說法者易悟。聽法人闇鈍。當知是為魔事。須菩提。聽法者易悟。說法人闇鈍。兩不和合。不得書持般若波羅蜜乃至正憶念。當知是為魔事

復次須菩提。說法者知十二部經次第義。所謂修妒路乃至優波提舍。聽法者不知十二部經次第義。當知是為魔事。聽法者知十二部經次第義。說法人不知十二部經次第義。兩不和合。不得書深般若波羅蜜乃至正憶念。當知是為魔事。復次須菩提。說法者成就六波羅蜜。聽法人不成就六波羅蜜。兩不和合。不得書深般若波羅蜜乃至正憶念。當知是為魔事。聽法者有六波羅蜜。說法人無六波羅蜜。兩不和合。不得書深般若波羅蜜乃至正憶念。當知是為魔事。復次須菩提。說法者于六波羅蜜有方便力。聽法人于六波羅蜜無方便力。兩不和合。不得書深般若波羅蜜乃至正憶念。當知是為魔事。聽法者于六波羅蜜有方便力。說法人于六波羅蜜無方便力。兩不和合。不得書深般若波羅蜜乃至正憶念。當知是為魔事。復次須菩提。說法者得陀羅尼。聽法者無陀羅尼。兩不和合。不得書深般若波羅蜜乃至正憶念。當知是為魔事。聽法者得陀羅尼。說法者無陀羅尼。兩不和合。不得書深般若波羅蜜乃至正憶念。當知是為魔事。復次須菩提。說法者欲令書持般若波羅蜜乃至正憶念。聽法人不欲書持般若波羅蜜讀誦乃至正憶念。兩不和合。不得書深般若波羅蜜乃至正憶念。當知是為魔事。聽法者欲書讀誦說般若波羅蜜。說法者不欲令書般若波羅蜜。乃至不欲令說。兩不和合。不得書深般若波羅蜜乃至正憶念。當知是為魔事。復次須菩提。說法者離貪欲嗔恚睡眠掉悔疑。聽法人貪欲嗔恚睡眠掉悔疑。當知是為魔事。聽法者離貪欲嗔恚睡眠掉悔疑。說法人貪欲嗔恚睡眠掉悔疑。兩不和合。不得書深般若波羅蜜乃至正憶念。當知是為魔事。復次須菩提。書是深般若波羅蜜。乃至正憶念時。或有人來說三惡道中苦劇。汝何不于是身盡苦入涅槃。何用是阿耨多羅三藐三菩提為。兩不和合。不得書深般若波羅蜜乃至正憶念。當知是為魔事。復次須菩提。書是深般若波羅蜜。受持讀誦說正憶念時。或有人來贊四天王諸天。贊三十三天夜摩天兜率陀天化樂天他化自在天梵天乃至非有想非無想天。贊初禪乃至非有想非無想定。作是言。善男子。欲界中受五欲快樂。色界中受禪生樂。無色界中受寂滅樂。是事亦無常苦空無我。變相盡相散相離相滅相。汝何不于是身中取須陀洹果斯陀含果阿那含果阿羅漢果辟支佛道。何用是世間生死中受種種苦。求阿耨多羅三藐三菩提為。兩不和合。不得書深般若波羅蜜乃至正憶念。當知是為魔事。復次須菩提。說法者一身無累自在無礙。聽法人多將人眾。兩不和合。不得書深般若波羅蜜乃至正憶念。當知是為魔事。聽法者一身無累自在無礙。說法者多將人眾。兩不和合。不得書深般若波羅蜜乃至正憶念。當知是為魔事。復次須菩提。說法者如是言。汝能隨我意者。當與汝般若波羅蜜令書讀誦說正憶念。若不隨我意者。則不與汝。兩不和合。不得書深般若波羅蜜讀誦說正憶念。當知是為魔事。復次須菩提。聽法者欲得追隨如其意。說法者不聽。兩不和合。不得書深般若波羅蜜乃至正憶念。當知是為魔事。復次須菩提。說法者欲得財利故。與般若波羅蜜令書持乃至正憶念。聽法者以是因緣故。不欲從受。兩不和合。不得書深般若波羅蜜乃至正憶念。當知是為魔事。聽法者為財利故。欲書深般若波羅蜜讀誦說。說法者以是因緣故不欲與。兩不和合。不得書深般若波羅蜜讀誦說。當知是為魔事。復次須菩提。說法者欲至他方危命之處。聽法者不欲隨去。兩不和合。不得書深般若波羅蜜乃至正憶念。當知是為魔事。聽法者欲至他方危命之處。說法者不欲去。兩不和合。不得書深般若波羅蜜乃至正憶念。當知是為魔事。復次須菩提。說法者欲至他方饑餓谷貴無水之處。聽法者不欲隨去。兩不和合。不得書深般若波羅蜜乃至正憶念。當知是為魔事。聽法者欲至他方饑餓谷貴無水之處。說法者不欲去。兩不和合。不得書深般若波羅蜜乃至正憶念。當知是為魔事。復次須菩提。說法者欲至他方豐樂之處。聽法者欲隨從去。說法者言。善男子汝為利養故追隨我。汝善自思惟。若得若不得無令后悔。以是少因緣故。兩不和合。聽法者聞之心厭作是念。是為距逆我。不欲與我相隨便止不去。兩不和合。不得書深般若波羅蜜乃至正憶念。當知是為魔事

復次須菩提。說法者欲過曠野。賊怖旃陀羅怖獵師怖惡獸毒蛇怖。聽法者欲隨逐去。說法者言。善男子汝何用到彼。彼中多有諸怖。賊怖乃至毒蛇怖。聽法者聞之知其不欲與般若波羅蜜書持乃至正憶念。心厭不欲追隨。以是少因緣故。兩不和合。當知是為魔事。復次須菩提。說法者多有檀越數往問訊。以是因緣故。語聽法者。我有因緣應往到彼。聽法人知其意便止兩不和合。不得書深般若波羅蜜乃至正憶念。當知是為魔事

【論】問曰。有人書持讀誦般若波羅蜜不能行而犯戒。或可有是若不信云何從受法。答曰。是人不信般若波羅蜜。所謂畢竟空。但欲求名故讀誦廣說如佛弟子。不信外道經書亦為人講說。復次不能深心信樂般若故名不信。非都不信。問曰。弟子法應供養師奉諸所有。何以言師不能施。答曰。弟子作是念。師少物不能舍。何況舍身雖贊說布施是為欺誑。是故不和合。弟子欲以四事供養師。師少欲知足故不受。或羞愧似如賣法故不受。或師多知多識無所乏少。能供給弟子。弟子自念人當謂我貪師衣食故受法。或自以德薄不消所給。此心雖好不能成般若波羅蜜故亦是魔事。師鈍根者是誦經師非解義師。十二部經亦是誦經師。復次師有六波羅蜜者。作是念弟子罪人鈍根不能行六波羅蜜。著世間事。但有弟子名無有實事。是師不知弟子聞般若已后成大事。但以現前無六波羅蜜不肯教化。弟子亦作是念。六波羅蜜義我亦能行。師但能口說不能修行。不知師轉身因緣當成大事。又不知師別有讀誦利益因緣故不和合。復次弟子直信著善法。師不著法。以方便行六波羅蜜。弟子謂為不深樂六波羅蜜。何以知之。師或時贊嘆六波羅蜜。或時斷人著故破散六波羅蜜。弟子有方便亦如是。問曰。若弟子得陀羅尼師無陀羅尼。何以為師。答曰。陀羅尼有種種。有弟子得聞持陀羅尼。能持能誦不能解義。師能為解說。弟子或能得諸法實相陀羅尼義。而不能次第讀誦。或師得聞持陀羅尼未得大悲故。輕賤弟子不能教導。問曰。弟子欲受持般若波羅蜜師不與。或可有是云何師欲與法弟子不欲受。答曰如先答。弟子見師有過故不欲受法。復次師欲教化前人為弟子。而是人或邪見諸惡因緣故不肯受教。復次一切眾生所行法同則和合。一人離五蓋一人不離故相輕。相輕故不和合。一切上法皆爾。復次書誦般若波羅蜜乃至正憶念時。一人呵三惡道。一人贊嘆諸天。是事如先答。雖不能都破其善行。且壞其大乘授小乘法。復次師少欲知足不樂眾聚。弟子多有人眾。師作是念。弟子雖好可度而將徒眾多。師深著善法舍離弟子。弟子一身亦如是。復次說法者意若弟子隨我意行。若去若住隨時問訊。如是等聽法者但欲從求法利。不能行此眾事是不和合。或時聽法者隨意進止問訊等。說法者不聽作是念。何用是事損我功德。聽法者意謂輕賤不相好喜是不和合。復次師為利養故欲與法。弟子心則不敬師。云何欲賣經法。弟子亦如是。為財利養讀誦般若。非清凈心故。師知弟子心。如是則薄賤不與故不和合。復次師欲至他方路經崄難。弟子惜身命故不能隨。作是念我有身然后求法。弟子欲去亦如是。饑餓谷貴無水處亦如是。復次師欲至豐樂處。弟子欲隨師。或羞愧不欲將去。或弟子串樂不任涉遠。或道里懸遠。或師諳彼國弟子不悉。謂師稱美彼國不必實爾。時或慮師謂貪飲食故去。如是等種種因緣。師語弟子如汝所聞。彼國土所有不必盡爾。好自籌量若自欲去者便去。無以財物豐樂故去。至彼不得隨意。勿以見怨師。復為說汝聞彼國土豐樂故去。非為法故不須隨我。師好心止弟子。不知是壞般若波羅蜜因緣。弟子聞是說敬難師故不能答。便止不去故不和合。師復欲至遠國。彼中有種種虎狼賊盜。語弟子言。彼間多難汝不須去。弟子聞已便止。師但知彼有難事故止弟子。不知是壞般若波羅蜜因緣。問曰。若遠國多難何以自去。答曰。有人言。師彼國生故服習彼土能自防護。有人言。彼有好師經書。不惜身命故去。師作是念我身自死則可。云何枉他。如是等因緣故止弟子不令去。師多有知識檀越心生樂著。弟子少欲知足不著檀越。師常隨時問訊檀越。弟子但欲求法不喜是事。師知其意語言。我有因緣不得為汝說法。弟子聞已不悅。師貴俗緣不貴于法是不和合

【經】復次須菩提。惡魔作比丘形像來。方便破壞是般若波羅蜜。不得令書持讀誦說正憶念。須菩提白佛言。世尊。何因緣故。惡魔作比丘形像。方便破壞般若波羅蜜。不得令書持乃至正憶念。佛言。惡魔作比丘形像來。壞善男子善女人心。令遠離般若波羅蜜。作是言。如我所說經。即是般若波羅蜜。此經非般若波羅蜜。須菩提。是中破壞諸比丘時。有未受記菩薩便墮疑。隨疑故不書深般若波羅蜜。不受不持。乃至不作正憶念不和合。不得書深般若波羅蜜。乃至正憶念。當知是為魔事。復次須菩提。惡魔作比丘身到菩薩所作如是言。若菩薩行般若波羅蜜。于實際作證。得須陀洹果斯陀含果阿那含果阿羅漢果辟支佛道以是兩不和合。不得書深般若波羅蜜乃至正憶念。當知是為魔事。復次須菩提。菩薩說是深般若波羅蜜時。多有魔事起留難。般若波羅蜜是為魔事。菩薩摩訶薩應當覺知知已遠離。須菩提言。世尊。何等是魔事留難。菩薩應當覺知知已遠離。佛言。似般若波羅蜜諸魔事起。似禪波羅蜜。似毗梨耶波羅蜜。似羼提波羅蜜。似尸羅波羅蜜。似檀波羅蜜魔事起。菩薩應當覺知知已遠離。復次須菩提。聲聞辟支佛所應行經。是菩薩摩訶薩應當知是魔事而遠離之。復次須菩提。內空乃至無法有法空。四念處乃至八圣道分。空無相無作解脫門。用是法得須陀洹果斯陀含果阿那含果阿羅漢果辟支佛道。如是等諸經。惡魔作比丘形像方便與菩薩摩訶薩。是不和合故。不得書深般若波羅蜜乃至正憶念。當知是為魔事。復次須菩提。惡魔作佛身金色丈光到菩薩所。是菩薩貪著。貪著故耗減薩婆若。是不和合故。不得書深般若波羅蜜乃至正憶念。當知是為魔事。復次須菩提。惡魔作佛身及比丘僧到菩薩前。是菩薩起貪著。意作是念。我于當來世亦當如是從比丘僧為說法。是菩薩貪著魔身故。耗減薩婆若。不得書成般若波羅蜜多乃至正憶念。當知是為魔事。復次須菩提。惡魔化作無數百千萬億菩薩。行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。指示善男子善女人。善男子善女人見已貪著。貪著故耗減薩婆若。不得書深般若波羅蜜乃至正憶念。當知是為魔事。何以故。是深般若波羅蜜中無有色。無有受想行識。乃至無有阿耨多羅三藐三菩提。須菩提。是般若波羅蜜若無有色。乃至無阿耨多羅三藐三菩提。是中無佛無聲聞無辟支佛無菩薩。何以故。一切諸法自性空故。復次須菩提。善男子善女人書是深般若波羅蜜。受讀誦說正憶念時。多有留難起。須菩提。譬如閻浮提中珍寶金銀琉璃車磲馬瑙珊瑚等寶多難多賊。如是須菩提。善男子善女人。書是深般若波羅蜜。乃至正憶念時。多賊多留難起。須菩提白佛言。如是世尊。閻浮提中珍寶金銀琉璃車磲馬瑙珊瑚等多賊多難。世尊。善男子善女人。亦如是。書是深般若波羅蜜乃至正憶念時。多賊多留難起多有魔事。何以故。是愚癡人為魔所使。善男子善女人。書是深般若波羅蜜乃至正憶念時。破壞令遠離。世尊。是愚癡人少智少慧。是善男子善女人。書深般若波羅蜜乃至正憶念時。破壞令遠離。是愚癡人心不樂大法。是故不書是深般若波羅蜜。不受不讀不誦不正憶念不如說修行。亦壞他人令不得書深般若波羅蜜乃至如說修行。佛言。如是如是。須菩提。新發大乘意善男子善女人為魔所使。不種善根。不供養諸佛。不隨善知識故。不書深般若波羅蜜。乃至不正憶念而作留難。是善男子善女人。少智少慧心不樂大法。是故不能書是深般若波羅蜜。乃至正憶念。魔事起故。須菩提。若善男子善女人。能書是深般若波羅蜜乃至正憶念時。魔事不起。能具足禪波羅蜜乃至檀波羅蜜。能具足四念處乃至一切種智。須菩提。當知佛力故。是善男子善女人。能書是深般若波羅蜜。乃至正憶念。亦能具足禪波羅蜜乃至檀波羅蜜內空乃至無法有法空。具足四念處乃至八圣道分佛十力乃至一切種智。須菩提。十方現在無量無邊阿僧祇諸佛。亦助是善男子善女人。令得書是深般若波羅蜜乃至正憶念。十方阿鞞跋致諸菩薩摩訶薩。亦擁護祐助是善男子善女人。書深般若波羅蜜。乃至正憶念

【論】釋曰。魔作大沙門形有重威德。令人受其語多持經卷。與眾弟子俱語諸比丘。般若波羅蜜如我經所說。真實佛語汝先聞者不實非佛所說。呵毀先經種種自贊所說。鈍根菩薩信受是語生邪見。若利根未得受記者生疑。何以故。諸佛畢竟空無相智慧難解故不和合。或時魔語菩薩。般若波羅蜜三解脫門廣說但是空。汝常習此空于中得證。不得證云何作佛。作佛法先行布施持戒等。修三十二相福德坐道場時爾乃用空。菩薩或信或疑離般若波羅蜜。問曰。云何似六波羅蜜。名魔事。答曰。如相似般若波羅蜜中說。復次以著心行六波羅蜜。是名似聲聞辟支佛經。無有慈悲不求佛道但欲自度。雖是好事破菩薩道故名魔事。問曰。若菩薩見佛身則信心清凈。云何名魔事。答曰。一切煩惱取相皆是魔事。是小菩薩未應見佛身。魔作佛妙形。菩薩心著為是好身故行道。如未離欲人見天女形。深心染著不能堪受天欲迷悶而死。是故魔愿得滿。菩薩雖得少凈心而失實相智慧。如人手捉重寶有人以少金誑之舍大價寶而取賤物。是名耗減。魔作佛身將諸比丘。示多菩薩行六波羅蜜亦如上。此中佛說因緣。色等一切法自性空。復次眾會生疑。般若波羅蜜是無上法多有利益。云何有人憎嫉。是故佛說譬喻。如閻浮提金銀等多怨多賊。為是故出不為瓦石等生。般若波羅蜜是佛法藏中妙寶微妙甚深。懈怠鈍根者所不解。是故呰毀魔。以般若波羅蜜多令眾生入涅槃故魔作怨賊。須菩提喜受佛教述其所說。毀呰破壞般若者。世尊是狂癡之人。為魔所使不得自在。以少智故不能通達佛意。是人無有大心。不知清凈法味但知三相。貪味淫欲嗔恚。如畜生法。與般若波羅蜜生留難。佛可須菩提所說。語須菩提。若菩薩摩訶薩書般若乃至正憶念魔事不起。當知是佛力。亦是十方諸佛及諸菩薩所擁護而能具足五波羅蜜乃至一切種智。亦是十方現在佛力。何以故。魔是欲界主世間福德智慧具足。魔是世間生死根本。色界諸天雖有邪見常入禪定故。心柔軟不能有所破壞。無色界中無形故。又心微細不能有所作。下諸天無有力勢故不能如是破壞。是魔先世業因緣力。又住處因緣。他作奪取。是中賊主名為魔。是魔相。爾破壞好事。初發心菩薩福德智慧薄故惜身。若十方諸佛菩薩不擁護佐助者不能成。是故諸佛菩薩諸天為破壞魔事。是菩薩或覺或不覺如賊繞城大人守護小兒不覺。略說魔事如是。廣說則無量無邊。然佛意但欲令行者成般若大事是故師徒宜應和合一切惡事不應計念

　　大智度論釋佛母品第四十八

【經】佛告須菩提。譬如母人有子。若五若十若二十若三十若四十若五十若百若千。母中得病。諸子各各勤求救療。作是念。我等云何令母得安無諸患苦不樂之事。風寒冷熱蚊虻蛇蚖侵犯母身。是我等憂。其諸子等常求樂具供養其母。所以者何。生育我等示我世間。如是須菩提。佛常以佛眼視是深般若波羅蜜。何以故。是深般若波羅蜜能示世間相。十方現在諸佛亦以佛眼常視是深般若波羅蜜。何以故。是深般若波羅蜜。能生諸佛。能與諸佛一切智。能示世間相。以是故諸佛常以佛眼視是深般若波羅蜜。又以般若波羅蜜能生禪波羅蜜乃至檀波羅蜜能生內空乃至無法有法空。能生四念處乃至八圣道分。能生佛十力乃至一切種智。如是般若波羅蜜能生。須陀洹斯陀含阿那含阿羅漢辟支佛諸佛。須菩提。所有諸佛已得阿耨多羅三藐三菩提。今得當得。皆因深般若波羅蜜因緣故得。須菩提。若求佛道善男子善女人。書是深般若波羅蜜乃至正憶念。諸佛常以佛眼視是人。須菩提。是求菩薩道善男子善女人。諸十方佛常守護令不退阿耨多羅三藐三菩提。須菩提白佛言。如世尊所說。般若波羅蜜能生諸佛。能示世間相。世尊。般若波羅蜜云何能生諸佛。云何能示世間相。云何諸佛從般若波羅蜜生。云何諸佛說世間相。佛告須菩提。是深般若波羅蜜中生佛十力乃至十八不共法一切種智。須菩提。得是諸法故名為佛。須菩提。以是故深般若波羅蜜。能生諸佛。須菩提。諸佛說五眾是世間相。須菩提言。世尊。云何深般若波羅蜜中說五眾相。云何深般若波羅蜜中示五眾。須菩提。般若波羅蜜不示五眾破。不示五眾壞。不示生不示滅。不示垢不示凈。不示增不示減。不示入不示出。不示過去不示未來不示現在。何以故。空相不破不壞。無相相無作相不破不壞。不起法不生法無所有法性法不破不壞相如是示。如是須菩提。佛說深般若波羅蜜能示世間相。復次須菩提。諸佛因深般若波羅蜜。悉知無量無邊阿僧祇眾生心所行。須菩提。是深般若波羅蜜中。無眾生無眾生名。無色無色名。無受想行識無受想行識名。無眼乃至無意。無眼識乃至無意識。無眼觸乃至無意觸。乃至無一切智無一切智名。如是須菩提。是深般若波羅蜜能示世間相。須菩提。是深般若波羅蜜亦不示色。不示受想行識。乃至不示一切種智。何以故。須菩提。是深般若波羅蜜中尚無般若波羅蜜。何況色乃至一切種智。復次須菩提。所有眾生名數。若有色若無色。若有想若無想。若非有想非無想。若此間世界。若遍十方世界。是諸眾生若攝心若亂心。是攝心亂心佛如實知。須菩提。云何佛知眾生攝心亂心相。以法相故知。用何等法相故知。須菩提。是法相中尚無法相相。何況有攝心亂心。須菩提。以是法相故佛知眾生攝心亂心。復次須菩提。佛知眾生攝心亂心。云何知。須菩提。以盡相故知。以無染相故知。以滅相故知。以斷相故知。以寂相故知。以離相故知。如是須菩提。佛因般若波羅蜜知眾生攝心亂心。復次須菩提。佛因般若波羅蜜知眾生染心。如實知染心嗔心癡心。如實知嗔心癡心。須菩提白佛言。世尊。云何佛知眾生染心如實知染心。嗔心癡心如實知嗔心癡心。佛告須菩提。染心如實相則無染心相。何以故。如實相中心心數法不可得。何況當得染心不染心。須菩提。嗔心癡心如實相則無嗔無癡相。何以故。如實相中心心數法尚不可得。何況當得嗔心不嗔心癡心不癡心。如是須菩提。佛因般若波羅蜜。眾生染心如實知染心。嗔心癡心如實知嗔心癡心。復次須菩提。佛因般若波羅蜜。眾生無染心如實知無染心。無嗔心無癡心如實知無嗔心無癡心。須菩提白佛言。世尊。云何眾生無染心如實知無染心。無嗔心如實知無嗔心。無癡心如實知無癡心。佛告須菩提。是心無染相中。染相不染相不可得。何以故。須菩提。二心不俱故。如是須菩提。佛因般若波羅蜜。眾生無染心如實知無染心。須菩提。是無嗔心無癡心相中。癡心不癡心不可得。何以故。二心不俱故。如是須菩提。佛因般若波羅蜜。眾生無嗔心無癡心如實知。復次須菩提。佛因般若波羅蜜。是眾生廣心如實知廣心。須菩提白佛言。世尊。云何佛因般若波羅蜜。是眾生廣心如實知廣心須菩提。佛知諸眾生心相。不廣不狹不增不減不來不去。心相離故。是心不廣。乃至不來不去。何以故。是心性無故。誰作廣誰作狹。乃至來去如是。須菩提。佛因般若波羅蜜。是眾生廣心。如實知廣心。復次須菩提。佛因般若波羅蜜。是眾生大心如實知大心。須菩提白佛言。世尊。云何佛因般若波羅蜜。是眾生大心如實知大心。佛告須菩提。佛因般若波羅蜜不見眾生心來相去相。不見眾生心生相滅相住相異相。何以故。是諸心性無故。誰來誰去誰生滅住異。如是須菩提。佛因般若波羅蜜。是眾生大心如實知大心。復次須菩提。佛因般若波羅蜜。眾生無量心如實知無量心。須菩提白佛言。世尊。云何佛因般若波羅蜜。眾生無量心如實知無量心。佛告須菩提。佛因般若波羅蜜。知是眾生心。不見住不見不住。何以故。是無量心相無依止故。誰有住不住處。如是須菩提。佛因般若波羅蜜。眾生無量心如實知無量心。復次須菩提。佛因般若波羅蜜。眾生不可見心如實知不可見心。須菩提白佛言。世尊。云何佛因般若波羅蜜。眾生不可見心如實知不可見心。佛告須菩提。眾生心是無相。佛如實知無相。自相空故。復次須菩提。佛知眾生心。五眼不能見。如是須菩提。佛因般若波羅蜜。眾生不可見心。如實知不可見心

【論】釋曰。上說十方諸佛及大菩薩擁護般若波羅蜜乃至正憶念不令魔得其便。會中聽者聞是事已或作是念。諸佛阿耨陀羅三藐三菩提。寂滅相于諸法及眾生無憎無愛。何以故。擁護書持般若乃至正憶念者。是故佛告須菩提。為說譬喻。如子知恩故守護其母。般若是十方諸佛母故。若有魔等留難欲破壞般若波羅蜜者。諸佛雖行寂滅相憐愍眾生故。知恩分故。用慈悲心常念。用佛眼常見。守護是行般若者。令得增益不失佛道。此中佛說因緣。諸賢圣及賢圣法。皆從般若中生。問曰。須菩提問四種。佛何以止答三事而不說諸佛從般若中生。答曰。般若生諸佛。諸佛從般若生。義無異。有人言。諸法和合故能生般若波羅蜜。般若波羅蜜能生諸佛。有人行般若波羅蜜及眾行得成佛。初謂作者。二謂法。若言墮枝殺人。若言墮樹殺人。以是事同故不別答。若說般若波羅蜜能生諸佛。即說諸佛從般若生。問曰。如余經說五眾破壞故名世間。此中何以言般若波羅蜜示五眾無破壞生滅等。答曰。彼是小乘事。此是大乘事。小乘法多說無常。大乘法中多說法空。小乘法中先說無常后說法空。大乘法中初便說法空。小乘法中說無常。令眾生怖畏。大乘則不然。是故說無破壞等。此中佛自說因緣。空無相無作終不破不壞般若波羅蜜。示如是等世間相。復次五眾名世間。眾生身形色易知。余心數法無形故難知。是故佛語須菩提。無量阿僧祇眾生心所行皆知。深般若中雖無眾生及色等法乃至一切種智。以般若方便力而能知眾生心所行。是般若波羅蜜中畢竟空故。不示色等法乃至一切種智。此中佛說因緣。般若波羅蜜中尚無般若相。何況色等法。復次般若波羅蜜示世間者。一切眾生。若色若無色。色者欲色界眾生。無色者無色界眾生。有想者除無想天及非有想非無想天。余者是有想。無想者是無想眾生。非有想非無想者是有頂處天。此間世界者是三千大千世界。遍十方者。余無量無邊阿僧祇世界。是世界六道中三世眾生佛悉知其攝心亂心。須菩提聞已心疑怪。諸佛常樂行寂滅諸法空。今云何遍知無始無邊眾生攝心亂心。佛心一眾生心無量種。云何一時知一切眾生心。以是故問佛云何知。佛答諸法實相智慧故。知眾生攝心亂心。須菩提問。何等是諸法實相。答曰所謂畢竟空。是畢竟空畢竟空性亦不可得。何況攝心亂心。問曰。諸法實相畢竟空中無分別心心數法。佛云何知其心。答曰。此中佛自說諸法實相性亦不可得。以是智慧知眾生攝心亂心。何以故。若空性可得應有難。空性不可得云何作難。今佛過一切億想分別虛妄法安住實相。如實知一切眾生心。眾生心住虛妄法中故。不能知他眾生如實。先略說知他心。次分別眾生攝心亂心所謂三毒。無三毒者廣大無量不可見出沒屈申等。須菩提事事問。初答以諸法實相故知攝心亂心。次以盡無染滅斷寂離故知盡者無常慧。菩薩行是無常慧心離一切世間染。用世間道遮滅結使是名滅。用無漏道斷故名斷。斷諸結使已觀涅槃寂滅離相。以是因緣得諸法實相。以諸法實相知他攝心亂心。皆是實相。復次是心念念生滅。未來無故不可知。現在念念滅。住時無故不可知。凡夫人取相分別。于三世中憶想妄見謂知心念。以盡門觀即是畢竟空。畢竟空故無所著。是時得道知諸法實相。于一切法不妄想分別。則如實知他心。染心者一切法入法性中皆清凈。是故說染心實相。是中無染心。何以故。如實中無心無心數法。何況染心。嗔心癡心亦如是。無染心相中是中無有染心相。染心從本來無故亦無不染心。無染心是寂滅相無所分別。此中佛自說因緣。須菩提。二心不俱故。眾生法心心次第生無染心時則無染心。何以故。過去染心已滅。未來未有。現在無染心。則無有染心。染心無故亦無不染心相。待法無故是故無染實相中無有染心不染心。無嗔心無癡心亦如是。廣狹增減心皆是眾生取相分別。佛不如是知。何以故。是心無色無形無住處念念滅則無廣狹增減差別。此中佛自說因緣。心性相無故廣狹等不可得。廣狹增減大小義如四無量心中說。無量心者廣心大心即是無量。又緣無量眾生故名無量。又緣涅槃無量法故名無量。又心相不可取故名無量。如有眼有色因緣故眼識生。是識不在眼不在色不在中間。不在此不在彼。是故無住處。若實無住處。云何能有所作。若好若丑如夢所見。事不可求其實定相。心亦如是。無依止故無定相故名無量。廣大亦應如是隨義分別說。問曰。若知心不可見。佛何以故說如實知不可見心。答曰。有坐禪人憶想分別見是心。如清凈珠中縷觀。白骨人中見心次第相續生。或時見心在身或見在緣。如無邊識處。但見識無量無邊。破如是等虛妄故。佛言如實知眾生心。眾生心自相空故無相相。復次佛以五眼觀此心不可得。肉眼天眼緣色故不見。慧眼緣涅槃故不見。初覺法眼分別知諸法善不善有漏無漏等。是法眼入實相中則無所分別。如先說一切法無知者無見者。是故不應見。佛眼觀寂滅相故不應見。眾生心見者如實見。不如凡夫人憶想分別見。復次五眼因緣和合生。皆是作法虛誑不實。佛不信不用。是故言不以五眼見

大智度論卷第六十九大智度論釋佛母品第四十八之余(卷七十)

　　　　圣者龍樹造


　　　　后秦龜茲國三藏鳩摩羅什譯


【經】復次須菩提。佛因深般若波羅蜜。眾生心數出沒屈申如實知。世尊。云何佛因般若波羅蜜。眾生心數出沒屈申如實知。佛言。一切眾生心數出沒屈申等。皆依色受想行識生。須菩提。佛于是中知眾生心數出沒屈申。所謂神及世間常。是事實余妄語。是見依色神及世間無常。是事實余妄語。是見依色神及世間常亦無常。是事實余妄語。是見依色神及世間非常非無常。是事實余妄語。是見依色神及世間常。是事實余妄語。是見依受神及世間無常。是事實余妄語。是見依受神及世間常亦無常。是事實余妄語。是見依受神及世間非常非無常。是事實余妄語。是見依受神及世間常。是事實余妄語。是見依想神及世間無常。是事實余妄語。是見依想神及世間常亦無常。是事實余妄語。是見依想神及世間非常非無常。是事實余妄語。是見依想神及世間常。是事實余妄語。是見依行神及世間無常。是事實余妄語。是見依行神及世間常亦無常。是事實余妄語。是見依行神及世間非常非無常。是事實余妄語。是見依行神及世間常。是事實余妄語。是見依識神及世間無常。是事實余妄語。是見依識神及世間常亦無常。是事實余妄語。是見依識神及世間非常非無常。是事實余妄語。是見依識世間有邊。是事實余妄語。是見依色世間無邊。是事實余妄語。是見依色世間有邊無邊。是事實余妄語。是見依色世間非有邊非無邊。是事實余妄語。是見依色依受想行識。亦如是。神即是身。是見依色神異身異。是見依色依受想行識亦如是。死后有如去。是事實余妄語。是見依色死后無如去是事實余妄語。是見依色死后或有如去或無如去。是事實余妄語。是見依色死后非有如去非無如去。是事實余妄語。是見依色依受想行識亦如是。如是須菩提。佛因般若波羅蜜。眾生出沒屈申如實知。復次須菩提。佛知色相。云何知色相。如如不壞無分別無相無憶無戲論無得。色相亦如是。須菩提。佛知受想行識相。云何知受想行識相。如如相不壞無分別無相無憶無戲論無得。受想行識相亦如是。如是須菩提。佛知眾生如相及眾生心數出沒屈申如相。五眾如相諸行如相。即是一切法如相。何等是一切法如相。所謂六波羅蜜如相。六波羅蜜如相。即是三十七品如相。三十七品如相。即是十八空如相。十八空如相。即是八背舍如相。八背舍如相。即是九次第定如相。九次第定如相。即是佛十力如相。佛十力如相。即是四無所畏四無礙智大慈大悲。乃至十八不共法如相。十八不共法如相。即是一切種智如相。一切種智如相。即是善法不善法世間法出世間法有漏法無漏法如相。無漏法如相。即是過去未來現在法如相。過去未來現在法如相。即是有為法無為法如相。有為法無為法如相。即是須陀洹果如相。須陀洹果如相。即是斯陀含果如相。斯陀含果如相。即是阿那含果如相。阿那含果如相。即是阿羅漢果如相。阿羅漢果如相。即是辟支佛道如相。辟支佛道如相。即是阿耨多羅三藐三菩提如相。阿耨多羅三藐三菩提如相。即是諸佛如相。諸佛如相皆是一如相。不二不別不盡不壞。是名一切諸法如相。佛因般若波羅蜜得是如相。以是因緣故。般若波羅蜜能生諸佛。能示世間相。如是須菩提。佛知一切法如相非不如相不異相。得是如相故佛名如來。須菩提。白佛言。世尊。是諸法如相非不如相不異相甚深。世尊。諸佛用是如。為人說阿耨多羅三藐三菩提。世尊。誰能信解是者。唯有阿鞞跋致菩薩及具足正見人漏盡阿羅漢。何以故。是法甚深故。須菩提。是如無盡相故甚深。須菩提言。何法無盡相故甚深。佛言。一切法無盡故如是。須菩提。佛得是一切諸法如已為眾生說

【論】釋曰。佛悉知一切眾生所作所行六十二邪見等諸邪見九十八結使等諸煩惱。是故說佛知眾生心心數法出沒屈申。在家者為愛等諸煩惱所沒名為沒。九十六種邪見。出家者名出。復次常著世樂故名為沒或知無常怖畏求道故名出。復次受九十六種道法。不能得正道故還沒在世間。屈者不離欲界。申者離欲界色界。離不離亦如是。如人立清池上見魚。或有常在水中。或有暫出還沒。或有出觀四方。或有出欲渡者近岸還沒。佛亦如是。以佛眼觀十方六道眾生。有常著五欲諸煩惱覆心不求出者。或有好心能布施能持戒而以邪疑覆心故還沒。有人出五欲能得暖法頂法等。觀四諦未得實法故還沒。有人離五欲乃至無所有處。不得涅槃故還沒。何等是出沒屈申相。此中佛說所謂神及世間常。神者。凡夫人憶想分別隨我心取相故計有神。外道說神有二種。一者常二者無常。若計神常者常修福德后受果報故。或由行道故。神得解脫。若謂神無常者為今世名利故有所作。常無常者。有人謂神。有二種。一者細微常住。二者現有所作。現有所作者。身死時無常。細神是常。有人言神非常非無常。常無常中俱有過。若神無常即無罪福。若常亦無罪福。何以故若常則苦樂不異。譬如虛空雨不能濕風日不能干。若無常則苦樂變異。譬如風雨在牛皮中則爛壞。以我心故說必有神。但非常非無常。佛言四種邪見皆緣五眾。但于五眾謬計為神。神及世間者。世間有三種。一者五眾世間。二者眾生世間。三者國土世間。此中說二種世間。五眾世間國土世間。眾生世間即是神。于世間相中亦有四種邪見。問曰。神從本已來無故應錯。世間是有云何同神邪見。答曰。但破于世間起常無常相不破世間。譬如無目人得蛇以為瓔珞有目人語是蛇非是瓔珞。佛破世間常顛倒不破世間。何以故現見無常故亦不得言無無常。罪福不失故因過去事有所作故常無常二俱有過故非常非無常。著世間過故。世間有邊者。有人求世間根本不得其始。不得其始則無中無后。若無初中后則無世間。是故世間應有始始即是邊。得禪者宿命智力乃見八萬劫事。過是已往不復能知。但見身始中陰識。而自思惟此識不應無因無緣必應有因緣。宿命智所不能知。但憶想分別有法名世性。非五情所知。極微細故于世性中初生覺。覺即是中陰識。從覺生我從我生五種微塵所謂色聲香味觸。從聲微塵生空大。從聲觸生風大。從色聲觸生火大。從色聲觸味生水大。從色聲觸味香生地大。從空生耳根。從風生身根。從火生眼根。從水生舌根。從地生鼻根。如是等漸漸從細至粗。世性者從世性已來至粗。從粗轉細還至世性。譬如泥丸中具有瓶盆等性以泥為瓶破瓶為盆如是轉變都無所失。世性亦如是。轉變為粗。世性是常法無所從來。如僧佉經廣說世性。復次有人說。世間初邊名微塵。微塵常法不可破不可燒不可爛不可壞。以微細故但待罪福因緣和合故有身。若天若地獄等。以無父母故罪福因緣盡則散壞有人以自然為世界始貧富貴賤非愿行所得。有人言天主即是世界始。造作吉兇禍福天地萬物。此法滅時天還攝取。如是邪因是世界邊。有人說眾生世世受苦樂盡自到邊。譬如山上投縷丸縷盡自止。受罪受福會歸于盡。精進懈怠無異。有人說國土世間八方有邊。唯上下無邊。有人說下至十八地獄上至有頂。上下有邊八方無邊。如是種種說世界邊。有人說眾生世間有邊。如說神在體中如芥子如米。或言一寸。大人則神大小人則神小。說神是色法有分故言神有邊。無邊者有人說神遍滿虛空無處不有。得身處能覺苦樂。是名神無邊。有人言國土世間無始。若有始則無因緣。后亦無窮常受身。是則破涅槃是名無邊。復次說國土世間十方無邊。如是等說神世間國土世間無邊有邊者。有人言。神世間無邊國土世間有邊。或言神世間有邊。國土世間無邊。如上說神是色故。或言上下有邊八方無邊。如是總上二法名為有邊無邊世間。非有邊非無邊者。有人見世間有邊有過無邊亦有過故不說有邊不說無邊。著非有邊非無邊。以為世間實。神即是身者。有人言身即是神。所以者何。分折此身求神不可得故。復次受好丑苦樂皆是身。是故言身即是神。身異神異者。有人言。神微細五情所不得。亦非凡夫人所見。攝心清凈得禪定人乃能得見。是故言身異神異。復次若身即是神。身滅神亦滅。是邪見說身異神異。身滅神常在。是邊見。死后有如去者。問曰。先說常無常等。即是后世或有或無。今何以別說如去四句。答曰。上總說一切世間常非常。后世有無事要故別說。如去者如人來此間生。去至后世亦如是。有人言先世無所從來。滅亦無所去。有人言身神和合為人。死后神去身不去。是名如去不如去。非有如去非無如去者。見去不去有失故說非去非不去。是人不能舍神而著非去非不去。如是諸邪見煩惱等是名心出沒屈伸。所以者何。邪見者種種道求出不得故欲出而沒。邪見力多難解故說常無常等十四事。外道雖復種種憶想分別。佛言皆緣五眾依止五眾無神無常。佛知五眾空無相無作無戲論。但知五眾如不如凡夫虛誑顛倒見如。五眾如一切法如亦如是。何以故二法攝一切法。所謂有為無為。五眾是有為法。五眾如即是無為法。觀察籌量思惟五眾。能行六波羅蜜。是故說五眾如即是一切法如。一切法如即是六波羅蜜如。行六波羅蜜菩薩求實道。觀五眾無常空生三十七品八背舍九次第等。是聲聞道。知已直過行十八空十力等諸佛法。皆正觀五眾。五眾如無分別故。皆是一切諸法如。是故說善法如即是不善法如不善法如即是善法如。世間出世間法亦如是。是以行者不得著善法。乃至阿耨多羅三藐三菩提。佛如相亦如是。皆是一如相不二不別。所以者何。求諸法實到畢竟空無復異。如是等諸法如。佛因般若波羅蜜得。是故言般若波羅蜜能生諸佛能示世間相。須菩提。嘆未曾有白佛言。世尊。一切諸法如甚深隨順。不相違。三世十方諸佛如即是諸法如。解是諸法如故為眾生種種說法。是甚深如難解難信。阿鞞跋致菩薩入法位受記者能信。具足正見人者三道人。漏盡阿羅漢不受一切法故能信。其有信者近阿鞞跋致故皆攝在阿鞞跋致中故。不別說。佛語須菩提。一切法無盡故是如無盡。如無盡故得圣道者能信。無為法中差別故。有須陀洹諸道。聞自所得法故能信。凡夫人著虛誑顛倒法故不能信。佛告須菩提。諸佛得是諸法如故名為如來。名為一切智人。能教眾生令至涅槃

　　大智度論釋問相品第四十九

【經】爾時三千大千世界中。所有欲界天子色界天子。遙散華香來至佛所。頂禮佛足一面住白佛言。世尊。所說般若波羅蜜甚深。何等是深般若波羅蜜相。佛告欲界色界諸天子。諸天子。空相是深般若波羅蜜相。無相無作無起無生無滅無垢無凈無所有法無相無依止虛空相。是深般若波羅蜜相。諸天子。如是等相。是深般若波羅蜜相。佛為眾生用世間法故說。非第一義。諸天子。是諸相一切世間天人阿修羅不能破壞。何以故。是一切世間天人阿修羅亦是相故諸天子。相不能破相。相不能知相。相不能知無相。無相不能知相。是相是無相相。無相皆無所知。謂知者知法皆不可得故。何以故。諸天子。是諸相非色作。非受想行識作。非檀波羅蜜作。非尸羅波羅蜜羼提波羅蜜毗梨耶波羅蜜。禪波羅蜜般若波羅蜜作。非內空作。非外空作。非內外空作。非無法空作。非有法空作。非無法有法空作。非四念處作。乃至非一切種智作。諸天子。是諸相非人所有。非非人所有。非世間非出世間。非有漏非無漏。非有為非無為。佛復告諸天子。譬如有人問何等是虛空相。此人為正問不。諸天子言。世尊。此不正問。何以故。世尊。是虛空無相可說。虛空無為無起故。佛告欲界色界諸天子。有佛無佛相性常住。佛得如實相性故名為如來。諸天子白佛言。世尊。世尊所得諸相性甚深。得是相故。得無礙智住是相中。以般若波羅蜜集諸法自相。諸天子言。希有世尊。是深般若波羅蜜是諸佛常所行處。行是道得阿耨多羅三藐三菩提。得阿耨多羅三藐三菩提已。通達一切法相。若色相若受想行識相。乃至一切種智相。佛言。如是如是。諸天子。惱壞相是色相。佛得是無相。覺者受相。取者想相。起作者行相。了別者識相。佛得是無相。能舍者檀波羅蜜相。無熱惱者尸羅波羅蜜相。不變異者羼提波羅蜜相。不可伏者毗梨耶波羅蜜相。攝心者禪波羅蜜相。舍離者般若波羅蜜相。佛得是無相心無所嬈惱者。是四禪四無量心四無色定相。佛得是無相。出世間者三十七品相。佛得是無相。苦者無作脫門相。離者空脫門相。寂滅者無相脫門相。佛得是無相。勝者十力相。不恐怖者無所畏相。遍知者四無礙智相。余人無得者。十八不共法相。佛得是無相。愍念眾生者大慈大悲相。實者無謬錯相。無所取者常舍相。現了知者一切種智相。佛得是無相。如是諸天子。佛得一切諸法無相。以是因緣故。佛名無礙智

【論】問曰。上處處已說空無相無作乃至無起無所有是般若相。今諸天子何以復問何等是般若相。答曰。佛雖處處說般若波羅蜜。或說空等或說有。或說果報或說罪福。不定故是以今問何者定是般若相。復次是般若波羅蜜如幻化。如似可得而無定相可取。唯諸佛能正遍知其相。諸天子雖有利智不能了知故問。復次有人言。是諸天子有后來者不聞故問。佛答諸天子空等是般若波羅蜜相。空相者內外空等諸空。若諸法空者即是無有男女長短好丑等相。是名無相相。若空無相不復生愿。著后世身是名無作相。三解脫門是初入般若波羅蜜相。三乘共有不生不滅不垢不凈無所依止虛空等。是般若波羅蜜深相。上三解脫門。中無相無男女等外相無所有。下無相相無一切法相空。雖是一人根有利鈍入有深淺故差別說空。無生無滅等論議如先說。佛知天子必有如是念。若般若波羅蜜空無所有如虛空相。云何可說。若說即是有相。諸天子以佛威德大故。不敢致難。是故佛自為說。佛憐愍眾生以世諦故說空等諸相。非以第一義諦。若以第一義故應難。以世諦故說則不應難。復次雖說空不以著心取相不示法。若是若非一切法同一相無分別。是故復了了說。所謂無所有如虛空相。無有一法不入此相者。是故說一切世間無能破壞。何以故。一切世間天人阿修羅即是相故。若異法相違則有可破。如水能滅火。火不自滅火。口言如實欲破者竟不能破。何況不實者譬如盲人蹈踐珍寶。口言非珍寶竟不能令非珍寶。此中佛更說般若波羅蜜畢竟空無相故。相不能破相。復次有人言。相不能破相者。有法能解散諸法和合。竟無所破無所失。如斧析薪分分解散竟無所失。復次諸法無定相。如樹根莖枝葉和合故名為樹。樹無定相故無所破。如是等名為相不能破相。問曰。色等諸法非覺故可不相知。心數法是知相。云何言不知。答曰。此中以實相故不說如凡夫人虛妄知。是智慧有為法故因緣和合生。虛妄法不能實有所知。是故舍入無余涅槃。若智慧知常無常乃至空寂滅等。上來已廣破滅無所有。若如是者云何當有知。以是故相不知相相不能知無相者。內雖有智慧外空故無法可知。外無緣云何智慧生。是故言相不能知無相。譬如刀雖利不能破空無相不能知相者。有人言內智慧無定相。外所緣法有定相。心隨緣而生。是故說無相不應知相。譬如無刀雖有物無刀可斫。是相是無相相無相皆不可得者。相不入相。何以故。先有相故相不入無相。何以故。相無入處故。離是相無相更無處可入。復次相所相法不定故。因所相故有相。所以者何。若先有相無所相者。則無相無所因故。若先有所相而無相者。云何有所相。無所因待故。復次相以所相不定。相或時作所相。所相或時是相。是故相不定不實故所相亦無。若所相不定不實故相亦無。是故說是相是無相是相無相不可得如先說。空等諸相是實。何以故。是相非五眾所作。非六波羅蜜乃至一切種智所作。是相無為故無法可作。亦無若人若非人能作。人者菩薩諸佛等。非人者諸天等。是相畢竟空故非有漏非無漏非世間非出世間。先雖說無為相但破有為故說無為。無為亦無定相。此中佛欲使是事明了故說譬喻。聽者作是念。若無佛則不聞是相。佛于眾生最上故應當作是相。是故佛語諸天。有佛無佛此相常住佛能知是相故名為佛。爾時諸天子歡喜復白佛言。世尊。是諸相甚深雖不可取相。而可行能與人無上果報。佛得是相故于一切法得無礙智。若分別諸法有定相。則是有礙智。世尊。住是諸法實相中則通達無礙。能說諸法各各別相。所謂惱壞相是色相。乃至了現知者是一切種智相。佛可其意為分別諸相。凡夫所知諸相各異。佛知皆是空相。空相即是無相。佛得是無相。得者是知無比遍知故名得。是諸法相今轉名般若波羅蜜故

【經】爾時佛告須菩提。般若波羅蜜是諸佛母。般若波羅蜜能示世間相。是故佛依止是法住。供養恭敬尊重贊嘆是法。何等是法。所謂般若波羅蜜。諸佛依止般若波羅蜜住。恭敬供養尊重贊嘆是般若波羅蜜。何以故。是般若波羅蜜出生諸佛。佛知作人。若人正問知作人者。正答無過于佛。何以故。須菩提。佛知作人故。佛所乘來法佛所從來道。得阿耨多羅三藐三菩提。是乘是道佛還恭敬供養尊重贊嘆受持守護。須菩提。是名佛知作人。復次須菩提。佛知一切法無作相。作者無所有故。一切法無起形。事不可得故。須菩提。佛因般若波羅蜜。知一切法無作相。亦以是因緣故。佛知作人。復次須菩提。佛因般若波羅蜜。得一切法不生。以無所得故。以是因緣故。般若波羅蜜能生諸佛。亦能示世間相。須菩提言。世尊。若一切法無知者無見者。云何般若波羅蜜能生諸佛。能示世間相。佛告須菩提。如是如是。一切法實無知者無見者。云何無知者無見者。一切法空虛誑不堅固。是故一切法無知者無見者。復次須菩提。一切法云何無知者無見者。一切法無依止無所系。以是故一切法無知者無見者。如是須菩提。般若波羅蜜能生諸佛。能示世間相。不見色故示世間相。不見受想行識故示世間相。乃至不見一切種智故示世間相。如是須菩提。般若波羅蜜能生諸佛。能示世間相。須菩提言。世尊。云何不見色故。般若波羅蜜示世間相。不見受想行識乃至一切種智故。示世間相。佛告須菩提。若不緣色生識。是名不見色相故示。不緣受想行識生識。乃至不緣一切種智生識。是名不見一切種智相故示。如是須菩提。是深般若波羅蜜能生諸佛。能示世間相。復次須菩提。般若波羅蜜云何能生諸佛。能示世間相。須菩提。般若波羅蜜能示世間空。云何示世間空。示五眾世間空。示十二入世間空。示十八界世間空。示十二因緣世間空。示我見根本六十二見世間空。示十善道世間空。示四禪四無量心四無色定世間空。示三十七品世間空。示六波羅蜜世間空。示內空世間空。示外空世間空。示內外空世間空。示無法空世間空。示有法空世間空。示無法有法空世間空。示有為性世間空。示無為性世間空。示佛十力世間空。示十八不共法世間空。乃至示一切種智世間空。如是須菩提。般若波羅蜜能生諸佛。能示世間相。復次須菩提。佛因般若波羅蜜示世間空。知世間空。覺世間空。思惟世間空。分別世間空。如是須菩提。般若波羅蜜能生諸佛。能示世間相。復次須菩提。般若波羅蜜示佛世間空。云何示佛世間空。示五眾世間空。乃至示一切種智世間空。如是須菩提。般若波羅蜜能生諸佛。能示世間相。復次須菩提。般若波羅蜜示佛世間不可思議。云何示世間不可思議。示五眾世間不可思議。乃至示一切種智世間不可思議。復次須菩提。般若波羅蜜示佛世間離。云何示世間離。示五眾世間離。乃至示一切種智世間離。如是須菩提。般若波羅蜜示佛世間離。復次須菩提。般若波羅蜜示佛世間寂滅。云何示世間寂滅。示五眾世間寂滅。乃至示一切種智世間寂滅。復次須菩提。般若波羅蜜示佛世間畢竟空。云何示世間畢竟空。示五眾世間畢竟空。乃至示一切種智世間畢竟空。復次須菩提。般若波羅蜜示佛世間性空。云何示世間性空。示五眾世間性空。乃至示一切種智世間性空。復次須菩提。般若波羅蜜示佛世間無法空。示何示世間無法空。示五眾世間無法空。乃至示一切種智世間無法空。復次須菩提。般若波羅蜜示佛世間無法有法空。云何示世間無法有法空。示五眾世間無法有法空。乃至示一切種智世間無法有法空。復次須菩提。般若波羅蜜示佛世間獨空。云何示世間獨空。示五眾世間獨空。乃至示一切種智世間獨空。如是須菩提。般若波羅蜜能生諸佛。能示世間相。復次須菩提。是深般若波羅蜜示世間相。所謂不生今世后世相。何以故。諸法無可用生今世后世相故。

【論】釋曰。般若波羅蜜是諸佛母。是因緣故諸佛依止般若波羅蜜住。余經中說諸佛依止法以法為師。佛此中告須菩提。法者即是般若波羅蜜。一切不善法中無過邪見。邪見故不識恩分。我自然應爾知恩者。諸世間善法中最上。能與今世好名聲。后與上妙果報。是故佛自說知恩報恩中第一。我尚知布施持戒等恩。何況般若波羅蜜。復次諸天子作是念。般若波羅蜜畢竟空無定相故。或有人不貪不貴。是故佛說我為三界尊。尚供養般若波羅蜜。何況余人。復有人生疑。佛于一切世間如虛空無所著。何以故。貪是般若波羅蜜。尊重供養似如貪著。是故佛說我無貪心。但分別知諸法好丑力用多少。知是般若波羅蜜。能斷一切戲論。開三乘道能滅眾苦等。有無量無邊功德。是故贊嘆尊重供養。譬如人行安穩道免諸患難常念此道以示于人。佛知作人者。知他作恩。于已余處說。佛不知作人恐人疑。是故說佛知一切法無作相。知一切法無作相故言無作人。不以不知恩分故名不知作人。言知作人不知作人無咎。爾時須菩提以畢竟空難世尊。若一切法畢竟空故無知者無作者。云何般若波羅蜜能生諸佛。能示諸佛世間。佛可其問。此中自說因緣。一切法空虛誑無堅固。須菩提意一切法鈍相無見無知。云何般若波羅蜜獨能知見。佛意一切法非但無知無見。一切法空不牢固。無知者無見者亦不可得故不應難。復次一切法無所依止。無系故無知者無見者。種種門破諸法令空。或破常行無常入空。或破實入空。或畢竟盡故入空。或一切法遠離故入空。如是等入空今以一切法無住處故無依止。無系無依止故亦無生滅。以是故即是空。不系者一切法實相不系出三界。所以者何。三界虛誑故。是以一切法無知者無見者。如是示世間是般若不見色等諸法故。示世間色等法。無依止無系虛誑故不見。此中佛自說不見因緣。所謂不生緣色識。乃至不生緣一切種智識。是名不見色等法。問曰。識可不生。色云何不生。答曰。惱壞相是色。因識故分別知。無識亦無惱壞相。復次一切諸法從因緣和合故生。相無有自性。如有身識觸諸緣和合故。知地堅相堅相不離身識。是故諸法皆由和合生無有自性。般若波羅蜜示世間空者。世間名五眾。乃至一切種智。菩薩行般若波羅蜜時觀是法。若大若小若內若外無不空者。是名般若波羅蜜示世間空。佛示世間空者。或有人疑佛愛著法故。說般若波羅蜜示世間空。非是諸法常實相。是故佛說我非愛法故說。佛知諸法相本末籌量思惟分別。無有法出于空者。我非但讀誦。從他聞故說。我以內心覺知思惟分別故說示世間空。此一段說示世間空者。上廣說離六十二見等。今但說五眾乃至一切種智時。會者謂般若波羅蜜是畢竟空心想取著。是故說不可思議。不可思議者畢竟空亦不可得。畢竟空或名離或名寂滅。離名分散。諸法久后無遺余。又自離其性。知畢竟空已。無心數法無語言故。名寂滅畢竟空等如先說。問曰。云何是獨空。答曰。十八空皆因緣相待如內空。因內法故名內空。若無內法則無內空。十八空皆爾。是獨空無因無待故名獨空。復次獨空者如虛空如法性實際涅槃。示世間非今世相非后世相者。有諸外道但說今世不說后世。是人邪見墮斷滅中。有人說今世后世言今世神入后世。是人邪見墮常中。般若波羅蜜離二邊說中道。雖空而不著空故為說罪福。雖說罪福不生常邪見。亦于空無礙。此中佛自說因緣。此中畢竟空故。云何有今世后世見若斷若常

【經】須菩提。白佛言。世尊。是般若波羅蜜為大事故起。世尊。是般若波羅蜜為不可思議事故起。世尊。是般若波羅蜜為不可稱事故起。世尊。是般若波羅蜜為無量事故起。世尊。是般若波羅蜜為無等等事故起。佛言。如是如是。須菩提。般若波羅蜜為大事起。為不可思議事起。為不可稱事起。為無量事起。為無等等事起。須菩提。云何是般若波羅蜜為大事故起。須菩提。諸佛大事者。所謂救一切眾生不舍一切眾生。須菩提。云何是般若波羅蜜為不可思議事起。須菩提不可思議事者。所謂諸佛法如來法。自然人法一切智人法。以是故。須菩提。諸佛般若波羅蜜為不可思議事起。須菩提。云何般若波羅蜜為不可稱事起。須菩提。一切眾生中無有能思惟稱佛法如來法自然人法一切智人法。以是故須菩提。般若波羅蜜為不可稱事起。須菩提。云何般若波羅蜜為無量事起。須菩提。一切眾生中無有能量佛法如來法自然人法一切智人法。以是故。須菩提。般若波羅蜜。為不可量事起。須菩提。云何般若波羅蜜為無等等事起。須菩提。一切眾生中無有能與佛等者。何況過。以是故須菩提。般若波羅蜜為無等等事起。須菩提。白佛言。世尊。但佛法如來法自然人法一切智人法。不可思議不可稱無有量無等等事起耶。佛告須菩提。如是如是。佛法如來法自然人法一切智人法。不可思議不可稱無有量無等等。色亦不可思議不可稱無有量無等等。受想行識亦不可思議不可稱無有量無等等。乃至一切種智法性法相不可思議不可稱無有量無等等。是中心心數法不可得。復次須菩提。色不可思議。是亦不可得。乃至色無等等是亦不可得。受想行識乃至一切種智無等等是亦不可得。須菩提。白佛言。世尊。何因緣色不可思議。乃至無等等是亦不可得。受想行識乃至一切種智無等等是亦不可得。佛告須菩提。色量不可得故。受想行識量不可得故。乃至一切種智量不可得故。須菩提。白佛言。世尊。何因緣色量不可得。乃至一切種智量不可得。佛告須菩提。色不可思議故。乃至色無等等故量不可得。乃至一切種智不可思議故。乃至一切種智無等等故。量不可得。須菩提。于汝意云何。不可思議乃至無等等中。寧可得色受想行識乃至一切種智不。須菩提言。世尊。不可得。以是故須菩提。一切法不可思議。乃至無等等。如是須菩提。諸佛法不可思議不可稱無有量無等等。須菩提。是名諸佛法。不可思議乃至無等等。須菩提。是諸佛法不可思議。過思議相故不可稱。過稱故無有量。過量故無等等。過等等故。須菩提。以是因緣故。一切法亦不可思議相乃至無等等須菩提。不可思議名是義不可思議。不可稱名是義不可稱。無有量名是義不可量。無等等名是義無等等。須菩提。是諸佛法不可思議乃至無等等。不可思議如虛空不可思議。不可稱如虛空不可稱。無有量如虛空無有量。無等等。如虛空無等等。須菩提。是亦名諸佛法不可思議乃至無等等。佛法如是無量。一切世間天人阿修羅。無能思議籌量者。說是諸佛法不可思議不可稱無有量無等等品時。五百比丘一切法不受故。漏盡心得解脫得阿羅漢。二十比丘尼亦不受一切法故。漏盡得阿羅漢。六萬優婆塞三萬優婆夷諸法中遠塵離垢。諸法中法眼生。二十菩薩摩訶薩得無生法忍。于是賢劫中當受記

【論】釋曰。須菩提深解般若相。于諸法中無著無礙心生歡喜。白佛言。世尊般若波羅蜜為大事故起等。大事者破一切眾生大苦惱。能與佛無上大法故名為大事。不可思議先已答。不可稱者稱名智慧。般若定實相甚深極重。智慧輕薄。是故不能稱。又般若多智慧少故不能稱。又般若利益處廣。未成能與世間果報。成已與道果報。又究竟盡知故名稱般若波羅蜜。無能稱知若常若無常若實若虛若有若無。如是等不可稱義應當知。無量事者。有人言稱即是量。有人言取相名為量。是般若波羅蜜不可取相故無量。又菩薩以四無量心行般若故名無量。又量名智慧。凡夫智慧二乘智慧菩薩智慧。無能量般若得邊者名無量無等等者。無等名涅槃一切有為法無有與涅槃等者。涅槃有三分。聲聞涅槃辟支佛涅槃佛涅槃。般若能與大乘涅槃故名無等等。復次一切眾生無與佛等故佛名無等。般若波羅蜜利益眾生令與佛相似故名無等等。復次諸佛法第一微妙。無能與等無能及者無可為疋。般若波羅蜜能令眾生得是心故名無等等。復次無等名諸法實相。諸觀諸行無能及者。無戲論無能破壞故名無等。菩薩得是無等能于眾生中生慈悲心故名無等等。是名無等等義。須菩提。是聲聞人無一切智。而能說是不可思議般若等故佛可其所說。佛自說五事。眾生無量無邊多。于十方恒河沙等世界中。微塵諸佛以十力等法盡欲救濟是名大事。復有菩薩久得無生法忍不舍眾生故。不入無余涅槃。復次是菩薩得佛道時。為眾生故受五事。一者受諸勞苦。二者舍寂定樂。三者與惡人共事。四者與人接對。五者入大眾會。佛深得離欲樂而為眾生故。甘受是五事等種種疾苦如受功德。是為大事。不可思議者。所謂佛法如來法自然人法一切智人法。佛法者佛名為覺。于一切無明睡眠中最初覺故名為覺。如來者如過去諸佛行六波羅蜜得諸法如相來至佛道。今佛亦如是道來如諸佛來是名如來。自然人法者。聲聞人亦有覺亦有知。而從他聞是弟子法。是故說佛是自然人。不從他聞。一切智人法者。辟支佛亦自然得不從他聞而無一切智。是故說佛一切智人得。是四種法。無有人能思惟稱量。是故名不可思議不可稱不可量。更無有法與是法相似者。是故名無等等。須菩提意恐新學菩薩著是四法。是故白佛言。但是四法不可思議無有與等耶。佛答色等諸法亦不可思議無稱無量無等等。佛是中自說因緣。色等一切法不可得故如是。須菩提諸佛法不可思議者。是如上事。是名不可思議者結句。論者先廣解。佛此中略說。不可思議過思議相。過等等相義趣。涅槃法不可思議名字世諦故可思議。如虛空不可思議者。如先品中說。虛空相不可思議。是故說不可思議乃至無等等如虛空。虛空無可喻故名無等等。般若波羅蜜相即是佛法相。不可思議無量無稱無等等即是佛法相。是佛法一切世間天人阿修羅無能思議稱量者。六道中但說三道者。三善道眾生尚不能稱量。何況三惡道。問曰。說是品時。何以故比丘尼菩薩得道者少。答曰。此中多贊嘆諸佛法。所謂不可思議無稱無量無等等。聞者多增益信根故。是故白衣得道者多。女人雖復信多智慧少故得道者亦少。白衣貪著世事智慧淺薄鈍根不能盡漏。諸比丘信慧諸根等一心求道故漏盡者多。比丘尼智慧少故二十人得漏盡。雖多得初道數過白衣。不盡漏故不異白衣。此中不說入無生忍法。甚深難得故少。又以于此法種因緣者少。賢劫中當受記者。或有人言賢劫中千佛除四佛當與受記。或有人言釋迦文佛與受記。于賢劫中在余世界作佛

大智度論卷第七十大智度論釋大事起品第五十(卷七十一)

　　　　圣者龍樹造


　　　　后秦龜茲國三藏鳩摩羅什譯


【經】爾時須菩提白佛言。世尊。是深般若波羅蜜為大事故起。不可思議事故起。不可稱事故起。無有量事故起。世尊。是深般若波羅蜜無等等事故起

佛告須菩提。如是如是。是深般若波羅蜜為大事故起。乃至無等等事故起。何以故。般若波羅蜜中含受五波羅蜜。般若波羅蜜中含受內空乃至無法有法空。含受四念處乃至八圣道分。是深般若波羅蜜中含受佛十力乃至一切種智。譬如灌頂王國土中尊。諸有官事皆委大臣。國王安樂無事。如是須菩提。所有聲聞辟支佛法若菩薩法若佛法。一切皆在般若波羅蜜中。般若波羅蜜能成辦其事。以是故須菩提。般若波羅蜜為大事故起。乃至無等等事故起。復次須菩提。是般若波羅蜜不取色不著色故能成辦。受想行識不取不著故能成辦。乃至一切種智不取不著故能成辦。須陀洹果乃至阿羅漢果辟支佛道。乃至阿耨多羅三藐三菩提。不取不著故能成辦。須菩提白佛言。云何色不取不著故般若波羅蜜能成辦。云何受想行識乃至阿耨多羅三藐三菩提不取不著故般若波羅蜜能成辦。佛告須菩提。于汝意云何。頗見是色可取可著不。須菩提言。不也世尊。須菩提。于汝意云何。頗見受想行識乃至阿耨多羅三藐三菩提可取可著不。須菩提言。不也。世尊。佛言。善哉善哉。須菩提。我亦不見是色可取可著。不見故不取。不取故不著。我亦不見受想行識乃至阿耨多羅三藐三菩提及一切種智可取可著。不見故不取。不取故不著。須菩提。我亦不見佛法如來法自然人法一切智人法可取可著。不見故不取。不取故不著。以是故須菩提。諸菩薩摩訶薩。色亦不應取。亦不應著。受想行識乃至佛法如來法自然人法一切智人法。亦不應取亦不應著。爾時欲色界諸天子白佛言。世尊。是般若波羅蜜。甚深難見難解不可思惟比類。知微妙善巧智慧寂滅者。可知能信是般若波羅蜜者。當知是菩薩多供養諸佛多種善根。與善知識相隨。能信解深般若波羅蜜。世尊。若三千大千世界中所有眾生。皆作信行法行人八人得須陀洹斯陀含阿那含阿羅漢辟支佛若智若斷。不如是菩薩一日行深般若波羅蜜忍欲思惟籌量。何以故。是信行法行人八人須陀洹斯陀含阿那含阿羅漢辟支佛若智若斷。即是菩薩摩訶薩無生法忍。佛告欲色界諸天子。如是如是。諸天子。若信行法行人八人須陀洹乃至阿羅漢辟支佛。即是菩薩摩訶薩無生法忍。諸天子。若善男子善女人。聞是深般若波羅蜜。書持受讀誦說正憶念。是善男子善女人疾得涅槃。勝求聲聞辟支佛乘。善男子善女人遠離深般若波羅蜜行余經。若一劫若減一劫。何以故。是深般若波羅蜜中廣說上妙法。是信行法行人八人須陀洹斯陀含阿那含阿羅漢辟支佛所應學。菩薩摩訶薩亦所應學。學已得阿耨多羅三藐三菩提。是時欲色界諸天子俱發聲言。世尊。是深般若波羅蜜名摩訶波羅蜜。世尊。是般若波羅蜜名不可思議不可稱無有量無等等波羅蜜。信行法行人八人。學是深般若波羅蜜。得成就須陀洹斯陀含阿那含阿羅漢辟支佛。學是深般若波羅蜜。得成菩薩摩訶薩。是深般若波羅蜜中學。得阿耨多羅三藐三菩提。是深般若波羅蜜亦不增亦不減。是時諸欲色界天子頂禮佛足繞佛而去。去是不遠忽然不現各還本處。須菩提白佛言。世尊。若菩薩摩訶薩聞是深般若波羅蜜即時信解者。從何處終來生是間。佛告須菩提。若菩薩摩訶薩聞是深般若波羅蜜即時信解。不沒不卻不難不疑不悔。歡喜樂聽。聽已憶念。終不遠離是深般若波羅蜜。若行若住若坐若臥終不廢忘常隨法師。譬如新生犢子不離其母。菩薩摩訶薩亦如是。為聞深般若波羅蜜故。終不遠離法師。乃至得是深般若波羅蜜。口誦心解正見通達。須菩提。當知是菩薩從人道中終還生是間人中。何以故。是求佛道者前世時聞深般若波羅蜜。書持恭敬尊重贊嘆華香乃至幡蓋供養。以是因緣故。人中命終還生人中。聞是深般若波羅蜜即時信解。須菩提白佛言。世尊。頗有菩薩摩訶薩。如是功德成就。他方世界供養諸佛。于彼命終來生是間。聞深般若波羅蜜即時信解。書持讀誦正憶念有是者不。佛言有。菩薩如是功德成就。他方世界供養諸佛。于彼命終來生是間。聞是深般若波羅蜜即時信解。書持讀誦說正憶念。何以故。是菩薩摩訶薩從他方諸佛所。聞是深般若波羅蜜。信解書持讀誦說正憶念。于彼間終來生此間。當知是人是先世功德成就

復次須菩提。有菩薩從彌勒菩薩摩訶薩。聞是深般若波羅蜜。以是善根因緣故來生此間。須菩提。復有菩薩摩訶薩。前世時雖聞深般若波羅蜜。不問中事。來生人中聞是深般若波羅蜜。心有疑悔難悟須菩提。如是菩薩當知先世雖聞是深般若波羅蜜。不問故今續生疑悔難悟。須菩提。若菩薩先世雖聞禪波羅蜜。不問中事。今世聞般若波羅蜜時。不問故續生疑悔。須菩提。若菩薩先世雖聞毗梨耶波羅蜜。不問中事。今世聞般若波羅蜜。不問故續復疑悔。須菩提。若菩薩先世聞羼提波羅蜜。不問中事。今世聞般若波羅蜜。不問故續復疑悔。須菩提。若菩薩先世雖聞尸羅波羅蜜。不問中事。今世聞般若波羅蜜。不問故續復疑悔。須菩提。若菩薩先世雖聞檀波羅蜜。不問中事。今世聞般若波羅蜜。不問故續復疑悔。復次須菩提。菩薩摩訶薩先世雖聞內空外空內外空乃至無法有法空。不問中事。來生人中聞是深般若波羅蜜。不問故續復疑悔難悟。復次須菩提。菩薩摩訶薩先世雖聞四念處乃至八圣道分四禪四無量心四無色定五神通佛十力乃至一切種智。不問中事。來生人中聞是深般若波羅蜜。不問故續復疑悔難悟。復次須菩提。菩薩摩訶薩先世聞深般若波羅蜜。不問中事而不行。舍身生時聞是深般若波羅蜜。若一日二日三日四日五日。其心堅固無能壞者。若離所聞時便退失。何以故。先世聞是深般若波羅蜜時。雖問中事不如說行。是人或時欲聞。或時不欲聞。心輕不固志亂不定。譬如輕毛隨風東西。須菩提當知。是菩薩發意不久。不與善知識相隨。不多供養諸佛。先世不書是深般若波羅蜜。不讀不誦不正憶念。不學般若波羅蜜。不學禪波羅蜜。不學毗梨耶波羅蜜。不學羼提波羅蜜。不學尸羅波羅蜜。不學檀波羅蜜。不學內空乃至無法有法空。不學四念處乃至八圣道分。不學四禪四無量心五神通佛十力。乃至不學一切種智。如是須菩提。當知是菩薩摩訶薩新發大乘意。少信少樂故。不能書是深般若波羅蜜。不能受持讀誦說正憶念。須菩提。若求佛道善男子善女人。不書是深般若波羅蜜。不受持讀誦不說不正憶念。亦不為深般若波羅蜜所護。乃至不為一切種智所護。是人亦不如說行深般若波羅蜜。乃至不如說行一切種智。是人或墮二地。若聲聞地若辟支佛地。何以故。是善男子善女人。不書是深般若波羅蜜。不讀不誦不說不正憶念。是人亦不為深般若波羅蜜所護。亦不如說行。以是故。是善男子善女人于二地中當墮一地

【論】問曰。上來數說是般若波羅蜜甚深因緣。今何以復重說。答曰。處處說甚深。多有所益。凡人不知謂為重說。譬如大國王。未有嫡子求禱神祇積年無應。時王出行夫人產子男。遣信告王。大夫人產男。王聞喜而不答乃至十反。使者白王。向所白者王不聞耶。王曰。我即聞之。久來愿滿故。喜心內悅樂聞不已耳。即敕有司賜此人百萬兩金。一語十萬兩。王聞使者言語。語中有利益非重語。不知者謂為重。處處說甚深亦如是。佛與菩薩須菩提知大有利益。須菩提聞佛說深般若不能得底轉覺甚深。聽者處處聞甚深。得禪定智慧利益等。凡夫人謂為重說。復次深淺無定隨眾生。解者無深不解者謂為深。般若波羅蜜除佛無能遍知。故常言甚深。是故佛為眾生故說甚深。無定甚深相。若定甚深無人能行。是故言菩薩謂般若甚深。為不行般若波羅蜜甚深因緣。所謂為大事故起。乃至無等等事故起。大事等義如先說。此中佛自說大事等因緣。所謂般若波羅蜜含受五波羅蜜等諸法。問曰。五波羅蜜等各異相。云何言般若波羅蜜中含受。答曰。是中說經中含受。復次五波羅蜜等諸法。與般若波羅蜜和合方便回向故。五波羅蜜等諸法得至佛道。灌頂王如佛。國事是種種度眾生法。大臣是般若波羅蜜。佛委仗般若波羅蜜成辦種種法。故安處禪定快樂無事。又如欲除干薪草木。以火投中則火力能燒令盡人便無事。復次是般若波羅蜜不取不著色等諸法故名含受。初染曰取。生愛曰著。須菩提問。云何般若為色等諸法不取不著故名含受。佛于四答中以反問答。于汝意云何。以智慧眼見是色等法可取可著不。須菩提意念。若智慧眼見空無相無作無量不可思議相。云何當答色等法定相可取可著。佛可其所說。汝未得一切智。不見色等諸法。我一切智人亦不見色等諸法。是故嘆言善哉。是時諸天子贊嘆般若波羅蜜及行般若波羅蜜者作是言。若三千大千世界中眾生。皆作信行法行。乃至辟支佛若智若斷。智者十智。斷者二種斷。有殘斷無殘斷。學人有殘斷。無學人無殘斷。不如是菩薩一日行深般若波羅蜜。何以故。是諸賢圣智斷。皆是菩薩無生法忍。問曰。若諸賢圣智斷即是無生忍者。何以言不如。答曰。信行等人無大悲舍眾生故不如。無方便力不能于涅槃自反。譬如眾水會恒河俱入大海。欲入海時水勢湊急眾生在中無能自反。惟有大力者乃能自出。復次諸余賢圣智斷成就。菩薩始得無生忍而力能過之。是故勝智斷功德雖成就。不及菩薩初忍。譬如大臣功業雖大不及太子。復次暖頂忍法是小乘初門。菩薩法忍是大乘初門。聲聞辟支佛雖終成。尚不及菩薩初入道門。何況成佛。問曰。聲聞辟支佛法是小乘。菩薩是大乘。云何言二乘智斷即是菩薩無生忍。答曰。所緣同如法性實際亦同。利鈍智慧為異。又有無量功德及大悲心守護。故勝余種種說。是贊般若波羅蜜行般若波羅蜜人有上中下。下者聞般若波羅蜜直信聽受不問中義。中者既聞已問義而不能行。上者聞解能行。下者雖得人身聞般若疑悔難悟。根鈍福薄故。中者得人身聞般若。一心信樂能知義趣。從一日至四五日心能堅固。過是已往不能信樂。或欲聞或不欲聞。以其宿世雖解義而不能行。根鈍福薄故。上者得人身聞般若。心即深解信樂不舍常隨法師。上二種菩薩不能得上地故當墮二乘。不為般若所守護故。為更明了是事故。佛于后品中為作譬喻。如大海水中船破。若得所依則能渡。不得所依則不能渡

　　大智度論釋譬喻品第五十一

【經】佛告須菩提。譬如大海中船破壞。其中人若不取木不取器物不取浮囊不取死尸。須菩提。當知是人不到彼岸沒海中死。須菩提。若船破時其中人取木取器物浮囊死尸者。當知是人終不沒死。安隱無礙得到彼岸。須菩提。求佛道善男子善女人亦復如是。若但有信樂不依深般若波羅蜜。不書不讀不誦不正憶念。不依禪波羅蜜毗梨耶波羅蜜羼提波羅蜜尸羅波羅蜜檀波羅蜜。不書不讀不誦不正憶念。乃至不依一切種智。不書不讀不誦不正憶念。須菩提當知。是善男子中道衰耗。是人未到一切種智。于聲聞辟支佛地取證。須菩提。若有求佛道善男子善女人。為阿耨多羅三藐三菩提故。有信有忍有凈心有深心有欲有解有舍有精進。是人依深般若波羅蜜。書持讀誦說正憶念。是善男子善女人為阿耨多羅三藐三菩提故。有諸信忍凈心深心欲解舍精進。為深般若波羅蜜所護。乃至一切種智所護故。終不中道衰耗。過聲聞辟支佛地。能凈佛世界成就眾生。當得阿耨多羅三藐三菩提。須菩提。譬如男子女人持壞瓶取水。當知是瓶不久爛壞。何以故。是瓶未熟故還歸于地。如是須菩提。善男子善女人。雖有為阿耨多羅三藐三菩提心。有信有忍有凈心有深心有欲有解有舍有精進。不為般若波羅蜜方便力所守護。不為禪波羅蜜毗梨耶波羅蜜羼提波羅蜜尸羅波羅蜜檀波羅蜜所守護。不為內空乃至無法有法空四念處乃至八圣道分佛十力乃至一切種智所守護。須菩提當知。是人中道衰耗。墮聲聞辟支佛地。須菩提。譬如男子女人持熟瓶取水。若河若井若池若泉。當知是瓶持水安隱。何以故。是瓶成熟故。如是須菩提。善男子善女人。求阿耨多羅三藐三菩提。有諸信忍凈心深心欲解舍精進。為般若波羅蜜方便力所護。為禪定精進忍戒施乃至一切種智所護故。須菩提當知。是人不中道衰耗。過聲聞辟支佛地。能凈世界成就眾生。得阿耨多羅三藐三菩提。須菩提。譬如大海邊船未莊治便持財物著上。須菩提當知。是船中道壞沒。船與財物各在一處。是估客無方便力故亡其重寶。如是須菩提。是求佛道善男子善女人。雖有為阿耨多羅三藐三菩提。心有信忍凈心深心欲解舍精進。不為般若波羅蜜方便力所守護。乃至不為一切種智所守護故。當知是人中道衰耗失大珍寶。大珍寶者所謂一切種智。衰耗者墮聲聞辟支佛地。須菩提。譬如人有智方便莊治海邊大船。然后推著水中持財物著上而去。當知是船不中道沒壞。必得安隱到所至處。如是須菩提。善男子善女人。為阿耨多羅三藐三菩提。有信忍凈心深心欲解舍精進。為般若波羅蜜方便力所護。為禪精進忍持戒施乃至一切種智所護故。當知是菩薩得到阿耨多羅三藐三菩提。不中道墮聲聞辟支佛地。須菩提。譬如有人年百二十歲年耆根熟。又有風冷熱病若雜病。須菩提。于汝意云何。是人能從床起不。須菩提言。不能。佛言。是人或能起者云何。須菩提言。是人雖能起不能遠行若十里若二十里。以其老病故。如是須菩提。善男子善女人雖有為阿耨多羅三藐三菩提心。有信忍凈心深心欲解舍精進。不為般若波羅蜜方便力所守護。乃至不為一切種智所守護故。當知是人中道墮聲聞辟支佛地。何以故。不為般若波羅蜜方便力所守護故。須菩提。如向老人。百二十歲年耆根熟。又有風冷熱病若雜病。是人欲起行。有兩健人各扶一腋。語老人言。莫有所難隨所欲至。我等二人終不相舍。如是須菩提。若善男子善女人。為阿耨多羅三藐三菩提。有信忍凈心深心欲解舍精進。為般若波羅蜜方便力所護。乃至為一切種智所護。當知是人不中道墮聲聞辟支佛地。能到是處。所謂阿耨多羅三藐三菩提

【論】釋曰。菩薩有二種。一者得諸法實相。二者雖未得實相。于佛道中有信有忍有凈心有深心有欲有解有舍有精進。信者信罪福業因緣果報。信行六波羅蜜。得阿耨多羅三藐三菩提。有人雖信佛道思惟籌量心不能忍。是故說有忍。有人雖忍邪疑未斷故心濁不凈。是故說有凈。有人雖信忍心凈而有淺有深。是故說深心。四事因緣故一心欲得無上道不欲余事。是故說有欲。了了決定知無上道為大。世間余事為小。是故說有解。以欲解定心故。舍財及舍諸惡心慳恚等煩惱。是故說舍。為舍故常能精進。有如是等諸功德。若不得般若波羅蜜。若身壞命終時。若惡知識沮壞則失菩薩道。世間功德故受世間果報。然后墮聲聞辟支佛地。不能至無上道。此中佛自說五譬喻。船是行者身。浮囊等物即是般若方便。瓶是菩薩道。般若方便是火。未與般若方便和合。故不能受持六波羅蜜功德水至無上道。不補治船。是菩薩無方便。信等功德寶物。是五波羅蜜等諸善法船。寶異處者與本愿乖異。或受人天樂。或墮二乘。大利者所謂一切智等佛法寶。老病人是有信等功德菩薩。不斷六十二邪見故名老。不斷百八等諸煩惱故名病。從床起者從三界床起我當作佛。以邪見煩惱因緣故不能成菩薩道。二人者般若及方便。般若波羅蜜能滅諸邪見煩惱戲論。將至畢竟空中。方便將出畢竟空

【經】爾時佛語須菩提言。善哉善哉。須菩提。汝為諸菩薩摩訶薩問佛是事。須菩提。若有求佛道善男子善女人。從初發意已來以我我所心。布施持戒忍辱精進禪定智慧。是善男子善女人布施時作是念。我是施主我施是人我施是物。我持戒我修忍我精進我入禪我修智慧。是善男子善女人念有是施是我施。乃至念有是慧是我慧。何以故。檀波羅蜜中無如是分別。遠離此彼岸是檀波羅蜜相。尸羅波羅蜜羼提波羅蜜毗梨耶波羅蜜禪波羅蜜般若波羅蜜中無如是分別。何以故。遠離此彼岸。是般若波羅蜜相。是人不知此岸不知彼岸。是人不為檀波羅蜜。乃至不為一切種智所護故。墮聲聞辟支佛地。不能到薩婆若。須菩提。云何求佛道人無方便。須菩提。求佛道人從初發心已來無方便。行布施持戒忍辱精進禪定修智慧。是人作如是念。我布施施是人以是物施。我持戒修忍辱勤精進入禪定修智慧。如是修智慧。是人念有是施是我施。以是施自高。念有是戒是我戒。以是戒自高。念有是忍是我忍。以是忍自高。念有是精進是我精進。以是精進自高。念有是禪定是我禪。以是禪定自高。念有是慧是我慧。以是慧自高。何以故。檀波羅蜜中無如是分別。遠離此彼岸。是檀波羅蜜相。遠離此彼岸。是尸羅波羅蜜相。遠離此彼岸。是羼提波羅蜜相。遠離此彼岸是毗梨耶波羅蜜相。遠離此彼岸是禪波羅蜜相。遠離此彼岸。是般若波羅蜜相。何以故。般若波羅蜜中無如是憶念分別。是求佛道善男子善女人。不知此岸不知彼岸。是人不為檀波羅蜜所護。不為尸羅波羅蜜羼提波羅蜜毗梨耶波羅蜜禪波羅蜜般若波羅蜜所護故。乃至不為一切種智所護故。或墮聲聞道中。或墮辟支佛道中。不能得到薩婆若。如是須菩提。菩薩摩訶薩不為般若波羅蜜方便力所守護故。或墮聲聞地。或墮辟支佛道中。須菩提。云何菩薩摩訶薩。為般若波羅蜜方便力所守護故。不墮聲聞辟支佛道中。疾得阿耨多羅三藐三菩提。須菩提。菩薩從初已來以方便力布施無我我所心。布施乃至無我我所心修智慧。是人不作是念。我有是施是我施。不以是施自高。乃至般若波羅蜜亦如是。是菩薩不念我布施。不念我施是人用是物施。不念我持戒有是戒。不念我忍辱有是忍辱。不念我精進有是精進。不念我禪定有是禪定。不念我修智慧有是智慧。何以故。是檀波羅蜜中無如是分別。遠離此彼岸。是檀波羅蜜相。遠離此彼岸是尸羅波羅蜜相。遠離此彼岸。是羼提波羅蜜相。遠離此彼岸。是毗梨耶波羅蜜相。遠離此彼岸。是禪波羅蜜相。遠離此彼岸。是般若波羅蜜相。何以故。是般若波羅蜜中無如是憶想分別。是菩薩摩訶薩知此岸知彼岸。是人為檀波羅蜜所護。為尸羅波羅蜜所護。為羼提波羅蜜所護。為毗梨耶波羅蜜所護。為禪波羅蜜所護。為般若波羅蜜所護乃至為一切種智所護故。不墮聲聞辟支佛地。得到薩婆若。如是須菩提。菩薩摩訶薩為般若波羅蜜方便力所護故。不墮聲聞辟支佛地。疾得阿耨多羅三藐三菩提

【論】釋曰爾時佛可須菩提意。更說失行因緣。菩薩雖行信等善法。亦不得無上道。所謂以我我所心行六波羅蜜故。是中無分別此岸彼岸。以遠離相是般若波羅蜜。而分別著行是為失。上佛雖說無方便義。不說無方便名。欲令是事明了故命須菩提。云何有方便無方便。內無我我所心。外觀一切法空不取相。般若方便乃至一切種智守護菩薩故名有方便。守護者五波羅蜜邊得功德力。般若波羅蜜邊得智慧力。以二因緣故不失道

　　大智度論釋善知識品第五十二

【經】爾時須菩提白佛言。世尊。新學菩薩摩訶薩。云何應學般若波羅蜜禪波羅蜜毗梨耶波羅蜜羼提波羅蜜尸羅波羅蜜檀波羅蜜

佛告須菩提。新學菩薩摩訶薩。若欲學般若波羅蜜禪精進忍戒檀波羅蜜。先當親近供養善知識能說是深般若波羅蜜者。是人作是教。汝善男子。所有布施一切回向阿耨多羅三藐三菩提。善男子。所有持戒忍辱精進禪定智慧。一切回向阿耨多羅三藐三菩提。汝莫以色。是阿耨多羅三藐三菩提。莫以受想行識。是阿耨多羅三藐三菩提。莫以檀波羅蜜。是阿耨多羅三藐三菩提。莫以尸羅波羅蜜。羼提波羅蜜。毗梨耶波羅蜜。禪波羅蜜。般若波羅蜜。是阿耨多羅三藐三菩提。莫以內空乃至無法有法空。是阿耨多羅三藐三菩提。莫以四念處四正勤四如意足五根五力七覺分八圣道分。是阿耨多羅三藐三菩提。莫以四禪四無量心四無色定五神通。是阿耨多羅三藐三菩提莫以佛十力乃至十八不共法。是阿耨多羅三藐三菩提。所以者何。不取色。便得阿耨多羅三藐三菩提。不取受想行識。便得阿耨多羅三藐三菩提。不取檀波羅蜜乃至般若波羅蜜。便得阿耨多羅三藐三菩提。不取內空乃至無法有法空不取四念處乃至十八不共法。便得阿耨多羅三藐三菩提。善男子。行是深般若波羅蜜時莫貪色。何以故。善男子。是色非可貪者。莫貪受想行識。何以故。受想行識非可貪者。善男子。莫貪檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。莫貪內空乃至無法有法空。莫貪四念處乃至八圣道分。莫貪四禪四無量心四無色定五神通。莫貪佛十力乃至一切種智。何以故。一切種智非可貪者。善男子。莫貪須陀洹果乃至阿羅漢果。莫貪辟支佛道。莫貪菩薩法位。莫貪阿耨多羅三藐三菩提。何以故。阿耨多羅三藐三菩提非可貪者。所以者何。諸法性空故

【論】問曰。須菩提問新學所行。佛何以乃答菩薩久行微妙事。所謂不取一切法。一切法性空故。答曰。諸法性空有二種。一者大菩薩所得。二者小菩薩所學。柔順忍以智慧發心。此中但說小菩薩所學空。復次有實智慧氣分。佛數為菩薩。若無者雖久行余功德不數為菩薩。譬如佛說聲聞法中頂法相。于三寶中有少信是名頂法。是信過暖法。修禪定生以色界心。得于佛無礙解脫是為小。于凡夫為大。如是新發意菩薩得般若波羅蜜氣味。故能受化名為新學。過五波羅蜜功德。于凡夫為大。于佛為小。復次佛不直說諸法性空。先教供養親近善知識。善知識為說五波羅蜜功德。善知識雖種種教化。佛但稱其不壞法。所謂于色等諸法不貪不著不取。譬如金翅鳥子始生從一須彌至一須彌。菩薩亦如是。初學能生如是深智。何況久學。又如小火能燒。何況大者。菩薩亦如是。新學時能以般若轉世間法。令畢竟空燒諸煩惱。何況得力具足

【經】須菩提白佛言。世尊。諸菩薩摩訶薩能為難事。于一切性空法中。求阿耨多羅三藐三菩提。欲得阿耨多羅三藐三菩提。佛言。如是如是。須菩提。菩薩摩訶薩能為難事。于一切性空法中。求阿耨多羅三藐三菩提。欲得阿耨多羅三藐三菩提。須菩提。諸菩薩摩訶薩為安隱世間故。發阿耨多羅三藐三菩提心。為安樂世間故。為救世間故。為世間歸故。為世間依處故。為世間洲故為世間將導故。為世間究竟道故。為世間趣故。發阿耨多羅三藐三菩提心。須菩提。云何菩薩摩訶薩為安隱世間故發阿耨多羅三藐三菩提心。須菩提。菩薩摩訶薩得阿耨多羅三藐三菩提時。拔出六道眾生。著無畏岸涅槃處。須菩提。是為菩薩摩訶薩為安隱世間故。發阿耨多羅三藐三菩提心。云何菩薩摩訶薩為安樂世間故。發阿耨多羅三藐三菩提心。須菩提。菩薩摩訶薩得阿耨多羅三藐三菩提時。拔出眾生種種憂苦愁惱。著無畏岸涅槃處。須菩提。是為菩薩摩訶薩為安樂世間故發阿耨多羅三藐三菩提心。云何菩薩摩訶薩為救世間故發阿耨多羅三藐三菩提心。須菩提。菩薩摩訶薩得阿耨多羅三藐三菩提時。救眾生生死中種種苦。亦為斷是苦故而為說法。眾生聞法漸以三乘而得度脫。須菩提。是為菩薩摩訶薩為救世間故發阿耨多羅三藐三菩提心。云何菩薩摩訶薩為世間歸故發阿耨多羅三藐三菩提心。須菩提。菩薩摩訶薩得阿耨多羅三藐三菩提時。拔出眾生生老病死相憂悲愁惱法。著無畏岸涅槃處。須菩提。是為菩薩摩訶薩為世間歸故。發阿耨多羅三藐三菩提心。云何菩薩摩訶薩為世間依處故發阿耨多羅三藐三菩提心。須菩提。菩薩摩訶薩得阿耨多羅三藐三菩提時。為眾生說一切法無依處。須菩提。是為菩薩摩訶薩為世間依處故發阿耨多羅三藐三菩提心。須菩提白佛言。世尊。云何一切法無依處。佛言。色不相續即是色無生。色無生即是色不滅。色不滅即是色無依處。受想行識乃至一切種智亦如是。須菩提。是為菩薩摩訶薩為世間依處故發阿耨多羅三藐三菩提心。云何菩薩摩訶薩為世間究竟道故。發阿耨多羅三藐三菩提心。須菩提。若菩薩摩訶薩得阿耨多羅三藐三菩提時。為眾生說如是法。色究竟相非是色。受想行識乃至一切種智究竟相非是一切種智。須菩提。如究竟相一切法相亦如是。須菩提言。世尊。若一切法如究竟相者。諸菩薩摩訶薩皆應得阿耨多羅三藐三菩提。何以故。世尊。色究竟相中無有分別。受想行識究竟相中無有分別。乃至一切種智究竟相中無有分別。所謂是色是受想行識。乃至是一切種智。佛告須菩提。如是如是。色究竟相中無有分別。受想行識乃至一切種智究竟相中無有分別。所謂是色乃至是一切種智。須菩提是為菩薩摩訶薩難事。如是觀諸法寂滅相。而心不沒不卻。何以故。是菩薩摩訶薩作是念。是諸深法我應如是知得阿耨多羅三藐三菩提。如是寂滅微妙法當為眾生說。是為菩薩摩訶薩為世間究竟道故發阿耨多羅三藐三菩提心。云何菩薩摩訶薩為世間洲故發阿耨多羅三藐三菩提心。須菩提。若江河大海四邊水斷是名為洲。須菩提。色亦如是。前后際斷。受想行識前后際斷。乃至一切種智前后際斷。以是前后際斷故。一切法亦斷。須菩提。是一切法前后際斷故。即是寂滅即是妙寶。所謂空無所得。愛盡無余離欲涅槃。須菩提。菩薩摩訶薩得阿耨多羅三藐三菩提時。以寂滅微妙法為眾生說。須菩提。是為菩薩摩訶薩為世間洲故發阿耨多羅三藐三菩提心。云何菩薩摩訶薩為世間將導。故發阿耨多羅三藐三菩提心。須菩提。菩薩摩訶薩得阿耨多羅三藐三菩提時。為眾生說色不生不滅不垢不凈。說受想行識不生不滅不垢不凈。說十二處十八界四念處乃至八圣道分四禪四無量心四無色定五神通不生不滅不垢不凈。說須陀洹果乃至阿羅漢果辟支佛道不生不滅不垢不凈。說佛十力乃至一切種智不生不滅不垢不凈。須菩提。是為菩薩摩訶薩為世間將導故發阿耨多羅三藐三菩提心

【論】釋曰。須菩提發希有心白佛言。諸菩薩未斷煩惱大悲未具未得阿鞞跋致知諸法本性空而能發無上道心是事甚難。佛可其言如是更贊菩薩希有因緣。所謂菩薩安穩世間故發心。安穩者能破一切煩惱究竟不變失。譬如良藥能破病不問甘苦以能究竟除病安穩故。佛能使眾生常安穩。不期一世二世世間樂者。有法雖安穩而不樂。有法今世苦后世樂。如服苦藥腹中安穩口中不美。是故說佛能與今世后世樂。六道無常相故非安穩。是故說出六道名安穩。世間樂著因緣故。久后必生憂惱不名為樂。涅槃樂始終無變故。說離憂苦為樂。救世間者如人為怨賊所逐若親戚若官力能救。眾生亦如是。惡罪諸煩惱因緣及魔民所逐。惟諸佛能說法救護。世間歸者如人遇暴風疾雨必歸房舍。世間種種邪見煩惱等。身心內外苦惱老病死諸憂苦等。若歸佛佛以種種因緣拔其憂悲苦惱。依處者一切有為法。從和合因緣生。故無有自力不可依止。眾生為苦所逼來依止佛。佛為說無依止法。無依止法者是真實。所謂無余涅槃。色等五眾滅更不相續。不相續即是不生不滅。不生不滅即是畢竟空無依止處。問曰。若無依止處何以說依止。答曰。依止有二種。一者以愛見等諸煩惱依止有為法。二者清凈智慧說依止涅槃。煩惱見故說無依止。究竟道者所謂諸法實相畢竟空。色等法前際中無后際中亦無現在中。凡夫人憶想分別業果報諸情力故有顛倒見。圣人以智慧眼觀之皆虛誑不實。如前后中亦爾。若無先后云何有中。能如是為眾生說法。則安處眾生于究竟第一道中。世間洲者如洲四邊無地。色等法亦如是。前后皆不可得。中間如究竟道中破。入前后空故。中間亦空。水者三漏。四流諸煩惱及業果報中一切法畢竟空無所取。所謂涅槃是為洲。眾生沒在四流水中。佛以八正道船。引著涅槃洲上。如是種種因緣接度眾生名為將導

【經】云何菩薩摩訶薩為世間趣故發阿耨多羅三藐三菩提心。須菩提。菩薩摩訶薩得阿耨多羅三藐三菩提時為眾生說色趣空。說受想行識趣空。乃至說一切種智趣空。為眾生說色非趣非不趣。何以故。是色空相非趣非不趣。說受想行識非趣非不趣。何以故。是受想行識空相非趣非不趣。乃至一切種智非趣非不趣。何以故。是一切種智空相非趣非不趣。如是須菩提。菩薩摩訶薩為世間趣故發阿耨多羅三藐三菩提心。何以故。一切法趣空是趣不過。何以故。空中趣非趣不可得故。須菩提。一切法趣無相是趣不過。何以故。無相中趣非趣不可得故。須菩提。一切法趣無作是趣不過。何以故。無作中趣非趣不可得故。須菩提。一切法趣無起是趣不過。何以故。無起中趣非趣不可得故。須菩提。一切法趣無所有不生不滅不垢不凈是趣不過。何以故。無所有不生不滅不垢不凈中趣非趣不可得故。須菩提。一切法趣夢是趣不過。何以故。夢中趣非趣不可得故。須菩提。一切法趣幻趣向趣影趣化趣是趣不過。何以故。是化等中趣非趣不可得故。須菩提。一切法趣無量無邊是趣不過。何以故。無量無邊中趣非趣不可得故。須菩提。一切法趣不與不取是趣不過。何以故。不與不取中趣非趣不可得故。須菩提。一切法趣不舉不下是趣不過。何以故。不舉不下中趣非趣不可得故。須菩提。一切法趣不增不減是趣不過。何以故。無增無減中趣非趣不可得故。須菩提。一切法趣不來不去是趣不過。何以故。不來不去中趣非趣不可得故。須菩提。一切法趣不入不出不合不散不著不斷是趣不過。何以故。不著不斷中趣非趣不可得故。須菩提。一切法趣我眾生壽命人起使起作使作知者見者是趣不過。何以故。我乃至知者見者畢竟不可得。何況當有趣非趣。須菩提。一切法趣有常是趣不過。何以故。常畢竟不可得。云何當有趣非趣。須菩提。一切法趣樂凈我是趣不過。何以故。樂凈我畢竟不可得。云何當有趣非趣。須菩提。一切法趣無常苦不凈無我是趣不過。何以故。無常苦不凈無我畢竟不可得。云何當有趣非趣。須菩提。一切法趣欲事是趣不過。何以故。欲事畢竟不可得。何況當有趣非趣。須菩提。一切法趣嗔事癡事見事是趣不過。何以故。嗔事癡事見事畢竟不可得。何況當有趣非趣。須菩提。一切法趣如是趣不過。何以故。如中無來無去故。須菩提。一切法趣法性實際不可思議性是趣不過。何以故。法性實際不可思議性中無來無去故。須菩提。一切法趣平等是趣不過。何以故。平等中趣非趣不可得故。須菩提。一切法趣不動相是趣不過。何以故。不動相中趣非趣不可得故。須菩提。一切法趣色是趣不過。何以故。色畢竟不可得。云何當有趣非趣。須菩提。一切法趣受想行識是趣不過。何以故。受想行識畢竟不可得。云何當有趣非趣。十二處十八界亦如是。須菩提。一切法趣檀波羅蜜是趣不過。何以故。檀畢竟不可得故。云何當有趣非趣。須菩提。一切法趣尸羅波羅蜜是趣不過。何以故。尸羅畢竟不可得故。云何當有趣非趣。須菩提。一切法趣羼提波羅蜜是趣不過。何以故。羼提畢竟不可得故。云何當有趣非趣。須菩提。一切法趣毗梨耶波羅蜜是趣不過。何以故。毗梨耶畢竟不可得故。云何當有趣非趣。須菩提。一切法趣禪波羅蜜是趣不過。何以故。禪畢竟不可得故。云何當有趣非趣。須菩提。一切法趣般若波羅蜜是趣不過。何以故。般若畢竟不可得故。云何當有趣非趣。須菩提。一切法趣內空是趣不過。何以故。內空畢竟。不可得故。云何當有趣非趣。須菩提。一切法趣外空是趣不過。何以故。外空畢竟不可得故。云何當有趣非趣。須菩提。一切法趣內外空是趣不過。何以故。內外空畢竟不可得故。云何當有趣非趣。乃至一切法趣無法有法空是趣不過。何以故。無法有法空畢竟不可得故。云何當有趣非趣。須菩提。一切法趣四念處乃至八圣道分是趣不過。何以故。四念處乃至八圣道分畢竟不可得故。云何當有趣非趣須菩提。一切法趣佛十力乃至一切種智是趣不過。何以故。一切種智中趣非趣不可得故。須菩提。一切法趣須陀洹果斯陀含果阿那含果阿羅漢果辟支佛道是趣不過。何以故。須陀洹果乃至辟支佛道中趣非趣不可得故。須菩提。一切法趣阿耨多羅三藐三菩提是趣不過。何以故。阿耨多羅三藐三菩提中趣非趣不可得故。須菩提。一切法趣須陀洹乃至佛是趣不過。何以故。須陀洹乃至佛中趣非趣不可得故。須菩提白佛言。世尊。是深般若波羅蜜誰能信解者。佛告須菩提。有菩薩摩訶薩。先于諸佛所久行六波羅蜜。善根純熟。供養無數百千萬億諸佛。與善知識相隨。是輩人能信解深般若波羅蜜。須菩提白佛言。世尊。能信解是深般若波羅蜜者。有何等性何等相何等貌。佛言。欲嗔癡斷離是性相貌。是菩薩摩訶薩則能信解深般若波羅蜜

【論】問曰。上諸事中略說。今趣中何以廣說。答曰。趣是總上九事之會歸。是故多說。復次安樂等及趣皆同一義。俱出眾生著涅槃故。若事事廣說則不可盡。趣最在后故廣說。當知余者亦皆應廣說。色等法趣空者。如虛空但有名而無法。色等法亦爾終歸于空。諸法究竟相必空故余者皆虛妄。如人初雖有善言久久乃知情實。色等諸法亦如是。入無余涅槃時。與虛空無異。當知先亦如是。但凡夫顛倒果報故見異。一切法無有過出空等諸相。如人欲出過虛空不可得。我等十六名皆因五眾和合。假有此名無有實法。云何當有趣非趣。若常凈樂我等四顛倒破四圣行。如常等四法不可得。以顛倒故色等諸法亦如是。如常等不可得。無常等從常等出故亦不可得。是故說一切法趣常等趣無常等。須菩提問佛是法甚深微細誰當信解者。佛答說久行等因緣能信。更問久行等人有何等相。佛答是人離三毒心亦不見是離。深入諸法實相故。問曰。是人未得無生忍法。云何言斷三毒。答曰。斷有二種。一者根本斷。二者薄少斷。此中說薄少斷行者不分別是斷是煩惱。何以故。煩惱相顛倒不定故。煩惱即是斷。是故言離

　　大智度論釋趣一切智品第五十三

【經】須菩提白佛言。世尊。是諸菩薩摩訶薩解深般若波羅蜜者。當趣何所。佛告須菩提。是菩薩摩訶薩解深般若波羅蜜者。當趣一切種智。須菩提白佛言。世尊。是菩薩摩訶薩能趣一切種智者。則為一切眾生所歸趣。修般若波羅蜜故。世尊。修般若波羅蜜即是修一切諸法。世尊。無所修是修般若波羅蜜。不受修壞修是修般若波羅蜜。佛告須菩提。何等法壞故。般若波羅蜜為壞修。世尊。色壞故。般若波羅蜜為壞修。受想行識十二處十八界壞故。般若波羅蜜為壞修。我乃至知者見者壞故。般若波羅蜜為壞修。世尊。檀波羅蜜壞故。般若波羅蜜為壞修。乃至般若波羅蜜壞故。般若波羅蜜為壞修。內空乃至無法有法空。四念處乃至十八不共法。須陀洹果乃至一切種智壞故。般若波羅蜜為壞修。佛言。如是如是。須菩提。色壞故。般若波羅蜜為壞修。乃至一切種智壞故。般若波羅蜜為壞修。爾時佛告須菩提。是深般若波羅蜜中。阿鞞跋致菩薩摩訶薩。應當驗知。若菩薩摩訶薩是深般若波羅蜜中不著。當知是阿鞞跋致禪波羅蜜。乃至檀波羅蜜中不著。四念處乃至一切種智中不著。當知是阿鞞跋致

【論】問曰。般若波羅蜜非趣非不趣。須菩提何以故。問行般若者趣至何處。又佛何以答趣薩婆若。答曰。外道言諸法從因趣果。從先世入今世。從今世趣后世。破是常顛倒故言無趣不趣此中。須菩提以無著心問。佛以無著心答。般若波羅蜜畢竟空于諸法無障無礙。得無障無礙解脫故。無障無礙因果相似故。故言解深般若者趣一切種智。須菩提言。菩薩知般若波羅蜜者。為一切眾生所歸趣。如子為苦惱所逼則趣父母。問曰。何以故。但菩薩解深般若波羅蜜。為眾生所歸趣。答曰。菩薩于眾生中大悲心故。常修習般若波羅蜜。以修故能解一切諸法。皆入般若波羅蜜。是故修般若波羅蜜即修一切法。般若無定實法可得。故經中說無所修是修般若波羅蜜。般若波羅蜜中一切諸觀有過故不受。是名不受修。壞修者。一切法無常散壞故名壞修。可破壞法者。所謂色等乃至一切種智。佛可須菩提所說。上品未說阿鞞跋致菩薩性相貌。今應驗試知于深般若波羅蜜中著不。若著則非若不著則是其相。行般若波羅蜜菩薩有二種。一者因般若波羅蜜觀一切法畢竟空。般若亦自空。二者不能觀般若亦空。是故經中試知著不

【經】若阿鞞跋致菩薩摩訶薩。行深般若波羅蜜時。不以他人語為堅要。亦不隨他教行。阿鞞跋致菩薩摩訶薩。不為欲心嗔心癡心所牽。若阿鞞跋致菩薩摩訶薩。不遠離六波羅蜜。若阿鞞跋致菩薩摩訶薩。聞說深般若波羅蜜時。心不驚不沒不怖不畏不悔。歡喜樂聞受持讀誦正憶念如說行。須菩提當知。是菩薩先世已問是深般若波羅蜜中事已。受持讀誦說正憶念。何以故。是菩薩摩訶薩有大威德故。聞是深般若波羅蜜。心不驚不怖不畏不沒不悔。歡喜樂聞受持讀誦正憶念。須菩提白佛言。世尊。若菩薩摩訶薩聞深般若波羅蜜。不驚不怖乃至正憶念。世尊。是菩薩摩訶薩云何行般若波羅蜜。佛言。隨順一切種智心。是菩薩摩訶薩應如是行般若波羅蜜。世尊。云何名隨順一切種智心。是菩薩摩訶薩應如是行般若波羅蜜。佛言。以空隨順。是為菩薩摩訶薩行深般若波羅蜜。以無相無作無所有不生不滅不垢不凈隨順。是菩薩摩訶薩。應如是行般若波羅蜜。以如夢幻炎向化隨順。是行般若波羅蜜。須菩提白佛言。佛說以空隨順。乃至如夢如幻隨順。是行般若波羅蜜。世尊。是菩薩摩訶薩行何法。若色若受想行識乃至一切種智。佛告須菩提。菩薩摩訶薩不行色不行受想行識。乃至不行一切種智。何以故。是菩薩摩訶薩行處無作法無壞法。無所從來亦無所去無住處。是法不可數無有量。若無數無量。是法不可得。不可以色得。乃至不可以一切種智得。何以故。色即是薩婆若。乃至一切種智即是薩婆若。色如相乃至一切種智如相。皆是一如無二無別

【論】釋曰。阿鞞跋致菩薩所說事。于他語言中不生念。是中有實不實。何以故他人有二種。在家人著五欲樂虛誑不凈。出家外道著諸邪見不實。此等所說皆無實事。是故不信。自得諸法實相故乃至佛身來說。破諸法實相者亦不信。得無為法故心則安重不復移轉。是菩薩雖未得佛道。貪欲等諸煩惱折薄故不為所牽。心常不離六波羅蜜。知善法果報味故。心常愛樂不離六波羅蜜。如是等種種因緣故。聞深般若不怖不畏。歡喜欲聞。讀誦問義修習。如雷霆小鳥則怖畏悶死。孔雀大鳥歡喜舞戲。般若波羅蜜亦如是。邪見凡夫聞則恐怖。阿鞞跋致菩薩聞則歡喜心無厭足。是故說歡喜樂聞。是中佛說因緣。是菩薩于過去世。已聞深般若波羅蜜。多集諸福德智慧故有大威德。有大威德故不怖畏。須菩提問。是菩薩聞深般若波羅蜜雖不怖畏。是般若無定相云何應行。佛言。隨順一切種智心。問曰。是菩薩未得一切種智云何能順。答曰。是故說隨順畢竟空心則順一切種智心。一切種智是寂滅相。佛后品中說一切寂滅相是一切種智。是故言順畢竟空則順一切種智。無相無作虛空無生無滅無垢無凈如夢等亦如是。爾時須菩提問。順畢竟空心觀何等法。佛答。不觀色乃至一切種智。何以故智慧欲求實事。色等有為作法皆虛妄。一切種智是實法。實法故過有為法。過有為法故說是法無作。無作者無壞法。無壞者是法不從六波羅蜜來。故言無所從來。不入佛法中故言無所去。有為虛誑故不住無為法中。無憶想分別故。亦不住五眾和合故。有六道數壞。五眾相續故。則無數無量。無數無量故則語言道斷。語言道斷故不可以行色等諸法得。佛此中自說因緣。色等諸法即是薩婆若。薩婆若。即是色等諸法。何以故。色等諸法如即是薩婆若如。薩婆若如即是色等諸法如。以是故說如是如無二無別

大智度論卷第七十一大智度論釋大如品第五十四(卷七十二)

　　　　圣者龍樹造


　　　　后秦龜茲國三藏鳩摩羅什譯


【經】爾時欲界諸天子色界諸天子。以天末栴檀香。以天青蓮華赤蓮花紅蓮華白蓮華遙散佛上。來至佛所頂禮佛足一面住白佛言。世尊。諸佛阿耨多羅三藐三菩提。甚深難見難解不可思惟知。微妙寂滅智者能知。一切世間所不能信。何以故。是深般若波羅蜜中如是說。色即是薩婆若。薩婆若即是色。乃至一切種智即是薩婆若。薩婆若即是一切種智色如相薩婆若如相。是一如無二無別。乃至一切種智如相薩婆若如相一如無二無別

佛告欲色界諸天子如是如是。諸天子。色即是薩婆若。薩婆若即是色。乃至一切種智即是薩婆若。薩婆若即是一切種智。色如相乃至一切種智如相一如無二無別。諸天子。以是義故。佛初成道時。心樂嘿然不樂說法。何以故。是諸佛阿耨多羅三藐三菩提法。甚深難見難解不可思惟知。微妙寂滅智者能知。一切世間所不能信。何以故。阿耨多羅三藐三菩提。無得者無得處無得時。是名諸法甚深相。所謂無有二法。諸天子。如虛空甚深故是法甚深。如甚深故是法甚深。法性甚深實際甚深。不可思議無邊甚深故是法甚深。無來無去甚深故是法甚深。不生不滅無垢無凈無知無得甚深故是法甚深。諸天子。我甚深乃至知者見者甚深故是法甚深。諸天子。色甚深受想行識甚深故是法甚深。檀波羅蜜甚深乃至般若波羅蜜甚深故是法甚深。內空乃至無法有法空甚深故是法甚深。四念處甚深乃至一切種智甚深。故是法甚深。爾時欲色界諸天子白佛言。世尊。是所說法一切世間所不能信。世尊。是甚深法。不為受色故說。不為舍色故說。不為受受想行識故說。不為舍受想行識故說。不為受須陀洹果故說。不為舍須陀洹果故說。乃至不為受一切種智故說。不為舍一切種智故說。諸世間皆受著行。所謂色是我是我所。受想行識是我是我所。乃至十八不共法是我是我所。須陀洹果是我是我所。乃至一切種智是我是我所。佛告諸天子。如是如是。諸天子。是法非為受色故說。非為舍色故說。乃至非為受一切種智故說。非為舍一切種智故說。諸天子。若有菩薩為受色故行。乃至為受一切種智故行。是菩薩不能修般若波羅蜜。不能修禪波羅蜜毗梨耶波羅蜜羼提波羅蜜尸羅波羅蜜。不能修檀波羅蜜。乃至不能修一切種智者。須菩提白佛言。世尊。是法隨順一切法。云何是法隨順一切法。是法隨順般若波羅蜜。乃至隨順檀波羅蜜。是法隨順內空。乃至隨順無法有法空。是法隨順四念處。乃至隨順一切種智。是法無礙不礙于色。不礙受想行識。乃至不礙一切種智。諸天子。是法名無礙相。如虛空等故。如法性法住實際不可思議性等故。空無相無作等故。是法不生相色不生不可得故。受想行識不生不可得故。乃至一切種智不生不可得故。是法無處色處不可得故。受想行識處不可得故。乃至一切種智處不可得故。是時欲色界諸天子白佛言。世尊。須菩提是佛子隨佛生。何以故。須菩提所說皆與空合。爾時須菩提語諸天子。汝等言須菩提是佛子隨佛生。云何為隨佛生。諸天子。如相故須菩提隨佛生。何以故。如來如相不來不去。須菩提如相亦不來不去。是故須菩提隨佛生。復次須菩提從本已來隨佛生。何以故。如來如相即是一切法如相。一切法如相即是如來如相。是如相中亦無如相。是故須菩提

為隨佛生。復次如來如常住相。須菩提如亦常住相。如來如相無異無別。須菩提如相亦無異無別。是故須菩提為隨佛生。如來如相無有礙處。一切法如相亦無礙處。是如來如相一切法如相。一如無二無別。是如相無作終不不如。是故是如相一如無二無別。是故須菩提為隨佛生。如來如相一切處無念無別。須菩提如相亦如是。一切處無念無別。如來如相不異不別不可得。須菩提如相亦如是。以是故須菩提為隨佛生。如來如相不遠離諸法如相。是如終不不如。是故須菩提如不有異。為隨佛生亦無所隨。復次如來如相不過去不未來不現在。諸法如相亦不過去不未來不現在。是故須菩提為隨佛生。復次如來如不在過去如中。過去如亦不在如來如中。如來如不在未來如中。未來如不在如來如中。如來如不在現在如中。現在如不在如來如中。過去未來現在如如來如。一如無二無別。色如。如來如。受想行識如。如來如。是色如受想行識如如來如。一如無二無別。我如乃至知者見者如如來如。一如無二無別。檀波羅蜜如乃至般若波羅蜜如。內空如乃至無法有法空如。四念處如乃至一切種智如如來如。一如無二無別。須菩提菩薩摩訶薩得是如故名為如來。說是如相品時。是三千大千世界大地六種振動。東踴西沒西踴東沒。南踴北沒北踴南沒。中央踴四邊沒。四邊踴中央沒

【論】問曰。若般若波羅蜜無不甚深。何以或時贊甚深。答曰。般若波羅蜜中。或時分別諸法空是淺。或時說世間法即同涅槃是深。色等諸法即是佛法。聽者聞說心信佛語。自智慧不及故言甚深。譬如河水有洄復深處有淺處。問曰。諸天所贊法甚深。一切世間所不能信何用說為。答曰。一切有二種。一者名字一切。二者實一切。如此中說名字一切。以多不信故言一切。如此中說微妙寂滅智者能知。知者必有信先信后知故。復次是般若波羅蜜惟佛能知眾生聞所說而信者。此中不名為信。智慧知已名為信。問曰。若爾者何以言微妙智者能知。答曰。一切世間無能遍盡知。諸佛智者寂滅智者能知少分。如須陀洹于無上道得少分。所謂斷三結。如是諸道展轉增多。若世間都不信者云何有諸道。以是故言寂滅智者能知阿耨多羅三藐三菩提即是般若波羅蜜。但名字異。在菩薩心中為般若。在佛心中名阿耨多羅三藐三菩提。是中說色等法即是薩婆若薩婆若即是色等法。此中說色等法如薩婆若如無二無別。佛可諸天子意更說因緣。如名色等諸法真實相。譬如除宮殿及諸陋廬。如燒栴檀及雜木其處虛空無異色。及薩婆若等諸法求其實皆是如。以是義故佛初成道時心樂嘿然不樂說法知甚深法。凡夫人難悟故。復次是法無二故甚深。如虛空故甚深。如法性等甚深故甚深。爾時諸天子知是法無可取相。白佛言。是所說法一切世間所不能信。是法不為受色等法故說。佛可其言。若有菩薩為受色等故行菩薩道。不能修般若波羅蜜等諸功德。須菩提白佛言。世尊。是般若波羅蜜相。隨順一切法無所障礙。何以故。于般若波羅蜜亦不著。說不障礙因緣如虛空等故。譬如壁中先有空相小兒以橛釘之力少故不入大力者能入。行者亦如是。色等諸法中自有如實相。智慧力少故不能令空。大智者能知。是故說諸法無礙如虛空平等。色等法不生亦不可得。以是故名不生。非但色等不生。若不生法可得則非畢竟空。非名無得。無住處亦如是。爾時諸天子白佛言。世尊。須菩提隨佛生。何以故。所知所說皆與空合。復次經說有三種子一者不隨順生。二者隨順生。三者勝生。世人皆愿二種子隨順子勝子。佛法中惟欲一種隨順生。以無有勝佛故。佛子有五皆從口生法生。須陀洹乃至阿羅漢入正位菩薩。辟支佛雖佛法中種因緣。無佛時自能得道。不得言從佛口生。因緣遠故。諸漏盡者是隨順生。須菩提于漏盡中常樂畢竟空是隨順生。何以故。所行法不可破壞如虛空。佛法如是相是名隨佛生。問曰。何以不說入法位菩薩隨順佛生。答曰。有人言。漏未盡故不說。須菩提漏盡故說。有人言。入無余涅槃者是第一清凈。阿羅漢末后身住有余涅槃。近無余涅槃門故說。菩薩雖有深利智慧往返生死中。是故不說。有人言。般若有二種。一者唯與大菩薩說。二者三乘共說。共聲聞說中須菩提是隨佛生。但與菩薩說時不說須菩提隨佛生。何以故。法性生身大菩薩。是中無有結業生身。但有變化生身。滅三毒出三界。教化眾生凈佛世界故住于世間。此中都無一切聲聞人。佛大慈悲心菩薩心亦爾。是名菩薩隨生。須菩提但取涅槃故不說隨生。此經共二乘說。須菩提知般若波羅蜜甚深。法性生身菩薩力大。諸天雖贊不應受語。諸天子言諸法如一相所謂無相。是因緣故隨佛生。如不異故。如經中說。如如來如相不來不去。須菩提如相亦不來不去

復次如來如畢竟空。一切法如亦畢竟空。一切法如中攝須菩提如。是故須菩提用如來如故隨佛生。復次如如來如無憶想分別常住如虛空。須菩提如亦如是。是故須菩提隨佛生。復次如如來如得無礙解脫故。一切法中無掛礙。一切法如亦如是。于一切法中亦無掛礙。如來如一切法如一如無異。須菩提如亦入一切法如故。是以隨佛生。復次諸法如相無作無作者。如來如相亦如是。須菩提如一切法如攝故隨佛生。復次如如來如相一切處常無憶想分別。須菩提如一切法如攝故隨佛生。復次如來如相不離一切法如。正觀一切法名為佛。一切法是因緣佛是果報。是故說如來如不離一切法如。是如實故常如無不如時。須菩提如亦如是。不異故隨佛生。亦無法可隨。復次如來如相無憶想分別出過三世。一切法如亦如是。須菩提如亦出三世。是故隨佛生。復次如來如不在過去如中。何以故如來空。過去亦畢竟空。是故空不在空中住。譬如虛空不住虛空中。未來現在亦如是。三世如如來如不二。不分別者。三世如空無相無生無滅等。如來如亦如是。三世如無障礙如。過去世無窮無邊。未來世亦無窮無邊。現在世亦無窮無邊。如來如亦如是。此三世十方無窮無邊。須菩提如亦如是。復次五眾如。乃至一切種智如。如來如。無二無別。何以故。色等諸法和合故有如來如。是如來不得言但是色等法。亦不得言離色等法。亦不得言色等法在如來中。亦不得言如來在色等法中。亦不得言色等法屬如來。亦不得言無如來。五眾色等法中假名如來。如來如即是一切法如。是故說色等法如如來如不二不別。凡夫人見有二有別。圣人觀無二無別。圣人可信。凡夫人所見不可信。佛語須菩提。是名為如。佛因此如故名為如來。如來者如實行來到佛法中。說是如時。地六種震動如上說

【經】是時諸欲天子諸色天子。以天末栴檀香散佛上。及散須菩提上。白佛言。未曾有也世尊。須菩提以如來如隨佛生。須菩提復為諸天子說言。諸天子。須菩提不從色中隨佛生。亦不從色如中隨佛生。不離色隨佛生。亦不離色如隨佛生。須菩提不從受想行識中隨佛生。亦不從受想行識如中隨佛生。不離受想行識隨佛生。亦不離受想行識如隨佛生。乃至不從一切種智中隨佛生。亦不從一切種智如中隨佛生。不離一切種智隨佛生。亦不離一切種智如隨佛生。須菩提不從無為中隨佛生。亦不從無為如中隨佛生。不離無為隨佛生。亦不離無為如隨佛生。何以故。是一切法皆無所有不可得。無隨生者。亦無隨生法

爾時舍利弗白佛言。世尊。是如實不虛。法相法住法位甚深。是中色不可得。色如不可得。何以故。色尚不可得。何況色如當可得。受想行識不可得。受想行識如不可得。何以故。受想行識尚不可得。何況受想行識如當可得。乃至一切種智不可得。一切種智如不可得。何以故。一切種智尚不可得。何況一切種智如當可得。佛告舍利弗。如是如是。舍利弗。是如實不虛。法相法住法位甚深。是中色不可得。色如不可得。何以故。色尚不可得。何況色如當可得。乃至一切種智不可得。一切種智如不可得。何以故。一切種智尚不可得。何況一切種智如當可得。舍利弗說是如相時。二百比丘不受一切法故。漏盡得阿羅漢。五百比丘尼遠塵離垢。諸法中得法眼凈生天人中。五千諸菩薩摩訶薩得無生忍法。六千菩薩諸法不受故。漏盡心得解脫成阿羅漢。舍利弗。是六千菩薩。先世值五百佛親近供養。于五百佛法中行布施持戒忍辱精進禪定。無般若波羅蜜。無方便力故行別異相。作是念。是施是持戒是忍辱是精進是禪定。無般若波羅蜜。無方便力故。布施持戒忍辱精進禪定行別異相。行別異相故不得無異相。不得無異相故。不得入菩薩位。不得入菩薩位故。得須陀洹果乃至阿羅漢果。舍利弗。菩薩摩訶薩雖有道若空若無相若無作法。遠離般若波羅蜜無方便力故。便于實際作證取聲聞乘

舍利弗白佛言。世尊。何因緣故。俱行空無相無作法。遠離方便力故。于實際作證取聲聞乘。菩薩摩訶薩亦修空無相無作法。有方便力故。得阿耨多羅三藐三菩提。佛告舍利弗。有菩薩遠離薩婆若心。修空無相無作法。無方便力故取聲聞乘。舍利弗。復有菩薩摩訶薩不遠離薩婆若心。修空無相無作法。有方便力故入菩薩位。得阿耨多羅三藐三菩提

舍利弗。譬如有鳥身長百由旬。若二百三百由旬而無有翅。從三十三天自投閻浮提。舍利弗。于汝意云何。是鳥中道作是念。欲還上三十三天。能得還不。不得也世尊。舍利弗。是鳥復作是愿。到閻浮提欲使身不痛不惱。舍利弗。于汝意云何。是鳥得不痛不惱不。舍利弗言。不得也世尊。是鳥到地若痛若惱若死若死等苦。何以故。世尊。是鳥身大而無翅故。舍利弗。菩薩摩訶薩亦如是。雖如恒河沙等劫修布施持戒忍辱精進禪定發大事生大心為得阿耨多羅三藐三菩提故受無量愿。是菩薩遠離般若波羅蜜方便力故。若墮阿羅漢若墮辟支佛道。何以故。是菩薩遠離薩婆若心。布施持戒忍辱精進禪定。無般若波羅蜜。無方便力故。墮聲聞地若辟支佛道中。舍利弗。菩薩摩訶薩雖念過去未來現在諸佛持戒禪定智慧解脫解脫知見。取相受持。是人不知不解諸佛戒定慧解脫解脫知見。但聞空無相無作名字聲。而取名字聲回向阿耨多羅三藐三菩提。菩薩摩訶薩若如是回向。住聲聞辟支佛地中不能得過。何以故。遠離般若波羅蜜及方便力。持諸善根回向阿耨多羅三藐三菩提故。舍利弗。有菩薩摩訶薩。從初發意已來。不遠離薩婆若心。行布施持戒忍辱精進禪定。不遠離般若波羅蜜及方便力。故不取相。于過去未來現在諸佛戒定慧解脫解脫知見。不取空解脫門相。不取無相無作解脫門相。舍利弗當知。是菩薩摩訶薩不墮聲聞辟支佛道。直至阿耨多羅三藐三菩提。何以故。是菩薩摩訶薩從初發心已來。行布施不取相。持戒忍辱精進禪定不取相。過去未來現在諸佛戒定慧解脫解脫知見不取相

舍利弗。是名菩薩方便力。以離相心行布施持戒忍辱精進禪定。乃至離相心行一切種智。舍利弗白佛言。世尊。如我解佛所說義。若菩薩摩訶薩不遠離般若波羅蜜方便力。當知是菩薩近阿耨多羅三藐三菩提。何以故。是菩薩摩訶薩從初發心已來無法可知。若色若受想行識乃至一切種智。世尊。有求菩薩道善男子善女人。遠離般若波羅蜜方便力。當知是人于阿耨多羅三藐三菩提。或得或不得。何以故。世尊。是求菩薩道善男子善女人。所有布施皆取相。所有持戒忍辱精進禪定皆取相。以是故。是善男子善女人。于阿耨多羅三藐三菩提不定。世尊。以是因緣故。菩薩摩訶薩欲得阿耨多羅三藐三菩提。不應遠離般若波羅蜜方便力。是菩薩摩訶薩住般若波羅蜜方便力中。以無得無相心。應修布施持戒忍辱精進禪定。乃至以無得無相心。應修一切種智

【論】釋曰。諸天子歡喜以末栴檀香散佛及須菩提上嘆言。希有世尊。須菩提以如來如隨佛生者。諸天子意謂須菩提智慧力故。令一切法皆如佛法。是故說隨佛生

須菩提知諸天子心少貴尚是諸法如。是故須菩提欲斷諸天子心故。說是如畢竟空相。以四種破著如心。所謂須菩提不在色中不在色如中。不以色等不以色等如。不離色等不離色等如隨佛生。佛此中自說因緣。此法皆空不可得。舍利弗言。世尊。是如甚深。是如中但色等法不可得。何況色等法如當可得。問曰。何者是色等法。何者是色等法如。答曰。色等法。眼所見等諸法如。名色等法實相不虛誑。人于色等如法中錯謬故。或起不善業墮惡道中。或起善業生于人天中。終歸磨滅還生諸苦。或起無漏業應求大利。而取小乘不得畢竟清凈如相故。色等法皆是作法有為虛妄從顛倒生。凡夫所憶想分別行處。是故色等法虛妄不即是如。知色等法如實故即是如。因色等法得如名。是故言不離色等法得如色等法入如中皆一相無異。是故須菩提謙言。非但我隨佛生。一切法亦如是相。舍利弗贊嘆須菩提所說。色等法亦畢竟空。何況如。因若空何況果。聞如是甚深如相。眾生各得道利益

問曰。是般若波羅蜜為菩薩說。何故六千人成阿羅漢道。答曰。佛知必有難者。自為舍利弗說因緣。是人無般若波羅蜜無方便力。過去作功德無方便故邪行不正。是人離般若波羅蜜故深著善法。今從佛聞般若波羅蜜深厭世間。慈悲心薄故求自利不受一切法。即得阿羅漢于般若無咎。如人持器詣海隨器大小各自取足。問曰。如經說。六千菩薩無般若波羅蜜方便力故。行五波羅蜜不得是無分別法作阿羅漢。若一切圣人皆得無為法。得無為法即是無分別。何以此中說不得無分別法作阿羅漢。答曰。非說今世聽法時。乃是過去五百世時。不得般若方便。修集五波羅蜜功德。以是故言不得無分別失菩薩信等五根。失菩薩信等五根故。雖聞般若不得如菩薩所聞。即于實際作證。問曰。俱行空無相無作。何以一人得作佛。一人作阿羅漢。答曰。雖有種種因緣。得阿羅漢大因緣。所謂離薩婆若心行空等故。大鳥者金翅鳥在于天上。如此間人鳥雀等無異。是鳥所以不來者。此鳥食龍翅出毒風扇一切人眼失明故。是鳥初出[聲-耳+卵]羽翼未成。意欲飛去即時墮落。中道心悔我未應飛。還欲住本天上舍摩梨樹上。是鳥身大羽翼未成不能舉身。鳥身是菩薩。身大者世世廣集五波羅蜜功德。無兩翅者是無般若波羅蜜無方便。須彌山者是三界。虛空是無量佛法。未應飛而飛者。是菩薩功德未成滿。欲行菩薩三解脫門。欲游無量佛法虛空中而自退沒。是心雖欲愿作佛而不能得。若死者是阿羅漢道。死等者辟支佛道。若病若惱者失菩薩本愿功德。佛自結句乃至住是無得無相心中應布施等。此經中合喻義自明了故不說

【經】爾時欲色界諸天子白佛言。世尊。阿耨多羅三藐三菩提難得。何以故。是菩薩摩訶薩應知一切諸法已得阿耨多羅三藐三菩提。是法亦不可得。佛言。如是如是。諸天子。阿耨多羅三藐三菩提難得。我亦得一切法一切種智已。得阿耨多羅三藐三菩提。亦無所得無能知無可知亦無知者。何以故。諸法畢竟凈故。須菩提白佛言。世尊。如佛所說阿耨多羅三藐三菩提難得。如我解佛所說義。我心思惟。是阿耨多羅三藐三菩提易得。何以故。無有得阿耨多羅三藐三菩提者。亦無可得法。一切法一切法相空。無法可得無能得者。何以故。一切法空故。亦無法可增。亦無法可減。所謂布施持戒忍辱精進禪定。乃至一切種智。是法皆無可得者無能得者。世尊。以是因緣故。我意謂阿耨多羅三藐三菩提為易得。何以故。世尊。色色相空。受想行識識相空。乃至一切種智一切種智相空。舍利弗語須菩提。若一切法空如虛空。虛空不作是念。我當得阿耨多羅三藐三菩提。若菩薩摩訶薩信解一切諸法空如虛空。是阿耨多羅三藐三菩提易得者。今恒河沙等諸菩薩摩訶薩。求阿耨多羅三藐三菩提。何以故退還。須菩提。以是故知阿耨多羅三藐三菩提不易得。須菩提語舍利弗。于意云何。色于阿耨多羅三藐三菩提退還不。舍利弗言不。受想行識于阿耨多羅三藐三菩提退還不。舍利弗言不。乃至一切種智于阿耨多羅三藐三菩提退還不。舍利弗言不。離色有法。于阿耨多羅三藐三菩提退還不。舍利弗言不。離受想行識有法。于阿耨多羅三藐三菩提退還不。舍利弗言不。乃至離一切種智有法。于阿耨多羅三藐三菩提退還不。舍利弗言不。舍利弗。于意云何。色如相。于阿耨多羅三藐三菩提退還不。舍利弗言不。受想行識如相。乃至一切種智如相。于阿耨多羅三藐三菩提退還不。舍利弗言不。離色如相有法。于阿耨多羅三藐三菩提退還不。舍利弗言不。離受想行識如相。乃至離一切種智如相有法。于阿耨多羅三藐三菩提退還不。舍利弗言不。舍利弗。于意云何。如于阿耨多羅三藐三菩提退還不。舍利弗言不。法性法住法位。實際不可思議性。于阿耨多羅三藐三菩提退還不。舍利弗言不。舍利弗。于意云何。離如有法。于阿耨多羅三藐三菩提退還不

舍利弗言不。離法性法住法位實際不可思議性有法。于阿耨多羅三藐三菩提退還不。舍利弗言不。須菩提。語舍利弗言。若諸法畢竟不可得。何等法于阿耨多羅三藐三菩提退還。舍利弗語須菩提如須菩提所說。是法忍中無有菩薩于阿耨多羅三藐三菩提退還者。若不退還。佛說求道者有三種。阿羅漢道辟支佛道佛道。是三種為無分別。如須菩提說。獨有一菩薩求佛道。是時富樓那彌多羅尼子語舍利弗。應當問須菩提。為有一菩薩乘不

爾時舍利弗問須菩提。須菩提。為欲說有一菩薩乘。須菩提。語舍利弗。于諸法如中欲使有三乘人聲聞乘辟支佛乘佛乘耶。舍利弗言。不也。舍利弗。三乘分別中有如可得不。舍利弗言。不也。舍利弗。是如有若一相若二相若三相不。舍利弗言。不也。舍利弗。汝欲于如中乃至有一菩薩不。舍利弗言。不也。如是四種中三乘人不可得。舍利弗。云何作是念。是求聲聞乘人。是求辟支佛乘人。是求佛乘人。舍利弗。菩薩摩訶薩聞是諸法如相。心不驚不沒不悔不疑。是名菩薩摩訶薩能成就阿耨多羅三藐三菩提。爾時佛贊須菩提言。善哉善哉。須菩提。汝所說者皆是佛力。須菩提。若菩薩摩訶薩聞說是如。無有諸法別異心。不驚不怖不畏不難不沒不悔。當知是菩薩能成就阿耨多羅三藐三菩提。舍利弗。白佛言。世尊。成就何等菩提。佛言。成就佛阿耨多羅三藐三菩提

【論】釋曰。爾時諸天子作是念白佛言。世尊。阿耨多羅三藐三菩提難得。何以故。一切法畢竟空。而菩薩求佛道。觀行修集成佛度眾生。是法亦不可得。佛可其言自身為證。我坐道場以一切種得一切法。亦無一定相可得。須菩提言。世尊。如我意。阿耨多羅三藐三菩提易得。一切法畢竟常空故。是中無得者無可得法。無障無礙無所修無所斷故。爾時舍利弗言。若佛道易得者。何以故。恒河沙等無量菩薩求佛道。若一若二作佛余者皆退還。須菩提答舍利弗。色于阿耨多羅三藐三菩提退還不。受想行識乃至一切種智退還不。答言。不也。何以故。色等法畢竟空無有退還。色等法如無二相亦無分別故無退還。離色等法更有法退還不。答言。離色等更無有法。是故言不也。離色等法如更有法退還不。答言。如破色等法已如亦自空。是故言不。法性法位乃至不可思議性亦如是。須菩提語舍利弗。若法無退還。何以故。言如恒河沙等菩薩退還。舍利弗答。如須菩提所說。法忍中則無退還。法忍者是法門法修法行。入須菩提所說法門中則無退還。出是法門則有退還。舍利弗。雖現受須菩提語。亦自引佛法作難。若無退者盡當作佛。何以說有三乘。須菩提。還以如相四句破三乘。佛嘆須菩提善哉。若菩薩聞如中無三乘分別不恐怖。是菩薩即能成無上道。問曰。若佛說菩薩成阿耨多羅三藐三菩提。舍利弗。何以故。問成就何等菩提。答曰。各各有無上。舍利弗疑故。問何等道無上。答大乘無上。復次須菩提。以畢竟空智慧。破著三乘心。佛贊善哉。須菩提言。菩薩聞是心不沒不怖。則能成就阿耨多羅三藐三菩提。舍利弗。問三乘菩提無定相。今言成就菩提成何等菩提。佛言。成就佛阿耨多羅三藐三菩提。若入畢竟空門一切法盡一相。若出畢竟空三乘則有異。今佛分別諸法故說有上中下乘。不為畢竟空故說

【經】須菩提。白佛言。世尊。若菩薩摩訶薩。欲成就阿耨多羅三藐三菩提。應云何行。佛言。應起等心。于一切眾生亦以等心與語無有偏黨。于一切眾生中起大慈心。亦以大慈心與語。于一切眾生中下意。亦以下意與語。于一切眾生中應生安隱心。亦以安隱心與語。于一切眾生中應生無礙心。亦以無礙心與語。于一切眾生中應生無惱心。亦以無惱心與語。于一切眾生中應生愛敬心。如父如母如兄如弟如姊如妹如兒子如親族知識。亦以愛敬心與語。是菩薩摩訶薩亦應自不殺生。亦教人不殺生。贊不殺生法歡喜贊嘆諸不殺生者。乃至自行不邪見。亦教他人不行邪見。贊不邪見法。歡喜贊嘆不邪見者。如是須菩提。菩薩摩訶薩。欲成就阿耨多羅三藐三菩提。當如是行。復次須菩提。菩薩摩訶薩欲成就阿耨多羅三藐三菩提。應自行初禪。亦教他人行初禪。贊嘆行初禪法。歡喜贊嘆行初禪者。二禪三禪四禪亦如是。復次須菩提。菩薩摩訶薩。欲成就阿耨多羅三藐三菩提。應自行慈心。亦教人行慈心。贊嘆行慈心法。歡喜贊嘆行慈心者。悲喜舍心亦如是。自行虛空處。亦教人行虛空處。贊嘆行虛空處法。歡喜贊嘆行虛空處者。識處無所有處。非有想非無想處亦如是

自具足檀波羅蜜。亦教人具足檀波羅蜜。贊嘆具足檀波羅蜜法。歡喜贊嘆具足檀波羅蜜者。尸羅羼提毗梨耶禪般若波羅蜜亦如是。復次菩薩摩訶薩欲成就阿耨多羅三藐三菩提。自行內空。亦教人行內空。贊嘆行內空法。歡喜贊嘆行內空者。乃至無法有法空亦如是。自行四念處。亦教人行四念處。贊嘆行四念處法。歡喜贊嘆行四念處者。乃至八圣道分亦如是。自修空三昧無相無作三昧。亦教人修空無相無作三昧。贊嘆修空無相無作三昧法。歡喜贊嘆修空無相無作三昧者。自行八背舍。亦教人行八背舍。贊嘆行八背舍法。歡喜贊嘆行八背舍者。自行九次第定。亦教人行九次第定。贊嘆行九次第定法。歡喜贊嘆行九次第定者。自具足佛十力。亦教人具足佛十力。贊嘆具足佛十力法。歡喜贊嘆具足佛十力者。自行四無所畏四無礙智十八不共法大慈大悲。亦教人行四無所畏乃至大慈大悲。贊嘆行四無所畏乃至大慈大悲法。歡喜贊嘆行四無所畏乃至大慈大悲者。自逆順觀十二因緣。亦教人逆順觀十二因緣。贊嘆逆順觀十二因緣法。歡喜贊嘆逆順觀十二因緣者。須菩提。菩薩摩訶薩欲成就阿耨多羅三藐三菩提。應如是行。復次須菩提。菩薩摩訶薩欲成就阿耨多羅三藐三菩提。自應知苦斷集滅證修道。亦教人知苦斷集滅證修道。贊嘆知苦斷集滅證修道法。歡喜贊嘆知苦斷集滅證修道者。自生須陀洹果。證智而不證實際。亦教人著須陀洹果中。贊嘆須陀洹果法。歡喜贊嘆得須陀洹果者。斯陀含果阿那含果阿羅漢果亦如是。自生辟支佛道。證知而不證辟支佛道。亦教人著辟支佛道中。贊嘆辟支佛道法。歡喜贊嘆得辟支佛道者。自入菩薩位。亦教人入菩薩位。贊嘆入菩薩位法。歡喜贊嘆入菩薩位者。自凈佛世界成就眾生。亦教人凈佛世界成就眾生。贊嘆凈佛世界成就眾生法。歡喜贊嘆凈佛世界成就眾生者。自起菩薩神通。亦教人起菩薩神通。贊嘆起菩薩神通法。歡喜贊嘆起菩薩神通者。自生一切種智。亦教人生一切種智。贊嘆生一切種智法。歡喜贊嘆生一切種智者。自斷一切結使習。亦教人斷一切結使習。贊嘆斷一切結使習法歡喜贊嘆斷一切結使習者。須菩提。菩薩摩訶薩欲成就阿耨多羅三藐三菩提。應如是行。復次須菩提。菩薩摩訶薩欲成就阿耨多羅三藐三菩提。自取壽命成就。亦教人取壽命成就。贊嘆取壽命成就法。歡喜贊嘆取壽命成就者。自成就法住。亦教人成就法住。贊嘆成就法住法。歡喜贊嘆成就法住者。須菩提。菩薩摩訶薩欲成就阿耨多羅三藐三菩提。應如是行。亦應如是學般若波羅蜜方便力。是菩薩如是學如是行時。當得無礙色得無礙受想行識乃至得無礙法住。何以故。是菩薩摩訶薩從本已來不受色不受受想行識。乃至不受一切種智。何以故。色不受者為非色。乃至一切種智不受者為非一切種智。說是菩薩行品時。二千菩薩得無生法忍

【論】釋曰。須菩提問。菩薩欲成無上道者云何應行。佛答應起等心。于一切眾生無有偏黨。五眾和合假名眾生如車如林。一切眾生者盡舉十方六道無有遺余。一切眾生法各行三分。怨親中人。佛今教菩薩等心。一切眾生皆有親愛想莫生怨心。莫生中人心。復次眾生有二種愛及憎。佛言。于一切眾生離是二心莫生憎愛。愛者貪欲煩惱心不應行。當行慈愛心。世間法愛念妻子牛馬等。憎惡怨賊等。菩薩轉此世間法。但行慈愛心于一切眾生。復次等心者菩薩生法喜。于一切眾生欲令皆至佛道。菩薩自舍憎愛心。亦舍眾生憎愛心加己。世間有三種人。惡大惡惡中惡。善大善善中善。惡者如人以惡事加己還報之以惡事。諸佛法于一切眾生平等心。不應起惡念。何況起身行口行。大惡者如無人侵己而以惡加人。惡中惡者如人以好心供給慈念而反以惡心毀害。如是等惡名惡中惡。善者如人以好事于己還以善報。大善者如人于己無善而以善事利益。善中善者如人以惡事害于己而以善事乃至身命供養。是名善中善。菩薩舍是三惡。過是二種善行。第六心于一切眾生。問曰。是菩薩未得法身。云何能行是心。答曰。是菩薩求無上道。應行無上法。受如是難為苦行乃成無上道。譬如估客于險道中備受諸苦乃得大利。復次是菩薩聞佛法正體。所謂畢竟空無我無我所。無一定實法。所見所聞所知皆是虛誑如幻如夢。深信是法故能以身命供養怨賊。復次菩薩知此身從罪業煩惱顛倒因緣生所見所聞皆是虛誑罪垢之本。若有人來欲加害于我。我宜歡喜受之。以此弊身而得無上道利何為不與。復次菩薩發心深愛眾生。欲利益故。自以己身供養怨賊。欲令眾生效己所行。以有眾生說法教者不必肯受。故以身教令其信受。復次多有人發言求無上道而身行不稱。亦以是故菩薩以身教之。令堅心行此難事。欲求無上道當行善中善法。為此難事爾乃可得。如是等無量因緣自以身命供養怨賊。問曰。等心慈心有何等異。答曰。等心者是四無量心。慈心者是一無量。有人言初舍怨親是等心。后加愍念是慈心。復次有人言等心者觀眾生如如實際法性。是法皆無為無量故。等愛念眾生是名慈心。所以不說悲心者悲心或憂念眾生。積集此心心則退沒。或有眾生不愛菩薩悲念言。汝何以不自憂其身而念他人。慈心無如是事。易攝眾生故但說慈心。問曰。若眾生有三種上中下。菩薩福德智慧積集故應是大人。云何言于一切眾生中起下意。答曰。菩薩作是念。一切法無常一切眾生上中下皆歸磨滅。是中何者是大何者是小。人以世法故有大小。復次大小不定。此國以為大余國以為小。于此為大于彼為小。如今世卑賤后世為天王。如是業因緣在世間輪轉。貴賤大小無定。如水火貴賤隨時用舍無定。復次菩薩雖有功德知是功德畢竟空。如幻如夢不著此功德。不有是大小。復次一切眾生中有佛道因緣者。唯佛能知。菩薩作是念若我以眾生形貌才能。以此事輕者則為輕未來佛。若輕佛則為永了。復次菩薩作是念。我誓度一切眾生。若眾生無所得。我則孤負眾生。譬如主人請客則應敬客而自卑。若無所供設是則負愧于客。復次以自大心故則喜生嗔恚。憍慢是嗔之本。嗔是一切重罪之根。若菩薩于眾生起下心。眾生若罵若打則無恚恨。譬如大家打奴奴不敢嗔恨。若菩薩自高意下眾生者。眾生侵害忿然生怒。如奴打大家則起嗔怒。下意有如是等種種利益。故菩薩應當行安隱心者。與今世后世究竟樂。非如父母知識與現世樂。菩薩若以等心慈心下心利益眾生時。若有不知恩人來惱菩薩。不信所行謂為欺誑為求名故無有實事。又為魔所使來惱菩薩。惡中之惡不識恩分。菩薩等心于此通達無礙。得是無礙心已眾生雖有大罪大過。但欲利益不生惱心。慈心安隱無礙不惱心。譬如孝子愛敬父母。如兄如弟如姊妹。如兒女無淫欲心而生愛敬慈念。世人但能愛敬所親。菩薩普及一切。得是柔軟清凈好心名眾生忍。是法忍初門。次行十善道。十善道有佛無佛世間常有是善法教。菩薩先以四十種行行是十善道。何以故。是菩薩深念善法心慈眾生故。難欲凡夫法有十二事。亦以四十八種行六波羅蜜乃至法住。是客法。有佛說則有菩薩行。上來舊法客法本末具足。今世得善法智慧無礙。舍身得法身無礙。隨意至十方教化眾生。于十方佛前修集善法。聞是法時二千菩薩得無生法忍者。是品說如微妙深法。亦說有行善門智門二行具足。但說如法所利少。若說有法所利亦少。今說有無二法具足故得無生法忍。譬如二輪具足故能有所至。此中善說二諦故二千菩薩得無生法忍

大智度論卷第七十二大智度論釋阿毗跋致品第五十五(卷七十三)

　　　　圣者龍樹造


　　　　后秦龜茲國三藏鳩摩羅什譯


【經】須菩提白佛言。世尊。以何等行何等類何等相貌。知是阿鞞跋致菩薩摩訶薩。佛告須菩提。若菩薩摩訶薩能知凡夫地聲聞地辟支佛地佛地。是諸地如相中無二無別。亦不念亦不分別。入是如中聞是事直過無疑。何以故。是如中無一無二相故。是菩薩摩訶薩亦不作無益語。但說利益相應語。不視他人長短。須菩提。以是行類相貌。知是阿鞞跋致菩薩摩訶薩。須菩提言。世尊。復以何等行類相貌。知是阿鞞跋致菩薩摩訶薩。佛告須菩提。若菩薩摩訶薩能觀一切法無行無類無相貌。當知是名阿鞞跋致菩薩摩訶薩。須菩提白佛言。世尊。若一切法無行無類無相貌。菩薩于何等法轉名不轉。佛言。若菩薩摩訶薩。色中轉。受想行識中轉。是名菩薩不轉。復次須菩提。菩薩摩訶薩檀波羅蜜中轉。乃至般若波羅蜜中轉。內空中乃至無法有法空中轉。四念處中乃至十八不共法中轉。聲聞辟支佛地中轉。乃至阿耨多羅三藐三菩提中轉。當知是菩薩摩訶薩不轉。何以故。須菩提。色性無是菩薩何所住。乃至阿耨多羅三藐三菩提性無。是菩薩何所住。復次須菩提。菩薩摩訶薩不觀外道沙門婆羅門面類言語。不作是念。是諸外道若沙門若婆羅門。實知實見若說正見無有是事。復次菩薩不生疑不著戒取不墮邪見。亦不求世俗吉事以為清凈。不以華香瓔珞幡蓋伎樂禮拜供養余天。須菩提。以是行類相貌。當知是名阿鞞跋致菩薩摩訶薩。復次須菩提。阿鞞跋致菩薩摩訶薩。常不生不賤家。乃至不生八難之處。常不受女人身。須菩提。以是行類相貌。當知是名阿鞞跋致菩薩摩訶薩。復次須菩提。菩薩摩訶薩常行十善道自不殺生。不教人殺生。贊嘆不殺生法。歡喜贊嘆不殺生者。乃至自不邪見。不教人邪見。不贊嘆邪見法。不歡喜贊嘆行邪見者。須菩提。以是行類相貌。當知是名阿鞞跋致菩薩摩訶薩

復次須菩提。菩薩摩訶薩乃至夢中亦不行十不善道。以是行類相貌。當知是名阿鞞跋致菩薩摩訶薩。復次須菩提。菩薩摩訶薩為利益一切眾生故。行檀波羅蜜。乃至為利益一切眾生故。行般若波羅蜜。須菩提。以是行類相貌。當知是名阿鞞跋致菩薩摩訶薩。復次須菩提。菩薩摩訶薩所有諸法受讀誦說正憶念。所謂修姤路乃至優波提舍。是菩薩法施時作是念。是法施因緣故。滿一切眾生愿。以是法施功德與一切眾生共之。回向阿耨多羅三藐三菩提。須菩提。以是行類相貌。當知是名阿鞞跋致菩薩摩訶薩。復次須菩提。菩薩摩訶薩于甚深法中不疑不悔。須菩提言。世尊。菩薩于甚深法中何因緣故不疑不悔。佛言。是阿鞞跋致菩薩。都不見有法可生疑處。若色受想行識。乃至阿耨多羅三藐三菩提。不見是法可生疑處悔處。須菩提。以是行類相貌。當知是名阿鞞跋致菩薩摩訶薩。復次須菩提。菩薩摩訶薩身口意業柔軟。須菩提。以是行類相貌。當知是名阿鞞跋致菩薩摩訶薩。復次須菩提。菩薩摩訶薩以慈身口意業成就。須菩提。以是行類相貌。當知是名阿鞞跋致菩薩摩訶薩。復次須菩提。菩薩摩訶薩不與五蓋俱淫欲嗔恚睡眠掉悔疑。須菩提。以是行類相貌。當知是名阿鞞跋致菩薩摩訶薩。復次須菩提。菩薩摩訶薩一切處無所愛著。須菩提。以是行類相貌。當知是名阿鞞跋致菩薩摩訶薩。復次須菩提。菩薩摩訶薩出入去來坐臥行住常念一心。出入去來坐臥行住舉足下足安隱庠序。常念一心視地而行。須菩提。以是行類相貌。當知是名阿鞞跋致菩薩摩訶薩。復次須菩提。菩薩摩訶薩所著衣服及諸臥具。人不惡穢好樂凈潔少于疾病。須菩提。以是行類相貌。當知是名阿鞞跋致菩薩摩訶薩。復次須菩提。常人身中有八萬戶蟲侵食其身。是阿鞞跋致菩薩摩訶薩身無是蟲。何以故。是菩薩功德過出世間。以是故是菩薩無是戶蟲。是菩薩功德增益。隨其功德得身清凈得心清凈。須菩提。以是行類相貌。當知是名阿鞞跋致菩薩摩訶薩。須菩提白佛言。世尊。云何菩薩摩訶薩得身清凈得心清凈。佛言。菩薩摩訶薩隨其所得增益善根。滅除心曲心邪。須菩提。是名菩薩摩訶薩身清凈心清凈。以是身心清凈故。能過聲聞辟支佛地入菩薩位中。須菩提。以是行類相貌。當知是名阿鞞跋致菩薩摩訶薩。復次須菩提。菩薩摩訶薩不貴利養。雖行十二頭陀。不貴阿蘭若法。乃至不貴但三衣法。須菩提。以是行類相貌。當知是名阿鞞跋致菩薩摩訶薩。復次須菩提。菩薩摩訶薩常不生慳貪心。不生破戒心嗔動心懈怠心散亂心。不生愚癡心。不生嫉妒心。須菩提。以是行類相貌。當知是名阿鞞跋致菩薩摩訶薩。復次須菩提。菩薩摩訶薩心住不動。智慧深入一心。聽受所從聞法及世間事。皆與般若波羅蜜合。是菩薩摩訶薩不見產業之事不入法性者。是事一切皆見。與般若波羅蜜合。以是因緣故。須菩提。是名阿鞞跋致菩薩阿鞞跋致相

【論】問曰。上來處處說阿鞞跋致相。今何以復問。答曰。上雖處處略說今欲廣說。此中多是阿鞞跋致相故。名阿鞞跋致相品。復次上來解般若波羅蜜相。次說魔因緣壞般若波羅蜜相。今說信受般若波羅蜜者。是阿鞞跋致。欲說其相貌。故須菩提問。復次菩薩初發心來。所行因緣所得果報。是阿鞞跋致。受記必當作佛。如人受職已得印信心無復疑。又如聲聞人所行眾行皆為四沙門果。阿鞞跋致是決定安隱地。過凡夫不入二乘地。雖未成佛道能為世間作福田。是事微妙難得。故須菩提問其行貌。佛本命須菩提說般若波羅蜜故須菩提問。世尊阿鞞跋致有何行類相貌。問曰。是三事有何等異。答曰。有人言是三事皆一義。以此知是阿鞞跋致非阿鞞跋致。有人言。行名是阿鞞跋致。菩薩身口意業異于他人。以此行表阿鞞跋致甚深智慧。類者分別知諸菩薩是阿鞞跋致非阿鞞跋致。相貌者除行類余種種因緣。得知阿鞞跋致相。佛說義趣若菩薩能具足五波羅蜜。深入般若波羅蜜方便力故。不著般若波羅蜜。但觀如。所謂諸法實相。菩薩爾時不以凡夫二乘地為下賤。不以佛地為高貴。入諸法如故。諸法如中無有分別二法。但以如入如更無余事。亦不分別取相。何以故。如平等故能如是。入者即入諸佛法藏心不生疑。更求諸法決定相。是故經說。須菩提凡夫地。乃至佛地如相中無二無別。得如是法名阿鞞跋致行類相貌。復次略說是義。菩薩因諸法如。所謂畢竟空。舍一切世間事亦不住畢竟空。何以故得諸法畢竟清凈實相故。菩薩若聞是無依止法。心無疑悔不念依止。自上事是阿鞞跋致正體。自是以下盡是畢竟空行果。得畢竟空故心淳熟。寂滅相不說無益語。所說常是法不是非法。所說皆實非妄語。所言柔軟不粗穬。皆以慈悲心說不以嗔恚心。所說應時常得機會。觀察人心隨其方俗。今此中略說利益之言。若教佛道若二乘若人天道。若今世得非罪樂。常遠離口四惡故。于眾生中慈悲心大故。又能自摧薄諸煩惱故。是以能種種因緣說諸利益語。問曰。聲聞人直趣涅槃。可不觀他人。菩薩視眾生如子常欲教化。云何不觀其長短。答曰。若眾生不可伏折不可化度。如是等莫觀。何以故若以好心教詔。則謂嫉己如刀刺心。既無所益更增其罪。是故不觀長短。復次菩薩應作是念。如諸佛一切智煩惱習盡。尚不能盡度眾生。何況我未得菩薩神通。未得無礙智。云何能普觀眾生。阿鞞跋致有得神通者有不得者。得阿鞞跋致已別修神通道乃得。若先得神通者不具足故不能遍觀。問曰。須菩提初問行相類。佛何以不即答無行相類。今此中方說。答曰。初問時眾生未著阿鞞跋致相故。佛答或說空相或說有相。今以眾生著阿鞞跋致相。欲從凡夫入阿鞞跋致地。是故佛說一切無行無類無相貌。須菩提更問。若諸法盡空者。何以言于何法轉名不轉法。應當從凡夫地轉于佛地不轉。佛答若菩薩能觀色等諸法空無所有。轉諸著心故。于佛道中不轉。色等法和合因緣生菩薩。知是有為過罪故。不應此中住。諸法空故能轉著心。轉著心故名不轉。復次阿鞞跋致菩薩入正位故。心決定不疑。一切外道中有實智。若有實智。不名外道。如是名阿鞞跋致相。問曰。今說不生疑。后說深法不疑。是二不疑有何差別。答曰。今不疑者四諦中如須陀洹所斷。后不疑者于佛所知深法中不疑。是菩薩福德智慧力故。雖不作須陀洹未作佛。而能無此二疑。戒取名外道戒行此外道戒不得涅槃。余四見皆名邪見。深信業因緣果報故不求吉事。不以華香等供養天。求道破憍慢根本故。常不生下賤家。不障他功德常行勸助故。不生八難處。折薄淫欲遠離諂媚心故。不受女人身。復次余人雖行十善道。或一或二或三不能具足四種。是菩薩大悲心深愛善法故。具足行四種。常修集十善道故。乃至夢中不行十不善道。余人所修福德但自為身。小菩薩雖為眾生亦自為己。阿鞞跋致諸所作福皆為眾生不為其身。若福德可以與人則盡與眾生。更自修習但不可得與。故菩薩以十二部經教化眾生。亦但為眾生不自為己

復次菩薩信等五根利故。雖未作佛于諸法能信佛。此中更說空因緣。菩薩不見色等法故無生疑處。復次是菩薩常行慈悲心故意業柔軟。意業柔軟故身口慈業成就。問曰。慈悲心外道亦有。云何說是阿鞞跋致相。答曰。外道雖有而不深。不能遍念眾生亦不常有。非諸法實相和合故。菩薩不爾。復次是菩薩呵五欲除五蓋入五支初禪。不與五蓋俱。五蓋覆心能耗減智慧破佛道開魔路。故是菩薩知一切有為作法虛妄不實如幻如夢無為法空無所有寂滅相。是故于一切處無所愛著。于眾生中乃至佛亦不著。于法中乃至涅槃亦不著。嗔粗罪小菩薩已斷故不說。愛深微難斷故今說。復次是菩薩深入禪定故。守護一切眾生守護一切眾生故。常一心念不惱眾生。不破戒故出入來去等安詳。一心舉足下足視地而行者。為護眾生為避亂心故。復次是菩薩久修集無量無邊善法。身中無八萬戶蟲。亦少于病痛故衣服臥具等常凈潔無污。得諸法實相等善根力故。身中無八萬戶蟲。心清凈故身口等亦清凈。離虛誑邪曲等下賤煩惱故心清凈。二事清凈故雖行世間離諸逼迫苦惱。心不厭沒故出過聲聞辟支佛地。是菩薩貴佛道故不貴利養。雖行頭陀不貴是法。以是法是究竟道因緣少分非究竟道。是名阿鞞跋致菩薩行類相貌。問曰。是菩薩未得佛道。未斷諸煩惱。云何常不生慳貪等諸惡心。答曰。阿鞞跋致菩薩得無生法忍時斷諸煩惱。但未斷習。若不斷者云何常能不生諸慳貪等障道心。如經說須陀洹乃至阿羅漢。即是菩薩無生法忍。復次有人言。菩薩行六波羅蜜。深修集諸功德故。諸煩惱折薄心中不生故。是名常不生。復次是菩薩無量世行禪波羅蜜故心住不動。積習般若故深入智慧。是菩薩知法味微妙故。從他聞法一心聽受樂法情深故。所聞若三乘法若外道及世間法。自心妙故皆與般若和合不破法相。譬如壯夫無病所食之物無不消化。又如佛得最上味相。雖復苦辛不美之食在佛口中皆是上味。又如煮石蜜。欲熟時種種物內中皆成石蜜。妙味力盛故。菩薩亦如是。般若波羅蜜力盛故。種種諸法能令皆與般若合為一味無諸過罪。復次世間事者。菩薩所起身口諸業皆為憐愍度眾生故。此憐愍心皆入般若波羅蜜初門。又復世間諸事因緣。乃至坐起行步飲食言語。常念安隱眾生。是來去等法皆入法性。如破來去中說。產業之事亦如是。是名阿鞞跋致相

【經】復次須菩提。若惡魔于阿鞞跋致菩薩前化作八大地獄。一一地獄中有千萬億菩薩。皆被燒煮受諸辛酸苦毒。語菩薩言。是諸菩薩皆是阿鞞跋致。佛所授記墮大地獄中。汝若為佛授阿鞞跋致記者。當入是大地獄中。佛為授汝地獄記。汝不如還舍菩薩心。可得不墮地獄得生天上。須菩提。若是菩薩見是事聞是事。心不動不疑不驚作是念。阿鞞跋致菩薩若墮地獄畜生餓鬼中終無是處。須菩提。以是行類相貌。當知是名阿鞞跋致菩薩摩訶薩。復次須菩提。惡魔化作比丘被服來至菩薩所。語菩薩言。汝先聞應如是凈修六波羅蜜。乃至應如是修行得阿耨多羅三藐三菩提。是事汝疾悔舍。汝先于過去未來現在諸佛所。從初發心乃至法住。于其中間所作善根隨喜。回向阿耨多羅三藐三菩提。是事汝亦疾放舍。若汝疾舍我當語汝真佛法。汝先所聞皆非佛法非佛教。皆是文飾合集作耳。我所說是真佛法。若是菩薩聞作是說心驚疑悔。當知是菩薩未得諸佛授記。未定住阿鞞跋致性中。若是菩薩心不動不驚不疑不悔。隨順依止無作無生法。不信他語不隨他行。行六波羅蜜時不隨他語。乃至行阿耨多羅三藐三菩提時。亦不隨他語。須菩提。譬如漏盡阿羅漢。不信他語不隨他行。現見諸法實相惡魔不能轉。如是須菩提。阿鞞跋致菩薩摩訶薩亦如是。求聲聞道辟支佛道人不能破壞不能折伏其心。須菩提。是菩薩摩訶薩必定住阿鞞跋致地中不隨他語。乃至佛語不直信取。何況求聲聞辟支佛人及惡魔外道梵志語。終無是處。何以故。是菩薩不見有法可隨信者。所謂色若受想行識。若色如乃至識如。乃至不見阿耨多羅三藐三菩提。何況阿耨多羅三藐三菩提如。須菩提以是行類相貌。當知是名阿鞞跋致菩薩摩訶薩。復次須菩提。惡魔作比丘身來到菩薩所。語菩薩言。汝所行者是生死法。非薩婆若道。汝今身取苦盡證。是時惡魔為菩薩用世間行說似道法。是似道法三界系。所謂骨相。若初禪乃至非有想非無想。語善男子用是道用是行。當得須陀洹果。乃至當得阿羅漢果。汝行是道今世苦盡。汝用受生死中種種苦惱為。今是四大身尚不用受。何況當更受未來身。須菩提。若是菩薩摩訶薩。心不驚不疑不悔作是念。是比丘益我不少。為我說似道法。行是似道法。不得至須陀洹果證。不得至阿羅漢辟支佛道證。何況得至阿耨多羅三藐三菩提。是菩薩摩訶薩益復歡喜作是念。是比丘益我不少。為我說障道法。我知是障道法不障學三乘道。是時惡魔知菩薩歡喜作是言。善男子。汝欲見是菩薩摩訶薩。供養如恒河沙等諸佛衣被飲食臥具醫藥資生所須。亦于如恒河沙等諸佛所。行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。亦親近如恒河沙等諸佛。咨問菩薩摩訶薩道。世尊。菩薩摩訶薩云何住菩薩摩訶薩乘。云何行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。四念處乃至大慈大悲。是菩薩摩訶薩如佛所教。如是住如是行如是修。是菩薩摩訶薩如是教如是學。尚不得阿耨多羅三藐三菩提。不得薩婆若。何況汝當得阿耨多羅三藐三菩提。若菩薩摩訶薩聞是事。心不異不驚。益復歡喜作是念。是比丘益我不少。為我說障道法。是障道法不得須陀洹道。乃至不得阿羅漢辟支佛道。何況得阿耨多羅三藐三菩提。是時惡魔知是菩薩心不沒不驚。即于是處化作多比丘語菩薩言。此皆是發意求佛道菩薩。今皆住阿羅漢地。是輩尚不能得阿耨多羅三藐三菩提。汝云何能得。若菩薩摩訶薩即作是念。此是惡魔說相似道行。菩薩摩訶薩行般若波羅蜜。不應轉阿耨多羅三藐三菩提心。亦不應墮聲聞辟支佛道中。復作是念。行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜乃至一切種智。不得阿耨多羅三藐三菩提。無有是處。須菩提。以是行類相貌。當知是名阿鞞跋致菩薩摩訶薩。復次須菩提。菩薩摩訶薩作是念。若菩薩能如佛所說。不遠離般若波羅蜜心乃至一切種智。是菩薩終不退阿耨多羅三藐三菩提。若菩薩覺知魔事。亦不失阿耨多羅三藐三菩提。以是行類相貌。當知是名阿鞞跋致菩薩摩訶薩相。須菩提白佛言。世尊。于何法轉名為不轉。佛言。于色相轉。于受想行識相轉。于十二入相十八界相。淫欲嗔恚愚癡相。邪見相四念處相。乃至聲聞辟支佛相。乃至佛相轉。以是故名為不退轉菩薩摩訶薩相。何以故。是阿鞞跋致菩薩摩訶薩。以是自相空法入菩薩位。得無生法忍。乃至少許法不可得。不可得故不作。不作故不生。是名無生法忍。菩薩摩訶薩以是行類相貌。當知是名阿鞞跋致菩薩摩訶薩

【論】釋曰。魔了了知是菩薩是阿鞞跋致者。不復沮壞。若未了了知者。則種種因緣驗試破壞。或作八大地獄。化作無數菩薩在中燒煮。語菩薩言。此皆是阿鞞跋致。諸佛授記者。汝若受記為受地獄記。問曰。惡魔何因緣故。言行善者受地獄記。答曰。惡魔以是菩薩欲代一切眾生受苦故。言受地獄記。汝若行福德生天者。則自為身無豫眾生事。若菩薩聞是事心動疑悔。若信受魔語。當知是未受阿鞞跋致記。若菩薩聞是事不疑不動不驚作是念。阿鞞跋致得諸法實相故不著一切法者。乃至不生小罪。何況三惡道罪。如火中有水水中生火。無有是處。復有魔作比丘被服來語菩薩。汝先從小師聞修六波羅蜜法。皆是虛妄所集。隨喜心功德亦是虛誑。汝先所聞皆是虛誑。文飾不真非是佛口所說。今我為汝說者真是佛法。汝疾舍之。若是菩薩聞是心動嗔疑。當知諸佛未與受記。譬如偽金火燒磨打若黑若赤若白乃知非真。若菩薩聞是不嗔不疑。隨無生無滅無起無作法。行于六波羅蜜相中。自知不隨于他語。當知是真阿鞞跋致。譬如阿羅漢漏盡故諸魔事來不能破。阿鞞跋致菩薩亦如是。無能降伏者。自現前知諸法實相故。乃至魔作佛身來。所說異于法相者亦不信受。譬如狗著師子皮。諸獸見之雖怖聞聲則知是狗。何況變作余身等。此中佛自說因緣。是菩薩見色等法空故。誰當隨他語。復次惡魔來作比丘身語菩薩言。是六波羅蜜皆是生死道。布施等福德因緣故。欲界中受福樂。禪波羅蜜因緣故。色界中受樂。是般若波羅蜜無定相故名虛誑法。回轉五道中不能自出是生死道。人誑汝言。是一切種智道。我今實語汝取涅槃今世盡苦。是菩薩若默然。魔即為說似道法。若觀三十六種不凈。若觀骨人若出入息。因是道得四禪四無色定。汝因是禪定可得須陀洹乃至阿羅漢。汝今此身是罪因緣所生。佛說彈指頃不贊更受身。何況久住生死中。阿鞞跋致菩薩。聞是事心喜作是念。是比丘大益我。為我說似道法。我得是似道法即知真道。如行路人知邪逕則知正道。障道亦如是。阿鞞跋致是大人貴重故。不與是比丘諍語。魔見菩薩默然歡喜言。是人信受我語。語菩薩言。善男子。有無量菩薩。供養如恒河沙等諸佛。咨問奉行六波羅蜜及菩薩道法。面受佛教盡受行諸菩薩行。尚不得無上道。今皆作阿羅漢。汝欲見不。菩薩聞是事已默然。魔于是處即化作無數阿羅漢比丘。語菩薩言。是諸比丘皆久行無上道。今皆取阿羅漢。汝今云何獨欲作佛。阿鞞跋致即復歡喜。是比丘為我說似道障道法。是菩薩實行六波羅蜜諸功德。定不退墮二乘如佛所說。心常不離六波羅蜜等諸功德。不得無上道無有是處。菩薩若知是魔事。則大得利益而無所失。以是故菩薩心不動轉。是名阿鞞跋致相。爾時須菩提白佛言。世尊。于何法轉名為不轉。佛言。于色相等法中轉。還上略說。今廣說。若菩薩于色等相皆能轉。是名行一切法性空得無生法忍入菩薩位。無生法忍者乃至微細法不可得。何況大。是名無生。得是無生法不作不起諸業行。是名得無生法忍。得無生法忍菩薩是名阿鞞跋致。如是等無量行類相貌。是阿鞞跋致相

　　大智度論釋轉不轉品第五十六

【經】復次須菩提。惡魔到菩薩所。壞其心作是言。薩婆若與虛空等無所有相。諸法亦與虛空等空無有相。虛空等諸法空。無所有相中無有得阿耨多羅三藐三菩提者。亦無有不得者。是諸法皆如虛空無所有相。汝唐受勤苦。汝所聞阿耨多羅三藐三菩提。皆是魔事非佛所說。汝當放舍是。愿汝莫長夜受是不安隱憂苦墮惡道。是諸善男子善女人聞是呵時應如是念。是惡魔事壞我阿耨多羅三藐三菩提心。諸法雖如虛空無所有自相空。而眾生不知不見不解。我亦以是如虛空等無所有自相空。大誓莊嚴得一切種智。為眾生說此法令得解脫。得須陀洹果斯陀含果阿那含果阿羅漢果辟支佛道阿耨多羅三藐三菩提。須菩提。菩薩摩訶薩從初發意已來。聞是法應堅固其心不動不轉。菩薩摩訶薩以是堅固心不轉不動心。行六波羅蜜。當入菩薩位中。須菩提白佛言。世尊。不轉故名阿鞞跋致。轉故亦名阿鞞跋致。佛言。不轉故名阿鞞跋致。轉故亦名阿鞞跋致。須菩提白佛言。世尊。云何不轉故名阿鞞跋致。轉故亦名阿鞞跋致。佛告須菩提。若菩薩摩訶薩于聲聞地辟支佛地不轉。是故名不轉。若菩薩摩訶薩于聲聞地辟支佛地轉。是故亦名不轉。須菩提。以是行類相貌。當知是名阿鞞跋致菩薩摩訶薩相。以是行類相貌故。惡魔不能壞其意。令離阿耨多羅三藐三菩提。復次須菩提。阿鞞跋致菩薩摩訶薩。若欲入初禪第二第三第四禪乃至滅定禪即得入。復次須菩提。阿鞞跋致菩薩摩訶薩。若欲修四念處乃至八圣道分空無相無作三昧乃至五神通即能修。是菩薩雖修四念處乃至五神通。是人不受四念處果。雖修諸禪不受諸禪果。乃至不受滅定禪果。不證須陀洹果。乃至不證辟支佛道。是菩薩故為眾生受身。隨其所應而利益之。須菩提。以是行類相貌。當知是名阿鞞跋致菩薩摩訶薩。復次須菩提。是阿鞞跋致菩薩摩訶薩常憶念阿耨多羅三藐三菩提。終不離薩婆若心故。不貴色不貴相。不貴聲聞辟支佛。不貴檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。不貴四禪四無量心四無色定。不貴五神通。不貴四念處乃至八圣道分。不貴佛十力乃至十八不共法。不貴凈佛世界。不貴成就眾生。不貴見佛。不貴種善根。何以故。一切法自相空。不見可貴法能生貴心者。何以故。是一切法與虛空等。無所有自相空。須菩提。是阿鞞跋致菩薩摩訶薩成就是心。于四種身儀中。出入來去坐臥行住一心不亂。須菩提。以是行類相貌。當知是阿鞞跋致菩薩摩訶薩。復次須菩提。阿鞞跋致菩薩摩訶薩。若在居家以方便力為利益眾生故。受五欲布施眾生。須食與食須飲與飲。衣服臥具乃至資生所須盡給與之。是菩薩自行檀波羅蜜。教人行檀波羅蜜。贊嘆行檀波羅蜜法。歡喜贊嘆行檀波羅蜜者。尸羅波羅蜜乃至般若波羅蜜亦如是。須菩提。阿鞞跋致菩薩摩訶薩在家時。能以滿閻浮提珍寶施與眾生。乃至三千大千世界滿中珍寶給施眾生。亦不自為常修梵行。不凌易虜掠他人令其憂惱。須菩提。以是行類相貌。當知是名阿鞞跋致菩薩摩訶薩。復次須菩提。阿鞞跋致菩薩摩訶薩。執金剛神王常隨逐作是愿。是菩薩摩訶薩當得阿耨多羅三藐三菩提。我常隨逐。乃至五姓執金剛神常隨守護。以是故若天若魔若梵若余世間大力者。不能破壞是菩薩摩訶薩薩婆若心。乃至得阿耨多羅三藐三菩提。須菩提。是名菩薩摩訶薩阿鞞跋致相。復次須菩提。菩薩摩訶薩常具足菩薩五根。信根精進根念根定根慧根。是名阿鞞跋致相。復次須菩提。阿鞞跋致菩薩摩訶薩。為上人不為下人須菩提白佛言。世尊。云何為上人。佛告須菩提。若菩薩摩訶薩。一心行阿耨多羅三藐三菩提心不散亂。是名上人。以是行類相貌。當知是名阿鞞跋致相。復次須菩提。阿鞞跋致菩薩。一心常念佛道。不作咒術合和諸藥。不咒鬼神令著男女問其吉兇男女祿相壽命長短。何以故須菩提。是菩薩摩訶薩知諸法自相空。不見諸法相故行凈命。須菩提以是行類相貌。當知是名阿鞞跋致菩薩摩訶薩相

【論】釋曰。復有阿鞞跋致菩薩相。若惡魔作是言。薩婆若與虛空等。薩婆若有種種名字。或說一切智或說一切種智。或說無上道。或說無量諸佛法。或說菩提。皆是薩婆若名字。此中說薩婆若。當知是阿耨多羅三藐三菩提。一切菩薩皆愿欲得薩婆若。魔來欲壞作是言。是薩婆若空無所有。但諸師誑汝耳。如虛空無所有無色無形不可知。薩婆若亦如是。是故說與虛空等。諸法者六波羅蜜等趣薩婆若助道法。是法亦空。薩婆若亦空無所有相。是法但有名字無有實事。是中無得薩婆若者。無趣薩婆若。無有助道者。汝唐受辛苦。汝師常教汝離魔事。薩婆若即是魔事。何以故舍涅槃取生死故。汝先所聞經。若六波羅蜜義非是佛法。皆是人造。汝今疾悔舍是邪心。若不舍長夜受三惡道苦。阿鞞跋致菩薩聞是事即覺知魔事。是魔毀呰薩婆若。欲令我遠離阿耨多羅三藐三菩提。何以故。一切法雖空無所有。而凡夫眾生顛倒覆心故不知不見。我亦當以自相空莊嚴得一切智為眾生說法。若一切法空我以實莊嚴是不相應。若諸法空莊嚴亦空者是則相稱。為眾生說法亦如是。令眾生得須陀洹果。須陀洹果有二種一者三結斷無為法。二者空無相無作三昧相應有為須陀洹果。是二皆空。有為法中三解脫門故空。無為法中無生無住無滅相故即是空。乃至阿耨多羅三藐三菩提亦如是。阿鞞跋致菩薩從初發意已來。聞是法堅固其心不動不轉。一切諸煩惱箭不入故名為堅。一切外道魔民不能轉故名不動。于阿耨多羅三藐三菩提不退故名不轉。是菩薩以如是三種心。行六波羅蜜入菩薩位。菩薩位義如先說。是名入菩薩位。入菩薩位者名阿鞞跋致。須菩提問不轉故名阿鞞跋致。轉故名阿鞞跋致。佛二種答。以二諦故。所謂世諦第一義諦。若菩薩入菩薩位。轉聲聞辟支佛心。直入菩薩位是名轉。不轉者入阿鞞跋致第一義諸法一相中。所謂無相。尚無一乘定相。何況三乘則無所轉。無所轉故。名阿鞞跋致。復次阿鞞跋致雖行欲界法度眾生。于禪定出入自在。于禪定自在故。若欲教化他人。修四念處乃至八圣道分三解脫門乃至五神通皆得自在。雖入禪定其心清凈柔軟故。不受長壽天福。于欲界教化雖修四念處道法。亦不證須陀洹果。乃至不證辟支佛道。是菩薩觀十方國土。知何處有可利益眾生處故。為受身生其國。如是等名阿鞞跋致相。是菩薩一心深念。常不離阿耨多羅三藐三菩提故。但貴阿耨多羅三藐三菩提不貴余事。所謂諸佛三十二相金色身。不舍本愿度眾生故。不貴聲聞辟支佛道。是人貴無所得畢竟空故不貴是布施。乃至不貴種善根。何況五欲世間利養。何以故菩薩觀一切法。自相空不見實定法可生貴心。復次有人有所貪貴故。心動不能自安。若得則歡喜失則憂戚。菩薩無所貴無所貪故。至于得失心清凈不動故。身行口行調和不異故。身四威儀一心常念無所違失。復次深入禪波羅蜜故。身四威儀無所違失。是阿鞞跋致菩薩相。問曰。經中說阿鞞跋致菩薩方便力。為利益眾生故受五欲。是何等方便。答曰。譬如以鉗取火雖捉而不燒。五欲如火能燒人善根。是菩薩思惟我出家一身。云何能以布施攝眾生。眾生多須飲食衣服須法者少。菩薩為攝眾生故。故生富貴家布施眾生恣其所須。出家在家眾生能廣利益。譬如大地人民鳥獸皆蒙利潤。是時四種行六波羅蜜。若出家贊布施或有人言汝自一身無財。但教人施則不信受。是故菩薩方便作白衣。以財充滿一切而勸行施人則信受是菩薩。或作轉輪圣王。心念施時則滿閻浮提珍寶。如頂生王宮殿中心生欲寶則寶至于膝。或作帝釋或作梵王。能雨珍寶滿三千世界供養于佛。充滿一切為攝眾生故而自不受。人受五欲則心生憍慢凌易于人。是人常斷淫欲故。諸煩惱薄不生憍慢。不生憍慢故。不凌易眾生。是名阿鞞跋致相。復次若菩薩得無生法忍入菩薩位得受記。即時執金剛神王等法。應隨逐守護。得佛道時則現其身時令人見。此中自說因緣。若人若非人無能破壞。人破者若殺若縛若論議得勝等。非人破者與病令狂。若奪命若作惡身令其恐怖。若變作佛身說邪道。如是等不能折伏菩薩。問曰。若為金剛神王所守護者。菩薩自無有力。答曰。菩薩亦自有力。復以菩薩功德故。能使金剛神所守護。金剛神所守護故。雖未得法身而功德增益。又使天神見金剛神侍衛故益加敬畏。具足菩薩根者。如人無眼等五情根則無異木石五情力故能見能聞。菩薩心中無信等五根。即是凡夫不入圣數。問曰。如阿毗曇經說。誰成就五根。答曰不斷善根者。今何以言無信等五根即是凡夫。答曰。不斷善根眾生。雖成就五根而不能發起為用。譬如小兒雖成就煩惱淫欲等。未能發用故言無信等五根亦如是。眾生雖有。不發不用是故不數。信等五根有二種。一者屬聲聞辟支佛。二者屬佛諸菩薩。屬聲聞辟支佛道五根。能深信涅槃能以智慧。知世間無常空。能知涅槃寂滅。菩薩五根能生深慈悲心。于怨惡眾生亦能觀諸法實相。所謂無生無滅等。雖未得佛亦能信受佛事。復有以菩薩根故能見能聞能知。諸佛神通力非諸聲聞辟支佛所及。如不可思議解脫經中說。舍利弗目連須菩提等。雖在佛左右。以無菩薩根故。不見是大菩薩會及所有神通力。亦不聞佛說不可思議解脫。是故說若菩薩具足得是信等五根故名阿鞞跋致。問曰。余經中說善人身口意業無惡知恩報恩。能為一切眾生故。自舍身樂安隱眾生。有所利益不求果報。如是等上人相。何以故。但說不散亂心行無上道一事名為上人。答曰。此中佛自略說。一心不散亂盡攝諸善法。何以故貪重佛道故。一切諸煩惱折薄。是故于眾生深加慈心。能自以身命給施。何況不知報恩等。常一心念阿耨多羅三藐三菩提。清凈持戒故不行邪命。所謂不作祝術合藥。祝術者能翳身令人不見。能變人為畜獸。如是等種種祝術。合藥者餌食求仙。亦合和諸藥療疾求財。及求名聲。祝鬼者有人欲知未來事。祝鬼令著男女。問其吉兇生男生女壽命修短豐樂勝負等。若有作者為攝眾生。破其憍慢不為財利名聞。何以故。是人知一切諸法自相空故不見諸法相。所謂己身妻子男女等。不見是相故不行邪命

大智度論卷第七十三大智度論釋轉不轉品第五十六之余(卷七十四)

　　　　圣者龍樹造


　　　　后秦龜茲國三藏鳩摩羅什譯


【經】復次須菩提。今當更說阿鞞跋致菩薩摩訶薩行類相貌。一心諦聽。佛告須菩提。菩薩摩訶薩行般若波羅蜜。常不離阿耨多羅三藐三菩提心故。不說五眾事。不說十二入事。不說十八界事。何以故。常念觀五眾空相十二入十八界空相故。是菩薩摩訶薩不好說官事。何以故。是菩薩諸法空相中住。不見法若貴若賤。不好說賊事。何以故。諸法自相空故。不見若得若失。不好說軍事。何以故。諸法自相空故。不見若多若少。不好說斗事。何以故。是菩薩摩訶薩住諸法如中。不見法若憎若愛。不好說婦女事。何以故。住諸法空中。不見好丑故。不好說聚落事。何以故。諸法自相空故。不見法若合若散。不好說城邑事。何以故。住諸法實相中。不見有勝有負。不好說國事。何以故。住實際中不見法有所屬有不屬。不好說我事。何以故。法性中住不見法是我是無我。乃至不見知者見者。如是等不說種種世間事。但好說般若波羅蜜。不遠離薩婆若心。若行檀波羅蜜時不為慳貪事。行尸波羅蜜時不為破戒事。行羼提波羅蜜時不為嗔諍事。行毗梨耶波羅蜜時不為懈怠事。行禪波羅蜜時不為散亂事。行般若波羅蜜時不為愚癡事。是菩薩雖行一切法空而樂法愛法。是菩薩雖行法性。常贊不壞法而愛樂善知識。所謂諸佛及菩薩聲聞辟支佛。諸能教化令樂住阿耨多羅三藐三菩提者。是人常愿欲見諸佛。聞在所處國土中有現在佛。隨愿往生。如是心常晝夜行。所謂念佛心。如是須菩提。阿鞞跋致菩薩摩訶薩。行初禪乃至非有想非無想處。以方便力故起欲界心。若眾生能行十善道者。及現在有佛處在中生。如是行類相貌。當知是為阿鞞跋致菩薩摩訶薩

復次須菩提。阿鞞跋致菩薩摩訶薩。行般若波羅蜜時。住內空外空乃至無法有法空。住四念處乃至空無相無作解脫門。于自地中了了不疑。我是阿鞞跋致非阿鞞跋致。何以故。乃至不見少許法。于阿耨多羅三藐三菩提中。若轉若不轉。須菩提。譬如人得須陀洹果。住須陀洹地中自了知終不疑不悔。阿鞞跋致菩薩摩訶薩亦如是。住阿鞞跋致地中終不疑。住是地中凈佛世界成就眾生。種種魔事起即時覺知。亦不隨魔事破壞魔事。須菩提。譬如有人作五逆罪。五逆罪心乃至死時常逐不舍。雖有異心不能障隔。須菩提。阿鞞跋致菩薩摩訶薩亦如是。自住其地心常不動。一切世間天人阿修羅不能動轉。何以故。是菩薩摩訶薩出一切世間天人阿修羅上。入正法位中自證地中住。具足諸菩薩神通。能凈佛世界成就眾生。從一佛界至一佛界。于十方佛所殖諸善根。親近咨問諸佛。是菩薩如是住。種種魔事起覺而不隨。以方便力處魔事著。實際中自證地中不疑不悔。何以故。實際中無疑相故。知是實際非一非二。以是因緣故。是人乃至轉身。終不向聲聞辟支佛地。是菩薩摩訶薩諸法自相空中。不見法若生若滅若垢若凈。須菩提。是菩薩摩訶薩乃至轉身亦不疑。我當得阿耨多羅三藐三菩提若不得。何以故。須菩提。諸法自相空。即是阿耨多羅三藐三菩提。須菩提。是菩薩摩訶薩住自證地中。不隨他語無能壞者。何以故。是阿鞞跋致菩薩摩訶薩。成就不動智慧故。須菩提。以是行類相貌。當知是名阿鞞跋致菩薩摩訶薩。復次須菩提。是菩薩摩訶薩。若惡魔作佛身來語菩薩言。汝今于是間取阿羅漢道。汝亦無阿耨多羅三藐三菩提記。汝亦未得無生法忍。汝亦無是阿鞞跋致行類相貌。亦無是相得受阿耨多羅三藐三菩提記。須菩提。若菩薩摩訶薩聞是語。心不異不沒不驚不畏。是菩薩應自知。我必從諸佛受阿耨多羅三藐三菩提記。何以故。諸菩薩以是法受記。我亦有是法得受記。須菩提。若惡魔若為魔所使。作佛形像來。與菩薩受聲聞辟支佛記。須菩提。是菩薩作是念。是惡魔若為魔所使。作佛形像來語。佛不應教菩薩遠離阿耨多羅三藐三菩提。教住聲聞辟支佛道。須菩提。以是行類相貌。當知是名阿鞞跋致相。復次須菩提。惡魔作佛身來到菩薩所作是言。汝所學經書非佛所說。亦非聲聞說。是魔所說。須菩提。是菩薩摩訶薩當作是知。是惡魔若魔所使。教我遠離阿耨多羅三藐三菩提。須菩提當知。是菩薩已為過去佛所受記。住阿鞞跋致地。何以故。諸菩薩所有阿鞞跋致行類相貌。是菩薩亦有是行類相貌。是名阿鞞跋致菩薩相。復次須菩提。阿鞞跋致菩薩摩訶薩。行般若波羅蜜時。為護持諸法故不惜身命。何況余物。是菩薩護持法故作是念。我不為護持一佛法故。我為護持三世十方諸佛法故。須菩提。云何菩薩摩訶薩。護持佛法故不惜身命。須菩提。如佛說一切諸法真空。是時有愚癡人破壞不受。作是言。是非法非善非世尊教。須菩提。菩薩護持如是法故不惜身命。菩薩亦應作是念。未來世諸佛我亦在是數中在中受記。是法亦是我法。以是故不惜身命。須菩提。菩薩見是利益故。護持是法不惜身命。須菩提。以是行類相貌。知是阿鞞跋致相。復次須菩提。阿鞞跋致菩薩摩訶薩。聞佛說法不疑不悔。聞已受持終不忘失。何以故。得陀羅尼故。須菩提言。世尊。得何等陀羅尼。聞佛所說諸經而不忘失。佛告須菩提。菩薩得聞持等陀羅尼故。聞佛說諸經不忘不失不疑不悔。須菩提白佛言。世尊。但聞佛說法。不忘不失不疑不悔。聲聞辟支佛說。天龍鬼神阿修羅緊那羅摩睺羅伽說。亦復不忘不失不疑不悔耶。佛告須菩提。所有言說眾事。得陀羅尼菩薩皆不忘不失不疑不悔。須菩提。如是行類相貌成就故。當知是阿鞞跋致菩薩摩訶薩

【論】釋曰。佛更欲細說阿鞞跋致相故告須菩提一心諦聽。是菩薩常不離阿耨多羅三藐三菩提。樂行畢竟空故。不喜說分別五眾十二入十八界決定相。又不喜說國王等事。如余外道受他供養無正道故虛妄深著。心懈怠故說諸國事。分別過去世諸王力勢等樂。阿鞞跋致菩薩不說是事。見一切世間常為無常火燒。眾生可愍。我未得佛道。我但應說度眾生法。不應說余事。一切法畢竟空故。大小相不可得。賊等事亦如是。畢竟空即是如法性實際。行六波羅蜜不說六弊。菩薩雖安住一切法空中。而樂法愛法。何以故是菩薩不著是一切法空故。又我行次第法禪定智慧等。然后得一切法空。此空不可但口說而心著。是故先行次第法。復次法性中不分別諸法故。法性非破壞相。是菩薩不著法性。憐愍眾生為種種分別善不善法等。令眾生得解。雖為眾生如是說。亦常贊嘆不壞法引導眾生。令入法性中故。復次阿鞞跋致菩薩更無親善。但以諸佛及大菩薩諸能贊嘆實相法者為親善。是人功德智慧大故隨意所往。若欲至諸佛世界隨意得生。是菩薩雖離欲得諸禪定。以方便力故為眾生生欲界。有現在佛處生欲界者故。為眾生留愛慢分。不以此禪定果報生色無色界。但以禪定柔和其心不受其報。復次是菩薩安住內空等諸空中。安住者深入通達。心無所著故不生疑。我是阿鞞跋致非阿鞞跋致。自心中深入智慧故。是名自地證。又是人不見一切法若轉若不轉。是故不生疑。疑名取相有所得。如人夜見樹杌尋復生念。人形亦爾便生疑心。若取此二相故名疑。菩薩行無相三昧故。于一切法中不取相則無生疑處。此中佛說譬喻。如須陀洹從無始世來。未得是無漏智慧。三結斷故即自知得無漏法。于四諦中定心不疑若苦若樂。阿鞞跋致亦如是。從無始世來未得諸法實相。所謂阿鞞跋致地得時亦不生疑。諸生疑者見違失事。不如本所聞故。是菩薩于一切法畢竟空故。不得是不如所聞法疑。無住處故無疑。自知此是究竟道。不可論不可破。住是地中教化眾生凈佛世界。亦能以方便力故破種種魔事。是阿鞞跋致法常隨逐菩薩乃至成佛。此中佛說二譬喻。一者須陀洹二者五逆。是二心厚重故不可卻。須陀洹心常不卻。五逆心罪畢乃除。如人著衰鬼常隨逐。阿鞞跋致心復過于是。阿鞞跋致心一切無能動轉者。種種苦事逼迫不能動。種種供養利樂因緣。不能令舍實相心及慈悲心。上來種種說阿鞞跋致相貌。今說其行事。所謂教化眾生凈佛世界。從諸佛所新種善根。從一佛咨問諸佛諸深法要及種種度眾生門。十方種種魔事起而不隨逐。以方便力觀是魔事。如佛法觀諸魔身如佛無異。所以者何。一切法及實際同一相。所謂無相故是人轉身。亦不向聲聞辟支佛地。何以故。是菩薩初得阿鞞跋致地時知一切法實相空。轉身心亦不向二地。心不自疑。若得無上道若不得。是菩薩世世無人能降伏破壞者。佛為驗是菩薩故作譬喻。若魔作佛身來欲誑試是菩薩語言。汝可今世取阿羅漢。汝無阿鞞跋致相可得佛道。無生忍法即是無一切法。是中云何可得忍。若菩薩聞是心不退沒。是菩薩自知必從諸佛受記。何以故。我有無生法忍。聞是魔事心不怖畏故。復次惡魔知菩薩歡喜。與授聲聞辟支佛道記。若今世得阿羅漢。后世得辟支佛道。若菩薩不隨此變化佛身語。覺知是魔若魔所使。何以故。身是而言非。如試金錢。彈之聲出則知其真偽。若佛與菩薩受聲聞辟支佛記終無是處。所以者何。諸佛種種方便。欲令一切人盡入佛道。云何引菩薩與聲聞記。復次魔作佛身語菩薩言。汝所行經書盡是魔所說。是菩薩覺知是魔事。當知是菩薩已得受記安住阿鞞跋致中。復次阿鞞跋致菩薩深愛樂法故。聞即心深衣毛皆豎。念佛大悲則歡喜悲泣。或于甚深法中生大歡喜。當知是阿鞞跋致。譬如大軍退敗則怖懅迷悶臥地似死。親族見之欲知活不以杖鞭之。若癮疹起者則知必活。菩薩亦如是。皆是肉身。何以故知必能成佛。若聞說佛法身中相現。衣毛為豎顏色相異。余人聞不入心。則無異相如死人無異。是菩薩深愛法故能舍身命為法。若佛若佛弟子。于大會種種因緣說諸法畢竟空。有一狂人取音聲名字相。著是畢竟空出其過罪。若諸法盡畢竟空。則無佛無法無罪福業因緣。亦無修行精進得道果報。如是等出無量過罪。阿鞞跋致菩薩觀察籌量。知說法有無著心。隨佛語憐愍故說。知狂人著語言取相破是畢竟空。爾時阿鞞跋致則沒命佐助言。是狂人言是邪見人。自沒邪見亦多化眾人令墮邪見壞滅佛法。深懷嗔恨故或自殺或使弟子殺。爾時菩薩若死事至為佐法故。不以怖畏而壞諸法性。此中佛說因緣。菩薩作是念。未來世佛我亦在是數中。是法亦是我法。是我法故不惜身命而守護之。作是思惟。我無量世中為煩惱邪見故喪身無數。今為十方三世諸佛法佐助發起。若有益而死勝無益而生。如是等為法故不惜身命。復次是菩薩未成佛道。從佛聞甚深法能盡受。不失信力故能受。聞持陀羅尼力故不失。斷疑陀羅尼力故不疑。須菩提問。但聞佛語能信持不疑。聞余語亦爾。佛言一切有所說者皆能持。若二乘天龍等所說。有道理能信持不疑。無道理者持之無疑而不信。復次有人言。信是邪法不疑不善是善。有人言。諸天龍二乘所說皆是佛法。是阿鞞跋致相。聞則能持無疑無悔。是菩薩雖未作佛。于諸法實相中都無有疑。如是等行類相貌。是阿鞞跋致菩薩。問曰。得何事來名阿鞞跋致。答曰。阿毗曇毗婆沙中說。過三阿僧祇劫后。種三十二相因緣。從是以來名阿鞞跋致。毗泥阿波陀那中說。從見然燈佛。以五莖花散佛。以發布地。佛為授阿鞞跋致記。騰身虛空以偈贊佛。從是已來名阿鞞跋致。此般若波羅蜜中。若菩薩具足行六波羅蜜。得智慧方便力。不著是畢竟空波羅蜜。觀一切法不生不滅不增不減不垢不凈不來不去不一不異不常不斷非有非無。如是等無量相待二法。因是智慧觀破一切生滅等無常相。先因無常等故破常等倒。今亦舍無生無滅等舍無常觀等。于不生不滅亦不著。亦不墮空無所有中。亦知是不生不滅相不得不著故。亦信用是不生不滅法。三世十方諸佛真智慧中信力故通達無礙。是名菩薩得無生忍法入菩薩位。名阿鞞跋致。是菩薩雖從初發心以來名阿鞞跋致。阿鞞跋致相未具足故不與授記。何以故。外道圣人諸天小菩薩等作此念。佛見是人有何等事而與授記。是人于佛道因緣中未住。云何與授記。是故佛未與授記。是菩薩有二種。一者生死肉身。二者法性生身。得無生忍法斷諸煩惱。舍是身后得法性生身。肉身阿鞞跋致亦有二種。有于佛前得授記。有不于佛前授記。若佛不在世時得無生法忍。是不于佛前授記。問曰。若爾者有人讀誦說正憶念。隨順無生法忍義。是人未得禪定。或生疑心或為著心所牽。如是人比是何等菩薩為是阿鞞跋致不。答曰。是人不名為阿鞞跋致。阿鞞跋致菩薩。于甚深佛法中尚無疑。何況無生忍初法門。是未得阿鞞跋致者有二種。一者信少疑多。二者疑少信多。疑多信少者于讀誦經人小勝。信多疑少者若得禪定即時得柔順忍。未斷法愛故或生著心或還退沒。是人若常修習此柔順忍。柔順忍增長故斷法愛。得無生忍入菩薩位。略說阿鞞跋致相義

　　大智度論釋燈炷品第五十七

【經】須菩提白佛言。世尊。是阿鞞跋致菩薩摩訶薩大功德成就。世尊。是阿鞞跋致菩薩摩訶薩。無量功德成就。無邊功德成就。佛告須菩提。如是如是。是阿鞞跋致菩薩摩訶薩。大功德成就。是阿鞞跋致菩薩摩訶薩。無量無邊功德成就。何以故。是菩薩摩訶薩。得無量無邊智慧。不與一切聲聞辟支佛共故。阿鞞跋致菩薩住是智慧中。生四無礙智。得是無礙智故。一切世間天及人無能窮盡。須菩提白佛言。世尊。佛能以如恒河沙等劫。嘆說阿鞞跋致菩薩摩訶薩行類相貌。須菩提言。世尊。何等是深奧處。阿鞞跋致菩薩摩訶薩。住是中行六波羅蜜時。具足四念處。乃至具足一切種智。佛贊須菩提。善哉善哉。須菩提。汝能為阿鞞跋致菩薩摩訶薩問是深奧處。須菩提。深奧處者空是其義。無相無作無起無生無染離寂滅如法性實際涅槃。須菩提。如是等法是為深奧義。須菩提白佛言。世尊。但空乃至涅槃是深奧。非一切法深奧耶。佛言。一切法亦是深奧義。須菩提。色亦深奧。受想行識亦深奧。眼亦深奧。乃至意色乃至法眼界乃至意識界。檀波羅蜜乃至般若波羅蜜。四念處乃至阿耨多羅三藐三菩提亦深奧。世尊。云何色深奧乃至阿耨多羅三藐三菩提亦深奧。佛言。色如深奧故。色深奧。受想行識如。乃至阿耨多羅三藐三菩提如深奧故。阿耨多羅三藐三菩提深奧。世尊。云何色如深奧。乃至阿耨多羅三藐三菩提如深奧。須菩提。是色如非是色非離色。乃至識如非是識非離識。乃至阿耨多羅三藐三菩提如。非是阿耨多羅三藐三菩提。非離阿耨多羅三藐三菩提。須菩提白佛言。希有世尊。微妙方便力故。令阿鞞跋致菩薩離色處涅槃。亦令離受想行識處涅槃。亦令離一切法若世間若出世間若有諍若無諍若有漏若無漏法處涅槃。佛言。如是如是。須菩提。佛以微妙方便力故。令阿鞞跋致菩薩離色處涅槃。乃至離有漏無漏法處涅槃。須菩提。若菩薩摩訶薩如是甚深法與般若波羅蜜相應。觀察籌量思惟作是念。我應如是行。如般若波羅蜜中教。我應如是學。如般若波羅蜜中說。須菩提。若是菩薩摩訶薩。能如說行如說學。如般若波羅蜜中觀。具足勤精進。一念生時當得無量無邊阿僧祇福德。是菩薩摩訶薩超越無量劫。近阿耨多羅三藐三菩提。何況常行般若波羅蜜。應阿耨多羅三藐三菩提念。須菩提。譬如多淫欲人與端正凈潔女人共期。此女人限礙不得時往。于須菩提意云何。是人所念為在何處。世尊。是人念念常在彼女人所。恒作是念。憶想當來與共坐臥歡樂。須菩提。是人一日一夜為有幾念生。須菩提言。世尊。是人一日一夜其念甚多。佛告須菩提。菩薩摩訶薩念般若波羅蜜。如般若波羅蜜中說。行是道一念頃超越劫數。亦如彼人一日一夜心念之數。是菩薩摩訶薩行般若波羅蜜遠離眾罪。所謂離阿耨多羅三藐三菩提罪。是菩薩摩訶薩行般若波羅蜜。一日所得善根功德。假令滿如恒河沙等三千大千世界中。余功德猶亦不減于余殘功德。百分不及一分。千分千億萬分乃至算數譬喻所不能及

【論】釋曰。須菩提聞阿鞞跋致相時。具聞阿鞞跋致功德。心大歡喜欲贊嘆阿鞞跋致功德故。白佛言。世尊阿鞞跋致成就大功德。成就無量無邊功德。佛可其所贊更自說大功德等因緣。所謂阿鞞跋致菩薩。得無量無邊智慧。不與聲聞辟支佛共。行者要先知而后行。行已受其功德。以是故說功德因緣。由于智慧無量無邊。智慧者所謂般若波羅蜜。菩薩住是般若波羅蜜中。能生四無礙智。一切法實義中。智慧無礙無障。既知義無礙已分別種種諸法名字為說義故。是名法無礙。是名字要由語言。由語言故出是種種名字。是名辭無礙。得是法無礙及辭無礙故。便樂說諸法實義。是名樂說無礙。是菩薩安住四無礙中。一切眾生問難無能窮盡。如大海水不可傾竭。須菩提聞佛上二品中說阿鞞跋致具足相。入此品。佛方開四無礙門。更欲說阿鞞跋致相。是故須菩提贊佛。世尊智慧無量無邊。阿鞞跋致功德亦無量無邊。佛若恒河沙等劫樂說。樂說亦不可盡。阿鞞跋致相貌亦不可盡。世尊何等是阿鞞跋致深奧處。阿鞞跋致菩薩住是深奧處。能具足六波羅蜜四念處乃至一切種智。佛嘆須菩提。善哉汝能為阿鞞跋致菩薩問深奧義。佛語須菩提。空等乃至涅槃是名深奧。問曰。諸有法種種細分別。人不解故有深。空無所有以何為深。答曰。非直口說名字故空。分別解諸有相。內不見有我外不見定實法。得是空已觀一切法相。皆是虛誑有諸過罪。若滅諸相更不作愿生三界。此空是得道空非但口說。是故言深。復次空亦復空。若著是空則有過失。是不名深。若空從破邪見有故出是為深。若于空中亦不著空故亦深。復次觀五眾生滅。破常顛倒觀畢竟空破生滅。何以故。空中無無常。無生滅故無生。滅有二種。一者邪見人謂世間常有故無生滅。二者破生滅故言無生滅。此中破生滅。亦不著是不生不滅故名為深。諸煩惱難除故言離欲寂滅故深。錯誤易真實難故。如法性實際為深涅槃。諸梵天等九十六種道所不能及故深。復次涅槃中一切得道人。入者永不復出故深。問曰。此中說空等法深。是何等空。答曰。有人言。三三昧空無相無作心數法名為定。定故能觀諸法空。有人言。外所緣色等諸法皆空。緣外空故名為空三昧。此中佛說不以空三昧故空。亦不以所緣外色等諸法故空。何以故。若外法不實空。以三昧力故空者。是虛妄不實。若緣外空故生三昧者是亦不然。所以者何。若色等法實是空相。則不能生空三昧。若生空三昧則非是空。此中說離是二邊說中道。所謂諸法因緣和合生。是和合法無有一定法故空。何以故。因緣生法無自性。無自性故即是畢竟空。是畢竟空從本以來空。非佛所作亦非余人所作。諸佛為可度眾生故。說是畢竟空相。是空相是一切諸法實體不因內外。有是空有種種名字。所謂無相無作寂滅離涅槃等。須菩提知諸菩薩利根深著涅槃。為是菩薩故問。世尊。但涅槃甚深諸法不甚深耶。佛答。正觀色等一切法得涅槃。色等諸法因涅槃故甚深。是故經中說。色等如故甚深。色等如即是正觀。須菩提問。云何色等如故色等法甚深。此中佛自說深因緣。所謂如非是色非離色。譬如以泥為瓶泥非即是瓶不離泥有瓶亦不得言無瓶。須菩提知是因緣法甚深如大海無有底故贊言希有。世尊佛以微妙方便力故。令菩薩離色等諸法處于涅槃亦不著涅槃亦不住世間。是微妙方便。佛可其所說贊嘆菩薩行諸法實相果報福德。告須菩提。如是甚深法與般若相應。觀察籌量等一念生時。得無量無邊阿僧祇福德。問曰。二乘無漏法尚無果報福德。何況大乘畢竟空觀法得無量福德。而福德從大慈悲愍眾生故生。如罪亦由惱害眾生故得。答曰。二乘無漏心中煩惱盡故無果報福德。菩薩煩惱未盡故。應有福德果報。復次二乘于實際證故燒盡諸功德。菩薩不證更有生故便有福德。復次人于實事錯謬故福德少。正行實事故得福多。如施畜生得百倍施。惡人得千倍施。善人得十萬倍施。離欲人得十億萬倍施。須陀洹等諸圣人得無量福。凡夫人雖離欲行慈悲心。不得實法相故不得作無量福田。須陀洹雖未離欲。分別諸法實相故福田無量。諸法實相得有深淺。是故菩薩深入實相故一念中福德無量無邊。此中念念福德多故說譬喻。眾生心雖念念生滅。但相續生故不覺隨滅。淫欲人心深著。所欲不遂情故心生憶念。取相種種分別不來因緣事。所謂彼女為心自悔不來為人遮不來。如是等多生覺觀心。是心易覺知故以為譬喻。如是一念因緣事超一劫。如人服軟藥一歲乃差病服大力藥一曰能差。菩薩亦如是。行五波羅蜜久久乃成佛者。有行般若波羅蜜疾得成佛者。復次一曰行般若波羅蜜功德。假令有形取滿如恒河沙等三千大千世界中。于一日中正功德體猶故不減。于此福德百分不及一。乃至算數譬喻所不能及

【經】復次須菩提。若菩薩摩訶薩遠離般若波羅蜜。如恒河沙等劫。布施三寶佛寶法寶比丘僧寶。須菩提。于意云何。是菩薩摩訶薩以是因緣故得福多不。須菩提言。世尊甚多。無量無邊阿僧祇。佛告須菩提。不如菩薩摩訶薩深般若波羅蜜中一日如說修行得福多。何以故。般若波羅蜜是諸菩薩摩訶薩道。乘是道疾得阿耨多羅三藐三菩提。須菩提。若菩薩遠離般若波羅蜜。如恒河沙劫供養須陀洹斯陀含阿那含阿羅漢辟支佛及諸佛。須菩提。于意云何。是菩薩摩訶薩以是因緣故得福多不。須菩提言。世尊甚多。佛言。不如是菩薩摩訶薩深般若波羅蜜如說修行一日得福多。何以故。菩薩摩訶薩行是般若波羅蜜。過一切聲聞辟支佛地入菩薩位。漸漸得阿耨多羅三藐三菩提。須菩提。菩薩摩訶薩遠離般若波羅蜜。如恒河沙劫行布施持戒忍辱精進禪定智慧。于意云何。是人以是因緣故得福多不。須菩提言。世尊甚多。佛言。不如是菩薩摩訶薩行般若波羅蜜如說修行一日布施持戒忍辱精進禪定智慧得福多。何以故。須菩提。般若波羅蜜是菩薩摩訶薩母故。是般若波羅蜜能生諸菩薩摩訶薩。諸菩薩摩訶薩住般若波羅蜜中。能具足一切佛法。須菩提。若菩薩摩訶薩遠離般若波羅蜜。如恒河沙劫壽行法施。須菩提。于汝意云何。是人得福多不。須菩提言。甚多世尊。佛言。不如是善男子善女人深般若波羅蜜如說修行乃至一日法施得福多。何以故。須菩提。是菩薩摩訶薩不遠離般若波羅蜜。則不遠離一切種智。不遠離一切種智。則不遠離般若波羅蜜。以是故須菩提。菩薩摩訶薩欲得阿耨多羅三藐三菩提。不當遠離般若波羅蜜。須菩提。若菩薩摩訶薩如恒河沙劫。遠離般若波羅蜜。修行四念處乃至八圣道分內空乃至一切種智。須菩提。于汝意云何。是善男子善女人得福多不。須菩提言。世尊甚多。佛言。不如是善男子善女人。深般若波羅蜜如說一日修行。四念處乃至一切種智得福多。何以故。須菩提。若菩薩摩訶薩不遠離般若波羅蜜。于薩婆若轉者無有是處。須菩提。若菩薩摩訶薩遠離般若波羅蜜。于薩婆若轉則有是處。須菩提。以是故。菩薩摩訶薩常不應遠離般若波羅蜜行。須菩提。若菩薩摩訶薩遠離般若波羅蜜。如恒河沙劫壽財施法施及禪定福德。回向阿耨多羅三藐三菩提。于汝意云何。是人得福多不。須菩提言。世尊。甚多甚多。佛言。不如是善男子善女人深般若波羅蜜。如說修行乃至一日財施法施禪定福德。回向阿耨多羅三藐三菩提得福多。何以故。是第一回向。所謂般若波羅蜜回向若遠離般若波羅蜜回向。是不名回向。須菩提。以是故。菩薩摩訶薩欲得阿耨多羅三藐三菩提。應方便學般若波羅蜜回向。須菩提。若善男子善女人遠離般若波羅蜜。如恒河沙劫壽過去未來現在諸佛及弟子善根和合隨喜。回向阿耨多羅三藐三菩提。須菩提。于汝意云何。是人得福多不。須菩提言。世尊甚多。佛言。不如是善男子善女人深般若波羅蜜如說修行乃至一日隨喜善根。回向阿耨多羅三藐三菩提得福多。須菩提。以是故。菩薩摩訶薩欲得阿耨多羅三藐三菩提。應學般若波羅蜜中方便回向阿耨多羅三藐三菩提。須菩提白佛言。世尊。如佛所說。因緣起法從妄想生非實。云何善男子善女人得大福德。世尊。用是因緣起法。不應得正見入法位。不應得須陀洹果。乃至不應得阿耨多羅三藐三菩提果。佛告須菩提。如是如是。須菩提。用是因緣起法。不應得正見入法位。乃至不應得阿耨多羅三藐三菩提。須菩提。行般若波羅蜜菩薩摩訶薩。知因緣起法亦空無堅固虛誑不實。何以故。須菩提。是菩薩摩訶薩善學內空。乃至善學無法有法空故。是菩薩摩訶薩住是十八空。種種觀作法空。即不遠離般若波羅蜜。若菩薩摩訶薩如是漸漸不離般若波羅蜜。漸漸得無數無量無邊福德。須菩提白佛言。世尊。無數無量無邊有何等異。須菩提。無數者。名不墮數中。若有為性中若無為性中。無量者。量不可得。若過去若未來若現在。無邊者。諸法邊不可得。須菩提言。世尊。頗有色。亦無數無量無邊。頗有受想行識。亦無數無量無邊。須菩提。有因緣色亦無數無量無邊。受想行識亦無數無量無邊。世尊。何等因緣故。色亦無數無量無邊。受想行識亦無數無量無邊。佛告須菩提。色空故無數無量無邊。受想行識空故。無數無量無邊。世尊。但色空受想行識空非一切法空耶。須菩提。我不說一切法空耶。須菩提言。世尊。說一切法空。世尊。諸法空即是不可盡無有數無量無邊。世尊。空中數不可得量不可得邊不可得。以是故。世尊。是不可盡無數無量無邊義無有異。佛告須菩提。如是如是。是法義無別異。須菩提。是法不可說。佛以方便力故分別說。所謂不可盡無數無量無邊無著。空無想無作無起無生無滅無染涅槃。佛種種因緣以方便力說。須菩提白佛言。希有世尊。諸法實相不可說。而佛以方便力說。世尊。如我解佛所說義。一切法亦不可說。佛言。如是如是。須菩提。一切法不可說。一切法不可說相即是空。是空不可說。世尊。不可說義有增有減不。佛言。不也。須菩提。不可說義無增無減。世尊。若不可說義。無增無減檀波羅蜜亦當無增無減。乃至般若波羅蜜亦當無增無減。四念處乃至八圣道分亦當無增無減。四禪四無量心四無色定五神通八背舍八勝處九次第定。佛十力四無所畏四無礙智十八不共法。亦當無增無減。世尊。若菩薩摩訶薩六波羅蜜不增。乃至十八不共法不增者。云何菩薩摩訶薩得阿耨多羅三藐三菩提。佛言。如是如是。須菩提。不可說義無增無減菩薩摩訶薩習行般若波羅蜜。有方便力故不作是念。我增般若波羅蜜。乃至增檀波羅蜜。當作是念。但名字故名檀波羅蜜。是菩薩摩訶薩行檀波羅蜜時。是心及善根如阿耨多羅三藐三菩提相回向。乃至行般若波羅蜜時。是心及善根如阿耨多羅三藐三菩提相回向。須菩提白佛言。世尊。何等是阿耨多羅三藐三菩提。佛言。一切法如相是名阿耨多羅三藐三菩提。須菩提白佛言。世尊。何等是一切法如相。是阿耨多羅三藐三菩提。佛告須菩提。色如相受想行識如相乃至涅槃如相。是阿耨多羅三藐三菩提。是如相亦不增不減。須菩提。是菩薩摩訶薩不離般若波羅蜜。常觀是如法。不見有增有減。以是因緣故。須菩提。不可說義無增無減。檀波羅蜜亦不增不減。乃至十八不共法亦不增不減。須菩提。菩薩摩訶薩以是不增不減法故。應般若波羅蜜行

【論】釋曰。離般若波羅蜜恒河沙劫供養三寶。不及一日行般若。又復有人住壽如恒河沙等劫。供養須陀洹等。亦不及一日行般若。此中佛自說因緣。菩薩行般若過二地入菩薩位成無上道。又復遠離般若恒河沙等劫行布施等六法。亦不及一日如所說住般若中行布施等六法。是中說勝因緣。般若是諸佛母。住是般若中能具足諸佛法(財施章)若遠離般若如恒河沙等劫行法施。不及一日住般若中行法施。復次遠離般若用聲聞辟支佛法修行四念處如恒河沙等劫。不如一日如所說住般若中修四念處乃至一切種智。此中自說勝因緣。所謂不離般若于薩婆若轉者無有是處。復次菩薩離般若如恒河沙等劫。財施法施禪定生福德回向無上道。不如一日應般若財施法施禪定生福德回向無上道。何以故。般若波羅蜜無雜毒正回向故。復次若菩薩離般若壽如恒河沙劫等。十方三世諸佛功德隨喜回向無上道。不如一日應般若隨喜回向。爾時須菩提難佛。如佛說一切有為法虛誑不實如幻。不能生正見入正位。云何菩薩一日福德勝。佛可其言如是如是。有為法皆虛誑不得。以虛誑法入正位得圣道。菩薩行般若波羅蜜時。所作福德知皆虛誑空無堅固。心不著是福德。是福德清凈故勝余福德。如金剛雖小能摧破大山。此中佛說菩薩善學十八空。雖觀空而能行諸功德。雖知涅槃無上道而憐愍眾生故修集福德。雖知一切法相不可說。而為眾生種種方便說法。雖知法性中無有分別一相無相。而為眾生分別是善是不善是可行是不可行是取是舍是利是失等。若菩薩雖觀畢竟空。而能起諸福德。是名不離般若波羅蜜行。若菩薩常不離般若波羅蜜。漸得無數無量無邊功德。何以故。若菩薩初學般若時。煩惱力強般若力弱。漸漸得般若力。斷諸煩惱滅諸戲論。是故得福德無數無量無邊。無數無量無邊義佛自分別說。所謂無數者不墮若有為性中若無為性中。三世量不可得故名無量。十方邊不可得故名無邊。須菩提問佛。五眾頗有因緣。亦無數無量無邊耶。佛答有以五眾空故亦無數無量無邊。須菩提問。世尊。但五眾空非一切法空耶。佛答。一切法空。須菩提言。是空法即不可盡。不可盡故即是無數。無數即是無量。無量即是無邊。是故空中盡不可得故名無盡。數不可得故名無數。量不可得故名無量。邊不可得故名無邊。四事名雖異義是一。所謂畢竟空。佛可其言如是。更自說因緣。須菩提。是空法相不可說。若不可說不名為空。佛以大慈悲心憐愍眾生故方便為說。強作名字語言。令眾生得解。所謂空。或說不可盡無數無量無邊等。是實相不生不作故說不盡。諸圣人得諸法實相。入無余涅槃時。不墮六道數。是實相法亦不墮有為無為等諸法數中。是故說無數量名。以智慧稱量好丑多少大小是非等。諸法實相中滅諸相故是故說無量。諸法實相不可量故說無邊。是實相法寂滅故說無著。是實相法我我所定相不可得故說空。空故無相。無相故則無作無起。是法常住不壞故無生無滅。是法能斷三界染故名無染。更不織煩惱業故名涅槃。如是等有無量名字種種因緣。說是諸法實相。爾時須菩提白佛。希有世尊。諸法實相雖不可說。而佛以方便力說。如我解佛義。非但實相不可說。一切諸法亦不可說。佛可其言而說因緣。一切法終歸于空。歸于空故不可說。不可說義即是無增無減。若一切法無增無減。六波羅蜜等諸善法亦無增無減。若六波羅蜜善法不增者。云何得無上道。佛可其言更為說因緣。法雖無增減而可得無上道。所謂菩薩習行般若波羅蜜方便力故。雖行檀波羅蜜。諸助道法我我所憍慢斷故不作是念。我增長是六波羅蜜等法。不取內外諸法相。行是謂善法如無上道相回向。須菩提問。何等是無上道。佛答。諸法如即是無上道。須菩提問。何等是一切法。佛答。色等法乃至涅槃。是諸法如即是寂滅。相是無上道。相寂滅者不增不減不高不下。滅諸煩惱戲論。不動不壞無所障礙。菩薩以般若波羅蜜方便力故。亦能令布施等如寂滅相如是種種因緣說無上道相。若菩薩常念無上道寂滅相。令一切法皆同寂滅相。亦觀不可說義。所謂不增不減相。菩薩如是疾得無上道。以不增不減不可得故

大智度論卷第七十四大智度論釋燈喻品第五十七之余(卷七十五)

　　　　圣者龍樹造


　　　　后秦龜茲國三藏鳩摩羅什譯


【經】須菩提白佛言。世尊菩薩摩訶薩用初心得阿耨多羅三藐三菩提。用后心得阿耨多羅三藐三菩提。世尊。是初心不至后心。后心不在初心。世尊。如是心心數法不俱。云何善根增益。若善根不增。云何當得阿耨多羅三藐三菩提。佛告須菩提。我當為汝說譬喻。智者得譬喻則于義易解。須菩提。譬如燃燈。為用初焰燋炷。為用后焰燋炷。須菩提言。世尊。非初焰燋炷。亦非離初焰。世尊。非后焰燋炷。亦非離后焰。須菩提。于汝意云何。炷為燋不。世尊。炷實燋。佛告須菩提。菩薩摩訶薩亦如是。不用初心得阿耨多羅三藐三菩提。亦不離初心得阿耨多羅三藐三菩提。不用后心得阿耨多羅三藐三菩提。亦不離后心得阿耨多羅三藐三菩提。而得阿耨多羅三藐三菩提。須菩提。是中菩薩摩訶薩。從初發意行般若波羅蜜具足十地。得阿耨多羅三藐三菩提。須菩提白佛言。世尊。何等是十地。菩薩具足已得阿耨多羅三藐三菩提。佛言。菩薩摩訶薩具足干慧地性地八人地見地薄地離欲地已作地辟支佛地菩薩地佛地。具足是地得阿耨多羅三藐三菩提。須菩提。菩薩摩訶薩學是十地已。非初心得阿耨多羅三藐三菩提。亦不離初心得阿耨多羅三藐三菩提。非后心得阿耨多羅三藐三菩提。亦非離后心得阿耨多羅三藐三菩提。而得阿耨多羅三藐三菩提。須菩提言。世尊。是因緣法甚深。所謂非初心非離初心。非后心非離后心。得阿耨多羅三藐三菩提。而得阿耨多羅三藐三菩提。佛告須菩提。于汝意云何。若心滅已是心更生不。不也世尊。須菩提。于汝意云何。心生是滅相不。世尊。是滅相。須菩提。于汝意云何。以心滅相是滅不。不也世尊。佛告須菩提。于汝意云何。亦如是住不。須菩提言。世尊。亦如是住如如住。佛告須菩提。于汝意云何。若是心如如住。當作實際不。不也世尊。佛告須菩提。于汝意云何。是如深不。世尊。甚深。須菩提。于汝意云何。但如是心不。不也世尊。離如是心不。不也世尊。須菩提。于汝意云何。如見如不。不也世尊。須菩提。于汝意云何。若菩薩能如是行。為行深般若波羅蜜不。須菩提言。世尊。若菩薩摩訶薩能如是行。為行深般若波羅蜜。須菩提。于汝意云何。菩薩摩訶薩如是行。是何處行。須菩提言。世尊。若菩薩摩訶薩如是行。為無處所行。何以故。若菩薩摩訶薩行般若波羅蜜。住諸法如中。無如是念無念處無念者。佛告須菩提。若菩薩摩訶薩如是行為何處行。須菩提言。世尊。是菩薩摩訶薩。如是行為第一義中行。二行不可得故

須菩提。于汝意云何。若菩薩第一義無念中行為行相不。不也世尊。佛告須菩提。于汝意云何。是菩薩摩訶薩壞相不。不也世尊。佛告須菩提。云何名不壞相。須菩提言。世尊。是菩薩摩訶薩。行般若波羅蜜不作是念。我當壞諸法相。世尊。菩薩摩訶薩行般若波羅蜜。未具足佛十力四無所畏四無礙智大慈大悲十八不共法。不得阿耨多羅三藐三菩提。世尊。菩薩摩訶薩以方便力故。于諸法亦不取相亦不壞相。何以故。世尊。是菩薩摩訶薩知一切諸法自相空故。菩薩摩訶薩住是自相空中。為眾生故入三三昧。用三三昧成就眾生。須菩提言。世尊。云何菩薩摩訶薩入三三昧成就眾生。佛言。菩薩住是三三昧。見眾生作法中行。菩薩以方便力故。教令得無作。見眾生我相中行。以方便力故教令行空。見眾生一切相中行。以方便力故教令行無相。如是須菩提。菩薩摩訶薩行般若波羅蜜入三三昧。以三三昧成就眾生

【論】須菩提問佛以初心得無上道。為用后心得者。問曰。須菩提何因緣故作是問難。答曰。須菩提。上聞諸法不增不減心自生疑。若諸法不增不減。云何得無上道。復次若以如實正行得無上道唯佛能爾。菩薩未斷無明等煩惱。云何能如實正行。復次須菩提。此中自說難問因緣。所謂初心不至后心。后心不在初心。云何增益善根得無上道。如是等因緣故作是問。以初心得后心得。佛以深因緣法答。所謂不但以初心得。亦不離初心得。所以者何。若但以初心得。不以后心者。菩薩初發心便應是佛。若無初心云何有第二第三心。第二第三心以初心為根本因緣。亦不但后心。亦不離后心者。是后心亦不離初心。若無初心則無后心。初心集種種無量功德。后心則具足。具足故能斷煩惱習得無上道。須菩提。此中自說難因緣。初后心心數法不俱。不俱者則過去已滅不得和合。若無和合則善根不集。善根不集云何成無上道。佛以現事譬喻答。如燈炷非獨初焰燋。亦不離初焰。非獨后焰燋。亦不離后焰而燈炷燋。佛語須菩提。汝自見炷燋。非初非后而炷燋。我亦以佛眼見菩薩得無上道。不以初心得。亦不離初心。亦不以后心得。亦不離后心而得無上道。燈譬菩薩道。炷喻無明等煩惱。焰如初地相應智慧乃至金剛三昧相應智慧。燋無明等煩惱炷。亦非初心智焰。亦非后心智焰。而無明等煩惱炷燋盡得成無上道。此中佛更解得無上道因緣。所謂菩薩從初發心來行般若波羅蜜。具足初地乃至十地。是十地皆佐助成無上道。十地者干慧地等。干慧地有二種。一者聲聞二者菩薩。聲聞人獨為涅槃故勤精進持戒心清凈堪任受道。或習觀佛三昧或不凈觀。或行慈悲無常等觀。分別集諸善法舍不善法。雖有智慧不得禪定水。則不能得道故名干慧地。于菩薩則初發心乃至未得順忍。性地者聲聞人從暖法。乃至世間第一法。于菩薩得順忍。愛著諸法實相亦不生邪見得禪定水。八人地者。從苦法忍乃至道比智忍是十五心。于菩薩則是無生法忍入菩薩位。見地者初得圣果。所謂須陀洹果。于菩薩則是阿鞞跋致地。薄地者。或須陀洹或斯陀含。欲界九種煩惱分斷故。于菩薩過阿鞞跋致地乃至未成佛。斷諸煩惱余氣亦薄。離欲地者。離欲界等貪欲諸煩惱。是名阿那含。于菩薩離欲因緣故得五神通。已作地者。聲聞人得盡智無生智得阿羅漢。于菩薩成就佛地。辟支佛地者。先世種辟支佛道因緣。今世得少因緣出家。亦觀深因緣法成道名辟支佛。辟支迦秦言因緣亦名覺。菩薩地者。從干慧地乃至離欲地如上說。復次菩薩地。從歡喜地乃至法云地皆名菩薩地。有人言。從一發心來。乃至金剛三昧名菩薩地。佛地者。一切種智等諸佛法。菩薩于自地中行具足。于他地中觀具足。二事具故名具足。問曰。何以故。不說菩薩似辟支佛地。答曰。余地不說名字。辟支佛地說辟支佛名字故

復次菩薩能分別知眾生。可以辟支佛因緣度者。是故菩薩以智慧行辟支佛事。如首楞嚴經中文殊尸利七十二億反作辟支佛。菩薩亦如是。滿足九地修集佛法。十力四無所畏等。雖未具足以修習近佛道故名具足。以是故言十地。具足故得無上道。是諸法皆因緣和合故。非初亦不離初。非后亦不離后而得無上道。須菩提尊重是法故。嘆言。世尊。是因緣法甚深。所謂過去心不滅不住而能增益得無上道。是事甚深希有難可信解。此心為住為滅耶。佛反問須菩提。于汝意云何。若心滅已更生不者。諸法雖畢竟空不生不滅。為眾生以六情所見生滅法故。問心已滅更生不。須菩提言。不也世尊。何以故。心滅已云何當更生。若心滅已更生則墮常中。若心生是滅相不者。上問過去心已。今問現在心相當滅不。是故答是滅相。何以故。生滅是相待法。有生必有滅故先無今有。已有還無故。心滅相是滅不者。若心滅相即是滅耶更有滅耶。答言。不也世尊。何以故。若即是滅則一心有兩時生時滅時。說無常者心不過一念時。如阿毗曇經說。有生法有不生法。有欲生法有不欲生法。有滅法有不滅法。有欲滅法有不欲滅法。生法現在一心中有二種。一者生二者欲滅生。非欲滅相。欲滅相非生。是事不然故言不也。當如是住不者。若滅相非即是滅者。應常住不。若常住即是不滅相。佛如是翻覆難。須菩提理窮故作是念。我若言滅相即是滅。則一心墮二時。若言不滅實是滅相。云何言不滅。以上二理有過故。須菩提自以所證智慧答。世尊如是住如如住。若是心如如住。當作實際不者。若說心相同如住者。如即是實際。若爾者心可即作實際不。須菩提言。不也世尊。何以故。須菩提久尊重是實際。心是虛誑法。小乘智慧力少不能觀心。即作實際是故言不也。問曰。若須菩提已說是心如如。何以不得作實際。答曰。如名一切法實相心。實相亦名如。須菩提心謂凡夫六情所見。虛妄顛倒故有過。今說心相如實無咎故言如如住。今實際即是涅槃。須菩提久貴涅槃故。不能即以心為涅槃。是故言不也。復次以實際無相故。不得言心即是實際。是如深不者。以須菩提言心如如住。復言不得作實際。是故問如是甚深不。須菩提不能遍知故答言甚深。但如是心不。須菩提答言不也。世尊何以故。如是一相不二相。心憶想分別因緣生故是二相。如無所知心有所知。又復如畢竟清凈故無所知。心有所覺知故離如。心亦如是。何以故一切法皆有如。云何離如而有心。佛問須菩提如能見如不。答如中無分別是知是可知。是菩薩不住如法性實際。真行深菩薩道。佛問須菩提。若如是行。能行深般若波羅蜜不。須菩提自觀小乘淺薄觀大乘法深故。答言如是行是為行深般若波羅蜜。爾時有未得無生法忍菩薩。聞是法則心高自謂出小乘深入大乘。佛欲破其高心故問須菩提。菩薩如是行為何處行。須菩提言。如是行為無處所行。何以故。菩薩住如中無所分別故。菩薩聞無處所行。或墮斷滅中。是故佛復問須菩提。菩薩行般若為何處行。須菩提言第一義中行。第一義相者無有二相。佛語須菩提。于汝意云何。若菩薩無念行第一義。是行取相法不。須菩提言不也。世尊。何以故。一切法畢竟空無憶念即是不行相。佛問須菩提。是菩薩壞相得無相不。須菩提言不也。相從本已來無。但為除顛倒故不壞法相。佛語須菩提。若不壞相云何行無相行。須菩提言。世尊菩薩不作是念。我當破相故行般若。是菩薩未具足佛十力等諸佛法。以方便力故。不作有相不作無相。何以故。若取相是相皆虛誑妄語有諸過失。若破相則墮斷滅中亦多過失。是故不取有相不取無相。取相即是有法。不取相即是無法。方便力故。離是有無二邊行于中道。此中佛自說因緣。所謂知一切法自性空故。不著有無自相空。破一切法相亦自破其相。菩薩住是自相空中。起三三昧利益眾生。眾生于六道中種種作愿受身。有人不攝心不能修福。自放恣隨意造業若墮地獄。臨死時冷風逼切則愿欲得火。便入地獄等三惡道。若得為人貧窮下賤。有人攝心能折伏慳貪。行布施持戒等善行。是人生欲界人天中富樂處。有人離欲界除五蓋。因信等五根得五支等諸禪則生色界。有人舍諸色相滅有對相。不念雜相故。入無邊虛空處無色定等。是諸所作皆是邪愿。何以故。久久皆當破壞墮落。譬如以繩系鳥繩盡復還。菩薩以是無作三昧斷眾生作愿。又復是身皆空。但有筋骨五藏。血涂皮裹不凈充滿風隨心動作。是心生滅不住。如幻如化無定實相。眾生見是來去語言諸相故。謂有人有我有我所起顛倒心。但憶想分別故有是錯謬。菩薩以空三昧斷眾生我我所心令住空中。又復眾生取諸男女色聲香味好丑修短相。以取相故生種種煩惱受諸憂苦。菩薩以是無相三昧斷眾生諸相令住無相。問曰。若教化眾生令得空便足。何用無相無作三昧。答曰。眾生根有利鈍。利根者聞空即得無相無作。鈍根者聞空破諸法即取空相。是故說無相。若人雖知空無相。因是智慧更欲作身。是有為法有種種過患。是故不應作身。如經說離菩薩身。余身彈指頃不可樂。何況久住。是故說無作。以是因緣故具說三三昧教化眾生

　　大智度論釋夢中入三昧品第五十八

【經】爾時舍利弗問須菩提。若菩薩摩訶薩夢中入三三昧空無相無作三昧。寧有益于般若波羅蜜不。須菩提報舍利弗。若菩薩晝日入三三昧。有益于般若波羅蜜。夜夢中亦當有益。何以故。晝夜夢中等無異故。舍利弗。若菩薩摩訶薩晝日行般若波羅蜜有益。是菩薩夢中行般若波羅蜜亦應有益。舍利弗問須菩提。菩薩摩訶薩若夢中所作業。是業有集成不。如佛說一切法如夢。以是故不應集成。何以故。夢中無有法集成。若覺時憶想分別應有集成。須菩提語舍利弗。若人夢中殺眾生。覺已憶念取相。分別我殺是快耶。舍利弗。是事云何。舍利弗言。無緣業不生。無緣思不生。有緣業生有緣思生。舍利弗。如是如是。無緣業不生無緣思不生。有緣業生有緣思生。于見聞覺知法中心生。不從不見聞覺知法中心生。是中心有凈有垢。以是故舍利弗。有緣故業生。不從無緣生。有緣故思生不從無緣生。舍利弗語須菩提。如佛說。一切諸業諸思自相離。云何言有緣故業生無緣不生。有緣故思生無緣不生。須菩提語舍利弗。取相故有緣業生。不從無緣生。取相故有緣思生。不從無緣生。舍利弗語須菩提。若菩薩摩訶薩夢中布施持戒忍辱精進禪定修智慧。是善根福德回向阿耨多羅三藐三菩提。是實回向不。須菩提語舍利弗。彌勒菩薩今現在前。佛授不退轉記當作佛。當問彌勒。彌勒當答。舍利弗白彌勒菩薩。須菩提言。彌勒菩薩今現在前。佛受不退轉記當作佛。彌勒當答。彌勒菩薩語舍利弗。當以彌勒名答耶。若色受想行識答耶。若色空答耶。若受想行識空答。是色不能答。受想行識不能答。色空不能答。受想行識空不能答。我不見是法可答。不見能答者。我不見是人授記。亦不見法可授記者。亦不見授記處。是一切法皆無二無別。舍利弗語彌勒菩薩。如仁者所說。如是為得法作證不。彌勒答舍利弗。如我所說法如是不證。爾時舍利弗作是念。彌勒菩薩智慧甚深。久行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。用無所得故能如是說。爾時佛告舍利弗。于汝意云何。汝用是法得阿羅漢見是法不。舍利弗言。不見也。舍利弗。菩薩摩訶薩行般若波羅蜜亦如是。不作是念。是法當得授記。是法已授記。是法當得阿耨多羅三藐三菩提。如是舍利弗。菩薩摩訶薩行般若波羅蜜。不疑我若得若不得。自知實得阿耨多羅三藐三菩提

【論】問曰。舍利弗何以故夢難菩薩三三昧。答曰。以夢虛誑如狂非實見故。是三三昧是實法。又復余處說。夢中亦有三種。善不善無記。若菩薩善心行三三昧應得福德。然夢是狂癡法。不應于中行實法得果報。若有實法不名為夢。以是故問。若菩薩夢中行三三昧。增益般若波羅蜜。福德集善根近佛道不。須菩提意若言有益。夢是虛誑般若是實法。云何得增益。若言無益夢中有善。云何無益不得。答言有益無益。是故須菩提離此二邊難故。以諸法實相答。尚破晝日所行。何況夢中。作是言。舍利弗。菩薩若晝日行般若有益者。夜亦應有益。而晝日無益故。何況夢中。何以故。般若波羅蜜不分別有晝夜。舍利弗聞須菩提所說。既知般若無增無減不應復難。今更因余事問夢中。須菩提若夢中所作業。是業有集成不集成者。是業實集能成果報不。是業若有實。佛常說一切法空如夢不應得集成。何以故。是夢心微弱故不能集成。晝日微弱心尚不能集成何況夢中。若夢覺已分別夢中生善不善心是應集成。須菩提語舍利弗。如人夢中殺人。覺已分別我殺是快耶。舍利弗是業云何為集成不。舍利弗語須菩提。一切業若晝若夢皆從因緣生。無因緣則不生。須菩提可其言。如是業有因緣生無因緣不生。思有因緣生無因緣不生。業者身口業思者但意業思是真業。身口業為思故名為業。是三業因四種法。若見若聞若覺若知。因此四種則心生。是心隨因緣生。或凈或不凈。不凈罪業凈福業。是故若夢中所見皆因先見聞覺知。夢中所作善惡為眠覆心不自在故。無有勢力不能集成果報。若是業得覺時善惡心和合故。能助成果報。須菩提意謂。夢中業實有集成。何以故。有因緣起故。晝日心夢中心無異。所以者何。皆因四種生故。舍利弗以空難須菩提。如佛說一切諸業自相離。汝云何定說。諸業有因緣生。無因緣不生。須菩提答。諸法雖空遠離相。而凡夫取相。有因緣故業生。若不取相無因緣則不生。是故一切業皆從取相因緣生。故有晝日夢中無異。舍利弗復問。若菩薩夢中行六波羅蜜回向無上道。是實回向不。舍利弗難。若夢中晝日無異者。是夢中回向應當是實。又復若晝日著心取相不名為回向。何況眠睡覆心。須菩提以此二難深難答故語舍利弗。當問彌勒。問曰。彌勒何以但說空而不答。答曰。是二大弟子為利益菩薩故。分別覺夢若同若異。以佛常說一切法如夢故。若晝日行道夢中亦應行道。彌勒知見二人各有所執不能通達故。是故彌勒不答。復有人言。彌勒以是空答。舍利弗問彌勒。如所說空以此為證不。舍利弗意。若以此法為證即欲生難。云何為證若不證汝自不得不知云何能說。彌勒意。汝以涅槃為證。我以涅槃亦空無所得故不證。有人言。彌勒未具足佛法故。說言不證菩薩法。應知空無相無作法不應證。爾時舍利弗作是念。彌勒菩薩其智甚深能如是說。能知涅槃相而不取證是名甚深。此中舍利弗自說因緣。久行六波羅蜜故其智甚深。舍利弗意。彌勒次當作佛應當能答而今不答。是故佛還問舍利弗。于汝意云何。汝見用是法得阿羅漢不。舍利弗言不見。何以故。是法空無相無作。云何得見。若見即是有相。肉眼天眼分別取相故不應見。慧眼無分別相故亦不見。以是故言不見。佛言。菩薩摩訶薩亦如是。得無生忍時不作是言。見是法得授記當得無上道。雖不作是見亦不生疑。我不得無上道。如汝雖不見法亦不疑我成阿羅漢不成阿羅漢

【經】佛告須菩提。有菩薩摩訶薩行檀波羅蜜時。若見眾生饑寒凍餓衣服弊壞。菩薩當作是愿。我隨爾所時行檀波羅蜜。我得阿耨多羅三藐三菩提時。令我國土眾生無如是事。衣服飲食資生之具。當如四天王天三十三天夜摩天兜率陀天化樂天他化自在天。須菩提。菩薩摩訶薩作如是行。能具足檀波羅蜜。近阿耨多羅三藐三菩提。復次須菩提。菩薩摩訶薩行尸羅波羅蜜時。見眾生殺生乃至邪見短壽多病顏色不好無有威德貧乏財物生下賤家形殘丑陋。當作是愿。我隨爾所時行尸羅波羅蜜。如我得佛時。令我國土眾生無如是事。須菩提。菩薩摩訶薩作如是行。能具足尸羅波羅蜜。近阿耨多羅三藐三菩提。復次須菩提。菩薩摩訶薩行羼提波羅蜜時。見諸眾生互相嗔恚罵詈刀杖瓦石共相殘害奪命。當作是愿。我隨爾所時行羼提波羅蜜。我作佛時令我國土眾生無如是事。相視如父如母如兄如弟如姊如妹如善知識皆行慈悲。須菩提。菩薩摩訶薩作如是行。能具足羼提波羅蜜。近阿耨多羅三藐三菩提。復次須菩提。菩薩摩訶薩行毗梨耶波羅蜜時。見眾生懈怠不勤精進棄舍三乘聲聞辟支佛佛乘。當作是愿。我隨爾所時行毗梨耶波羅蜜。如我得阿耨多羅三藐三菩提時。令我國土眾生無如是事。一切眾生勤修精進。于三乘道各得度脫。須菩提。菩薩摩訶薩作如是行。能具足毗梨耶波羅蜜。近阿耨多羅三藐三菩提。復次須菩提。菩薩摩訶薩行禪波羅蜜時。見眾生為五蓋所覆。淫欲嗔恚睡眠掉悔疑。失于初禪乃至第四禪。失慈悲喜舍虛空處識處無所有處非有想非無想處。當作是愿。我隨爾所時行禪波羅蜜。如我得阿耨多羅三藐三菩提時。令我國土眾生無如是事。須菩提。菩薩摩訶薩作如是行。能具足禪波羅蜜。近阿耨多羅三藐三菩提。復次須菩提。菩薩摩訶薩行般若波羅蜜時。見眾生愚癡失世間出世間正見。或說無業無業因緣。或說神常。或說斷滅。或說無所有。當作是愿。我隨爾所時行般若波羅蜜。凈佛世界成就眾生。如我得阿耨多羅三藐三菩提時。令我國土眾生無如是事。須菩提。菩薩摩訶薩作如是行。能具足般若波羅蜜近一切種智。復次須菩提。菩薩摩訶薩行六波羅蜜時。見眾生住于三聚。一者必正聚。二者必邪聚。三者不定聚。當作是愿。我隨爾所時行六波羅蜜。凈佛世界成就眾生。我得佛時令我國土眾生無邪聚乃至無其名。須菩提。菩薩摩訶薩作如是行。能具足六波羅蜜。近一切種智。復次須菩提。菩薩摩訶薩行六波羅蜜時。見地獄中眾生畜生餓鬼中眾生。當作是愿。我隨爾所時行六波羅蜜。凈佛世界成就眾生。我得佛時。令我國土中乃至無三惡道名。須菩提。菩薩摩訶薩作如是行。能具足六波羅蜜近一切種智

復次須菩提。菩薩摩訶薩行六波羅蜜時。見是大地株杌荊棘山陵溝坑穢惡之處。當作是愿。我隨爾所時行六波羅蜜。凈佛世界成就眾生。我作佛時令我國土無如是惡。地平如掌。須菩提。菩薩摩訶薩作如是行。能具足六波羅蜜近一切種智。復次須菩提。菩薩摩訶薩行六波羅蜜時。見是大地純土無有金銀珍寶。當作是愿。我隨爾所時行六波羅蜜。凈佛世界成就眾生。我作佛時令我國土以金沙布地。須菩提。菩薩摩訶薩作如是行。能具足六波羅蜜。近一切種智。復次須菩提。菩薩摩訶薩行六波羅蜜時。見眾生有所戀著。當作是愿。我隨爾所時行六波羅蜜。凈佛世界成就眾生。我作佛時令我國土眾生無所戀著。須菩提。菩薩摩訶薩作如是行。能具足六波羅蜜。近阿耨多羅三藐三菩提。復次須菩提。菩薩摩訶薩行六波羅蜜時。見四姓眾生剎帝利婆羅門鞞舍首陀羅。當作是愿。我隨爾所時行六波羅蜜。凈佛世界成就眾生。我作佛時令我國土眾生無四姓之名。須菩提。菩薩摩訶薩作如是行。能具足六波羅蜜。近阿耨多羅三藐三菩提。復次須菩提。菩薩摩訶薩行六波羅蜜時。見眾生有下中上生下中上家。當作是愿。我隨爾所時行六波羅蜜。凈佛世界成就眾生。我作佛時令我國土眾生無如是優劣。須菩提。菩薩摩訶薩作如是行。能具足六波羅蜜近一切種智。復次須菩提。菩薩摩訶薩行六波羅蜜時。見眾生種種別異色。當作是愿。我隨爾所時行六波羅蜜。凈佛世界成就眾生。我作佛時令我國土眾生無種種別異色。一切眾生皆端政凈潔妙色成就。須菩提。菩薩摩訶薩作如是行。能具足六波羅蜜近一切種智。復次須菩提。菩薩摩訶薩行六波羅蜜時。見眾生有主。當作是愿。我隨爾所時行六波羅蜜。凈佛世界成就眾生。我作佛時令我國土眾生無有主名。乃至無其形像。除佛法王。須菩提。菩薩摩訶薩作如是行。能具足六波羅蜜近一切種智。復次須菩提。菩薩摩訶薩行六波羅蜜時。見眾生有六道別異。當作是愿。我隨爾所時行六波羅蜜。凈佛世界成就眾生。我作佛時令我國土眾生無六道之名。是地獄是畜生是餓鬼是神是天是人。一切眾生皆同一業。修四念處乃至八圣道分。須菩提。菩薩摩訶薩作如是行。能具足六波羅蜜近一切種智。復次須菩提。菩薩摩訶薩行六波羅蜜時。見眾生有四生。卵生胎生濕生化生。當作是愿。我隨爾所時行六波羅蜜。凈佛世界成就眾生。我作佛時令我國土眾生無三種生等一化生。須菩提。菩薩摩訶薩作如是行。能具足六波羅蜜近一切種智。復次須菩提。菩薩摩訶薩行六波羅蜜時。見眾生無五神通。當作是愿。我隨爾所時行六波羅蜜。凈佛世界成就眾生。我作佛時令我國土眾生一切皆得五神通。乃至近一切種智。復次須菩提。菩薩摩訶薩行六波羅蜜時。見眾生有大小便患。當作是愿。我作佛時令我國土眾生皆以法喜為食無有便利之患。乃至近一切種智

復次須菩提。菩薩摩訶薩行六波羅蜜時。見眾生無有光明。當作是愿。我作佛時令我國土眾生皆有光明。乃至近一切種智。復次須菩提。菩薩摩訶薩行六波羅蜜時。見有日月時節歲數。當作是愿。我作佛時令我國土中無有日月時節歲數之名。乃至近一切種智。復次須菩提。菩薩摩訶薩行六波羅蜜時。見眾生短命。當作是愿。我作佛時令我國土中眾生壽命無量劫。乃至近一切種智。復次須菩提。菩薩摩訶薩行六波羅蜜時。見眾生無有相好。當作是愿。我作佛時令我國土中眾生皆有三十二相成就。乃至近一切種智。復次須菩提。菩薩摩訶薩行六波羅蜜時。見眾生離諸善根。當作是愿。我作佛時令我國土中眾生諸善根成就。以是福德供養諸佛。乃至近一切種智。復次須菩提。菩薩摩訶薩行六波羅蜜時。見眾生有三毒四病。當作是愿。我作佛時令我國土中眾生無四種病。冷熱風病三種雜病及三毒病。乃至近一切種智。復次須菩提。菩薩摩訶薩行六波羅蜜時。見眾生有三乘。當作是愿。我作佛時令我國土中眾生無二乘之名純一大乘。乃至近一切種智。復次須菩提。菩薩摩訶薩行六波羅蜜時。見眾生有增上慢。當作是愿。我作佛時令我國土中眾生無增上慢之名。乃至近一切種智。復次須菩提。菩薩摩訶薩行六波羅蜜時。應作是愿。若我光明壽命有量僧數有限。當作是愿。我行六波羅蜜。凈佛世界成就眾生。我作佛時令我光明壽命無量僧數無限。乃至近一切種智。復次須菩提。菩薩摩訶薩行六波羅蜜時。應作是愿。若我國土有量。當作是愿。我隨爾所時行六波羅蜜。凈佛世界成就眾生。我作佛時令我一國土如恒河沙等諸佛世界。須菩提。菩薩摩訶薩作如是行。能具足六波羅蜜近一切種智。復次須菩提。菩薩摩訶薩行六波羅蜜時。當作是念雖生死道長眾生性多。爾時應如是正憶念。生死邊如虛空。眾生性邊亦如虛空。是中實無生死往來。亦無解脫者。菩薩摩訶薩作如是行。能具足六波羅蜜。近一切種智

【論】問曰。有何次第故。說菩薩見眾生饑寒凍餓等。答曰。菩薩過聲聞辟支佛地。得無生法忍授記更無余事。唯行凈佛世界成就眾生。今說凈佛世界因緣。見不凈世界相。愿我國土無如是事。是故次第說是事。菩薩行檀波羅蜜時。若見眾生饑渴衣服弊壞。即作念言。我今福德智慧未成就。不能給足眾生所須。若我但行慈悲心則于眾生無益。我當爾所時深行三種福德。住三種福德中。能令貧窮眾生皆得滿足。若作轉輪圣王。若作天王。若作神通圣人。則能多引導眾生。破其堅貪令住布施。以是眾生布施乃至菩薩布施因緣故。后成佛時國土中無有貧窮者。心生隨意所得如欲界第六天所有諸物。菩薩如是隨爾所時積集檀波羅蜜功德故充滿一切。何以故。一切有為法屬因緣。行善因緣具足故皆隨意得果報。復次眾生破尸羅波羅蜜因緣故。短命多病無有威德等。菩薩作是愿。我自具足持戒。亦教眾生令持戒。余殘諸愿亦如是隨義分別。最后愿義不明了今當略說。菩薩作如是上愿已疲厭心起。佛道無量無數阿僧祇劫行諸功德然后可得。但一劫歲數不可得數故佛以譬喻示人。何況無量無邊阿僧祇劫。經此生死受諸苦惱。眾生亦無量無邊非可譬喻算數所及。但以三千大千世界中微塵等眾生猶尚難度。何況十方無量世界微塵等眾生而可得度。以是事故或心生退沒。是名邪憶念。是故佛教是菩薩正憶念。生死雖長是事皆空如虛空。如夢中所見非實長遠。不應生厭心。又未來世亦是一念所緣亦非長遠。復次菩薩無量福德智慧力故能超無量劫。如是種種因緣故。不應生厭心。此中佛說大因緣。所謂生死如虛空。眾生亦如是。眾生雖多亦無定實眾生。如眾生無量無邊。佛智慧亦無量無邊度亦不難。是故菩薩不應生疲厭心

　　大智度論釋恒伽提婆品第五十九

【經】爾時有一女人。字恒伽提婆。在眾中坐。是女人從坐起。偏袒右肩右膝著地。合掌白佛言。世尊。我當行六波羅蜜取凈佛世界。如般若波羅蜜中所說。我盡當行。是時女人以金銀華及水陸生華種種莊嚴供養之具金縷織成疊兩張。以散佛上。散已于佛頂上虛空中。化成四柱寶臺端正嚴好。是女人持是功德與一切眾生共之。回向阿耨多羅三藐三菩提。爾時世尊知是女人深心因緣。即時微笑。如諸佛法種種色光從口中出。青黃赤白紅縹。遍照十方無量無邊佛國。還繞佛三匝從頂上入。爾時阿難從座起。右膝著地合掌白佛。佛何因緣微笑。諸佛法不以無因緣而笑。佛告阿難。是恒伽提婆姊。未來世中當作佛。劫名星宿。佛號金花。阿難。是女人畢女身受男子形。當生阿閦佛阿毗羅提國土。于彼凈修梵行。阿難。是菩薩在彼國土亦號金花。是金華菩薩于彼壽終。復至他方佛國。從一佛國至一佛國不離諸佛。譬如轉輪圣王從一觀至一觀。從生至終足不蹈地。阿難。是金花菩薩摩訶薩亦如是。從一佛國至一佛國。乃至阿耨多羅三藐三菩提。未嘗不見佛。時阿難作是念言。是金華菩薩摩訶薩后作佛時。諸菩薩摩訶薩會當知為如佛會。佛知阿難意所念。告阿難言。如是如是。是金花佛時菩薩摩訶薩會當知為如佛會。阿難。是金花佛比丘僧無量無邊不可數不可數。若干百千萬億那由他。阿難。是金花菩薩作佛時。其國土無有是諸眾惡如上所說。阿難白佛言。世尊。是女人從何處殖德本種善根。佛告阿難。是女人從然燈佛所種善根。初發阿耨多羅三藐三菩提心。以是功德回向阿耨多羅三藐三菩提。亦以金華散然燈佛上。求阿耨多羅三藐三菩提。阿難。如我爾時。以五華散然燈佛上。求阿耨多羅三藐三菩提。然燈佛知我善根成就。與我受阿耨多羅三藐三菩提記。是女人聞我受記發心言。我當來世亦如是菩薩。得受阿耨多羅三藐三菩提記。阿難當知。是女人于然燈佛所初發心。阿難白佛言。世尊。是女人久習行阿耨多羅三藐三菩提。佛言。如是如是。是女人久習行阿耨多羅三藐三菩提

【論】問曰。如是大眾聞說凈國土行。何以但一女人取凈國土愿。答曰。多有發凈國土愿者。但不發言。女人性輕躁好勝世世習氣故發言。復次有人言。大人有得道分余人無分。佛法不然。隨眾生業因緣。譬如良藥療治諸病不擇貴賤。雖復女人淺智。而先世業因緣應得受記。心生欲說故佛聽自說。復次若佛默然與受記者人則生疑。有何因緣故獨與此女受記。是故佛因其自說故而與受記。問曰。何以名為恒伽提婆。答曰。一切皆有名字為識故。何足求義。有人言是女父母。供養恒伽神得此女故。言恒伽提婆。恒伽是河名。提婆名天。是女人福德因緣生于富家聞佛法信樂故。能以金銀寶華金縷織成上下衣并莊嚴自身瓔珞具用供養上佛。佛報以受記。觀是女人宿世所行便微笑。微笑義如先說。此中小因緣而起大事故佛微笑。問曰。是女福德應久轉女人。何以方于阿閦佛國乃轉女身。答曰。世間五欲難斷。女人著欲情多故。雖世世行諸福德。不能得男子身。今得受記諸煩惱折薄。是故于阿閦佛國方得男子身。有人言此女宿世以人多輕女人故。愿女身受記。如是等因緣不轉女身而得受記。復次經說女人五礙不說不得受記。是故不應生難。阿難聞是女人無量劫中從一佛國至一佛國廣集功德。當來得凈佛世界。其中菩薩皆有三十二相八十種隨形好無量光明。是故阿難嘆未曾有。能如是凈佛國土。便為如佛會。佛可其言已。阿難等疑此女人希有聞少法而得大果報。是故難問是女人從何處殖諸德本。佛答定光佛授我記時。是女人持金華散佛。彼作是愿此人后成佛時。亦當受與我記。從彼種善根今得果報

大智度論卷第七十五大智度論釋學空不證品第六十(卷七十六)

　　　　圣者龍樹造


　　　　后秦龜茲國三藏鳩摩羅什譯


【經】須菩提白佛言。世尊。若菩薩摩訶薩欲行般若波羅蜜。云何學空三昧。云何入空三昧。云何學無相無作三昧。云何入無相無作三昧。云何學四念處。云何修四念處。乃至云何學八圣道分。云何修八圣道分。佛告須菩提。菩薩摩訶薩行般若波羅蜜時。應觀色空受想行識空。十二入十八界。乃至應觀欲色無色界空。作是觀時不令心亂。是菩薩摩訶薩若心不亂則不見是法。若不見是法則不作證。何以故。是菩薩摩訶薩善學自相空故。不有余不有分。證法證者皆不可見。須菩提白佛言。世尊。如佛所說。菩薩摩訶薩不應空法作證。世尊。云何菩薩住空法中而不作證。佛告須菩提。若菩薩摩訶薩具足觀空先作是愿。我今不應空法作證。我今學時非是證時。菩薩摩訶薩不專攝心系在緣中。是故菩薩摩訶薩于阿耨多羅三藐三菩提中不退。亦不取漏盡證。須菩提。菩薩摩訶薩如是大善妙法成就。何以故。住是空中作是念。我今是學時非是證時。須菩提。菩薩摩訶薩應如是念。我是學檀波羅蜜時。非是證時。學尸羅波羅蜜羼提波羅蜜毗梨耶波羅蜜禪波羅蜜時。修四念處時。乃至修八圣道分時。非是證時。修空三昧無相三昧無作三昧時。非是證時。修佛十力四無所畏四無礙智十八不共法大慈大悲時。非是證時。我今學一切種智時。非是得須陀洹果證乃至阿羅漢辟支佛道證時。如是須菩提。菩薩摩訶薩行般若波羅蜜。學空觀住空中。學無相無作觀。住無相無作中。修四念處不證四念處。乃至修八圣道分不證八圣道分。是菩薩雖學三十七品。雖行三十七品。而不作須陀洹果證乃至辟支佛道。須菩提。譬如壯夫勁勇猛健善于兵法。六十四能堅持器仗安立不動。巧諸伎術端正凈潔人所愛敬。少修事業得報利多。以是因緣故。眾所恭敬尊重贊嘆。見人敬重倍復歡喜。少有因緣當至他處。扶將老弱過諸險難恐怖之處。安慰父母曉喻妻子莫有恐懅。我能過此必無所苦。崄難道中多有怨賊潛伏劫害。其人智力具足故。能度惡道還歸本處。不遇賊害歡喜安樂。須菩提。菩薩摩訶薩亦如是。于一切眾生中。慈悲喜舍心遍滿足。爾時菩薩摩訶薩住四無量心。具足六波羅蜜。不取漏盡證。學一切種智。入空無相無作解脫門。是時菩薩不隨一切諸相。亦不證無相三昧。以不證無相三昧故。不墮聲聞辟支佛地。須菩提。譬如有翼之鳥飛騰虛空而不墮墜。雖在空中亦不住空。須菩提。菩薩摩訶薩亦如是。學空解脫門。學無相無作解脫門亦不作證。以不作證故不墮聲聞辟支佛地。未具足佛十力大慈大悲無量諸佛法一切種智。亦不證空無相無作解脫門。須菩提。譬如健人學諸射法善于射術。仰射空中復以后箭射于前箭。箭箭相拄不令箭墮隨意自在。若欲令墮便止后箭爾乃墮地。須菩提。菩薩摩訶薩亦如是。行般若波羅蜜以方便力故。為阿耨多羅三藐三菩提。諸善根未具足。不于實際作證。若善根成就。是時便于實際作證。以是故。須菩提。菩薩摩訶薩行般若波羅蜜時。應如是觀諸法法相。須菩提白佛言。世尊。菩薩摩訶薩所為甚難。何以故。雖學是諸法相學實際學如學法性學畢竟空乃至學自相空及三解脫門。終不中道墮落。世尊。是甚希有。佛告須菩提。是菩薩摩訶薩不舍一切眾生故作如是愿。須菩提。若菩薩摩訶薩作是念。我不應舍一切眾生。眾生沒在無所有法中。我應當度。爾時即入空解脫門無相解脫門無作解脫門。須菩提當知。是菩薩摩訶薩成就方便力。未得一切種智。行是解脫門亦不中道取實際證。復次須菩提。菩薩摩訶薩欲觀是諸甚深法。所謂內空乃至無法有法空。四念處乃至三解脫門爾時菩薩摩訶薩應生如是心。是諸眾生長夜行我相。乃至知者見者相著于得法。為眾生斷是諸相故。得阿耨多羅三藐三菩提當說法。爾時菩薩行空解脫門無相無作解脫門。亦不取實際證。以不證故不墮須陀洹果乃至辟支佛道。須菩提。是菩薩摩訶薩以是心欲成就善根故。不中道實際作證。不失四禪四無量心四無色定。四念處乃至八圣道分。空無相無作佛十力四無所畏四無礙智大慈大悲十八不共法。是時菩薩摩訶薩成就一切助道法。乃至阿耨多羅三藐三菩提。終不耗減。是菩薩有方便力故。常增益善法。諸根通利勝于阿羅漢辟支佛根。復次須菩提。若菩薩摩訶薩作是念。眾生長夜著四顛倒。常想樂想我想凈想。為是眾生故求薩婆若。我得阿耨多羅三藐三菩提時。為說無常法苦不凈無我法。是菩薩成就是心。以方便力行般若波羅蜜。不得佛三昧。未具足佛十力四無所畏四無礙智大慈大悲十八不共法。亦不實際作證。爾時菩薩修無作解脫門。雖未得阿耨多羅三藐三菩提。亦不實際作證。復次須菩提。若菩薩摩訶薩作是念。眾生長夜著得法。所謂我眾生乃至知者見者。是色是受想行識。是入是界。是四禪四無量心四無色定。我如是行。如我得阿耨多羅三藐三菩提時。令眾生無是得法。菩薩是心成就。以方便力行般若波羅蜜。未具足佛十力四無所畏四無礙智大慈大悲十八不共法。不于實際作證。爾時菩薩具足修空三昧。復次須菩提。若菩薩摩訶薩作是念。眾生長夜行諸相。所謂男相女相色相無色相。我如是行。如我得阿耨多羅三藐三菩提時。令眾生無是諸相過失。是心成就以方便力行般若波羅蜜。未具足佛十力乃至十八不共法。不于實際作證。爾時菩薩摩訶薩具足修無相三昧。須菩提。若菩薩摩訶薩學六波羅蜜。學內空乃至無法有法空。學四念處乃至空無相無作解脫門。學佛十力四無所畏四無礙智大慈大悲。學十八不共法。如是智慧成就。若著作法若住三界。無有是處。是菩薩摩訶薩學助道法行助道法時。應當試問。諸菩薩摩訶薩欲得阿耨多羅三藐三菩提。云何學是法。觀空不證實際。以不證故不墮須陀洹果乃至辟支佛道。觀無相無作無起無生無所有亦不取證。而修行般若波羅蜜。應如是問。須菩提。若諸菩薩摩訶薩。若試問時。是菩薩若如是答。菩薩摩訶薩但應觀空。但應觀無相無作無起無生無所有。是菩薩摩訶薩不應學空無相無作無起無生無所有。不應學是助道法。須菩提當知。是菩薩諸佛未授阿耨多羅三藐三菩提記。何以故。是人不能說阿鞞跋致菩薩所學相。不能示不能答。若是菩薩摩訶薩能說能示能答阿鞞跋致所學相。當知是菩薩摩訶薩已習學菩薩道入薄地。如余阿鞞跋致菩薩摩訶薩阿鞞跋致相。須菩提白佛言。世尊。頗有未得阿鞞跋致菩薩能如是答不。佛言有。須菩提。是菩薩摩訶薩六波羅蜜若聞若不聞。能如是答。如阿鞞跋致菩薩摩訶薩。須菩提言。世尊。多有菩薩求佛道。少有菩薩能如是答。如阿鞞跋致菩薩摩訶薩學道無學道中。佛語須菩提。如是如是。是菩薩甚少。何以故。菩薩摩訶薩少有如是得授記行阿鞞跋致。慧地若有得授記。是人能如是答。是人善根明了。諸天世人所不能壞

【論】問曰。學空入空有何差別。答曰。初名學空后是入空。因是學空。果是入空。方便名學空得名入空。如是等二道無相無作。三十七品亦如是。三解脫門三十七品是聲聞辟支佛涅槃道。佛敕菩薩應行是道。須菩提作是念。此是涅槃道。云何菩薩行是道法而不取涅槃證。佛答菩薩觀色等一切法空。是菩薩以深入禪定心不可亂得利智慧力故。不見是空法。以不見故無所證。聲聞辟支佛斷吾我舍愛著直趣涅槃。是菩薩善學自相空。色法中乃至微塵不留遺余微細之分。無色法中乃至不留一念。直入畢竟空中。乃至不見是空法可以為證。佛雖答須菩提未達佛意。更問如佛所說。菩薩不應空法作證。今入空中云何不作證。佛答以深入故能不作證。具足者即是深入。譬如執菅草捉緩則傷手若急捉則無傷。菩薩亦如是。深入空故知空亦空。涅槃亦空故無所證。復次菩薩未入空時作是思惟。我應遍觀諸法空。不應不具足知而取證。是故不專心攝念入禪系在空緣中。所以者何若專心系在空緣中。則心柔軟不能從空自出。問曰。上言深入禪定不令心亂。今云何言不專心。答曰。今言不專心是初入時為不能自出故。上言深入者入已深知空亦空。不令心在余事故言不亂。復次是菩薩應作是念。我今未具三十二相八十種隨形好十力四無所畏諸佛法。云何取涅槃證。我今是學時。薄諸煩惱教化眾生令入佛道。若我得佛事具足。是時當取證。是故菩薩雖入三解脫門而不取證。是中說譬喻。壯夫是菩薩父母親族是可度眾生。險道是三界生死。惡賊是魔民及諸煩惱。器仗是菩薩五神通等種種方便力。還歸本處是菩薩所行道。安立不動是菩薩住畢竟空以四無量心運致可度眾生著涅槃安樂處。時會者疑空中無所有云何可行。是故佛說鳥喻。如鳥飛虛空無所依止而遠逝不墜。復次是菩薩未具足道法未至佛道。于其中間而不作證。如鳥未到所至終不中住。學是空法為自斷煩惱為度眾生故。又為明了故說善射譬喻。如人善于射術。弓是菩薩禪定。箭是智慧。虛空是三解脫門。地是涅槃。是菩薩以智慧箭射三解脫門虛空。更以方便力故以后箭射前箭不令墮涅槃地。未具足十力等佛事故終不取證。須菩提歡喜白佛言。諸菩薩所為甚難實為希有。所謂行空而不作證。佛答。是菩薩本愿諸一切眾生令得離苦。以是本愿大悲心所持故。雖行空。不作證。復次若菩薩作是念。一切眾生處在苦中。為顛倒所縛沒在無所有中。是時即行空無相無作解脫門。當知是菩薩有方便力。行三解脫門而不舍眾生。復次菩薩欲觀甚深法。所謂十八空三十七品三解脫門。先應作是念。眾生長夜著我相等。行者若直觀甚深法。或得聲聞道或墮邪見。以無憐愍心不能深入自相空故。是以菩薩欲觀是法先生悲心。所謂眾生長夜著吾我心諸煩惱。長夜名久遠。無量劫來是我必不可得但空。虛誑顛倒故受諸憂惱。菩薩見是已作愿。我當為眾生成佛道斷是眾生著我顛倒。是時即是行空等三解脫門而不證實際。是善根成就菩薩不取實際證。亦不失四禪等諸功德。菩薩深入空故諸根猛利勝于二乘。破四顛倒義亦如上說。復次菩薩作是念。眾生長夜著得法。所謂我眾生乃至若著作法。若住三界無有是處。義皆同觀空而不取證。問曰。云何知是菩薩未得道而能行此深空。答曰。經中自說因緣。是菩薩應試問。云何菩薩應學空而不取證。若菩薩答但應念空一心習行。如聲聞辟支佛法不但學知而已。乃至無生無所有亦如是。當知是菩薩未為諸佛所授記。所以者何不說方便學知故觀空。若是菩薩異于上答者。當知是阿鞞跋致已習學入于薄地。學習名先學知空。薄地名阿鞞跋致地中諸煩惱薄。須菩提聞阿鞞跋致相非阿鞞跋致相已白佛言。世尊。頗有菩薩未得阿鞞跋致。能如是答不。佛言有。菩薩若聞六波羅蜜若不聞。能如阿鞞跋致答。若聞者但從師聞自未具足菩薩地。若不聞者自思惟正憶念。雖未得無生忍能求諸法相。如阿鞞跋致菩薩答。須菩提言多有人求佛道。少能如是答如阿鞞跋致菩薩學地無學地中。未得無生法忍名學地。得無生法忍名無學地。佛言少。何以故少有菩薩。從諸佛受記。已從諸佛受記者能如是答。何以故諸法實相惟佛能遍知。佛知此人能如法答故懸與受記。是菩薩雖少善根。明了能廣利益眾生無能壞者

　　大智度論釋夢中不證品第六十一

【經】佛告須菩提。若菩薩摩訶薩乃至夢中。不貪聲聞辟支佛地。亦不貪三界。觀諸法如夢如幻如向如焰如化亦不作證。須菩提當知。是阿鞞跋致菩薩摩訶薩阿鞞跋致相。復次須菩提。菩薩摩訶薩夢中見佛。與無數百千萬億比丘比丘尼優婆塞優婆夷天龍鬼神甄陀羅等說法。從佛聞法即解中義隨法行。須菩提當知。是阿鞞跋致菩薩摩訶薩阿鞞跋致相。復次須菩提。菩薩摩訶薩夢中見佛三十二相八十隨形好。大光明踴在虛空。于大比丘僧中說法現大神力化作化人。到他國土施作佛事。須菩提當知。是阿鞞跋致菩薩摩訶薩阿鞞跋致相。復次須菩提。若菩薩摩訶薩夢中見兵起若破聚落若破城邑若失火時。若見虎狼師子猛害之獸。若見欲來級其頭者。若見父母喪亡兄弟姊妹及諸親友知識死者。見如是等種種愁苦之事。不驚不怖亦不憂惱。從夢覺已即時思惟。三界虛妄皆如夢耳。我得阿耨多羅三藐三菩提時。亦當為眾生說三界如夢。須菩提當知。是阿鞞跋致菩薩摩訶薩阿鞞跋致相。復次須菩提。云何當知。是阿鞞跋致菩薩摩訶薩。得阿耨多羅三藐三菩提時。國中無三惡道。須菩提。菩薩摩訶薩若夢中見地獄畜生餓鬼作是念。我當勤精進得阿耨多羅三藐三菩提時。令我國中無一切三惡道。何以故。是夢及諸法無二無別。須菩提當知。是阿鞞跋致菩薩摩訶薩阿鞞跋致相。復次須菩提。菩薩摩訶薩夢中見地獄火燒眾生。作是誓。若我實是阿鞞跋致者。是火當滅。是火即滅。若地獄火滅。即是阿鞞跋致相。復次若菩薩晝日見城郭火起。作是念。我夢中見阿鞞跋致行類相貌。我今實有是者。自立誓言。是火當滅。若火滅者。當知是菩薩得受阿耨多羅三藐三菩提記。住阿鞞跋致地。若火不滅燒一家置一家燒一里置一里。須菩提當知。被燒家破法業因緣厚集。以是故燒一家置一家。是諸眾生今世受破法余殃故被燒。須菩提。以是因緣故。當知是阿鞞跋致菩薩摩訶薩阿鞞跋致相。佛告須菩提。今當更為汝說阿鞞跋致行類相貌。須菩提。若男子若女人為非人所持。是時菩薩摩訶薩作是念若我為過去諸佛所授記。我心清凈求阿耨多羅三藐三菩提。行清凈正道。遠離聲聞辟支佛心。遠離聲聞辟支佛念。應當成阿耨多羅三藐三菩提。我必得阿耨多羅三藐三菩提非不得。十方國土中現在無量諸佛。無所不知無所不見。無所不解無所不證。諸佛知我深心審定必當得阿耨多羅三藐三菩提。以是至誠誓故。是男子女人為非人所持。為非人所惱。是非人當遠去。須菩提。是菩薩摩訶薩如是誓。若非人不去者。當知是菩薩摩訶薩。未從過去諸佛受阿耨多羅三藐三菩提記。須菩提。若菩薩摩訶薩如是誓。若非人去者。當知是菩薩摩訶薩。已從過去諸佛受阿耨多羅三藐三菩提記。須菩提。以是行類相貌。當知是阿鞞跋致菩薩摩訶薩阿鞞跋致相。復次須菩提。菩薩摩訶薩遠離六波羅蜜及方便力。不久行四念處。乃至不久行空無相無作三昧。未入菩薩位。是菩薩為惡魔所嬈。菩薩作是誓。若我實從諸佛受記者。是非人當去。是時惡魔即作方便。敕非人令去。惡魔有威力勝諸非人故。非人即去。是時菩薩作是念。以我誓力故非人去。不知是惡魔力。恃是證故輕弄毀蔑諸余菩薩。作是言。我已從諸佛受記。汝等未得。用是空誓。無方便力故生增上慢。以是事故遠離薩婆若。遠離阿耨多羅三藐三菩提。須菩提當知。是人墮于二地。若聲聞地若辟支佛地。以是誓因緣故起于魔事。是人以不親近依止善知識。不問阿鞞跋致相故。為魔所縛益復堅固。所以者何。是菩薩不久行六波羅蜜。無方便力故。須菩提當知。是為菩薩魔事。須菩提。云何菩薩摩訶薩不久行六波羅蜜。乃至未入菩薩位。為惡魔所嬈。須菩提。惡魔變化作種種身。語菩薩言。汝于諸佛所得受阿耨多羅三藐三菩提記。汝字某汝父字某汝母字某。汝兄弟姊妹字某。汝七世父母名字如是。汝在某方某國某城某聚落中生。若見菩薩性行和柔。語菩薩言。汝先世亦復柔和。若見急性卒暴便言。汝先世亦爾。若見菩薩修阿蘭若行語言。汝先世亦修。阿蘭若行若見菩薩乞食納衣。中后不飲漿。一坐食一缽他食。死尸間住露地住樹下住。常坐不臥如敷坐。但受三衣。若少欲若知足。若遠離住若不涂腳。若少言語。便語菩薩言。汝先世亦有是行。何以故。汝今有此頭陀功德。汝先世亦必有是功德。是菩薩聞是先世事及名姓聞今贊頭陀功德。即歡喜生慢憍心。是時惡魔語菩薩言。汝有如是功德如是相。汝實從諸佛受阿耨多羅三藐三菩提記。須菩提。惡魔或作比丘被服。或作居士形。或作父母身。來到菩薩所如是言。汝已得受阿耨多羅三藐三菩提記。何以故。是阿鞞跋致功德相。汝盡具足有之。須菩提。我所說實阿鞞跋致行類相貌是人永無。須菩提當知。是菩薩摩訶薩為惡魔所持。何以故。是阿鞞跋致行類相貌是人永無。以聞是名字故。生憍慢心。輕弄毀蔑余人。須菩提。是名菩薩摩訶薩為魔所持。當知是為菩薩魔事。復次須菩提。菩薩摩訶薩不久行六波羅蜜。不知名字相不知色相。不知受想行識相。惡魔來語言。汝當來世得阿耨多羅三藐三菩提時。有如是名字。隨其本念說其名號。是無智無方便菩薩作是念。我先亦有是成佛名號念。是人如我所念說。是人所說合我本念。我必為諸佛所授記。須菩提。我所說阿鞞跋致行類相貌。是人永無。但以空名字輕弄毀蔑余人。以是事故。遠離阿耨多羅三藐三菩提。是菩薩摩訶薩遠離般若波羅蜜。無方便力。遠離善知識。與惡知識相得。故墮二地。若聲聞辟支佛地。若久久往來生死中。然后還依止般若波羅蜜。若值善知識常隨逐親近故。得阿耨多羅三藐三菩提。是人于是身若不即悔。當墮二地。若阿羅漢地若辟支佛地。須菩提。譬如比丘于四重禁法若犯一事。非沙門非釋子。是人現身不得四沙門果。須菩提。是著空名字菩薩心亦如是。輕弄毀蔑余人故。當知是罪重于比丘四禁。須菩提。置是重罪。其罪過于五逆。以受是名字故生高心。輕弄毀蔑余人。若生是心。當知其罪甚重。如是名字等微細魔事菩薩當覺知。復次須菩提。菩薩在空閑山澤曠遠之處。魔來到菩薩所。贊嘆遠離法作是言。善男子。汝所行是佛所稱譽遠離法。須菩提。我不贊是遠離。所謂但在空閑山澤曠遠之處。須菩提言。世尊。若空閑山澤曠遠之處非遠離法者。云何更有異遠離。佛言。須菩提。若菩薩摩訶薩遠離聲聞辟支佛心。住空閑山澤曠遠之處。是佛所許遠離法。須菩提。如是遠離法。菩薩摩訶薩應所修行。晝夜行是遠離法。是名遠離行菩薩。須菩提。若惡魔所說遠離法。空閑山澤曠遠之處。是菩薩心在憒鬧。所謂不遠離聲聞辟支佛心。不勤修般若波羅蜜。是菩薩摩訶薩不能具足一切種智。是菩薩行惡魔所說遠離法。心不清凈而輕余菩薩城傍心清凈無聲聞辟支佛憒鬧心亦無諸余雜惡心具足禪定解脫智慧神通者。是遠離般若波羅蜜無方便。菩薩摩訶薩雖在絕曠百由旬外禽獸鬼神羅剎所住之處。若一歲百千萬億歲。若過萬億歲。不知是菩薩遠離法。所謂諸菩薩以是遠離法。深心發阿耨多羅三藐三菩提不雜行。是菩薩憒鬧行而依受著。是遠離法是人所行佛所不許。須菩提。我所說實遠離法。是菩薩不在是中。亦不見是遠離相。何以故。但行是空遠離故。爾時惡魔來在虛空中住。贊言。善哉善哉。善男子。此是佛所說真遠離法。汝行是遠離。疾得阿耨多羅三藐三菩提。是菩薩摩訶薩念著是遠離。而輕易諸余求佛道清凈比丘以為憒鬧。以憒鬧為不憒鬧。以不憒鬧為憒鬧。應恭敬而不恭敬。不應恭敬而恭敬。是菩薩作是言。非人念我來稱贊我。我所行者是真遠離。住城傍者誰當稱美。汝以是因緣故。輕余菩薩摩訶薩。須菩提當知。是名菩薩旃陀羅。污染諸菩薩。是人似像菩薩。實是天上人中之大賊。亦是沙門被服中賊。如是人諸求佛道者。所不應親近不應供養恭敬。何以故。須菩提當知。是人墮增上慢。以是故若菩薩摩訶薩欲不舍一切智。欲得阿耨多羅三藐三菩提。一心欲求阿耨多羅三藐三菩提。欲利益一切眾生。不應親近是人恭敬供養。菩薩摩訶薩法。常應勤求自利厭患世間心常遠離三界。于是人當起慈悲喜舍心。我行菩薩道不應生如是過罪。若生當疾滅。須菩提。菩薩摩訶薩當善覺是事。是事中善自免出。復次須菩提。菩薩摩訶薩深心欲得阿耨多羅三藐三菩提者。當親近恭敬供養善知識。須菩提白佛言。世尊。何等是菩薩摩訶薩善知識。佛告須菩提。諸佛是菩薩摩訶薩善知識。諸菩薩摩訶薩亦是菩薩善知識。須菩提。阿羅漢亦是菩薩善知識。是為菩薩摩訶薩善知識。復次須菩提。六波羅蜜亦是菩薩善知識。四念處乃至十八不共法亦是菩薩善知識。須菩提。如實際法性亦是菩薩善知識。須菩提。六波羅蜜是世尊。六波羅蜜是道。六波羅蜜是大明。六波羅蜜是炬。六波羅蜜是智。六波羅蜜是慧。六波羅蜜是救。六波羅蜜是歸。六波羅蜜是洲。六波羅蜜是究竟道。六波羅蜜是父是母。四念處乃至一切種智亦如是。何以故。六波羅蜜三十七道法。亦是過去諸佛父母。六波羅蜜三十七道法。亦是未來現在十方諸佛父母。何以故。須菩提。六波羅蜜三十七道法中。生過去未來現在十方諸佛故。以是故須菩提。菩薩摩訶薩欲得阿耨多羅三藐三菩提凈佛世界成就眾生。當學六波羅蜜三十七道法。及四攝法攝取眾生。何等四。布施愛語利益同事。須菩提。以是利益故。我言六波羅蜜及三十七道法是諸菩薩摩訶薩世尊。是道是大明是炬是智是慧是救是歸是洲是究竟道是父是母。須菩提以是故。菩薩摩訶薩欲不隨他人教住。欲斷一切眾生疑。欲凈佛世界成就眾生。當學是般若波羅蜜。所以者何。是般若波羅蜜中廣說諸法是菩薩摩訶薩所應學處

【論】問曰。阿鞞跋致品中。已廣說阿鞞跋致相。今何以更說。答曰。所說般若波羅蜜義。皆是阿鞞跋致相。但阿鞞跋致品中多說其事。余品中亦處處有說阿鞞跋致相。但不次第。有人言為后來眾生異語說阿鞞跋致相。有人言有二種阿鞞跋致。一者已得記。二者未得記。得授記有二種。一者現前授記。二者不現前授記。不現前授記有二種。一者具足授記因緣。二者未具足授記因緣。具足授記因緣者。知諸法實相具足六波羅蜜。不具足授記因緣者。但知諸法實相得般若波羅蜜分。余波羅蜜未具足。是菩薩能如阿鞞跋致菩薩答。此是前品未所說阿鞞跋致。是故次第說。夢中不貪二地。雖未具足阿鞞跋致法。亦名阿鞞跋致。欲說如是等阿鞞跋致相故。此品中次第說。是菩薩晝日常習行空故。夜夢中亦不貪三界。是人常行慈悲心于眾生深樂佛法故不貪二乘。若夢若覺觀一切法如夢如幻等。是菩薩雖未得現前授記余法未具足。亦名阿鞞跋致相。何以故菩薩于二處退轉。一者著世間樂故轉。二者取二乘故轉。是菩薩堅心深入空及慈悲心故。乃至夢中亦不貪三界二乘。何況覺時。復次若菩薩夢見佛在人天大眾中說法。所謂諸法實相義。菩薩知是義心與法合。復次諸佛秘密法。菩薩夢中得見。所謂見佛身無量過須彌山色如閻浮檀金。三十二相八十種隨形好以自莊嚴。放無量光明。梵音聲說法。及身毛孔出無量化佛。至十方種種方便力。施作佛事度脫眾生。爾時是菩薩見是佛神通力故。深心清凈問佛法得諸法實相。是名阿鞞跋致。是菩薩常行畢竟空故。我我所等諸煩惱折薄。乃至自身不惜。何況余親。是因緣故若夢中見若自身若父母等若殺若死因緣及聚落破等。不憂惱怖畏。覺已思惟如夢中不死而見死。不畏而見畏。一切三界皆爾。何但夢中。我作佛時當為眾生說諸法畢竟空皆如夢。復次有菩薩種清凈國土因緣時作是愿。我爾許時積集凈國土行。是心修習故夢中若見三惡道眾生。即時得是心。我作佛時令我國土乃至無三惡道名

復次是菩薩常修慈悲心故。夢中見地獄火燒眾生。作誓火即滅。覺已取是相。若見實火燒城郭。作是念我夢中能滅火。此火亦當可滅。所以者何。佛說夢覺無異故。是菩薩于無量劫修集福德得諸法實相故。鬼神龍王等助滅是火。其中有不滅燒一家置一家者。是眾生重罪故菩薩福德智慧力不能滅。重罪者所謂破法業。法者般若波羅蜜。諸余法利益無及般若波羅蜜者。是故破者罪重。以菩薩誓力故不次第燒。惟罪重者不救不妨。是阿鞞跋致相。非人所持亦如咒火。有菩薩未得無生法忍。聞是阿鞞跋致咒故。鬼去便作咒。是菩薩自未有力。魔來遣鬼神故自恃為己力。有如是失故佛示令覺知

復次菩薩未入正位。魔作種種形隨其念而示語。汝已得授記。汝有是相。但以肉眼故不知。以是因緣故生增上慢輕蔑余人。復次菩薩不得諸法實相。不知色等五眾和合邊更有名字相。魔來與授記汝當作佛字名某甲。是菩薩思惟我本有是名字念。今所說者同我所愿。必是諸佛授記。是故心生憍慢輕余大菩薩。以是因緣故遠離無上道。受罪畢墮于二乘。若即此身悔。當久久償罪畢還依止般若波羅蜜得作佛。所以者何。若轉身乃悔則罪重叵滅不得作佛。是心著是空名字得重罪。故佛說四重禁喻。破是重禁現身不得四道果。所以者何。是四禁中妄語稱我是阿羅漢。此中著是受莂名字。自言我當作佛。是故重于四禁。過五逆罪者如地獄品中破般若波羅蜜罪說。微細魔事者。細名不逆。其意隨其本念助成其心。是菩薩未得阿鞞跋致法。魔誑言已得是微細魔事。利根菩薩應覺除遠。復次菩薩在遠離處。魔來贊嘆。汝能遠離親族同學。獨在深山林中。為佛道故。是為真菩薩道行。是菩薩用是故生憍慢心。輕余在眾中住菩薩。以是事故遠離佛道墮于二乘。佛種種因緣訶是菩薩。是賊是旃陀羅等。如經中說不應親近。佛所說遠離。心離二乘三界。是名真遠離。如經中廣說。如是等細微魔事應當覺而遠離

復次菩薩欲深心得無上道。深心名一心。重心深愛佛道。出于一切世間所樂。當親近善知識。所以者何。有二因緣故得無上道。一者內。二者外。內名正憶念思惟籌量諸法。外名諸善知識。佛余處種種說善知識相。是故須菩提問佛。世尊何等是菩薩善知識。佛答。諸佛大菩薩及聲聞。是菩薩善知識。六波羅蜜乃至一切種智如法性實際等諸法。亦是善知識法。能成辦其事故。說六波羅蜜等諸法名善知識。三種圣人以此六波羅蜜法。令菩薩奉行得作佛。是故法及人通名善知識

問曰。佛及菩薩六波羅蜜。能成菩薩故應是善知識。小乘道異。云何能與作善知識

答曰。有小乘人先世求佛道故利根。雖是小乘有憐愍心。觀應成大乘者為說大乘法。知報佛恩故。令佛種不斷。如舍利弗六十劫求佛道雖退轉作阿羅漢亦利根智慧能為諸菩薩說大乘。須菩提常行無諍三昧常有慈悲心于眾生故。亦能教化菩薩大乘法。如摩訶迦葉以神通力持此身至彌勒出世于九足山中出與大眾作得道因緣。如是等甚多。問曰。六波羅蜜攝一切法。今何以別說三十七品至如法性實際。答曰。六波羅蜜是略說。四念處等是廣說。解六波羅蜜。六波羅蜜是菩薩初道小遠。三十七品是近因緣。于六波羅蜜中禪波羅蜜般若波羅蜜最大。譬如雖有星宿日月最勝。是二波羅蜜中。四念處佛十力等法。最妙能大利益現世。令人得道故持戒布施等不如故。別說如等無為法實不虛誑故。能成菩薩事行。四念處等法。得如是等法。令菩薩得出虛誑法故名善知識。復次是六波羅蜜等法如佛無異。佛現在亦以是法度人。是故言世尊。如世尊所說不可壞。六波羅蜜等所說亦不可壞。是故言六波羅蜜是世尊。是道者行是道徑入無量佛法中。六波羅蜜中所說人。籌量思惟分別常修行。令人得大智慧破諸世間無明。是故說六波羅蜜是大明是大炬是智是慧是救是歸是洲是究竟道。如上說般若波羅蜜是母。五波羅蜜是父。和合說故言六波羅蜜是父母。如六波羅蜜說四念處等亦如是。是中說因緣。六波羅蜜等法。亦是三世十方佛父母。是六波羅蜜等是自利法。行者欲以六波羅蜜教化眾生凈佛世界。應以四攝法攝取眾生。四攝法義如先說。如是自利利他故。佛說六波羅蜜三十七品等諸法是世尊是道等。是故菩薩若欲不隨他教。不隨他教名自知諸法實相乃至變作佛身來說。異于法相亦不信不隨。自得菩薩道漸漸具足諸佛法。凈佛世界成就眾生得佛道。能斷一切眾生疑若欲得是者。當學般若。般若波羅蜜中世間出世間。若大若小無事不說

大智度論卷第七十六大智度論釋夢中不證品第六十一之余(卷七十七)

　　　　圣者龍樹造


　　　　后秦龜茲國三藏鳩摩羅什譯


【經】爾時須菩提白佛言。世尊。何等是般若波羅蜜相。佛告須菩提。如虛空相是般若波羅蜜相。須菩提。般若波羅蜜無所有相。須菩提白佛言。世尊。頗有因緣。如般若波羅蜜相。諸法相亦如是耶

佛告須菩提。如是如是。如般若波羅蜜相諸法相亦如是。何以故。須菩提。一切法離相空相。以是因緣故。須菩提。如般若波羅蜜相諸法相亦如是。所謂離相空相故。須菩提白佛言。世尊。若一切法一切法離。一切法一切法空。云何知眾生若垢若凈。世尊。離相法無垢無凈。空相法無垢無凈。離相空相法不能得阿耨多羅三藐三菩提。離相空相無法可得。世尊。離相中空相中。無有菩薩得阿耨多羅三藐三菩提者。世尊。我云何當知佛所說義。佛告須菩提。于汝意云何。是眾生長夜行我我所心不。如是世尊。眾生長夜行我我所心。于汝意云何。是我我所心離相不空相不。須菩提言。世尊。我我所心離相空相。于汝意云何。以此我我所心。眾生往來生死中不。如是世尊。以此我我所心。眾生往來生死中。如是須菩提。眾生往來生死中故知有垢惱。須菩提。若眾生無我我所心無著心。是眾生不復往來生死中。若不往來生死中則無垢惱。如是須菩提。眾生有凈。須菩提白佛言。世尊。若菩薩摩訶薩如是行。為不行色不行受想行識。為不行四念處乃至八圣道分。為不行內空乃至無法有法空。為不行佛十力乃至一切種智。何以故。是法不可得。亦無行者亦無行處亦無行法。世尊。菩薩摩訶薩如是行。一切世間諸天人阿修羅不能降伏是菩薩摩訶薩。一切聲聞辟支佛所不能及。何以故。所住處無能及故。所謂菩薩位。世尊。是菩薩摩訶薩行應薩婆若心無能及者。須菩提。菩薩摩訶薩如是行疾近薩婆若。須菩提。于汝意云何。若閻浮提眾生盡得人身。得人身已皆得阿耨多羅三藐三菩提。若有善男子善女人。盡其形壽供養恭敬尊重贊嘆。持是善根回向阿耨多羅三藐三菩提。是人以是因緣得福多不。須菩提言。甚多世尊。佛言。不如是。善男子善女人于大眾中說是般若波羅蜜出示分別照明開演。亦應般若波羅蜜行正憶念其福多。乃至三千大千世界中眾生亦如是。須菩提。于汝意云何。閻浮提中眾生一時皆得人身。得人身已。若善男子善女人。教行十善道四禪四無量心四無色定。教令得須陀洹道乃至阿羅漢辟支佛道。教令得阿耨多羅三藐三菩提。持是善根回向阿耨多羅三藐三菩提。須菩提。于汝意云何。是善男子善女人得福多不。須菩提言。甚多世尊。佛言。不如是善男子善女人以是甚深般若波羅蜜為眾生說出示分別照明開演。亦不離薩婆若得福多。乃至三千大千世界亦如是。是菩薩摩訶薩不遠離應薩婆若心。則到一切福田邊。何以故。除諸佛無有余法如菩薩摩訶薩勢力。何以故。諸菩薩摩訶薩行般若波羅蜜時。于一切眾生中起大慈心。見諸眾生趣死地故。而起大悲行是道時。歡悅而生大喜。不與想俱便得大舍。須菩提。是為菩薩摩訶薩大智光明。大智明者。所謂六波羅蜜。須菩提。是諸善男子雖未作佛。能為一切眾生作大福田。于阿耨多羅三藐三菩提亦不轉。所受供養衣服飲食臥具床敷疾藥資生所須。行應般若波羅蜜。念能畢報施主之恩。疾近薩婆若。以是故須菩提。若菩薩摩訶薩欲不虛食國中施。欲示眾生三乘道。欲為眾生作大明。欲拔出三界牢獄。欲與一切眾生眼。應常行般若波羅蜜。行般若波羅蜜時。若欲有說但說般若波羅蜜。說般若波羅蜜已。常憶念般若波羅蜜。常憶念般若波羅蜜已。常行般若波羅蜜不令余念得生。晝夜勤行般若波羅蜜。相應念不息不休。須菩提。譬如士夫未曾得摩尼珠后時得。得已大歡喜踴躍。后復失之便大憂愁。常憶念是摩尼珠作是念。我奈何忽亡失此大寶。須菩提。菩薩摩訶薩亦如是。常憶念般若波羅蜜不離薩婆若心。須菩提白佛言。世尊。一切念性自離。一切念性自空。云何菩薩摩訶薩行般若波羅蜜不離應薩婆若念。是遠離空法中無菩薩亦無念。無應薩婆若。佛告須菩提。若菩薩摩訶薩如是知。一切法性自離。一切法性自空。非聲聞辟支佛作。亦非佛作。諸法相常住法相法住法位如實際。是名菩薩行般若波羅蜜不離薩婆若念。何以故。般若波羅蜜性自離性自空不增不減故。須菩提白佛言。世尊。若般若波羅蜜。性自離性自空。云何菩薩摩訶薩與般若波羅蜜等得阿耨多羅三藐三菩提。佛告須菩提。菩薩摩訶薩與般若波羅蜜等不增不減。何以故。如法性實際不增不減故。所以者何。般若波羅蜜非一非異故。若菩薩聞如是般若波羅蜜相。不驚不沒不畏不怖不疑。須菩提當知。是菩薩摩訶薩行般若波羅蜜。當知是菩薩摩訶薩必住阿鞞跋致地中。須菩提白佛言。世尊。般若波羅蜜空無所有不堅固。是行般若波羅蜜不。不也。須菩提世尊。離空更有法行般若波羅蜜不。不也須菩提。世尊。是般若波羅蜜行般若波羅蜜不。不也。須菩提。世尊。離般若波羅蜜行般若波羅蜜不。不也。須菩提。世尊。色是行般若波羅蜜不。不也。須菩提。世尊。受想行識是行般若波羅蜜不。不也。須菩提。世尊。六波羅蜜是行般若波羅蜜不。不也。須菩提。世尊。四念處乃至十八不共法。是行般若波羅蜜不。不也須菩提。世尊。色空相虛誑不實無所有。不堅固相色如相法相法住法位實際。是行般若波羅蜜不。不也。須菩提。世尊。受想行識乃至十八不共法。空相虛誑不實無所有。不堅固相如法相法住法位實際。是行般若波羅蜜不。不也須菩提。世尊。若是諸法。皆不行般若波羅蜜。云何行名菩薩摩訶薩行般若波羅蜜。佛告須菩提。于汝意云何。汝見有法行般若波羅蜜者不。不也。世尊。須菩提。汝見般若波羅蜜菩薩摩訶薩可行處不。不也。世尊。須菩提。汝所不見法是法可得不。不也。世尊。須菩提。若法不可得。是法當生不。不也。世尊。須菩提。是名菩薩摩訶薩無生法忍。菩薩摩訶薩成就是忍。得受阿耨多羅三藐三菩提記。須菩提。是名諸佛無所畏無礙智。菩薩摩訶薩行是法忍勤精進。若不得大智一切種智。所謂阿耨多羅三藐三菩提智者。無有是處何以故。是菩薩摩訶薩得無生法忍故。乃至阿耨多羅三藐三菩提不減不退。須菩提白佛言世尊。諸法無生相。此中得阿耨多羅三藐三菩提記不。不也。須菩提。世尊。諸法生相。此中得阿耨多羅三藐三菩提記不。不也。須菩提。世尊諸法非生非不生相。得阿耨多羅三藐三菩提記不。不也。須菩提。世尊。諸菩薩摩訶薩云何知諸法。得阿耨多羅三藐三菩提記。佛告須菩提。汝見有法得阿耨多羅三藐三菩提記不。不也。世尊。我不見有法得阿耨多羅三藐三菩提記。我亦不見法有得者得處。佛言。如是如是。須菩提。若菩薩摩訶薩于一切法無所得時。不作是念。我當得阿耨多羅三藐三菩提。用是事得阿耨多羅三藐三菩提。是阿耨多羅三藐三菩提處。何以故。諸菩薩摩訶薩行般若波羅蜜。無諸憶想分別。所以者何。般若波羅蜜中無諸分別憶想故

【論】問曰。上已種種說般若相。今何以更問。答曰。般若波羅蜜第一微妙。聞者無厭足無滿時無一定相故不應難。如十住大菩薩。于般若波羅蜜猶未滿足。何況須菩提小乘人。復次上聞種種贊般若。是父是母等。是故更問。佛因須菩提問。為余眾生故廣說般若波羅蜜相。須菩提所謂虛空相是般若波羅蜜相。如虛空無色相無非色相。般若波羅蜜亦如是無所有相。須菩提更問。頗有因緣諸法相如般若相不。佛答有一切法究竟空究竟離相故。說如般若波羅蜜相一切法亦如是。須菩提難。若一切法離相空相。云何知有垢凈。云何菩薩得無上道。佛告須菩提于汝意云何。眾生長夜行我我所。等是佛所說義。如我我所畢竟無。眾生狂顛倒因緣故生諸煩惱。煩惱因緣故有業。業因緣故于生死中往來。是事本末空。何以故。我無故我所心虛誑。我所心虛誑故。諸余因果展轉法皆是虛誑。若因般若波羅蜜實智慧觀五眾。無常苦空無我。離自相自相空。從本來畢竟不生。爾時我我所心則滅。如日出眾冥皆除。我我所心滅故余煩惱滅。余煩惱滅故業因緣亦滅。業因緣滅故往來生死中斷。是名為凈。雖一切法相皆空。亦以如是因緣故有凈有垢。爾時須菩提思惟籌量佛語已白佛言。世尊菩薩如是行。實不行色等一切法。何以故。是菩薩不得是法若行行處行者。世尊若菩薩能如是行。一切人天世間無能降伏者。世間人皆著假名。是行者行實法。是故不能伏。世間人著一切虛誑顛倒及虛誑果報。是菩薩于畢竟空中尚不著。何況余法。如是云何可降伏天人阿修羅。世間者是三種善道。中有智慧人故說不能降伏。又復一切聲聞辟支佛所不能及者。上三善道據未得道人。此中說得道者不能及。此中說不能及因緣。所謂菩薩入法位。一切魔魔所使無能惱者。是菩薩常行應薩婆若心。則近阿耨多羅三藐三菩提。何以故。不著一切法常集一切助道法故。佛可其言而贊。佛欲以如是智慧為他人說故。先贊菩薩自利益。今為利益他分別福德果報故問。須菩提于汝意云何。閻浮提眾生盡得人身如經廣說。乃至應薩婆若心出一切福田之上。是中說因緣。若菩薩能自行般若波羅蜜。亦能教化。是人于一切福田能到其邊。福田者。從須陀洹乃至佛。是菩薩能如所說般若波羅蜜履行則得作佛。余福德善法離般若波羅蜜故皆盡。般若波羅蜜不可盡故言無有余福德。如菩薩摩訶薩力勢者。是中自說因緣。菩薩行般若時得諸法平等忍。得平等忍故雖行空亦能生四無量心。四無量心中大悲是大乘之本。見眾生就于死法如囚受戮。諸菩薩能生六波羅蜜等乃至一切種智。是故諸菩薩能生大悲

是故是人雖未得無上道。已是一切眾生之福田。是故言菩薩摩訶薩若欲不空食國中施者。當學般若波羅蜜。不空食名能報。施主能生道。能令施主之福無盡乃至入涅槃。若示眾生三乘道。為眾生示一切智大明。亦欲拔出三界獄中四縛。欲令眾生得五眼。應常行般若波羅蜜。相應念相應念者。即是般若心。若行般若波羅蜜心。若有所說但說般若波羅蜜。佛敕弟子若和合共住常行二事。一者賢圣默然。二者說法。賢圣默然者是般若心。說法者說般若波羅蜜。是人從般若心出說般若波羅蜜。說般若波羅蜜已還入般若中。不令余心余語得入。晝夜常行是不休不息。如是得先所說功德。佛欲令是事明了故說譬喻。如貧人失大價寶常念不離。菩薩亦如是不離薩婆若心。常行般若波羅蜜不休不息。爾時須菩提聞是事白佛言。世尊若一切諸念空。云何菩薩不離薩婆若念。空中菩薩不可得。薩婆若亦不可得。佛答。若菩薩知一切法離自性非聲聞辟支佛所作。亦非佛所作自從因緣出諸法法相如實際常住世間。即是菩薩不離般若波羅蜜行。佛自說因緣。般若波羅蜜空故離故不增不減。須菩提聞是復問佛。若般若波羅蜜性空。云何菩薩與般若合得無上道。佛隨須菩提語。若菩薩與般若波羅蜜合則不增不減。諸法如法性實際不增不減故。般若波羅蜜不增不減。般若波羅蜜即是諸法如法性實際。如法性實際即是般若波羅蜜。此中佛自說因緣。如如等三法非一非異。般若亦如是。世間法非一即是二不異即是一。般若波羅蜜則不爾。是故般若波羅蜜無量無邊。空無相無作故不增不減。若菩薩得是不增不減。則能得阿耨多羅三藐三菩提。若菩薩聞是事通達無礙入佛智慧。雖未作佛信力故。于佛法中亦無疑不怖不畏。所以者何。凡夫著我心故有畏。是菩薩我相斷故無所畏。當知是菩薩即住阿鞞跋致地。亦能正行般若。須菩提聞是菩薩正行般若波羅蜜。是故問佛。世尊般若波羅蜜觀一切空不牢固是空相為行般若不。佛言不也。何以故。若空無有法云何行般若。離是空更有法行般若不。佛言不也。何以故。若一切法空無相無作。云何離空更有法。是故說不。須菩提聞空非行般若。離空非行般若。一切法皆攝在般若中。今但問般若行般若不。法不自行應以異法行。是故言不。復問離般若更有法行般若不。佛言不。何以故。一切法攝在般若中。更無法行般若。先來略問行般若者。今問名字因緣。五眾行般若不。佛言不。何以故。是五眾從虛誑和合因緣不自在故無住相云何能行。須菩提更問。若菩薩假名字空不實故不行般若。今六波羅蜜等諸助道法。行般若波羅蜜不。佛言不。何以故。如五眾和合有故不能行。是諸法亦如是。色等法空相不牢固。如法相法位法住實際。是法行般若不。佛答。是法無為法不生不滅常住自性故不行。須菩提問佛。世尊假名字故人不行。諸法亦和合因緣生無自性故亦不行。誰當行般若。若不行云何得無上道。今佛以反問答。于汝意云何。須菩提從佛急求行般若者。是故佛問。汝以慧眼見。定有一法行般若不。須菩提因三解脫門入諸法實相中。法相不可得何況行者。是故答言。世尊。不見有行般若者。復問。汝見是般若波羅蜜菩薩行處不。須菩提答不見。何以故。般若波羅蜜中。一切諸觀滅。若常若無常若生滅等無一法定相。是般若云何當說是般若波羅蜜。復問。若汝以智慧眼不見法。是不見法為有為無。答言無。何以故。佛說智慧眼。實肉眼天眼虛誑。須菩提以慧眼觀不見故言無。復問。若法無不可得。是法有生不。答言不生。是法本自無。畢竟空無所有。是法有無等戲論已滅。云何有生。佛語須菩提。若菩薩于是法中通達無疑。信力智慧力故能住是法中是名無生忍。五眾中假名菩薩得如是法。是名行般若波羅蜜。世俗法故說非第一義。第一義中諸戲論語言即是無生。得是無生忍便受無上道記。佛言若菩薩一心勤精進不休不息隨無生忍行。不得是大智慧無上智慧一切智無有是處。何以故。如經說。若無因無緣則無果報耶。因緣亦無果報。因緣少亦無果報。如是菩薩得是無生法忍。舍是生死肉身。得法性生身。住菩薩果報神通中。一時能作無量變化身。浮佛世界度脫眾生。是人末后身具足佛法。坐道場具足正因緣。若不得阿耨多羅三藐三菩提無有是處。所以者何。是人得無生忍法。一心直進無有廢退故。菩薩未得無生法忍。深著世間法。諸煩惱厚。雖有福德。善心軟薄不進故。為煩惱所遮得無生忍法無復是事。未得無生忍法用力艱難譬如陸行。得無生法忍已用力甚易譬如乘船。是故無生法忍。諸菩薩所貴。以是貴故須菩提問世尊得無生法故受記。佛言不也。何以故。無生法不生不滅無得相。云何因是受記。復問。生法得記耶。佛言不得。何以故。生法虛誑妄語作法。云何得阿耨多羅三藐三菩提真實法。復問生不生得受記不。佛言不也。何以故。此二俱有過故。復問。世尊。若爾者。云何當授記。佛反問。汝以慧眼觀見有法與菩薩授記不。答言不見。何以故。是法從本已來寂滅相。是中無見不見授記不授記。亦不見阿耨多羅三藐三菩提。亦無得法亦無得者。此中自說因緣。般若波羅蜜無是憶想分別。問曰。須菩提上問菩薩得無生忍故受記。佛言不。佛何以還以無生理答。所謂菩薩行般若時。無一切憶想分別。答曰。行者實以無生忍故受記。而須菩提為菩薩故以著心得心問。以是故言不。如一切法實無我。婆蹉梵志問佛有我不。佛默然不答。無我不。佛亦不答。一切雖實無我以梵志著心問欲戲弄無我故不答。須菩提問意。知定有受記事。但不知觀何法得記故問。是故。佛以須菩提所得法問。汝以慧眼見定有法受記不。須菩提住三解脫門中。觀法性不見定有受記者。諸法法性無相無量故。若不見受記法。云何當得阿耨多羅三藐三菩提者。須菩提。聞是受記者空。難情則息自解無疑。佛可其意如是如是。汝不見不得法是實。何以故。般若波羅蜜相無所分別故

　　大智度論釋同學品第六十二

【經】爾時釋提桓因白佛言。世尊。是般若波羅蜜無諸憶想分別。畢竟離故。世尊。是眾生聞是般若波羅蜜。能受持讀誦說正憶念親近如說行。乃至阿耨多羅三藐三菩提。不雜余心心數法者。不從小功德來。佛言。如是如是。聞是深般若波羅蜜。乃至不雜余心心數法者。不從小功德來。憍尸迦。于汝意云何。若閻浮提眾生成就十善道四禪四無量心四無色定。復有善男子善女人。受持深般若波羅蜜。讀誦親近正憶念如說行。勝于閻浮提眾生成就十善道乃至四無色定。百倍千倍千萬億倍。乃至算數譬喻所不能及。爾時有一比丘語釋提桓因。憍尸迦。是善男子善女人。行般若波羅蜜功德勝于仁者。釋提桓因言。是善男子善女人。一發心勝于我。何況聞是般若波羅蜜。書持讀誦正憶念如說行。是善男子善女人行般若波羅蜜非但勝我。亦勝一切世間天及人阿修羅。非但勝一切世間天及人阿修羅。亦勝諸須陀洹斯陀含阿那含阿羅漢辟支佛。非但勝是須陀洹乃至辟支佛。亦勝菩薩行五波羅蜜遠離般若波羅蜜者。非但勝菩薩行五波羅蜜遠離般若波羅蜜者。亦勝菩薩行般若波羅蜜無方便力者。是菩薩摩訶薩如說行般若波羅蜜。不斷佛種常見諸佛疾近道場。菩薩如是行。為欲拔出眾生沉沒長流者。是菩薩如是學。為不學聲聞辟支佛學。菩薩如是學。四天王天來至菩薩所如是言。善男子當勤疾學。坐道場成阿耨多羅三藐三菩提時。如過去諸佛所受四缽亦當應受。我當持來奉上菩薩。及諸余天四天王天三十三天夜摩天兜率陀天化樂天他化自在天。梵天乃至首陀會天亦當供養。十方諸佛亦常念。是菩薩摩訶薩如說行是深般若波羅蜜者。是菩薩諸所有世間厄難勤苦之事永無復有。一切世間有四百四病。是菩薩身中無是諸病。以行深般若波羅蜜故得是現世功德。爾時阿難作是念。釋提桓因自以力說耶。以佛神力說乎。釋提桓因知阿難意所念。語阿難言。我之所說皆佛威神。佛告阿難。如是如是。如釋提桓因所說皆佛威神。阿難。是菩薩摩訶薩習學是深般若波羅蜜時。三千大千世界中諸惡魔皆生孤疑。今是菩薩為當得阿耨多羅三藐三菩提。當中道于實際作證。墮聲聞辟支佛地

復次阿難。若菩薩摩訶薩不離般若波羅蜜時。魔大愁毒如箭入心。是時魔復放大火風四方俱起。欲令菩薩心沒恐怖懈怠于薩婆若中乃至起一亂念。阿難白佛言。世尊。魔為都嬈亂。諸菩薩有不嬈亂者。佛告阿難。有嬈者有不嬈者。阿難白佛言。世尊。何等菩薩為惡魔所嬈。佛言。有菩薩摩訶薩。先世聞是深般若波羅蜜心不信解。如是菩薩魔得其便。復次阿難。菩薩聞說是深般若波羅蜜時意疑。是般若波羅蜜為實有為實無。如是菩薩魔得其便。復次阿難。有菩薩遠離善知識為惡知識所攝故。不聞深般若波羅蜜。不聞故不知不見不問。云何應行般若波羅蜜。云何應修般若波羅蜜。是菩薩惡魔得其便。復次阿難。若菩薩遠離般若波羅蜜受惡法。是菩薩為惡魔得其便。魔作是念。是輩當有伴黨當滿我愿。是菩薩自墮二地。亦使他人墮于二地。復次阿難。若菩薩聞說深般若波羅蜜時。語他人言。是般若波羅蜜甚深。我尚不能得其底。汝復用聞用學是般若波羅蜜為。如是菩薩魔得其便。復次阿難。若菩薩輕余菩薩言。我行般若波羅蜜行遠離空。汝無是功德。是時惡魔大歡喜踴躍。若有菩薩自恃名姓多人知識故。輕余行善菩薩。是人無實阿鞞跋致行類相貌功德。無是功德故。生諸煩惱。但著虛名故。輕賤余人言。汝不在如我所得法中。爾時惡魔作是念。今我境界宮殿不空。增益三惡道。惡魔助其威力。令余人信受其語。信受其語故。受行其經如說修學。如說修學時。增益諸結使。是諸人心顛倒故。身口意業所作皆受惡報。以是因緣增益三惡道。魔之眷屬宮殿益多。阿難。魔見是利故大歡喜踴躍。阿難。若行菩薩道者。與求聲聞道家共諍斗。魔作是念。是遠離薩婆若。阿難。若菩薩菩薩共諍斗嗔恚罵詈。是時惡魔便大歡喜踴躍。言兩離薩婆若遠。復次阿難。若未受記菩薩向得記菩薩。生惡心諍斗罵詈。隨起念多少劫。若干劫數。若不舍一切種智。然后乃補爾所劫大莊嚴。阿難白佛言。世尊。是惡心乃經爾所劫數。于其中間寧得出除不。佛告阿難。我雖說求菩薩道及聲聞人得出罪。阿難。若求菩薩道人共斗諍嗔恚罵詈。懷恨不悔不舍者。我不說有出。必當更爾所劫數。若不舍一切種智。然后乃大莊嚴。阿難。若是菩薩斗諍嗔恚罵詈。便自改悔作是念。我為大失。我當為一切眾生下屈。今世后世皆使和解。我當忍受一切眾生履踐。如橋梁如聾如啞。云何以惡語報人。我不應壞是甚深阿耨多羅三藐三菩提心。我得阿耨多羅三藐三菩提時。應當度是一切苦惱眾生。云何當起嗔恚。阿難白佛言。世尊。菩薩菩薩共住云何。佛告阿難。菩薩菩薩共住相視當如世尊。何以故。是菩薩摩訶薩應作是念。是我真伴共乘一船。彼學我學所謂檀波羅蜜。乃至一切種智。若是菩薩雜行離薩婆若心。我不應如是學。若是菩薩不雜行。不離薩婆若心。我亦應如是學。菩薩摩訶薩如是學者。是為同學

【論】釋曰。釋提桓因。上說善男子書受持般若。乃至正憶念得無量功德。今說其義。是人讀誦般若。乃至阿耨多羅三藐三菩提。不令余心心數雜者。得如上所說功德。但從聞說而不能行。余心不入者雖得功德不名為無上。余心心數法雜者。有人言。慳貪等及破六波羅蜜惡心是。有人言。但不令惡心增長成其勢力來則滅除。有人言。不令聲聞辟支佛心得入。有人言。無記散亂心雖非惡以遮善道故亦不令得入。是故是人不從小功德來。佛可其言。如是欲分別清凈行勢力故反問憍尸迦。若閻浮提人一切成就十善道等。如經說。是福德雖多離諸法實相故。虛妄不牢固。無常盡滅不足為多。如草芥雖多不如一小金剛。問曰。是比丘何以語帝釋善男子福德勝仁者。答曰。帝釋已作福德果報中。人天之主威德尊重。是比丘重是善法。欲顯此功德故言勝于仁者。復次是比丘聞帝釋得聲聞道。是故言汝雖有福德是菩薩勝汝。帝釋得道深念佛法故。不生高心受其語言。菩薩為阿耨多羅三藐三菩提但發心便勝我。何況如所說行。何以故。帝釋福報微薄。是菩薩功德淳厚。又以帝釋福德著天樂自為其身。菩薩功德為一切眾生回向佛道樂故。時會聽者聞比丘說勝于仁者帝釋受其語。咸生輕帝釋心。是故帝釋言不但勝我乃至勝菩薩行般若無方便力者。如所說行般若波羅蜜時。不雜余心心數法故。是中帝釋自說勝因緣。所謂是菩薩如說行般若不斷佛種。乃至以行般若波羅蜜故得是現世功德。問曰。阿難何以作是念言。帝釋自以力說用佛力說。答曰。阿難知帝釋是聲聞。而所說甚深過聲聞辟支佛智。是故生疑而問。問曰。帝釋自有智能問能答。何以言佛力。答曰。般若甚深甚難無量無邊。若在異處說尚難。何況于佛前大眾中說。是故言佛力。如持心經說。佛以光明威神入其身故。能于佛前難問有所說。佛告阿難。可帝釋所語。更嘆行深般若菩薩有大威德。所謂阿難是菩薩習學深般若時惡魔生疑。惡魔是菩薩怨賊常求菩薩。便如魔品中說。以菩薩深行般若波羅蜜故。魔大作方便壞菩薩心。若菩薩懈怠者魔大歡喜。是人自當墮落。有人言。一切菩薩應有魔怨。是故阿難問為盡有魔亦有無者。佛分別答。所謂深清凈心行菩薩道則無魔擾。不清凈為魔所壞者如經廣說。問曰。如佛所說一切有為法皆可轉可舍。阿難何以疑而問佛是罪可悔不。答曰。阿難知般若波羅蜜是無盡因緣。若供養福無邊。乃至得佛福猶不盡。若訶嗔罪亦如是無邊。是故問佛。佛答我法雖有出罪。若菩薩共斗結恨不即舍則不可出。何以故。是菩薩深心輕慢嗔余菩薩故。以嗔憍慢故。不能下意共悔。欲更行余功德求滅此罪。佛言。此罪不可出。以懷恨故雖作余福德皆不清凈。不清凈故無力。無力故不能滅罪。此人若欲作佛不舍一切智下意懺悔者。補爾所劫乃得發大莊嚴。問曰。心中懷恨云何可滅。答曰。破嗔因緣如經說。阿難知一切眾生屬業因緣不得自在無能救者心懷怖畏。問佛菩薩共住云何。云何用心恭敬佛。答供養恭敬當如視佛。是未來佛故。此中佛自說因緣。菩薩共住應作是念。是我真伴俱到佛道共乘一船。船者六波羅蜜。三界三漏為水。彼岸是佛道。彼所學者我亦應學。學者所謂六波羅蜜等同戒同見同道。如白衣兄弟不應共斗。我是同法兄弟亦不應共諍。若是菩薩雜行離薩婆若心。我不應如是學。何以故。勝事應從他學惡事應舍。菩薩若作是學。輕慢嗔恨事皆滅。是則名菩薩同學

　　大智度論釋等學品第六十三

【經】須菩提白佛言。世尊。何等是菩薩摩訶薩等法。菩薩所應學。須菩提。內空是菩薩等法。外空乃至自相空是菩薩等法須菩提。色色相空。受想行識識相空乃至阿耨多羅三藐三菩提。阿耨多羅三藐三菩提相空。須菩提。是名菩薩摩訶薩等法住是等法得阿耨多羅三藐三菩提。須菩提白佛言。世尊。若菩薩摩訶薩為色盡故學。為學薩婆若。為色離故學。為色滅故學。為學薩婆若。為色不生故學。為學薩婆若。受想行識亦如是。修行四念處乃至十八不共法盡離滅不生故學。為學薩婆若。佛告須菩提。如須菩提所說。為色盡離滅不生故學。為學薩婆若。受想行識乃至十八不共法盡離滅不生故學。為學薩婆若。佛告須菩提。于汝意云何。色如受想行識如。乃至阿耨多羅三藐三菩提如佛如。是諸如盡滅斷不。須菩提言。不也世尊。佛告須菩提。菩薩摩訶薩如是學如。為學薩婆若。是如不作證不滅不斷。須菩提。菩薩摩訶薩如是學如。為學薩婆若。須菩提。菩薩摩訶薩如是學。為學六波羅蜜。為學四念處乃至十八不共法。若學六波羅蜜乃至十八不共法。為學薩婆若。須菩提。如是學為盡諸學邊。如是學魔若魔天所不能壞。如是學直到阿鞞跋致地。如是學為學佛所行道。如是學為得擁護。為學大慈大悲。為學凈佛世界成就眾生。須菩提。如是學為學三轉十二行法輪轉故。如是學為學度眾生。如是學為學不斷佛種。如是學為學開甘露門。如是學為學欲示無為性。須菩提。下劣之人不能作是學。如是學者。為欲拔出沉沒生死眾生。菩薩摩訶薩如是學。終不墮地獄餓鬼畜生中。終不生邊地。終不生栴陀羅家。終不聾盲喑啞拘癖。諸根不缺。眷屬成就終不孤窮。菩薩如是學。終不殺生乃至終不邪見。如是學不作邪命活。不攝惡人及破戒者。如是學以方便力故不生長壽天。何等是方便力。如般若波羅蜜品中所說。菩薩摩訶薩以方便力故。入四禪四無量心四無色定。不隨禪無量無色定生。須菩提。菩薩如是學。一切法中得清凈。所謂凈聲聞辟支佛心。須菩提白佛言。世尊。一切法本性清凈。云何言菩薩一切法中得清凈。佛告須菩提。如是如是。一切諸法本性清凈。若菩薩摩訶薩于是法中心通達不沒。即是般若波羅蜜如是諸法一切凡夫不知不見。菩薩摩訶薩為是眾生故。行檀波羅蜜乃至般若波羅蜜。行四念處乃至一切種智。須菩提。菩薩如是學。于一切法中得智力無所畏。如是學為了知一切眾生心所趣向。譬如大地少所處出金銀珍寶。須菩提。眾生亦如是。少所人能學般若波羅蜜。多墮聲聞辟支佛地。須菩提。譬如少所人受行轉輪圣王業多受行小王業。如是須菩提。少所眾生行般若波羅蜜求一切智。多行聲聞辟支佛道。須菩提。諸菩薩摩訶薩發心求阿耨多羅三藐三菩提中少有如說行。多住聲聞辟支佛地。多有菩薩摩訶薩行般若波羅蜜。無方便力故。少所人住阿鞞跋致地。須菩提。以是故菩薩摩訶薩。欲住阿鞞跋致地。欲在阿鞞跋致數中。應當學是深般若波羅蜜。復次須菩提。菩薩摩訶薩學是般若波羅蜜時。不生慳貪心。不生破戒嗔恚懈怠散亂愚癡心。不生諸余過失心。不生取色相取受想行識相心。不生取四念處相心。乃至不生取阿耨多羅三藐三菩提相心。何以故。是菩薩摩訶薩行是深般若波羅蜜。無有法可得。以不可得故。于諸法不生心取相。須菩提。菩薩摩訶薩如是學深般若波羅蜜。總攝諸波羅蜜。令諸波羅蜜增長。諸波羅蜜悉隨從。何以故。須菩提。是深般若波羅蜜。諸波羅蜜悉入中。須菩提。譬如我見中悉攝六十二見。如是須菩提。是深般若波羅蜜。悉攝諸波羅蜜。須菩提。譬如人死命根滅故余根悉隨滅。如是須菩提。菩薩摩訶薩行深般若波羅蜜時。諸波羅蜜悉隨從。須菩提。菩薩摩訶薩欲令諸波羅蜜度彼岸。應學深般若波羅蜜。須菩提。菩薩摩訶薩學是深般若波羅蜜者。出一切眾生之上。須菩提。于汝意云何。三千大千世界中眾生多不。須菩提言。一閻浮提中眾生尚多。何況三千大千世界。佛告須菩提。若三千大千世界中眾生。一時皆得人身。悉得阿耨多羅三藐三菩提。若有菩薩盡形壽。供養爾所佛衣服飲食臥具湯藥資生所須。須菩提。于汝意云何。是人以是因緣故得福德多不。須菩提言。甚多甚多。佛言。不如是善男子善女人學般若波羅蜜如說行正憶念得福多。何以故。般若波羅蜜有勢力。能令菩薩摩訶薩得阿耨多羅三藐三菩提。須菩提。以是故菩薩摩訶薩欲出一切眾生之上。當學般若波羅蜜。欲為無救護眾生作救護。欲與無歸依眾生作歸依。欲與無究竟道眾生作究竟道。欲為盲者作目。欲得佛功德。欲作諸佛自在游戲。欲作佛師子吼。欲撞擊佛鐘鼓。欲吹佛唄。欲升佛高座說法。欲斷一切眾生疑。當學深般若波羅蜜。須菩提。菩薩摩訶薩若學深般若波羅蜜。諸善功德無事不得。須菩提。白佛言。世尊。寧復得聲聞辟支佛功德不。佛言。聲聞辟支佛功德皆能得。但不于中住。以智觀已直過入菩薩位中。須菩提。菩薩摩訶薩如是學近薩婆若。疾得阿耨多羅三藐三菩提。須菩提。菩薩摩訶薩如是學。為一切世間天人阿修羅作福田。須菩提。菩薩摩訶薩如是學。過諸聲聞辟支佛福田之上。疾近薩婆若。須菩提。菩薩摩訶薩如是學。是名不舍不離般若波羅蜜常行般若波羅蜜。須菩提。菩薩摩訶薩如是學深般若波羅蜜。當知是不退轉菩薩疾近薩婆若。遠離聲聞辟支佛。近阿耨多羅三藐三菩提。須菩提。菩薩摩訶薩行般若波羅蜜時。若作是念。是般若波羅蜜。我以是般若波羅蜜得一切種智。若如是念。不名行般若波羅蜜。須菩提。若不作是念。是般若波羅蜜。是人有般若波羅蜜。是般若波羅蜜法。是人行般若波羅蜜。得阿耨多羅三藐三菩提。是名行般若波羅蜜。須菩提。若菩薩作是念。無是般若波羅蜜。無人有是般若波羅蜜。無有行是般若波羅蜜得阿耨多羅三藐三菩提。何以故。一切法如法性實際常住故。如是行是為菩薩摩訶薩行般若波羅蜜

【論】釋曰。上阿難問斗諍。佛答同學清凈。今須菩提問佛甚深同心等法。是菩薩所學處。佛答內空乃至自相空是名等法。有二種等忍。上品末說眾生等忍。此品說法等忍。如稱兩頭停等。如是內空等諸空于諸法中平等。如內法有種種差別。得內空則皆平等無法。乃至自相空一切法相皆自空。是時心則平等。菩薩住是等中。能得阿耨多羅三藐三菩提。須菩提復問。為色等盡故為學薩婆若。觀色等無常念念滅不住。若得是觀心則離色。心離色故諸煩惱滅。煩惱滅故得不生法。須菩提問。如是學為學薩婆若。佛反問須菩提。于汝意云何。色等諸法如及如來如是如為盡滅斷不。須菩提言不。是如從本已來不集不和合云何有盡。本來不生云何有滅。是法本來虛誑無有定相云何可斷。須菩提菩薩摩訶薩能如是學如。為學薩婆若。是如常不可證不可滅不可斷。是盡離斷除顛倒故行非是究竟。此中說究竟事于是佛贊嘆。如是學雖不定。為一法故學而學薩婆若。若學薩婆若即是學六波羅蜜等。若能學六波羅蜜等。是為盡諸學邊。若盡諸學邊。是人無量福德智慧具足故。魔若魔民無能降伏。如是正學故直到阿鞞跋致地。如是學為學佛所行道。如是學皆為十方諸佛及大菩薩諸天善人所守護。能如是學。是人無有邪見心無所著。于一切眾生能起大慈大悲。大慈大悲故能教化眾生。眾生心清凈故佛界清凈。佛界清凈已得佛道。三轉十二行法輪。以三乘度無量眾生。以大乘度眾生故不斷佛種。不斷佛種故于世間常開甘露法門。常示眾生無為性。無為性者。所謂如法性實際涅槃。甘露者。無為性門者。三解脫門。下劣者。名懈怠放逸不樂佛法不一心行道罪福雜行。如是等不能學是法。何以故。是下劣者作是念。我身及親屬是我所應護。諸余眾生何豫我事。而以頭目髓腦施之令其得樂。一切人皆方便求樂。我今何為舍樂求苦。或生邪見復作是念。眾生無量無邊度不可盡。若可度盡即是有量有邊。一佛便可度盡。或作是念。佛說一切法空不生不滅。我復何所度。求佛道不求佛道同如幻夢。如是等下劣人。以種種邪見貪欲因緣故。不能學此大法。或時有大人出世。籌量思惟諸法實相。所謂非常非無常。非有邊非無邊。非有非無等行如是道。破顛倒見。還舍此道直入法性。常住是清凈法性中。以一切眾生不知是事故生大悲心。然后修集六波羅蜜等諸功德佛神通智慧無礙解脫。得阿耨多羅三藐三菩提。以種種方便門廣度眾生。如是人為希有。問曰。如先說眾生無量無邊。又言。眾生空復何所度。如是云何可有所度。答曰。此是下劣人所說。何足以之為證。復次先所說以邪見貪欲因緣故。下劣之人作是念言。眾生有邊無邊一切法空無所有。一切法常實。皆是六十二邪見所攝。大人無欲思惟籌量。離如是過罪住于法性生大悲心。譬如大人但以施心施與他財而不取價。貪欲之人求因緣而與。邪見之人依有邊無邊等。無有能無利事而有所作。譬如小人市易求利乃與。又復大人菩薩無所求欲。能以頭目等施與眾生。所得果報亦以施與一切法。心無所依而能集諸功德。是故佛說欲拔一切眾生沉沒生死者能如是學。復次菩薩如是學者。常有慈悲憐愍心。不惱眾生故不墮地獄。常觀因緣諸法實相。不生愚癡故不墮畜生。常行布施破慳貪心故不生餓鬼中。佛所說十二部經八萬四千法聚。常不吝惜故不生邊地。常供養尊長善人破憍慢故不生旃陀羅等下賤人中。深心愛眾生。具足行利益事故受身完具。以善法多化眾生故。眷屬成就終不孤窮。深愛樂尸羅波羅蜜故。不行十惡道及以邪命無有我心。但利益眾生不自為身故。不攝惡人及破戒者。惡人名心惡。破戒者名身口惡。復次行三不善道名惡人。行七不善道名破戒。復次菩薩若在家攝惡人名惡人。出家攝惡人名破戒。問曰。菩薩為度惡人故出現于世。譬如良醫療諸疾病。何以故。不攝惡人。答曰。惡人破戒者。有可化有不可化。此中但說不可化者。若攝取共住則自壞其道于彼無益。譬如救溺自不能浮而欲濟彼二俱不免。是故說遠離惡人。以欲界多惡生憐愍心故生欲界中。雖行禪心調柔軟。以方便力故命終時不隨禪生。如經中廣說。須菩提。菩薩如是學。于一切法中得清凈。所謂凈聲聞辟支佛心。凈名舍離無所有畢竟空。須菩提白佛言。若一切法從本已來空清凈。云何言菩薩如是學得一切法中清凈。佛可須菩提言。為說因緣。若菩薩知一切法從本已來空清凈。于是中心不沒不卻。不沒名不疑不生邪見。通達不與空諍。是名般若波羅蜜。一切凡夫人不知不見如是清凈法。為是人故行六波羅蜜等諸助道法。菩薩法應教化是眾生。是名菩薩一切法中得清凈。所謂舍三界顛倒過聲聞辟支佛地。一切法中得清凈智慧力。得是功德故。三世十方一切眾生心心數法。心所行起種種業因緣悉能遍知。知已隨其所應為說法開化。如是等利益皆是學般若故得。是故言盡諸學邊。少有能如是學。是人難得佛。欲令此義明了故說譬喻金銀及轉輪圣王業等。復次菩薩學是般若時不生慳等心。不生慳等心者。菩薩學般若波羅蜜故抑制諸煩惱。煩惱雖未盡無所能作。是故言不生。菩薩行般若。知一切諸法相皆虛誑不實故。是以不取色乃至阿耨多羅三藐三菩提相。何以故。不欲令墮有無見中故。直行中道集菩薩行。此中佛自說因緣。菩薩行般若。于一切法無所得。無所得故無有法可取相。若善若不善等。菩薩若能如是學。總攝諸波羅蜜。檀等諸波羅蜜不離般若波羅蜜。般若波羅蜜力故。令余波羅蜜離諸邪見貪著各得增長。佛欲令此義明了故說譬喻。如我見及命根等。問曰。我見諸見各有別相。云何攝入我見中。答曰。雖有別相。我見是本人以無明因緣故空。五眾中生我見。生我見故言是身死如去不如去。若如去則是常見。若不如去則是斷見。若謂斷滅現今受樂著五欲。以惡法為最則生見取。若謂常出家學道持戒苦行則生戒取。或時見斷常。俱有過故便言無因緣果報。則生邪見住是五見中。世間常無常前際后際等。生五十七見。是故說身見攝六十二見無咎。如是等種種因緣譬喻。故知般若波羅蜜諸法中最第一。般若波羅蜜諸法中最第一故。菩薩學是般若故。于眾生中第一。佛欲以是事善化眾生故說譬喻。須菩提。于汝意云何。三千大千世界中眾生多不。如是等乃至菩薩。如是學當知是不退轉。遠離二乘近佛乘。復次佛告須菩提。若菩薩作是念。是般若波羅蜜。是般若波羅蜜者。示般若波羅蜜相。若有若無等見般若。得般若著般若等。我以是般若波羅蜜。得一切種智者。五眾和合假名菩薩。菩薩隨逐假名字計以為我。以是般若有所作。般若是無著相。而是人說有相。般若是第一義。是人隨假名而生我心。般若是無作相。而是人欲用般若有所作。所謂我用是般若得阿耨多羅三藐三菩提。是故佛言。作如是念者。不名行般若。若不如是念名為行般若波羅蜜。問曰。作是念不作是念事已盡。何以復有第三說。答曰。初者是邪行相。第二遮邪行未說正行相。是故第三說正行相。復次初是著心取相。第二破是著相。不說云何是諸法相。第三中破邪著亦說實相。菩薩作是念。于一切處不顯示般若波羅蜜相。亦不生我心。我用般若波羅蜜有所作。但知一切法常住如法性實際中。于如法性實際中不諍。是故說第三無咎

大智度論卷第七十七大智度論釋愿樂品第六十四(卷七十八)

　　　　圣者龍樹造


　　　　后秦龜茲國三藏鳩摩羅什譯


【經】爾時釋提桓因作是念。菩薩摩訶薩行般若波羅蜜禪波羅蜜毗梨耶波羅蜜羼提波羅蜜尸羅波羅蜜檀波羅蜜。乃至十八不共法時。出一切眾生之上。何況得阿耨多羅三藐三菩提時。是諸眾生聞是薩婆若信者。得人中之善利壽命中最。何況發阿耨多羅三藐三菩提意者。是眾生能發阿耨多羅三藐三菩提意者。其余眾生應當愿樂。爾時釋提桓因以天曼陀羅華而散佛上發是言。以此福德。若有求阿耨多羅三藐三菩提者。令此人具足佛法具足一切種智具足自然法。若求聲聞者令具足聲聞法。世尊。若有菩薩發阿耨多羅三藐三菩提意者。我終不生一念令其轉還。我亦不生一念令其轉還墮聲聞辟支佛地。世尊。我愿諸菩薩倍復精進于阿耨多羅三藐三菩提。見眾生生死中種種苦惱。欲利益安樂一切世間天及人阿修羅。以是心作是愿。我既自度亦當度未度者。我既自脫當脫未脫者。我既安隱當安未安者。我既滅度當使未入滅度者得滅度。世尊。善男子善女人于初發意菩薩功德隨喜心。得幾許福德。于久發意菩薩功德隨喜心。得幾許福德。于阿鞞跋致菩薩功德隨喜心。得幾許福德。于一生補處菩薩功德隨喜心。得幾許福德。佛告釋提桓因。憍尸迦。四天下世界可稱知斤兩。是隨喜心福德不可稱量。復次憍尸迦。是三千大千世界皆可稱知斤兩。是隨喜心福德不可稱量。復次憍尸迦。三千大千世界滿中海水。取一發破為百分。以一分發渧取海水可知渧數。是隨喜心福德不可數知。釋提桓因白佛言。世尊。若眾生心不隨喜阿耨多羅三藐三菩提者。皆是魔眷屬。諸心不隨喜者。從魔中來生。何以故。世尊。是諸發心菩薩。為破魔境界故生。是故欲愛敬三尊者。應生隨喜心。隨喜已應回向阿耨多羅三藐三菩提。以不一不二相故。佛言。如是如是。憍尸迦。若有人于菩薩能如是隨喜回向者。常值諸佛終不見惡色。終不聞惡聲。終不嗅惡香。終不食惡味。終不觸惡觸。終不隨惡念。終不遠離諸佛。從一佛界至一佛界。親近諸佛種善根。何以故。善男子善女人為無量阿僧祇初發意菩薩諸善根隨喜回向。為無量阿僧祇第二地第三地乃至第十地一生補處諸菩薩摩訶薩善根隨喜。回向阿耨多羅三藐三菩提。以是善根因緣故。疾近阿耨多羅三藐三菩提。是諸菩薩得阿耨多羅三藐三菩提已。度無量無邊阿僧祇眾生。憍尸迦。以是因緣故。善男子善女人于初發意菩薩善根應隨喜。回向阿耨多羅三藐三菩提。非心非離心。于久發意阿鞞跋致一生補處善根隨喜。回向阿耨多羅三藐三菩提。非心非離心。須菩提白佛言。世尊。是心如幻。云何能得阿耨多羅三藐三菩提。佛告須菩提。于汝意云何。汝見是心如幻不。不也世尊。我不見幻。亦不見心如幻。須菩提。于汝意云何。若無幻亦無心如幻。汝見是心不。不也世尊。須菩提。于汝意云何。離幻離心如幻。汝見更有法得阿耨多羅三藐三菩提不。不也世尊。我不見離幻離心如幻更有法得阿耨多羅三藐三菩提。世尊。我不見更有法何等法可說若有若無。是法相畢竟離故。不墮有不墮無。若法畢竟離者。不能得阿耨多羅三藐三菩提無所有法。亦不應得阿耨多羅三藐三菩提。何以故。世尊。一切法無所有。是中無垢者無凈者。世尊。以是故般若波羅蜜畢竟離。禪波羅蜜毗梨耶波羅蜜羼提波羅蜜尸羅波羅蜜檀波羅蜜畢竟離。乃至阿耨多羅三藐三菩提亦畢竟離。若法畢竟離。則不應修不應壞。行般若波羅蜜亦無有法可得。畢竟離故。世尊。若般若波羅蜜畢竟離者。云何因般若波羅蜜得阿耨多羅三藐三菩提。阿耨多羅三藐三菩提亦畢竟離。二離中云何能有所得。佛告須菩提。善哉善哉。是般若波羅蜜畢竟離。禪波羅蜜毗梨耶波羅蜜羼提波羅蜜尸羅波羅蜜檀波羅蜜畢竟離。乃至一切種智畢竟離。須菩提。若般若波羅蜜畢竟離。乃至一切種智畢竟離。以是故能得阿耨多羅三藐三菩提。須菩提。若般若波羅蜜非畢竟離。乃至一切種智非畢竟離。是不名般若波羅蜜。不名禪波羅蜜乃至一切種智。須菩提。若般若波羅蜜畢竟離。乃至一切種智畢竟離。以是故須菩提。非不因般若波羅蜜得阿耨多羅三藐三菩提。亦不以離得離。而得阿耨多羅三藐三菩提。非不因般若波羅蜜。須菩提白佛言。世尊。菩薩摩訶薩所行義甚深。佛言。如是須菩提。菩薩摩訶薩所行義甚深。須菩提。諸菩薩摩訶薩能為難事。所謂行是深義。而不證聲聞辟支佛地。須菩提白佛言。世尊。如我從佛聞義。菩薩摩訶薩所行不為難。何以故。是菩薩摩訶薩不得是義可作證亦不得般若波羅蜜作證。亦無作證者。世尊。若一切法不可得。何等是義可作證。何等是般若波羅蜜作證。何等是作證者。作證已得阿耨多羅三藐三菩提。世尊。是名菩薩摩訶薩無所得行菩薩行。是于一切法皆得明了。世尊。若菩薩摩訶薩聞是深法。心不驚不沒不怖不畏。是名為行般若波羅蜜。是菩薩摩訶薩行般若波羅蜜時。不見我行般若波羅蜜。亦不見是般若波羅蜜。亦不見我當得阿耨多羅三藐三菩提。何以故。菩薩摩訶薩行般若波羅蜜時。不作是念。聲聞辟支佛地去我遠。薩婆若去我近。世尊。譬如虛空不作是念。有法去我遠去我近。何以故。世尊。虛空無分別故。世尊。行般若波羅蜜菩薩亦不作是念。聲聞辟支佛地去我遠。薩婆若去我近。何以故。般若波羅蜜中無分別故。世尊。譬如幻人不作是念。幻師去我近觀人去我遠。何以故。幻人無分別故。行般若波羅蜜菩薩亦不作是念。聲聞辟支佛地去我遠。薩婆若去我近。世尊。譬如鏡中像不作是念。所因者去我近余者去我遠。何以故。像無分別故。行般若波羅蜜菩薩亦不作是念。聲聞辟支佛地去我遠。薩婆若去我近。何以故。般若波羅蜜中無分別故。世尊。行般若波羅蜜菩薩無愛無憎。何以故。般若波羅蜜自性不可得故。世尊。譬如佛無愛無憎。行般若波羅蜜菩薩無愛無憎亦如是。何以故。般若波羅蜜中無憎無愛故。世尊。譬如佛一切分別想斷。行般若波羅蜜菩薩亦如是。一切分別想斷畢竟空故。世尊。譬如佛所化人不作是念。聲聞辟支佛去我遠。阿耨多羅三藐三菩提去我近。何以故。佛所化人無分別故。行般若波羅蜜菩薩亦如是。不作是念。聲聞辟支佛去我遠。阿耨多羅三藐三菩提去我近。世尊。譬如有所為故作化。化所作事無分別。世尊。般若波羅蜜亦如是。有所為事而修是事成就。而般若波羅蜜亦無分別。世尊。譬如工匠若工匠弟子。有所為故作木人。若男若女象馬牛羊。是所作亦能有所作。是亦無分別。世尊。般若波羅蜜亦如是。有所為故說是事成就。而般若波羅蜜亦無分別。舍利弗問須菩提。但般若波羅蜜無分別。禪波羅蜜乃至檀波羅蜜亦無分別。須菩提語舍利弗。禪波羅蜜無分別。乃至檀波羅蜜亦無分別。舍利弗問須菩提。色無分別乃至識亦無分別。眼乃至意無分別。色乃至法無分別。眼識觸乃至意識觸無分別。眼觸因緣生受。乃至意觸因緣生受。四禪四無量心四無色定四念處。乃至八圣道分空無相無作。佛十力四無所畏四無礙智。大慈大悲十八不共法。阿耨多羅三藐三菩提無為性亦無分別。須菩提。若色無分別。乃至無為性無分別。若一切法無分別。云何分別有六道生死。是地獄是餓鬼是畜生是天是人是阿修羅。云何分別是須陀洹斯陀含阿那含阿羅漢辟支佛諸佛。須菩提報舍利弗。眾生顛倒因緣故。造作身口意業。隨欲本業報受六道身。地獄餓鬼畜生人天阿修羅身。如汝言。云何分別有須陀洹乃至佛道。舍利弗。須陀洹即是無分別故有。須陀洹果亦是無分別故有。乃至阿羅漢阿羅漢果辟支佛辟支佛道佛佛道亦是無分別故有。舍利弗。過去諸佛亦是無分別。斷分別故有。以是故舍利弗。當知一切法無有分別。不壞相如法如法性實際故。舍利弗。如是菩薩摩訶薩。應行無分別般若波羅蜜。行無分別般若波羅蜜已。便得無分別阿耨多羅三藐三菩提

【論】釋曰。是時釋提桓因。及會中人皆共歡喜。釋提桓因作是念。是菩薩行菩薩道時。所有功德尚勝一切眾生。何況成阿耨多羅三藐三菩提。眾生有二種。一者發心。二者未發心。發心菩薩勝一切未發心者。所以者何。是人種無量無上佛法因緣。欲度一切眾生令離苦得樂。其余眾生但自求樂欲與他苦。如是等因緣故發心者勝。問曰。諸阿羅漢辟支佛及五通是離欲人發心者。或有未離欲但發心。云何得勝。答曰。是事先品中已種種答。阿羅漢等雖漏盡不如初發心菩薩。譬如轉輪圣王太子雖在胎中已勝余子。又如國王太子雖未即位勝諸大臣有位富貴者。發心菩薩有二種。一者行諸波羅蜜等菩薩道。二者但空發心。此中說行菩薩道者。是人雖事未成就。能勝一切眾生。何況成就。如歌羅頻伽鳥在[聲-耳+卵]中未發聲已能勝諸鳥。何況成就。菩薩亦如是。雖未成佛。行菩薩道說諸法實相音聲。破諸外道及魔民戲論。何況成佛。有人言。若有能一發心言。我當作佛滅一切眾生苦。雖未斷煩惱未行難事。以心口業重故勝于一切眾生。一切眾生皆自求樂。自為身故愛其所親。阿羅漢辟支佛雖不貪世樂。自為滅苦故求涅槃樂。不能為眾生。菩薩心生口言為度一切。是故勝。譬如一六神通阿羅漢。將一沙彌令負衣缽循路而行。沙彌思惟。我當以何乘入涅槃。即發心。佛為世尊最上最妙。我當以佛乘入涅槃。師知其念。即取衣缽自擔。推沙彌在前行。沙彌覆復思惟。佛道甚難。久住生死受無量苦。且以小乘早入涅槃。師復以衣缽囊還與沙彌令擔。語在后行。如是至三。沙彌白師。師年老耄狀如小兒戲。方始令我在前已復令我在后。何其太速。師答。汝初念發心作佛。是心貴重則住我師道中。如是人諸辟支佛尚應供養。何況阿羅漢。以是故推汝在前。汝心還悔。欲取小乘。而未便得。汝去我懸遠。是故令汝在后。沙彌聞已驚悟。我師能知我心。我一發意已勝阿羅漢。何況成就。即自堅固住大乘法。復次勝名不必一切事中皆勝。但以一發心欲作佛度眾生。是事為勝。諸余禪定解脫等猶尚未有何得言勝。譬如以飛言之鳥則勝人。未來當得功德。此事不論。小乘人言。乃至補處菩薩尚不勝小沙彌得無量律儀者。摩訶衍論中或有人如是言。其有發大乘心者。雖復在弊惡小人中。猶勝二乘得解脫者。是名二邊。離是二邊名為中道。中道義如上說。以其有義理實故應當取。是故說初發心時勝一切眾生。何況成佛。聞薩婆若信者。得人中善利。有人言。六波羅蜜是利。有人言。六波羅蜜果報是利。所謂轉輪圣王釋梵天王人王法王等。有人言。得阿鞞跋致不墮惡道。常生人天富貴處。有人言。菩薩住于果報神通。游至十方供養諸佛。種種方便教化眾生。信受因緣教化眾生。得如是等大利。壽命中最者。眾生有二種命。一者命根。二者智慧命。是人得智慧命故。說壽命中最。何況發心。發心者可敬可貴。所以者何。如先說因緣。能舍自樂與他樂。不自憂苦憂他人苦故。爾時釋提桓因欲現歡喜相。以天文陀羅花散佛上。如經廣說。問曰。罪福不可以與人。雖欲與亦不得。釋提桓因何以言以此福德令求佛道者具足佛法。答曰。雖不可與人。然自令心好。又是釋提桓因顯此不著福。是故以隨喜心與求佛道者。與聲聞人亦爾。釋提桓因白佛。我雖得聲聞道。亦不生一念令菩薩轉還向二乘心。所以者何。諸菩薩見眾生在生死中有種種苦。欲利益一切世間故作是愿。未度者我當等度。爾時會中眾生有作是念。若如上說。隨喜有功德。初發心人隨喜。于久發心人隨喜有何差別。釋提桓因欲解眾人疑故問佛言。世尊于初發心菩薩功德隨喜得幾許福德。如經廣說。是福德無量無邊。以種無量無邊田中人不能數知。故說譬喻令解。如經中廣說。隨喜之德雖無量無邊。于近佛道者隨喜福德轉多。是時帝釋歡喜故白佛言。世尊諸有聞是功德不隨喜者。則是魔民從魔天來。所以者何。在魔境界積集惡心故不隨喜。此中說因緣隨喜心能破魔界。是故求佛道者欲愛敬三尊不舍者。當以隨喜心回向阿耨多羅三藐三菩提。不一不二相者不見諸法有一定相不屬因緣者故言不一。不分別隨喜心回向心。是名不二。畢竟空故佛可帝釋意已。更稱說隨喜功德。是人常憶念十方諸佛功德隨喜故。疾得見佛。又以深心于一切眾生欲令離苦得樂。是故往來生死六情初不受惡塵。終不離生諸佛前。以不斷種見佛行故。此中佛自說因緣。是人于無央數阿僧祇。初發心菩薩乃至無量一生補處菩薩。皆隨喜故得如上果報。疾成佛道度無量阿僧祇眾生。復次憍尸迦。是菩薩因是福德如諸法實相。回向于實相中心不可得。是故說非心亦不離心。如上說不一不二義。以事異故更說。須菩提聞已取是空無有心相難佛。是心非心空無所有如幻。云何能得阿耨多羅三藐三菩提。佛反問須菩提。汝見是空心定相如幻不。須菩提作是念。心若空如幻云何可見。若可見則非空。是故答言不。佛言。心若空無所有。汝見是中有。是若有若無戲論不。答言不也。離是空無所有如幻心。汝見更有法能得無上道不。答言不見。不見不可得故何有法。若有若無一切諸法畢竟離故畢竟空故。不墮有不墮無。若法不墮有無中。是則畢竟無所有不應得無上道。以是因緣故般若波羅蜜畢竟離相。見有無二俱過故。禪波羅蜜乃至阿耨多羅三藐三菩提亦如是畢竟離相。若法畢竟離則不可得見不可得修不可得斷不可得證。行是法則更無所得。畢竟離故。世尊今般若波羅蜜畢竟離。阿耨多羅三藐三菩提畢竟離。云何以畢竟離得畢竟離。若一法畢竟離。尚不應有所得。何況二離。譬如以指觸虛空。虛空無觸故指不能觸。何況二皆無觸。亦如虛空涅槃。般若波羅蜜畢竟離。阿耨多羅三藐三菩提畢竟離。云何用離得離。佛知須菩提。隨諸法實相說故。可其言善哉善哉。即說因緣。須菩提。若般若波羅蜜畢竟離。阿耨多羅三藐三菩提畢竟離。以是因緣故可得。何以故。若一法定有相非空者。則是常法不生相。從未來至現在。從現在至過去。若無實生相則無滅相。若無生滅則無四諦。若無四諦則無法寶。法寶無故亦無阿耨多羅三藐三菩提。法寶即是阿耨多羅三藐三菩提故。若無法寶則無佛寶。若無佛法則無僧寶。若無三寶則無一切諸法。有如是等過罪故。畢竟離相則通達無礙。若說畢竟離當知亦離空。若不離空不名畢竟離。是故經說言。般若波羅蜜畢竟離故。能得阿耨多羅三藐三菩提。雖不離般若波羅蜜。得阿耨多羅三藐三菩提。亦不以二離而得二離。畢竟空故不應難須菩提知佛所說甚深相。是故白佛言。若菩薩能如是行。則是行甚深義。佛可其言。是菩薩能為難事。能行如是甚深義而不證二乘。所以者何。是菩薩一心以利智深入空而不證涅槃。是則為難。須菩提言。如我解佛所說義。是不為難。何以故。是人不得是甚深義。一定相可作證。不得般若波羅蜜。不得證者誰當以甚深義得證。若不證是甚深義。誰當得阿耨多羅三藐三菩提。是名菩薩無所得行。行是道則照明一切法。問曰。佛說言難。須菩提言不難。師弟子義應同。何以各相違背。答曰。佛以世諦故說。須菩提以第一義諦故說。佛說菩薩得是甚深義。須菩提說菩薩亦不得是甚深義。佛以須菩提為眾生故說。有人聞難事則發心故說難事。有人聞難事而廢退故說無難。是名菩薩無所得行。住是行中于一切法通達無礙。須菩提言。若菩薩聞如是說畢竟離無法可證無取證者。亦無般若及阿耨多羅三藐三菩提。是時不驚不沒通達無礙者。是名行般若波羅蜜。行般若波羅蜜者是名真行深行。何以故。是菩薩不見般若波羅蜜。亦不見我行般若波羅蜜。不見阿耨多羅三藐三菩提。亦不見是法可得阿耨多羅三藐三菩提。都無所分別。是菩薩安住一切諸法實相中故。不作是分別。言二乘離我遠佛道離我近。此中說虛空等譬喻。此諸譬喻為明了畢竟空義故。般若波羅蜜雖空。若有所修能成其事。乃至如木人隨作何事皆能成就。舍利弗問須菩提。但般若無分別。諸波羅蜜亦無分別。若但般若空無分別。余波羅蜜應是有相。是則菩薩道有別異不平等。又初品中說行檀波羅蜜時無施者受者亦無財物。今云何言別。若五事皆空則無分別。無有六名亦無可修行。須菩提言。五波羅蜜亦空無有分別。初發心未得無生法忍者有分別。譬如四河未會大海則有別名既入大海則無差別。菩薩亦如是。世俗諦中有差別。第一義諦則無分別。舍利弗問色乃至阿耨多羅三藐三菩提乃至無為性亦無分別。若此法空無差別。云何有六道別異。云何有分別須陀洹乃至佛道。須菩提答舍利弗。諸法雖畢竟空無分別。而是眾生狂顛倒心而起身口意業。隨業受身。業報貪欲是本。但為欲所逼而生著心。諸法無有定相。業果報者所謂六道。以是故知空無所分別是其實本。但以顛倒不實故有六道差別。又須陀洹等賢圣亦因畢竟空無分別法生。所謂斷三結法名須陀洹果。三結使即是顛倒覺。顛倒除卻名為斷。是故斷法即是空無有分別。世諦故假名人。得是法故名須陀洹果。是故當知須陀洹人及果。畢竟空無分別。乃至佛佛道亦如是。此中說因緣。非但現在無分別。過去如恒河沙諸佛。一切分別斷故入無余涅槃。無有少許法定相可分別。一切法畢竟空。入是如法性實際門故。是故言因緣法甚深。入是三昧門故菩薩應如是行無分別般若波羅蜜。行無分別般若波羅蜜故得無分別法。所謂阿耨多羅三藐三菩提

　　大智度論釋稱揚品第六十五

【經】舍利弗語須菩提。菩薩摩訶薩行般若波羅蜜。為行真實法。為行無真實法。須菩提報舍利弗。菩薩摩訶薩行般若波羅蜜。為行無真實法。何以故。是般若波羅蜜無真實。乃至一切種智無真實故。菩薩摩訶薩行般若波羅蜜。無真實不可得。何況真實。乃至行一切種智無真實法不可得。何況真實。爾時欲色界諸天子作是念。諸有善男子善女人。發阿耨多羅三藐三菩提意。如深般若波羅蜜所說義行。于等法不作實際證。不墮聲聞辟支佛地。應當為作禮。須菩提語諸天子。諸菩薩摩訶薩于等法不作證聲聞辟支佛地不為難。諸菩薩摩訶薩大誓莊嚴。我當度無量無邊阿僧祇眾生。知眾生畢竟不可得而度眾生。是乃為難。諸天子。諸菩薩摩訶薩發阿耨多羅三藐三菩提心作是愿。我當度一切眾生。眾生實不可得。是人欲度眾生。如欲度虛空。何以故。虛空離故。當知眾生亦離。虛空空故。當知眾生亦空。虛空無堅固。當知眾生亦無堅固。虛空虛誑。當知眾生亦虛誑。諸天子。以是因緣故。當知菩薩所作為難。為利益無所有眾生故而大莊嚴。是人為眾生結誓。為欲與虛空共斗。是菩薩結誓已。亦不得眾生。而為眾生結誓。何以故。眾生離故。當知大誓亦離。眾生虛誑故。當知大誓亦虛誑。若菩薩摩訶薩聞是法。心不驚不沒。當知是菩薩摩訶薩行般若波羅蜜。何以故。色離即是眾生離。受想行識離即是眾生離。色離即是六波羅蜜離。受想行識離即是六波羅蜜離。乃至一切種智離即是六波羅蜜離。若菩薩摩訶薩聞是一切諸法離相。心不驚不沒不怖不畏。當知是菩薩摩訶薩行般若波羅蜜。佛告須菩提。何因緣故。菩薩摩訶薩于深般若波羅蜜中心不沒。須菩提白佛言。世尊。般若波羅蜜無所有故不沒。般若波羅蜜離故不沒。般若波羅蜜寂滅故不沒。世尊。以是因緣故。菩薩于深般若波羅蜜中心不沒。何以故。是菩薩不得沒者不得沒事不得沒處。是一切法皆不可得故。世尊。若菩薩摩訶薩聞是法。心不驚不沒不怖不畏。當知是菩薩為行般若波羅蜜。何以故。沒者沒事沒處。是法皆不可得故。菩薩摩訶薩如是行般若波羅蜜。諸天及釋提桓因天梵天王天及世界主天皆為作禮。佛告須菩提。不但釋提桓因諸天梵王及諸天世界主及諸天禮是菩薩行般若波羅蜜者。過是上光音天遍凈天廣果天凈居天。皆為是菩薩摩訶薩作禮。須菩提。今現在十方無量諸佛。亦念是行般若波羅蜜菩薩摩訶薩。當知是菩薩為如佛。須菩提。若恒河沙等世界中眾生。悉使為魔。是一一魔復化作魔。如恒河沙等魔。是一切魔不能留難菩薩行般若波羅蜜

【論】釋曰。爾時舍利弗聞上無分別相法。心大歡喜問須菩提。若菩薩行般若波羅蜜。為行真實法為行無真實法。真實法者審定不變異。即是可取可著。若不真實即是虛誑妄語。須菩提常樂行深空心無障礙故答。行般若者即是行無真實。何以故。般若波羅蜜空無定相無分別故。乃至一切種智亦如是。菩薩行如是般若波羅蜜時。先來生死中所習所著虛誑有為法尚不可得。何況后來觀虛誑因緣生。般若波羅蜜非所著法而可得。是故菩薩觀一切世間不真實。亦不著是般若波羅蜜。世諦故說真實第一義中真實不可得。何況不真實。爾時欲色界諸天子歡喜言。其有發菩薩心者皆應禮敬。能為難事能行第一深義而不作證故。第一義即是平等法。但以異名說。須菩提語諸天子。菩薩于平等法不作證不為難。菩薩欲度無量眾生。眾生畢竟不可得。是則為難。何以故。欲度眾生者為欲度虛空。虛空離故眾生亦離。虛空虛誑不實故。眾生亦虛誑不實。問曰。于平等法而不證。眾生畢竟空而度眾生。此二俱畢竟空。云何言一難一不難。答曰。眾生虛誑假名故。是所著處平等法無為故。非所著處。眾生從有為法假名而生。無為法是第一義。于顛倒著處而能不著為難。于無著處不著是不為難。以是故如是說。眾生空故大莊嚴亦空。若大莊嚴空而能發心為難。菩薩若聞是第一平等義。度眾生大莊嚴皆畢竟空。而心不驚不沒。譬如調馬自見影不驚。何以故。自知影從身出故。菩薩亦如是。知畢竟空因有為和合虛妄法生故。菩薩聞是事不驚不沒。是為行般若波羅蜜。色等法離故眾生亦離。離名為空。若眾生空法不空應有怖畏。若法亦空無生怖畏處。若菩薩聞是一切法離相心不畏。是亦名菩薩行般若波羅蜜。上聞眾生空故不畏。今聞法空故不畏。若聞是二空不畏。是為真行般若。佛問須菩提。何以故。菩薩心不沒者。問曰。佛是一切智人。何以問弟子心不驚不沒。答曰。以眾會有疑敬難故不敢問。是以佛問。復次是第一平等義甚深難得。深處應當沒而不沒故試問須菩提。復次佛以須菩提為說法主。聽者法應問難。問曰。佛為一切智。何以不自為說主而令須菩提說。答曰。眾中有人以佛智慧無量無邊我等智力有量。若心有所疑不敢發問。為是人故命須菩提說。問曰。若爾者何以不令大菩薩說。答曰。大菩薩智慧亦大不可思議。威德重故亦不敢問難。復次有人言。阿羅漢辟支佛佛三界系無明永盡無余故能如實說法。諸菩薩雖廣集福德漏未盡故或不可信。是故不命。問曰。若爾者舍利弗智慧第一及余大弟子何以不命。答曰。是事先已答。所謂須菩提樂于空行偏善說空。般若波羅蜜多說空故令須菩提說。須菩提白佛。一切法畢竟空無所有。無所有故自相離。離相故常寂滅。常寂滅故無憶想分別。是故菩薩不應驚不應沒。沒者沒處沒法皆不可得。若菩薩聞是事不驚不沒。是為行般若波羅蜜。須菩提答已白佛言。能如是行亦名為行般若波羅蜜。世尊菩薩能如是行。一切諸天帝釋及世界主禮菩薩者。地神虛空中神四天王忉利天帝釋為主。皆共禮是菩薩。梵天王初禪中梵世界眾生主。世界主者欲界余天主。眾生多信有此天故。須菩提說言作禮。何以故。是菩薩舍自樂欲利益眾生。是三種天但自求樂故。佛語須菩提。非但是三種天作禮。光音天等清凈一心諸天皆亦作禮。欲界諸天著淫欲心多故禮不足為貴。初禪天有覺觀散亂亦不足為妙。上諸天心清凈以菩薩有大功德故作禮爾乃為難。須菩提。菩薩若能如是行般若。為十方無量諸佛所念。佛念因緣如先說。今佛說是菩薩諸佛念果報。所謂當知是菩薩為如佛。以其必至佛道不退故。所以者何。如恒河沙等魔。不能壞是菩薩。如經廣說

大智度論卷第七十八大智度論釋稱揚品第六十五之余(卷七十九)

　　　　圣者龍樹造


　　　　后秦龜茲國三藏鳩摩羅什譯


須菩提。菩薩摩訶薩成就二法魔不能壞。何等二。觀一切法空。不舍一切眾生須菩提。菩薩成就此二法魔不能壞。復次須菩提。菩薩摩訶薩復有二法成就魔不能壞。何等二。所作如所言。亦為諸佛所念。菩薩成就此二法魔不能壞。須菩提。菩薩如是行。是諸天皆來至菩薩所。親近咨問勸喻安慰作是言。善男子。汝疾得阿耨多羅三藐三菩提不久。善男子。汝常當行是空無相無作行。何以故。善男子。汝行是行。無護眾生汝為作護。無依眾生為作依。無救眾生為作救。無究竟道眾生為作究竟道。無歸眾生為作歸。無洲眾生為作洲。冥者為作明。盲者為作眼。何以故。是菩薩摩訶薩行般若波羅蜜。十方現在無量阿僧祇諸佛。在大眾中說法時。自贊嘆稱揚是菩薩摩訶薩名姓言。某甲菩薩成就般若波羅蜜功德。須菩提。如我今說法時。自稱揚寶相菩薩尸棄菩薩。復有諸菩薩摩訶薩。在阿閦佛世界中。行般若波羅蜜凈修梵行。我亦稱揚是菩薩名姓。須菩提。亦如東方現在諸佛說法時。是中有菩薩摩訶薩凈修梵行。佛亦歡喜自稱揚贊嘆是菩薩。南西北方四維上下亦如是。復有菩薩從初發意欲具足佛道乃至得一切種智。諸佛說法時亦歡喜自稱揚贊嘆是菩薩。何以故。是諸菩薩摩訶薩所行甚難。不斷佛種行。須菩提白佛言。世尊。何等菩薩摩訶薩。諸佛說法時自贊嘆稱揚。佛告須菩提。阿鞞跋致菩薩諸佛說法時自贊嘆稱揚。須菩提言。何等阿鞞跋致菩薩為佛所贊。佛言。如阿閦佛為菩薩時所行所學。諸菩薩亦如是學。是諸阿鞞跋致菩薩諸佛說法時歡喜贊嘆。復次須菩提。有菩薩行般若波羅蜜。信解一切法無生。未得無生忍法。信解一切法空。未得無生忍法。信解一切法虛誑不實不堅固。未得無生忍法。須菩提。如是等諸菩薩摩訶薩。佛說法時歡喜自贊嘆稱揚名姓。須菩提。若諸菩薩摩訶薩諸佛說法時歡喜自贊嘆者。是菩薩滅聲聞辟支佛地。當得阿耨多羅三藐三菩提記。須菩提。若菩薩摩訶薩諸佛說法時歡喜自贊嘆者。是菩薩當住阿鞞跋致地。住是地已當得薩婆若。復次須菩提。若菩薩摩訶薩聞是深般若波羅蜜。其心明利不疑不悔作是念。是事如佛所說。是菩薩亦當于阿閦佛及諸菩薩所。廣聞是般若波羅蜜亦信解。信解已如佛所說。當住阿鞞跋致地。如是須菩提。但聞般若波羅蜜得大利益。何況信解。信解已如說住如說行。如說住行已住一切種智中。須菩提白佛言。世尊。若佛說。菩薩摩訶薩如所說住如所說行住薩婆若。若菩薩摩訶薩無所得法。云何住薩婆若。佛告須菩提。菩薩摩訶薩住諸法如中住薩婆若。須菩提言。世尊。除如更無法可得。誰住如中。住如中已當得阿耨多羅三藐三菩提。誰住如中當說法。如尚不可得。何況住如得阿耨多羅三藐三菩提。誰住如中而說法。無有是處。佛告須菩提。如汝所言。除如更無法。誰住如中。住如中已當得阿耨多羅三藐三菩提。誰住如中當說法。如尚不可得。何況住如得阿耨多羅三藐三菩提。誰住如中而說法。無有是處。佛言。如是如是。須菩提。除如更無有法可得。誰住如中。住如中已當得阿耨多羅三藐三菩提。誰住如中當說法。如尚不可得。何況住如中得阿耨多羅三藐三菩提。誰住如中而說法。何以故。是如生不可得滅不可得住異不可得。若法生滅住異不可得。是中誰當住如。誰當住如已得阿耨多羅三藐三菩提。誰當住如而說法。無有是處。釋提桓因白佛言。世尊。諸菩薩摩訶薩所為甚難。深般若波羅蜜中欲得阿耨多羅三藐三菩提。何以故。世尊。無有如中住者。亦無當得阿耨多羅三藐三菩提者。亦無說法者。菩薩摩訶薩于是處心不驚不沒不怖不畏不疑不悔

爾時須菩提語釋提桓因。如憍尸迦說。菩薩摩訶薩所為甚難。是甚深法中心不驚不沒不怖不畏不疑不悔。憍尸迦。諸法空中誰驚誰沒誰怖誰畏誰疑誰悔。是時釋提桓因語須菩提。須菩提所說。但為空事無所掛礙。譬如仰射空中箭去無礙。須菩提說法無礙亦如是

【論】釋曰。眾會疑菩薩何因緣故。得如是力魔不能壞。佛答有二因緣故魔不能壞。一者觀諸法空。二者不舍一切眾生。以日月因緣故萬物潤生。但有月而無日則萬物濕壞但有日而無月則萬物燋爛。日月和合故萬物成熟。菩薩亦如是。有二道一者悲二者空。悲心憐愍眾生誓愿欲度空心來則滅憐愍心。若但有憐愍心無智慧。則心沒在無眾生而有眾生顛倒中。若但有空心舍憐愍度眾生心則墮斷滅中。是故佛說二事兼用。雖觀一切空而不舍眾生。雖憐愍眾生不舍一切空。觀一切法空空亦空故不著空。是故不妨憐愍眾生。觀憐愍眾生亦不著眾生。不取眾生相。但憐愍眾生引導入空。是故雖行憐愍而不妨空。雖行空亦不取空相故。不妨憐愍心。如日月相須。諸神天輕賤妄語人。若菩薩不如所說行。則五種執金剛神舍離不復守護。惡鬼得便是人喜生惡心。惡心故則生惡業。生惡業故則墮惡道。菩薩不為諸佛所念者則善根朽壞。如魚子不為母念則爛壞不生。是故言所作如所言。亦為諸佛所念。得此二法故不可破壞。若菩薩能如是真行般若波羅蜜魔不能壞。功德智慧增益。諸天則來親近咨問安慰勸喻作是言。善男子。汝疾得阿耨多羅三藐三菩提不久。以是因緣故常行空行。問曰。諸天未得一切智。云何能與菩薩授記。答曰。諸天長壽從過去諸佛聞如是行得記。今見菩薩有如是行故說。見因知有果故。諸天見是菩薩行三解脫門印。亦兼行慈悲心于眾生。是故說言不久作佛。無守護眾生汝為作守護。無歸與作歸等義如先說。若菩薩能如是行甚深般若波羅蜜。十方現在無量諸佛說法時。稱揚贊嘆是名字者。如我今稱揚寶相菩薩尸棄菩薩及阿閦佛世界中菩薩。又如十方佛說法時稱揚諸妙行菩薩。菩薩能如所說應諸法實相者。十方諸佛說法時。亦以是菩薩為譬喻。作是言某方某世界菩薩雖未作佛。能如是行甚深般若波羅蜜。功德希有故如大國王有大將不惜身命有方便能破怨敵常為國王所稱譽。菩薩亦如是。觀畢竟空不惜我身。破煩惱賊有方便而不作證。教化眾生諸佛所稱譽。諸佛雖無著心無分別善不善法視諸阿羅漢外道亦無憎愛。為利益眾生故贊嘆善人稱揚善法毀訾不善。所以者何欲使眾生依附好人心隨善法。令出世間故。問曰。何經中說二菩薩。佛所贊嘆。答曰。佛經無量佛涅槃后諸惡邪見王出焚燒經法。破壞塔寺害諸沙門。五百歲后像法不凈。諸阿羅漢神通菩薩難可得見。故諸深經不盡在閻浮提。行者受者少故諸天龍神持去。問曰。如遍吉菩薩觀世音菩薩大力勢菩薩文殊尸利彌勒菩薩等。何以故不贊嘆而但稱譽二菩薩。答言。是二菩薩未得無生忍法而能似無生忍法行。必有此事一切魔民所不能壞。是故佛嘆希有。復次是二菩薩清凈大愿行深大慈悲心。不期疾作佛為度眾生故。有如是等功德故佛稱贊。復次遍吉觀世音菩薩等功德極大人皆知是二菩薩人未知。故稱揚阿閦佛世界菩薩皆效阿閦佛。初發心來行清凈不雜行。生彼菩薩皆效其行。是故說阿閦佛世界菩薩稱譽其德。又如十方諸佛亦稱揚諸世界上妙菩薩。亦如釋迦文尼佛稱揚二菩薩。何等是菩薩。從初發意乃至十地。佛贊嘆是菩薩所為甚難能不斷佛種。此中須菩提問何等菩薩。佛說法時稱揚贊嘆說其名字。問曰。佛已先說。須菩提何以更問。答曰。佛初說大菩薩。后稱說一切菩薩。從初發意乃至十地。是故須菩提疑問佛。佛贊嘆何等菩薩稱其名字。佛答佛雖皆愛念一切菩薩。其中有德行勝者稱揚其名字。何等菩薩佛所稱嘆。如阿閦佛初發心時。行清凈行不休不息。乃至阿耨多羅三藐三菩提。如是等菩薩佛所贊嘆。復次有菩薩未得無生法忍。未入菩薩位。行般若波羅蜜力故。常思惟籌量求諸法實相。能信解忍通一切法無生相空虛誑不堅固。有如是等相。諸菩薩摩訶薩。佛稱名贊嘆。虛誑不實不堅固者皆是無常。苦無我門。一切法空者即是空門。一切法無生者即是諸法實相滅諸觀。復次虛誑不實不堅固即是無作解脫門。一切法空即是空解脫門。一切法無生即是無相解脫門。如是等三種差別。是人出柔順法忍。未得無生法忍。出凡夫法未入圣法而能信受圣法。似得圣法人是故希有。如佛所稱譽。阿鞞跋致菩薩能斷二地得受記。是人為佛所稱譽亦如是。如是相人雖未得無生法忍。智慧力故為諸佛稱名贊嘆。今以信根力勝故。佛亦稱名贊嘆。何者是所謂。復次須菩提。若菩薩摩訶薩聞是深般若。其心明利不疑不悔作是念。是事如佛所說。問曰。是菩薩已信解般若波羅蜜。何以更從阿閦佛及諸菩薩邊聞。答曰。是人聞阿閦佛作菩薩時所行清凈。是人聞已欲效阿閦佛所行。是故佛說此人于是得信力。于彼得智慧力。故當住阿鞞跋致地。是人未得無生忍法。以智慧力故得如阿鞞跋致。為諸佛所贊。有信力故得。如阿鞞跋致為諸佛所贊。若但聞般若得如是利益。何況信受如所說行。漸住一切種智中。須菩提問佛一切法空相無所得。云何菩薩住薩婆若。佛言如中住。如者即是空。菩薩住是畢竟空中名為住薩婆若。此中須菩提問佛。除如更無法可得。誰住如中乃至無有是處。如經廣說。佛可須菩提所語。說如亦空因緣。所謂是如生滅住異不可得。若法無三相即是畢竟空云何可住。若住此中得阿耨多羅三藐三菩提。而說法無有是處。釋提桓因欲取般若一定相。聞佛共須菩提說無相亦不可得。是故白佛言。希有世尊。是般若甚深是菩薩所為甚難。欲得阿耨多羅三藐三菩提。何以故。是如畢竟空除如更無。菩薩住是如中得阿耨多羅三藐三菩提。亦無定法名為佛。說法者所度眾生亦不離如。亦無拔出處涅槃。諸法常住如相故。菩薩聞是事心不疑悔是事為難。雖信一切法畢竟空。而欲求阿耨多羅三藐三菩提。精進不休不息是為難。須菩提語帝釋若諸法畢竟空無所有。疑從何生何有難事。帝釋心歡喜作是念。須菩提實是樂說空法。須菩提有所解說皆說空事。雖說色等余事其義皆趣向空。若有難問不能作礙。空亦空故若人難空。須菩提先已破空。于有無中都無所礙。譬如仰射空中。虛空即是畢竟空。箭是須菩提智慧。所說如箭于空無礙。勢盡自墮非為空盡。須菩提說法因緣事辦故便止非為法盡。若有人雖有利箭射壁不能過。人雖有利智慧邪見著有則礙而不能通。是故須菩提說無障無礙法

　　大智度論釋囑累品第六十六

【經】爾時釋提桓因白佛言。世尊。我如是說如是答。為隨順法不為正答不。佛告釋提桓因言。憍尸迦。汝所說所答實皆隨順。釋提桓因言。希有世尊。須菩提所樂說皆為空。為無相無作。為四念處。乃至為阿耨多羅三藐三菩提。佛告釋提桓因。須菩提比丘行空時檀波羅蜜不可得。何況行檀波羅蜜者。乃至般若波羅蜜不可得。何況行般若波羅蜜者。四念處不可得。何況修四念處者。乃至八圣道分不可得。何況修八圣道分者。禪解脫三昧定不可得。何況修禪解脫三昧定者。佛十力不可得。何況修佛十力者。四無所畏不可得。何況能生四無所畏者。四無礙智不可得。何況能生四無礙智者。大慈大悲不可得何況行大慈大悲者。十八不共法不可得。何況生十八不共法者。阿耨多羅三藐三菩提不可得。何況得阿耨多羅三藐三菩提者。一切智不可得。何況得一切智者。如來不可得。何況當作如來者。無生法不可得。何況無生法作證者。三十二相不可得。何況得三十二相者。八十隨形好不可得。何況得八十隨形好者。何以故。憍尸迦。須菩提比丘一切法離行。一切法無所得行。一切法空行。一切法無相行。一切法無作行。憍尸迦。是為須菩提比丘所行。欲比菩薩摩訶薩般若波羅蜜行。百分不及一。千分千萬億分。乃至算數譬喻所不能及。何以故。除佛行是菩薩摩訶薩行般若波羅蜜。于聲聞辟支佛諸行中。最尊最妙最上。以是故菩薩摩訶薩欲得于一切眾生中最上。當行是般若波羅蜜行。何以故。憍尸迦。諸菩薩摩訶薩行般若波羅蜜時。過聲聞辟支佛地入菩薩位。能具足佛法得一切種智。斷一切煩惱習作佛。是會中諸三十三天。以天文陀羅花散佛及僧。是時八百比丘從坐起以華散佛。偏袒右肩合掌右膝著地白佛言。世尊。我等當行是無上行聲聞辟支佛所不能行。爾時佛知諸比丘心行便微笑。如諸佛法。種種色光青黃赤白紅縹從口中出。遍照三千大千世界。繞佛三匝還從頂入。爾時阿難偏袒右肩右膝著地白佛言。世尊。何因緣故笑。諸佛不以無因緣而笑。佛告阿難。是八百比丘于星宿劫中。當得阿耨多羅三藐三菩提。佛名散華皆同一字。比丘僧世界壽命皆等。各各過十萬歲出家作佛。是時諸世界常雨五色天花。以是故阿難。菩薩摩訶薩欲行最上行。當行般若波羅蜜。佛告阿難。若有善男子善女人。能行是深般若波羅蜜。當知是菩薩人中死此間生。若兜率天上死來生此間。若人中若兜率天上。廣聞是深般若波羅蜜。阿難。我見是諸菩薩摩訶薩能行是深般若波羅蜜。阿難。若有善男子善女人。聞是深般若波羅蜜。受持讀誦親近正憶念。轉復以般若波羅蜜教行菩薩道者。當知是菩薩面從佛聞深般若波羅蜜。乃至親近。亦從諸佛所種善根。善男子善女人當作是念。我等非聲聞所種善根。亦不從聲聞所聞是深般若波羅蜜。阿難。若有善男子善女人。受持是深般若波羅蜜。讀誦親近隨義隨法行。當知是善男子善女人則為面見佛。阿難。若有善男子善女人。聞是深般若波羅蜜。信心清凈不可沮壞。當知是善男子善女人曾供養諸佛種善根。與善知識相得。阿難。于諸佛福田種善根。雖不虛誑要得聲聞辟支佛佛而得解脫。應當深了了行六波羅蜜乃至一切種智。阿難。若菩薩深了了行六波羅蜜乃至一切種智。是人若住聲聞辟支佛道。不得阿耨多羅三藐三菩提。無有是處。是故阿難。我以般若波羅蜜囑累汝。阿難。汝若受持一切法。除般若波羅蜜。若忘若失其過小小無有大罪。阿難。汝受持深般若波羅蜜。若忘失一句其過甚大。阿難。汝若受持深般若波羅蜜。后還忘失其罪甚多。以是故阿難。囑累汝是深般若波羅蜜。汝當善受持讀誦令利。阿難。若有善男子善女人。受持般若波羅蜜。則為受持過去未來現在諸佛阿耨多羅三藐三菩提。阿難。若善男子善女人。現在供養我恭敬尊重贊嘆。華香瓔珞搗香澤香衣服幡蓋。應當受持般若波羅蜜讀誦說親近供養恭敬尊重贊嘆華香乃至幢幡。阿難。供養般若波羅蜜。則為供養我。亦供養過去未來現在佛已。若有善男子善女人。聞說深般若波羅蜜信心清凈恭敬愛樂。則為信心清凈恭敬愛樂過去未來現在諸佛已。阿難。汝愛樂佛不舍離。當愛樂般若波羅蜜莫舍離。阿難。深般若波羅蜜乃至一句不應令失。阿難。我說囑累因緣甚多今但略說如我。為世尊般若波羅蜜。亦是世尊以是故。阿難。種種因緣囑累汝般若波羅蜜。阿難。今我于一切世間人天阿修羅眾中囑累汝。諸欲不舍佛不舍法不舍僧不舍過去未來現在諸佛阿耨多羅三藐三菩提者。慎莫舍般若波羅蜜。阿難。是我所教化弟子法。阿難。若善男子善女人受持深般若波羅蜜。讀誦說正憶念。復為他人種種廣說其義。開示演暢分別令易解。是善男子善女人疾得阿耨多羅三藐三菩提。疾近薩婆若。何以故。般若波羅蜜中生諸佛阿耨多羅三藐三菩提。阿難。過去未來諸佛阿耨多羅三藐三菩提。皆從般若波羅蜜中生。今現在東方南方西方北方四維上下諸佛阿耨多羅三藐三菩提。亦從般若波羅蜜中生。以是故阿難。諸菩薩摩訶薩欲得阿耨多羅三藐三菩提。應當學六波羅蜜。何以故。阿難。六波羅蜜是菩薩摩訶薩母。生諸菩薩故。阿難。若有菩薩摩訶薩學是六波羅蜜。皆當得阿耨多羅三藐三菩提。以是故我以六波羅蜜倍復囑累汝。阿難。是六波羅蜜是諸佛無盡法藏。阿難。十方諸佛現在說法。皆從六波羅蜜法藏中出。過去諸佛亦從六波羅蜜中學得阿耨多羅三藐三菩提。未來諸佛亦從六波羅蜜中學得阿耨多羅三藐三菩提。現在諸佛亦從六波羅蜜中學得阿耨多羅三藐三菩提。過去未來現在諸佛弟子。皆從六波羅蜜中學得滅度。已得今得當得滅度。阿難。汝為諸聲聞人說法。令三千大千世界中眾生皆得阿羅漢果證。猶未為我弟子事。汝若以般若波羅蜜相應一句教菩薩摩訶薩。則為我弟子事。我亦歡喜。勝教三千大千世界中眾生令得阿羅漢果。復次阿難。是三千大千世界中眾生。不前不后一時皆得阿羅漢果證。是諸阿羅漢行布施功德持戒禪定功德是功德多不。阿難言。甚多世尊。佛言。阿難。不如弟子以般若波羅蜜相應法為菩薩摩訶薩說乃至一日其福多。置一日但半日。置半日但一食頃。置一食頃但須臾間說其福多。何以故。菩薩摩訶薩善根勝一切聲聞辟支佛故。菩薩摩訶薩自欲得阿耨多羅三藐三菩提。亦示教利喜他人。令得阿耨多羅三藐三菩提。阿難。如是菩薩行六波羅蜜行四念處。乃至行一切種智增益善根。若不得阿耨多羅三藐三菩提。無有是處。說是般若波羅蜜品時。佛在四眾中天人龍鬼神甄陀羅摩睺羅伽等于大眾前。而現神足變化。一切大眾皆見阿閦佛比丘僧圍繞說法。大眾譬如大海水。皆是阿羅漢。漏盡無煩惱皆得自在。得好解脫心好解脫慧好解脫其心調柔。譬如大象。所作以辦逮得己利。盡諸有結正智得解脫。一切心心數法中得自在。及諸菩薩摩訶薩無量功德成就。爾時佛攝神足。一切大眾不復見阿閦佛聲聞人菩薩摩訶薩及其世界。不與眼作對。何以故。佛攝神足故。爾時佛告阿難。如是阿難。一切法不與眼作對。法法不相見。法法不相知。如是阿難。如阿閦佛弟子菩薩世界。不與眼作對。如是阿難。一切法不與眼作對。法法不相知。法法不相見。何以故。一切法無知無見無作無動不可捉不可思議。如幻人無受無覺無真實。菩薩摩訶薩如是行為行般若波羅蜜。亦不著諸法阿難。菩薩摩訶薩如是學。名為學般若波羅蜜。欲得諸波羅蜜。當學般若波羅蜜。何以故。如是學名為第一學最上學微妙學。如是學安樂利益。一切世間。無護者為作護。是諸佛所學。諸佛住是學中。能以右手舉三千大千世界還著本處。是中眾生無覺知者。何以故。阿難。諸佛學是般若波羅蜜過去未來現在法中得無礙智見。阿難。如般若波羅蜜。于諸學中最尊第一微妙無上。阿難。若有人欲得般若波羅蜜邊際。為欲得虛空邊際。何以故。阿難。般若波羅蜜無有量。我初不說般若波羅蜜量。名眾句眾字眾是有量。般若波羅蜜無有量。阿難白佛言。世尊。般若波羅蜜何以故無有量。佛告阿難。般若波羅蜜無盡故無有量。般若波羅蜜離故無有量。阿難。過去諸佛皆學般若波羅蜜得度。般若波羅蜜故不盡。未來世諸佛亦學是般若波羅蜜得度。是般若波羅蜜故不盡。現在十方諸佛皆學是般若波羅蜜得度。般若波羅蜜故不盡。已不盡今不盡當不盡。阿難欲盡般若波羅蜜。為欲盡虛空。般若波羅蜜不可盡。已不盡今不盡當不盡。禪波羅蜜乃至檀波羅蜜不可盡。已不盡今不盡當不盡。乃至一切種智亦如是。何以故。是一切法皆無生。若法無生云何有盡。爾時佛出覆面舌相告阿難。從今日于四眾中廣演開示分別般若波羅蜜。當令分明易解。何以故。是深般若波羅蜜中廣說諸法相。是中求聲聞辟支佛求佛者。皆當于中學。學已各得成就。阿難。是深般若波羅蜜。則是一切字門。行是深般若波羅蜜能入陀羅尼門。學是陀羅尼門諸菩薩得一切樂說辯才。阿難。般若波羅蜜是三世諸佛妙法。以是故阿難。我為汝了了說若有人受持深般若波羅蜜讀誦親近。是人則能持三世諸佛阿耨多羅三藐三菩提。阿難。我說般若波羅蜜是行者足。汝持是般若波羅蜜陀羅尼故。則能持一切諸法

【論】問曰。釋提桓因何以自疑所說。言我為隨順法正答不。答曰。釋提桓因非一切智人。雖得初道三毒未盡猶有錯謬而自籌量。我雖福德因緣為諸天主。雖得圣道味。而未有一切智。一切漏未盡故。所說或能錯謬不自覺知是故問。復次眾中大有阿鞞跋致菩薩漏盡阿羅漢及離欲諸天。是諸人見釋提桓因與佛須菩提共問難心不怯弱作是念。是釋提桓因漏尚未盡何能問難盡諸法邊。釋提桓因以是事故問佛。復次釋提桓因自知所說諸法相無違錯。求佛印可使聽者信受。故佛即可之。問曰。佛何以可釋提桓因說。答曰。釋提桓因雖非一切智人。常從佛聞誦讀力強。是故所說有理佛便印可。佛說有三種慧。聞慧思慧修慧。有人聞慧思慧明了故。能與修慧人問難。譬如乘船隨流不自用力而疾于陸行。如阿難雖未離欲未得甚深禪定。而能與佛漏盡阿羅漢等論議隨法無違。釋提桓因白佛言。世尊。須菩提好樂說空善巧說空。于諸弟子中最為第一。有所言說皆趣向空無相無作。所謂四念處乃至阿耨多羅三藐三菩提。是法中皆和合畢竟空說。佛語釋提桓因。須菩提是行畢竟空人。世世修集非但今世。是人以空解脫門入道。亦以此門教化眾生。是人若入深空法尚不得法。何況行是法者。如經說檀波羅蜜不可得。何況行檀者。乃至八十隨形好不可得。何況得八十種隨形好者。須菩提所行空行。欲比菩薩空行百分不及一。問曰。法空眾生空復有何不盡而言百分不及一。答曰。佛此中自說。除佛。諸聲聞辟支佛無有及菩薩者。諸法實相有種種名字。或說空或說畢竟空或說般若波羅蜜。或名阿耨多羅三藐三菩提。此中說諸法實相名為空行。如一切聲聞弟子中。須菩提空行最勝。如是除佛諸菩薩空行勝于二乘。何以故智慧分別利鈍入有深淺故。皆名得諸法實相。但利根者得之了了。譬如破闇故然燈更有大燈明則轉勝。當知先燈雖昭微闇不盡。若盡后燈則無用。行空者亦如是。雖俱得道智慧有利鈍故。無明有盡不盡。惟有佛智能盡諸無明。復次聲聞辟支佛無慈悲心。無度眾生心。無凈佛世界。無無量佛法。愿無轉法輪度眾生。亦無入無余涅槃。乃至遺法度眾生。愿無有三世度眾生心。所謂菩薩時。作佛時。滅度時。非但以空行故與菩薩等。復次二乘得空有分有量。諸佛菩薩無分無量。如渴者飲河不過自足。何得言俱行空不應有異。又如毛孔之空欲比十方空無有是理。是故比佛菩薩千萬億分不及一。佛分別是空行已告釋提桓因。若欲于一切眾生最上。當行般若波羅蜜。此中佛自說因緣。菩薩學是般若波羅蜜空行。不取空相故過于二地。得無生忍法入菩薩位。入菩薩位故具足佛法。佛法是菩薩道。菩薩道具足故當得一切種智。得一切種智故名為佛斷一切煩惱習人是諸事空行為根本。問曰。涅槃是無量。何以言二乘所得有量。答曰。言智慧有分有量。不說諸法法性有量。不聞說大水喻耶。器有量非水有量。復次量無量相待法。于凡人是無量。佛皆能量。爾所分是須陀洹。乃至爾所分是阿羅漢辟支佛菩薩。余殘究盡法性是佛。爾時會中諸天以天曼陀羅華散佛等如經中說。問曰。華供養佛及僧。是八百比丘何以獨取供養佛。答曰。諸天所散華。諸比丘當分所得。墮衣上者見其色香甚妙。因以發心供養于佛白言。我從今日當行是無上行。所謂畢竟空無相無作等。為度一切眾生故。如佛所說二乘所不及。爾時佛微笑。笑義如恒伽提婆品中說。是八百比丘皆是善知識。行同心等世世共修集功德故。一時作佛皆同一字。五色天華供養佛故。世界中常雨五色天曼陀羅華。佛因是事贊般若作是言。阿難欲行最上菩薩道。當行般若波羅蜜。阿難若有善男子。能行是深般若波羅蜜。當知是人人道中來。或兜率天上來。所以者何。三惡道中罪苦多故。不得行深般若。欲界天著凈妙五欲心則狂惑不能行。色界天深著禪定味故不能行。無色界無形故不能行。鬼神道眼根等利諸煩惱覆心故。不能專行深般若。人道中苦差三惡道。樂不如諸天。眼等諸根濁重身多地種故。能制苦樂意而行般若。兜率天上常有一生補處菩薩。彼中諸天常聞說般若。五欲雖多法力勝是故說二處來。若從他方佛世界來。若此間有般若波羅蜜處來。復次阿難若有求佛道者。能問能信受持乃至正憶念。當知是人佛常以佛眼見。是諸人等應當作是念。我等便是面從佛受從佛發心種善根。不從二乘發。阿難若有人信心清凈不可破壞者。當知是人先世供養無量諸佛。為善知識守護故能受持。問曰。佛亦名為寶。亦名為無上福田。若人從佛種善根。必以三乘法入涅槃不虛。如法華中說。有人或以一華或以少香供養于佛。乃至一稱南無佛。如是等人皆當作佛。若爾者有人作是念。但行五波羅蜜欲作佛時乃觀空。何用常行般若波羅蜜難知難得空行。答曰。以是事故佛自答。阿難。于佛福田中雖不虛誑。要得三乘入涅槃。應當了了行六波羅蜜。乃至一切種智了了行故。疾得佛道不久受生死苦。般若有如是等利益功德故應當行。阿難。般若有如是功德利益故我囑累汝。問曰。佛無所貪。乃至一切種智佛。無礙解脫清凈微妙。諸佛法猶尚不貪。何以故以般若波羅蜜殷勤囑累阿難似如貪惜。答曰。諸佛為利益眾生故出世。現三十二相八十種隨形好。無量光明神足變化皆為眾生故。第一利益眾生。無過般若波羅蜜。能盡諸苦故。是般若波羅蜜因語言文字章句可得其義。是故佛以般若經卷殷勤囑累阿難。復次有人見佛殷勤囑累故言。佛大事辦猶尚尊重般若。是法必尊必妙。譬如大富長者。命欲終時以眾寶與兒。偏以如意寶珠殷勤囑累汝勿以此寶自無定色質如虛空微妙難識故而不守護。若失余寶為可。此寶不可失也。大富長者是佛。以般若波羅蜜囑累阿難。汝好受持守護無令忘失。除般若。雖有十二部經盡皆忘失。其過尚少。若失般若一句其過太多。何以故是深般若法藏。是十方三世諸佛母。能令人疾至佛道。如經中說。三世諸佛皆從般若得。乃至為聲聞人說法。其中皆是贊般若事。問曰。說法令三千大千世界眾生盡得阿羅漢。云何不如以般若一句教菩薩。答曰。是事先雖答今當更略說。是三千大千世界中眾生。雖皆得阿羅漢。自度其身不中作佛。若說般若一句。聞者得作佛故。如人種眾果樹。不如一人種一如意樹。能隨人所愿如意皆得。復次為聲聞說法中無大慈悲心。大乘法中一句雖少有大慈悲。聲聞法中皆自為身。大乘法中廣為眾生。聲聞法中無欲廣知諸法心。但欲疾離老病死。大乘法中欲了了知一切法。聲聞法功德有限量。大乘法中欲盡諸功德無有遺余。如是等大小乘差別。譬如金剛雖小能勝一切寶不得言少。故不如多三千大千世界中阿羅漢福德比般若一句教菩薩一日乃至須臾其福甚多。此中佛自說因緣。是人自欲得阿耨多羅三藐三菩提。亦教人令得。自行六波羅蜜諸功德亦為人說。菩薩集二處功德不得佛道。無有是處。爾時佛欲明了是事故。引證亦欲證一切法空。不著是空法但憐愍眾生故囑累。如阿閦佛大眾莊嚴不與眼作對。一切法不與眼作對亦如是。肉眼天眼所見。皆是作法虛誑不實。慧眼法眼佛眼。皆是無相無為法。故不可見。若不可見亦不可知。無作等亦如是。所見阿閦佛會如幻如夢。能如是觀諸法。是名菩薩行般若。名無所著。佛所囑累亦無所著。但以大慈悲故贊是般若。一切法雖是不可思議相。而以利益眾生故贊嘆作是言。阿難如是學為學般若。若欲得一切諸波羅蜜。當學般若波羅蜜。如是等如經廣說。佛以無量贊般若。若佛智慧不可盡。般若功德亦不可盡。何以故。般若波羅蜜無量相故。名眾等言語章句卷數有量。如小品放光光贊等般若波羅蜜經卷章句有限有量。般若波羅蜜義無量。阿難問般若波羅蜜云何無量。佛答般若波羅蜜相自離。離故從本已來不生不集。不生不集故不盡不滅。此中佛自說因緣。過去無量阿僧祇諸佛及弟子。用是般若波羅蜜照明十方。度無量眾生皆共入無余涅槃。般若波羅蜜故不盡。未來現在亦如是。譬如有人欲盡虛空虛空不可盡。般若波羅蜜等諸功德乃至一切種智亦如是。今不盡已不盡當不盡。有人知過去不盡。謂未來現在有盡。是故說三世不可盡。何以故。諸法本無生。云何當盡。佛知般若是真無盡為名字語言句眾有盡故囑累。如人以香油瓶囑累子弟。雖不惜瓶為受持香油故。語言能持義亦如是。若失語言則義不可得。爾時佛為人信受般若故。出舌相覆面告阿難。我今于四眾中囑累汝般若。汝當為眾生解說顯示分別令易解。所以現舌相者。世間相法舌能覆鼻是不妄語相。何況覆面。是故佛示眾生。我從父母生身有此舌相。欲以般若波羅蜜令汝信解。以汝等未得一切智不能遍知。欲令汝等信故。非以神通力所現。佛于甚深妙法智慧禪定中猶尚不著。何況世間八法。供養利故而作虛誑。于一切法中如鳥飛虛空無所觸礙。但以本愿誓度眾生。大悲心憐愍一切故。以第一利般若波羅蜜殷勤囑累汝。復次阿難是行深般若波羅蜜者。能入一切文字陀羅尼。因一字即入畢竟空。是名文字陀羅尼。如先陀羅尼中說。諸文字法皆因般若波羅蜜得。余聞持等諸陀羅尼亦皆從學般若波羅蜜得。菩薩得諸陀羅尼已得種種樂說辯才。無量阿僧祇劫說一句義不可盡。是名三世諸佛真法。更無異法。又復阿難般若是十方三世諸佛妙法如一門城。四方來者無異門入。阿難。我今為汝了了說。若有人受持般若。非但受持我法。是人受持三世諸佛阿耨多羅三藐三菩提。阿難是般若波羅蜜。我處處說。是行者足。所以者何。菩薩得是般若能行菩薩道。阿難。汝得是般若波羅蜜陀羅尼故。能持一切佛所說法。問曰。以聞持陀羅尼力故能持。何以言得般若故能持一切諸佛法。答曰。聞持陀羅尼。能持有數有量法世間亦有如須尸摩外道亦得聞持陀羅尼。是人雖少時得久則忘失。從般若得陀羅尼。廣受持諸法終不忘失。以是為差別。問曰。般若便是波羅蜜。何以名為陀羅尼。答曰。諸法實相是般若。能種種利益眾生愛念故作種種名。如佛有十號等文字。般若波羅蜜亦如是。能到一切諸智慧邊。是名為般若波羅蜜。菩薩行般若作佛已。變名為阿耨多羅三藐三菩提。若在小乘心中。但名為三十七品三解脫門。若人欲得聞而不忘。在是人心中名為陀羅尼。是故佛說如意珠譬喻。隨前物色變為名佛如是種種說般若大功德

大智度論卷第七十九大智度論釋無盡方便品第六十七(卷八十)

　　　　圣者龍樹造


　　　　后秦龜茲國三藏鳩摩羅什譯


【經】爾時須菩提作是念。是諸佛阿耨多羅三藐三菩提甚深。我當問佛。作是念已白佛言。世尊。是般若波羅蜜不可盡。佛言。虛空不可盡故。般若波羅蜜不可盡。世尊。云何應生般若波羅蜜。佛言。色不可盡故。般若波羅蜜應生。受想行識不可盡故。般若波羅蜜應生。檀波羅蜜不可盡故。般若波羅蜜應生。尸羅波羅蜜羼提波羅蜜毗梨耶波羅蜜禪波羅蜜般若波羅蜜不可盡故。般若波羅蜜應生。乃至一切種智不可盡故。般若波羅蜜應生。復次須菩提。癡空不可盡故菩薩摩訶薩般若波羅蜜應生。行空不可盡故。菩薩般若波羅蜜應生。識空不可盡故。菩薩般若波羅蜜應生。名色空不可盡故。菩薩般若波羅蜜應生。六處空不可盡故。菩薩般若波羅蜜應生。六觸空不可盡故。菩薩般若波羅蜜應生。受空不可盡故。菩薩般若波羅蜜應生。愛空不可盡故。菩薩般若波羅蜜應生。取空不可盡故。菩薩般若波羅蜜應生。有空不可盡故。菩薩般若波羅蜜應生。生空不可盡故。菩薩般若波羅蜜應生。老死憂悲苦惱空不可盡故。菩薩般若波羅蜜應生。如是須菩提。菩薩摩訶薩般若波羅蜜應生。須菩提。是十二因緣是獨菩薩法。能除諸邊顛倒。坐道場時應如是觀。當得一切種智。須菩提。若有菩薩摩訶薩。以虛空不可盡法。行般若波羅蜜。觀十二因緣。不墮聲聞辟支佛地。住阿耨多羅三藐三菩提。須菩提。若求菩薩道而轉還者。皆離般若波羅蜜念故。是人不知云何行般若波羅蜜。以虛空不可盡法觀十二因緣。須菩提。若求菩薩道而轉還者。皆不得是方便力故。于阿耨多羅三藐三菩提而轉還。須菩提。若菩薩摩訶薩于阿耨多羅三藐三菩提不轉還者。皆得是方便力故。須菩提。菩薩摩訶薩應以虛空不可盡法觀般若波羅蜜。應以虛空不可盡法生般若波羅蜜。如是須菩提。菩薩摩訶薩觀十二因緣時。不見法無因緣生。不見法常不滅。不見法有我人壽者命者眾生知者見者。不見法無常。不見法苦。不見法無我。不見法寂滅非寂滅。如是須菩提。菩薩摩訶薩行般若波羅蜜。應如是觀十二因緣。須菩提。若菩薩摩訶薩能如是行般若波羅蜜。是時不見色若常若無常若苦若樂若我若無我若寂滅若非寂滅。受想行識亦如是。須菩提。菩薩摩訶薩是時亦不見般若波羅蜜。亦不見以是法見般若波羅蜜禪波羅蜜乃至阿耨多羅三藐三菩提。亦不見阿耨多羅三藐三菩提。亦不見以是法見阿耨多羅三藐三菩提。如是須菩提。一切法不可得故。是為應般若波羅蜜行。若菩薩行無所得般若波羅蜜時。惡魔愁毒如箭入心。譬如人新喪父母。如是須菩提。惡魔見菩薩行無所得般若波羅蜜時。便大愁毒如箭入心。須菩提白佛言。世尊。但一魔愁毒。三千大千世界中魔亦復愁毒。佛告須菩提。三千大千世界中諸惡魔。皆愁毒如箭入心。各于其坐不能自安。須菩提。菩薩摩訶薩能如是行般若波羅蜜。是時一切世間天及人阿修羅。不能得其便令其憂惱。須菩提。以是故菩薩摩訶薩欲得阿耨多羅三藐三菩提。當行是般若波羅蜜。菩薩摩訶薩行般若波羅蜜時。具足修檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。須菩提。菩薩摩訶薩行般若波羅蜜時。具足諸波羅蜜。須菩提白佛言。世尊。菩薩摩訶薩行般若波羅蜜時。云何具足檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。佛告須菩提。菩薩摩訶薩所有布施皆回向薩婆若。如是須菩提。菩薩摩訶薩行般若波羅蜜時。具足檀波羅蜜。須菩提。菩薩摩訶薩所有持戒皆回向薩婆若。是為具足尸羅波羅蜜。菩薩摩訶薩所有忍辱皆回向薩婆若。是為具足羼提波羅蜜。菩薩摩訶薩所有精進皆回向薩婆若。是為具足毗梨耶波羅蜜。菩薩摩訶薩所有禪定皆回向薩婆若。是為具足禪波羅蜜。菩薩摩訶薩所有智慧皆回向薩婆若。是為具足般若波羅蜜。如是須菩提。菩薩摩訶薩行般若波羅蜜具足六波羅蜜

【論】釋曰。須菩提從佛聞般若波羅蜜種種相。初聞畢竟空相。中聞囑累。知似有后還聞說空所謂般若義無量。名字句眾有量是時須菩提作是念。諸佛阿耨多羅三藐三菩提甚深。我當問佛所以甚深。佛說菩提少許分。但為破眾生顛倒故不具足說。所以者何。無能受者故。若人取如相。佛言如亦空。無生住滅故。若法無生住滅。是法即無。法性實際亦如是。若有取畢竟空者亦言非也。何以故。若畢竟空是定相可取。是非畢竟空。是故言甚深。我當更問佛。須菩提作是念已。如佛自說。三世諸佛用般若波羅蜜得道。般若故不盡。已不盡今不盡當不盡。是故我今但問不盡義。佛答如虛空不盡故。般若亦不盡。如虛空無有法但有名字。般若波羅蜜亦如是。般若波羅蜜若如虛空無所有故不可盡。云何菩薩能生是般若波羅蜜能生者。菩薩云何心中生能行能得佛答色無盡故般若波羅蜜應生。如色初后中生不可得。色即生色不可得離色生色不可得。生不可得生生不可得如先破生中說。生不可得故色亦不可得。色不可得故色生不可得。二法不可得故。色如幻如夢但誑人眼。若色有生必有盡。以無生故亦無盡。色真相即是般若波羅蜜相。是故說色不可盡。般若波羅蜜亦不可盡。受想行識檀波羅蜜乃至一切種智亦如是。復次應生般若者。無明虛空不可盡故。若人但觀畢竟空多墮斷滅邊。若觀有多墮常邊。離是二邊故說十二因緣空。何以故。若法從因緣和合生。是法無有定性。若法無定性。即是畢竟空寂滅相。離二邊故假名為中道。是故說十二因緣。如虛空無法故不盡。癡亦從因緣和合生故無自相。無自相故畢竟空如虛空。復次因緣生故無實。如經中說因眼緣色生觸念。觸念從癡生。觸念不在眼中不在色中不在內不在外亦不在中間。亦不從十方三世來。是法定相不可得。何以故。一切法入如故。若得是無明定相。即是智慧。不名為癡。是故癡相智慧相無異。癡實相即是智慧。取著智慧相即是癡是故癡實相畢竟清凈。如虛空無生無滅。是故說得是觀。故回向阿耨多羅三藐三菩提。即名般若波羅蜜。問曰。若無無明亦無諸行等。云何說十二因緣。答曰。說十二因緣有三種。一者凡夫肉眼所見顛倒著我心。起諸煩惱業往來生死中。二者賢圣以法眼分別諸法。老病死心厭欲出世間。求老死因緣由生故。是生由諸煩惱業因緣。何以故。無煩惱人則不生。是故知煩惱為生因。煩惱因緣是無明。無明故應舍而取。應取而舍。何者應舍。老病諸苦因緣煩惱應舍。以少顛倒樂因緣故而取。持戒禪定智慧諸善根本。是涅槃樂因緣。是事應取而舍。是中無有知者見者作者。何以故。是法無定相。但從虛誑因緣相續生。行者知是虛誑不實則不生戲論。是但滅苦故入于涅槃。不究盡求諸苦相。三者諸菩薩摩訶薩大智人利根故。但求究盡十二因緣根本相。不以憂怖自沒。求時不得定相。老法畢竟空。但從虛誑假名有。所以者何。分別諸法相者說老。是心不相應行。是相不可得。頭白等是色相非老相。二事不可得故無老相。

復次世人名老相發白齒離面皺身曲羸瘦力薄諸根闇塞。如是等名老相。但是事不然。所以者何。發白非唯老者。又年壯而白老年而黑者。羸瘦皺曲亦爾。有人老而諸根明利。少而闇塞者。又服還年藥雖老而壯。如是老無定相。無定相故諸法和合假名為老。又如假輪軸轅輻等為車。是假名非實。復次有人言說果報五眾故相名為老。是亦不然。所以者何。一切有為法念念生滅不住。若不住則無故。無故則無老。一切有為法若有住則無無常。若無無常即是常。若常則無老。何況非常非無常。畢竟空中而有老。復次諸法畢竟空中生相不可得何況有老。如是等種種因緣。求老法不可得。不可得故無相如虛空不可盡。如老乃至無明亦如是。破無明如上說。菩薩觀諸法實相畢竟空。無所有無所得。亦不著是事故。于眾生中而生大悲。眾生愚癡故。于不實顛倒虛妄法中受諸苦惱。初十二因緣但是凡夫人故。于是中不求是非第二十二因緣。二乘人及未得無生忍法菩薩所觀。第三十二因緣從得無生忍法乃至坐道場菩薩所觀。是故說無明虛空不可盡乃至憂悲苦惱虛空不可盡故。菩薩行般若波羅蜜如是深觀因緣法。離諸邊顛倒者。邊名常邊斷滅邊有邊無邊實邊空邊世間有邊等。著諸邊顛倒者。無常中起常等諸顛倒煩惱。觀是十二因緣法。諸邊顛倒滅。諸煩惱有二分。一者外道邪見人名為邊。二者余眾生煩惱名為顛倒。觀十二因緣。是二種煩惱皆滅。是第三十二因緣觀甚深。唯諸菩薩坐道場者能觀。先雖能觀未能具足。如城譬喻經中說。佛言我本未得道。時如是思惟。眾生可愍深入崄道。所謂數數生數數老數數死。往來世間不知出處。我即時復作是念。何因緣有老死。如是求覓時得實智慧生。因緣是老死等。是故知第三觀坐道場乃得。如經廣說。又復觀如是因緣法。過于二乘得一切種智。若有人于佛道退者。皆不得是甚深觀故。若得是觀則不退。何以故。深入畢竟空中則不見聲聞辟支佛地。不見故則不于是中住。復次能如是觀因緣法者。不見有一法定自在。無因緣而生。一切法不自在皆屬因緣生。有人雖見一切法從因緣生。謂為從邪因緣生。邪因緣者微塵世性等。是故說不見法無因緣生亦不見法從常因緣微塵世性生。如虛空常常故則無生。虛空亦不與物作因。以是故無有法從常因緣生。復次菩薩如是觀一切法屬因緣生不自在不自在故無我乃至無知者見者。爾時菩薩安住畢竟空十二因緣中。不見一切色等法。若有若無等。亦不見般若。亦不見用是法行般若乃至阿耨多羅三藐三菩提亦如是。是名菩薩無所得般若波羅蜜。得是無所得般若。于一切法中便得無所障礙般若。爾時諸魔極大愁毒。何以故。以是菩薩深入十二因緣畢竟空中。不著有無非有非無等六十二諸邪見魔網。我今無有法可得菩薩便。譬如捕魚人見一魚深入大水鉤網所不及則絕望憂愁。亦如新喪父母。復次菩薩能如是行無所得般若波羅蜜。則能具足檀波羅蜜等。何以故。行如是法。諸煩惱障般若法皆折薄。諸魔人民不能得便故。諸波羅蜜得具足。先來雖行六波羅蜜未能得如是具足。須菩提問。世尊。菩薩云何能行如是般若波羅蜜。能具足檀波羅蜜等諸波羅蜜。佛答。若菩薩所有布施皆回向薩婆若者有二種人。軟根利根。軟根者少多布施皆取相。回向阿耨多羅三藐三菩提。利根者破是取相而戲論。空法信力轉薄不用薩婆若。但求諸法實相。是二種人皆不能具足檀波羅蜜。一者以信力多慧力少。二者以慧力多信力少故。佛今說信力慧力等故能回向薩婆若。念薩婆若者是信力。如薩婆若回向者是智力。乃至般若波羅蜜亦如是

　　大智度論釋六度相攝品第六十八

【經】須菩提白佛言。世尊。云何菩薩摩訶薩住檀波羅蜜取尸羅波羅蜜。佛告須菩提。菩薩摩訶薩布施時。持是布施回向薩婆若。于眾生中住慈身口意業。是為菩薩住檀波羅蜜取尸羅波羅蜜。世尊。云何菩薩住檀波羅蜜取羼提波羅蜜。佛告須菩提。菩薩布施時。受者嗔恚罵辱惡言加之。是時菩薩忍辱不生嗔心。是為菩薩住檀波羅蜜取羼提波羅蜜。世尊。云何菩薩住檀波羅蜜取毗梨耶波羅蜜。佛言。菩薩布施時。受者嗔恚罵辱惡言加之。菩薩增益布施心作是念。我應當施不應有所惜。即時生身精進心精進。是為菩薩住檀波羅蜜取毗梨耶波羅蜜。世尊。云何菩薩摩訶薩住檀波羅蜜取禪波羅蜜。佛言。菩薩布施時。回向薩婆若不趣聲聞辟支佛地。但一心念薩婆若。是為菩薩住檀波羅蜜取禪波羅蜜。世尊。云何菩薩摩訶薩住檀波羅蜜取般若波羅蜜。佛言。菩薩布施時。知布施空如幻。不見為眾生布施有益無益。是為菩薩住檀波羅蜜取般若波羅蜜。須菩提白佛言。世尊。云何菩薩摩訶薩住尸羅波羅蜜取檀波羅蜜羼提波羅蜜毗梨耶波羅蜜禪波羅蜜般若波羅蜜。佛告須菩提。菩薩摩訶薩住尸羅波羅蜜中。身口意生布施福德。助阿耨多羅三藐三菩提。持是功德不取聲聞辟支佛地。住尸羅波羅蜜中不奪他命。不劫奪他物。不行邪淫。不妄語不兩舌不惡口不綺語。不貪嫉不嗔恚不邪見。所有布施。饑者與食。渴者與飲。須乘與乘。須衣與衣。須香與香。須瓔珞與瓔珞。涂香臥具房舍燈燭資生所須盡給與之。持是布施與眾生共之。回向阿耨多羅三藐三菩提。如是回向不墮聲聞辟支佛地。須菩提。是為菩薩摩訶薩住尸羅波羅蜜取檀波羅蜜。世尊。云何菩薩摩訶薩住尸羅波羅蜜取羼提波羅蜜。佛言。菩薩摩訶薩住尸羅波羅蜜中。若有眾生來節節支解。菩薩于是中不生嗔恚心乃至一念。作是言我得大利。眾生來取我支節用。我無一念嗔恚。是為菩薩住尸羅波羅蜜中取羼提波羅蜜。世尊。云何菩薩摩訶薩住尸羅波羅蜜取毗梨耶波羅蜜。佛言若菩薩摩訶薩身精進心精進常不舍。作是念一切眾生在生死中。我當拔著甘露地。是為菩薩住尸羅波羅蜜中取毗梨耶波羅蜜。世尊。云何菩薩摩訶薩住尸羅波羅蜜取禪波羅蜜。佛言。菩薩入初禪第二第三第四禪。不貪聲聞辟支佛地。作是念我當住禪波羅蜜中度一切眾生生死。是為菩薩住尸羅波羅蜜取禪波羅蜜。世尊。云何菩薩摩訶薩住尸羅波羅蜜取般若波羅蜜。佛言。菩薩住尸羅波羅蜜中。無有法可見。若作法若有為法若數法若相法若有若無。但見諸法不過如相。以般若波羅蜜漚和拘舍羅力故。不墮聲聞辟支佛地。是為菩薩住尸羅波羅蜜取般若波羅蜜

【論】釋曰。上品末說。云何菩薩行般若波羅蜜時具足六波羅蜜。佛一一答。此品中須菩提問。云何菩薩行一波羅蜜攝五波羅蜜。問曰六波羅蜜各各異相。云何行一波羅蜜攝五波羅蜜。答曰。菩薩以方便力故。行一波羅蜜能攝五波羅蜜。復次有為法因緣果報相續故相成善法。善法因緣故。是波羅蜜皆是善法故。行一則攝五。以一波羅蜜為主余波羅蜜有分。有菩薩摩訶薩深行檀波羅蜜。安住檀波羅蜜中布施眾生時得慈心。從慈能起慈身口業。是時菩薩即取尸羅波羅蜜。何以故。慈業是三善道。尸羅波羅蜜根本。所謂不貪不嗔正見。是三慈業能生三種身業四種口業。慈即是善業。為利益眾生故名為慈。取羼提波羅蜜者。菩薩為一切智慧故布施受者嗔。若施主唱言我能一切施。受者不得稱意。便作是言。誰使汝請我而不隨我意。嗔者是心惡業。罵者是口惡業。打害者是身惡業。嗔有上中下上者害殺。中者罵詈。下者心嗔。爾時菩薩不生三種惡業。意業是根本故但說意業。作是念是我之罪。我請彼人而不能得稱意。由我薄福不能具足施與。我若嗔者既失財物又失福德。是故不應嗔。取毗梨耶波羅蜜者。若菩薩布施時受者打害。心不沒不舍。布施如先說。為布施故身心勤精進。作是念我先世不強意布施故。今不能得稱受者意。但當勤布施不應計余小事。取禪波羅蜜者。菩薩布施不求今世福樂。亦不求后世轉輪圣王天王人王。亦不求世間禪定樂為眾生故不求涅槃樂。但攝是諸意在一切種智中不令散亂。取般若波羅蜜者。菩薩布施時常觀一切有為作法虛誑不堅固如幻如夢。施眾生時不見有益無益。何以故。是布施物非定是樂因緣。或時得食腹脹而死。或時得財為賊所害。亦以得財物故生慳貪心而墮餓鬼中。又此財物有為相故。念念生滅無常生苦因緣。復次此財物入諸法實相畢竟空中不分別有利無利。是故菩薩于受者不求恩分。于布施不望果報。設求報若彼不報則生怨恨。菩薩作是念。諸法畢竟空故。我無所與。若求果報當求畢竟空阿耨多羅三藐三菩提。如布施相。是故不見有益。以畢竟空故亦不見無益。如是于檀波羅蜜邊取五波羅蜜。菩薩以尸羅波羅蜜為主。所有身口意善業。布施多聞思惟持戒等助阿耨多羅三藐三菩提。持戒力大故總名尸羅波羅蜜。何以故。欲界中持戒為上余布施聞思修慧等以欲界心散亂故得力微薄。如阿毗曇中說出法名。欲界系戒色無色界系凈禪定學無學法及涅槃。菩薩以是持戒等法不趣聲聞辟支佛地。但安住尸羅波羅蜜中不奪眾生命。乃至不為邪見住。是助道戒。具足十善道戒。菩薩住是二種戒中布施眾生。須食與食。食等義如初品中說。皆以此福回向佛道不趣二乘。何以故。菩薩有二種破戒。一者十不善道。二者向聲聞辟支佛地。與此相違則是二種持戒。取羼提波羅蜜者。菩薩住尸羅波羅蜜。欲具足忍辱波羅蜜。若眾生來節節支解持去。乃至不生一念嗔心。何況起身口惡業。問曰。忍辱名一切侵奪能忍。何以但說割截身體。答曰。所著物有內外。內名自身。頭目髓腦等。外名妻子珍寶等。雖俱是著處內著最深。復次或有人雖隨逐財物而死。亦是為身故。又復人多惜身時有惜財。惜財者少故不說。復次是人尚不惜身。何況余物。是故但說大因緣。當知已攝小者。問曰。乃至不生一念嗔心者。為是變化身。為是父母生身。若是變化身則不足為奇。若是父母生身未斷結人。云何能不生一念嗔心。答曰。有人言。煩惱業因緣生身。是菩薩于無量劫為眾生修集慈心故。雖有割截不生嗔心。如慈母養育嬰兒。雖復屎尿污身。以深愛故而不生嗔。又愍其無知。菩薩于眾生亦如是。未得圣道者皆如小兒。我為菩薩應生慈心當如父母。眾生雖復加惡于我我不應嗔。何以故。眾生不自在煩惱所使故。復次菩薩無量劫來常修畢竟空法。不見割者罵者。亦不見善者惡者。皆如幻如夢。諸嗔恚者皆愚癡。若我報彼與彼無異。復次菩薩作是念。我應嗔處而不嗔則為大利。取毗梨耶波羅蜜者。住尸羅波羅蜜。多是出家人。時有在家者。一切出家人得無量戒律儀。具足四十種善道。深入諸法實相過聲聞辟支佛地。是三種戒名尸羅波羅蜜。在家者無無量戒律儀。是故不具足住尸羅波羅蜜。菩薩作是念。我今舍世樂入道不可但住持戒。持戒是余功德住處。若但得住處不得余功德者得利甚薄。譬如人在寶洲。但得水精珠則所利益薄。是故菩薩欲具足五波羅蜜故。身心勤精進。身精進者。如法致財以用布施等。心精進者。慳貪等諸惡心來破六波羅蜜者不令得入。得此二種精進已應作是念。一切眾生沉沒生死。我應拯濟著甘露地。聲聞人但度自身尚不應懈怠。何況菩薩自度及為一切眾生而當懈怠。以是事故我不應懈廢。雖身疲苦心不應息。所以者何。此大乘法若不運用則為敗壞。取禪波羅蜜者。菩薩住尸羅波羅蜜。或未得無生忍法故。諸煩惱風吹動愿樹。欲壞其尸羅波羅蜜。爾時應求禪定樂除去五欲樂。五欲樂除故戒德清凈。煩惱雖未斷已折伏故不能生亂。譬如毒蛇以咒術力故毒不得螫。禪者四禪四無色定四無量心等諸禪定。菩薩得禪心雖柔軟安住尸羅波羅蜜。故亦不取聲聞辟支佛地。是菩薩但作是念。我應行禪波羅蜜。不為小乘涅槃。亦不為果報。但為度一切眾生故說諸法實相。是實智從禪定生。是心不為覺觀所動。亦不為貪欲嗔恚所濁。系心一處清凈柔軟則能生實智。如水澄靜照鑒分明。菩薩住尸羅波羅蜜得是禪。得禪故心清凈。心清凈故知諸法如實。有為法從因緣和合生虛誑。菩薩以慧眼觀。不見是有為法。實有為法有種種名。所謂作法有為數法相法。若有若無。以有為故可說無為。有為相尚不可得。何況無為。問曰。有為法是有相。無為法是無相。今何以有為相中說無相。答曰。無為有二種。一者無相。寂滅無戲論如涅槃。二者相待。無因有而生。如廟堂上無馬能生無心。此無心是生諸煩惱因緣。云何是無為法。是菩薩不見此有無等法。但見諸法如法性實際。問曰。汝先言離有則無無。今云何見如法性實際。答曰。不見有為法若常樂我凈等。是虛誑法若無。即是諸法實見。無生法故能離有生法。是無生法無定實相可取。但能令人離虛誑有生法故名無生。若得如是智慧。以方便力本愿悲心故。不取二乘證直至阿耨多羅三藐三菩提。是名菩薩住尸羅波羅蜜取五波羅蜜

大智度論卷第八十大智度論釋六度品第六十八之余(卷八十一)

　　　　圣者龍樹造


　　　　后秦龜茲國三藏鳩摩羅什譯


【經】須菩提白佛言。世尊。云何菩薩摩訶薩住羼提波羅蜜取檀波羅蜜。佛言。菩薩從初發心乃至坐道場。于其中間若一切眾生來嗔恚罵詈若節節支解。菩薩住于忍辱作是念。我應布施一切眾生不應不與。是眾生須食與食。須飲與飲乃至資生所須盡皆與之。持是功德與一切眾生共之。回向阿耨多羅三藐三菩提。是菩薩回向時不生二心。誰回向者。回向何處。是為菩薩住羼提波羅蜜取檀波羅蜜。世尊。云何菩薩摩訶薩住羼提波羅蜜取尸羅波羅蜜。佛言。菩薩從初發心乃至坐道場。于其中間終不奪他命。不與不取乃至不邪見。亦不貪聲聞辟支佛地。持是功德與一切眾生共之。回向阿耨多羅三藐三菩提。是菩薩回向時三種心不生。誰回向阿耨多羅三藐三菩提。用何法回向。回向何處。是為菩薩住羼提波羅蜜取尸羅波羅蜜。世尊。云何菩薩摩訶薩住羼提波羅蜜取毗梨耶波羅蜜。佛言。菩薩住羼提波羅蜜生精進作是念。我當往一由旬若十由旬百千萬億由旬過一世界乃至過百千萬億世界。乃至教一人令持五戒。何況令得須陀洹果乃至阿羅漢果辟支佛道阿耨多羅三藐三菩提。持是功德與一切眾生共之。回向阿耨多羅三藐三菩提。是為菩薩住羼提波羅蜜取毗梨耶波羅蜜。世尊。云何菩薩摩訶薩住羼提波羅蜜取禪波羅蜜。佛言。菩薩住羼提波羅蜜離欲離惡不善法有覺有觀。離生喜樂入初禪。乃至入第四禪。是諸禪中凈心心數法皆回向薩婆若。回向時是菩薩諸禪及禪支皆不可得。是為菩薩住羼提波羅蜜取禪波羅蜜。世尊。云何菩薩摩訶薩住羼提波羅蜜取般若波羅蜜。佛言。菩薩住羼提波羅蜜觀諸法若離相若寂滅相若無盡相。不以寂滅相作證。乃至坐道場得一切種智。從道場起便轉法輪。是為菩薩住羼提波羅蜜取般若波羅蜜。不取不舍故。須菩提白佛言。世尊。云何菩薩摩訶薩住毗梨耶波羅蜜取檀波羅蜜。佛告須菩提。菩薩住毗梨耶波羅蜜。身心精進不懈不怠作是念。我必應當得阿耨多羅三藐三菩提不應不得。是菩薩為利益眾生故。往一由旬若百千萬億由旬。若過一世界若過十世界。若過百千萬億世界。住毗梨耶波羅蜜中。若不能得一人教令入佛道中。若聲聞道中。若辟支佛道中。或得一人教令行十善道。精進不懈法施及以財施令具足。持是功德與眾生共之。回向阿耨多羅三藐三菩提。不回向聲聞辟支佛地。是為菩薩住毗梨耶波羅蜜取檀波羅蜜。世尊。云何菩薩摩訶薩住毗梨耶波羅蜜取尸羅波羅蜜。佛言。菩薩住毗梨耶波羅蜜。從初發意乃至坐道場。自不殺生不教他殺。贊不殺生法。歡喜贊嘆不殺生者。乃至自遠離邪見。教他遠離邪見。贊不邪見法。歡喜贊嘆不邪見者。是菩薩住尸羅波羅蜜因緣不求欲界色界無色界福。不求聲聞辟支佛地。持是功德與眾生共之。回向阿耨多羅三藐三菩提。不生三種心。不見回向者。不見回向法。不見回向處。是為菩薩住毗梨耶波羅蜜取尸羅波羅蜜。世尊。云何菩薩摩訶薩住毗梨耶波羅蜜取羼提波羅蜜。佛言。菩薩住毗梨耶波羅蜜。從初發意乃至坐道場。于其中間若人若非人來節節支解。菩薩作是念。割我者誰。截我者誰。奪我者誰。復作是念。我大得善利。我為眾生故受身。眾生還自來取。是時菩薩正憶念諸法實相。持是功德與眾生共之。回向阿耨多羅三藐三菩提。不向聲聞辟支佛地。是為菩薩住毗梨耶波羅蜜取羼提波羅蜜。世尊。云何菩薩摩訶薩住毗梨耶波羅蜜取禪波羅蜜。佛言。菩薩住毗梨耶波羅蜜離欲離惡不善法有覺有觀。離生喜樂入初禪第二第三第四禪。入慈悲喜舍。乃至入非有想非無想處。持是禪無量心無色定不受果報。生于利益眾生之處。以六波羅蜜成就眾生。所謂檀波羅蜜乃至般若波羅蜜。從一佛土至一佛土。親近供養諸佛種善根。是為菩薩住毗梨耶波羅蜜取禪波羅蜜。世尊。云何菩薩摩訶薩住毗梨耶波羅蜜取般若波羅蜜。佛言。菩薩住毗梨耶波羅蜜不見檀波羅蜜法。不見檀波羅蜜相。乃至不見禪波羅蜜法。不見禪波羅蜜相。四念處乃至一切種智。亦不見法亦不見相。不見一切法非法非非法。于一切法中無所著。是菩薩所作如所言。是為菩薩住毗梨耶波羅蜜取般若波羅蜜。須菩提白佛言。世尊。云何菩薩摩訶薩住禪波羅蜜取檀波羅蜜。佛言。菩薩摩訶薩住禪波羅蜜離諸欲離惡不善法。有覺有觀離生喜樂。入初禪第二第三第四禪。入慈悲喜舍。乃至入非有想非無想處。住禪波羅蜜中心不亂。行二施以施眾生。法施財施。自行二施教他行二施。贊嘆二施法。歡喜贊嘆行二施者。持是功德與眾生共之。回向阿耨多羅三藐三菩提。不向聲聞辟支佛地。是為菩薩住禪波羅蜜取檀波羅蜜。世尊。云何菩薩摩訶薩住禪波羅蜜取尸羅波羅蜜。佛言。菩薩住禪波羅蜜不生淫欲嗔恚愚癡心。不生惱他心。但修行一切智相應心。持是功德與眾生共之。回向阿耨多羅三藐三菩提。不向聲聞辟支佛地。是為菩薩住禪波羅蜜取尸羅波羅蜜。世尊。云何菩薩摩訶薩住禪波羅蜜取羼提波羅蜜。佛言。菩薩住禪波羅蜜。觀色如聚沫。觀受如泡觀想如野馬。觀行如芭蕉。觀識如幻。作是觀時。見五眾無堅固相。作是念。割我者誰。截我者誰。誰受誰想誰行誰識。誰罵者誰受罵者誰生嗔恚。是為菩薩住禪波羅蜜取羼提波羅蜜。世尊。云何菩薩摩訶薩住禪波羅蜜取毗梨耶波羅蜜。佛言。菩薩住禪波羅蜜離欲離惡不善法。有覺有觀離生喜樂。入初禪第二第三第四禪。是諸禪及支取相生種種神通。履水如地入地如水。如先說。天耳聞二種聲。若天若人。知他心。若攝心若亂心。乃至有上心無上心。憶種種宿命。如先說。以天眼凈過人眼。見眾生乃至如業受報。如先說。菩薩住是五神通。從一佛世界至一佛世界。親近供養諸佛種善根。成就眾生凈佛世界。持是功德與眾生共之。回向阿耨多羅三藐三菩提。是為菩薩住禪波羅蜜取毗梨耶波羅蜜。世尊。云何菩薩摩訶薩住禪波羅蜜取般若波羅蜜。佛言。菩薩住禪波羅蜜。不得色不得受想行識。不得檀波羅蜜尸羅波羅蜜羼提波羅蜜毗梨耶波羅蜜禪波羅蜜。不得般若波羅蜜。不得四念處。乃至不得一切種智。不得有為性。不得無為性。不得故不作。不作故不生。不生故不滅。何以故。有佛無佛是如法相法性常住不生不滅。常一心應薩婆若行。是為菩薩住禪波羅蜜取般若波羅蜜。須菩提白佛言。世尊云何菩薩摩訶薩住般若波羅蜜取檀波羅蜜。佛言。菩薩住般若波羅蜜。內空內空不可得。外空外空不可得。內外空內外空不可得。空空空空不可得。乃至一切法空一切法空不可得。菩薩住是十四空中。不得色相若空若不空。不得受想行識相若空若不空。不得四念處若空若不空。乃至不得阿耨多羅三藐三菩提若空若不空。不得有為性無為性若空若不空。是菩薩摩訶薩如是住般若波羅蜜中有所布施。若飲食衣服種種資生之具。觀是布施空。何等空。施者受者及財物空。不令慳著心生。何以故。菩薩摩訶薩行般若波羅蜜。從初發意乃至坐道場。無有妄想分別。如諸佛得阿耨多羅三藐三菩提時無慳著心。菩薩摩訶薩亦如是。行般若波羅蜜時無慳著心。是菩薩所可尊者般若波羅蜜。是為菩薩住般若波羅蜜取檀波羅蜜。世尊。云何菩薩摩訶薩住般若波羅蜜取尸羅波羅蜜。佛言。菩薩住般若波羅蜜。不生聲聞辟支佛心。何以故。是菩薩聲聞辟支佛地不可得。趣向聲聞辟支佛心亦不可得。是菩薩摩訶薩從初發意乃至坐道場。于其中間自不殺生。不教他殺生。贊不殺生法。歡喜贊嘆不殺生者。乃至自不邪見。不教他邪見。贊不邪見法。歡喜贊嘆不邪見者。以是持戒。無法可取若聲聞若辟支佛地。何況余法。是為菩薩住般若波羅蜜取尸羅波羅蜜。世尊。云何菩薩摩訶薩住般若波羅蜜取羼提波羅蜜。佛言。菩薩住般若波羅蜜隨順法忍生。作是念。此法中無有法若起若滅若生若死若受罵詈若受惡口若割若截若破若縛若打若殺。是菩薩從初發意乃至坐道場。若一切眾生。來罵詈惡口刀杖瓦石割截傷害心不動。作是念。甚可怪。此諸法中無有法受罵詈惡口割截傷害者。而眾生受苦惱。是為菩薩住般若波羅蜜取羼提波羅蜜。世尊。云何菩薩摩訶薩住般若波羅蜜取毗梨耶波羅蜜。佛言。菩薩住般若波羅蜜為眾生說法。令行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。教令行四念處乃至八圣道分。令得須陀洹果斯陀含阿那含阿羅漢果辟支佛道。令得阿耨多羅三藐三菩提。不住有為性中。不住無為性中。是為菩薩住般若波羅蜜取毗梨耶波羅蜜。世尊。云何菩薩摩訶薩住般若波羅蜜取禪波羅蜜。佛言。菩薩住般若波羅蜜除諸佛三昧。入余一切三昧。若聲聞三昧。若辟支佛三昧。若菩薩三昧。皆行皆入。是菩薩住諸三昧。逆順出入八背舍。何等八。內有色相外觀色是初背舍。內無色相外觀色二背舍。凈背舍身作證三背舍。過一切色相滅有對相。不念種種相故。入無量虛空處四背舍。過一切虛空處入無邊識處五背舍。過一切識處入無所有處六背舍。過一切無所有處入非有想非無想處七背舍。過一切非有想非無想處。入滅受想處八背舍。于是八背舍逆順出入九次第定。何等九。離諸欲離諸惡不善法。有覺有觀離生喜樂入初禪。乃至過非有想非無想處。入滅受想定。是名九次第定逆順出入。是菩薩依八背舍九次第定。入師子奮迅三昧。云何名師子奮迅三昧。須菩提。菩薩離欲惡不善法。有覺有觀。離生喜樂。入初禪乃至入滅受想定。從滅受想定起。還入非有想非無想處。從非有想非無想處起。乃至還入初禪。是菩薩依師子奮迅三昧入超越三昧。云何為超越三昧。須菩提。菩薩離欲離諸惡不善法。有覺有觀。離生喜樂入初禪。從初禪起乃至入非有想非無想處。非有想非無想處起入滅受想定。滅受想定起還入初禪。從初禪起入滅受想定。滅受想定起還入二禪。二禪起入滅受想定。滅受想定起入三禪。三禪起入滅受想定。滅受想定起入四禪。四禪起入滅受想定。滅受想定起入空處。空處起入滅受想定。滅受想定起入識處。識處起入滅受想定。滅受想定起入無所有處。無所有處起入滅受想定。滅受想定起入非有想非無想處。非有想非無想處起入滅受想定。滅受想定起入散心中。散心中起入滅受想定。滅受想定起還入散心中。散心中起入非有想非無想處。非有想非無想處起還住散心中。散心中起入無所有處。無所有處起住散心中。散心中起入識處。識處起住散心中。散心中起入空處。空處起住散心中。散心中起入第四禪。第四禪中起住散心中。散心中起入第三禪。第三禪中起住散心中。散心中起入第二禪。第二禪中起住散心中。散心中起入初禪。初禪中起住散心中。是為菩薩摩訶薩住超越三昧得諸法等相。是為菩薩住般若波羅蜜取禪波羅蜜

【論】問曰。何以但一波羅蜜為主。答曰。行因緣次第應爾。菩薩有二種在家出家。在家菩薩福德因緣故大富。大富故求佛道因緣。行諸波羅蜜。宜先行布施。何以故。既有財物又知罪福。兼有慈悲心于眾生故。宜先行布施隨次第因緣行諸波羅蜜。出家菩薩以無財故次第宜持戒忍辱禪定。次第所宜故名為主。除財施余波羅蜜皆出家人所宜行。菩薩以羼提波羅蜜為主。作是愿。若人來截割身體不應生嗔心。我今行菩薩道。應具足諸波羅蜜。諸波羅蜜中檀波羅蜜最在初。于檀中所重惜者無過于身。能以施人不惜不嗔能具足忍辱波羅蜜攝取檀。菩薩住忍辱中布施眾生。衣食等諸物盡給與。受者逆罵打害菩薩破其施忍。菩薩作是念。我不應為虛誑身故毀波羅蜜道。我應布施不應生惡心。不以小惡因緣故而生廢退。是菩薩命未盡間增益施心。若命終時二波羅蜜力故。即生好處續行布施。取尸羅波羅蜜者。問曰。住忍辱時不為惡即是戒。何以故。更說住忍取戒波羅蜜。應當住戒攝忍。答曰。此中說相不說次第相生。雖和合而各各有相。若次第法應先戒后忍。戒名不奪他命。忍名不自惜命。是故于忍辱中別說戒相。復次忍名自攝其心不起嗔恚。持戒有二種。一者不惱眾生。二者自為生禪定根本故。有菩薩行忍辱未受持戒法。但以畏罪故。忍辱未能深憐愍眾生。是人或從師聞。或自思惟。持戒是佛道因緣不嬈眾生。我今已能忍辱則行此事易。是名說忍辱能取尸羅波羅蜜。復次忍辱是心數法。持戒是色法。持戒名心生口說受持。忍辱但是心生非受持法。復次身口清凈名持戒。意清凈名忍辱。問曰。禪智波羅蜜亦是心清凈法。何以但說忍辱。答曰。禪智力大故不說。持戒時心未能清凈。須忍辱守心故此經中自說因緣。有菩薩大功德智慧利根。于現在佛所發心行諸波羅蜜。是故世世增益乃至阿耨多羅三藐三菩提不墮惡處。為是菩薩故說。從初發心乃至坐道場。不生嗔心奪眾生命。亦不著二乘。皆是二波羅蜜功德故。離三種心回向阿耨多羅三藐三菩提。三心者。無人無法無回向處。無有我心顛倒心。取毗梨耶波羅蜜者。若自集功德。若度眾生。發心不懈。乃至成辦其事。若有遮道因緣心不沒不退。能堪受眾苦。不以久遠勤苦為難。如經中說。是菩薩乃至過千萬由旬。乃至不得一人令入實法得涅槃。是時心亦不愁。若得一人令持五戒等。爾時心歡喜不作是念。我過此無量國土正得此一人以為愁苦。何以故。一人相即是一切人相。一切人相即是一人相。是諸法相不二故。取禪波羅蜜者。是菩薩忍辱力故其心調柔。心調柔故易得禪定。于禪定中得慈悲等諸清凈心心數法。皆以是不著心回向阿耨多羅三藐三菩提。取般若波羅蜜者。菩薩住眾生忍中忍一切眾生加惡事行大慈悲。是故得大福德。得大福德故心柔軟。心柔軟故易得法忍。所謂一切畢竟無生。住是法忍中觀一切法。空相離相無盡寂滅相如涅槃相。爾時還增長眾生忍。如是畢竟空中誰有罵者誰有害者。爾時具足二忍故不見三事。忍法忍者忍處。如是不戲論一切法故能見一切法空。寂滅相如涅槃。本愿求佛道不著是畢竟空法故。乃至未坐道場不證實際。坐道場已具足佛法。得佛道轉法輪。隨意利益眾生。皆是般若波羅蜜力。住毗梨耶波羅蜜取檀波羅蜜者。菩薩初用精進門入諸波羅蜜中。勤行五波羅蜜。身心精進不休不息。精進更無異體。住是精進中不畏阿鼻泥梨苦。何況余苦。菩薩亦知一切法畢竟空。從畢竟空出。以慈悲心故還起善業不取涅槃。是精進力。菩薩住精進中應作是念。我久久必應當得阿耨多羅三藐三菩提。不應不得。是人過一由旬乃至百千由旬。以財法二事施惠眾生。乃至過百千萬億國土。正使不得一人入三乘。菩薩心亦不悔不沒不作是念。我爾所佛土而不得一人可度。云何可得度一切人。過百千國土或得一人可令行十善不中入三乘。不以一人不得實相故心懷輕悔。復作是念。我今并使此人行十善道。漸以三乘而度脫之。教十善已復以財法二施滿足眾生。持是功德回向阿耨多羅三藐三菩提。身心精進過無數國為眾生說法。問曰。一切布施皆以精進。何以但言此二施從精進生。答曰。雖一切施皆由精進生。此以多精進力生故。如經說。過百千國土以二施滿足眾生。取尸羅波羅蜜者。菩薩直行十善道。是名尸羅波羅蜜。或從忍辱等波羅蜜生。若菩薩從初發心乃至坐道場。舍十不善道行四十種善道不休不息。是名精進波羅蜜力。有人一種不能行。何況四種。亦以尸羅波羅蜜故不生三界不受二乘。眾生以懈怠煩惱心故生三界中。厭惡生死故舍佛道取小乘。此皆是懈怠相。是故說是菩薩不貪三界不證二乘。取羼提波羅蜜者。菩薩從初發心乃至坐道場。若人若非人來割截身體持去。爾時菩薩破我顛倒善集。畢竟空故作是念。此中無有割者截者。是事皆是凡夫虛誑所見。我得大利我知諸法實相時能入涅槃。但為憐愍眾生故受身。眾生自來取去我不應惜。爾時深入諸法實相。此中無有定相。眾生自生怖畏。以此功德與眾生共之。回向阿耨多羅三藐三菩提。是中若有罵詈打害。能忍者是為忍。歡喜不退是為精進。是二法或從精進生忍辱。或從忍辱生精進。今從精進生忍辱。取禪波羅蜜者。有人自然得禪定。如劫盡時或有退得生得或上地生下地得。如是雖得禪定不從精進生。有因大布施破慳貪等五蓋即得禪定。或有人持戒清凈修集忍辱故。因小厭心便得禪定。或有人大智慧力故。知欲界無常虛誑不凈即得禪定。禪定雖亦虛誑猶勝欲界。如是雖有精進更因余法得禪故。不名從精進生。有人不因五法為主。但日夜精進經行坐禪常與心斗。以信等五力深御五蓋。若心馳散便攝令還。如與賊斗乃至流汗。如是等人得禪定從精進生。或有菩薩鈍根宿罪所覆。深著世樂馳逸難制。如是人深加精進爾乃得定。譬如有福德之人安坐無事福祿自至。薄福之人勤設方便斗戰乃得。有福之人自然得者名為福德自至。方便戰斗得者名為精進而得。如是一切處雖有精進多處受名。取般若波羅蜜者。菩薩精進力故得禪波羅蜜。得禪波羅蜜故生菩薩神通力。二事因緣故以神通力遍至十方。未具足功德欲令具足。天欲教化一切眾生。除四波羅蜜所生般若。余智慧多從精進生故。住精進為主取智慧。般若波羅蜜者有二種。一者觀諸法實相。于一切法中不見法相不見非法相。二者如所說行人有懈怠心故不能行二事。精進力故能具足行二事。住禪波羅蜜為主。取五波羅蜜者。菩薩住禪波羅蜜中。心調柔不動能觀察諸法實相。譬如密室然燈光照明了。是名住禪波羅蜜生智慧。爾時不惱一切眾生。又加憐愍。是名甚深清凈持戒忍辱。以神通力變化財物具足布施。又遣化人為一切說法。又菩薩從禪起。以清凈柔軟心為眾生說法。是名布施。因禪定力起神通。周至十方導利一切而不懈息。是名精進。又因禪定令四波羅蜜增益。是名禪定生精進。余義如經廣說。住般若波羅蜜為主。取五波羅蜜者。如經中佛自廣說。問曰。佛雖廣說。其中猶有不解者。今當問。十八空中何以不說四空。答曰。第十四名一切法空。言一切者法無不盡。是故不說。問曰。若爾者但應說十四。何以有十八。答曰。彼中分別一切法相空。一切空皆總入十八空。此中為行者說。行者或行一空二空乃至十四空。隨本所著多少故。有深著邪見者以余四空。所以者何。有法無法等是外道邪見。是菩薩修慈悲心柔軟故不生如是有無見。復次菩薩以十四空熏心故。于有無中了了不錯。是故不說后四空。問曰。何以故。說菩薩如諸佛無貪著心。此說有何義。答曰。佛斷諸煩惱習不起。菩薩以般若力制令不起。今欲贊嘆般若力故結使雖未斷。與佛斷無異。令人知貴般若般若力。故發心作是念。此中無有法若生若滅若受罵詈割截等。問曰。此即是無生忍。何以言柔順忍。答曰。此中說破五眾和合假名眾生不能破法。是故經說無生者滅者無受罵詈者。又是人破我雖觀法空未能深入。猶有著法愛故如得無生忍法而有慈愍眾生。柔順忍中亦有念法空。是二法中一處眾生不可得故名眾生忍。二于法不可得故名為法忍。法忍者不妨眾生忍。眾生忍不妨法忍。但以深淺為別。問曰。超越三昧不得超二。又不從散心而入滅盡定。此中何以如是說。答曰。大小乘法異。不超二者是小乘法中說。菩薩無量福德智慧深入禪定力故能隨意超越。如人力超躑不過丈數。若以天力超之無廣遠之難。又阿毗曇中皆為凡夫人聲聞人說。菩薩則不然。智慧力故入師子奮迅三昧。能于諸法得自在。般若力故能隨意自在說諸法應適眾生。復有菩薩多行般若波羅蜜。知諸法實相安住不動法中。一切世間天及人。無能難詰令傾動者。若得財物布施二種眾生。若施佛若施眾生。以眾生空故其心平等。不貴著諸佛不輕賤眾生。若施貧賤人輕賤故福少。若施諸佛貪著故福不具足。若以金銀寶物及施草木。以法空故亦等無異。斷諸分別一異等諸妄想。入不二法門布施是名財施。法施亦如是。不貪貴有智能受法者。不輕無智不解法者。所以者何。佛法無量不可說不可思議故。若說布施等淺法。及說十二因緣空無相無作。空無相無作等諸甚深法等無異。何以故。是法皆入寂滅不戲論法中故。如是等名般若生布施。復次是菩薩于十方三世諸佛及弟子所修三種功德。隨喜皆與一切眾生共之。回向阿耨多羅三藐三菩提。智慧力故無所不施。能與眾生福德分。復有菩薩若布施時生種種好心。拔出慳貪根本而行布施。慈心施故滅諸嗔恚。見受者得樂歡喜故滅嫉妒心。恭敬心施受者故破憍慢。了了信知布施果報故破疑及無明。不得與者受者定實故破有無等余邪見。觀受者如佛觀物如阿耨多羅三藐三菩提相。觀己身從本已來畢竟空。若如是布施不虛誑故。直至阿耨多羅三藐三菩提。如是等相名般若波羅蜜生檀波羅蜜。復次菩薩深入清凈般若波羅蜜故非無眾生。而能受持十善等諸戒。欲破殺生顛倒故有不殺生戒。非實相中有。復次有人為百由旬眾生持戒不殺。有為一閻浮提眾生故持戒不殺。如是等為有量。眾生持戒或有一日持戒。或受五戒十戒。如是等有量持戒。菩薩行般若為無量國土一切眾生故持戒。不為一世二世。如如虛空法性實際住。以畢竟空相故不取是戒相。不憎破戒不著持戒。是名菩薩般若波羅蜜生具足無分別戒。忍辱有二種。一者眾生忍。二者法忍。菩薩深入般若波羅蜜故得諸法忍。能信受無量佛法心無是非分別。如是相名般若波羅蜜中生忍辱。復有菩薩勤精進具足五波羅蜜故行般若波羅蜜。得諸法實相滅三業。身無所作口無所說心無所念。如人夢中沒在大海動以手足求渡。覺已夢心即息。是名從般若波羅蜜中生第一精進。如持心經中說。我得是精進故于然燈佛得受記別。佛言。雖離智慧無禪定。多用智慧力得禪定。是故從智慧生禪定。如佛說辟支佛經中。有一國王。見二特牛淫欲故斗死。即自覺悟。我以財色故征伐他國與此何異。即舍離五欲得禪定成辟支佛。菩薩亦如是。少多因緣能厭患五欲。籌量五欲樂禪樂相去懸遠。我豈可以五欲少樂而棄禪定樂。禪定樂者。福德清凈遍身受樂。如是等從分別智慧生禪定。禪定義如經中說。復次是菩薩于無量劫為佛道故種善根。離欲故于諸禪定得自在。深入如法性實際。精進方便慈悲力故出于甚深法還修功德。是人勝伏其心。一念中能行六波羅蜜。所謂菩薩布施時如法舍財。是為檀波羅蜜。安住十善道中布施不向二乘。是為尸羅波羅蜜。若慳貪等諸煩惱及魔人民來不能動心。是名羼提波羅蜜。布施時身心精進不休不息。是名精進波羅蜜。攝心在布施不令散亂。無疑無悔。正向阿耨多羅三藐三菩提。是名禪波羅蜜。布施時與者受者財物不可得。不如邪見取相妄見一定相。如諸佛賢圣觀物相受者與者及回向處相。法施時亦如是。是名般若波羅蜜。菩薩盡受諸戒。善心起正語正業三種律儀。戒律儀禪定律儀無漏律儀。住是戒中施一切眾生無異。是名檀波羅蜜。淫欲嗔恚等諸煩惱欲破戒能制能忍。復次人來罵詈打害。畏破戒故忍而不報。又復饑渴寒熱諸苦所逼。為持戒故如是等悉皆能忍。是名羼提波羅蜜。分別諸戒相輕重有殘無殘因緣本末或遮或聽等。是心精進。能如戒法行。有犯則下意懺除。是名身精進。以是持戒精進。不求天王人王。乃至不求小乘涅槃。但為戒是菩薩道住處故。持戒能修集五波羅蜜。是名精進波羅蜜。菩薩若持戒清凈不離禪定。何以故。持戒清凈破諸煩惱力。心則調伏。譬如老奪壯力死來易壞。行者不得禪定故。念五欲生五蓋侵害持戒。是故為戒堅牢故求禪定樂。禪定者攝諸心心數法一處和合名為禪定。行者能除惡身口破戒業。次除三惡覺觀。然后除三細覺觀。所謂國土親里不死。如是除已即得禪定。是名禪波羅蜜。持戒時知戒能生如是今世后世功德果報。是名智慧。復次愛戒持戒破戒者。三事不可得。是名智慧。人有三種。下人破戒。中人著戒。上人不著戒。是菩薩思惟。若我憎破戒及破戒者。愛戒及持戒者。而生愛恚。則還受罪業因緣。譬如象浴洗已還以土坌。是故不應生憎愛。復次一切法皆屬因緣。無自在者。諸善法皆因惡生。若因惡生云何可著。惡是善因云何可憎。如是思惟。直入諸法實相。觀持戒破戒皆從因緣生。從因緣生故無自性。無自性故畢竟空。畢竟空故不著。是名般若波羅蜜。菩薩行忍辱時作是念。若眾生來割截我身。我即布施不令眾生得劫盜之罪。或修忍時因忍說法。種種因緣分別世間涅槃。令眾生住六波羅蜜中。得眾生忍能以身施是名財施。得法忍深入諸法。為眾生說。是為法施。是二施從二忍生故名檀波羅蜜。菩薩行忍辱時不惜身命為忍辱。何況惱眾生而破戒。是故因忍持戒憐愍一切眾生。欲度脫之。持戒名一切諸善法安立住處。是名尸羅波羅蜜。菩薩于忍中身心勤行四波羅蜜。是名精進。于忍中心調柔不著五欲攝心一處。我于一切眾生能忍如地。是名禪波羅蜜。菩薩知忍辱果報相好嚴身等。菩薩修忍能障諸煩惱。能忍眾生過惡。能忍受一切深法。后得諸法實相。是時行者心中得是無生法忍。即是般若波羅蜜。菩薩住精進生諸波羅蜜。精進雖是一切善根本。離精進則無善法可得。但以精進力多生五波羅蜜故名精進生。菩薩常行三種施。未曾舍廢財施法施無畏施。是名檀波羅蜜。菩薩善身口正業。直向佛道不貪二乘。是名尸羅波羅蜜。勤行精進。時有人來毀壞菩薩道。能忍不動。是名羼提波羅蜜。菩薩雖行種種余法。心不散亂。一心念薩婆若。是名禪波羅蜜。有二種精進。一動相身心勤行。二滅一切戲論故身心不動。菩薩雖勤行動精進亦不離不動精進。不動精進不離般若波羅蜜。菩薩入禪定。慈悲心力故施一切眾生無畏。或禪定力故變化寶物。如須彌山充滿一切。雨眾華香等供養諸佛。及施貧窮眾生衣服飲食等。或入禪定中為十方眾生說法。是名檀波羅蜜。此中隨禪定行身口善業。及離聲聞辟支佛心。是名尸羅波羅蜜。菩薩入禪定得清凈柔軟樂。能不著禪味。禪定力故能深入諸法空。能忍受是法心不疑悔。是名羼提波羅蜜。菩薩忍辱時欲起諸三昧。超越三昧師子奮迅三昧等。無量諸菩薩三昧。不休不息是名精進波羅蜜。菩薩禪定力故心清凈不動。能入諸法實相。諸法實相即是般若波羅蜜。菩薩行般若波羅蜜能觀三種布施相。如阿耨多羅三藐三菩提。滅諸非有非無等戲論。是名無量無盡。般若中檀波羅蜜身口業隨般若行。得般若故能牢固清凈持戒是名尸羅波羅蜜。住般若心中眾生忍法忍轉深清凈。是名羼提波羅蜜。行般若菩薩身心清凈得不動精進。觀動精進如幻如夢。得不動精進故不入涅槃。是名精進波羅蜜。菩薩行是無礙般若故。雖常入禪定。得般若波羅蜜力故不起于禪而能度眾生。是名禪波羅蜜。如是等菩薩利智慧故。一心中一時能具足六波羅蜜

大智度論卷第八十一大智度論釋大方便品第六十九(卷八十二)

　　　　圣者龍樹造


　　　　后秦龜茲國三藏鳩摩羅什譯


【經】爾時須菩提白佛言。世尊。是菩薩摩訶薩如是方便力成就者。發意已來幾時。佛告須菩提。是菩薩摩訶薩能成就方便力者。發心已來無量億阿僧祇劫。須菩提言。世尊。是菩薩摩訶薩如是成就方便力者。為供養幾佛。佛言。是菩薩成就方便力者供養如恒河沙等諸佛。須菩提白佛言。世尊。菩薩得如是方便力者。種何等善根。佛言。菩薩成就如是方便力者。從初發意已來。于檀波羅蜜無不具足。于尸羅波羅蜜羼提波羅蜜毗梨耶波羅蜜禪波羅蜜般若波羅蜜無不具足。須菩提白佛言。世尊。菩薩摩訶薩成就如是方便力者甚希有。佛言。如是如是。須菩提。菩薩摩訶薩成就如是方便力者甚希有。須菩提。譬如日月周行照四天下多有所益。般若波羅蜜亦如是。照五波羅蜜多有所益。須菩提。譬如轉輪圣王若無輪寶不得名為轉輪圣王。輪寶成就故得名轉輪圣王。須菩提。五波羅蜜亦如是。若離般若波羅蜜。不得波羅蜜名字。不離般若波羅蜜故得波羅蜜名字。須菩提。譬如無夫婦人易為侵凌。五波羅蜜亦如是。遠離般若波羅蜜。魔若魔天壞之則易。譬如有夫婦人難可侵凌。五波羅蜜亦如是。得般若波羅蜜。魔若魔天不能沮壞。須菩提。譬如軍將鎧仗具足鄰國強敵所不能壞。五波羅蜜亦如是。不遠離般若波羅蜜。魔若魔天若增上慢人。乃至菩薩旃陀羅所不能壞。須菩提。譬如諸小國王隨時朝侍轉輪圣王。五波羅蜜亦如是。隨順般若波羅蜜。譬如眾川萬流皆入于恒河隨入大海。五波羅蜜亦如是。般若波羅蜜所守護故。隨到薩婆若。譬如人之右手所作事便。般若波羅蜜亦如是。如人左手造事不便。五波羅蜜亦如是。譬如眾流若大若小俱入大海合為一味。五波羅蜜亦如是。為般若波羅蜜所護。隨般若波羅蜜入薩婆若。得波羅蜜名字。譬如轉輪圣王四種兵輪寶在前導。王意欲住輪則為住。令四種兵滿其所愿。輪亦不離其處。般若波羅蜜亦如是。導五波羅蜜到薩婆若。常是中住不過其處。譬如轉輪圣王四種兵輪寶在前導。般若波羅蜜亦如是。導五波羅蜜到薩婆若中住。般若波羅蜜亦不分別檀波羅蜜隨從我。尸羅波羅蜜羼提波羅蜜毗梨耶波羅蜜禪波羅蜜不隨從我。檀波羅蜜亦不分別我隨從般若波羅蜜。尸羅波羅蜜羼提波羅蜜毗梨耶波羅蜜禪波羅蜜不隨從。尸羅波羅蜜羼提波羅蜜毗梨耶波羅蜜禪波羅蜜。亦如是。何以故。諸波羅蜜性無所能作。自性空虛誑如野馬。爾時須菩提白佛言。世尊。若一切法自性空。云何菩薩摩訶薩行六波羅蜜。當得阿耨多羅三藐三菩提。須菩提。菩薩摩訶薩行六波羅蜜時作是念。是世間心皆顛倒。我若不行方便力。不能度脫眾生生死。我當為眾生故行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。是菩薩為眾生故舍內外物。舍時作是念。我無所舍。何以故。是物必當壞敗。菩薩作如是思惟。能具足檀波羅蜜。為眾生故終不破戒。何以故。菩薩作是念。我為眾生故發阿耨多羅三藐三菩提。若殺生是所不應。乃至我為眾生故發阿耨多羅三藐三菩提。若作邪見。若貪著聲聞辟支佛地是所不應。菩薩摩訶薩如是思惟。能具足尸羅波羅蜜。菩薩為眾生故不嗔心乃至不生一念。菩薩如是思惟。我應利益眾生。云何而起嗔心。菩薩如是思惟。能具足羼提波羅蜜。菩薩為眾生故。乃至阿耨多羅三藐三菩提常不生懈怠心。菩薩如是行。能具足毗梨耶波羅蜜。菩薩為眾生故。乃至得阿耨多羅三藐三菩提不生散亂心。菩薩如是行。能具足禪波羅蜜。菩薩為眾生故。乃至得阿耨多羅三藐三菩提。終不離智慧。何以故。除智慧不可以余法度脫眾生故。菩薩如是行。能具足般若波羅蜜。須菩提白佛言。世尊。若諸波羅蜜無差別相。云何般若波羅蜜于五波羅蜜中第一最上微妙

佛告須菩提。如是如是。諸波羅蜜雖無差別。若無般若波羅蜜。五波羅蜜不得波羅蜜名字。因般若波羅蜜。五波羅蜜得波羅蜜名字。須菩提。譬如種種色身到須彌山王邊皆同一色。五波羅蜜亦如是。因般若波羅蜜到薩婆若中一種無異。不分別是檀波羅蜜是尸羅波羅蜜是羼提波羅蜜是毗梨耶波羅蜜是禪波羅蜜是般若波羅蜜。何以故。是諸波羅蜜無自性故。以是因緣故。諸波羅蜜無差別。須菩提白佛言。世尊。若隨實義無分別。云何般若波羅蜜于五波羅蜜中最上微妙。佛言。如是如是。須菩提。雖實義中無有分別。但以世俗法故說。檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。為欲度眾生生死。是眾生實不生不死不起不退。須菩提。眾生無所有故。當知一切法無所有。以是因緣故。般若波羅蜜于五波羅蜜中最上最妙。須菩提。譬如閻浮提眾女人中玉女寶第一最上最妙。般若波羅蜜亦如是。于五波羅蜜中第一最上最妙。須菩提白佛言。世尊。佛以何意故。說般若波羅蜜最上最妙。佛告須菩提。是般若波羅蜜取一切善法到薩婆若中住不住故。須菩提白佛言。世尊。般若波羅蜜有法可取可舍不。佛言。不也。須菩提。般若波羅蜜無法可取。無法可舍。何以故。一切法不可取不可舍故。世尊。般若波羅蜜于何等法不取不舍。佛言。般若波羅蜜于色不取不舍。于受想行識乃至阿耨多羅三藐三菩提不取不舍。世尊。云何不取色。乃至不取阿耨多羅三藐三菩提。佛言。若菩薩不念色。乃至不念阿耨多羅三藐三菩提。是名不取色。乃至不取阿耨多羅三藐三菩提。須菩提言。世尊。若不念色乃至不念阿耨多羅三藐三菩提。云何得增益善根。善根不增云何具足諸波羅蜜。若不具足諸波羅蜜。云何得阿耨多羅三藐三菩提。佛告須菩提。若菩薩不念色乃至不念阿耨多羅三藐三菩提。是時善根增益。善根增益故具足諸波羅蜜。諸波羅蜜具足故。得阿耨多羅三藐三菩提。何以故。不念色乃至不念阿耨多羅三藐三菩提時。便得阿耨多羅三藐三菩提。世尊。何因緣故色不念時。乃至阿耨多羅三藐三菩提不念時。便得阿耨多羅三藐三菩提。佛言。以念故著欲界色界無色界。不念故無所著。如是須菩提。菩薩摩訶薩行般若波羅蜜不應有所著。世尊。菩薩摩訶薩如是行般若波羅蜜當住何處。佛言。菩薩摩訶薩如是行。不住色乃至不住一切種智。世尊。何因緣故色中不住。乃至一切種智中不住。佛言。不著故不住。何以故。是菩薩不見有法可著可住。如是須菩提。菩薩摩訶薩以不著不住法行般若波羅蜜。須菩提。若菩薩摩訶薩作是念。若能如是行如是修。是行般若波羅蜜我今行般若波羅蜜修般若波羅蜜。若如是取相則遠離般若波羅蜜。若遠離般若波羅蜜。則遠離檀波羅蜜。乃至遠離一切種智。何以故。般若波羅蜜無有著處亦無著者。自性無故。菩薩摩訶薩若復如是取相。則于般若波羅蜜退。若退般若波羅蜜。則是退阿耨多羅三藐三菩提。不得受記。菩薩摩訶薩復作是念。住是般若波羅蜜能生檀波羅蜜。乃至能生大悲。若作是念則為失般若波羅蜜。失般若波羅蜜者。則不能生檀波羅蜜。乃至不能生大悲。菩薩若復作是念。諸佛知諸法。無受相故。得阿耨多羅三藐三菩提。菩薩若作如是演說開示教詔。則失般若波羅蜜。何以故。佛于諸法無所知無所得。亦無法可說。何況當有所得。無有是處。須菩提白佛言。世尊。菩薩行般若波羅蜜。云何無是過失。佛言。若菩薩摩訶薩行般若波羅蜜作是念。諸法無所有不可取。若法無所有不可取則無所得。若如是行為行般若波羅蜜。若菩薩摩訶薩著無所有法。則遠離般若波羅蜜。何以故。般若波羅蜜中無有著法故。須菩提白佛言。世尊般若波羅蜜遠離般若波羅蜜耶。檀波羅蜜遠離檀波羅蜜耶。乃至一切種智遠離一切種智耶。世尊。若般若波羅蜜遠離般若波羅蜜。乃至一切種智遠離一切種智。菩薩云何得般若波羅蜜。乃至得一切種智。佛言。菩薩摩訶薩行般若波羅蜜時不生色。是色誰色。乃至一切種智不生。是一切種智誰一切種智。如是菩薩能生般若波羅蜜。乃至能生一切種智。復次須菩提。菩薩摩訶薩行般若波羅蜜時。不觀色若常若無常若苦若樂若我若非我若空若不空若離若非離。何以故。自性不能生自性。乃至一切種智亦如是。若菩薩摩訶薩行般若波羅蜜。如是觀色乃至觀一切種智。能生般若波羅蜜。乃至能生一切種智。譬如轉輪圣王有所至處四種兵皆隨從。般若波羅蜜亦如是。有所至處五波羅蜜皆悉隨從。到薩婆若中住。譬如善御駕駟不失平道隨意所至。般若波羅蜜亦如是。御五波羅蜜不失正道至薩婆若。須菩提言。世尊。何等是菩薩摩訶薩道。何等是非道。佛言。聲聞道非菩薩道。辟支佛道非菩薩道。一切種智道是菩薩摩訶薩道。須菩提。是名菩薩摩訶薩道非道。須菩提言。世尊。諸菩薩摩訶薩般若波羅蜜為大事故起。所謂示是道是非道。佛言。如是如是。須菩提。般若波羅蜜為大事故起。所謂示是道是非道。須菩提。是般若波羅蜜為度無量眾生故起。為利益阿僧祇眾生故起。般若波羅蜜雖作是利益。亦不受色亦不受受想行識。亦不受聲聞辟支佛地。須菩提。般若波羅蜜是諸菩薩摩訶薩導示阿耨多羅三藐三菩提。能令離聲聞辟支佛地住薩婆若。般若波羅蜜無所生無所滅。諸法常住故。須菩提言。世尊。若般若波羅蜜無所生無所滅。云何菩薩摩訶薩行般若波羅蜜時應布施。云何應持戒。云何應修忍。云何應勤精進。云何應入禪定。云何應修智慧。佛告須菩提。菩薩摩訶薩念薩婆若應布施。念薩婆若應持戒忍辱精進禪定智慧。是菩薩摩訶薩持是功德與眾生共之。應回向阿耨多羅三藐三菩提。若如是回向。則具足修六波羅蜜乃至慈悲心諸功德。須菩提。若菩薩摩訶薩不遠離六波羅蜜。則不遠離薩婆若。以是故須菩提。菩薩摩訶薩欲得阿耨多羅三藐三菩提。應學應行六波羅蜜。菩薩摩訶薩行六波羅蜜具足一切善根。當得阿耨多羅三藐三菩提。以是故須菩提。菩薩摩訶薩應習行六波羅蜜。須菩提言。世尊。云何菩薩摩訶薩應習行六波羅蜜。佛言。菩薩摩訶薩應如是觀。色不合不散。受想行識不合不散。乃至一切種智不合不散。是名菩薩摩訶薩習行六波羅蜜。復次須菩提。菩薩摩訶薩應作是念。我當不住色中。不住受想行識中。乃至不住一切種智中。如是應習行六波羅蜜。何以故。是色無所住。乃至薩婆若無所住。如是須菩提。菩薩摩訶薩以無所住法習行六波羅蜜。應當得阿耨多羅三藐三菩提。須菩提。譬如士夫欲食庵羅果若波羅那婆果。當種其子隨時溉灌守護漸漸生長。時節和合便有果實得而食之。須菩提。菩薩摩訶薩亦如是。欲得阿耨多羅三藐三菩提。當學六波羅蜜。以布施攝取眾生。持戒忍辱精進禪定智慧攝取眾生。度眾生生死。如是行當得阿耨多羅三藐三菩提以是故須菩提。菩薩摩訶薩欲不隨他人語。當學般若波羅蜜。欲凈佛國土成就眾生。欲坐道場欲轉法輪。當學般若波羅蜜。須菩提白佛言。世尊。應如是學般若波羅蜜耶。佛言。菩薩應如是學般若波羅蜜。欲于諸法得自在。當學般若波羅蜜。何以故。學是般若波羅蜜。于一切諸法中得自在故。復次般若波羅蜜于一切諸法中最大。譬如大海于萬川中最大。般若波羅蜜亦如是。于一切諸法中最大。以是故諸欲求聲聞辟支佛道及諸菩薩道。應當學般若波羅蜜檀波羅蜜乃至一切種智。須菩提。譬如射師執如意弓箭不畏怨敵。菩薩摩訶薩亦如是。行般若波羅蜜乃至一切種智。魔若魔天所不能壞。以是故須菩提。菩薩摩訶薩欲得阿耨多羅三藐三菩提。應學般若波羅蜜。是行般若波羅蜜菩薩。為十方諸佛所念。須菩提白佛言。世尊。云何十方諸佛念是菩薩摩訶薩。佛告須菩提。菩薩摩訶薩行檀波羅蜜時。十方諸佛皆念。行尸羅波羅蜜羼提波羅蜜毗梨耶波羅蜜禪波羅蜜般若波羅蜜時十方諸佛皆念。云何念。布施不可得。持戒忍辱精進禪定智慧不可得。乃至一切種智不可得。菩薩能如是。不得諸法故。諸佛念是菩薩摩訶薩。復次須菩提。諸佛不以色故念。不以受想行識故念。乃至不以一切種智故念。須菩提言。世尊。菩薩摩訶薩多有所學實無所學。佛言。如是如是。須菩提。菩薩多有所學實無所學。何以故。是菩薩所學諸法皆不可得。須菩提白佛言。世尊。佛所說法若略若廣。于此法中。諸菩薩摩訶薩欲求阿耨多羅三藐三菩提。六波羅蜜若略若廣。應當受持親近讀誦。讀誦已思惟正觀。心心數法不行故。佛告須菩提。如是如是。菩薩摩訶薩略廣學六波羅蜜。當知一切法略廣相。須菩提言。世尊。云何菩薩摩訶薩知一切法略廣相。佛言。知色如相。知受想行識。乃至知一切種智如相。如是能知一切法略廣相。須菩提言。世尊。云何色如相。云何受想行識乃至一切種智如相。佛告須菩提。色如相無生無滅無住異。是名色如相。乃至一切種智如相無生無滅無住異。是名一切種智如相。是中菩薩摩訶薩應學。復次須菩提。菩薩摩訶薩知諸法實際時。知一切法略廣相。世尊。何等是諸法實際。佛言。無際是名實際。菩薩學是際。知一切諸法略廣相。須菩提。若菩薩摩訶薩知諸法法性。是菩薩能知一切法略廣相。世尊。何等是諸法法性。佛言。色性是名法性。是性無分無非分。須菩提。菩薩摩訶薩知法性故。知一切法略廣相。須菩提白佛言。世尊。復云何應知一切法略廣相。佛言。若菩薩摩訶薩知一切法不合不散。須菩提言。世尊。何等法不合不散。佛言。色不合不散。受想行識不合不散。乃至一切種智不合不散。有為性無為性不合不散。何以故。是諸法自性無。云何有合有散。若法自性無是為非法。非法不合不散。如是應當知一切法略廣相。須菩提言。世尊。是名菩薩摩訶薩略攝般若波羅蜜。世尊。是略攝般若波羅蜜中。初發意菩薩摩訶薩應學。乃至十地菩薩摩訶薩亦應學。是菩薩摩訶薩學是略攝般若波羅蜜。則知一切法略廣相

【論】釋曰。須菩提聞菩薩摩訶薩大利根相。所謂一波羅蜜邊能生五波羅蜜。行一波羅蜜即能具五波羅蜜。如上品中說。是事希有。故問佛。是菩薩發心已來為幾時能得如是方便。佛答。是菩薩發心已來。除大菩薩于余眾生無量億阿僧祇劫。或有菩薩發心已來。無量億阿僧祇劫大罪因緣覆心故。不見佛不親近供養。是故問。是菩薩為供養幾佛。佛答。是菩薩為已供養如恒河沙等諸佛。上言無量億阿僧祇。今言恒河沙者。多數理同故。有菩薩久發心雖多以華香供養諸佛。而未能種善根。作是念我必當得果報。深心行六波羅蜜故。若以深心行六波羅蜜。為阿耨多羅三藐三菩提故作功德。是名種善根。是故第三問種何等善根。佛答。是菩薩從初發心已來。具足行六波羅蜜。一切福德無不作者。一切善法無不修集。須菩提聞已歡喜白佛言。希有世尊。是菩薩能如是行方便。所謂未斷諸煩惱未離生死。而能勝斷煩惱離生死法者。無始生死已來集諸惡法。菩薩心后來而能用后來心不隨先所集惡心。是為希有。一切眾生無恩于菩薩。而菩薩常欲利益是諸眾生。或欲奪菩薩命割截身體。菩薩欲以第一佛樂。智慧命欲與眾生。如是等是為希有。佛可須菩提所說。欲令此事明了故作譬喻。如日月照四天下。若無日月則百谷藥草及眾生無以生長。月是陰氣日是陽氣。二氣和合故萬物成長。是故日月于四天下大有利益。菩薩亦如是。于四生中以大悲心憐愍眾生故能隨所愿行一切善法。大智慧力故破眾生著善法心。如是六波羅蜜等諸善增長成就。直至阿耨多羅三藐三菩提。又復眾生雖復有眼若無日月則無所見。眾生雖有世俗善根利智。不得般若波羅蜜照明尚不得二乘。何況得阿耨多羅三藐三菩提。又復菩薩雖行五波羅蜜。不得般若波羅蜜。不得名波羅蜜。以不破著心故。若菩薩乃至能自以身命布施。若無般若其心易破。如無夫之婦侵凌則易。若有般若則不可破壞。菩薩雖行種種諸余深法。不得般若不名為行波羅蜜。但名為行善法。有量有盡故。此中說譬喻。轉輪圣王雖有千子八萬四千小王及六寶。不得名為轉輪圣王。不能飛行到四天下。若天遣金輪寶至乃得名為轉輪圣王。菩薩亦如是雖有布施等諸善法。不得般若波羅蜜故不名為菩薩。為行六波羅蜜人不能除障礙行菩薩道故。譬如健將善知戰法器仗具足不畏怨敵。健將即是菩薩。器仗是般若。增上慢者未得圣道意謂已得。菩薩說畢竟空法。是人行善法心不同故毀壞菩薩。外道梵志等及諸魔民乃至菩薩旃陀羅者。菩薩旃陀羅者如魔品中說。聞魔來稱其名字而與受記而生輕慢。復次為般若波羅蜜故說五波羅蜜。若人能直行諸法實相則不為說布施等入般若初門。以人鈍根罪重故種種因緣說。以布施破慳。持戒折薄諸煩惱。忍辱開福德門能行難事。精進如風吹火熾然不息。禪定攝心一定。觀諸法實相故。是五波羅蜜皆趣向般若波羅蜜。如諸小王朝宗轉輪圣王。如一切眾流皆入大海。布施等諸善法亦如是。為般若波羅蜜所守護故得至薩婆若。問曰。五波羅蜜如諸川流。般若波羅蜜應如大海。今何以言五波羅蜜為般若波羅蜜所守護故得入薩婆若。答曰。汝不聞先說般若有種種名字耶。薩婆若即是般若異名。五波羅蜜福德入般若波羅蜜中。即得清凈般若。般若清凈故得佛道變名薩婆若。是故言入薩婆若即是入般若。有人疑諸波羅蜜各各有力。何以獨言般若波羅蜜功用為大。是故言譬如人之右手自然穩便。五波羅蜜如左手。不得般若波羅蜜則所作不便。如人開目造事所作皆成。如導師在前余伴隨逐進止取舍皆隨導師不得自在。般若波羅蜜亦如是。導五波羅蜜所可修集成辦皆仰般若。此中佛自說譬喻。如轉輪圣王輪寶在四兵前導。輪住余寶則住。輪是般若波羅蜜。常在五波羅蜜前導。五波羅蜜隨逐。如般若初品中說。菩薩欲具足檀波羅蜜不見施者受者及財物。先籌量分別斷一切著然后布施。是則般若在前導。如輪寶伏四天下已常在王宮住虛空中。圣王是菩薩。輪是般若。破諸魔民煩惱已入薩婆若宮中住。是輪無所分別。我常在前余寶在后。無憎愛心是可來是不可來。般若無分別亦如是。檀波羅蜜隨我來。尸羅波羅蜜勿來。如經中廣說。此中佛自說因緣。一切法性無所能作。須菩提聞是已白佛言。若一切法性空無所有。云何菩薩行六波羅蜜能得阿耨多羅三藐三菩提。佛答。菩薩行般若作是念。諸法雖畢竟空。眾生狂顛倒故深著不解。我若不以方便力則不可得度。方便者所謂金色身三十二相八十隨形好無量光明神通變化。能以一指動十方三千大千國土。梵音說法無厭。色身十力四無所畏十八不共法無礙解脫一切種智大慈大悲等。具足無量諸佛法。然后能教化眾生。眾生必能信受。得如是力假令妄語人猶當信何況實語。如經說我雖知諸法實相能入涅槃。但為眾生故行檀波羅蜜等。如經中廣說。乃至不可以異事度眾生。須菩提白佛言。世尊。若諸波羅蜜畢竟空故無差別。云何般若波羅蜜于諸波羅蜜中最尊。佛可須菩提。畢竟空中諸波羅蜜實無差別。若無般若波羅蜜。諸波羅蜜畢竟空無差別誰能知者。若無般若五法云何得波羅蜜名字。五波羅蜜未入般若時有差別。既入般若則無差別。如諸異色物到須彌山邊皆同一色。不得言余物色皆同。何以獨稱須彌為大。檀波羅蜜等亦如是。雖無差別皆是般若力故不得言。何以獨稱般若為大。須菩提雖蒙開釋猶未善解。復以異涂而問世尊。若實義中無差別。云何般若于五波羅蜜為上。先說未得圣道空。今說得圣道空。是故說第一實義。第一實義圣道是最可信。是中亦無差別。佛可言如是如是。我說六波羅蜜分別。皆為世俗故。何以故。世人不可但為說諸法實相。聞則迷悶生于疑悔。是故以第一義為心。用世俗語言為說。是故說分別有諸波羅蜜教化眾生。眾生實無有法。皆是空不生不死不退不起。色等法亦如是。是故般若波羅蜜雖空能示如是事故而最上最妙。譬如玉女寶于眾女中最為第一而最上最妙。須菩提白佛。佛以何意故。常說般若最上者。須菩提種種因緣說般若五波羅蜜無差別。佛亦然可其所說而復言般若最上。佛言般若波羅蜜守護一切善法。至薩婆若中住者。一切雖空若無般若一切諸善法皆不能至薩婆若。善法者五波羅蜜三十七品大慈悲等諸菩薩法。問曰。若行諸善法亦能至薩婆若。何以但說般若故得至。答曰。雖諸善法和合能破煩惱得阿耨多羅三藐三菩提。而般若波羅蜜于中功力最大。譬如大軍摧敵而主將得功名。復有人言。諸善法不得般若。不得至薩婆若。般若不得諸善法。獨能至薩婆若。如經說。師子雷音佛國寶樹莊嚴。其樹常出無量法音。所謂一切法畢竟空無生無滅等。其土人民生便聞此法音故。不起惡心得無生法忍。如此人何有布施持戒等諸功德。亦有狂人醉人從佛聞四諦即時得道。如是等無有智慧。行余法得道無有是事。須菩提問佛。般若畢竟空。不取圣法不舍凡夫法。云何佛言是般若波羅蜜能至薩婆若住。佛可其言如是如是。是般若波羅蜜無取無舍。雖言取薩婆若以不取法故。取住義亦如是。此中佛自說因緣。所謂一切法不取相。一切法者色乃至菩提。是法虛誑從因緣生。自性無故不取。不取故不舍。以不憶念取相故。須菩提言。若不憶念色等法。云何增長善根。善根不增長云何得阿耨多羅三藐三菩提。佛答。若菩薩能滅一切法中憶念。即是空無相無作解脫門。解脫即是諸法實相。雖有善根以取相著心顛倒故不增長。譬如種谷其苗雖好穢草多故不能增長。此中說因緣。以眾生憶念故。生三界善不善處。若無憶念則不著。不著則不生。須菩提從佛聞是已。思惟籌量是法。畢竟空無所有。若行是法亦應無所得無住處。何以故。因果相似故。是故問佛。菩薩作是念行般若。何所住何所得。佛答。色等一切法中不住。乃至不住中亦不住。不取相故不著。不著故則不住。此中佛自說因緣。是菩薩不見法有可著可住著者。住者此中法難破故。但說法不說著者。須菩提若菩薩住是眾生空法空。作是念我能如是行者則是失則是離。何以故。般若波羅蜜是不著相。是菩薩以我心外著空內著我。不如般若行故言遠離般若。何以故。般若波羅蜜是不著相。以性無故。上以著空故失。今以破空得般若而著。般若無性故失。失故不得受記。若作是念住般若中能生檀波羅蜜等者亦復是失。問曰。上二失因緣可爾。今以何為失。答曰。上二失以著空著無性法故。便不能修檀波羅蜜等功德而生邪見故。作是念若法都空復何所行。是人以不著空不著無性故行檀波羅蜜等。作是念能不著空無性。而能行是功德。是為真道是亦為失。以其心有悕望故。若失般若則不能行檀波羅蜜乃至大悲。何以故。阿耨多羅三藐三菩提是真實法。般若波羅蜜與此相似。檀等諸善法不相似。以其取相著故。若菩薩自憶想分別一切法不取相。諸佛知是已得阿耨多羅三藐三菩提。不取相者名畢竟空。不可取諸相滅故。亦為他開示演說則失般若。是人以求空則失。無性亦失。我是凡夫生死人。諸煩惱未盡云何能得。但隨佛語自不分別。而定心為他人說不取一切相。是佛法。種種因緣以此事開示教詔。是亦為失。何以故。諸佛于諸法無所得取。義亦如是。是不取相法乃至假名字不可說。何況有所得。諸佛法寂滅相無諸戲論。一切語言道斷故。須菩提作是念。若空有失空空中亦有失。無取法中亦有失。然不可無道。今當問佛。云何行者無是過失。佛答。若菩薩知諸法畢竟空。無所有不可取。是法不可得。知如是行者則無失。菩薩著畢竟空著無性著菩薩所行道。佛說三種皆失。菩薩聞是已則舍著心。今猶著佛所行未息。如佛所行必是真道。我但當隨佛行。一切法無所有不取相。是故為失。今能如佛心中所得法。如是法相佛亦無所得。無所得故不貪貴佛不輕賤余人。于一切眾生其心平等。此中更問。如是是清凈般若無有過失。離自相不著。不離自相是即有相著法。若離自相云何可行。佛答。若菩薩于一切法不生。是名能行般若。是菩薩不說是色若常若無常等。是色誰色是色破色誰色破人。色乃至一切種智亦如是。若法如是畢竟空。推求不可得是不可生。所以者何。性不能生性。無性不能生無性。如是等破顛倒得實論議。皆是般若波羅蜜力。余波羅蜜皆隨從。譬如轉輪圣王有所至處。四種兵常隨從。圣王福故四種兵皆能飛。般若力故諸余法皆是實性同至佛道。復次譬如善御駕駟不失平道。馬雖有致車之力。若無御者則不能有所至。布施等亦如是雖有功德果報力。無般若調御不能至佛道。如是種種譬喻。五波羅蜜入般若中雖無差別。以是事故而般若波羅蜜最尊最妙。須菩提聞佛種種因緣說般若最大。又聞不行是行般若波羅蜜。是故問佛世尊何等是菩薩道。何等非菩薩道。佛答二乘非菩薩道。雖有凡夫及諸煩惱非菩薩道。粗故不說。二乘同行空同求涅槃故。說非菩薩道。粗事人不疑細事人疑故。薩婆若是菩薩道。因中說果故。須菩提歡喜贊嘆般若作是言。世尊。般若波羅蜜為大事故起。如經中廣說。乃至諸法常住故。須菩提難。若般若無所生無所滅。云何行布施持戒等。佛答。以般若無所生無所滅。即是畢竟空。畢竟空故不妨行六波羅蜜。菩薩聞種種因緣贊一切智。為一切智故行布施等法。是法為度一切眾生故。回向阿耨多羅三藐三菩提。是六波羅蜜功德安立諸法實相中。回向阿耨多羅三藐三菩提。如是菩薩具足六波羅蜜慈等諸功德。不顛倒正行善根故。須菩提問。菩薩云何應習六波羅蜜。佛答。若菩薩觀色等諸法不合不散。色等諸法顛倒煩惱和合故合。以正智慧觀故散。菩薩以利智慧深觀則無法合。顛倒煩惱皆虛誑故非合。如先破染染者事中說。是故菩薩知諸法本。不合故亦無散。則不生高心。復次菩薩不應作是念。我以真智慧令色等諸法清凈而住其中。何以故。色等法無住處。如地住于水。水住于風。風住于空。空無所住。以本無住處故。一切都無住。菩薩應如是住無住法中得阿耨多羅三藐三菩提。此中說譬喻。樹是般若波羅蜜。果是阿耨多羅三藐三菩提。若人欲得阿耨多羅三藐三菩提。應當種般若波羅蜜子。人是行者。水是五波羅蜜。如人溉灌樹時雖未見果實時至則得。時節和合是具足諸法。如經中說。贊嘆般若。若菩薩欲不隨他行得諸法實相。若有邪見人來破壞。覺而不隨。若欲凈佛國土坐道場轉法輪。當學般若。須菩提問佛如佛所教。菩薩當學般若。佛言我教令學般若。須菩提作是念。一切法平等相。何以故。但教學般若。佛答學是般若波羅蜜。于一切法得自在故。我教學般若波羅蜜。般若波羅蜜于一切法中最大。如佛于一切眾生中最尊。又如萬川大海為大。如經中說射師喻。若菩薩能如是一切法中行自在般若。魔若魔人所不能勝。何況增上慢及邪見人。是菩薩為十方諸佛所念。諸佛念義如先說。此中佛說若菩薩行六波羅蜜亦能觀六波羅蜜畢竟空。如是人有大功夫故為諸佛所念譬如勇士入陣破賊而不被瘡則為主所念。菩薩亦如是。破諸煩惱賊具足六波羅蜜。而不著六波羅蜜。則為諸佛所念。諸佛不取是菩薩色故念。不取受想行識故念。何以故。色等諸法虛誑不實故。諸佛觀是菩薩身如實相故念。須菩提歡喜言。菩薩多有所學。亦學俗法亦學道法。亦學諸波羅蜜。亦學畢竟空。亦學起亦學滅。凡夫學起不能學滅。聲聞學滅不能學起。菩薩亦學起亦學滅。是故言多有所學。是起滅如幻如夢畢竟空故實無所學。佛可其言自說因緣。菩薩所學皆無所得。須菩提白佛言。世尊。佛所說法若略若廣。菩薩所應學。何以故言所學皆無所得。須菩提意。如佛所說八萬四千法聚。十二部經若廣若略。諸三乘人所學。此中說菩薩欲得阿耨多羅三藐三菩提。應學六波羅蜜若略若廣。學者應當受持親近是法讀誦思惟正觀乃至入無相三昧心心數法不行。菩薩能如是學。則能知諸法略廣相。廣者從八萬四千法聚已來無量佛法。略者乃至小品。小品中一品。一品中一段。復次略者知諸法一切空無相無作無生無滅等。廣者諸法種種別相分別。如后善知識中說。須菩提問。云何菩薩知一切法略廣相。佛答。若知諸法如如相者。所謂不生不滅不住異。問曰。若如一相無生相。云何菩薩知是如故知諸法總相別相。總相別相即是略廣相。答曰。如名諸法實相。常住不壞不隨諸觀。菩薩得是如即破無明邪見等諸顛倒。是人得實法故一切世間法總相別相了了知先。凡夫時智慧眼病以無明顛倒覆故不能實知。問曰實法相者所謂空無相無作諸智滅。云何言得如實相故了了知諸法總相別相。答曰我已先答。而汝于如中取相故。復作是難汝若知如不應作是難。是如畢竟無相故。不妨知諸法總相別相。以智慧明了了故。復次譬如人年既長大乃知小時所行皆愚癡可笑。菩薩亦如是。入諸法實相起已還在顛倒果報六情中。念寂滅解脫樂。乃知世間六情所著皆是虛誑可舍法。是名總相。于此中分別不凈有上中下。無常苦空無我等亦如是。乃至八萬四千種諸錯謬。復次知如法性實際故。亦知諸法略廣相。如法性實際差別義如初品中說。此中佛說非際是實際。非際者無相可取。無定法可著。得法性故知色等十八性皆是法性。法性相者佛說無分無非分。無分者不可示此示彼。無分別無相無量。無非分者不著是無相無量等。破量相法性。二事妨故不見。一有相有量。二無相無量。有相有量為粗。無相無量為細。是故說法性相無分無非分。菩薩入三解脫門住如等三實法。則能籌量知一切法總相別相。須菩提聞佛答已。欲更問無量佛法異門事。佛答知一切法無合無散故。則知諸法總相別相。問曰。眼見二指有合散。云何言無合散。答曰。我先言肉眼所見與牛羊無異不可信。復次三節皮肉具足為指。指無定法。復次設有指法亦不盡合。一分合多分不合。多分不合故不得言指合。問曰。以少合故名為合。答曰。指少分不名為指云何言指合。若多分不合不名為不合。何以少分合故名為合。是故不得言二指合。復次指與分不異不一故即是無指。無指故無合。入破一異門中則都無合。如佛此中說。一切法自性無。性無故即是無法。無法云何有合散。須菩提聞佛說如法性實際不合不散四門知略廣相。是故須菩提言世尊是名略攝般若波羅蜜。略攝聞是安隱道故一切菩薩所應學

大智度論卷第八十二大智度論釋大方便品第六十九之余(卷八十三)

　　　　圣者龍樹菩薩造


　　　　后秦龜茲國三藏鳩摩羅什譯


【經】世尊。是門利根菩薩摩訶薩所入。佛言。鈍根菩薩亦可入是門。中根菩薩散心菩薩亦可入是門。是門無礙。若菩薩摩訶薩一心學者皆入是門。懈怠少精進妄憶念亂心者所不能入。精進不懈怠正憶念攝心者能入。欲住阿鞞跋致地。欲逮一切種智者能入。是菩薩摩訶薩如般若波羅蜜所說當學。乃至如檀波羅蜜所說當學。是菩薩摩訶薩當得一切智。是菩薩摩訶薩行般若波羅蜜。所有魔事欲起即滅。以是故菩薩摩訶薩欲得方便力。當行般若波羅蜜。若菩薩摩訶薩如是行如是習如是修般若波羅蜜。是事無量阿僧祇國土中現在諸佛。念是行般若波羅蜜菩薩。何以故。是般若波羅蜜中。生過去未來現在諸佛故。以是故菩薩摩訶薩應如是思惟。過去未來現在諸佛所得法我亦當得。如是須菩提。菩薩摩訶薩應習般若波羅蜜。若如是習般若波羅蜜。疾得阿耨多羅三藐三菩提。以是故菩薩摩訶薩常應不遠離薩婆若念。若菩薩摩訶薩如是行般若波羅蜜。乃至彈指頃。是菩薩福德甚多。若有人教三千大千世界中眾生。自恣布施教令持戒禪定智慧。教令得解脫解脫知見。教令得須陀洹果乃至阿羅漢果辟支佛道。不如是菩薩修般若波羅蜜乃至彈指頃。何以故。是般若波羅蜜中生布施持戒禪定智慧須陀洹果乃至辟支佛道。十方現在諸佛亦從般若波羅蜜中生。過去未來諸佛亦從般若波羅蜜中生故。復次須菩提。菩薩摩訶薩應薩婆若念行般若波羅蜜。若須臾時若半日若一日若一月若百日若一歲若百歲若一劫若百劫。乃至無量無邊阿僧祇劫。是菩薩修是般若波羅蜜。福德甚多。勝于教十方恒河沙等世界中眾生布施持戒禪定智慧解脫解脫知見。教令得須陀洹果乃至辟支佛道。何以故。諸佛從般若波羅蜜中生。說是布施持戒禪定智慧解脫解脫知見須陀洹果乃至辟支佛道。若有菩薩摩訶薩。如般若波羅蜜所說住。當知是菩薩摩訶薩是阿鞞跋致。為諸佛所念。如是方便力成就。當知是菩薩親近供養無量千萬億諸佛種善根。與善知識相隨。久行六波羅蜜。久修十八空四念處乃至八圣道分佛十力乃至一切種智。當知是菩薩住法王子地。滿足諸愿。常不離諸佛。不離諸善根。從一佛國至一佛國。當知是菩薩辯才無盡具足得陀羅尼。身色具足受記具足故。為眾生受身。當知是菩薩善知字門。善知非字門。善于言善于不言。善于一言善于二言善于多言。善知女語善知男語善知色乃至識。善知世間性。善知涅槃性。善知法相。善知有為相善知無為相。善知有法善知無法。善知自性善知他性。善知合法善知散法。善知相應法。善知不相應法。善知相應不相應法。善知如善知不如。善知法性善知法位。善知緣善知無緣。善知陰善知界。善知入善知諦。善知十二因緣。善知禪善知無量心。善知無色定。善知六波羅蜜。善知四念處。乃至善知一切種智。善知有為性。善知無為性。善知有性善知無性。善知色觀善知受想行識觀。乃至善知一切種智觀。善知色色相空。善知受想行識識相空。乃至善知菩提菩提相空。善知舍道善知不舍道。善知生善知滅善知住異。善知欲善知嗔善知癡。善知不欲善知不嗔善知不癡。善知見善知不見。善知邪見善知正見善知一切見善知名善知色善知名色。善知因緣善知次第緣。善知緣緣善知增上緣。善知行相。善知苦善知集。善知滅善知道。善知地獄善知餓鬼善知畜生。善知人善知天。善知地獄趣。善知餓鬼趣。善知畜生趣。善知人趣善知天趣。善知須陀洹。善知須陀洹果。善知須陀洹道。善知斯陀含。善知斯陀含果。善知斯陀含道。善知阿那含。善知阿那含果。善知阿那含道。善知阿羅漢。善知阿羅漢果。善知阿羅漢道。善知辟支佛。善知辟支佛果。善知辟支佛道。善知佛善知一切智。善知一切智道。善知諸根善知諸根具足。善知慧善知疾慧。善知有力慧善知利慧。善知出慧善知達慧善知廣慧善知深慧善知大慧。善知無等慧善知寶慧。善知過去世。善知未來世。善知現在世。善知方便善知待眾生。善知心善知深心。善知義善知語。善知分別三乘。須菩提。菩薩摩訶薩行般若波羅蜜。生般若波羅蜜。修般若波羅蜜。得如是等利益

【論】釋曰。須菩提意以四種門雖安隱。以甚深故利根者乃得入。佛答無不入者。須菩提明智慧利根者能入。佛意但一心精進欲學者可入。譬如熱時清涼池有目有足皆可入。雖近不欲入者則不入四門般若波羅蜜池亦如是。四方眾生無有遮者。不懈怠者是正精進。不妄念者是正念。不亂心者是正定。如等四門是正見。正見等安住是戒行。此八圣道能得般若波羅蜜。須菩提小乘智短故。但說利根者能入。佛大乘大智故。說雖中根鈍根八法和合故能入是四門。佛此中以大悲氣故說中根鈍根皆可得入。若菩薩能如般若所說六波羅蜜學。不久當得薩婆若。如聲聞法中不但以正見得道。以八分合行故。大乘法亦如是。不但學般若故得。薩婆若與五波羅蜜合故得。是故說。菩薩如所說般若波羅蜜當學得一切智。問曰。上說但般若能至一切種智。今何以言與五波羅蜜合故得至。答曰。常說與六波羅蜜合故得至。或時有清凈佛國。但聞實相得至薩婆若。不用次第行諸波羅蜜。此中說菩薩得薩婆若則般若功報已足。今但贊行般若人力勢。如經中說是菩薩行般若。所有魔事起即滅。從上諸佛所念來至此。皆是贊菩薩行般若功德乃至分別善知三乘善知字門者。如文字陀羅尼中說。非字名如法性實際。此中無文字。略說義是菩薩無量福德力故。善知二法世間及涅槃。若厭世苦則念涅槃。若欲沒涅槃還念世間。集諸福德道故善知字。破福德中顛倒故善知無字。語不語亦如是。一語者以是一語能分別多少凈語不凈語一語二語多語男語女語等音聲各異。菩薩善知是事故。能伏諸邪道及諸豪勝。善知色乃至識二種相若常若無常。如先說善知舍道者。菩薩從一地至一地。舍下地不憂得上地。不貪不舍道者。住是地中邪見。次世間正見。一切見學無學等諸見。行者十六行。善知須陀洹者人也。須陀洹道者見諦道也。須陀洹果第十六心心數法及無漏戒等諸法。乃至佛亦如是。善知諸根者。善分別二十二根。有人言觀可度眾生根有利鈍。具足者可度。不具足者未可度。又菩薩亦自知善根具足不具足。如鳥子自知毛羽具足爾乃可飛。慧者一切智慧總相。疾慧者速知諸法。有人雖疾而智力不強。如馬雖疾而力弱。有人雖有強智力而不利。譬如鈍斧雖有大力不能破物。出慧者于種種難中能自拔出。亦能于諸煩惱中自拔出三界入涅槃。達慧者究盡通達于佛法中。乃至漏盡得涅槃。破壞諸法到法性中。廣慧者道俗種種經書論議。于佛法中有無無不悉知。深慧者觀一切法無量無相不可思議世間深智慧者能知久遠事。利中有衰衰中有利。大慧者總具上諸慧名為大。又復一切眾生中佛為大。諸法中般若為大。知佛信法與大法和合故名為大。無等慧者于般若中不著般若。能如是深入更無異法可喻。復次菩薩漸漸行道到不可思議性中。無有與等者故名無等。寶慧者如如意寶自無定色隨前物而變。般若亦如是。自無定相隨諸法行。又如如意珠隨愿皆得。般若亦如是。有人行者能得佛愿何況余者。過去已滅未來未起。不得言有不得言無。于是中能行實相是名善知。現在法念念生滅故不可知而能通達是名善知。現在世方便名欲成辦其事能具足因緣多少得所。于中不令有失。如菩薩雖行空不證實際雖行福德亦復不著。待眾生者。如估客大將雖乘駃馬能疾到所止故待眾人。菩薩亦如是乘智慧駃馬雖能疾入涅槃。亦待眾生故不入。善知眾生種種善惡心。深心者現在雖惡其本則好。如父母撾子外惡內善。如佛度鴦崛魔羅。知其淺心雖惡深心實善。菩薩觀眾生信等五善根從深心中來。是時可度義者有二。亦法亦名。語者語言以名字名物。得義無礙法無礙故。名善知義辭無礙。樂說無礙故名善知語。菩薩住是二善知中。能以三乘度眾生。是名善知分別三乘。如是難解故解說。易解者不說。問曰。何以故。先說善知色乃至識。后說知眾界入。何以先說善知緣。后說因次第緣增上。答曰。先廣說后略說。復有人言先五眾有三種善不善無記。戒眾等五亦名為五眾緣。先略說后廣說

　　大智度論釋三惠品第七十

【經】須菩提白佛言。世尊。菩薩摩訶薩云何行般若波羅蜜。云何生般若波羅蜜。云何修般若波羅蜜。佛言。色寂滅故色空故色虛誑故色不堅實故。應行般若波羅蜜。受想行識亦如是。如汝所問。云何生般若波羅蜜。如虛空生故。應生般若波羅蜜。如汝所問。云何修般若波羅蜜。修諸法破壞故。應修般若波羅蜜。須菩提言。世尊。行般若波羅蜜。生般若波羅蜜。修般若波羅蜜。應幾時。佛言。從初發意乃至坐道場。應行應生應修般若波羅蜜。須菩提白佛言。世尊。次第心應行般若波羅蜜。佛言。常不舍薩婆若心。不令余念得入。為行般若波羅蜜。為生般若波羅蜜。為修般若波羅蜜。若心心數法不行故。為行般若波羅蜜。為生般若波羅蜜。為修般若波羅蜜。須菩提白佛言。世尊。菩薩摩訶薩修般若波羅蜜。當得薩婆若不。佛言不。世尊。不修般若波羅蜜得薩婆若不。佛言不。世尊。修不修得薩婆若不。佛言不。世尊。非修非不修得薩婆若不。佛言不。世尊。若不爾。云何當得薩婆若。佛言。菩薩摩訶薩得薩婆若如如相。世尊。云何如如相。如實際。云何如實際。如法性。云何如法性。如我性眾生性壽命性。世尊。云何我性眾生性壽命性。佛告須菩提。于汝意云何。我眾生壽命法可得不。須菩提言。不可得。佛言。若我眾生壽命不可得。云何當說有我性眾生性壽命性。若般若波羅蜜中不說有一切法。當得一切種智。須菩提言。世尊。但般若波羅蜜是不可說。禪波羅蜜乃至檀波羅蜜亦不可說。佛告須菩提。般若波羅蜜不可說。檀波羅蜜乃至一切法。若有為若無為。若聲聞法若辟支佛法。若菩薩法若佛法亦不可說。世尊若一切法不可說。云何說是地獄是畜生是餓鬼是人是天是須陀洹是斯陀含阿那含阿羅漢辟支佛是諸佛。佛告須菩提。于汝意云何。是眾生名字實可得不。世尊。不可得。佛言。若眾生不可得。云何當說有地獄餓鬼畜生人天須陀洹乃至佛。如是須菩提。菩薩摩訶薩行般若波羅蜜時。應當學一切法不可說。須菩提言。世尊。菩薩摩訶薩學般若波羅蜜時。應學色受想行識。乃至應學一切種智。佛告須菩提。是菩薩摩訶薩學般若波羅蜜時。應學色不增不減。乃至應學一切種智不增不減。須菩提言。世尊。云何色不增不減學。乃至一切種智不增不減學。佛言。不生不滅故學。世尊。云何名不生不滅學。佛言。不起不作諸行業若有若無故。世尊。云何不起不作諸行業若有若無。佛言。觀諸法自相空故。世尊。云何應觀諸法自相空。佛言。應觀色色相空。應觀受想行識識相空。應觀眼眼相空乃至意色乃至法眼識界乃至意識界意識界相空。應觀內空內空相空。乃至應觀自相空自相空相空。應觀四禪四禪相空乃至滅受想定滅受想定相空。應觀四念處四念處相空乃至阿耨多羅三藐三菩提阿耨多羅三藐三菩提相空。如是須菩提。菩薩行般若波羅蜜時。應行諸法自相空。世尊。若色色相空。乃至阿耨多羅三藐三菩提阿耨多羅三藐三菩提相空。云何菩薩摩訶薩應行般若波羅蜜。佛言。不行是名行般若波羅蜜。世尊。云何不行是行般若波羅蜜。佛言。般若波羅蜜不可得故。菩薩不可得。行亦不可得。行者行法行處亦不可得故。是名菩薩摩訶薩行不行般若波羅蜜。一切諸戲論不可得故。世尊。若不行是菩薩摩訶薩行般若波羅蜜。從初發意菩薩。云何行般若波羅蜜須菩提。菩薩從初發意已來應學空無所得法。是菩薩用無所得法故。布施持戒忍辱精進禪定。以無所得法故修智慧。乃至一切種智亦如是。須菩提白佛言。世尊。云何名有所得。云何名無所得。佛告須菩提。諸有二者是有所得。無有二者是無所得。世尊。何等是二有所得。何等是不二無所得。佛言。眼色為二。乃至意法為二。乃至阿耨多羅三藐三菩提佛為二。是名為二。世尊。從有所得中無所得。從無所得中無所得。佛言。不從有所得中無所得。不從無所得中無所得。須菩提。有所得無所得平等。是名無所得。如是須菩提。菩薩摩訶薩于有所得無所得平等法中應學。須菩提。菩薩摩訶薩如是學般若波羅蜜。是名無所得者無有過失。須菩提白佛言。世尊。若菩薩行般若波羅蜜。不行有所得。不行無所得。云何從一地至一地得一切種智。佛告須菩提。菩薩摩訶薩行般若波羅蜜時。不住有所得中。從一地至一地。何以故。有所得中住不能從一地至一地。何以故。須菩提。無所得是般若波羅蜜相。無所得是阿耨多羅三藐三菩提相。無所得亦是行般若波羅蜜者相。須菩提。菩薩摩訶薩應如是行般若波羅蜜。須菩提白佛言。世尊。若般若波羅蜜不可得。阿耨多羅三藐三菩提亦不可得。行般若波羅蜜者亦不可得。云何菩薩摩訶薩分別諸法相。是色是受想行識。乃至是阿耨多羅三藐三菩提。佛告須菩提。菩薩摩訶薩行般若波羅蜜時。不得色不得受想行識。乃至不得阿耨多羅三藐三菩提。世尊。若菩薩摩訶薩行般若波羅蜜時。色不可得乃至阿耨多羅三藐三菩提不可得。云何具足檀波羅蜜。乃至具足般若波羅蜜。入菩薩法位中。入已凈佛國土成就眾生。得一切種智。得一切種智已轉法輪作佛事。度眾生生死。佛告須菩提。菩薩摩訶薩不為色故行般若波羅蜜。乃至不為阿耨多羅三藐三菩提故行般若波羅蜜。須菩提白佛言。世尊。菩薩為何事故行般若波羅蜜。佛言。無所為故行般若波羅蜜。何以故。一切諸法無所為無所作。般若波羅蜜亦無所為無所作。阿耨多羅三藐三菩提亦無所為無所作。菩薩亦無所為無所作。如是須菩提。菩薩摩訶薩應行般若波羅蜜無所為無所作

【論】釋曰。聽者聞種種贊般若功德。得善知一切事。而貴愛是般若波羅蜜方便欲得。須菩提知眾人意。是故問佛。世尊。云何行般若云何生云何修。有人言。行者在干慧地。生者得無生忍法。修者得無生忍法。后以禪波羅蜜熏修般若。佛答。五眾是一切世間心所行結縛處。涅槃是寂滅相。菩薩以般若波羅蜜利智慧力故。能破五眾通達令空。即是涅槃寂滅相。從寂滅出住六情中。還念寂滅相。知世間諸法皆是空虛誑不堅實。是名般若。行般若無定相故不可得說。若有若無言語道斷故空如虛空。是故說如虛空生。又如虛空。虛空中無有法生。虛空亦不能有所生。所以者何。無法無形無觸無作相故。般若波羅蜜亦如是。復有人言。有是虛空但以常法無作故。不能生是為定相。摩訶衍中虛空名無法。不得說常不得說無常。不得言有不得言無。非有非無亦不可得滅諸戲論。無染無著亦無文字。般若波羅蜜亦如是。能觀世間似如虛空。是名生般若波羅蜜。菩薩得般若已入甚深禪定。以般若力故觀禪定及禪定緣皆破壞。何以故。般若波羅蜜舍一切法不著相故。是名修般若波羅蜜。聽者作是念。一切法皆有時節。是故須菩提問。般若波羅蜜應幾時行。佛答。從初發心乃至坐道場應行。問曰。菩薩從初發心。應行十地六波羅蜜三十七品一切善法。何以但說行般若。答曰。須菩提但問般若故。佛答以行般若。又復是一切法皆與般若波羅蜜和合。以般若大故不說余法。問曰。般若波羅蜜無量無限。何以故以道場為限。答曰。先已答。是般若到佛心中轉名薩婆若。理雖一名變故。言至道場應行。菩薩至道場發意已來。所得諸法皆舍得無礙解脫故。皆通達三世。問曰。彈指頃六十念念念生滅。云何一心常念薩婆若。不令余念得入。答曰。心有二種。一者念念生滅心。二者相續次第生。總名一心。以相續次第生故。雖多名為一心。是時不令貪恚等心相續得入。何以故。貪恚等心久住則能障般若波羅蜜。念少則不能為害。此為新發意菩薩故說。復有大菩薩。雖行余諸善法皆與般若和合。能令念念中余心不久。菩薩多于般若中起種種戲論及諸邪心。是故佛教常念薩婆若不令余念得入。常念者心無余向。縱使死急事至不忘薩婆若。般若波羅蜜行相者。所謂心心數法不行。問曰。凡夫人入無想定。若生無想天。圣人住有余涅槃入滅盡定。一切圣人入無余涅槃。心心數法皆不行。是則心心數法不行。菩薩行般若時云何心心數法不行。答曰。是事阿毗曇中說。非大乘中義。小乘大乘種種差別如先說。是故不應以阿毗曇難摩訶衍。復次無相三昧中。色等諸相滅故名無相。以無相故不應生心心數法。此亦非無想定滅盡定。問曰。無相義佛種種說。或名見諦道信行法行為無相。人以疾故或說無色定。想微細難覺故亦名無相。或以三解脫門中緣涅槃故名無相。是故不得。但以無相故名心心數法不行。乃至緣涅槃無相法。心心數法不滅。何況緣有相法。答曰。見諦道中無色定中說無相可爾。若言緣涅槃無相法是事不然。佛常種種贊嘆涅槃無相無量不可思議法。即是無相無緣法。汝云何言緣。問曰。滅男女色等相故名無相。不言無涅槃相。行者取是涅槃相生心心數法是名緣。答曰。佛說一切有為生法。皆是魔網虛誑不實。若緣涅槃心心數法是實則失有為法虛誑相。若不實不能見涅槃。是故汝言涅槃有相可緣。是事不爾。問曰。佛自說涅槃法有三相。云何言無相。答曰。是三相假名無實。何以故。破有為三相故。說無生無滅無住無異無為更無別相。復次生相。先已種種因緣破生。畢竟不可得故。云何有無生。離有為相無為相不可得。是故無為但有名字無有自相。復次佛法真實寂滅無戲論。若涅槃有相。即是有定相可取。便是戲論。戲論故而生諍訟。若諍訟嗔恚尚不得生天人中。何況涅槃。是故如佛說。涅槃無相無量不可思議滅諸戲論此涅槃相。即是般若波羅蜜。是故不應有心心數法。如先品說。菩薩行般若。離心非心相。若有非心相應當難言無心相云何行般若。今離此二邊故不應難。復次先世無明顛倒邪見因緣故得是身。是身中心心數法雖有善因緣生故無自性虛誑不實。是善心果報受人天福樂。皆是無常故能生大苦。亦是虛誑不實。何況不善無記心。因虛誑故果亦虛誑。般若波羅蜜真故。心心數法不行。須菩提聞是心心數法不行故。問佛。世尊。修般若波羅蜜得薩婆若不。佛言不。何以故。修名常行積集。皆應是心心數法力。是故言修。修尚不得何況不修。修不修者。是般若無為法故不修。能觀實相故言修。二俱有過故言不。問曰。若第三中有過。第四有何過復言不。答曰。須菩提以取相著心問故佛言不。以受修不修故有非修非不修。是故佛言不。若以不取相心說非修非不修則無有過。須菩提四種問佛皆不聽。心惑故復問。世尊。今云何當得薩婆若。佛答如如相如亦不解。是故佛言如實際。問曰。如品中須菩提自善說如。今云何有疑。答曰。是如無一定相。是故不得不問。若如有一定相者便應已解。是如甚深無量故。須菩提有處解有處不解。譬如大水有人入深者入淺者皆名入水。不得言入淺者不入水。問曰。何以不以如喻實際而以實際喻如。實際有何易解故譬喻。答曰。如實際雖是一物觀時異。如是諸法體性實際是行者心取證。佛以須菩提得是實際為證故以為譬喻。問曰。常說法性次如實際次法性。今法性何以在后。答曰。今欲以我性眾生性說畢竟空故轉次在后。復次從見諦道學道中能觀諸法。如無學道中。煩惱盡故定心作證。定心作證故。于一切總相別相中通達名為法性。諸法本生處名為性。是故以法性喻實際。法性有聲聞分有大乘分。須菩提于聲聞分中不疑。大乘分中有疑故問。佛欲以凡人所可解事為證故。言如我性眾生性壽命性。須菩提更無所問。佛欲結句故反問。須菩提于汝意云何。我法相實有不。須菩提得道故言無。須陀洹尚不見我。何況阿羅漢。佛言。汝以小乘鈍智。尚不得我何況佛。佛以智慧求我不可得。云何可說。如我不可說有一切法亦如是。菩薩能行是不可說法故當得薩婆若。不可說者。不可分別若有若無。須菩提問世尊。諸法若不可分別。云何分別說有地獄等五道須陀洹等諸圣道。佛答。眾生無有定法。但有假名字。云何當分別說有地獄等眾生及諸圣人。從分別眾生等故有諸道名。眾生實不可得。如是須菩提。菩薩應如是學不可說般若波羅蜜。須菩提問。世尊。菩薩應學色等諸法。今何以言學一切法不可說。佛答。菩薩雖應學色等法。但應作不增不減故學。不增不減義如先說。此中佛自說得不增不減因緣。若菩薩學不生不滅法。即是學不增不減。須菩提問。云何學不生不滅。佛答。不起不作諸行業若有若無故。有名三有。欲有色有無色有。無名斷滅邊。離八圣道強欲求滅。以是二事凡夫人起諸行業若善若不善。是菩薩知諸法實相。所謂不生不滅。是故不作三種業。不起業相應諸法。是名無作解脫門。不生不滅是無相解脫門。復問。世尊。何等方便故能不作不起諸行業。佛答。若菩薩能觀諸法自相空。所謂色色相空。乃至阿耨多羅三藐三菩提。阿耨多羅三藐三菩提相空。菩薩爾時能作二事。一能不作不起諸行業。二能于一切法中行自相空。復問。世尊。若色等法自相空。云何菩薩應般若波羅蜜中行。佛答。不行是名菩薩般若中行。此中自說因緣。般若波羅蜜體不可得。行者行法行處不可得。法空故般若波羅蜜不可得。行處亦不可得。眾生空故行者不可得。一切戲論不可得故。菩薩不行名為般若波羅蜜行。須菩提問。若不行是般若行者。初發心菩薩云何應行般若。須菩提意。若不行為行者。初發心菩薩心則迷悶。若以行為行者是則顛倒。是故問。佛答。初發心菩薩應學無所得法。無所得法即是無行學名。以方便力漸漸行。所謂布施時以無所得法故。應布施諸法實相畢竟空。畢竟空中無有可得若有若無。菩薩住如是智慧心中。應若多若少布施。布施物與者受者平等觀故。所謂皆不可得。乃至薩婆若亦如是。須菩提作是念。有所得故則是世間顛倒。無所得故即是涅槃。是故問佛。云何有所得。云何無所得。佛略答二相是有所得。無二相是無所得。二相者眼一色一兩一和合名為二。以眼故知是色。以色故知是眼。眼色是相待法。問曰。若不見色時亦有眼。云何眼不離色。答曰。以曾見色故名為眼。今雖不觀色以本為名。是故一切有為法皆屬因緣。因屬果果屬緣。無有定自在者乃至意法。菩薩佛亦如是。凡夫無智各各分別。作善不善業。智者知是二法皆虛誑屬因緣。不以是二為二。須菩提問。是二法即是有所得。不二法即是無所得。世尊從有所得法中無所得。從無所得法中無所得。為緣諸法取相行道故。得是畢竟空無所得。為不作緣不取相不行道故。得是畢竟空無所得。若有所得中無所得者。有所得即是顛倒。行顛倒云何得實。若無所得中得無所得者。無所得即是無所有。無所有云何能生無所有。佛以二俱過故皆不聽。有所得無所得二事。皆能平等觀。平等即是畢竟空無所得。因無所得破有所得事既辦。亦舍無所得。如是菩薩于有所得無所得平等般若中應學。若菩薩能如是學。是名真無所得者無有過失。從一地至一地義亦如是。須菩提問。世尊。若般若不可得。菩提不可得。菩薩不可得。云何菩薩學般若分別諸法相。所謂惱相是色苦樂相是受等。若菩薩行般若波羅蜜。色等法不可得。云何能具足檀波羅蜜等諸善法。云何能入菩薩位中。如經中廣說。佛語須菩提。菩薩不以得色等諸法相故行般若。復問。為何等事故行般若。佛答。以無所得故行般若。何以故。一切法空無相無作無起。般若波羅蜜菩薩菩提。亦無相無作無起。菩薩為一切法實相故行般若。非以顛倒故。須菩提。菩薩應如是無作般若中行無作無起故

大智度論卷第八十三大智度論釋三慧品第七十之余(卷八十四)

　　　　圣者龍樹菩薩造


　　　　后秦龜茲國三藏鳩摩羅什譯


【經】須菩提白佛言。世尊。若諸法無所為無所作。不應分別有三乘聲聞辟支佛佛乘。佛告須菩提。諸法無所為無所作無有分別。有所為有所作中有分別。何以故。凡夫愚人不聞圣法著五受眾。所謂色受想行識。著檀波羅蜜。乃至著阿耨多羅三藐三菩提。是人念有是色得是色。乃至念有是阿耨多羅三藐三菩提。得是阿耨多羅三藐三菩提。是菩薩作是念。我當得阿耨多羅三藐三菩提。我當度眾生生死。須菩提。我以五眼觀。尚不得色乃至阿耨多羅三藐三菩提。是狂愚人無目而欲得阿耨多羅三藐三菩提度脫眾生生死。須菩提白佛言。世尊。若佛以五眼觀。不見眾生生死中可度者。今世尊云何得阿耨多羅三藐三菩提。分別眾生有三聚正定邪定不定。須菩提。我得阿耨多羅三藐三菩提。初不得眾生三聚若正定若邪定若不定。須菩提。以眾生無法有法想。我以除其妄著世俗法故。說有得非第一義。世尊。非住第一義得阿耨多羅三藐三菩提耶。佛言不也。世尊。住顛倒得阿耨多羅三藐三菩提耶。佛言不也。世尊。若不住第一義中得。亦不住顛倒中得。將無世尊不得阿耨多羅三藐三菩提耶。佛言不也。我實得阿耨多羅三藐三菩提。無所住若有為相若無為相。須菩提。譬如佛所化人。不住有為相不住無為相。化人亦有來有去亦坐亦立。須菩提。是化人若行檀波羅蜜。行尸羅波羅蜜羼提波羅蜜毗梨耶波羅蜜禪波羅蜜般若波羅蜜。行四禪四無量心四無色定五神通。行四念處乃至行八圣道分。入空三昧無相三昧無作三昧。行內空乃至無法有法空。行八背舍九次第定佛十力四無所畏四無礙智大慈大悲。得阿耨多羅三藐三菩提轉法輪。是化人化作無量眾生有三聚。須菩提。于汝意云何。是化人有行檀波羅蜜乃至有三聚眾生不。須菩提言不也。須菩提。佛亦如是。知諸法如化。如化人度化眾生。無有實眾生可度。如是須菩提。菩薩摩訶薩行般若波羅蜜。如佛所化人行。須菩提白佛言。世尊。若一切法如化。佛與化人有何等差別。佛告須菩提。佛與化人無有差別。何以故。佛能有所作。化人亦能有所作。世尊。若無佛化獨能有所作不。佛言。能有所作。須菩提言。世尊。云何無佛化能有所作。須菩提。譬如過去有佛名須扇多。為欲度菩薩故。化作佛已而自滅度。是化佛住半劫作佛事。授應菩薩行者記已滅度。一切世間眾生知佛實滅度。須菩提。化人實無生無滅。如是須菩提。菩薩行般若波羅蜜。當信知諸法如化。世尊。若佛佛所化人無差別者。云何令布施清凈。如人供養佛。是眾生乃至無余涅槃福德不盡。若供養化佛。是人乃至無余涅槃。福德亦應不盡耶。佛告須菩提。佛以諸法實相故。與一切眾生天及人作福田。化佛亦以諸法實相故。與一切眾生天及人作福田。佛告須菩提。置是化佛及于化佛所種福德。若有善男子善女人。但以敬心念佛。是善根因緣乃至畢苦其福不盡。須菩提。置是敬心念佛。若有善男子善女人但以一華散虛空中念佛。乃至畢苦其福不盡。須菩提。置是敬心念佛散華念佛。若有人一稱南無佛。乃至畢苦其福不盡。如是須菩提。佛福田中種其福無量。以是故。須菩提當知。佛與化佛無有差別。諸法法相無異故。須菩提。菩薩摩訶薩應如是行般若波羅蜜入諸法實相中。是諸法實相不應壞。所謂般若波羅蜜相。乃至阿耨多羅三藐三菩提相。須菩提白佛言。世尊。若諸法實相不應壞。佛何以故壞諸法相。言是色是受想行識是內法是外法是善法是不善法是有漏是無漏是世間是出世間是有諍法是無諍法是有為法是無為法等。世尊。將無壤諸法相。佛告須菩提。不也。以名字相故示諸法。欲令眾生解。佛不壞諸法法相。須菩提白佛言。世尊。若以名字相故說諸法令眾生解。世尊。一切法無名無相。云何以名相示眾生欲令解。佛告須菩提。隨世俗法有名相實無著處。須菩提。如凡夫說若著名隨相。須菩提。諸佛及弟子不著名不隨相。須菩提。若名著名相著相。空亦應著空。無相亦應著無相。無作亦應著無作。實際應著實際。法性應著法性。無為性應著無為性。須菩提。是一切法但有名相。是法不住名相中。如是須菩提。菩薩摩訶薩但名相中住。應行般若波羅蜜。是名相中亦不應著。世尊。若一切有為法但名相者。菩薩摩訶薩為誰故。發阿耨多羅三藐三菩提心受種種勤苦。菩薩行道時。布施持戒行忍辱勤精進入禪定。修智慧行四禪四無量心四無色定四念處乃至八圣道分。行空行無相行無作行佛十力。乃至具足大慈悲。佛言。如須菩提所說。若一切有為法但名相者。菩薩摩訶薩為誰故行菩薩道。須菩提。若有為法但名相等。是名相名相相空。以是故菩薩摩訶薩行菩薩道得一切種智。得一切種智已轉法輪。轉法輪已以三乘法度脫眾生。是名相亦無生無滅無住異。爾時須菩提白佛言。世尊。世尊說一切種智。佛告須菩提。我說一切種智。須菩提言。佛說一切智。說道種智。說一切種智。是三種智有何差別。佛告須菩提。薩婆若是一切聲聞辟支佛智。道種智是菩薩摩訶薩智。一切種智是諸佛智。須菩提白佛言。世尊。何因緣故。薩婆若是聲聞辟支佛智。佛告須菩提。一切名所謂內外法。是聲聞辟支佛能知。不能用一切道一切種智。須菩提言。世尊。何因緣故。道種智是諸菩薩摩訶薩智。佛告須菩提。一切道菩薩摩訶薩應知。若聲聞道辟支佛道菩薩道應具足知。亦應用是道度眾生。亦不作實際證。須菩提白佛言。世尊。如佛說。菩薩摩訶薩應具足諸道。不應以是道實際作證耶。佛告須菩提。是菩薩未凈佛土未成就眾生。是時不應實際作證。須菩提白佛言。世尊。菩薩住道中應實際作證。佛言不也。世尊。住非道中實際作證。佛言不也。世尊。住道非道實際作證。佛言不也。世尊。住非道亦非非道實際作證。佛言不也。世尊。菩薩摩訶薩住何處應實際作證。佛告須菩提。于汝意云何。汝住道中受諸法故。漏盡得解脫不。須菩提言。不也世尊。汝住非道漏盡得解脫不。不也世尊。汝住道非道漏盡得解脫不。不也世尊。汝住非道亦非非道漏盡得解脫不。不也世尊。我無所住不受諸法。漏盡心得解脫。佛告須菩提。菩薩摩訶薩亦如是。無所住應實際作證。須菩提言。世尊。云何為一切種智相。佛言。一相故名一切種智。所謂一切法寂滅相。復次諸法行類相貌名字顯示說。佛如實知。以是故名一切種智。須菩提白佛言。世尊。一切智道種智一切種智。是三智結斷有差別。有盡有余不。佛言。煩惱斷無差別。諸佛煩惱習一切悉斷。聲聞辟支佛煩惱習不悉斷。世尊。是諸人不得無為法得斷煩惱耶。佛言不也。世尊。無為法中可得差別不。佛言不也。世尊。若無為法中不可得差別。何以故。說是人煩惱習斷是人煩惱習不斷。佛告須菩提。習非煩惱。是聲聞辟支佛身口。有似淫欲嗔恚愚癡相。凡夫愚人為之得罪。是三毒習諸佛無有。須菩提白佛言。世尊。若道無法涅槃亦無法。何以故。分別說是須陀洹是斯陀含是阿那含是阿羅漢是辟支佛是菩薩是佛。佛告須菩提。是皆以無為法而有分別。是須陀洹是斯陀含是阿那含是阿羅漢是辟支佛是菩薩是佛。世尊。實以無為法故。分別有須陀洹乃至佛。佛告須菩提。世間言說故有差別。非第一義。第一義中無有分別說。何以故。第一義中無言說道斷結故說后際。須菩提言。世尊。諸法自相空中前際不可得。何況說有后際。佛告須菩提。如是如是。諸法自相空中無有前際。何況有后際無有是處。須菩提。以眾生不知諸法自相空故。為說是前際是后際。諸法自相空中。前際后際不可得。如是須菩提。菩薩摩訶薩應以自相空法行般若波羅蜜。須菩提。若菩薩行自相空法則無所著。若內法若外法若有為法若無為法。若聲聞法若辟支佛法若佛法。須菩提白佛言。世尊。常說般若波羅蜜。般若波羅蜜以何義故名般若波羅蜜佛言。得第一度一切法到彼岸。以是義故。名般若波羅蜜。復次須菩提。諸佛菩薩辟支佛阿羅漢。用是般若波羅蜜得度彼岸。以是義故名般若波羅蜜。復次須菩提。分別籌量破壞一切法乃至微塵。是中不得堅實。以是義故名般若波羅蜜。復次須菩提。諸法如法性實際。皆入般若波羅蜜中。以是義故名般若波羅蜜。復次須菩提。是般若波羅蜜無有法若合若散若有色若無色若可見若不可見若有對若無對若有漏若無漏若有為若無為。何以故。是般若波羅蜜。無色無形無對。一相所謂無相。復次須菩提。是般若波羅蜜能生一切法一切樂說辯一切照明。須菩提。是般若波羅蜜。魔若魔天求聲聞辟支佛人。及余異道梵志怨仇惡人不能斷壞。菩薩行般若波羅蜜。何以故。是人輩般若波羅蜜中皆不可得故。須菩提。菩薩摩訶薩應如是行般若波羅蜜義。復次須菩提。菩薩摩訶薩欲行深般若波羅蜜義。應行無常義苦義空義無我義。亦應行苦智義集智義滅智義道智義法智義比智義世智義他心智義盡智義無生智義如實智義。如是須菩提。菩薩摩訶薩為般若波羅蜜義故。應行般若波羅蜜。須菩提白佛言。世尊。是深般若波羅蜜中義與非義皆不可得。云何菩薩為深般若波羅蜜義故。應行般若波羅蜜。佛告須菩提。菩薩摩訶薩為深般若波羅蜜義故。應如是念。貪欲非義如是義不應行。嗔恚愚癡非義。如是義不應行。一切邪見無義。如是義不應行。何以故。三毒如相無有義無有非義。一切邪見如相無有義無有非義。復次須菩提。菩薩摩訶薩應作是念。色非義非非義。乃至識非義非非義。檀波羅蜜乃至阿耨多羅三藐三菩提。非義非非義。何以故。須菩提。佛得阿耨多羅三藐三菩提時。無有法可得若義若非義。須菩提。有佛無佛。諸法法相常住無有是義無有非義。如是須菩提。菩薩摩訶薩行般若波羅蜜應離義非義。須菩提白佛言。世尊。何以故。般若波羅蜜非義非非義。佛告須菩提。一切有為法無作相。以是故般若波羅蜜非義非非義。世尊。一切賢圣若佛若佛弟子。皆以無為為義。云何佛言般若波羅蜜無有義非義。佛言。雖一切賢圣若佛若佛弟子皆以無為為義。亦不以增亦不以損。須菩提。譬如虛空如。不能益眾生不能損眾生。如是須菩提。菩薩摩訶薩般若波羅蜜。無有增無有損。世尊。菩薩摩訶薩不學無為般若波羅蜜。得一切種智耶。佛言。如是如是。須菩提。菩薩摩訶薩學是無為般若波羅蜜。當得一切種智。不以二法故。世尊。不二法能得不二法耶。佛言不也。須菩提言。二法能得不二法耶。佛言不也。須菩提言。世尊。菩薩摩訶薩若不以二法亦不以不二法。云何當得一切種智。須菩提。無所得即是得。以是得無所得

【論】釋曰。須菩提復問。世尊。若一切法無作無起相。云何分別有三乘。佛可其意更說因緣。凡夫人未得道。著五眾故亦著是空無作無起法故生疑。云何分別有三乘。汝已得道不著五眾。亦不著空無作無起云何生疑。佛此中自說因緣。我以五眼尚不得色等諸法。狂人無眼而欲得。須菩提問。若無法無眾生。云何說有三聚眾生。佛答。我觀眾生一聚不可得。云何有三。但為欲破顛倒故分別有三。能破顛倒者名正定。必不能破顛倒者是邪定。得因緣能破。不得則不能破是名不定。皆以世俗法故說。非最第一義。問曰。佛實住第一義中得道。何以答須菩提言不。答曰。須菩提為新發意著者故問。是故佛言不。何以故。顛倒有法中尚不可住。何況第一義無所有中住。是故須菩提疑。若二處不住將無世尊不得正覺耶。佛答。實得阿耨多羅三藐三菩提道。但無所住。有為性虛誑不實。無為性空無所有故不可住。此中佛欲明了是事故說化佛譬喻。如化佛不住有為性不住無為性。而能來去說法。問曰。化人來去說法可爾。云何能行檀波羅蜜等。答曰。不言化人能實行。眾生眼見似有所行是化事。如經中說乃至須扇多。須菩提意已信伏。種種因緣化佛真佛等無異。今猶少疑問佛。若無分別者供養真佛乃至無余涅槃福故不盡。供養化佛亦爾不。佛答。供養化佛真佛其福不異。何以故。佛得諸法實相故。供養福無盡。化佛亦不離實相故。若供養者心能不異其福亦等。問曰。化佛無十力等諸功德。云何與真佛等。答曰。十力等諸功德皆入諸法實相。若十力等離諸法實相則非佛法。隨顛倒邪見。問曰。若爾真化中定有諸法實相者。何以言惡心出佛身血得逆罪不說化佛。答曰。經中但說惡心出佛身血。不辯真化。若供養化佛得具足福者。惡心毀謗亦應得逆罪。惡人定謂化佛是真而惡心出血。血則為出便得逆罪。問曰。若爾者毗尼中何以言殺化人不犯殺戒。答曰。毗尼中皆為世間事攝眾僧故。結戒不論實相。何以故。毗尼中有人有眾生。逐假名而結戒。為護佛法故不觀后世罪多少。有后世罪重戒中便輕。如道人鞭打殺牛羊等罪重而戒輕。贊嘆女人戒中重后世罪輕。殺化牛羊則眾人不嫌不譏不論。但自得心罪。若殺真化牛羊心不異者得罪等。然制戒意為眾人譏嫌故為重。是故經中說意業最大非身口業。如人大行布施。不及行慈三昧。行慈三昧眾生無所得。而自得無量福。邪見斷善根人不惱眾生。而入阿鼻地獄。是故供養化佛真佛以心等故其福不異。復次此中佛說。置是化佛光相具足。有人見石泥像等慈心念佛。是人乃至畢苦其福不盡。佛言。復置泥像。若有恭敬心雖不見佛像。念佛故以華散空中。其福亦得畢苦。復置散華。但一稱南無佛。是人亦得畢苦其福不盡。問曰。云何但空稱佛名字。便得畢苦其福不盡。答曰。是人曾聞佛功德能度人老病死。若多若少供養及稱名字得無量福。亦至畢苦不盡。是故福田無量。故雖濡心布施其福亦無盡。如是種種因緣譬喻故。真佛化佛無異于佛福田供養者其福無量。以一切法實相無別無異故。爾時須菩提問佛。世尊。若諸法實相無壞故二佛無異。今佛分別說諸法是色是受想行識乃至是有為是無為法。將無壞諸法相耶。佛答須菩提。佛雖種種分別說諸法。但以言說欲令眾生得解心無所著。若二佛共語不應說諸法名字。以眾生無及佛者欲牽引令解故。說是善是惡。如法華經說火宅以三乘引出諸子。但以名相說諸法不壞第一義。須菩提問。雖以名相為眾生說無有實事。將無虛妄耶。佛答。圣人隨世俗言說。于中無有名相著處。佛此中自說因緣。如凡夫說苦著名取相。諸佛及弟子。口說苦而心不著。若著不名苦圣諦。苦諦即是名相等無有定實。凡夫著者亦是名相無有定實。云何空名相中著空名相。若空名相中著名相者。空亦應著空。無相亦應著無相。無作亦應著無作。乃至無為性亦應著無為性。是法皆如。凡夫苦諦相但有名相。名相亦不住名相中。菩薩入是名相等諸法門中。住是名相般若中。應觀一切法無有實。須菩提問。若一切法但有名相。菩薩為何等故發心。如經中說。佛答。若一切法但有名相者。名相中名相亦空。是法皆畢竟空入如法性實際中。是故菩薩能發阿耨多羅三藐三菩提。乃至能以三乘度眾生。若諸法有定實非名相者。即是無生滅。無生滅故無苦無集無盡無道。云何以三乘度眾生。若諸法但是空名相無實者。亦無生滅。無生滅故無苦集盡道。亦云何可度。今菩薩知一切法名相等空。則離世間顛倒。亦知名相空。亦離名相空。如是離有離無處中道能度眾生。佛意菩薩行是中道般若得一切種智。爾時須菩提欲難故。先定佛語乃問。世尊說一切種智耶。佛言。我說一切種智。復問。佛常說三種智。三種智有何差別。佛答。薩婆若是聲聞辟支佛智。何以故。一切名內外十二入。是法聲聞辟支佛總相知。皆是無常苦空無我等。道種智是諸菩薩摩訶薩智。道有四種。一者人天中受福樂道。所謂種福德。并三乘道為四。菩薩法應引導眾生著大道中。若不任入大道者著二乘中。若不任入涅槃者著人天福樂中。作涅槃因緣世間福樂道。是十善布施諸福德。三十七品是二乘道。三十七品及六波羅蜜是菩薩道。菩薩應了了知是諸道。菩薩以佛道自為為人。以余三道但為眾生。是菩薩道種智。須菩提問。何以道種智為菩薩事。佛答。菩薩應具足一切道。以是道化眾生。雖出入是道未教化眾生凈佛國土而不取證。具足是事已然后坐道場乃取證。是故須菩提。道種智是菩薩事。須菩提復問。是菩薩住何處實際作證。須菩提意。若住道中作證是事不然。有二過故。一者有結使。人不應有畢竟清凈正智。若有則與佛無異。若異者有煩惱習氣故應有錯謬。二者一切有為法。皆是虛誑和合故有假名無有定實。是故佛言不也。若住道中尚不得。何況非道道。非道亦有二過故。非道非不道。以著心取相故亦言不也。爾時須菩提意。或作是念。佛所得道甚深不可得底。是故復問菩薩住何處實際作證。佛反問須菩提。問曰。佛何以故不直答而反問須菩提。答曰。須菩提自于所得道中了了無或貴尚佛所證故。四句戲論如有著心不了故問。是故佛以須菩提所得證反問。汝得道時住四句中得證耶。答言不也。我無所住而得漏盡。汝以無所住而心得解脫。當知菩薩摩訶薩亦如是。不住四句而證實際。是故佛反問。復有人言。四種答中是名反問答。問曰。須菩提住金剛三昧心得解脫。云何言不住道中。答曰。住名取相定有是法。是人更求無為勝法故不名為住有為法。為不用故不于中住。復有人言住是名相。凡夫法中便有分別。是金剛是解脫。得無相法則無所分別。佛為無相法故反問須菩提。汝不應以名相故問。汝不應以名相為難。一切種智是佛智。一切種智名一切三世法中通達無礙。知大小精粗無事不知。佛自說一切種智義有二種相。一者通達諸法實相故寂滅相。如大海水中風不能動。以其深故波浪不起。一切種智亦如是。戲論風所不能動。二者一切諸法可以名相文字言說了了通達無礙。攝有無二事故名一切種智。有人言。十力四無所畏四無礙法十八不共法。盡是智慧相和合。名為一切種智。復有人言。金剛三昧次第得無礙解脫故。若大小近遠深淺難易無事不知。如是等種種無量因緣名一切種智。須菩提聞是已問佛。智慧故有上中下分別。煩惱斷復有差別不。佛言無差別。斷時有差別。斷已無差別。譬如刀有利鈍。斷時有遲速。斷已無差別。如來煩惱及習都盡。聲聞辟支佛但煩惱盡而習氣有余。須菩提問佛。世尊三種。斷是有為是無為。佛答。皆是無為。復問。世尊無為法中可得差別不。佛答。是法無相無量。云何可得差別。復問。世尊若無差別。云何說是斷中有余是斷中無余。須菩提。是習不名真煩惱。有人雖斷一切煩惱。身口中亦有煩惱相出。凡人見聞是相已則起不清凈心。譬如蜜婆私詫阿羅漢。五百世在獼猴中。今雖得阿羅漢猶騰跳樹木。愚人見之即生輕慢。是比丘似如獼猴。是阿羅漢無煩惱心而猶有本習。又如畢陵伽婆蹉阿羅漢。五百世生婆羅門中習輕蔑心故。雖得阿羅漢猶語恒水神言。小婢止流。恒神嗔恚詣佛陳訴。佛教懺悔猶稱小婢。如是等身口業煩惱習氣二乘不盡。佛無如是事。如一婆羅門惡口。一時以五百事罵佛。佛無慍色。婆羅門心乃歡喜。即復一時以五百善事贊嘆于佛。佛亦無喜色。當知佛煩惱習氣盡故好惡無異。又復佛初得道。實功德中出好名聲充滿十方。唯佛自知。而孫陀梨梵志女殺身謗佛。惡名流布。佛于此二事心無有異亦不憂喜。又入婆羅門聚落中空缽而出。天人種種供養。又復三月食馬麥。釋提桓因恭敬以天食供養。阿羅婆伽林中棘刺寒風。佛在中宿。又于歡喜園中在天白寶石上。柔濡滑澤。又敷天臥具。于此好惡事中心無憂喜。又提婆達嗔心以石堆佛。羅睺羅敬心合手禮佛。于此二人其心平等如愛兩眼。如是等種種干亂無有異想。譬如真金燒磨鍛截其色不變。佛經此眾事心無增減。是故可知諸佛愛恚等諸煩惱習氣都盡。須菩提意。若諸法實相中。若道若涅槃無所有。若無所有何以分別是須陀洹乃至辟支佛習氣未盡佛習氣盡。佛言。三乘圣人皆以無為法而有差別。雖因無為有差別。而有為法中可得說。須菩提欲定佛語故問。世尊。實以無為法故有差別耶。佛答。世俗法語言名相故可分別。第一法中無分別。何以故。第一義中一切語言道斷。以一切心所行斷故。但以諸圣人結使斷故說有后際。后際者所謂無余涅槃。須菩提問世尊。諸法自相空故。前際不可得。何況后際。何以故。因前際故有后際。佛可其意以眾生不知諸法自相空故。說是前際是后際。自相空諸法中前后際不可得。何以故。若先有生則后有老死。若離老死。有生。是則不死而生。是生無因無緣。若先老死后有生者。不生云何有老死。先后既不可得。一時亦不可得。以是故說自相空法中無有前后際。佛言。如是須菩提。菩薩應以自相空法行般若。內外法乃至佛法不著故。問曰。上來常說般若波羅蜜相。今何以更問。答曰。不但問相。人常說般若波羅蜜。般若波羅蜜以何義故名般若。佛言。以第一度一切法到彼岸名般若波羅蜜。第一度者聲聞人以下智度。辟支佛以中智度。菩薩以上智度故名第一度。復次煩惱有九種。上中下各有三品。智慧亦有九種。下下智慧從鈍根須陀洹來。乃至上下是第一聲聞舍利弗等。上中是大辟支佛。上上是菩薩。以上上智慧度故名第一度。聲聞辟支佛但總相度于別相少。菩薩一切法總相別相皆了了知故名第一度。復次菩薩度時智慧遍滿可知法中。二乘人可知法中不能遍滿。是故名第一度。復次第一度者。大乘福德智慧六波羅蜜。三十七品具足滿故安隱度。又十方諸佛大菩薩諸天。皆來佐助安隱得度。如人乘七寶船牢治行具上有種種好食有好導師。遇隨意好風則為好度。若人乘草筏度恐怖不名好度。復次佛說三乘人。以是般若波羅蜜度到彼岸。涅槃滅一切憂苦。以是義故名般若波羅蜜。復次是般若波羅蜜中。一切法內外大小思惟籌量分別推求。乃至如微塵不得堅實。既到微塵則不可分別。心心數法乃至一念中亦不可分別。是般若波羅蜜中。心色二法破壞推求不得堅實。以是義故名般若波羅蜜。復次般若名慧。波羅蜜到彼岸。彼岸名盡一切智慧邊智慧。名不可破壞相。不可破壞相即是如法性實際。以其實故不可破壞。是三事攝入般若中故名為般若波羅蜜。復次般若波羅蜜無有法與法有合有散。畢竟空故是般若無色無形無對一相所謂無相。是義如先說。如是等種種因緣故名般若義。今當說般若力。所謂般若能生一切智慧禪定等諸法。能生一切樂說辯才。以般若力故演說一句。種種莊嚴窮劫不盡。星宿日月不能照處。般若能照能破邪見無明黑闇故。魔若魔人求聲聞辟支佛人。外道惡人所不能壞。何以故。菩薩行般若。此諸惡人于般若中皆不可得故。復次若行者一心信受諷誦。諸惡不能得便。何況正憶念如說行。如是須菩提。菩薩應行般若義。般若義者所謂無常義。苦空無我義。四諦智盡智無生智法智比智世智知他心智如實智義。故應行般若。是般若如大海有種種寶物或大或小唯一是如意寶。般若波羅蜜亦有種種諸智慧寶無常等四圣行十智。唯有如實智。如如意寶。問曰。如先品說。若常若無常等行不名行般若波羅蜜。今何以言行無常等義故應行般若波羅蜜。答曰。我已先答。無常有二種。若著心戲論無常。是不名行般若。若以無著心不戲論無常為破常倒。又不自生著心。是名行般若。問曰。三藏中但有十智。此中何以有如實智。答曰。是故名大乘。大法能受小法。小不能受大。問曰。十智各各有體相。如實智有何等相。答曰。有人言。能知諸法實相。所謂如法性實際。是名如實智相。佛此中說如實智。唯是諸佛所得。何以故。煩惱未盡者。猶有無明故不能知如實。二乘及大菩薩。習未盡故不能遍知一切法一切種。不名如實智。但諸佛于一切無明盡無遺余。故能如實知。問曰。若除佛更無如實知者。二乘云何得涅槃。大菩薩得無生忍。答曰。如實智有二種。一有遍滿具足。二者未具足。具足者佛。不具足者二乘及大菩薩。譬如闇室中為有所作故然燈。所為已辦后來燈其明益增。黑闇有二分。一分初燈已除。第二分后燈所除。第二分闇與初燈明和合。若不爾第二燈則無所用。如是二乘及大菩薩智慧。雖已破無明。佛智慧所除無明分。是諸人所不能除。不得言初燈無照。如是不得言二乘及菩薩智慧是遍如實智。遍如實智是佛。但如實智二乘及菩薩所共。爾時須菩提問佛。世尊。若深般若中。義非義不可得。云何言菩薩為深般若義故行般若。佛答。貪欲等煩惱非義不應行者。諸法有三分。貪欲等諸煩惱是非義。六波羅蜜等諸善法是義。色等法無記故非義非非義。若人于煩惱及行煩惱者中生怨憎心。于六波羅蜜等諸善法及行善法者中生愛念心。于色等無記法及行無記法者中即生癡心。如經中說。凡人得受樂時生貪心。受苦時生嗔心。受不苦不樂時生癡心。是故說菩薩應作是念。欲貪等非義不應念以為非。如經廣說。此中自說因緣。惡法善法無記法一如相無有義非義。如相無二無分別故。復次佛得道時不見一法若義若非義。諸法實相有佛無佛常住不作義非義。若如是知即是義。但破分別心故說義非義不應行。如是須菩提。菩薩應行是離義非義般若波羅蜜。須菩提復問。何緣故。般若非義非非義。佛答。一切法無作無起相故無所能作。云何般若波羅蜜作義以非義。須菩提復問。世尊。若一切諸佛及弟子。皆以無為法為義。佛何以說般若波羅蜜不能作義以非義。佛答。一切圣人雖以無為法為義。不作義以非義無增無損故。此中說譬喻。如虛空如不能益眾生不能損眾生。虛空無法故無有義以非義。何況虛空如。虛空雖無法。一切世間因虛空故得有所作。般若波羅蜜亦如是。雖無相無為而因般若能行五波羅蜜等一切佛道法。以著心故說般若無義非義。無著心故說第一實義。以世諦故說言義。第一義中無有義。復次般若有二種。一者有為二者無為。學有為般若能具足六波羅蜜住十地中。學無為般若滅一切煩惱習成佛道。今須菩提問佛。世尊。菩薩學無為般若得一切智。云何言無義。佛答。雖得薩婆若不以二法故。得分別取相者是名二法。復問。不二法能得不二法耶。佛答不也。何以故。不二法即是無為。無為無有得不得相。是無為法不可行故。復問。若以不二法不得。可以二法得不二法不。答言不也。何以故。二法虛誑不實故。云何行不實而得實法。復問。世尊。若不以二不以不二。云何當得一切種智。佛答。無所得即是得。此中二不二即是無分別皆無所得。是無所得不以有所得為行。雖行有為法。得是無所得心不取相故無所得。何以故。與空無相無作合行故

大智度論卷第八十四大智度論釋道樹品第七十一(卷八十五)

　　　　圣者龍樹菩薩造


　　　　后秦龜茲國三藏鳩摩羅什譯


【經】須菩提白佛言。世尊。是般若波羅蜜甚深。世尊。諸菩薩摩訶薩不得眾生。而為眾生求阿耨多羅三藐三菩提。是為甚難。世尊。譬如人欲于虛空中種樹是為甚難。世尊。菩薩摩訶薩亦如是。為眾生故求阿耨多羅三藐三菩提。眾生亦不可得。佛告須菩提。如是如是。諸菩薩摩訶薩所為甚難。為眾生故求阿耨多羅三藐三菩提。度著吾我顛倒眾生。須菩提。譬如人種樹。不識樹根莖枝葉華果。而愛護溉灌。漸漸長大華葉果實成就皆得用之。如是須菩提。諸菩薩摩訶薩為眾生故。求阿耨多羅三藐三菩提。漸漸行六波羅蜜得一切種智。成佛樹以葉華果實益眾生。須菩提。何等為葉益眾生。因菩薩摩訶薩得離三惡道。是為葉益眾生。何等為華益眾生。因菩薩得生剎利大姓婆羅門大姓居士大家四天王天處乃至非有想非無想天處。是為華益眾生。何等為果益眾生。是菩薩得一切種智。令眾生得須陀洹果斯陀含果阿那含果阿羅漢果辟支佛道佛道。是眾生漸漸以三乘法。于無余涅槃而般涅槃。是為果益眾生。是菩薩摩訶薩不得眾生實法而度眾生。令離我顛倒著。作是念一切諸法中無眾生我所。為眾生求一切種智。是眾生實不可得。須菩提白佛言。世尊。當知是菩薩為如佛。何以故。是菩薩因緣故。斷一切地獄種一切畜生種一切餓鬼種。斷一切諸難。斷一切貧窮下賤道。斷一切欲界色界無色界。佛言。如是如是。須菩提當知。是菩薩摩訶薩如佛。須菩提。若菩薩摩訶薩不發心求阿耨多羅三藐三菩提。世間則無過去未來現在諸佛。世間亦無辟支佛阿羅漢阿那含斯陀含須陀洹。三惡趣及三界亦無斷時。須菩提。汝所說是菩薩摩訶薩當知如佛。如是如是。須菩提當知。是菩薩實如佛。何以故。以如故說如來。以如故說辟支佛阿羅漢一切賢圣。以如故說為色乃至識。以如故說一切法乃至有為性無為性。是諸如如實無異。以是故說名為如。諸菩薩摩訶薩學是如。得一切種智。得名如來。以是因緣故說菩薩摩訶薩當知如佛。以如相故。如是須菩提。菩薩摩訶薩應學如般若波羅蜜。菩薩學如般若波羅蜜。則能學一切法如。學一切法如則得具足一切法如。具足一切法如已。住一切法如得自在。住一切法如得自在已。善知一切眾生根。善知一切眾生根已。知一切眾生根具足。知一切眾生根具足已亦知一切眾生業因緣。知一切眾生業因緣已。得愿智具足。得愿智具足已凈三世慧。凈三世慧已饒益一切眾生。饒益一切眾生已凈佛國土。凈佛國土已得一切種智。得一切種智已轉法輪。轉法輪已安立眾生于三乘。令入無余涅槃。如是須菩提。菩薩摩訶薩欲得一切功德自利利人。應發阿耨多羅三藐三菩提心。須菩提白佛言。世尊。是諸菩薩摩訶薩能如說行深般若波羅蜜。一切世間天及人阿修羅應當作禮。佛告須菩提。如是如是。是菩薩摩訶薩能如說行深般若波羅蜜。一切世間天及人阿修羅應當為作禮。世尊。是初發意菩薩摩訶薩為眾生故。求阿耨多羅三藐三菩提得幾所福德。佛告須菩提。若千國土中眾生。皆發聲聞辟支佛意。于汝意云何。其福多不。須菩提言。甚多無量。佛告須菩提。其福不如初發意菩薩摩訶薩。百倍千倍巨億萬倍。乃至算數譬喻所不能及。何以故。發聲聞辟支佛意者。皆因菩薩出故。菩薩終不因聲聞辟支佛出。二千世界三千大千世界中亦如是。置是三千大千世界中住聲聞辟支佛地者。若三千大千世界中眾生皆住干慧地。其福多不。須菩提言。甚多無量。佛言。不如初發意菩薩。百倍千倍巨億萬倍乃至算數譬喻所不能及。置是住干慧地眾生。若三千大千世界中眾生皆住性地八人地見地薄地離欲地已辦地辟支佛地。是一切福德欲比初發意菩薩。百倍千倍巨億萬倍乃至算數譬喻所不能及。須菩提。若三千大千世界中初發意菩薩。不如入法位菩薩。百千萬倍巨億萬倍。乃至算數譬喻所不能及。若三千大千世界中入法位菩薩。不如向佛道菩薩。百千萬倍巨億萬倍。乃至算數譬喻所不能及。若三千大千世界中向佛道菩薩。不如佛功德。百千萬倍巨億萬倍。乃至算數譬喻所不能及。須菩提白佛言。世尊。初發心菩薩摩訶薩當念何等法。佛言。應念一切種智。須菩提言。何等是一切種智。一切種智何等緣。何等增上。何等行。何等相。佛告須菩提。一切種智無所有。無想無念無生無示。如須菩提所問。一切種智何等緣何等增上何等行何等相。須菩提。一切種智無法緣念為增上。寂滅為行。無相為相。須菩提。是名一切種智緣增上行相。須菩提白佛言。世尊。但一切種智無法。色受想行識亦無法。內外法亦無法。四禪四無量心四無色定四念處四正勤四如意足五根五力七覺分八圣道分。空三昧無相三昧無作三昧。八背舍九次第定佛十力四無所畏四無礙智十八不共法。大慈大悲大喜大舍。初神通第二第三第四第五第六神通有為相無為相亦無法。佛告須菩提。色亦無法。乃至有為相無為相亦無法。須菩提言。世尊。何因緣故。一切種智無法。色無法乃至有為相無為相亦無法。佛言。一切種智自性無故。若法自性無是名無法。色乃至有為無為相亦如是。世尊。何因緣故諸法自性無。佛言。諸法和合因緣故。生法中無自性。若無自性是名無法。以是故。須菩提。菩薩摩訶薩當知一切法無性。何以故。一切法自性空故。以是故當知一切法無性。須菩提白佛言。世尊。若一切法無性。初發意菩薩以何等方便力能行檀波羅蜜。凈佛世界成就眾生。能行尸羅波羅蜜羼提波羅蜜毗梨耶波羅蜜禪波羅蜜般若波羅蜜。行初禪乃至第四禪。行慈心乃至舍心行空處乃至非有想非無想處內空乃至無法有法空四念處乃至八圣道分空三昧無相三昧無作三昧八背舍九次第定佛十力四無所畏四無礙智十八不共法大慈大悲。能行一切種智。凈佛世界成就眾生。佛告須菩提。菩薩摩訶薩能學諸法無性。亦能凈佛世界成就眾生。知世界眾生亦無性。即是方便力。須菩提。是菩薩摩訶薩行檀波羅蜜修學佛道。行尸羅波羅蜜。修學佛道。行羼提波羅蜜毗梨耶波羅蜜禪波羅蜜般若波羅蜜修學佛道。乃至行一切種智修學佛道。亦知佛道無性。是菩薩摩訶薩行六波羅蜜修學佛道。乃至未成就佛十力四無所畏四無礙智十八不共法大慈大悲一切種智。是為修學佛道。能具足佛道因緣具足佛道因緣已。用一念相應慧得一切種智。爾時一切煩惱習永盡以不生故。是時以佛眼觀三千大千世界。無法尚不可得。何況有法。如是須菩提。菩薩摩訶薩應行無性般若波羅蜜。須菩提。是名菩薩摩訶薩方便力。無法尚不可得。何況有法。須菩提。是菩薩摩訶薩若布施時。布施無法尚不可得。何況有法。受者及菩薩心無法尚不知。何況有法。乃至一切種智得者得法得處無法尚不知。何況有法。何以故。一切法本性爾。非佛作非聲聞辟支佛作。亦非余人作。一切法無作者故。須菩提白佛言。世尊。諸法諸法性離耶。佛言。如是如是。諸法諸法性離。世尊。若諸法諸法性離。云何離法能知離法若有若無。何以故。無法不能知無法。有法不能知有法。無法不能知有法。有法不能知無法。世尊。如是一切法無所有相。云何菩薩摩訶薩作是分別。是法若有若無。佛言。菩薩摩訶薩以世諦故。示眾生若有若無。非以第一義。世尊。世諦第一義諦有異耶。須菩提。世諦第一義諦無異也。何以故。世諦如即是第一義諦如。以眾生不知不見是如故。菩薩摩訶薩以世諦示若有若無。復次須菩提。眾生于五受眾中有著相故不知無所有。為是眾生故。示若有若無。令知清凈無所有。如是須菩提。菩薩摩訶薩應當作是行般若波羅蜜

【論】釋曰。須菩提從佛聞無所得。即是得嘆未曾有。白佛言。世尊。是般若甚深。如經中廣說。以樹為譬喻。葉華果實從薄轉厚。如樹葉蔭熱時涼樂。眾生因菩薩道樹蔭。得離三惡道熱苦。何以故。遮惡故。如華色好香凈柔軟眾生因菩薩以布施持戒教化故受人天中福樂。如樹果色香味力眾生因菩薩故得須陀洹等諸圣道果。須菩提聞是歡喜言。是菩薩如佛無異。此中自說因緣。因菩薩故斷地獄等惡道。佛可其意更說因緣。須菩提。若菩薩不發心求阿耨多羅三藐三菩提。乃至三界無斷時。復次得諸法如故說名如來。乃至名須陀洹。以如故說色乃至無為性。是諸法如皆一無異。菩薩學是如必當得薩婆若。是故言如佛無異。不以我心貪貴菩薩故說言如佛。以得如故言如佛。是如在佛亦在菩薩。以一相故是名菩薩為如佛。離如更無有法不入如者。問曰。若以同如故名菩薩如佛乃至畜生中亦有是如。何以不名如佛。答曰。畜生雖亦有如因緣。未發故不能利益眾生。不能行如至薩婆若故。如是須菩提。菩薩應學是如般若波羅蜜。菩薩學是如般若波羅蜜故。則能具足一切法如。具足名得諸法實相。能以種種門令眾生得解。以得具足故于一切法如得自在。得是諸法如自在已。能善知眾生根。能善知眾生根故。能知眾生諸根具足。諸根者信等五善根。三乘人各各有能分別。是人有是人無。是人得力是人不得力。具足者信等善根具足。如是人能出世間。信根得力則決定能受持不疑。精進力故雖未見法。一心求道不惜身命。不休不息念力故常憶師教。善法來聽入惡法來不聽入。如守門人。定力故攝心一處不動。以助智慧。智慧力故能如實觀諸法相。得根有二種。一者在大心。人身中則成菩薩根。二者在小心。人身中則成小乘根。得是具足根則可度。或有菩薩見人雖得信等五根而不可度。由先世惡業罪重故。是故言知一切眾生業因緣。欲知無數劫業因緣要得宿命通。既知已為眾生說過去罪業因緣。眾生以是過去罪故不畏。是故求愿智欲知三世事。既知已為眾生說未來世罪業因緣當墮地獄。眾生聞已則懷恐怖。恐怖已心伏易度。眾生若欲知未來世福報因緣。為說已則歡喜可度。是故說知業因緣已愿智具足。愿智具足故得三世慧凈通達無礙知過去善惡業。又知未來善惡果報。知現在眾生諸根利鈍。然后說法教化多所利益不虛。大利益眾生故能凈佛國土。凈佛國土已得一切種智。得一切種智故轉法輪。轉法輪已以三乘安立眾生入無余涅槃。如是利益皆從學如中來。是故佛說菩薩欲得一切功德。自利利人當發阿耨多羅三藐三菩提心。須菩提聞是菩薩功德甚多白佛言。世尊。菩薩能如說行般若波羅蜜一切世間應當作禮如經中廣說。分別初發意菩薩功德。爾時須菩提知是甚深般若無憶想非初學所得。是故問佛。初發心菩薩應念何等法。佛答。應念一切種智。一切種智者即是阿耨多羅三藐三菩提。薩婆若佛法佛道皆是一切種智異名。問曰。佛何以答言念一切種智。答曰。初發意菩薩未得深智慧。既舍世間五欲樂故。佛教系心念薩婆若。應作是念雖舍小雜樂當得清凈大樂。舍顛倒虛誑樂得實樂。舍系縛樂得解脫樂。舍獨善樂得共一切眾生善樂。得如是等利益故。佛教初發意者常念薩婆若。須菩提問世尊。是一切種智。為是有法為是無法。何等緣何等增上。何等行何等相。佛答須菩提。一切種智無所有。無所有名非法。無生無滅諸法如實緣亦無所有。念為增上寂滅為行無相為相。問曰。皆是畢竟空念。何以獨言增上。答曰。諸法各各有力。佛智慧是畢竟空如法性實際無相所謂寂滅相。佛得一切種智。不復思惟無復難易。遠近所念皆得故言念為增上須菩提問世尊。但一切種智無法。色等法亦無法。佛答。色等一切法亦是無法。自說因緣若法從因緣和合生即無自性。若法無自性即是空無法。以是因緣故當知一切法無所有性。須菩提問。初發心菩薩以何方便行檀波羅蜜乃至一切種智。凈佛世界教化眾生。佛答。無所有法性中學。入觀亦能集諸功德。教化眾生凈佛世界。即是方便力。所謂有無二法能一時行故。所謂畢竟空集諸福德。是人行六波羅蜜時亦修治佛道。如佛心以畢竟空無所有法。行六波羅蜜乃至一切種智。是菩薩行是道。能具足佛十力四無所畏四無礙智十八不共法大慈大悲。行菩薩道時。具足是法坐道場。用一念相應慧得一切種智。如人夜失貫珠。電光暫現即時還得。故煩惱及習永盡更不復生。得佛已以佛眼觀一切十方世界中一切物。尚不見無法。何況有法。畢竟空法能破顛倒。令菩薩成佛。是事尚不可得。何況凡夫顛倒有法。是故須菩提。當知一切法無所有相。是名菩薩方便。空尚不可得。何況有。須菩提。菩薩應行無所有般若波羅蜜。是菩薩行是無所有般若波羅蜜。若布施時即知布施物空無所有。受者及菩薩心亦無所有。乃至一切種智得者得法。得處無法尚不知。何況有法。得者菩薩。得法是阿耨多羅三藐三菩提。用得法是菩薩道。皆知是法無所有。何以故。一切法本性爾。不以智慧故異。非凡夫作亦非諸圣人作。一切法無作無作者故。須菩提意。若諸法都是無所有相。誰知是無所有。是故問佛。世尊諸法諸法性離。云何離法能知離法若有若無。何以故。無法不能知無法。有法不能知有法。無法不能知有法。有法不能知無法。世尊。如是一切法無所有相。云何菩薩作是分別是法若有若無。佛答。菩薩世俗故為眾生說若有若無。非第一義。若有是實有無亦應有實。若有不實無云何應實。須菩提問。世俗第一義有異耶。若異破壞法性故。是故佛言不異。世俗如即是第一義如。眾生不知是如故。以世俗為說若有若無。復次眾生于五受陰中有所著。為是眾生。離所有得無所有故。菩薩說無所有。世欲法故分別諸法。欲令眾生知是無所有。如是須菩提。菩薩應學無所有般若波羅蜜

　　大智度論釋菩薩行品第七十二

【經】須菩提白佛言。世尊。世尊說菩薩行何等是菩薩行。佛言。菩薩行者。為阿耨多羅三藐三菩提行。是名菩薩行。世尊。云何菩薩摩訶薩為阿耨多羅三藐三菩提行。佛言。若菩薩摩訶薩行色空。行受想行識空。行眼空乃至意。行色空乃至法。行眼界空乃至意識界。行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。行內空。行外空行內外空行空空行大空。行第一義空有為空無為空畢竟空無始空散空諸法空性空自相空無法空有法空無法有法空。行初禪第二第三第四禪。行慈悲喜舍。行無量虛空處無量識處無所有處非有想非無想處行四念處。行四正勤四如意足五根五力七覺分八圣道分。行空三昧行無相無作三昧。行八背舍九次第定。行佛十力。行四無所畏。行四無礙智。行十八不共法。行大慈大悲。行凈佛國土。行成就眾生行諸辯才。行文字入無文字。行諸陀羅尼門。行有為性。行無為性。如阿耨多羅三藐三菩提不作二。如是須菩提。菩薩摩訶薩行般若波羅蜜。名為阿耨多羅三藐三菩提行。須菩提白佛言。世尊。世尊說言佛何義故名佛。佛告須菩提。知諸法實義故名為佛。復次得諸法實相故名為佛。復次通達實義故名為佛。復次如實知一切法故名為佛。須菩提言。何義故名菩提。須菩提。空義是菩提義。如義法性義實際義是菩提義。復次須菩提。名相言說是菩提義須菩提。菩提實義不可壞不可分別是菩提義。復次須菩提。諸法實相不誑不異是菩提義。以是故名菩提。復次須菩提。是菩提諸佛所有故名菩提。復次須菩提。諸佛正遍知故名為菩提。須菩提白佛言。世尊。若菩薩摩訶薩為是菩提。行六波羅蜜。乃至行一切種智。于諸法何得何失何增何減何生何滅何垢何凈。佛告須菩提。若菩薩摩訶薩行六波羅蜜。乃至行一切種智。于諸法無得無失無增無減無生無滅無垢無凈。何以故。菩薩摩訶薩行般若波羅蜜。不為得失增減生滅凈垢故出。須菩提白佛言。世尊。若菩薩摩訶薩行般若波羅蜜不為得失。乃至不為凈垢故出。菩薩摩訶薩云何行般若波羅蜜。能取檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。云何行內空乃至無法有法空。云何行禪無量心無色定。云何行四念處乃至八圣道分。云何行空無相無作解脫門。云何行佛十力四無所畏四無礙智十八不共法大慈大悲。云何行菩薩十地。云何過聲聞辟支佛地入菩薩位中。佛告須菩提。菩薩摩訶薩行般若波羅蜜時。不以二法故。行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。不以二法乃至行一切種智。須菩提言。世尊。若菩薩摩訶薩不以二法故行檀波羅蜜乃至般若波羅蜜。不以二法故乃至行一切種智。菩薩從初發意乃至后意云何善根增益。佛告須菩提。若行二法者善根不得增益。何以故。一切凡夫皆依二法不得增益善根。菩薩摩訶薩行不二法。從初發意乃至后意。于其中間增益善根。以是故菩薩摩訶薩一切世間天及人阿修羅無能伏。無能壞其善根令墮聲聞辟支佛地。及諸眾惡不善法不能制菩薩令不能行檀波羅蜜增益善根。乃至般若波羅蜜亦如是。須菩提。菩薩摩訶薩應如是行般若波羅蜜。世尊。菩薩摩訶薩為善根故。行般若波羅蜜不。佛言。不也須菩提。菩薩摩訶薩亦不為善根故行般若波羅蜜。亦不為非善根故行般若波羅蜜。何以故。須菩提。菩薩摩訶薩法。未供養諸佛。未具足善根。未得真知識。不能得一切種智。須菩提言。世尊。云何菩薩摩訶薩供養諸佛具足善根。得真知識。能得一切種智。佛告須菩提。菩薩摩訶薩從初發意供養諸佛。諸佛所說十二部經。修妒路乃至憂波提舍。是菩薩聞持誦利心觀了達。了達故得陀羅尼。得陀羅尼故能起無礙智。起無礙智故所生處乃至薩婆若終不忘失。是法亦于諸佛所種善根。為是善根所護。終不墮惡道諸難。以是善根因緣故。得深心清凈。得深心清凈故。能凈佛國土成就眾生。以善根所護故。常不離真知識。所謂諸佛諸菩薩摩訶薩及諸聲聞。能贊嘆佛法眾者。如是須菩提。菩薩摩訶薩應供養諸佛種善根親近善知識

【論】釋曰。上品中。須菩提問。佛經常說般若波羅蜜。何以故。名般若波羅蜜。佛種種因緣答。因此事故此品中復問。世尊經常說菩薩行。何等是菩薩行。是故須菩提問菩薩行。問曰。若般若波羅蜜中攝一切法。又般若即是菩薩行。何以故更問。答曰。一切菩薩道名菩薩行。悉遍知諸法實相智慧名般若波羅蜜。是為異。若般若經菩薩行等共相攝無異。復次有人言。菩薩行者菩薩身口意業諸有所作。皆名菩薩行。以是事故須菩提但欲分別菩薩正行故問。是故佛答。菩薩行者為阿耨多羅三藐三菩提。諸善行是名菩薩正行。菩薩不善無記及著心行善法非菩薩行。但以悲心故及空智慧。為阿耨多羅三藐三菩提行。是名菩薩行。何等是清凈行。所謂色空行。受想行識空行。乃至有為性無為性空行。于是諸法不分別是空是實乃至是有為是無為。如阿耨多羅三藐三菩提。滅戲論不二相。是名菩薩行。無能壞者亦無過失。須菩提聞是菩薩行已歡喜問。菩薩行果報得作佛。經常言佛。何等是佛義。佛答知諸法實義故名為佛。問曰。若爾者阿羅漢辟支佛及大菩薩。是人亦知諸法實義。何故不名為佛。答曰。上已說然燈喻。于凡夫為實于佛不為實。以煩惱習所覆故不名為實。不能得一切種智斷一切法中疑悔故不名正智。實義如上分別。問曰。知諸法實義。得諸法實相。通達實義一切法如實知。是四有何異。答曰。有人言義無異名字異。有人言。有差別。義名諸法實相不生不滅法相常住如涅槃。知是義故名為佛。是義中常覺悟無錯謬。于是義以種種名相法令眾生解第一實義。是故四無礙中別說義無礙法無礙。有人雖得諸法實義不能通達。有二因緣故。一者煩惱未盡。二者未得一切智故。如須陀洹斯陀含阿那含。未斷煩惱故不能通達。阿羅漢辟支佛大菩薩。煩惱雖盡未得一切種智故不能通達。是故說通達實義故名為佛。如實知一切法者。總上三事亦義亦法。一切法若有若無。種種了了知故如一切種智義中說。亦知寂滅相亦知有為相。復次菩提名智佛名智者。得是智故名為智者。須菩提問世尊。何等是菩提。佛答。空如法性實際名為菩提。空三昧相應實相智慧。緣如法性實際。菩提名實智慧。三學道未斷煩惱。雖有智慧不名為菩提。三無學人無明永盡無余故。智慧名菩提。二無學人不得一切智正遍知諸法故。不得名阿耨多羅三藐三菩提。唯佛一人智慧。名阿耨多羅三藐三菩提。復次名相語言文字故名菩提。菩提實義不可分別破壞。復次菩提是如不異常不虛誑。何以故。一切眾生智慧轉轉有勝。至佛更無勝者。諸法亦轉轉有勝。先者虛妄后者真實。至菩提更無實者。是故菩提名為實。復次如得菩提故名為佛。今以佛得故名菩提。復次有人言。盡智知生永盡是名菩提。有人言。盡智無生智名菩提。有人言。無礙解脫名菩提。何以故。得是解脫于一切法皆通達。有人言。四無礙智是菩提。何以故。佛知諸法實相是義無礙。知諸法名相分別。是名法無礙。分別種種語言使眾生得解。是名辭無礙。有所說法教化無窮無盡。是名樂說無礙。以四無礙具足利益眾生故名菩提。有人言。佛十力四無所畏四無礙智十八不共法大慈大悲一切種智。如是無量佛法盡名菩提。何以故。以智慧大故諸法皆名菩提。有人言。真菩提名佛。無漏十智。是十智相應受想行識身口業及心不相應諸行皆名菩提。共緣共生共相佐助故皆名菩提。復有人言。菩提義無量無邊。唯佛能遍知。余人知其少分。譬如轉輪圣王寶藏中諸寶無能分別知其價者。圣王出寶賜人。正可知其所得者。此中須菩提問佛菩提相已更問。世尊。若菩提畢竟空不壞相。菩薩行六波羅蜜諸法增益何等善根。佛答。若菩薩行是菩提實相。于一切法無所增益。何況善根。何以故。般若波羅蜜不為得失乃至垢凈故。出畢竟清凈故。佛可其意。復更問若無增減。云何菩薩行般若取檀波羅蜜等諸菩薩行。佛答。菩薩雖行是法。不以二法故行畢竟空和合共行。是故不應難。復問世尊。若菩薩不行二法。云何從初發意乃至后心增長善根。佛答。若人行二法。即是顛倒不能增長善根。如人夢中雖大得財竟無所得。覺已所得多少真名為得。佛語須菩提。一切凡人皆著二法故不能增益善根。菩薩行諸法實相所謂不二法。從初發心來乃至后心。增益善根無有錯謬。是故菩薩一切天人阿修羅無能壞其善根令墮二乘。及余眾惡亦不能壞。余惡者慳貪等煩惱破檀波羅蜜諸善法等。復問世尊。菩薩為善根故行般若耶。佛答。不為善不為不善故行般若。問曰。不為不善根故行般若可爾。云何不為善根故行。答曰。此中佛意貴阿耨多羅三藐三菩提故。雖行諸善根為辦事故行。不以為貴。如筏喻經說。善法尚應舍何況不善法。善根是助佛道法。若人不為筏故渡。為到彼岸故渡。此中佛說因緣。菩薩未供養諸佛。未得真知識。不能得一切種智。是故雖種善根不以為貴。但為阿耨多羅三藐三菩提。故須菩提言。云何菩薩雖不為善根。而能供養諸佛。乃至得一切種智。佛答。菩薩從初發心已來供養諸佛。如經中說。供養佛大故但說佛。當知已供養辟支佛乃至住干慧地。凡人為聞法故從其聞說十二部經。以不能常得師故皆當受持。以喜忘故誦讀令利。心觀者常系心經卷次第憶念。先以語言宣義。后得了達即得陀羅尼。陀羅尼有二種。一者聞持陀羅尼。二者得諸法實相陀羅尼。讀誦修習常念故得聞持陀羅尼。通達義故得實相陀羅尼。住是二陀羅尼門中能生無礙智。為眾生說法故具足四無礙智。問曰。若菩薩有無礙智與佛何異。答曰。無礙有二種。一真無礙。二名字無礙。此中除佛無礙。余者隨菩薩所得無礙。是菩薩讀經等因緣故。所生之處乃至得一切種智終不忘失。何以故。深入讀誦諸法故煩惱折薄。為善根所護故終不墮惡道諸難。如盲人為有目者所將護故終不墜落溝壑。集善根福德故得深心清凈。深心清凈者慈愛一切眾生。雖怨賊中人亦不加惡。所謂奪命等。復次智慧福德大集故。煩惱微少不能遍覆菩薩善心。復次深心者于眾生中得慈悲心不舍心救度心。于諸法中得無常苦空無我畢竟空心。乃至佛不生佛想涅槃想。是名深心清凈。深心清凈故能教化眾生。何以故。是煩惱薄故。不起高心我心嗔心故。眾生愛樂信受其語教化眾生。教化眾生故得凈佛世界。如毗摩羅詰佛國品中說眾生凈故世界清凈。為善根所護故終不離善知識。善知識者諸佛大菩薩阿羅漢。略說善知識相能贊嘆三寶者如是。菩薩應供養諸佛種善根親近善知識。何以故。如病人應求良醫藥草。佛為良醫。諸善根為藥草。瞻病人為善知識。病者具此三事故病得除差。菩薩亦如是。具此二事滅諸煩惱故能利益眾生

　　大智度論釋種善根品第七十三

【經】須菩提白佛言。世尊。菩薩摩訶薩若不供養諸佛不具足善根。不得真知識。當得薩婆若不。佛告須菩提。菩薩摩訶薩供養諸佛種善根。得真知識。一切種智尚難得。何況不供養諸佛不種善根不得真知識。須菩提白佛言。世尊。菩薩摩訶薩供養諸佛種善根得真知識。何以故。難得一切種智。佛告須菩提。是菩薩摩訶薩遠離方便力。不從諸佛聞方便力。所種善根不具足。不常隨善知識教。世尊。何等是方便力。菩薩摩訶薩行是方便力得一切種智。佛言。菩薩摩訶薩從初發意行檀波羅蜜。應薩婆若念。布施佛若辟支佛若聲聞若人若非人。是時不生布施想受者想。何以故。觀一切法自相空無生無定相無所轉入諸法實相。所謂一切法無作無起相。菩薩以是方便力故增益善根。增益善根故行檀波羅蜜。凈佛國土成就眾生。布施不受世間果報。但欲救度一切眾生故行檀波羅蜜。復次須菩提。菩薩摩訶薩從初發意行尸羅波羅蜜。應薩婆若念持戒時。不墮淫怒癡中。亦不墮諸煩惱纏縛及諸不善。破道法若慳貪破戒嗔恚懈怠亂意愚癡慢大慢慢慢我慢增上慢不如慢邪慢。若聲聞心若辟支佛心。何以故。是菩薩摩訶薩觀一切法自相空無生無定相無所轉入諸法實相。所謂一切法無作無起相。菩薩成就是方便力故增益善根。增益善根故行尸羅波羅蜜。凈佛國土成就眾生。持戒不受世間果報。但欲救度一切眾生故。行尸羅波羅蜜。復次須菩提。菩薩摩訶薩從初發意行羼提波羅蜜。應薩婆若念。方便力成就故。行見諦道思惟道。亦不取須陀洹果斯陀含阿那含阿羅漢果。何以故。是菩薩摩訶薩知諸法自相空無生無定相無所轉。雖行是助道法。而過聲聞辟支佛地。須菩提。是名菩薩無生法忍。復次須菩提。菩薩摩訶薩從初發意行毗梨耶波羅蜜。入初禪乃至入第四禪。入四無量心四無色定。雖出入諸禪。而不受果報。何以故。是菩薩成就是方便力故。知諸禪定自相空無生無定相無所轉。凈佛國土成就眾生。精進不受世間果報。但欲救度一切眾生故。行毗梨耶波羅蜜。復次須菩提。菩薩摩訶薩從初發意行禪波羅蜜應薩婆若念。入八背舍九次第定。亦不證須陀洹果。乃至不證阿羅漢果。何以故。是菩薩摩訶薩知諸法自相空無生無定相無所轉。復次須菩提。菩薩摩訶薩從初發意行般若波羅蜜。學佛十力四無所畏四無礙智十八不共法大慈大悲。乃至未得一切種智。未凈佛國土未成就眾生。于其中間應如是行。何以故。是菩薩摩訶薩知諸法自相空無生無定相無所轉。須菩提。是菩薩摩訶薩應如是行般若波羅蜜不受果報

【論】問曰。須菩提何以故作是粗問。不供養諸佛。不具足善根。不得真知識。當得薩婆若不。答曰。有人言。若一切諸法無所有性畢竟空。畢竟空中種善根不種善根等無異。若爾者可不供養諸佛不種善根不得真知識得薩婆若耶。復有人疑言。得薩婆若更有種種門。可不須種善根等。是故問佛。佛答若供養諸佛種善根。得真知識尚難得。何況不。須菩提問。以畢竟空中無有福以非福。何以但以福德故得。佛答。以世諦中有福故得。須菩提為眾生著無所有故問。佛以不著有法答。所謂精進修福尚不可得。何況不修福。如受乞食道人。至一聚落從一家至一家乞食不得。見一餓狗饑臥。以杖打之言。汝畜生無智。我種種因緣家家求食尚不能得。何況汝臥而望得。須菩提問世尊。有是供養諸佛等因緣。何故不得其果報。佛答離方便故。方便者所謂般若波羅蜜。雖見諸佛色身不以智慧眼見法身。雖少種善根而不具足。雖得善知識不親近咨受。又佛自說因緣。所謂菩薩從初發意。以有無心行檀波羅蜜。有心者所謂應薩婆若心布施。念諸佛種種無量功德憐愍眾生故布施。無心者若施佛乃至凡人不生三想。所謂施者受者財物。何以故。施物等一切法自相空。從本已來常不生無定相。若一若異若常若無常等。是法自相空故不可轉。安住如中故如是觀即入諸法實相。所謂無作無起相。一切法無所能作。不生高心無所悕望。如是方便力故能增益善根。離不善根教化眾生凈佛世界。布施若多若少不受世間果報。但欲救度一切眾生故。菩薩布施眾生有量有限。作是念我先世不行深福德。今不能廣施眾生。我今當深實多行檀波羅蜜。得是果報已能具足利益。廣施無量眾生。若今世利若后世利若道德利。無如是方便。菩薩雖供養諸佛種善根得真知識尚不得。何況不供養。余五波羅蜜亦如是

大智度論卷第八十五大智度論釋遍學品第七十四(卷八十六)

　　　　圣者龍樹菩薩造


　　　　后秦龜茲國三藏鳩摩羅什譯


【經】爾時須菩提白佛言。世尊。是菩薩摩訶薩大智慧成就行是深法。亦不受果報。佛告須菩提。如是如是。菩薩摩訶薩大智慧成就行是深般若波羅蜜。亦不受果報。何以故。是菩薩摩訶薩諸法性中不動故。世尊。何等諸法性中不動。佛言。于無所有性中不動。復次菩薩摩訶薩色性中不動。受想行識性中不動。檀波羅蜜性中不動。尸羅波羅蜜羼提波羅蜜毗梨耶波羅蜜禪波羅蜜般若波羅蜜性中不動。四禪性中不動。四無量性中不動。四無色定性中不動。四念處性中不動。乃至八圣道分性中不動。空三昧無相無作三昧。乃至大慈大悲性中不動。何以故。須菩提。是諸法性即是無所有。須菩提。以無所有法不能得所有法。須菩提言。世尊。所有法能得所有法不。佛言不也。世尊。所有法能得無所有法不。佛言不也。世尊。無所有法能得無所有法不。佛言不也。世尊。若無所有不能得所有。所有不能得所有。所有不能得無所有。無所有不能得無所有。將無世尊不得道耶。佛言。有得不以此四句。世尊。云何有得。佛言。非所有非無所有無諸戲論。是名得道。須菩提白佛言。世尊。何等是菩薩摩訶薩戲論。佛告須菩提。菩薩摩訶薩觀色若常若無常。是為戲論。觀受想行識若常若無常。是為戲論。觀色若苦若樂受想行識若苦若樂。是為戲論。觀色若我若非我受想行識若我若非我色若寂滅若不寂滅受想行識若寂滅若不寂滅。是為戲論。苦圣諦應見。集圣諦應斷。滅圣諦應證。道圣諦應修。是為戲論。應修四禪四無量心四無色定。是為戲論。應修四念處四正勤四如意足五根五力七覺分八圣道分是為戲論。應修空解脫門無相解脫門無作解脫門。是為戲論。應修八背舍九次第定。是為戲論。我當過須陀洹果斯陀含果阿那含果阿羅漢果辟支佛道。是為戲論。我當具足菩薩十地。是為戲論。我當入菩薩位。是為戲論。我當凈佛國土。是為戲論。我當成就眾生。是為戲論。我當生佛十力四無所畏四無礙智十八不共法。是為戲論。我當得一切種智。是為戲論。我當斷一切煩惱習。是為戲論。須菩提。是菩薩摩訶薩行般若波羅蜜時。色若常若無常不可戲論故不應戲論。受想行識若常若無常不可戲論故不應戲論。乃至一切種智不可戲論故不應戲論。何以故。性不戲論性。無性不戲論無性。離性無性更無法可得。所謂戲論者。戲論法戲論處。以是故須菩提。色無戲論。受想行識乃至一切種智無戲論。如是須菩提。菩薩摩訶薩應行無戲論般若波羅蜜。須菩提白佛言。世尊。云何色不可戲論。乃至一切種智不可戲論。佛告須菩提。色性無。乃至一切種智性無。須菩提。若法性無即是無戲論。以是故色不可戲論。乃至一切種智不可戲論。須菩提。若菩薩摩訶薩能如是行無戲論般若波羅蜜。是時得入菩薩位。須菩提白佛言。世尊。若諸法無有性菩薩。行何等道入菩薩位。為用聲聞道。為用辟支佛道。為用佛道。佛告須菩提。不以聲聞道。不以辟支佛道。不以佛道得入菩薩位。菩薩摩訶薩遍學諸道得入菩薩位。須菩提。譬如八人先學諸道然后入正位。未得果而先生果道。菩薩亦如是。先遍學諸道然后入菩薩位。亦未得一切種智而先生金剛三昧。爾時以一念相應慧得一切種智。須菩提白佛言。世尊。若菩薩摩訶薩遍學諸道入菩薩位者。八人向須陀洹得須陀洹。向斯陀含得斯陀含。向阿那含得阿那含。向阿羅漢得阿羅漢辟支佛道佛道。是諸道各各異。世尊。若菩薩摩訶薩遍學諸道。然后入菩薩位者。是菩薩若生八道。應作八人生見道。應作須陀洹生思惟道。應作斯陀含作阿那含作阿羅漢。若生辟支佛道作辟支佛。世尊。若菩薩摩訶薩作八人。然后入菩薩位。無有是處。不入菩薩位得一切種智。亦無是處。作須陀洹乃至作辟支佛。然后入菩薩位。亦無是處。不入菩薩位得一切種智。亦無是處。世尊。我云何當知菩薩摩訶薩遍學諸道得入菩薩位。佛告須菩提。如是如是。若菩薩摩訶薩作八人。得須陀洹果。乃至得阿羅漢果。得辟支佛道。然后入菩薩位。無有是處。不入菩薩位當得一切種智。無有是處。須菩提。若菩薩摩訶薩從初發意行六波羅蜜時。以智觀過八地。何等八地。干慧地性地八人地見地薄地離欲地已辦地辟支佛地。以道種智入菩薩位。入菩薩位已。以一切種智斷一切煩惱習。須菩提。是八人若智若斷。是菩薩無生法忍。須陀洹若智若斷。斯陀含若智若斷。阿那含若智若斷。阿羅漢若智若斷。辟支佛若智若斷。皆是菩薩忍。菩薩學如是聲聞辟支佛道。以道種智入菩薩位。入菩薩位已。以一切種智斷一切煩惱習得佛道。如是須菩提。菩薩摩訶薩遍學諸道。具足應得阿耨多羅三藐三菩提。得阿耨多羅三藐三菩提已。以果饒益眾生。須菩提白佛言。世尊。世尊所說道。聲聞道辟支佛道佛道何等是菩薩道種智。佛告須菩提。菩薩摩訶薩應生一切道種凈智。須菩提。何等是道種凈智。若諸法相貌所可顯示法。菩薩應正知。正知已為他演說開示。令諸眾生得解。是菩薩摩訶薩應解一切音聲語言。以是音聲說法遍滿三千大千世界如響相。以是故須菩提。菩薩摩訶薩應先具足學一切道。道智具足已應分別知眾生深心。所謂地獄眾生地獄道地獄因地獄果。應知應障。畜生餓鬼道畜生餓鬼因畜生餓鬼果。應知應障。諸龍鬼神犍闥婆緊那羅摩睺羅伽阿修羅道因果應知應障。人道因果應知。諸天道因果應知。四天王天三十三天夜摩天兜率陀天化樂天他化自在天。梵天光音天遍凈天廣果天無想天阿婆羅呵天無熱天易見天喜見天阿迦尼吒天道因果應知。無邊虛空處無邊識處無所有處非有想非無想處道因果應知。四念處四正勤四如意足五根五力七覺分八圣道分因果應知。空解脫門無相解脫門無作解脫門。佛十力四無所畏四無礙智。十八不共法大慈大悲因果應知。菩薩以是道令眾生入須陀洹道乃至阿羅漢辟支佛道。乃至阿耨多羅三藐三菩提道。須菩提。是名菩薩摩訶薩凈道種智。菩薩學是道種智已。入眾生深心相。入已隨眾生心如應說法所言不虛。何以故。是菩薩摩訶薩善知眾生根相。知一切眾生心心數法生死所趣。須菩提。菩薩摩訶薩如是應行道般若波羅蜜。何以故。一切諸善助道法皆入般若波羅蜜中。諸菩薩摩訶薩聲聞辟支佛所應行。須菩提白佛言。世尊。若四念處乃至阿耨多羅三藐三菩提。是一切法皆不合不散。無色無形無對一相。所謂無相。世尊。云何是助道法能取阿耨多羅三藐三菩提。世尊。是不合不散無色無形無對一相。所謂無相法。無所取無所舍。譬如虛空無取無舍。佛言。如是如是。須菩提。諸法自相空無所取無所舍。須菩提。有眾生不知諸法自相空。為是眾生故顯示助道法。能至阿耨多羅三藐三菩提。復次須菩提。所有色受想行識。所有檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。所有內空外空乃至無法有法空。初禪乃至非有想非無想處四處念。乃至八圣道分三解脫門八背舍九次第定。佛十力四無所畏四無礙智。十八不共法大慈大悲一切種智等諸法。于是圣法中皆不合不散。無色無形無對一相。所謂無相。以世俗法故為眾生說令解。非以第一義。須菩提。于是一切法中菩薩摩訶薩以智見如法應學。學已分別諸法應用不應用。須菩提言。世尊。何等法菩薩分別已應用不應用。佛言。聲聞辟支佛法。分別知不應用。一切種智分別知應用。如是須菩提。菩薩摩訶薩于是圣法中應學般若波羅蜜。須菩提白佛言。世尊。何以故說名圣法。何等是圣法。佛告須菩提。諸聲聞辟支佛法諸菩薩摩訶薩及諸佛。于欲嗔癡不合不散。身見戒取疑不合不散。欲染嗔恚不合不散。色染無色染掉慢無明不合不散。初禪乃至第四禪不合不散。慈悲喜舍虛空處。乃至非有想非無想處不合不散。四念處乃至八圣道分不合不散。內空乃至大悲有為性無為性不合不散。何以故。是一切法皆無色無形無對一相。所謂無相。無色法與無色法不合不散。無形法與無形法不合不散。無對法與無對法不合不散。一相法與一相法不合不散。無相法與無相法不合不散。須菩提。是無色無形無對一相。所謂無相。般若波羅蜜諸菩薩摩訶薩應學。學已不得諸法相。須菩提白佛言。世尊。菩薩摩訶薩不學色相耶。不學受想行識相耶。不學眼相乃至意相。不學色相乃至法相。不學地種相乃至識種相。不學檀波羅蜜相尸羅波羅蜜羼提波羅蜜毗梨耶波羅蜜禪波羅蜜般若波羅蜜相。不學內空乃至無法有法空相。不學初禪相乃至第四禪相。不學慈相乃至舍相不學無邊空相乃至非有想非無想相。不學四念處相乃至八圣道分相。不學空三昧相無相無作三昧相。不學八背舍九次第定相。不學佛十力相四無所畏四無礙智相十八不共法相大慈大悲相。不學苦圣諦相集滅道圣諦相。不學逆順十二因緣相。不學有為性相無為性相耶。世尊。若不學諸法相。菩薩摩訶薩云何學諸法相若有為若無為。學已過聲聞辟支佛地若不過聲聞辟支佛地。云何入菩薩位。若不入菩薩位。云何當得一切種智。若不得一切種智。云何當轉法輪。若不轉法輪。云何以三乘度眾生生死。佛告須菩提。若諸法實有相菩薩應學是相。須菩提。以一切法實無有相無色無形無對一相。所謂無相。以是故。須菩提。菩薩摩訶薩不學相不學無相。何以故。有佛無佛諸法一相性常住。須菩提白佛言。世尊。若一切法非有相非無相。菩薩摩訶薩云何修般若波羅蜜。若不修般若波羅蜜。不能過聲聞辟支佛地。若不過聲聞辟支佛地。不能入菩薩位。若不入菩薩位。不得無生法忍。若不得無生法忍。不能得諸菩薩神通。若不得菩薩神通。不能凈佛國土成就眾生。若不凈佛國土成就眾生。不能得一切種智。若不得一切種智。不能轉法輪。若不轉法輪。不能令眾生得須陀洹果斯陀含阿那含阿羅漢果辟支佛道。不能令得阿耨多羅三藐三菩提。亦不能令眾生得布施福。亦不能令得持戒修定福。佛告須菩提。如是如是。諸法無相非一相非異相。若修無相是修般若波羅蜜。須菩提言。世尊。云何修無相是修般若波羅蜜。佛言。修諸法壞。是修般若波羅蜜。世尊。云何修諸法壞。是修般若波羅蜜。佛言。修色壞是修般若波羅蜜。修受想行識壞。是修般若波羅蜜。修眼壞耳鼻舌身意法壞。是修般若波羅蜜。修色法壞聲香味觸法壞。是修般若波羅蜜。修不凈觀壞。是修般若波羅蜜。修初禪壞第二第三第四禪壞。是修般若波羅蜜。修慈悲喜舍壞。是修般若波羅蜜。修無邊空處無邊識處無所有處非有想非無想處壞。是修般若波羅蜜。修念佛念法念僧念戒念舍念天念滅念安般壞。是修般若波羅蜜。修無常相苦相無我相空相集相因相生相緣相閉相滅相妙相出相道相正相跡相離相壞。是修般若波羅蜜。修十二因緣壞。修我相眾生相壽命相壞。乃至修知者見者相壞。是修般若波羅蜜。修常相樂相凈相我相壞。是修般若波羅蜜。修四念處乃至八圣道分壞。是修般若波羅蜜。修空三昧無相三昧無作三昧壞。是修般若波羅蜜。修八背舍九次第定壞。是修般若波羅蜜。修有覺有觀三昧無覺有觀三昧無覺無觀三昧壞。是修般若波羅蜜。修苦圣諦集圣諦滅圣諦道圣諦壞。是修般若波羅蜜。修苦智集智滅智道智壞。是修般若波羅蜜。修盡智無生智壞。是修般若波羅蜜。修法智比智世智他心智壞。是修般若波羅蜜。修檀波羅蜜壞。是修般若波羅蜜。修尸羅波羅蜜羼提波羅蜜毗梨耶波羅蜜禪波羅蜜般若波羅蜜壞。是修般若波羅蜜。修內空外空內外空空空大空第一義空有為空無為空畢竟空無始空散空性空諸法空自相空不可得空無法空有法空無法有法空壞。是修般若波羅蜜。修佛十力四無所畏四無礙智十八不共法壞。是修般若波羅蜜。修須陀洹果斯陀含果阿那含果阿羅漢果辟支佛道壞。是修般若波羅蜜。修一切智壞。是修般若波羅蜜。修斷一切煩惱習壞。是修般若波羅蜜。須菩提白佛言。世尊。云何名修色壞乃至修斷一切煩惱習壞。是修般若波羅蜜。佛告須菩提。菩薩摩訶薩行般若波羅蜜時。不念有色法。是修般若波羅蜜。不念有受想行識。乃至不念有壞一切煩惱習法。是為修般若波羅蜜。何以故。有法念者不修般若波羅蜜。須菩提。有法念者不修檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。何以故。須菩提。是人著法不行檀波羅蜜乃至般若波羅蜜。如是著者。無有解脫無有道無有涅槃。有法念者。不修四念處四正勤四如意足五根五力七覺分八圣道分。不修空三昧。乃至不修一切種智。何以故。是人著法故。須菩提白佛言。世尊。何等是有法。何等是無法。佛告須菩提。二者是有法。不二者是無法。世尊。何等是二。佛言。色相是二。受想行識相是二。眼相乃至意相是二。色相乃至法相是二。檀波羅蜜乃至佛相。阿耨多羅三藐三菩提相。有為無為性相是二。須菩提。一切相皆是二。一切二皆是有法。適有法便有生死。適有生死不得離生老病死憂悲苦惱。以是因緣故。須菩提當知。二相者。無有檀波羅蜜乃至般若波羅蜜。無有道無有果。乃至無有順忍。何況見色相。乃至見一切種智相。若無修道云何得須陀洹果乃至阿羅漢果辟支佛道阿耨多羅三藐三菩提及斷一切煩惱習

【論】釋曰。佛說菩薩行六波羅蜜不受世間果報。須菩提嘆未曾有。白佛言。世尊。是菩薩大智慧成就。行是深法能作因而不受果。是菩薩為大利故不受小報。佛可其意已更自說因緣。所謂菩薩于諸法性中不動。諸法性者無所有畢竟空如法性實際。菩薩定心安住是中不動。須菩提問世尊。何等性中不動。佛答。色性中不動。乃至大慈悲等性中不動。何以故。是諸法性眾因緣生故。不自在無定相。無定相故無所有。諸法者所謂色等法。因是色等法故說無為。是故無為法。亦無所有。何以故。不可以無所有法得所有法。須菩提言。若無所有不能得所有者。豈可以所有法得所有法耶。佛答不。何以故。無所有法一切圣人所稱贊。所住處尚不能有所得。何況所有法。所有法得無所有不。佛言不。何以故。所有無所有二俱有過故言不。可以無所有得無所有不。佛言不。何以故。所有法有生相住相。以虛誑故尚無所得。何況無所有。從本已來畢竟空而有所得。此中須菩提更問世尊。若以四句皆不得。將無道無得果耶。佛答。實有得道法。但不以是四句。何以故。四句有如上失故。若離是四句戲論即是道。復問。世尊何等是菩薩戲論相。佛答色等若常若無常是菩薩戲論。何以故。若常則不生不滅。無罪福好丑。無常亦不然。何以故。因常說無常。常既不可得。何況無常。復次若無常定是色等實相。亦不應有業因緣果報。何以故。色等諸法念念滅失故。若業因緣果報滅則不名無常相。如是等種種因緣故。無常非是色等實相。如先破無常中說。乃至作是念。我當斷一切煩惱習。是為戲論。色等諸法不可戲論。而凡夫人戲論諸法。菩薩于不可戲論隨法不戲論。何以故。自性不能戲論自性。所以者何。性從因緣生故但有假名。云何能戲論。若性不能戲論。何況無性離性。無性更無第三法可戲論。所謂戲論者戲論法戲論處。是法皆不可得。須菩提。色等法是不可戲論相。如是菩薩應行無戲論般若波羅蜜。復次佛自說不可戲論因緣。色等法無性。若法無性即是不可戲論。若菩薩能行是不可戲論般若。便得入菩薩位。須菩提。意無戲論是三乘道。菩薩以何道入無戲論菩薩位。佛答皆言不。何以故。菩薩大乘人故不應用二乘道。六波羅蜜未具足故不能用佛道。此中佛自說因緣。菩薩應遍學諸道入菩薩位。此中說譬喻。如見諦道中八人先時遍學諸道入正位而未得須陀洹果。菩薩亦如是。先遍學諸道入菩薩位。而未得一切種智果。若菩薩住金剛三昧。以一念相應慧得一切種智果。須菩提問世尊。若菩薩遍學諸道。然后入菩薩位。是諸道各各異。若菩薩遍學是諸道。若生八道即是八人。乃至生辟支佛道即是辟支佛。世尊。若菩薩作八人。乃至作辟支佛。然后入菩薩位。無有是處。若不入菩薩位。得一切種智。亦無有是處。我當云何知菩薩遍學諸道入菩薩位。佛可其意已更自說因緣。菩薩初發意行六波羅蜜時。以智見觀入八地直過。如人親親系獄故入而看之亦不與同著杻械。菩薩欲具足道種智故入菩薩位。遍觀諸道入菩薩位。入菩薩位已。得一切種智斷煩惱習。佛示須菩提。二乘人于諸佛菩薩智慧得少氣分。是故八人若智若斷。乃至辟支佛若智若斷。皆是菩薩無生法忍智。名學人八智。無學或九或十斷。名斷十種結使。所謂上下分十結。須陀洹斯陀含略說斷三結。廣說斷八十八結。阿那含略說斷五下分結。廣說斷九十二。阿羅漢略說三漏盡。廣說斷一切煩惱。是名智斷。智斷皆是菩薩忍。聲聞人以四諦得道。菩薩以一諦入道。佛說是四諦皆是一諦。分別故有四。是四諦二乘智斷皆在一諦中。菩薩先住柔順忍中。學無生無滅。亦非無生非無滅。離有見無見有無見非有非無見等。滅諸戲論得無生忍。無生忍者佛后品中自說。乃至作佛常不生惡心。是故名無生忍。論者言得是忍觀一切法畢竟空。斷緣心心數不生。是名無生忍。又復言能過聲聞辟支佛智慧名無生忍。聲聞辟支佛智慧。觀色等五眾生。滅心厭離欲得解脫。菩薩以大福德智慧觀生滅時。心不怖畏如小乘人。菩薩以慧眼求生滅。實定相不可得。如先破生品中說。但以肉眼粗心見有無常生滅。凡夫人于諸法中著常見。是所著法還歸無常。眾生得憂悲苦惱。是故佛說欲離憂苦莫觀常相。是無常破常顛倒故。不為著無常故說。是故菩薩舍生滅觀。入不生不滅中。問曰。若入不生不滅。不生不滅即復是常。云何得離常顛倒。答曰如無常有二種。一者破常顛到不著無常。二者著無常生戲論。無生忍亦如是。一者雖破生滅不著無生無滅故不墮常顛倒。二者著不生滅故墮常顛倒。真無生者滅諸觀語言道斷。觀一切法如涅槃相。從本已來常自無生。非以智慧觀故令無生得是無生無滅畢竟清凈。無常觀尚不取。何況生滅。如是等相名無生法忍。得是無生忍故即入菩薩位。入菩薩位已以一切種智斷煩惱及習。種種因緣度一切眾生。如好果樹多所饒益。須菩提白佛言。世尊。何等是菩薩道種智。佛答。菩薩住無生忍法得諸法實相。從實相起取諸法名相語言。既自善解無眾生說令得開悟。菩薩福德因緣故。解一切眾生音聲語言。以是音聲遍三千大千世界亦不著是聲。知如響相是音聲即是梵音相。以是故菩薩應知一切道。遍觀眾生心知其本末。以善法利益遮不善法。如經中廣說。菩薩先知諸法實相故。于二乘道入出自在。觀已直過入菩薩位為度眾生故起道慧。欲為眾生說法。解一切眾生語言音聲。以梵音聲說法。所謂遮惡道開善道。惡道者三惡道。善道者三善道。人天阿修羅。種種因緣呵惡道贊善道。遮惡道者所謂地獄道地獄因地獄果。地獄如先說。地獄道者上不善道。地獄因者三毒。貪欲增長起貪嫉不善道。嗔恚增長起恚惱不善道。愚癡增長起邪見不善道。三毒三不善道因。三不善道是七不善道因。地獄果者以是因故受地獄身。身心受種種苦惱是名果。菩薩應示眾生地獄果。然后為說法令斷地獄道及因果。十不善道有上中下。上者地獄中者畜生下者餓鬼。十善道亦有上中下。上者天中者人下者鬼神。住十善道能離欲生色界。離色生無色界。三惡道中常受苦故。言應知應遮。天人中有得道因緣。為涅槃故或時應遮以不定故。不說余助道法故。不應說遮乃至阿耨多羅三藐三菩提。菩薩能如是分別已。知眾生應以小乘法度者。以小乘法而度之。應以大乘法度者。以大乘法而度之。是菩薩知眾生深心數事及宿命業因緣。又知未來世果報因緣。又知眾生可化時節。及知處所。諸余可度因緣盡皆知之。是故所說不虛。如是道種慧及諸助道法。皆攝在般若中。是故菩薩當行道慧般若。須菩提白佛言。若助道法菩提是法。皆不合不散無色無形無對一相。所謂無相。是助道法皆空。云何能取阿耨多羅三藐三菩提。空無所有法。應無取無舍。譬如虛空無法故無取無舍。須菩提所說真實無著心故。佛可言如是如是。更說因緣。有眾生不知如是諸法自相空故。為分別是助道法。能得阿耨多羅三藐三菩提。須菩提非但三十七品空不合不散。所有色等乃至一切種智。于圣法中亦自相空不合不散。不合不散者是畢竟空義。如此中說一相所謂無相。是法雖空以世諦故。為眾生說欲令得入圣法。非第一義。是中菩薩皆應以知見學是法。初知名知后深入名見。知名未了見名已了。問曰。知見有何差別。答曰。有人言。有知非見有見非知。有亦知亦見。有非知非見。有知非見者。盡智無生智。除世間正見及五見。余慧皆名知。是慧非見。見非知者。五見世間正見。見諦道中八忍。是見非知。余無漏慧亦名知亦名見。離是見知余法非見非知。復次有人言。定心名為見。定未定通名為知。如轉法輪經中說。苦諦知已應見。知已分別知是法應見是苦諦。是法應斷是集諦。是法應證是滅諦。是法應修是道諦。或知煩惱斷名為見。如九斷知。須菩提聞般若異名字。所謂圣法故問。何等是圣法。佛答。圣法中諸賢圣若佛若辟支佛聲聞等。以欲等諸法不合不散。不合者一切煩惱名顛倒。顛倒即無所有。若無所有云何可合。若不合云何有散。不合故不輕凡人。不散故不自高。于一切眾生不憎不愛。又復此中佛自說不合不散因緣。所謂是法皆無色無形無對一相。所謂無相。無色與無色法。不合不散乃至無相法與無相法不合不散。何以故。是法皆一性故。自性不與自性合。是名一相無相。般若波羅蜜菩薩應學。學已無法可得相。須菩提白佛言。世尊。菩薩不學色相耶。乃至不學有為無為相耶。世尊。若不學是諸法相。云何經中說菩薩先學諸法相后過聲聞辟支佛地。若不過聲聞辟支佛地。云何入菩薩位。如此中廣說。佛告須菩提。若諸法實有相應當學是相。須菩提。一切法實無相。是故菩薩不應學相。無相亦不應學。以取相故破相事。如問相品中說。有佛無佛諸法常住一相所謂無相。須菩提從佛聞一切法無相。今還問佛。世尊。若一切法非有相非無相。云何菩薩修般若。若有無相因無相可修般若。今相以無相皆無。因何事得修般若。若不修般若不能得過聲聞辟支佛地。乃至不能安立于三福田。佛可其言如是如是。而更說修般若因緣。所謂菩薩不以修相故是修般若。修無相故是修般若。復問。世尊。云何修無相是修般若。若無相云何可修。佛答修諸法壞是修般若。以諸法壞故無相相亦壞。譬如車分壞故車相亦滅。又如輪分壞故輪相亦滅。如是乃至微塵。世尊。何等是諸法可破壞者。佛答修色法壞即是修般若波羅蜜。乃至修斷一切煩惱習壞。即是修般若波羅蜜。須菩提白佛。云何修色壞。乃至修斷一切煩惱習壞是修般若。佛答。菩薩一心念薩婆若。憐愍眾生欲得正行般若波羅蜜。不念色是有法。如是修是修般若。以色是定實有相過故。所以者何。佛此中自說因緣。有相者不修般若。般若中無法尚無。何況有法。是人不修般若波羅蜜。亦不修五波羅蜜。是人著有法戲論。不修布施等。如是著者無有解脫。無道無涅槃無三解脫門故。言無解脫無圣人。空法故言無道。無道故言無涅槃。問曰。何以故無道。答曰。是人戲論諸法不厭老病死。著法故生邪見。邪見故不能如實觀身不凈等。不能觀身故不修身念處。不修身念處故不能修受心法念處。不修四念處故不能修乃至一切種智。何以故著有法故。須菩提問佛。世尊何等是有法何等是無法。凡人或于有法中生無想。無法中生有想。欲分別是事故問。佛答。二相是有。不二相是無。復問何等是二相。佛答取色相即是二。如先品中說。離色無眼離眼無色。乃至有為無為性。何以故。離有為不得說無為。離無為不得說有為實相。是故是二法不得相離。凡人謂此為二。是故顛倒。佛略說二相。一切法中取相皆是二。一切二皆是有。適有便有生死。何以故。有中生著心。著心因緣生諸煩惱。煩惱因緣往來生死。生死因緣憂悲苦惱。是故說適有法便有生死有生死不得免老病憂苦。須菩提以是當知二相人無有檀波羅蜜。乃至無有順忍。何況見色實相。乃至見一切種智實相。是人若不見色等諸法實相則無修道。云何有須陀洹果乃至斷一切煩惱習。六波羅蜜有二種。世間出世間。此人無有出世間六波羅蜜故。是故說是有相人無有六波羅蜜。若有者。但有世間波羅蜜。此中不說世間波羅蜜。聲聞道果尚無。何況有佛道。問曰。順忍是何等順忍。答曰。是小乘順忍。小乘順忍尚無。何況大乘。問曰。頂法已能不退。何以說乃至忍法。答曰。聲聞法中亦說頂墮。摩訶衍亦說頂墮。汝何以故言頂法不墮。有人言。雖頂法不墮不牢固。不能一定故不說忍。是久住已入正定。雖未得無漏而與無漏同。以隨順苦法忍故名為忍。未曾見是法故見便能忍。是故名忍。是人于諸佛圣人為小。于凡夫為大。見色有二種。一者見色實相了了。二者斷系諸色煩惱故名為見。如色乃至一切種智一切煩惱習事亦如是。若人見色修道尚無。何況能得修須陀洹果乃至斷煩惱習

　　大智度論釋次第學品第七十五

【經】爾時須菩提白佛言。世尊。若有法相者。尚不得順忍。何況得道。世尊。若無法相者。當得順忍不。若干慧地。若性地。若八人地。若見地。若薄地。若離欲地。若已辦地。若辟支佛地。若菩薩地。若佛地。若修道。因是修道當斷煩惱不。以是煩惱故。不得過聲聞辟支佛地入菩薩位。若不入菩薩位。則不得一切種智。不得一切種智。則不能得斷一切煩惱習。世尊。若無有法是諸法則不生。若不生是諸法則不能得一切種智。佛告須菩提。如是如是。若無有法者則有順忍。乃至斷一切煩惱習。須菩提白佛言。世尊。菩薩摩訶薩行般若波羅蜜時。有法相不。所謂色相乃至識相。眼相乃至意相。色相乃至法相。眼界相乃至意識界相。四念處相乃至一切種智相。若色相若色斷相。乃至識相識斷相。十二入十八界亦如是。若無明相若無明斷相。乃至憂悲愁惱相。憂悲愁惱斷相。若欲相若欲斷相。若嗔相若嗔斷相。若癡相若癡斷相。若苦相若苦斷相。若集相若集斷相。若滅相若滅斷相。若道相若道斷相。乃至一切種智相。斷一切煩惱習相。佛言。不也。須菩提。菩薩摩訶薩行般若波羅蜜時。無有法相非法相。即是菩薩順忍。若無有法相。無有非法相。即是修道亦是道果。須菩提。菩薩摩訶薩有法是菩薩道。無法是菩薩果。以是因緣故。當知一切法無所有性。須菩提白佛言。世尊。若一切法無所有性。佛云何知一切法無所有性故得成佛于一切法得自在力。佛告須菩提。如是如是。一切法無所有性。我本行菩薩道修六波羅蜜。離諸欲離惡不善法。有覺有觀離生喜樂入初禪。乃至入第四禪。于是諸禪及支取相。不念有是禪。不受禪味。不得是禪。無染清凈行四禪。我于是諸禪不受果報。依四禪住起五神通。身通天耳知他人心宿命通天眼證。于諸神通不取相。不念有是神通。不受神通味。不得是神通。我于是五神通不分別行。須菩提。我爾時用一念相應慧。得阿耨多羅三藐三菩提。所謂是苦圣諦是集是滅是道圣諦。成就十力四無所畏四無礙智十八不共法大慈大悲。得作佛分別三聚眾生。正定邪定不定。須菩提白佛言。云何世尊。于諸法無所有性中起四禪六神通。亦無眾生而分別作三聚。佛言。須菩提。若諸欲惡不善法當有性。若自性若他性。我本為菩薩行時。不能觀諸欲惡不善法無所有性入初禪。以諸欲惡不善法無所有性。若自性若他性。皆是無所有性故。我本行菩薩道時。離諸欲惡不善法入初禪。乃至入第四禪。須菩提。若諸神通有性。若自性若他性。我不能知是神通無所有性得阿耨多羅三藐三菩提。須菩提。以神通無有性。若自性若他性。皆無所有性。以是故。諸佛于神通知無所有性。得阿耨多羅三藐三菩提

【論】問曰。諸法空一義。何以故。須菩提種種因緣重問。此中問有法相者不得順忍。乃至若不生。是諸法不能得薩婆若。答曰。是諸法畢竟空義甚深難解。說者尚難何況受者行者。是故須菩提以般若垂訖。恐人多疑多惑。故種種因緣重問。復次所問義雖一所因處異。或問。世尊若一切法空。云何分別有五道。或問。若一切無所有相。云何分別有三乘。或問。世尊有相者乃至不得順忍。云何當觀八地入菩薩位。如是等種種問。異門故義得差別。般若無一定相故。佛可須菩提意如是如是。須菩提先問順忍者。是小乘順忍。今須菩提問菩薩順忍法。若菩薩行般若時有法相不。佛答。菩薩行般若時。無法生相若有若無。何以故。見有無二俱有過故。則是菩薩順忍。于一切法中不生有相即是修道。須菩提有法是菩薩道。無法是果。有法名有為法。無法是無為法。行有為八圣道斷諸煩惱得無為果。復次有人言。五波羅蜜名有法。是菩薩道。般若波羅蜜畢竟空故無有法。是菩薩果。有人言。般若波羅蜜智慧相有為法故是為道。如法性實際不從因緣生常有故名為果。如是等有無法差別。以是因緣故。須菩提當知一切法。皆是無所有性名為無法。復問世尊若一切法無所有性。佛云何于無所有性中。正知得阿耨多羅三藐三菩提。于諸法中得自在。佛可其言。菩薩以無所有智合行一切法能斷一切著故。得阿耨多羅三藐三菩提。此中佛自引為證。我本為菩薩時。行六波羅蜜離欲離惡不善法。有覺有觀離生喜樂入初禪。離欲者離五欲。離惡不善法者離五蓋。將人入惡道名為惡。障善法故名不善。有覺有觀初禪所攝善覺觀。離生喜樂者舍離五欲生喜樂。喜樂者色界中有二種樂。一者有喜樂二者無喜樂。喜樂初禪二禪中。無喜樂三禪中。初禪二禪俱有喜樂。有何差別。初禪中喜樂從離欲故生。二禪喜樂從定生。問曰。亦離初禪煩惱得二禪。何以不說離生。答曰。欲界中散亂故無定稱。行者能離欲故名為離生。初禪中有定。二禪因初禪定生故名為定生。復次欲界煩惱不善相故障初禪。行者欲離大障故是故說離生。色界煩惱名無記。為患微弱以覺觀因緣故失禪。是故佛說滅諸覺觀內心清凈故得二禪。三禪四禪如先說。我于是諸禪支。取相得已不念有是禪。初習禪時取相乃至得。得已恐著味故。觀無常不念有是禪。不得是禪定相。亦不受味無染心。行四禪異于外道。于是諸禪修不受果報禪。依四禪住起五神通。亦如禪法不受其味。宿命通故知一切眾生本業因緣來生是間。天眼通力故見眾生未來世所生之處。隨其業行知一切眾生本末已心生大悲。云何斷眾生生死相續苦。爾時心回向入漏盡通。即時以一念相應慧得阿耨多羅三藐三菩提。所謂是苦相。苦因是愛。愛斷苦盡為到。苦盡是道。通達四諦故得十力四無所畏四無礙智十八不共法。分別眾生作三聚。住三神通度是眾生。所謂天耳知他心身通。為眾生說法令度生死。須菩提復問。若諸法無所有。云何佛為菩薩時起四禪六神通。若無眾生云何分別眾生作三聚。佛答。諸欲諸惡若當有性若自性若他性。我本為菩薩時不能觀諸欲惡不善法無所有性入初禪。佛意若諸欲不善法有定性實法若多若少。自相者若自身中若有凈常等性。性有二種。若自性若他性。自性名自身不凈性。他性名衣服等莊嚴身具。此皆無常虛誑苦惱因緣。內外五欲中無有常樂我凈實。若有者我本行菩薩道時。不能觀五欲空無所有性入初禪今欲惡不善法無有實性若自性若他性。是故我為菩薩時。離五欲惡不善法入初禪。乃至入第四禪。若諸神通有性。若自性若他性。我本行菩薩時。不能知神通無所有故得阿耨多羅三藐三菩提。須菩提問。若諸法定無所有性空。佛云何于諸法中得自在力。佛答。我以四禪故于諸煩惱得解脫。六神通故于諸法得自在度眾生。須菩提意以四禪六神通是有。云何于空得自在力。佛示我觀五欲等空。虛誑無定相故不著此禪。而起諸神通。諸禪有相有量故。可舍得阿耨多羅三藐三菩提。初離欲時以無所有性為因。得阿耨多羅三藐三菩提果。亦無所有。若禪定空。阿耨多羅三藐三菩提不空。可有是難。今皆空故不應有難

大智度論卷第八十六大智度論釋次第學品第七十五之余(卷八十七)

　　　　圣者龍樹菩薩造


　　　　后秦龜茲國三藏鳩摩羅什譯


【經】須菩提言。世尊。若菩薩摩訶薩知諸法無所有性。因四禪五神通。得阿耨多羅三藐三菩提。世尊。新學菩薩摩訶薩云何于諸法無所有性中。次第行次第學次第道。以是次第行次第學次第道。得阿耨多羅三藐三菩提。佛告須菩提。菩薩摩訶薩若初從諸佛聞。若從多供養諸佛菩薩聞。若諸阿羅漢。若諸阿那含。若諸斯陀含。若諸須陀洹所聞。得無所有故是佛。得無所有故。是阿羅漢阿那含斯陀含須陀洹。一切賢圣皆以得無所有故有名。一切有為作法無所有性。乃至無有如毫末許所有。是菩薩摩訶薩聞是已作是念。若一切法無所有性。得無所有故是佛。乃至得無所有故是須陀洹。我若當得阿耨多羅三藐三菩提。若不得一切法常無有性。我何以不發心得阿耨多羅三藐三菩提。得阿耨多羅三藐三菩提已。一切眾生行于有相。當令住無所有中。須菩提。菩薩摩訶薩如是思惟已。發阿耨多羅三藐三菩提心。為度一切眾生故。菩薩摩訶薩所行次第行次第學次第道者。如過去諸菩薩摩訶薩所行道。得阿耨多羅三藐三菩提。是新發意菩薩應學六波羅蜜。所謂檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。是菩薩摩訶薩若行檀波羅蜜時。自行布施亦教人行布施。贊嘆行布施功德。歡喜贊嘆行布施者。以是布施因緣故得大財富。是菩薩遠離慳心布施眾生。飲食衣服香華瓔珞房舍臥具燈燭種種資生所須盡給與之。菩薩摩訶薩行是布施及持戒。生天人中得大尊貴。以是持戒布施故得禪定眾。以是布施持戒禪定故。得智慧眾解脫眾解脫知見眾。是菩薩因是布施持戒禪定眾智慧眾解脫眾解脫知見眾故。過聲聞辟支佛地入菩薩位。入菩薩位已得凈佛國土成就眾生。得一切種智。得一切種智已轉法輪。轉法輪已以三乘法度脫眾生生死。如是須菩提。菩薩以是布施。次第行次第學次第道。是皆不可得。何以故。自性無所有故。復次須菩提。菩薩摩訶薩從初發意自行持戒教人持戒。贊嘆持戒功德。歡喜贊嘆行持戒者。持戒因緣故。生天人中得大尊貴。見貧窮者施以財物。不持戒者教令持戒。亂意者教令禪定。愚癡者教令智慧。無解脫者教令解脫。無解脫知見者教令解脫知見。以是持戒禪定智慧解脫解脫知見故。過聲聞辟支佛地入菩薩位。入菩薩位已得凈佛國土。凈佛國土已成就眾生。成就眾生已得一切種智。得一切種智已轉法輪。轉法輪已以三乘法度脫眾生。如是須菩提。菩薩以是持戒。次第行次第學次第道。是事皆不可得。何以故。一切法自性無所有故。復次須菩提。菩薩摩訶薩從初以來。自行羼提波羅蜜。教人行羼提。贊嘆羼提功德。歡喜贊嘆行羼提者。行羼提波羅蜜時。布施眾生各令滿足。教令持戒教令禪定。乃至解脫知見。以是布施持戒禪定智慧因緣故。過阿羅漢辟支佛地入菩薩位中。入菩薩位中已得凈佛世界。凈佛世界。已成就眾生。成就眾生已得一切種智。得一切種智已轉法輪。轉法輪已以三乘法度脫眾生。如是須菩提。菩薩以羼提波羅蜜。次第行次第學次第道。是事皆不可得。何以故。一切法自性無所有故。復次須菩提。菩薩摩訶薩從初以來。自行毗梨耶波羅蜜。教人行毗梨耶。贊嘆行毗梨耶功德。歡喜贊嘆行毗梨耶者。乃至是事不可得。自性無所有故。復次須菩提。菩薩摩訶薩從初以來。自入禪入無量心入無色定。亦教人入禪入無量心入無色定。贊嘆入禪入無量心入無色定功德。歡喜贊嘆行禪無量心無色定者。是菩薩住諸禪定無量心。布施眾生各令滿足。教令持戒教令禪定智慧。以是布施禪定智慧解脫解脫知見因緣故。過阿羅漢辟支佛地入菩薩位。入菩薩位已凈佛世界。凈佛世界已成就眾生。成就眾生已得一切種智。得一切種智已轉法輪。轉法輪已以三乘法度脫一切眾生。乃至是事不可得。自性無所有故。復次須菩提。菩薩摩訶薩從初以來。行般若波羅蜜。布施眾生各令滿足。教令持戒禪定智慧解脫解脫知見。是菩薩行般若波羅蜜時。自行六波羅蜜。亦教他人令行六波羅蜜。贊嘆六波羅蜜功德。歡喜贊嘆行六波羅蜜者。是菩薩以是檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜因緣及方便力。過聲聞辟支佛地入菩薩位。乃至是事不可得。自性無所有故。須菩提。是名初發意菩薩摩訶薩次第行次第學次第道。復次須菩提。菩薩摩訶薩次第行次第學次第道。菩薩摩訶薩從初以來。以一切種智相應心。信解諸法無所有性。修六念。所謂念佛念法念僧念戒念舍念天。須菩提。云何菩薩摩訶薩修念佛。菩薩摩訶薩念佛不以色念。不以受想行識念。何以故。是色自性無。受想行識自性無。若法自性無。是為無所有。何以故。無憶故。是為念佛。復次須菩提。菩薩摩訶薩念佛。不以三十二相念。亦不念金色身。不念丈光。不念八十隨形好。何以故。是佛身自性無故。若法無性是為無所有。何以故。無憶故。是為念佛。復次須菩提。不應以戒眾念佛。不應以定眾智慧眾解脫眾解脫知見眾念佛。何以故。是眾無有自性。若法無自性。是為非法無所有。念是為念佛。復次須菩提。不應以十力念佛。不應以四無所畏四無礙智十八不共法念佛。不應以大慈大悲念佛。何以故。是諸法自性無。若法自性無。是為非法。無所念是為念佛。復次須菩提。不應以十二因緣法念佛。何以故。是因緣法自性無。若法自性無是為非法。無所念是為念佛。如是須菩提。菩薩摩訶薩行般若波羅蜜時應念佛。是為菩薩初發意次第行次第學次第道。是菩薩摩訶薩次第行次第學次第道中住。能具足四念處四正勤四如意足五根五力七覺分八圣道分。修行空三昧無相無作三昧乃至一切種智。諸法性無所有故。是菩薩知諸法性無所有。是中無有性無無性。須菩提。云何菩薩摩訶薩應修念法。須菩提。菩薩摩訶薩行般若波羅蜜時。不念善法。不念不善法。不念記法無記法。不念世間法。不念出世間法。不念凈法。不念不凈法。不念圣法。不念凡夫法。不念有漏法。不念無漏法。不念欲界系法色界系法無色界系法不念有為法無為法。何以故。是諸法自性無。若法自性無是為非法。無所念是為念法。念法中學無所有性故。乃至當得一切種智。是菩薩得阿耨多羅三藐三菩提時。得諸法無所有性。是無所有性中非有相非無相。如是須菩提。菩薩摩訶薩應修念法。于是法中乃至無少許念。何況念法。須菩提。菩薩摩訶薩云何應修念僧。須菩提。菩薩摩訶薩念僧。無為法故分別有佛弟子眾。是中乃至無有少許念。何況念僧。如是菩薩摩訶薩應修念僧。須菩提。菩薩摩訶薩云何應修念戒須菩提。菩薩摩訶薩從初發意已來。應念圣戒無缺戒無隙戒無瑕戒無濁戒無著戒自在戒智者所贊戒具足戒隨定戒。應念是戒無所有性。乃至無少許念。何況念戒。須菩提。菩薩摩訶薩從初發意已來應念舍。若自念舍若念他舍。若舍財若舍法若舍煩惱觀是舍不可得故乃至無少許念。何況念舍。如是須菩提。菩薩摩訶薩應念舍。須菩提。云何菩薩摩訶薩應念天。須菩提。菩薩作是念。四天王諸天所有信戒施聞慧。此間命終生彼天處。我亦有是信戒施聞慧。乃至他化自在天所有信戒施聞慧。此間命終生彼天處。我亦有是信戒施聞慧。如是須菩提。菩薩摩訶薩應念是天。無所有性中尚無少許念。何況念天。須菩提。菩薩摩訶薩行是六念。是名次第行次第學次第道。爾時須菩提白佛言。世尊。若一切法無所有性。所謂念色乃至識眼乃至意色乃至法。是無所有性。眼界乃至意識界。是無所有性。檀波羅蜜乃至般若波羅蜜。內空乃至無法有法空。四念處乃至八圣道分。佛十力乃至一切種智。是無所有性。世尊。若一切法無所有性者。是則無道無智無果。佛告須菩提。汝見是色性實有不。乃至一切種智實有不。須菩提言。不見也世尊。佛告須菩提。汝若不見諸法實有。云何作是問。須菩提言。世尊。我于是法不敢有疑。但為當來世諸比丘求聲聞辟支佛道菩薩道者。是人當如是言。若一切法無所有性。誰垢誰凈誰縛誰解。是不知不解故。而破于戒破正見破威儀破凈命。是人破此事故。當墮三惡道。世尊。我畏當來世有如是事。以是故問佛。世尊。我于是法中信不疑不悔

【論】釋曰。須菩提伏受佛語。一切諸法雖空。而能起四禪神通。是大菩薩近成佛者能行。今未知新發意者云何行。是故疑問佛。世尊新發意菩薩摩訶薩。云何于諸法無所有性中。次第行次第學次第道。用是次第行得阿耨多羅三藐三菩提。以次第行次第學次第道故。當知是新發意菩薩雖無量劫發意。未得諸法實相。皆名新學。問曰。若如是人是新學。但應教行布施持戒等。佛何以教令于諸法無所有畢竟空性中行。答曰。今明始入無所有畢竟空法故。令行無所有。而是菩薩以無所有畢竟空。和合布施持戒等行。譬如小兒服藥。須蜜乃下。是故雖新發意亦觀深空無咎。佛答須菩提。菩薩若初從諸佛聞。若從多供養諸佛者聞。諸佛者若過去若現在。多供養諸佛者。遍吉觀世音得大勢菩薩文殊師利彌勒菩薩等。四種聲聞圣人義如先說。辟支佛不樂說法故不說。諸佛等圣人皆因無所有故有是分別。圣人雖有禪定等諸功德。皆為涅槃故。涅槃即是寂滅相無所有法。是故說諸圣人皆因涅槃有是差別。一切有為作法從因緣和合生起故。有無有實定性乃至如毫末許所有。有為有二種。一者色二者無色。色法破壞分別乃至微塵無有定實。無色法中乃至無有一念定實。破義如上說。是菩薩從諸佛圣人聞是法。余人多以著心說。諸圣人以無著心說。是故但從圣人聞。爾時次第學菩薩聞是法。以比智籌量決定知諸法究竟必空。皆入佛所得實相中。所謂寂滅無戲論相。我若得作佛。若不作佛。一等無異。何以故。諸法實相不增不減。更無新法可得故法亦不失。若度眾生。眾生畢竟空本末不可得。我所愿所作功德。及成佛時神通力。皆如夢如幻故無一定實相畢竟空。得不得雖同我何以不發心作佛。問曰。若知諸法畢竟空無所有者。云何復言。我何以不發心作佛。答曰。畢竟空無所有無所障礙。何妨發心作佛。復次若說畢竟空滅諸戲論。云何障發心。若障即是有性。云何言無所有性。問曰。若不障發心亦應不障不發心。菩薩何不安住而發心受諸勤苦。答曰。有人言。是菩薩有種種因緣應發心。或以多諸親屬知識皆不聞不知。不得是諸法實相。是故今世后世受諸苦惱。我幸有力。能使是人得離眾苦。譬如人得好良藥。親里知識受諸病苦。云何不與。是故菩薩雖知諸法性無所有。因親里故而發心利益眾生。菩薩復作是念。我雖聞諸法實相。心未深入未有禪定。智慧未熟。受諸苦惱。是故發心求阿耨多羅三藐三菩提。集諸功德。以無所有法作證。自為亦為他人。是菩薩復聞大乘深義。住眾生等法等中。無別異心可得佛。雖復中人及怨。都無異心。所以者何。是菩薩以畢竟空心。煩惱微薄怨親平等。作是念。怨親無定。以因緣故。親或為怨。怨或為親。以此大因緣具足忍波羅蜜故得作佛。由何而得。由忍怨故。是以菩薩視怨如親。譬如欲過崄道。應當敬重頂戴導師。又如良醫雖賤為貴者所重。如是思惟籌量分別。中人怨家雖于我無用。而是佛道因緣。是故發阿耨多羅三藐三菩提心。是名一種次第行次第學次第道。是故以過去菩薩所行為證。問曰。次第行次第學次第道。有何差別。答曰。有人言。無差別。若行若學若道。義一而語異。有人言。初名行中名學后名道。行名布施學名持戒道名智慧。復次行名持戒學名禪定道名智慧。復次行名正語正業正命。學名正精進正念正定。道名正見正思惟。此八事雖名為道。然分別有三分。正見是道體。發起是道名。正思惟正語正業正命。助益正見故名為行。正精進正念正定。能成就正見使令牢固是名學。復次有人言。檀波羅蜜毗梨耶波羅蜜名為行。初入道故。尸羅波羅蜜名為學。人心常隨五欲難禁難制。無須臾停息。漸以尸羅波羅蜜禪波羅蜜制伏其心。是故名學。羼提波羅蜜般若波羅蜜名為道。何以故。忍為善般若為智慧。善智具足故名道。譬如人有眼有足隨意所至。如是等名為三事差別。問曰。何以名次第。答曰。以須菩提意。若一切法無所有。初發心菩薩于是空法中。云何能漸次第學。以是故說次第。諸法雖空難解。次第行得力故能得成就。譬如緣梯從一初桄漸上上處。雖高雖難亦能得至。次第行者。四種行六波羅蜜。如經中說。自行檀教人行檀。贊檀功德歡喜贊行檀者。善拔慳貪根深愛檀波羅蜜。慈悲于眾生。通達諸法實相。以此因緣故。能四種行檀波羅蜜。或有人自行布施。不能教人布施。或畏他嗔或畏為己教布施以之為恩。如是等因緣故不能教人。或有人教人布施自不能施。或有人種種贊嘆布施之德勸人令施。而不能自行。有人自行布施。亦教人布施。稱贊布施之德。而見人布施不能歡喜。所以者何。或有破戒惡人。行施而不喜見。有人。喜見施主而不贊嘆。以其邪見不識施果故。如是各各不能具足。菩薩大悲心深愛善法故。能行四事如上說。菩薩若但自布施不教他人。但能今世少許利益是眾生。隨業因緣墮貧窮處。是故菩薩教眾生言。我不惜財物。我雖多施汝。汝亦不得持至后世。汝今當自作后當自得。以布施實功德。種種因緣教眾生行施。見行施者。雖是破戒惡人。但念其好心布施之德。不念其惡。是故歡喜贊嘆。復次見三寶無盡福田中施故施福不盡必至佛道。觀其未來無盡功德故。歡喜行是四種布施。世世財富。是菩薩雖不為財富布施。未具足阿耨多羅三藐三菩提六波羅蜜等法。中間而財富自至。譬如人為谷故種禾而稾草自至。菩薩得財物報時。離慳貪心隨眾生意布施。須食與食等。問曰。是菩薩布施時。先施何等人。答曰。是菩薩雖因眾生起大悲心。而菩薩布施必先供養諸佛大菩薩辟支佛阿羅漢及諸圣人。若無圣人。次第施持戒精進禪定智慧離欲人。若無此人。施一切出家佛弟子。若無是人。次施持五戒行十善道及持一日戒三歸。若無此人。次施中人非正非邪者。若無此人。次施五逆惡人。及諸畜生不可不與。菩薩以施攝一切眾生故。有人言。應先布施五逆罪人斷善根者貧窮老病下賤乞丐者乃至畜生。譬如慈母多有眾子先念羸病給其所須。又如菩薩為餓虎欲食子故以身施之。問曰。如是種種應先施何者。答曰一切眾生皆是菩薩福田。能生大悲故。菩薩常欲以阿耨多羅三藐三菩提施眾生。何況衣食等而有分別。又菩薩得無生忍法平等無差。未得無生忍者。或慈悲心多或分別心多。此二心不得俱行。悲心多者先施貧窮惡人。作是念種福田中果報雖大。憐愍眾生故先利貧者。如是田雖不良。以慈悲心得大果報。分別心多者作是念。諸佛有無量功德故應先供養。以分別諸法取著佛身故心小。其心雖小福田良故功德亦大。若得諸法實相。入般若波羅蜜方便力中。心得自在二事俱行慈愍眾生。又視皆如佛。如是等菩薩隨因緣行布施。問曰。經何以不言與衣食等。而言須食與食。答曰。有人須食與飲。須飲與衣以不稱受者意故福德少。是故言須食與食。問曰。有人若羞若怖。雖有所須不能發言。云何知其所須。答曰。菩薩觀其相貌。隨時所須土地所宜。或有知他心者。資生之具隨意而與。是人因是布施得成戒眾。復作是念。我憐愍眾生。以衣食布施。所益甚少不如持戒。常以無惱無畏施于眾生。菩薩住是持戒中。為守護戒故生禪定心。不散清凈故得成慧眾無戲論。舍諸著是慧相。以是慧破諸煩惱縛得解脫眾。了了知見證解脫故。名解脫知見眾。是人先行布施及五眾因緣故。過聲聞辟支佛地入菩薩位。問曰菩薩應行六波羅蜜入菩薩位。此中何以說五眾。答曰法雖一以種種異名說。是故說五眾無咎。是人從一波羅蜜中欲起諸波羅蜜。布施為主。已先說持戒眾名尸波羅蜜。定眾解脫眾名禪波羅蜜。慧眾解脫知見眾是般若波羅蜜。行諸波羅蜜時能忍諸惡事。是名羼提波羅蜜。能起諸波羅蜜不休不息。是名毗梨耶波羅蜜。問曰若爾者何以不但說諸波羅蜜名而說五眾。答曰是人欲入菩薩位。此中不但以持戒禪定得和合眾戒清凈戒無盡戒。以要言之攝一切戒名為戒眾。能破煩惱過二乘入菩薩位。譬如一人二人不名為軍和合多人乃成為軍能破怨敵。余眾亦如是。菩薩自得禪定等眾。亦令眾生得。是名菩薩教化眾生。教化眾生已持自功德及眾生功德。盡回向凈佛國。具此二法即得一切種智轉法輪以三乘度眾生。是名菩薩次第行次第學次第道。先粗后細先易后難。漸漸習學名為次第。余五波羅蜜亦應隨義分別。諸法性雖無所有。而隨世諦行為破顛倒故。復次念佛等六念。是初次第行。以易行易得故。問曰六念中亦言。不以色念佛云何言易。答曰有法共行故名為易。譬如服苦藥以蜜下之則易。六念義如初品中廣說。六波羅蜜六念等。柔軟易行不生邪見。是菩薩次第學法。余三解脫門等。思惟籌量或生邪見故不說此中。須菩提難。世尊若實無所有。云何有次第行等。佛反問須菩提。汝以聲聞智慧見色等法。是一定實法不。答言不見色等一切法。但從因緣和合假有其名。無有定實云何言有。佛語須菩提。汝若不見實定有。云何以次第等。難空而次第法不離于空。爾時須菩提受解了了。是故說我無所疑為當來世求三乘人。聞佛說空無所有性。以罪重智鈍故取空相。便言誰垢誰凈。凡夫惡人何以名垢。出家得道人何以名凈。是人不解佛語深義。以何事而說。著是空故言何用持戒等。為以是因緣即生邪見破正見破正見故。以少因緣而破戒及威儀無所畏忌。出家人資仰白衣。便妄語求利衣食等。破于正命等。種此罪故墮三惡道。或重于白衣。見有是失故問佛。我已得道于諸法無所受。又常聞佛說空法。云何戲論生疑。又我常修無諍三昧憐愍眾生是故問佛

　　大智度論釋一心具萬行品第七十六

【經】須菩提白佛言。世尊。若一切法性無所有。菩薩見何等利益故。為眾生求阿耨多羅三藐三菩提。佛告須菩提。以一切法性無所有故。菩薩為眾生求阿耨多羅三藐三菩提。何以故。須菩提。諸有得有著者難可解脫。須菩提。諸得相者。無有道無有果無阿耨多羅三藐三菩提。須菩提白佛言。世尊。無得相者。有道有果有阿耨多羅三藐三菩提不。須菩提。無所得即是道即是果即是阿耨多羅三藐三菩提。法性不壞故。若無所得法。欲得道欲得果欲得阿耨多羅三藐三菩提。為欲壞法性。須菩提白佛言。世尊。若無所得法。即是道即是果即是阿耨多羅三藐三菩提。云何有菩薩初地乃至十地。云何有無生忍法。云何有報得神通。云何有報得布施持戒忍辱精進禪定智慧。住是果報法中。能成就眾生。能凈佛國土。及供養諸佛衣服飲食香華瓔珞房舍臥具燈燭種種資生所須之具。乃至得阿耨多羅三藐三菩提。不斷是福德。乃至般涅槃后。舍利及弟子得供養爾乃滅盡。佛告須菩提。以諸法無所得相故。得菩薩初地乃至十地。有報得五神通布施持戒忍辱精進禪定智慧。成就眾生凈佛國土。亦以善根因緣故。能利益眾生。乃至般涅槃后。舍利及弟子得供養。須菩提白佛言。世尊。若諸法無所得相。布施持戒忍辱精進禪定智慧諸神通有何差別。佛告須菩提。無所得法布施持戒忍辱精進禪定智慧神通無有差別。以眾生著布施乃至神通故分別說。世尊。云何無所得法布施乃至神通無差別。須菩提。菩薩摩訶薩行般若波羅蜜時不得布施。施者受者皆不可得而行布施。不得戒而持戒。不得忍而行忍。不得精進而行精進。不得禪而行禪。不得智慧而行智慧。不得神通而行神通。不得四念處而行四念處。乃至不得八圣道分而行八圣道分。不得空三昧無相無作三昧。而行空無相無作三昧。不得眾生而成就眾生。不得佛國土而凈佛國土。不得諸佛法而得阿耨多羅三藐三菩提。須菩提。菩薩摩訶薩應如是行無所得般若波羅蜜。菩薩摩訶薩行是無所得般若波羅蜜時。魔若魔天不能破壞。須菩提白佛言。世尊。云何菩薩摩訶薩行般若波羅蜜時。一念中具足行六波羅蜜四禪四無量心四無色定四念處四正勤四如意足五根五力七覺分八圣道分三解脫門佛十力四無所畏四無礙智十八不共法大慈大悲三十二相八十隨形好。佛告須菩提。菩薩摩訶薩所有布施。不遠離般若波羅蜜。所修持戒忍辱精進禪定不遠離般若波羅蜜。四禪四無量心四無色定修四念處乃至八十隨形好。不遠離般若波羅蜜。須菩提白佛言。世尊。云何菩薩摩訶薩不遠離般若波羅蜜故。一念中具足行六波羅蜜乃至八十隨形好。佛言。菩薩行般若波羅蜜時。所有布施不遠離般若波羅蜜不二相。持戒時亦不二相修忍辱。勤精進入禪定亦不二相。乃至八十隨形好亦不二相。須菩提白佛言。世尊。云何菩薩摩訶薩布施時。不二相乃至修八十隨形好不二相。須菩提。菩薩摩訶薩行般若波羅蜜時。欲具足檀波羅蜜。檀波羅蜜中攝諸波羅蜜及四念處乃至八十隨形好。世尊。云何菩薩布施時攝諸無漏法。佛告須菩提。若菩薩摩訶薩行般若波羅蜜時。住無漏心布施。于無漏心中不見相。所謂誰施誰受所施何物。以是無相心無漏心。斷愛斷慳貪心而行布施。是時不見布施。乃至不見阿耨多羅三藐三菩提法。是菩薩以無相心無漏心持戒。不見是戒乃至不見一切佛法。以無相心無漏心忍辱不見是忍。乃至不見一切佛法。以無相心無漏心精進不見是精進。乃至不見一切佛法。以無相心無漏心入禪定。不見是禪定。乃至不見一切佛法。以無相心無漏心修智慧。不見是智慧。乃至不見一切佛法。以無相心無漏心修四念處。不見是四念處乃至八十隨形好。世尊。若諸法無相無作。云何具足檀波羅蜜尸波羅蜜羼提波羅蜜毗梨耶波羅蜜禪波羅蜜般若波羅蜜。云何具足四念處四正勤四如意足五根五力七覺分。八圣道分云何具足空三昧無相無作三昧佛十力四無所畏四無礙智十八不共法大慈大悲。云何具足三十二相八十隨形好。佛告須菩提。菩薩摩訶薩行般若波羅蜜。以無相心無漏心布施。須食與食乃至種種所須盡給與之。若內若外若支解其身。若國城妻子布施眾生。若有人來語菩薩言。何用是布施為是無所益。行般若波羅蜜菩薩作是念。是人雖來訶我布施我終不悔。我當勤行布施不應不與。施已與一切眾生共之回向阿耨多羅三藐三菩提。亦不見是相。誰施誰受所施何物。回向者誰。何等是回向法。何等是回向處。所謂阿耨多羅三藐三菩提。是相皆不可見。何以故。一切法皆以內空故空。外空故空。內外空故空。空空有為空無為空畢竟空無始空散空性空一切法空自相空故空。如是觀作是念。回向者誰。回向何處用何法回向。是名正回向。爾時菩薩能成就眾生凈佛國土。能具足檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜乃至三十七助道法空無相無作三昧乃至十八不共法。是菩薩能如是具足檀波羅蜜。而不受世間果報。譬如他化自在諸天隨意所須即皆得之。菩薩亦如是。心生所愿隨意即得。是菩薩摩訶薩以是布施果報故。能供養諸佛。亦能滿足一切眾生天及人阿修羅。是菩薩以檀波羅蜜攝取眾生。用方便力以三乘法度脫眾生。如是須菩提。菩薩摩訶薩于無相無得無作諸法中。具足檀波羅蜜。須菩提。菩薩摩訶薩云何于無相無得無作法中。具足尸羅波羅蜜。須菩提。是菩薩摩訶薩行尸羅波羅蜜時。持種種戒。所謂圣無漏入八圣道分戒自然戒報得戒受得戒心生戒。如是等不缺不破不雜不濁不著自在戒智所贊戒。用是戒無所取。若色若受想行識。若三十二相八十隨形好。若剎利大姓。若婆羅門大姓居士大家。若四天王天三十三天夜摩天兜率陀天化樂天他化自在天梵眾天光音天遍凈天廣果天無想天無煩天無熱天妙見天喜見天阿迦膩吒天空處天識處天無所有處天非有想非無想處天。若須陀洹果若斯陀含果若阿那含果若阿羅漢果若辟支佛道。若轉輪圣王若天王。但為一切眾生共之回向阿耨多羅三藐三菩提。以無相無得無二回向。為世俗法故非第一實義。是菩薩具足尸羅波羅蜜。以方便力起四禪不味著故得五神通。因四禪得天眼。是菩薩住二種天眼修得報得。得天眼已見東方現在諸佛。乃至得阿耨多羅三藐三菩提。如所見事不失。南西北方四維上下現在諸佛。乃至得阿耨多羅三藐三菩提。如所見不失。是菩薩用天耳凈過于人耳。聞十方諸佛說法。如所聞不失。能自饒益亦益他人。是菩薩以知他心智知十方諸佛心。及知一切眾生心。亦能饒益一切眾生。是菩薩用宿命智知過去諸業因緣。是諸業因緣不失故。是眾生在在處處所生悉知。是菩薩用是漏盡智。令眾生得須陀洹果乃至阿羅漢果辟支佛道。在在處處能令眾生入善法中。如是須菩提菩薩摩訶薩于諸法無相無得無作。具足尸羅波羅蜜。世尊。云何諸法無相無作無得。菩薩摩訶薩能具足羼提波羅蜜。須菩提。菩薩摩訶薩從初發意以來。乃至坐道場。于其中間若一切眾生來以瓦石刀杖加是菩薩。菩薩是時不起嗔心。乃至不生一念。爾時菩薩應修二種忍。一者一切眾生惡口罵詈。若加刀杖瓦石嗔心不起。二者一切法無生無生法忍。菩薩若人來惡口罵詈。或以瓦石刀杖加之。爾時菩薩應如是思惟。罵我者誰。譏訶者誰。打擲者誰。誰有受者。即時菩薩應思惟諸法實性。所謂畢竟空無法無眾生。諸法尚不可得。何況有眾生。如是觀諸法相時。不見罵者不見割截者。是菩薩如是觀諸法相時。即得無生法忍。云何名無生法忍。知諸法相常不生諸煩惱。從本已來亦常不生。是菩薩摩訶薩住是二忍。能具足四禪四無量心四無色定四念處乃至八圣道分三解脫門佛十力四無所畏四無礙智十八不共法大慈大悲。是菩薩住是圣無漏出世間法。不共一切聲聞辟支佛。具足圣神通。住圣神通已。以天眼見東方諸佛。是人得念佛三昧。乃至阿耨多羅三藐三菩提終不斷絕。南西北方四維上下亦如是。是菩薩用天耳聞十方諸佛所說法。如所聞為眾生說。是菩薩亦知十方諸佛心。及知一切眾生念。知已隨其心而為說法。是菩薩以宿命智知一切眾生宿世善根。為眾生說法令其歡喜。是菩薩以漏盡神通教化眾生令得三乘。是菩薩摩訶薩行般若波羅蜜。以方便力成就眾生具足一切種智。得阿耨多羅三藐三菩提轉法輪。如是須菩提。菩薩摩訶薩無相無得無作法中具足羼提波羅蜜。須菩提言。世尊。菩薩摩訶薩云何于諸法無相無作無得能具足毗梨耶波羅蜜。佛告須菩提。菩薩摩訶薩行般若波羅蜜時。成就身精進心精進。入初禪乃至入第四禪。受種種神通力能分一身為多身。乃至手捫摸日月。成就身精進故飛到東方。過無量百千萬諸佛世界。供養諸佛飲食衣服醫藥臥具華香瓔珞種種所須。乃至阿耨多羅三藐三菩提。福德果報終不可盡。是菩薩得阿耨多羅三藐三菩提時。一切世間天及人勤設供養衣服飲食。乃至入無余涅槃后。舍利及弟子得供養。亦以是神通力故。至諸佛所聽受法教。乃至阿耨多羅三藐三菩提終不違失。是菩薩修一切種智時。凈佛世界成就眾生。如是須菩提。菩薩摩訶薩行般若波羅蜜成就身精進。能具足毗梨耶波羅蜜。須菩提。云何菩薩成就心精進能具足毗梨耶波羅蜜。須菩提。菩薩摩訶薩心精進。以是心精進圣無漏入八圣道分。精進不令身口不善業得入。亦不取諸法相。若常若無常若苦若樂若我若無我若有為若無為若欲界若色界若無色界若有漏性若無漏性若初禪乃至第四禪若慈悲喜舍若無邊虛空處乃至非有想非無想處若四念處若四正勤四如意足五根五力七覺分八圣道分若空無相無作若佛十力乃至十八不共法不取相若常若無常若苦若樂若我若無我若須陀洹果斯陀含果阿那含果若阿羅漢果若辟支佛道若菩薩道若阿耨多羅三藐三菩提若是須陀洹斯陀含阿那含阿羅漢若是辟支佛是菩薩是佛不取相。是眾生斷三結故得須陀洹。是眾生三毒薄故得斯陀含是眾生斷下分結故得阿那含。是眾生斷上分結故得阿羅漢。是眾生以辟支佛道故作辟支佛。是眾生行道種智故名菩薩。亦不取是諸法相。何以故。不可以性取相。是性無故。是菩薩以是心精進故廣利益眾生。亦不得是眾生。是為菩薩具足毗梨耶波羅蜜。具足諸佛法。凈佛國土成就眾生。不可得故。是菩薩身精進心精進成就故攝取一切諸善法。是法亦不著故。從一佛國至一佛國為利益眾生。所作神通隨意無礙。若雨諸華若諸名香若作伎樂若動大地若放光明若示七寶莊嚴國土若現種種身若放大智光明令知圣道令遠離殺生乃至邪見。或以布施利益眾生。或以持戒或支解身體。或以妻子或以國土或以己身給施。隨所方便利益眾生。如是須菩提。菩薩摩訶薩行般若波羅蜜。無相無作無得諸法中。用身心精進能具足毗梨耶波羅蜜。世尊。云何菩薩摩訶薩行般若波羅蜜住無相無作無得法中。能具足禪波羅蜜。須菩提。菩薩摩訶薩除佛諸禪定。余一切諸禪三昧皆能具足。是菩薩離諸欲諸惡不善法。離生喜樂有覺有觀入初禪。乃至入第四禪。以是慈悲喜舍心遍滿一方乃至十方。一切世間遍滿。是菩薩過一切色相滅有對相。不念別異相故入無邊虛空處。乃至入非有想非無想處。是菩薩于禪波羅蜜中住。逆順入八背舍九次第定。入空三昧無相無作三昧。或時入如電光三昧。或時入圣正三昧。或時入如金剛三昧。是菩薩住禪波羅蜜中修三十七助道法。用道種智入一切禪定。過干慧地性地八人地見地薄地離欲地已辦地辟支佛地入菩薩位。入菩薩位已具足佛地。是諸地中行。乃至阿耨多羅三藐三菩提不中道取道果。是菩薩住是禪波羅蜜中。從一佛國至一佛國供養諸佛。從諸佛所植諸善根凈佛國土。從一佛國至一佛國利益眾生。以布施攝取眾生。或以持戒或以三昧。或以智慧或以解脫。或以解脫知見。攝取眾生。教眾生令得須陀洹果斯陀含果阿那含果阿羅漢果辟支佛道。諸有善法能令眾生得道。皆教令得。是菩薩住此禪波羅蜜中。能生一切陀羅尼門。得四無礙智報得神通。是菩薩終不入母人胞胎。終不受五欲無生不生。雖生不為生法所污。何以故。是菩薩見一切作法如幻而利益眾生。亦不得眾生及一切法。教眾生令得無所得處。是世俗法故非第一實義。住是禪波羅蜜一切行禪定解脫三昧。乃至阿耨多羅三藐三菩提。終不離禪波羅蜜。是菩薩行如是道種智時。得一切種智斷一切煩惱習。斷已自益其身亦益他人。自益益他已。為一切世間天及人阿修羅作福田。如是須菩提。菩薩摩訶薩行般若波羅蜜時。能具足無相禪波羅蜜。世尊。云何菩薩摩訶薩行般若波羅蜜時。住無相無作無得法中修具足般若波羅蜜。須菩提。菩薩摩訶薩行般若波羅蜜時。于諸法不見定實相。是菩薩見色不定非實相。乃至見識不定非實相。不見色生乃至不見識生。若不見色生乃至不見識生。一切法若有漏若無漏。不見來處不見去處。亦不見集處。如是觀時不得色性乃至識性亦不得有漏無漏法性。是菩薩行般若波羅蜜時。信解一切諸法無所有相。如是信解已行內空乃至無法有法空。于諸法無所著。若色若受想行識。乃至阿耨多羅三藐三菩提。是菩薩行無所有般若波羅蜜。能具足菩薩道。所謂六波羅蜜乃至三十七助道法。佛十力四無所畏四無礙智十八不共法三十二相八十隨形好。是菩薩住空凈佛道中。所謂六波羅蜜三十七助道法報得神通。以是法饒益眾生。宜以布施攝。教令布施。宜以戒攝。教令持戒。宜以禪定智慧解脫解脫知見攝。教令修禪定智慧解脫解脫知見。宜以諸道法教者。教令得須陀洹果得斯陀含果阿那含果阿羅漢果辟支佛道。宜以佛道化者教令得菩薩道具足佛道。如是等隨其所應道地而教化之各令得所。是菩薩現種種神通力時。過無量恒河沙國土度脫眾生。隨其所須皆化給之各令滿足。從一國土至一國土見凈妙國土以自莊嚴己佛國土。譬如他化自在天。中資生所須隨意自至。亦如諸凈佛國離于求欲。是人以是報得檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜報得五神通行菩薩道。種智成就一切功德。當得阿耨多羅三藐三菩提。是菩薩爾時不受色法乃至識。不受一切法若善若不善。若世間若出世間。若有漏若無漏。若有為若無為。如是一切法皆不受。是菩薩得阿耨多羅三藐三菩提時。國土一切所有資生之物皆無有主。何以故。是菩薩行一切法不受。以不可得故。如是須菩提。菩薩摩訶薩無相法中。能具足般若波羅蜜

【論】問曰。問者答者俱言無所有。云何分別知是問是答

答曰。所言法雖一而心異。問者以著心問。答者以無著心答。須菩提意。謂無所有中不應發心。須菩提為聽者著心故作是問。諸法空中不見菩薩發心者。不見眾生可利益者。不見阿耨多羅三藐三菩提。是故于無所有法中作難者。若一切法無所有性。菩薩見何利故發心。須菩提于菩薩眾生阿耨多羅三藐三菩提中不疑。但問無所有法。佛答正以無所有空故能發心。若無所有空。菩薩眾生阿耨多羅三藐三菩提亦皆空無所有。云何起難。若眾生菩薩及阿耨多羅三藐三菩提。離無所有空者。可有是難。如先說畢竟空于諸法無所障礙。何妨發心。佛還以無所有空破須菩提所問。亦復自說因緣。須菩提著心者難得解脫。是人從無始生死中來。以一切煩惱故深著諸法。聞有亦著聞空亦著。得失亦著。如是眾生難可勉出。是故菩薩發無上道心。自以相好嚴身。得梵音聲有大威德。知眾生三世心根本。以種種神通力因緣譬喻。為說無所有法空解脫門引導其心。眾生見如是希有事。即時其心柔軟信佛受法。是故經說著有者難得解脫有所得者無道無果無阿耨多羅三藐三菩提。須菩提問世尊。若有所得者無道無果無阿耨多羅三藐三菩提。無所得者有道有果不。佛答無所有即是道即是果即是阿耨多羅三藐三菩提。若人不分別是有所得是無所得。入諸法實相畢竟空中。是亦無所得。即是道即是果即是阿耨多羅三藐三菩提。不破壞諸法實相故。法性即是諸法實相。須菩提意。謂法性正行邪行常不可破壞。何以佛言不壞法性是道是果。佛答法性雖不可破壞。眾生邪行故名為破壞。如虛空云霧土塵雖不能染亦名不凈。如人實欲染污虛空。是人為欲染污法性。無是事故佛說譬喻。若人欲壞法性。是人為欲于無所有法中得道得果得阿耨多羅三藐三菩提。須菩提白佛。若無所有即是道。云何有十地等諸菩薩法。如經廣說。問曰。此事佛已先答。所謂若法空。菩薩見何事故發心。今言若法空。云何有初地等。佛皆以空答。今須菩提何以更問

答曰。以眾生著心難解故更問。是眾中有新發意菩薩。聞是諸法實相空即生著心。佛破其著亦著所破法。須菩提為是人故更問。佛答。須菩提以無所得故。有初地乃至般涅槃后。舍利得供養。有所著中不可說初地及諸功德。亦以無所得因緣故。從布施乃至諸神通無有差別。無有差別故不應難。須菩提復問。云何無所得布施乃至諸神通無有差別。佛答。菩薩從初發心已來。似阿耨多羅三藐三菩提寂滅相。布施畢竟空。所謂不得施者受者財物而行布施。如是布施中無有分別。乃至不得菩提。而得阿耨多羅三藐三菩提亦如是。是名菩薩行無所得般若波羅蜜行是無所得般若波羅蜜。魔若魔天不能破壞。一念中行六波羅蜜者

問曰。須菩提何以故問一念中行六波羅蜜等諸功德

答曰。須菩提從佛聞般若波羅蜜甚深無所有相。于諸法中無礙相。若爾者則無所不能無事不作。云何菩薩一念中能攝六波羅蜜乃至八十隨形好。初發心時以著有無心重故。漸漸次第行今有無悉舍故無所不能。是故問。佛答。菩薩不離般若波羅蜜。行布施等諸功德無障礙故。能一念中行。若遠離般若波羅蜜則漸漸次第行。須菩提問。云何名不遠離。佛答。菩薩不以二相行布施等。復問。云何不以二相。佛答。菩薩行般若波羅蜜時。欲具足檀波羅蜜。于布施一念中攝一切善法。如先說。何等是一念。所謂菩薩得無生法忍。斷一切煩惱。除諸憶想分別。安住無漏心中布施一切。無漏心是無相相。菩薩住是心中。不見誰施誰受誰物。離一切相心布施不見有一法。乃至阿耨多羅三藐三菩提尚不見。何況余法。是名不二相。乃至八十隨形好亦如是。須菩提更以異事問此義。世尊。諸法無相無作無起。云何能具足檀波羅蜜等乃至八十隨形好。佛答。菩薩無相無作法中。不取相故無障礙心布施。須食與食等經中已委悉。又先品中亦廣說。是故更不解。無漏無相六波羅蜜有二種。一者得無生法忍菩薩所行。二者未得無生法忍菩薩所行。得無生法忍菩薩所行。如此中所說。何以故。住無相無漏心中。行布施等諸法故。問曰。生身菩薩貪惜未除故。割截甚痛是則為難。得無生法忍菩薩。如化人所作割截無痛。有何恩分

答曰。得無生法忍菩薩。行是六波羅蜜為難。所以者何。得無生法忍寂滅心。應受涅槃樂。而舍此寂滅樂。入眾生中受種種身。或為賤人或為畜生等。是則為難。生身菩薩貪愛未除。著佛身故以身布施。是為悕望非清凈施。是故不如。復次行無漏無相六波羅蜜。是時能具足有漏有相。則不能具足。是故能具足者有大恩分

大智度論卷第八十七大智度論釋六喻品第七十七(卷八十八)

　　　　圣者龍樹造


　　　　后秦龜茲國三藏鳩摩羅什譯


【經】須菩提白佛言。世尊。云何無相不可分別自相空。諸法中具足修六波羅蜜。所謂檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。世尊云何無異法中而分別說異相。云何般若波羅蜜攝檀尸羼精進禪。云何行異相法以一相道得果。佛告須菩提。菩薩摩訶薩住五陰如夢如響如影如焰如幻如化。住是中行布施持戒。修忍辱勤精進入禪定修智慧。知是五陰實如夢如響如影如焰如幻如化。五陰如夢無相。乃至如化無相。何以故。夢無自性響影焰幻化皆無自性。若法無自性是法無相。若法無相是法一相所謂無相。以是因緣故。須菩提當知。菩薩布施無相。施者無相受者無相。能如是知布施。是能具足檀波羅蜜。乃至能具足般若波羅蜜。能具足四念處乃至八圣道分。能具足內空乃至無法有法空。能具足空三昧無相無作三昧。能具足八背舍九次第定五神通五百陀羅尼門。能具足佛十力四無所畏。四無礙智十八不共法。是菩薩住是報得無漏法中。飛到東方無量國土。供養諸佛衣服飲食。乃至隨其所須而供養之。亦利益眾生。應以布施攝者而布施攝之。應以持戒攝者教令持戒。應以忍辱精進禪定智慧攝者。教令忍辱精進禪定智慧而攝取之。乃至應以種種善法攝者。以種種善法而攝取之。是菩薩成就是一切善法受世間身。不為世間生死所污。為眾生故。于天人中受尊貴富樂。以是尊貴富樂攝取眾生。是菩薩知一切法無相故。知須陀洹果。亦不于中住。知斯陀含果阿那含果阿羅漢果。亦不于中住。知辟支佛道。亦不于中住。何以故。是菩薩用一切種智。知一切法已。應當得一切種智。不與聲聞辟支佛共。如是須菩提菩薩摩訶薩知一切法無相已。知六波羅蜜無相。乃至知一切佛法無相。復次須菩提。菩薩摩訶薩住五陰。如夢如響如影如焰如幻如化。能具足無相尸羅波羅蜜。是戒不缺不破不雜不著。圣人所贊無漏戒。入八圣道分住是戒中持一切戒。所謂名字戒自然戒律儀戒作戒無作戒威儀戒非威儀戒。是菩薩成就諸戒不作是愿。我以此戒因緣故。生剎利大姓婆羅門大姓居士大家若小王家若轉輪圣王家若四天王天處。生若三十三天夜摩天兜率陀天化樂天他化自在天。不作是愿。我持戒因緣故。當得須陀洹果斯陀含果阿那含果阿羅漢果辟支佛道。何以故。一切法無相所謂一相。無相法不能得無相法。有相法不能得有相法。無相法不能得有相法。有相法不能得無相法。如是須菩提。菩薩摩訶薩行般若波羅蜜時。能具足無相尸羅波羅蜜而入菩薩位。入菩薩位已得無生法忍。行道種智得報得五神通。住五百陀羅尼門得四無礙智。從一佛國至一佛國。供養諸佛成就眾生凈佛國土。雖入五道中生死業報不能染污。須菩提。譬如化轉輪圣王。雖坐臥行住不見來處不見去處不見住處坐處臥處而能利益眾生亦不得眾生。菩薩亦如是。須菩提。譬如須扇多佛得阿耨多羅三藐三菩提。為三乘轉法輪無有得菩薩記者。化作化佛已舍身壽命入無余涅槃。須菩提菩薩亦如是。行般若波羅蜜時。能具足尸羅波羅蜜。具足尸羅波羅蜜已攝取一切善法。復次須菩提。菩薩摩訶薩行般若波羅蜜時。住五陰如夢如響如影如焰如幻如化。具足無相羼提波羅蜜。世尊。云何菩薩摩訶薩具足無相羼提波羅蜜。須菩提。菩薩摩訶薩住二忍中。能具足羼提波羅蜜。何等二忍。生忍法忍。從初發意乃至坐道場。于其中間若一切眾生來罵詈粗惡語。或以瓦石刀杖加是菩薩。是菩薩欲具足羼提波羅蜜故。乃至不生一念惡。是菩薩如是思惟。罵我者誰害我者誰。以惡言加我以瓦石刀杖害我者誰。何以故。是菩薩于一切法得無相忍故。云何作是念。是人罵我害我。若菩薩摩訶薩如是行。能具足羼提波羅蜜。以是羼提波羅蜜具足故得無生法忍。須菩提白佛言。世尊。云何為無生法忍。是忍何所斷何所知。佛告須菩提。得法忍乃至不生少許不善法。是故名無生法忍。一切菩薩所斷煩惱盡。是名斷。用智慧知一切法不生。是名知。須菩提白佛言。世尊。諸聲聞辟支佛無生法忍。菩薩無生法忍有何等異。佛告須菩提。諸須陀洹若智若斷是名菩薩忍。斯陀含若智若斷是名菩薩忍。阿那含若智若斷是名菩薩忍。阿羅漢若智若斷是名菩薩忍。辟支佛若智若斷是名菩薩忍。是為異。須菩提。菩薩摩訶薩成就是忍。勝一切聲聞辟支佛。住如是報得無生忍中。行菩薩道能具足道種智。具足道種智故。常不離三十七助道法及空無相無作三昧。常不離五神通。不離五神通故。能成就眾生凈佛國土。成就眾生凈佛國土已當得一切種智。如是須菩提。菩薩摩訶薩具足無相羼提波羅蜜。復次須菩提。菩薩摩訶薩住無相五陰如夢如響如影如焰如幻如化。行身精進心精進。以身精進故起神通。起神通故到十方國土。供養諸佛饒益眾生。以身精進力教化眾生令住三乘。如是須菩提。菩薩摩訶薩行般若波羅蜜。能具足無相精進波羅蜜。是菩薩以心精進圣無漏精進入八圣道分中。能具足毗梨耶波羅蜜。是毗梨耶波羅蜜皆攝一切善法。所謂四念處四正勤四如意足五根五力七覺分八圣道分四禪四無量心四無色定八解脫九次第定佛十力四無所畏四無礙智十八不共法。是菩薩行是法應具足一切種智具足。一切種智已斷一切煩惱習。具足滿三十二相。身放無等無量光明。放光明已三轉十二行法輪。法輪轉故三千大千世界六種震動。光明遍照三千大千世界。三千大千世界中眾生。聞說法聲皆以三乘法而得度脫。如是須菩提。菩薩摩訶薩住精進波羅蜜中能大饒益。及能具足一切種智。復次須菩提。菩薩住無相五陰如夢如響如影如焰如幻如化。能具足禪波羅蜜。世尊。云何菩薩住五陰如夢如響如影如焰如幻如化。能具足禪波羅蜜。須菩提。菩薩摩訶薩入初禪乃至入第四禪。入慈悲喜舍無量心。入無邊虛空處。乃至入非有想非無想處。入空三昧無相無作三昧。入如電光三昧。入如金剛三昧。入圣正三昧除諸佛三昧。諸余三昧若共聲聞辟支佛三昧皆證皆入。亦不受三昧味亦不受三昧果。何以故。是菩薩知是三昧無相無所有性。當云何于無相法受無相法味。無所有法受無所有法味。若不受味則不隨禪定力生若色界若無色界。何以故。是菩薩不見是二界。亦不見是禪。亦不見入禪者。亦不見用法入禪者。若不得是法。即能具足無相禪波羅蜜。菩薩用是禪波羅蜜能過聲聞辟支佛地。須菩提白佛言。世尊。云何菩薩具足無相禪波羅蜜故。能過聲聞辟支佛地。佛告須菩提。菩薩善學內空善學外空。乃至善學無法有法空。于是諸空無法可住處。若須陀洹果若斯陀含果阿那含果阿羅漢果。乃至一切種智。是諸空亦空。菩薩摩訶薩行如是諸空能入菩薩位中。須菩提白佛言。世尊。云何菩薩摩訶薩位云何非位。須菩提。一切有所得是非菩薩位。一切無所得是菩薩位。世尊。何等是有所得何等是無所得。須菩提。色是有所得。受想行識是有所得。眼耳鼻舌身意乃至一切種智有所得。是非菩薩位。須菩提。菩薩位者。是諸法不可示不可說。何等法不可示不可說。若色乃至一切種智。何以故。須菩提。色性是不可示不可說。乃至一切種智性是不可示不可說。須菩提。如是名菩薩位。是菩薩入位中。一切禪定三昧具足。尚不隨禪定三昧力生。何況住淫怒癡于中起罪業生。菩薩但住如幻法中饒益眾生。亦不得眾生及如幻法。若無所得是時能成就眾生凈佛國土。如是須菩提。是名菩薩具足無相禪波羅蜜。乃至能轉法輪。所謂不可得法輪。復次須菩提。菩薩摩訶薩行般若波羅蜜。知一切法。如夢如響如焰如影如幻如化。須菩提白佛言。世尊。菩薩摩訶薩云何知一切法如夢如響如影如焰如幻如化。須菩提。菩薩摩訶薩行般若波羅蜜時。不見夢不見見夢者。不見響不見聞響者。不見影不見見影者。不見焰不見見焰者。不見幻不見見幻者。不見化不見見化者。何以故。是夢響影焰幻化。皆是凡夫愚人顛倒法故。阿羅漢不見夢不見見夢者。乃至不見化不見見化者。辟支佛菩薩摩訶薩諸佛。亦不見夢不見見夢者。乃至不見化亦不見見化者。何以故。一切法無所有性不生不定。若法無所有性不生不定。菩薩摩訶薩當云何行般若波羅蜜。是中取生相定相。是處不然。何以故。若諸法少多有性有生有定。不名修般若波羅蜜。如是須菩提。菩薩摩訶薩行般若波羅蜜。不著色乃至不著識。不著欲色無色界。不著諸禪解脫三昧。不著四念處乃至八圣道分。不著空三昧無相無作三昧。不著檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。不著故能具足菩薩初地。于初地中亦不生著。何以故。是菩薩不得是地云何生貪著。乃至十地亦如是。是菩薩行般若波羅蜜。亦不得般若波羅蜜。若行般若波羅蜜時。不得般若波羅蜜。是時見一切法皆入般若波羅蜜中。亦不得是法。何以故。是諸法與般若波羅蜜無二無別。何以故諸法入如法性實際故無分別。須菩提白佛言。世尊。若諸法無相無分別。云何說是善是不善是有漏是無漏是世間是出世間是有為是無為。須菩提。于汝意云何。諸法實相中有法可說是善是不善乃至是有為是無為是須陀洹果乃至是阿羅漢是辟支佛是菩薩是阿耨多羅三藐三菩提不。世尊。不可說也。須菩提。以是因緣故。當知一切法無相無分別無生無定不可示。須菩提。我本行菩薩道時。亦無有法可得性。若色若受想行識乃至若有為若無為須陀洹果乃至阿耨多羅三藐三菩提。如是須菩提。菩薩摩訶薩行般若波羅蜜。從初發意乃至阿耨多羅三藐三菩提。應善學諸法性。善學諸法性故。是名阿耨多羅三藐三菩提道。行是道能具足六波羅蜜。成就眾生凈佛國土。住是法中得阿耨多羅三藐三菩提。以三乘法度脫眾生亦不著三乘。如是須菩提。菩薩摩訶薩以無相法應學般若波羅蜜

【論】問曰。須菩提問佛。若諸法無相無分別。云何差別說六波羅蜜。佛還答。菩薩住是如夢五眾中。能具足六波羅蜜。須菩提以空問。佛還以空答。此問答云何得別異。答曰。須菩提問。若諸法空。今眼見菩薩行六波羅蜜作佛。佛答。凡夫遠實智慧取相。見菩薩行六波羅蜜作佛。著是空法故難。菩薩雖住五眾。住五眾如幻如夢空法中。亦以空心行布施。是故雖行諸法具足六波羅蜜不妨于空。譬如云霧遠視則見。近之則無所見。凡夫亦如是。遠實相故見諸佛。菩薩近實相故見皆空。是故不妨。不妨故能于檀波羅蜜一念中。具足行諸善法。是人常修無漏清凈波羅蜜故。轉身還報得無漏波羅蜜。報得名更不修行自然而得。譬如報得眼根自然能見色。得是報得無漏波羅蜜已。能變一身作無量阿僧祇身。于十方佛所具足聞諸佛甚深法。度脫十方眾生。漸漸凈佛世界。隨愿作佛。問曰。若諸法空無相。云何分別云何得知行檀波羅蜜等。各各具足余波羅蜜。答曰。行者雖不自分別。而諸佛菩薩說其行檀行尸具足諸行。如聲聞人入見諦無漏無相無分別法中。余圣人亦數其所入法。知諸法實相。所謂無相相。是名正見。正見得力已名為正行。是時不惱眾生不作諸惡。是名正語正業正命。是時雖無所說亦無所造。而名為正語正業。所以者何。是名深妙正語正業。所謂畢竟不惱眾生故。是中發心有所造作是名精進系念緣中是名正念。攝心一處是名正定。見身受心法實相是名四念處。乃至七覺意亦如是。于四念處中亦如八直圣道中諸圣人為數。菩薩亦如是。行是無相檀波羅蜜。能具足尸波羅蜜等諸善法。如檀波羅蜜。尸波羅蜜等攝諸善法亦如是。問曰。上品中以一波羅蜜具諸波羅蜜。此無相攝一切法有何差別。答曰。上以一念中能具諸波羅蜜。此以諸法雖空無相而能具諸波羅蜜為異

　　大智度論釋四攝品第七十八

【經】須菩提白佛言。世尊若諸法如夢如響如影如焰如幻如化無有實事。無所有性自相空者。云何分別是善法是不善法是世間法是出世間法是有漏法是無漏法是有為法是無為法。是法能得須陀洹果。能得斯陀含果阿那含果阿羅漢果。能得辟支佛道。能得阿耨多羅三藐三菩提。佛告須菩提。凡夫愚人得夢得見夢者。乃至得化得見化者。起身口意善業不善業無記業起福業。若起罪業作不動業。是菩薩摩訶薩行般若波羅蜜住二空中。畢竟空無始空。為眾生說法作是言。諸眾生是色空無所有。受想行識空無所有。十二入十八界空無所有。色是夢。受想行識是夢。十二入十八界是夢。色是響是影是焰是幻是化。受想行識亦如是。十二入十八界是夢是響是影是焰是幻是化。是中無陰入界。無夢亦無見夢者。無響亦無聞響者。無影亦無見影者。無焰亦無見焰者。無幻亦無見幻者。無化亦無見化者。一切法無根本實性無所有。汝等于無陰中見有陰。無入見有入。無界見有界。是一切法皆從因緣和合生以顛倒心起屬業果報。汝等何以故。于諸法空無根本中而取根本相。是時菩薩摩訶薩行般若波羅蜜。以方便力故于慳法中拔出眾生。教行檀波羅蜜持是布施功德得大福報。從大福報拔出教令持戒。持戒功德生天上尊貴處。復拔出令住初禪。初禪功德生梵天處。二禪三禪四禪無邊空處無邊識處無所有處非有想非無想處亦如是。眾生行是布施及布施果報。持戒及持戒果報。禪定及禪定果報。種種因緣拔出安置無余涅槃及涅槃道中。所謂四念處四正勤四如意足五根五力七覺分八圣道分空解脫門無相無作解脫門八背舍九次第定佛十力四無所畏四無礙智十八不共法。安隱眾生令住圣無漏法無色無形無對法中。有可得須陀洹果者。安隱教化令住須陀洹果。可得斯陀含果阿那含果阿羅漢果辟支佛道者。令住斯陀含果阿那含果阿羅漢果辟支佛道。可得阿耨多羅三藐三菩提者。亦安隱教化令住阿耨多羅三藐三菩提中。須菩提白佛言。世尊。諸菩薩摩訶薩甚希有難及。能行是深般若波羅蜜。諸法無所有性畢竟空無始空。而分別諸法是善是不善是有漏是無漏乃至是有為是無為。佛告須菩提。如是如是。諸菩薩摩訶薩甚希有難及。能行是深般若波羅蜜。諸法無所有性畢竟空無始空而分別諸法。須菩提。汝等若知是菩薩摩訶薩希有難及法。則知一切聲聞辟支佛不能報。何況余人。須菩提白佛言。世尊。何等是菩薩摩訶薩希有難及法。諸聲聞辟支佛所無有。佛告須菩提。一心諦聽。有菩薩摩訶薩。行般若波羅蜜住報得六波羅蜜中。及住報得五神通三十七助道法。住諸陀羅尼諸無礙智。到十方世界可以布施度者以布施攝之。可以持戒度者以持戒攝之。可以忍辱精進禪定智慧度者。隨其所應而攝取之。可以初禪度者以初禪攝取之。可以二禪三禪四禪無邊空處無邊識處無所有處非有想非無想處度者。隨其所應而攝取之。可以慈悲喜舍心度者。以慈悲喜舍心攝取之。可以四念處四正勤四如意足五根五力七覺分八圣道分空三昧無相無作三昧度者隨所攝之。世尊。菩薩摩訶薩云何以布施饒益眾生。須菩提。菩薩行般若波羅蜜時。布施隨其所須。飲食衣服車馬香華瓔珞種種所須。盡給與之。若供養佛辟支佛阿羅漢阿那含斯陀含須陀洹等無有異。若施入正道中人及凡人。下至禽獸皆無分別等一布施。何以故。一切法不異不分別故。是菩薩無異無別布施已當得無分別法報。所謂一切種智。須菩提。若菩薩摩訶薩見乞匈者若生是心。佛是福田我應供養禽獸非福田不應供養。是非菩薩法。何以故。菩薩摩訶薩發阿耨多羅三藐三菩提心不作是念是眾生應以布施饒益。是不應布施是眾生。布施因緣故應生剎利大姓婆羅門大姓居士大家。乃至以是布施因緣以三乘法度之。令入無余涅槃。若眾生來從菩薩乞。亦不生異心分別應與是不應與是。何以故。是菩薩為是眾生故發阿耨多羅三藐三菩提心。若分別簡擇便墮諸佛菩薩辟支佛學無學人一切世間天及人訶責處。誰請汝救一切眾生。汝為一切眾生舍一切眾生護一切眾生依。而分別簡擇應與不應與。復次若菩薩摩訶薩行般若波羅蜜時。若人若非人來欲求乞菩薩身體支節。是時不應生二心。若與若不與。何以故。是菩薩摩訶薩為眾生故受身。眾生來取何可不與。我以饒益眾生故受是身。眾生不乞自應與之。何況乞而不與。菩薩摩訶薩行般若波羅蜜應如是學。復次須菩提。菩薩摩訶薩見有乞者應生是念。是中誰與誰受所施何物。是一切法自性皆不可得。以畢竟空故空相法無與無奪。何以故。畢竟空故。內空故。外空內外空大空第一義空自相空故。住是諸空布施。是時具足檀波羅蜜。具足檀波羅蜜故。若斷內外法。時作是念。截我者誰割我者誰。復次須菩提。我以佛眼見東方如恒河沙等諸菩薩摩訶薩。入大地獄令火滅湯冷。以三事教化。一者神通。二者知他心。三者說法。是菩薩以神通力令大地獄火滅湯冷。知他心以慈悲喜舍隨意說法。是眾生于菩薩生清凈心。從地獄得脫漸以三乘法得盡苦際。南西北方四維上下亦如是。復次須菩提。我以佛眼觀十方世界。見如恒河沙等國土中諸菩薩。為諸佛給使供養。諸佛隨意愛樂恭敬。若諸佛所說盡能受持。乃至阿耨多羅三藐三菩提終不忘失。復次須菩提。我以佛眼觀十方如恒河沙等國土中諸菩薩摩訶薩。為畜生故舍其壽命割截身體分散諸方。諸有眾生食是諸菩薩摩訶薩肉者。皆愛敬菩薩。以愛敬故即得離畜生道值遇諸佛。聞佛說法如說修行。漸以三乘聲聞辟支佛佛法。于無余涅槃而般涅槃。如是須菩提。諸菩薩摩訶薩所益甚多。教化眾生令發阿耨多羅三藐三菩提心。如說修行乃至于無余涅槃而般涅槃。復次須菩提。我以佛眼見十方如恒河沙等國土中諸菩薩摩訶薩。除諸餓鬼饑渴苦。是諸餓鬼皆愛敬菩薩。以愛敬故得離餓鬼道值遇諸佛。聞諸佛說法如說修行。漸以三乘聲聞辟支佛佛法而般涅槃。乃至無余涅槃。如是須菩提。菩薩摩訶薩為度眾生故行大悲心。復次須菩提。我以佛眼見諸菩薩摩訶薩。在四天王天上說法。在三十三天夜摩天兜率陀天化樂天他化自在天上說法。諸天聞菩薩說法漸以三乘而得滅度。須菩提。是諸天眾中有貪著五欲者。是菩薩示現火起燒其宮殿而為說法作是言。諸天。一切有為法悉皆無常誰得安者。復次須菩提。我以佛眼觀十方世界。見如恒河沙等國土中諸梵天著于邪見。諸菩薩摩訶薩教令遠離邪見作是言。汝等云何于空相虛妄諸法中而生邪見。如是須菩提。菩薩摩訶薩住大慈心為眾生說法。須菩提。是為諸菩薩希有難及法。復次須菩提。我以佛眼觀十方世界如恒河沙等國土中諸菩薩摩訶薩。以四事攝取眾生。何等為四。布施愛語利益同事。云何菩薩以布施攝取眾生。須菩提。菩薩以二種施攝取眾生。財施法施。何等財施攝取眾生。須菩提。菩薩摩訶薩以金銀琉璃頗梨真珠珂貝珊瑚等諸寶物。或以飲食衣服臥具房舍燈燭華香瓔珞。若男若女若牛羊象馬車乘。若以己身給施眾生。語眾生言。汝等若有所須各來取之。如取己物莫得疑難。是菩薩施已教三歸依。歸依佛歸依法歸依僧。或教受五戒。或教一日戒。或教初禪。乃至教非有想非無想定。或教慈悲喜舍。或教念佛念法念僧念戒念舍念天。或教不凈觀。或教安那般那觀。或相或觸。或教四念處四正勤四如意足五根五力七覺分八圣道分空三昧無相無作三昧八背舍九次第定佛十力四無所畏四無礙智十八不共法大慈大悲三十二相八十隨形好。或教須陀洹果斯陀含果阿那含果阿羅漢果。或教辟支佛道。或教阿耨多羅三藐三菩提。如是須菩提。菩薩摩訶薩行般若波羅蜜。以方便力教眾生財施已后。教令得無上安隱涅槃。須菩提。是名菩薩摩訶薩希有難及法。須菩提。菩薩云何以法施攝取眾生。須菩提。法施有二種。一者世間。二者出世間。何等為世間法施。敷演顯示世間法。所謂不凈觀安那般那念四禪四無量心四無色定。如是等世間法。及諸余共凡夫所行法是名世間法施。是菩薩如是世間法施已。以種種因緣教化令遠離世間法。遠離世間法已。以方便力令得圣無漏法及圣無漏法果。何等是圣無漏法。何等是圣無漏法果。圣無漏法者。三十七助道法三解脫門。圣無漏法果者。須陀洹果乃至阿羅漢果辟支佛道阿耨多羅三藐三菩提。復次須菩提。菩薩摩訶薩圣無漏法。須陀洹果中智慧。乃至阿羅漢果中智慧。辟支佛道中智慧。三十七助道法中智慧。六波羅蜜中智慧。乃至大慈大悲中智慧。如是等一切法若世間若出世間智慧。若有漏若無漏若有為若無為是法中一切種智。是名菩薩摩訶薩圣無漏法。何等為圣無漏法果。斷一切煩惱習。是名圣無漏法果。須菩提白佛言。世尊。菩薩摩訶薩得一切種智不。佛言。如是如是。須菩提。菩薩摩訶薩得一切種智。須菩提言。菩薩與佛有何等異。佛言。有異。菩薩摩訶薩得一切種智。是名為佛。所以者何。菩薩心與佛心無有異。菩薩住是一切種智中。于一切法無不照明。是名菩薩摩訶薩世間法施。須菩提。菩薩摩訶薩因世間法施得出世間法施。如是須菩提。菩薩摩訶薩教眾生令得世間法已。以方便力教令得出世間法。須菩提。何等是菩薩出世間法。不共凡夫法同。所謂四念處四正勤四如意足五根五力七覺分八圣道分三解脫門八背舍九次第定佛十力四無所畏四無礙智十八不共法三十二相八十隨形好五百陀羅尼門。是名出世間法。須菩提。云何為四念處。菩薩摩訶薩觀內身循身觀。觀外身循身觀。觀內外身循身觀。勤精進以一心智慧觀身觀身集因緣觀身滅。觀身集生滅。行是道無所依。于世間無所愛。受心法念處亦如是。須菩提。云何為四正勤。未生惡不善法為不生故。勤生欲精進。已生惡不善法為斷故。勤生欲精進。未生善法為生故。勤生欲精進。已生諸善法為增長修具足故。勤生欲精進。是名四正勤。須菩提。云何為四如意足。欲三昧斷行成就初如意足。精進三昧心三昧思惟三昧斷行成就如意足。云何為五根。信根精進根念根定根慧根。云何為五力。信力精進力念力定力慧力。云何為七覺分。念覺分擇法覺分精進覺分喜覺分除息覺分定覺分舍覺分。云何為八圣道分。正見正思惟正語正業正命正精進正念正定。云何為三三昧。空三昧門無相無作三昧門。云何為空三昧。以空行無我行攝心是名空三昧。云何為無相三昧。以寂滅行離行攝心是為無相三昧。云何為無作三昧。無常行苦行攝心是為無作三昧。云何為八背舍。內色相外觀色是初背舍。內無色相外觀色。是二背舍。凈背舍是三背舍。過一切色相滅一切對相。不念一切異相故。觀無邊虛空入無邊空處。乃至過一切非有想非無想處。入滅受想背舍是名八背舍。云何九次第定。行者離欲惡不善法。有覺有觀離生喜樂入初禪。第二第三第四禪。乃至過非有想非無想處入滅受想定。是名九次第定。云何為佛十力。是處不是處如實知。知眾生過去未來現在諸業諸受法。知造業處。知因緣知報。諸禪定解脫三昧定垢凈分別相如實知。知他眾生諸根上下相。知他眾生種種欲解。知一切世間種種無數性知一切到道相。知種種宿命一世乃至無量劫。如實知。天眼見眾生乃至生善惡道。漏盡故無漏心解脫如實知。是為佛十力。云何為佛四無所畏。佛作誠言。我是一切正智人。若有沙門婆羅門若天若魔若梵若復余眾。如實言是法不知。乃至不見是微畏相。以是故我得安隱得無所畏。安住圣主處。在大眾中師子吼能轉梵輪。諸沙門婆羅門若天若魔若梵若復余眾實不能轉。一無畏也。佛作誠言。我一切漏盡。若有沙門婆羅門若天若魔若梵若復余眾。如實言是漏不盡。乃至不見是微畏相。以是故我得安隱得無所畏。安住圣主處。在大眾中作師子吼能轉梵輪。諸沙門婆羅門若天若魔若梵若復余眾實不能轉。二無畏也。佛作誠言我說障法。若有沙門婆羅門若天若魔若梵若復余眾。如實言受是法不障道。乃至不見是微畏相。以是故我得安隱得無所畏。安住圣主處。在大眾中師子吼能轉梵輪。諸沙門婆羅門若天若魔若梵若復余眾實不能轉。三無畏也。佛作誠言。我所說圣道能出世間。隨是行能盡苦。若有沙門婆羅門若天若魔若梵若復余眾。如實言行是道不能出世間不能盡苦。乃至不見是微畏相。以是故我得安隱得無所畏。安住圣主處。在大眾中師子吼能轉梵輪。諸沙門婆羅門若天若魔若梵若復余眾實不能轉。四無畏也。云何為四無礙智。一者義無礙智。二者法無礙智。三者辭無礙智。四者樂說無礙智。云何為義無礙智。緣義智慧。是為義無礙智。云何為法無礙智。緣法智慧。是為法無礙智。云何為辭無礙智。緣辭智慧。是為辭無礙智。云何為樂說無礙智。緣樂說智慧。是為樂說無礙智。云何為十八不共法。一者諸佛身無失。二者口無失。三念無失。四無異想。五無不定心。六無不知已舍心。七欲無減。八精進無減。九念無減。十慧無減。十一解脫無減。十二解脫知見無減。十三一切身業隨智慧行。十四一切口業隨智慧行。十五一切意業隨智慧行。十六智慧知過去世無礙。十七智慧知未來世無礙。十八智慧知現在世無礙。云何三十二相。一者足下安平立平如奩底。二者足下千輻輞輪輪相具足。三者手足指長勝于余人。四者手足柔軟勝余身分。五者足跟廣具足滿好。六者手足指合縵網勝于余人。七者足趺高平好與跟相稱。八者伊泥延鹿[跳-兆+專][跳-兆+專]纖好如伊泥延鹿王。九者平住兩手摩膝。十者陰藏相如馬王象王。十一者身縱廣等如尼俱盧樹。十二者一一孔一毛生色青柔軟右旋。十三者毛上向青色柔軟右旋。十四者金色相其色微妙勝閻浮檀金。十五者身光面一丈。十六者皮薄細滑不受塵垢不停蚊蚋。十七者七處滿兩足下兩手中兩肩上項中皆滿字相分明。十八者兩腋下滿。十九者上身如師子。二十者身廣端直。二十一者肩圓好。二十二者四十齒。二十三者齒白齊密而根深。二十四者四牙最白而大。二十五者方頰車如師子。二十六者味中得上味咽中二處津液流出。二十七者舌大軟薄能覆面至耳發際。二十八者梵音深遠如迦蘭頻伽聲。二十九者眼色如金精。三十者眼睫如牛王。三十一者眉間白毫相軟白如兜羅綿。三十二者頂髻肉成。是三十二相佛身成就。光明遍照三千大千世界。若欲廣照則遍滿十方無量阿僧祇世界。為眾生故受丈光。若放無量光明則無日月時節歲數。佛音聲遍滿三千大千世界。若欲大聲則遍滿十方無量阿僧祇世界。隨眾多少音聲遍至

【論】問曰。上來已處處說諸法性空。云何分別有善不善。須菩提。何以從后已來。品品中義無異而作種種名問。答曰。是事上已答。復次眾生從無始生死已來著心深難解故。須菩提復作是重問。復次是般若波羅蜜欲說是空義要故數問。復次佛在世時。眾生利根易悟。佛滅度五百年后。像法中眾生愛著佛法墮著法中。言若諸法皆空如夢如幻何以故有善不善。以是故須菩提憐愍未來眾生鈍根不解故重問世尊。若諸法皆空。云何分別有善不善等。此中佛自說因緣。凡夫顛倒心故。于法皆作顛倒異見。乃至不見一法是實。凡夫于夢中著夢得夢見夢者。亦著夢中所見事。是人若不信罪福起三種不善業。若信罪福起三種善業。善不善不動。善名欲界中善法喜樂果報。不善名憂悲苦惱果報。不動名生色無色界因緣業。菩薩知是三種業皆是虛誑不實。住二空中為眾生說法。畢竟空破諸法。無始空破眾生相。住中道為眾生說法。所謂五眾十二入十八界。皆是空如夢如幻乃至如化。是法中無夢亦無見夢者。菩薩語眾生。汝等于空法顛倒心故生諸著。如經中廣說。是菩薩方便力故。于顛倒中拔出眾生著破顛倒法中。譬如慳貪是顛倒。以布施破慳貪法。而眾生著是布施故。為說布施果報無常實空。從布施拔出眾生令持戒。持戒及持戒果報中拔出眾生。語眾生言。天福盡時無常苦惱。拔出眾生令離欲行禪定。而為說禪定及果報虛誑不實能令人墮顛倒中。種種因緣為說布施持戒禪定無常過失令住涅槃得涅槃方便。所謂四念處乃至十八不共法。令眾生住是法中。若布施持戒禪定是定實法。則不應令遠離。如布施持戒等破凡夫法。此則因顛倒而生。雖少時益眾生。久則變異能生苦惱故。亦教令舍離。菩薩方便力故先教眾生舍罪。稱贊持戒布施福德。次復為說持戒布施亦未免無常苦惱。然后為說諸法空。但稱贊實法。所謂無余涅槃是。時須菩提歡喜甚希有。菩薩能如是知是諸法實相。所謂畢竟空。而為眾生說法令至無余涅槃。佛言。是一種希有問。欲更知菩薩希有法。一切聲聞辟支佛。不能報是菩薩。何況余人。須菩提問。何等是更有希有法。佛答如經中說。問曰。經中教令布施持戒禪定。今復更說有何等異。答曰。先說生身菩薩。今說變化身。先說一國土。今說無量世界。如是等差別。問曰。若菩薩知佛是福田眾生非福田。是非菩薩法。菩薩以何力故能令佛與畜生等。答曰。菩薩以般若波羅蜜力故。一切法中修畢竟空心。是故于一切法無分別。如畜生五眾十二入十八界和合生名為畜生。佛亦如是。從諸善法和合假名為佛。若人憐愍眾生得無量福德。于佛著心起諸惡因緣得無量罪。是故知一切法畢竟空故。不輕畜生不著心貴佛。復次諸法實相是一切法無相。是無相中不分別是佛是畜生。若分別即是取相。是故等觀。復次菩薩有二法門。一者畢竟空法門。二者分別好惡法門。入空法門則得等觀入分別法門。諸阿羅漢辟支佛尚不及佛。何況畜生。為其輕眾生不憐愍布施故教不分別。問曰。菩薩身非木石。云何眾生來割截而不生異心。答曰。有人言。菩薩久修羼提波羅蜜故能不愁惱。如羼提仙人被截手足血皆為乳。有人言。菩薩無量世來深修大慈悲心故。雖有割截亦不愁憂。譬如草木無有嗔心。有人言。菩薩深修般若波羅蜜。轉身得般若波羅蜜果報空心故了了知空。割截身時心亦不動。如外物不動。內亦如是。得般若果報。故于諸法中無所分別。有人言。是菩薩非生死身。是出三界法性生身。住無漏圣心果報中故身如木石。而能慈念割截者。是菩薩能生如是心故。割截劫奪內外法時。其心不動。是為菩薩希有法。復次希有法者。如經中說。我以佛眼見十方如恒河沙等世界中菩薩。入地獄中令火滅湯冷。以三事教化眾生。如經中說。問曰。若爾者不應有三惡道。答曰。三惡道眾生無邊無量。菩薩雖無邊無量眾生倍多無量。菩薩隨眾生可度因緣。若于三惡道中有余功德者菩薩則度。重罪者則不見菩薩。菩薩一相見無分別心故。不一一求覓眾生。譬如大赦及者得脫不及者則不蒙。問曰。若眾生割截菩薩或食其肉。應當有罪。云何得度。答曰。此菩薩本愿。若有眾生啖我肉者當令得度。如經中說。眾生食菩薩肉者則生慈心。譬如有色聲香觸人聞見則喜復有聞見則嗔。味亦如是。有嗔者有起慈心者。如毗摩羅鞊經說。服食香飯七日得道者有不得者。非以啖肉故得度。以起發慈心故得免畜生。生善處值佛得度。有菩薩于無量阿僧祇劫深行慈心。外物給施眾生意猶不滿。并自以身布施。爾乃足滿。如法華經中。藥王菩薩外物珍寶供養佛。意猶不滿。以身為燈供養于佛。爾乃足滿。復次人得外物雖多不以為恩。所以者何。非所愛重故。得其身時乃能驚感。是故以身布施。菩薩又為天上諸天說法。如經中廣說。人以四事攝之。布施愛語利益同事。布施有二事。如經中廣說。問曰。何以略說余四道。而廣說人道中法。答曰。三惡道中苦多故眾生少疑。若見菩薩大神通希有事。則直信愛著得度。諸天有天眼故自見罪福因緣。菩薩少現神足則解。人以肉眼不見罪福因緣果報。又多著外道邪師及邪見經書。諸煩惱有二分。一者屬見。二者屬愛。若但有一事則不能成大罪。三毒人得邪見力。能盡作重惡。邪見人得貪欲嗔恚。能大作罪事。如須陀洹雖有三毒無邪見故。不作墮三惡道重罪。是故人中多有三毒邪見。又眼不見罪福因緣故難度。難度故多說。問曰。若爾者于四事中何以多說布施。余三略說。答曰。布施中攝三事故。以財施法施教化眾生。則無所不攝。復次四事中初廣開布施。則知余三亦如是。問曰。若爾者何以略說財施而廣說法施。答曰。財施少法施廣故。所以者何。財施有量果報。法施無量果報。財施欲界系果報。法施亦三界系果報。亦是出三界果報。財施能與三界富樂。法施能與涅槃常樂。又財施從法施生。聞法則能施故。復次財施果報但富樂無種種。法施亦有富樂亦有余事。乃至佛道涅槃果報。以是等因緣故廣說法施。二施義如經中佛自廣說。問曰。經中須菩提何以故言菩薩得一切種智不。答曰。須菩提意。若菩薩時得一切種智則不名菩薩。云何未得佛而能得一切種智。得一切種智故名為佛。若先作佛何用一切種智為。佛答。今得一切種智名為菩薩。已得一切種智名為佛。菩薩時具足佛因緣。生心欲得一切種智。得已名為佛。真實之言菩薩不得。佛亦不得。所以者何。菩薩未得佛。得已竟更不復得。世俗法故說菩薩今得佛得已竟。第一義中則無一切法。何況佛及菩薩。又經中言。佛心不異菩薩。菩薩不異佛心。次第相續不斷故有二心。如無異無分別故。問曰。九次第定三十二相八十隨形好。此是世間共有法。何以故。名為出世間不共法。答曰。四禪四無色定滅受想名九次第。滅受定但圣人能得。四禪四無色定。從初禪起更不雜余心而入二禪。從二禪乃至滅受定。念念中受不雜余心名為次第。凡夫是罪人鈍根。云何能得三十二相。如轉輪圣王提婆達難陀所得相。名字雖同而威德具足。凈潔得處則不同于佛。如先分別轉輪圣王佛相不同中說。又是相圣無漏法果報故。自在隨意無量無邊。轉輪圣王等相。是福德業因緣不能自在有量有限。復次提婆達難陀。有三十相無三十二相。轉輪圣王雖有三十二相無威德不具足。不得處與愛等煩惱俱。八十隨形好具足。唯佛菩薩有之。余人正可有少許。或指纖長或失腹。有如是等無威德之好不足言。是故說言出世間不共凡夫法無咎

問曰。從初來處處說諸法五眾乃至一切種智不說是三十二相八十隨形好。今經欲竟何以品品中說

答曰。佛有二種身。法身生身。于二身中法身為大。法身大所益多故。上來廣說。今經欲訖故生身義應當說。是故今說。復次是生身相好莊嚴。是圣無漏法果報。今次第說。上雜諸波羅蜜說四念處等諸法義。如先說十力等。是佛法甚深義今當更略說

問曰。佛十力者若總相說則一力。所謂一切種智力。若別相說則千萬億種力。隨法為名。今何以但說十力

答曰。佛實有無量智力。但以眾生不能得不能行故不說。是十力可度眾生事辦。所以者何。佛用是處非處力。定知一切法中因果。所謂行惡業墮惡道。有是處。行惡業生天上無是處。善亦如是。不離五蓋不修七覺得道者。無有是處。離五蓋修七覺得道者有是處。余九力盡入此力中。佛以此力籌量十方六道中眾生可度者不可度者。可度者以種種因緣神通變化而度脫之。不可度者于此人中修舍心。譬如良醫觀其病相審定知其可活則治之不可活者則舍之。度眾生方便者。所謂二力。業力定力。求其業因緣生處。人以業因緣故。受身縛著世間。禪定因緣故得解脫。行者必應求苦。從何而生由何而滅。是故用二力。業力有二分。一者凈業能斷惡業。二者垢業。凈業名禪定解脫諸三昧。不凈業者。能于三界中受身。人有二種。鈍根為受身故作業。利根為滅身故作業。問曰。若爾者何以不皆令作凈業。答曰。以眾生根有利鈍故。問曰。眾生何因緣故有利鈍。答曰。以有種種欲力故。惡欲眾生常入惡故鈍。欲名嗜好。嗜好罪事生惡業故鈍。善欲者樂道修助道法故利。問曰。眾生何以不皆作善欲。答曰。是故佛說世間種種性惡性善性。惡性者惡欲。惡欲故根鈍。如火熱性水濕性。不應責其所以。問曰。惡欲即是惡性有何差別而作二力。答曰。性先有欲。得因緣而生。譬如先有瘡得觸因緣則血出。性在內欲在外。性重欲輕。性難除欲易舍。性深欲淺。用性作業必當受報。用欲作業不必受報。有如是等差別。復有人言。欲常習增長遂成為性。性亦能生欲。是人若今世若后世常習是欲。則成為性。住是性中作惡作善。若住善性則可度。若住惡性則不可度。佛既知眾生二種性。已知其果報善道惡道種種差別。惡性者墮三惡道。善性者有四種道。人天阿修羅涅槃道。問曰。一切到處道力與天眼力有何差別。答曰。天眼但見生死時此中未死時知。見因知果天眼。見現前罪福果報。是名一切到處道力。問曰。聲聞辟支佛亦得涅槃。亦能化眾生。何以無是力。答曰。是故說后三力。三世中眾生事盡能通達遍知。以宿命力一切眾生過去事本末悉知。以天眼生死智力故。一切眾生未來世中無量事盡能遍知。作是知已知現世中眾生可度者。為說漏盡法。以是故但佛有此力二乘所無。如有一人即日應得阿羅漢。舍利弗日中時語言。汝無得道因緣舍而不度。晡時佛以宿命神通見。過去八萬劫前得道因緣今應成就。晡時說法即得阿羅漢道。復次佛以初力知眾生可度不可度相。以第二力知眾生為三障所覆無覆者。以第三力知眾生禪定解脫凈不凈者。以第四力知眾生根有利有鈍能通法性不通者。以第五力知眾生利鈍根因緣善惡欲。以第六力知二欲因緣種種性。以第七力知眾生利鈍根善惡果報處七種道。以第八力知眾生宿世善惡業障不障。以第九力知眾生今世未可度未來世生處可度。以第十力知是人以空解脫門入涅槃無相無作門入涅槃。知是人于見諦道思惟道中念念中斷若干結使。以是十力籌量眾生。所應度緣而為說法。是故說法初無空言。問曰。佛智慧無量身相亦應無量。又佛身勝諸天王。何以正與轉輪圣王同有三十二相。答曰。三十二相不多不少義如先說。復次有人言。佛菩薩相不定。如此中說。隨眾生所好可以引導其心者為現。又眾生不貴金而貴余色琉璃頗梨金剛等。如是世界人。佛則不現金色。觀其所好則為現色。又眾生不貴纖長指及網縵。以長指利爪為羅剎相。以網縵為水鳥相。造事不便如著手衣。何用是為。如罽賓國彌帝隸力利菩薩。手網縵。其父惡以為怪。以刀割之言。我子何緣如鳥。有人不好肩圓大以為似腫。有以腹不現無腹如餓相。亦有人以青眼為不好。但好白黑分明。是故佛隨眾生所好而為現相好。如是等無有常定。有人言。此三十二相。實定以神通力變化身。隨眾生所好而為現相。有人言。佛有時神通變化。有時隨世界處生。當生處不得言神通變化。又于三千大千世界中。隨可度眾生處生則為現相。如密跡經中說。或現金色或現銀色。或日月星宿色。或長或短。隨可引導眾生則為現相。隨此間閻浮提中天竺國人所好。則為現三十二相。天竺國人于今故治肩[骨*專]。令厚大頭上皆以有髻為好。如人相中說五處長為好。眼鼻舌臂指髀手足相。若輪若蓮華若貝若日月。是故佛手足有千輻輪纖長指。鼻高好舌廣長而薄。如是等皆勝于先所貴者故。起恭敬心有國土。佛為現千萬相。或無量阿僧祇相。或五六三四相。隨天竺所好故。現三十二相八十種隨形好

大智度論卷第八十八大智度論釋四攝品第七十八之余(卷八十九)

　　　　圣者龍樹菩薩造


　　　　后秦龜茲國三藏鳩摩羅什譯


【經】云何為八十隨形好。一者無見頂。二者鼻直高好孔不現。三者眉如初生月紺琉璃色。四者耳輪埵成。五者身堅實如那羅延。六者骨際如鉤鎖。七者身一時回如象王。八者行時足去地四寸而印文現。九者爪如赤銅色薄而潤澤。十者膝骨堅著圓好。十一者身凈潔。十二者身柔軟。十三者身不曲。十四者指長纖圓。十五者指文莊嚴。十六者脈深。十七者踝不現。十八者身潤澤。十九者身自持不逶迤。二十者身滿足。二十一者識滿足。二十二者容儀備足。二十三者住處安無能動者。二十四者威震一切。二十五者一切樂觀。二十六者面不大長。二十七者正容貌不撓色。二十八者面具足滿。二十九者唇赤如頻婆果色。三十者音響深。三十一者臍深圓好。三十二者毛右旋。三十三者手足滿。三十四者手足如意。三十五者手文明直。三十六者手文長。三十七者手文不斷。三十八者一切惡心眾生見者和悅。三十九者面廣姝。四十者面凈滿如月。四十一者隨眾生意和悅與語。四十二者毛孔出香氣。四十三者口出無上香。四十四者儀容如師子。四十五者進止如象王。四十六者行法如鵝王。四十七者頭如摩陀羅果。四十八者一切聲分具足。四十九者牙利。五十者舌色赤。五十一者舌薄。五十二者毛紅色。五十三者毛潔凈。五十四者廣長眼。五十五者孔門相具足。五十六者手足赤白如蓮華色。五十七者赍不出。五十八者腹不現。五十九者細腹。六十者身不傾動。六十一者身持重。六十二者其身分大。六十三者身長。六十四者手足凈潔軟澤。六十五者邊光各一丈。六十六者光照身而行。六十七者等視眾生。六十八者不輕眾生。六十九者隨眾生音聲不過不減。七十者說法不差。七十一者隨眾生語言而為說法。七十二者一發音報眾聲。七十三者次第有因緣說法。七十四者一切眾生不能盡觀相。七十五者觀者無厭足。七十六者發長好。七十七者發不亂。七十八者發旋好。七十九者發色好如青珠。八十者手足有德相。須菩提。是八十隨形好。佛身成就如是。須菩提。菩薩摩訶薩以二施攝取眾生。所謂財施法施。是為菩薩希有難及事。云何為菩薩摩訶薩愛語攝取眾生。菩薩摩訶薩以六波羅蜜為眾生說法作是言。汝行六波羅蜜攝一切善法。云何為菩薩摩訶薩利行攝取眾生。菩薩摩訶薩長夜教眾生令行六波羅蜜。云何為菩薩摩訶薩同事攝取眾生。菩薩摩訶薩以五神通力故。種種變化入五道中。與眾生同事以此四事而攝取之。復次須菩提。菩薩摩訶薩行般若波羅蜜時教化眾生。善男子當善學分別諸字。亦當善知一字乃至四十二字。一切語言皆入初字門。一切語言亦入第二字門乃至第四十二字門。一切語言皆入其中。一字皆入四十二字。四十二字亦入一字。是眾生應如是善學四十二字。善學四十二字已。能善說字法。善說字法已。善說無字法。須菩提。如佛善知字法。善知字善知無字。為無字法故說字法。何以故。須菩提。過一切名字故名為佛法。須菩提白佛言。世尊。若眾生畢竟不可得。法亦不可得。法性亦不可得。畢竟空故。無始空故。世尊。菩薩摩訶薩行般若波羅蜜。行禪波羅蜜毗梨耶波羅蜜羼提波羅蜜尸羅波羅蜜檀波羅蜜時。行四禪四無量心四無色定三十七助道法十八空。行空無相無作三昧八背舍九次第定佛十力四無所畏四無礙智十八不共法三十二相八十隨形好。云何住報得五神通為眾生說法。眾生實不可得。眾生不可得故色不可得。乃至識亦不可得。五眾不可得故六波羅蜜乃至八十隨形好皆不可得。是不可得中無眾生無色。乃至無八十隨形好。世尊。云何菩薩摩訶薩行般若波羅蜜為眾生說法。世尊。菩薩行般若波羅蜜時。菩薩尚不可得。何況當有菩薩法。佛告須菩提。如是如是。如汝所言。眾生不可得故。當知是內空外空內外空空空大空第一義空有為空無為空畢竟空無始空散空諸法空自相空性空不可得空無法空有法空無法有法空。當知五陰空十二入空十八界空十二因緣空四諦空我空壽者命者生者養者育者眾數者人者作者使作者起者使起者受者使受者知者見者皆空。眾生不可得故。當知四禪空四無量心空四無色定空。當知四念處空乃至八圣道分空。空空無相空無作空八背舍空九次第定空。眾生不可得故。當知佛十力空四無所畏空四無礙智空十八不共法空。當知須陀洹果空斯陀含果空阿那含果空阿羅漢果空辟支佛道空。當知菩薩地空。當知阿耨多羅三藐三菩提空。須菩提。菩薩摩訶薩如是見一切法空為眾生說法不失諸空相。是菩薩如是觀時知一切法無礙。知一切法無礙已不壞諸法相不二不分別。但為眾生如實說法。譬如佛所化人。化人復化作無量千萬億人。有教令布施者有教持戒有教忍辱有教精進有教禪定有教智慧。有教四禪四無量心四無色定者。于汝意云何。佛所化人有分別破壞諸法不。須菩提言。不也世尊。是化人無心無心數法。云何分別破壞諸法。以是故。須菩提。當知菩薩摩訶薩行般若波羅蜜。為眾生如應說法拔出眾生。于顛倒地令眾生各得如所應住地。以不縛不脫法故。何以故。須菩提。是色不縛不脫。受想行識不縛不脫。色無縛無脫不是色。受想行識無縛無脫不是識。何以故。色畢竟清凈故。受想行識乃至一切法。若有為若無為亦畢竟清凈故。如是須菩提。菩薩摩訶薩為眾生說法。亦不得眾生及一切法。一切法不可得故。菩薩以不住法故住諸法相中。所謂色空乃至有為無為法空。何以故。色乃至有為無為法自性不可得故。無有住處。無所有法不住無所有法。所有法不住所有法。自性法不住自性法。他性法不住他性法。何以故。是一切法皆不可得故。不可得法當住何處。如是須菩提。菩薩摩訶薩行般若波羅蜜。以是諸空能如是說法。如是行般若波羅蜜。于諸佛及聲聞辟支佛無有過。何以故諸佛菩薩辟支佛阿羅漢得是法已為眾生說法。亦不轉諸法相。何以故。如法性實際不可轉故。所以者何。諸法性無故。須菩提白佛言。世尊。若法性如實際不轉。色與法性異不。色與如實際異不。受想行識乃至有為無為法。世間出世間有漏無漏異不。佛言不也。色不異法性不異如不異實際受想行識乃至有漏無漏亦不異。須菩提白佛言。世尊。若色不異法性不異如不異實際受想行識乃至有漏無漏不異者。云何分別。黑法有黑報。所謂地獄餓鬼畜生。白法有白報。所謂天及人。黑白法有黑白報。不黑不白法有不黑不白報。所謂須陀洹果斯陀含果阿那含果阿羅漢果辟支佛道阿耨多羅三藐三菩提。佛告須菩提。世諦故分別說有果報。非第一義。第一義中不可說因緣果報。何以故。是第一義實無有相。無有分別。亦無言說。所謂色乃至有漏無漏法。不生不滅相。不垢不凈畢竟空無始空故。須菩提白佛言。世尊。若以世諦故。分別說有果報。非第一義者。一切凡夫人應有須陀洹果斯陀含果阿那含果阿羅漢果辟支佛道阿耨多羅三藐三菩提。佛告須菩提。于汝意云何。凡夫人為知是世諦法是第一義諦不。若知是凡夫人應是須陀洹果乃至阿耨多羅三藐三菩提。須菩提。以凡夫人實不知世諦不知第一義諦不知道。不知分別道果。云何當有諸果。須菩提。圣人知世諦知第一義諦。有道有修道。以是故圣人差別有諸果。須菩提白佛言。世尊。修道得果不。佛言不也。須菩提。修道不得果。不修道亦不得果。亦不離道得果。亦不住道中得果。如是須菩提。菩薩摩訶薩行般若波羅蜜時。為眾生故分別果。亦不分別是有為性無為性。世尊。若不分別有為性無為性得諸果者。云何世尊自說。三結盡名須陀洹果。淫怒癡薄故名斯陀含果。五此間結盡名阿那含果。五彼間結盡名阿羅漢果。所有集法皆滅散相名辟支佛道。一切煩惱習斷故名阿耨多羅三藐三菩提。世尊。我當云何知不分別有為性無為性得諸果。佛告須菩提。汝以須陀洹果斯陀含果阿那含果阿羅漢果辟支佛道阿耨多羅三藐三菩提是諸果。是有為是無為。須菩提言。世尊。皆是無為。須菩提。無為法中有分別不。不也世尊。須菩提。若善男子善女人通達一切法。若有為若無為一相所謂無相。是時有分別。若有為若無為不。不也世尊。如是須菩提。菩薩摩訶薩為眾生說法不分別諸法。所謂內空故。乃至無法有法空故。是菩薩自得無所著法。亦教人令得無所著法。若檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。初禪乃至第四禪。慈悲喜舍無邊虛空處。乃至非有想非無想處。若四念處乃至一切種智。是菩薩自不著故。亦教他令得無所著。無所著故無所礙。譬如佛所化人。布施亦不受布施報。但為度眾生故。乃至行一切種智不受一切種智報。菩薩摩訶薩亦如是行六波羅蜜。乃至一切法有漏無漏有為無為不住亦不受報。但為度眾生故。何以故。是菩薩摩訶薩善達一切諸法相故

【論】問曰。八十隨形好是莊嚴身法。識滿足何以在隨形好中。答曰。此識是果報生識。世間好丑自然而知。凡人識不具足故學人法乃知。佛一歲具足滿乃生故身識皆具足。余人若八月若九月處胎總言十月。菩薩處胎十月總得一歲。身根具足故果報得識亦具足。問曰。足安立住處與安住處何異。答曰。住處安者。如白衣勇士。牢持器仗安據住處則不可動。又出家時魔民惡鬼無能動轉令退敗者。四十二字義如摩訶衍中說。一字盡入諸字者。譬如兩一合故為二三一故為三四一為四。如是乃至千萬。又如阿字為定阿變為羅亦變為波。如是盡入四十二字。四十二字入一字者。四十二字盡有阿分。阿分還入阿中。善知字故善知諸法名。善知諸法名故。善知諸法義。無字即是諸法實相義。所以者何。諸法義中諸法無名字。須菩提問。若諸法畢竟空無名字。云何菩薩住果報六神通。為眾生說諸法。若畢竟無眾生則無有法。佛可須菩提言。如是以十八空故一切法不可得。我眾生乃至知者見者。乃至當知佛菩薩皆空。如是知已而為眾生說是空法。若眾生是有而為說空是則不可。以眾生空但從顛倒有。是故菩薩不失于空而為說法。不失者不作諸法皆空所說不空。若以所說不空則為失空相。若口說空而心是有是亦為失。此中佛自說不二。不壞法相故。欲明了是事說譬喻。如佛所化作化人。而為說法。持戒布施諸功德。若以如是方便說法是則無咎。則能拔出眾生于顛倒。無縛無解故。第一義中無縛無解。世諦故有縛有解。此中佛自說因緣。色不縛不解。何以故。是不縛不解中無色相故。乃至識亦如是。菩薩如是用不住法故。住空法中為眾生說法。眾生不可得。眾生及一切法不可得故。此中佛自說因緣。所謂無所有法不住無所有。譬如虛空不住虛空。自性法不住自性法。譬如火不住火中。他性法不住他性法。譬如水性中無火性。又他性不定故。若能如是清凈說法。是菩薩于諸佛賢圣則無有過。何以故。諸佛賢圣不著一切法。說法者亦不著一切法。諸佛賢圣以畢竟空皆寂滅相。為心所行說法者亦如是。諸佛賢圣入三解脫門。得一切法實性。所謂無余涅槃。說法者隨是法故無咎。此中佛自說因緣。諸佛賢圣得是法已。為眾生說法不轉法性。法性空無相故。須菩提問。若不轉法性。色等諸法與法性異不。佛答不也。何以故。色等諸法實相即是法性故。佛意以菩薩說法時亦不壞法性。須菩提問。色等諸法亦與法性不異。何以故。但貴法性。以佛答色不異法性故。故須菩提難。若不異者云何分別有善惡白黑。須陀洹等諸果。佛答。色等法雖不離法性。以世諦故有分別。于第一義中無分別。何以故。得第一義圣人無所分別。聞有所得不喜聞無所有不憂。得空無相證故。乃至微細法尚不取相。何況分別有善惡。未得實相者欲得第一義故有所分別。佛此中自說因緣。是法無言說。亦無生滅垢凈法者。所謂畢竟空無始空。問曰。此中何以但說二空名為法。答曰。一切所有若法若眾生。若言畢竟空則破諸法。若言無始空則破眾生。破此二法已則一切法盡破。此中菩薩為眾生說法。是故以二空破二事。雖有余空。不如畢竟空甚深畢盡。余空如火燒木猶有灰燼。畢竟空無灰無燼。有人言。若說十八空無咎。略說故說二空。須菩提言。若以世諦故。分別有善惡白黑及諸圣果者。第一義中凡夫人應有須陀洹等圣果。何以故。若以世諦虛妄中分別有諸賢圣者。第一義中凡夫應作賢圣。須菩提分別實相凡夫為異。佛言。第一義一相。是故須菩提言。凡夫應是圣人。爾時佛答。若凡夫知分別是第一義是世諦者。凡夫人應有須陀洹等諸圣果。以凡夫實不知道。不知分別道不知行道修道。何況得道果。佛言。圣人能作是分別故說是圣果。爾時須菩提自知有失故。言無量無相無動性中。我云何取相欲量無量法。云何強以凡夫法為圣果。爾時受佛語知行道者得果不行道者不得果。是故白佛修道得果不。佛言不。問曰。佛上說分別修道得道果。今云何言不。答曰。佛先說非著心。今須菩提以著心問。欲從道中出果。如麻中出油。若爾者道之與果同為虛誑。是故言不。聽者生念若修不得不修應當得。是故佛言修尚不得。何況不修。譬如二人欲有所到。一者住不行。二道失道二俱不到。若不修道尚無少許攝心樂。何況道果。若心取相修道。雖有攝心禪定樂無有道果。若不取相著心。修道則有道果。是故佛說菩薩行般若波羅蜜。不分別有為無為性故。有道果差別。爾時須菩提問。若爾者佛何以故。說斷三結得須陀洹。有如是等分別。佛以反問答。于汝意云何。汝以須陀洹果等是有為是無為。須菩提言是無為。佛言。若爾者無為中有差別不。須菩提言。不也世尊。若無分別汝云何作難。又復問。須菩提。若善男子善女人。通達一切法一相。所謂無相住三解脫門中證涅槃時。是時有法分別若有為若無為不。答言不也。佛意唯是心為真實。余時皆虛誑。汝云何作難。菩薩行般若波羅蜜不分別一切法。住內空等諸空中是大清凈。自不著亦教眾生令無所著。所謂檀波羅蜜乃至一切種智。菩薩道中皆教令不著。譬如佛所化人。行布施等亦不分別布施等。亦不受布施等法果報。但為利益度眾生故。菩薩心亦如是。何以故。善通達諸法性故。善通達者不取法性相亦不住法性中。于法性中不疑不悶而說法。無掛無礙無遮。是則通達法性

　　大智度論釋善達品第七十九

【經】須菩提白佛言。世尊。云何菩薩善達諸法相。佛告須菩提。譬如化人不行淫怒癡。不行色乃至識。不行內外法。不行諸煩惱結使。不行有漏法無漏法世間法出世間法有為法無為法亦無圣果。菩薩亦如是。無有是事。亦不分別是法是名善達諸法相。須菩提言。世尊。化人云何有修道。佛言化人修道不垢不凈。亦不在五道生死。須菩提。于汝意云何。佛所化人有根本實事。有垢有凈不。須菩提言不也。佛所化人無有根本實事。亦無垢無凈。亦不在五道生死。如是須菩提。菩薩摩訶薩善達諸法相亦如是。須菩提言。世尊。一切色如化不。一切受想行識如化不。佛言。一切色如化。一切受想行識如化。世尊。若一切色如化。一切受想行識如化。一切法如化。化人無色無受想行識。無垢無凈無五道生死亦無解脫處。菩薩有何等功用。佛告須菩提。于汝意云何。菩薩摩訶薩本行菩薩道時。頗見有眾生從地獄餓鬼畜生人天中得解脫不。須菩提言。不也世尊。佛言。如是如是。須菩提。菩薩摩訶薩不見眾生從三界得解脫。何以故。菩薩摩訶薩見知一切法如幻如化。世尊。若菩薩摩訶薩見知一切法如幻如化。為何事故行六波羅蜜四禪四無量心四無色定三十七助道法。乃至行大慈大悲凈佛國土成就眾生。佛告須菩提。若眾生自知諸法如幻如化。菩薩摩訶薩終不于阿僧祇劫為眾生行菩薩道。須菩提。以眾生自不知諸法如幻如化。以是故菩薩摩訶薩于無量阿僧祇劫行六波羅蜜。成就眾生凈佛國土。得阿耨多羅三藐三菩提。須菩提白佛言。世尊。若一切法如夢如響如影如焰如幻如化。眾生在何處住。菩薩行六波羅蜜而拔出之。須菩提。眾生但住名相虛妄憶想分別中。是故菩薩行般若波羅蜜。于名相虛妄中拔出眾生。須菩提白佛言。世尊。何等是名何等是相。佛言此名強作假施設。所謂此色此受想行識。此男此女。此大此小。此地獄此畜生此餓鬼此人此天。此有為此無為。此須陀洹果斯陀含果阿那含果阿羅漢果辟支佛道此佛道。須菩提。一切和合法皆是假名。以名取諸法。是故為名。一切有為法但有名相。凡夫愚人于中生著。菩薩摩訶薩行般若波羅蜜。以方便力故于名字中教令遠離。作是言。諸眾生是名但有空名。虛妄憶想分別中生。汝等莫著虛妄憶想。此事本末皆無自性空故。智者所不著。如是須菩提。菩薩摩訶薩行般若波羅蜜。以方便力故為眾生說法。須菩提是為名。何等為相。須菩提有二種相。凡夫人所著處。何等為二。一者色相。二者無色相。須菩提。何等名色相。諸所有色若粗若細若好若丑皆是空。是空法中憶想分別著心是名為色相。何等是無色相。諸無色法憶想分別著心取相故生煩惱。是名無色相。是菩薩摩訶薩行般若波羅蜜。以方便力故教眾生遠離是相。著無相法中令不墮二法。所謂是相是無相。如是須菩提。菩薩摩訶薩行般若波羅蜜。教化眾生遠離相令住無相性中。須菩提白佛言。世尊。若一切法但有名相。云何菩薩行般若波羅蜜。能自饒益亦教他人令得善利。云何菩薩具足諸地。從一地至一地。教化眾生令得三乘。佛告須菩提。若諸法根本定有非但名相者。菩薩行般若波羅蜜時。不能自益亦不能利益他人。須菩提。諸法無有根本實事。但有名相。是故菩薩行般若波羅蜜時。能具足禪波羅蜜。無相故。毗梨耶波羅蜜羼提波羅蜜尸羅波羅蜜檀波羅蜜。無相故。具足四禪波羅蜜四無量心波羅蜜四無色定波羅蜜。無相故。具足四念處波羅蜜。無相故。乃至具足八圣道分波羅蜜。無相故。具足內空波羅蜜。無相故。乃至具足無法有法空波羅蜜。無相故。足具八背舍波羅蜜。無相故。具足九次第定波羅蜜。無相故。具足佛十力波羅蜜。無相故。乃至具足十八不共法波羅蜜。無相故。是菩薩無相故自具足是善法。亦教他人令具足善法。無相故。須菩提若諸法相。當實有如毫厘許者。菩薩摩訶薩行般若波羅蜜時不能知諸法。無相無憶念得阿耨多羅三藐三菩提。亦教眾生令得無漏法。何以故。一切無漏法無相無憶念故。如是須菩提。菩薩摩訶薩行般若波羅蜜。以無漏法利益眾生。須菩提白佛言。世尊。若一切法無相無憶念。云何數是聲聞法是辟支佛法是菩薩法是佛法。佛告須菩提。于汝意云何。無相法與聲聞法異不。不也世尊。無相法與辟支佛法菩薩法佛法異不。不也世尊。佛告須菩提。無相法即是須陀洹果斯陀含果阿那含果阿羅漢果辟支佛法菩薩法佛法。須菩提言。如是世尊。須菩提。以是因緣故當知一切法皆是無相。須菩提。菩薩摩訶薩學是一切法無相得增益善法。所謂六波羅蜜四禪四無量心四無色定四念處乃至十八不共法。何以故。菩薩不以余法為要。如三解脫門。所謂空無相無作。所以者何。一切善法。皆入三解脫門。何以故。一切法自相空是名空解脫門。一切法無相。是名無相解脫門。一切法無作無起相。是名無作解脫門。若菩薩摩訶薩學三解脫門。是時能學五陰相。能學十二入相。能學十八界相。能學四圣諦十二分因緣法。能學內空外空乃至無法有法空。能學六波羅蜜四念處乃至八圣道分。能學佛十力四無所畏四無礙智十八不共法。須菩提白佛言。世尊。云何菩薩摩訶薩行般若波羅蜜。能學五受陰相。佛告須菩提。菩薩行般若波羅蜜。知色相知色生滅知色如。云何知色相。知色畢竟空。內分異虛無實。譬如水沫無堅固。是為知色相。云何知色生滅。色生時無所從來。去無所至。若不來不去是為知色生滅相。云何知色如。是色如不生不滅不來不去不增不滅不垢不凈。是為知色如。須菩提。如名如實不虛。如前后中亦爾常不異。是為知色如。云何知受相。云何知受生滅。云何知受如。菩薩知諸受相如。水中泡一起一滅。是為知受相。知受生滅者。是受無所從來去無所至。是為知受生滅。知受如者。是如不生不滅不來不去不增不減不垢不凈是為知受如。云何知想相。云何知想生滅。云何知想如。知想相者。是想如焰水。不可得而妄生水想。是為知想相。知想生滅者。是想無所從來去無所至。是為知想生滅。知想如者。諸想如不生不滅不來不去不增不減不垢不凈不轉于實相。是為知想如。云何知行相。云何知行生滅。云何知行如。知行相者。行如芭蕉葉葉除卻不得堅實。是為知行相。知行生滅者。諸行生無所從來去無所至。是為知行生滅。知行如者。諸行不生不滅不來不去不增不減不垢不凈。是為知行如。云何知識相。云何知識生滅。云何知識如。知識相者。如幻師幻作四種兵。無有實識亦如是。知識生滅者。是識生時無所從來滅時無所去。是為知識生滅。知識如者。知識不生不滅不來不去不垢不凈不增不減。是為知識如。云何知諸入。眼眼性空。乃至意意性空。色色性空。乃至法法性空。云何知界。眼眼界空。色色界空。眼識眼識界空。乃至意識界亦如是。云何知四圣諦。知苦圣諦時遠離二法。知苦圣諦不二不別。是名苦圣諦。集滅道亦如是。云何知苦如。苦圣諦即是如。如是苦圣諦。集滅道亦如是。云何知十二因緣。知十二因緣不生相。是名知十二因緣。須菩提白佛言。世尊。若菩薩摩訶薩行般若波羅蜜時。各各分別知諸法。將無以色性壞法性乃至一切種智性壞法性耶。佛告須菩提。若法性外更有法者。應壞法性。法性外法不可得。是故不壞。何以故。須菩提。佛及佛弟子。知法性外法不可得故。不說法性外有法。如是須菩提。菩薩摩訶薩行般若波羅蜜應學法性。須菩提白佛言。世尊。菩薩摩訶薩若學法性為無所學。佛告須菩提。菩薩摩訶薩若學法性則學一切法。何以故。一切法即是法性。須菩提白佛言。世尊。何因緣故一切法即是法性。佛言。一切法皆入無相無為性中。以是因緣故學法性則學一切法。須菩提白佛言。世尊。若一切法即是法性。菩薩摩訶薩何以學般若波羅蜜禪波羅蜜毗梨耶波羅蜜羼提波羅蜜尸羅波羅蜜檀波羅蜜。菩薩摩訶薩何以學初禪第二第三第四禪。菩薩摩訶薩何以學慈悲喜舍。何以學無邊虛空處無邊識處無所有處非有想非無想處。何以學四念處四正勤四如意足五根五力七覺分八圣道分。何以學空無相無作解脫門。何以學八背舍九次第定佛十力四無所畏四無礙智十八不共法。何以學六神通。何以學三十二相八十隨形好。何以學生剎利大姓婆羅門大姓居士大家。何以學生四天王天處三十三天夜摩天兜率陀天化樂天他化自在天。何以學生梵天王住處光音天遍凈天廣果天無想定凈居天。何以學生無邊空處生無邊識處生無所有處生非有想非無想處。何以學初發意地第二第三第四第五第六第七第八第九第十地。何以學聲聞地辟支佛地菩薩法位。何以學成就眾生凈佛國土。何以學諸陀羅尼。何以學樂說法。何以學阿耨多羅三藐三菩提。學已得一切種智知一切法。世尊。諸法法性中無是分別。世尊。將無菩薩墮非道中。何以故。世尊法性中無如是分別。法性中無色無受想行識。諸法性亦不遠離色受想行識。色即是法性。法性即是色。受想行識亦爾。一切法亦如是。佛告須菩提如是如是。如汝所言。色即是法性。受想行識即是法性。須菩提。菩薩摩訶薩行般若波羅蜜時。若法性外見有法者。為不求阿耨多羅三藐三菩提。菩薩摩訶薩行般若波羅蜜時。知一切法性即是阿耨多羅三藐三菩提。以是故菩薩摩訶薩行般若波羅蜜時。知一切法即是法性。已以無名相之法以名相說。所謂是色是受想行識。乃至是阿耨多羅三藐三菩提。須菩提譬如工幻師若幻師弟子多人處立幻作種種形色男女象馬端嚴園林。及諸盧館流泉浴池衣服臥具香華瓔珞肴膳飲食。作眾伎樂以樂眾人。又復幻作人。令布施持戒忍辱精進禪定修智慧。是幻師復幻作剎利大姓婆羅門大姓居士大家四天王天處須彌山三十三天夜摩天兜率陀天化樂天他化自在天以示眾人。復幻作梵眾天乃至非有想非無想天。復幻作須陀洹斯陀含阿那含阿羅漢辟支佛。菩薩摩訶薩從初發意行檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。行初地乃至行十地入菩薩位。游戲神通成就眾生凈佛國土。游戲諸禪解脫三昧。行佛十力四無所畏四無礙智十八不共法大慈大悲。具足佛身三十二相八十隨形好以示眾人。是中無智之人嘆未曾有。是人多能巧為眾事娛樂眾人。種種形色乃至三十二相八十隨形好莊嚴佛身。其中有智之士思惟言未曾有也。是中無有實事。而以無所有法娛樂眾人令有形相。無事事相無有有相。如是須菩提。菩薩摩訶薩不見離法性有法行般若波羅蜜。以方便力故雖不得眾生而自布施。亦教人布施。贊嘆布施法。歡喜贊嘆行布施者。自持戒亦教人持戒。自忍辱亦教人忍辱。自精進亦教人精進。自行禪亦教人行禪。自修智慧亦教人修智慧。贊嘆修智慧法歡喜贊嘆修智慧者。自行十善亦教人行十善。贊嘆行十善法。歡喜贊嘆行十善者。自受行五戒亦教他人受行五戒。贊嘆五戒法。歡喜贊嘆受行五戒者。自受八戒齋亦教他人受八戒齋。贊嘆八戒齋法。歡喜贊嘆行八戒齋者。自行初禪乃至自行第四禪。自行慈悲喜舍。自行無邊空處乃至非有想非無想處。亦教他人行。自行四念處乃至八圣道分。自行三解脫門佛十力。乃至自行十八不共法。亦教他人行十八不共法。贊嘆十八不共法歡喜贊嘆行十八不共法者。須菩提。若法性前后中有異者。是菩薩摩訶薩不能以方便力示法性成就眾生。須菩提。以法性前后中無異。是故是菩薩行般若波羅蜜。為利益眾生故行菩薩道

【論】問曰。佛品品中說通達諸法相。今須菩提。何以更問。答曰。是般若波羅蜜無一定相。無言說故雖數聞猶未足具故更問。譬如犢子雖大善母美乳飲猶不止。佛大慈悲猶如善母。般若波羅蜜如美乳。須菩提如犢子。雖數聞諸法相猶未厭足。復次唯佛一切智能通達諸法實相。余人雖達不能究盡。是故問余菩薩未作佛。云何能通達。佛以譬喻答。如幻化人。無三毒諸煩惱結使。無心心數法。內外有漏無漏法中所不攝。不墮凡夫法亦不墮圣果中。不得言是須陀洹等亦能發他心善惡。所為變化事必能令成就。此變化其實不垢不凈。六道所不攝。菩薩身亦如是。無三毒等煩惱。知是心心數法。皆是先世虛誑顛倒法。因緣生故不信不隨。逐能如是行。是為善通達諸法相。是時須菩提。雖善知空以貴敬尊重佛法不能限量佛法故問佛。世尊。一切色等法皆空如化耶。佛答。一切色等法皆如化。汝貴重佛法故不敢言空。我以一切智故。能說諸法空。如余人貴師子力師子自不貴其力。爾時須菩提言。若一切法畢竟空皆如化。佛何以種種贊菩薩功德。因菩薩故斷三惡道。能拔出眾生令得涅槃。佛反問。須菩提。于汝意云何。菩薩本行菩薩道時。見定有眾生從五道中拔出不。須菩提言無也。佛可其意如是如是。何以故。菩薩得無生法忍時。知見一切法如幻如化。須菩提言。若爾者菩薩以何事故行六波羅蜜等。佛答。若眾生自知諸法空如幻。菩薩則無功夫。復次若諸法決定空相。則菩薩無功夫。令諸法非實非空。過諸語言道畢竟空寂滅相。眾生不知是事故。生吾我心起惡罪業受無量苦。是故菩薩知諸法實相生大悲心。如長者有子盲而飲毒。長者知其必死起種種方便遮令不飲。菩薩亦如是。見是眾生顛倒無明。盲故飲三毒則生大悲心。于無量阿僧祇劫修六波羅蜜。凈佛國土教化眾生。須菩提聞是已更白佛言。世尊。若一切法空無根本如夢如幻等。眾生在何處住而菩薩拔出。須菩提意。謂如人沒深泥而得拔出。佛答。眾生但住名相虛誑憶想分別中。佛意一切法中無決定實者。但凡夫虛誑故著。如人闇中見似人物謂是實人而生畏怖。又如惡狗臨井自吠其影水中無狗但有其相而生惡心投井而死。眾生亦如是。四大和合故名為身。因緣生識和合故動作言語。凡夫人于中起人相。生愛生恚起罪業墮三惡道。菩薩行般若波羅蜜時。憐愍眾生種種因緣教化。令知空法而拔出之。作是言是法皆畢竟空無所有。眾生顛倒虛妄故見似如有如化如幻如乾闥婆城無有實事。但誑惑人眼。復次一切法但從名字和合。更有余名。如頭足腹脊和合故假名為身。如發眼耳鼻口皮骨和合故假名為頭。諸毛和合故名為發。分分和合故假名為毛。諸微塵和合故名為毛分。亦和合諸分故名為微塵。問曰。微塵第一微細故。不得作分。無分故無和合。此則定法。是故不得言一切空無有定法。答曰。若微塵是色則應有分。何以故。一切色皆在虛空中。皆有十方。若微塵是色則有十分。若有十分云何是極微。若如汝說微塵無分者則非色。何以故。出色相故。又復色名五情可得。若微塵非五情所得者。云何得知是色。是故微塵但有虛名。眼見粗色尚可破令空。何況不可見不可觸。問曰。微塵細故五情所不能得。圣人得天眼則見。答曰。天眼見雖細是色相故應當有分。若無分則非色。非色則天眼不見。以是故天眼亦虛誑妄見。是故圣人以慧眼觀世間則得道。微塵如先說。但有名無實。微塵無故一切法名字和合故。更有假名無有實定。而眾生妄生貪著。貪欲嗔恚因緣故起惡業。無量阿僧祇劫在三惡道受苦。若諸法實定尚不應作貪欲嗔恚罪因緣。何況虛誑無實。若能舍虛誑名相不著空法者。則受涅槃常樂

問曰。名相有何差別。答曰。名者是眾物字。如熱物字為火。相者如見煙知是火相。熱是火體。復次如五眾和合中男女。是為名身貌可別男女是為相。見是相故作名字名為男女。問曰。若爾者名相無異。所以者何。見相故得名。知名故得相。答曰。汝不解我所說耶。先見男女貌。然后名為男女。相為本名為末。又復如人眼見色。偏取所好相而生著。于余人則不然。以其能生染著心是名為相。復次此中佛自說名相分別。名者假名以名取諸法。如經中廣說。須菩提問。若一切法但有名相。菩薩云何自利利人。佛答。若諸法根本定有。菩薩行般若波羅蜜時。不能自利利人。何以故。若諸法性定實有即是無生。何以故。以性先定有故。若是法從因緣和合生。即是無定性。若性定有則不須因緣和合。若爾者則無生。無生故無滅。無滅故無罪福。以知無常故則舍罪修福。若常則無縛解無世間無涅槃等。是故佛告須菩提。若法定有非但名相者。菩薩不行般若波羅蜜自利利人。不行禪波羅蜜等自利利人。無相故。是菩薩自具足是善法。亦以善法利益眾生以無相故。佛告須菩提。若諸法當實有如毫厘許。菩薩坐道場時。不能觀一切法空無相無所有得成阿耨多羅三藐三菩提。亦不能以此法利益眾生。何以故。是菩薩坐道場時。觀一切法第一真實。若小錯不應得阿耨多羅三藐三菩提。亦不能為眾生說是空無相法。所以者何。法若定有。佛云何誑眾生。一切法無漏無相無憶念。問曰。四諦中三諦皆有相。苦諦則有苦相。集諦則有集相。道諦則有道相。唯滅諦無相。亦有憶念是無相涅槃。汝何以言一切無漏法無相無憶念。答曰。摩訶衍法與聲聞法異。摩訶衍法中說一切無漏法無相無憶念。復次有相有憶念。皆是虛誑不實。若虛誑不實。即是諸煩惱漏。云何是無漏。復次是三諦皆隨滅諦。見苦即舍。見集即斷。不言實定見道為趣滅故。亦不住是道中滅盡是主。是滅盡法無相無緣。云何有憶念。憶念皆是緣相著法。是故無漏法皆無相無憶念。須菩提意。若無漏法是第一實無相無憶念。一切法性亦應無相無憶念。但凡夫顛倒故有相有憶念。是故問佛。若一切法無相無憶念。云何數是聲聞法是辟支佛法是菩薩法是佛法。佛反問須菩提。三乘法與無相法異不。須菩提答曰。諸煩惱滅即是斷。斷即是無為法。亦知滅道諦即是無漏無相。是故言三乘不異無相法。佛復問。須陀洹乃至佛不即是無相法耶。答言。是以是因緣故當知一切法皆是無相。若無相汝云何難言有諸道。正以無相故有三乘諸道。佛言。若菩薩能如是學無相法。則能增益諸善法。所謂六波羅蜜乃至十八不共法。此中佛自說因緣。菩薩唯住三解脫門。不以余法為要。所以者何。三解脫門是實法。余四念處等法雖實皆方便說。三解脫門近涅槃。亦能攝一切實善法。是故說菩薩應學。問曰。若菩薩學是三解脫門。即學五眾十二入十八界等。是三解脫門皆空無相無分別。是五眾諸法皆是有相有分別法。云何學三解脫門故學是余法。答曰。菩薩學是三解脫門。則出三界盡三漏故。于諸法中得實智慧無所不通。先來五眾中皆虛妄邪行。今得此三解脫門故得正通達。此中佛自說因緣。菩薩行是三解脫門無相法時。知色生知色滅知色如。乃至識亦爾。如經中廣說。須菩提復問。如佛所言。菩薩知色等相。知色等生。知色等滅。知色等如。若如是分別將無色性壞法性耶。佛答。若有法出法性者。色性應壞法性。一切法實相名為法性。是故一切法皆入法性中。色性實相即是法性同一性。云何色性能壞法性。佛更說因緣。諸佛賢圣不見出法性更有法者。不得故不說。諸佛賢圣最可信者。菩薩應如是學法性。須菩提白佛。若菩薩學法性是為無所學。所以者何。法性無性故。佛答。法性無性者。若菩薩學法性為學一切法。若法性當別有性。若無性是性。應但學法性不學一切法。今法性實無別性。亦無無性故。遍學一切法。但諸法實相是法性。是故得實相則正遍學一切法。爾時須菩提白佛。世尊。若一切法即是法性。菩薩摩訶薩以何等故學六波羅蜜乃至陀羅尼門。何以故。諸法實相即是法性。若一切法即是法性。菩薩更何所求。復次法性中無分別是六波羅蜜乃至陀羅尼。今菩薩分別行是法將無墮顛倒中耶。佛可須菩提意而答。若菩薩出法性見有法者。不求阿耨多羅三藐三菩提。何以故。出法性有法者是常顛倒。無明不可轉令實。云何斷一切法中無明得作佛。菩薩知一切法即是畢竟空常寂滅相。無戲論無名字憐愍眾生。以方便力故以名相說。所謂是色是受想行識乃至阿耨多羅三藐三菩提。如經中所說幻喻。幻師即是菩薩。幻法即是六波羅蜜等諸法。雖行是諸法無著心如幻師雖幻作種種物知其無實而不著。智者是佛及大菩薩。無智者凡夫人及新發意。而大歡喜嘆未曾有。菩薩行菩薩道雖出法性更不見有法亦不見有一定眾生。而大利益自身及眾生。如經中說。是菩薩自行布施等。亦教他人贊嘆布施法。歡喜贊嘆行布施者。乃至十八不共法亦如是。此中佛自說因緣。若法性先無后有。菩薩不能得阿耨多羅三藐三菩提。亦不能以方便力說。所以者何。若法性先無后有。從因緣生者則與凡夫共法無異。若法性先有后無。眾生及諸法則墮斷滅。以諸法性先空中后亦爾。非智慧力故令空。眾生及諸法非以入無余涅槃時乃空。從本已來常空。菩薩教眾生。何以不觀其實性而著顛倒。若觀諸法畢竟空性者。則知從本已來常空今無所失。如是行般若波羅蜜菩薩。則能祐利眾生

大智度論卷第八十九大智度論釋實際品第八十(卷九十)

　　　　圣者龍樹菩薩造


　　　　后秦龜茲國三藏鳩摩羅什譯


【經】須菩提白佛言。世尊。若眾生畢竟不可得。菩薩為誰故行般若波羅蜜。佛告須菩提。菩薩為實際故行般若波羅蜜。須菩提實際眾生際異者。菩薩不行般若波羅蜜。須菩提實際眾生際不異。以是故菩薩摩訶薩為利益眾生故行般若波羅蜜。復次須菩提。菩薩摩訶薩行般若波羅蜜時。以不壞實際法立眾生于實際中。須菩提白佛言。世尊。若實際即是眾生際。菩薩則為建立實際于實際。世尊。若建立實際于實際。則為建立自性于自性。世尊。不得建立自性于自性。世尊。云何菩薩摩訶薩行般若波羅蜜時。建立眾生于實際。佛告須菩提。實際不可建立于實際。自性不可建立于自性。須菩提。今菩薩摩訶薩行般若波羅蜜時。以方便力故建立眾生于實際。實際亦不異眾生際。實際眾生際無二無別。須菩提。白佛言。世尊。何等是諸菩薩摩訶薩方便力用是方便力菩薩摩訶薩行般若波羅蜜時。建立眾生于實際。亦不壞實際相。佛告須菩提。若菩薩摩訶薩行般若波羅蜜時。以方便力故建立眾生于布施。建立已說布施先后際相。作是言如是布施。前際空后際空。中際亦空施者亦空。施報亦空受者亦空。諸善男子是一切法實際中不可得。汝等莫念布施異施者異施報異受者異。若汝等不念布施異施者異施報異受者異。是時布施能取甘露味得甘露味果。汝善男子以是布施故莫著色。莫著受想行識。何以故。是布施布施相空。施者施者空。施報施報空。受者受者空空中布施不可得。施者不可得。施報不可得。受者不可得。何以故。是諸法畢竟自性空故。復次須菩提。菩薩摩訶薩行般若波羅蜜時。以方便力故教眾生持戒。語眾生言。汝善男子除舍殺生法。乃至除舍邪見。何以故。善男子如汝所分別法。是諸法無如是性。汝善男子當諦思惟。何等是眾生而欲奪命。用何等物奪命。乃至邪見亦如是。須菩提。菩薩摩訶薩如是方便力成就眾生。是菩薩摩訶薩即為眾生說布施持戒果報。是布施持戒果報自性空。知布施持戒果報自性空已是中不著。不著故心不散能生智慧。以是智慧斷一切結使煩惱入無余涅槃。是世俗法非第一實義。何以故。空中無有滅亦無使滅者。諸法畢竟空即是涅槃。復次須菩提。菩薩摩訶薩見眾生嗔恚惱心。教言。汝善男子來修行忍辱。作忍辱人當樂忍辱。汝所嗔者自性空故。汝來善男子如是思惟。我于何所法中嗔。誰為嗔者。所嗔者誰。是法皆空是性空法。無不空時。是空非諸佛作。非辟支佛聲聞作。非菩薩摩訶薩作。非諸天鬼神龍王阿修羅緊那羅摩睺羅伽。非四天王天。乃至非他化自在天。非梵眾天。乃至非凈居天。非無邊空處。乃至非有想非無想處諸天所作。汝當如是思惟。所嗔誰。誰是嗔者。何等是嗔事。是一切法性空。性空法中無有所嗔。如是須菩提。菩薩摩訶薩行般若波羅蜜時。以是因緣建立眾生于性空。次第漸漸示教利喜令得阿耨多羅三藐三菩提。是世俗法非第一實義。何以故。是性空中無有得者無有得法無有得處。須菩提。是名實際性空法。菩薩摩訶薩為眾生故行是法。眾生亦不可得。何以故。一切法離眾生相。復次須菩提。菩薩摩訶薩行般若波羅蜜時。方便力故見眾生懈怠教令身精進心精進。作是言。諸善男子諸法性空中。無懈怠法無懈怠者無懈怠事。是一切法性皆空無過性空者。汝等生身精進心精進。為生善法故莫懈怠。善男子若布施若持戒若忍辱若精進若禪定若智慧。若諸禪定解脫三昧。若四念處乃至八圣道分。若空解脫門無相無作解脫門。乃至十八不共法中莫懈怠。諸善男子是一切法性空中。當知無礙相。無礙法中無懈怠者無懈怠法。如是須菩提。菩薩摩訶薩行般若波羅蜜時。教眾生令住性空不墮二法。何以故。是性空無二無別故。是無二法則無可嗔處。復次須菩提。菩薩摩訶薩行性空般若波羅蜜時。教眾生令精進。作是言。諸善男子勤精進。若布施若持戒若忍辱若精進若禪定若智慧若禪定解脫三昧若四念處乃至八圣道分。若空解脫門無相無作解脫門若佛十力。若四無所畏。若四無礙智。若十八不共法。若大慈大悲是諸法汝等莫念二相。莫念不二相。何以故。是法性皆空。是性空法不應用二相念。不應用不二相念。如是須菩提。菩薩摩訶薩行般若波羅蜜。以方便力故成就眾生。成就眾生已。次第教令得須陀洹果斯陀含果阿那含果阿羅漢果辟支佛道菩薩位。令得阿耨多羅三藐三菩提。復次須菩提。菩薩摩訶薩行般若波羅蜜時。見眾生亂心以方便力為利益眾生故。作是言。諸善男子當修禪定。汝莫生亂想。當生一心。何以故。是法性皆空性。空中無有法可得。若亂若一心。汝等住是三昧。所有作業若身若口若意若布施若持戒若行忍辱若勤精進若行禪定若修智慧。若行四念處。乃至若行八圣道分。若諸解脫次第定。若行佛十力四無所畏四無礙智十八不共法大慈大悲三十二相八十隨形好。若聲聞道若辟支佛道若菩薩道若佛道。若須陀洹果斯陀含果阿那含果阿羅漢果辟支佛道。若一切種智。若成就眾生。若凈佛國土。汝等皆當應隨所愿得。行性空故。如是須菩提。若菩薩摩訶薩行般若波羅蜜方便力。為利益眾生故。從初發意終不懈廢。常求善法利益眾生。從一佛國至一佛國。供養諸佛。從諸佛聞法。舍身受身乃至阿耨多羅三藐三菩提終不忘失。是菩薩常得諸陀羅尼諸根具足。所謂身根語根意根。何以故。是菩薩摩訶薩常修一切種智。修一切種智故一切諸道皆修。若聲聞道若辟支佛道若菩薩神通道。行神通道菩薩常利益眾生終不忘失。是菩薩住報得神通利益眾生入生死五道終不耗減。如是須菩提。菩薩摩訶薩行般若波羅蜜住性空。以禪定利益眾生。復次須菩提。菩薩摩訶薩行般若波羅蜜住性空。以方便力故利益眾生。作是言。汝等諸善男子觀一切法性空。善男子。汝等當作諸業若身業若口業若意業。取甘露味得甘露果。性空中無有法退。何以故。性空不退亦無退者。以性空非法亦非非法于無所有法中。云何當有退須菩提。菩薩摩訶薩行般若波羅蜜時。如是教眾生常不懈廢。是菩薩自行十善亦教他人行十善。五戒八戒亦如是。自行初禪亦教他人令行初禪。乃至第四禪亦如是。常自行慈心亦教他人令行慈心。乃至舍心亦如是。自行無邊空處。亦教他人令行無邊空處。乃至非有想非無想處亦如是。自行四念處亦教他人令行四念處。乃至八圣道分佛十力乃至八十隨形好亦如是。自于須陀洹果中生智慧。亦不住是中。亦教他人令得須陀洹果。乃至阿羅漢果亦如是。自于辟支佛道中生智慧。亦不住是中亦教他人令得辟支佛道。自生阿耨多羅三藐三菩提道。亦教他人令得阿耨多羅三藐三菩提道。如是須菩提。菩薩摩訶薩行般若波羅蜜方便力故終不懈怠。須菩提白佛言。世尊。若諸法性常空。常空中眾生不可得。法非法亦不可得。菩薩摩訶薩云何求一切種智。佛告須菩提如是如是。如汝所言。諸法性皆空。空中眾生不可得。法非法亦不可得。須菩提。若一切法性不空。菩薩摩訶薩不依性空成阿耨多羅三藐三菩提。為眾生說性空法。須菩提。色性空受想行識性空。菩薩摩訶薩行般若波羅蜜時。說五陰性空法。說十二入十八界性空法。說四禪四無量心四無色定四念處乃至八圣道分性空法。說三解脫門八背舍九次第定佛十力四無所畏四無礙智十八不共法大慈大悲三十二相八十隨形好性空法。說須陀洹果斯陀含果阿那含果阿羅漢果辟支佛道一切種智。斷煩惱習性空法。須菩提。若內空性不空外空乃至無法有法空性不空者則壞空性。是性空不常不斷。何以故。是性空無住處。亦無所從來亦無所從去。須菩提。是名法住相。是中無法無聚無散無增無減無生無滅無垢無凈。是為諸法相。菩薩摩訶薩在是中發阿耨多羅三藐三菩提心。不見法有所發。無發無住是名法住相。是菩薩摩訶薩行般若波羅蜜時。見一切法性空不轉阿耨多羅三藐三菩提。何以故。是菩薩不見有法能障礙。當何處生疑。是名阿耨多羅三藐三菩提性空。不得眾生不得我不得人不得壽不得命。乃至不得知者見者。性空中色不可得。受想行識不可得。乃至八十隨形好不可得。須菩提。譬如佛化作四眾比丘比丘尼優婆塞優婆夷。常為是諸眾說法。千萬億劫不斷。佛告須菩提。是諸化眾當得須陀洹果斯陀含果阿那含果阿羅漢果。得阿耨多羅三藐三菩提記不。須菩提言。不也世尊。何以故。是諸化眾無有根本實故。一切諸法性空亦無根本實事。何等是眾生得須陀洹果乃至阿羅漢果。得阿耨多羅三藐三菩提記。須菩提。菩薩摩訶薩亦如是。為眾生說性空法。是眾生實不可得。以眾生墮顛倒故。拔眾生令住不顛倒。顛倒即是無顛倒。顛倒不顛倒。雖一相而多顛倒少不顛倒。無顛倒處中則無我無眾生。乃至無知者見者。無顛倒處中。亦無色無受想行識無十二入。乃至無阿耨多羅三藐三菩提。是為諸法性空。菩薩摩訶薩住是中行般若波羅蜜時。于眾生相顛倒中拔出眾生。所謂無眾生有眾生相中拔出。乃至知者見者相中拔出。于無色色相中無受想行識。受想行識相中拔出眾生。十二入十八界乃至一切有漏法亦如是。須菩提。亦有諸無漏法。所謂四念處四正勤四如意足五根五力七覺分八圣道分。如是等法雖無漏亦不如第一義相。第一義相者無作無為無生無相無說。是名第一義。亦名性空亦名諸佛道。是中不得眾生。乃至不得知者見者。不得色受想行識。乃至不得八十隨形好。何以故。菩薩摩訶薩非為道法故。求阿耨多羅三藐三菩提心。為諸法實相性空故求阿耨多羅三藐三菩提。是性空前際亦是性空。后際亦是性空。中際亦是性空。常性空無不性空時。菩薩摩訶薩行是性空般若波羅蜜。為眾生著眾生相。欲拔出故求道種智。求道種智時遍行一切道。若聲聞道若辟支佛道若菩薩道。是菩薩具足一切道拔出眾生于邪想著。凈佛國土已。隨其壽命得阿耨多羅三藐三菩提。須菩提。過去十方諸佛道性空。未來現在十方諸佛道亦性空。離性空世間無道無道果。要從親近諸佛聞是諸法性空行是法不失薩婆若。須菩提白佛言。世尊。甚希有。諸菩薩摩訶薩行是性空法亦不壞性空相。所謂色與性空異。受想行識與性空異。乃至阿耨多羅三藐三菩提與性空異。世尊但色即是性空。性空即是色。乃至阿耨多羅三藐三菩提。阿耨多羅三藐三菩提即是性空。性空即是阿耨多羅三藐三菩提。佛告須菩提如是如是。若色與性空異。若受想行識與性空異。乃至阿耨多羅三藐三菩提與性空異。菩薩摩訶薩不能得一切種智。須菩提。今色不異性空。乃至阿耨多羅三藐三菩提不異性空。以是故。菩薩摩訶薩知一切法性空。發意求阿耨多羅三藐三菩提。何以故。是中無有法若實若常。但凡夫著色受想行識。凡夫取色相取受想行識相。有我心著內外物故。受后身色受想行識。是故不得脫生老病死愁憂苦惱往來五道。以是事故。菩薩摩訶薩行性空波羅蜜。不壞色等諸法相若空若不空。何以故。是色性空相不壞色。所謂是色是空。譬如虛空不壞虛空。內虛空不壞外虛空。外虛空不壞內虛空。如是須菩提色不壞色空相。色空相不壞色。何以故。是二法無有性。能有所壞。所謂是空是非空。乃至阿耨多羅三藐三菩提亦如是。須菩提白佛言。世尊。若一切法空無分別。云何菩薩摩訶薩從初發意已來作是愿。我當得阿耨多羅三藐三菩提。世尊。若一切法無分別。云何菩薩發心言。我當得阿耨多羅三藐三菩提。世尊。若分別諸法不能得阿耨多羅三藐三菩提。佛告須菩提如是如是。若菩薩摩訶薩行二相者。無阿耨多羅三藐三菩提。若分別作二分者。無阿耨多羅三藐三菩提。若不二不分別。諸法則是阿耨多羅三藐三菩提。菩提是不二相不壞相。須菩提。是菩提不色中行。不受想行識中行。乃至菩提亦不菩提中行。何以故。色即是菩提。菩提即是色不二不分別。乃至十八不共法亦如是。是菩提非取故行非舍故行。須菩提白佛言。世尊。若菩薩摩訶薩。菩提非取故行非舍故行。菩薩摩訶薩菩提何處行。佛告須菩提。于汝意云何。如佛所化人。在何處行。若取中行若舍中行。須菩提言。世尊。非取中行非舍中行。佛言。菩薩摩訶薩菩提亦如是。非取中行非舍中行。須菩提。于汝意云何。阿羅漢夢中菩提何處行。若取中行若舍中行。不也世尊。非取中行非舍中行。世尊。阿羅漢畢竟不眠。云何夢中菩提。若取中行若舍中行。須菩提。菩薩摩訶薩阿耨多羅三藐三菩提亦如是。非取中行非舍中行。所謂色中行乃至一切種智中行。世尊將無菩薩摩訶薩。不行十地不行六波羅蜜。不行三十七助道法。不行十四空。不行諸禪定解脫三昧。不行佛十力乃至八十隨形好。住五神通凈佛國土成就眾生。得阿耨多羅三藐三菩提。佛告須菩提如是如是。如汝所言。今菩薩雖菩提無處行。若不具足十地六波羅蜜四禪四無量心四無色定四念處乃至八圣道分空無相無作解脫佛十力乃至八十隨形好。常舍法不錯謬法。不具足是諸法。終不得阿耨多羅三藐三菩提。是菩薩摩訶薩住色相中住受想行識相中乃至住阿耨多羅三藐三菩提相中。能具足十地。乃至得阿耨多羅三藐三菩提。是相常寂滅無有法能增能減能生能滅能垢能凈能得道能得果。世諦法故。菩薩摩訶薩得阿耨多羅三藐三菩提。非第一實義。何以故。第一實義中無有色。乃至無有阿耨多羅三藐三菩提。亦無行阿耨多羅三藐三菩提者。是一切法皆以世諦故說。非第一義。須菩提。菩薩摩訶薩從初發意已來。行阿耨多羅三藐三菩提。菩提亦不增眾生亦不減。菩薩亦無增減。須菩提于意云何。若人初得道時。住無間三昧。得無漏根。若成就須陀洹果斯陀含果阿那含果阿羅漢果。汝爾時有所得若夢若心若道若道果不。須菩提言。世尊。不得也。佛告須菩提。云何當知得阿羅漢道者。世尊。世諦法故分別名阿羅漢道。佛語須菩提。世諦故說名菩薩。說名色受想行識。乃至一切種智。是菩提中無法可得若增若減。以諸法性空故。諸法性空尚不可得。何況得初地心乃至十地心。六波羅蜜三十七助道法空三昧無相無作三昧。乃至一切佛法。當有所得。無有是處。如是須菩提。菩薩摩訶薩行阿耨多羅三藐三菩提。得阿耨多羅三藐三菩提利益眾生

【論】釋曰。上品中須菩提種種因緣難。若諸法空。云何有五道生死善不善法。今難眾生作是言。世尊。若眾生畢竟不可得。菩薩為誰故行般若。先難法為眾生。今難眾生為法故。佛答。為實際故菩薩行般若波羅蜜。須菩提意。謂菩薩為度眾生故行般若波羅蜜。佛意眾生假名虛誑畢竟不可得。菩薩為一切實法故行般若波羅蜜。實法即是實際。問曰。一切菩薩見眾生苦惱。為度眾生故發大悲心。今何以言為實際。答曰。初發意菩薩但為滅眾生苦故發大悲心。苦者所謂老病死等及身心衰惱。云何滅是苦。尋苦因緣由生故。如佛十二因緣中說。何因緣故有老病死以有生故。問曰。一切眾生皆知生因緣是苦。菩薩有何奇特。答曰。眾生不知由生有苦。若遭苦時但怨恨人。自不將適初不怨生。以是故增長結使。重增生法不知真實苦因。有人無鞭杖刀兵諸愁惱苦而有死苦。此死從何所來。從生而有。復次鞭杖刀兵愁惱皆由生故有。余法或有苦或無苦。是生法必定有苦。正使大智及諸天。有生必有死有死必有苦。是故知生定是苦本。如草木有生故必可焚燒。若當不生雖有猛火大風無所燒害。菩薩既得苦因緣復推生因緣。生因緣者有。有有三種。欲有色有無色有。著是三有起善惡業。是生因。有因者四種取。取因緣者愛等諸煩惱。小者未能起業故名為愛。增長能起業故名為取。欲取見取戒取我語取取著是四事故能起種種業。愛因緣三種受。受因緣者眼等六種觸。觸名受等諸心數法。情塵識三事和合故。心中生受等心數法。根本雖三事和合故生觸。為六情依止住處故但說六入。六入因緣名色。六入雖即是名色分。成就名六入未成就名名色。色成就名五入。名成就名一入。是胎中時因緣次第名色因緣。是識若識不入胎。胎初則爛壞。識名中陰。中五眾是五眾細故但名為識。若識不入而胎成者如一切和合時。皆應成胎。問曰。識何因緣故入胎。答曰。行因緣。行即是過去三種業。業將識入胎。如風吹絕焰空中而去焰則依止于風。先世作人身時。然六識故命終時業將識入胎。問曰。上業何以名有。今業何以名行。答曰。上是今世業。為未來有故名為有。今業過去世已滅盡但有名名為行。(天竺語刪迦羅秦言行)是行因緣名無明。一切煩惱雖是過去業因緣。無明是根本故但名無明。今世現在著愛取多故愛取愛名。過去世中是疑邪見處故但名無明。今得一切苦惱根本是無明。問曰。無始生死展轉甚多。何以止齊無明。答曰。是事先已答。菩薩思惟為人從苦得脫故求苦因緣。眾生過去現在老死等苦不可得除。為除未來世老死苦。斷相續不令復生。如良醫過去病不可治現在病亦不可治。服藥但能治應起病破其冷熱不復令起。又如失火燒舍不為己過去火故勤滅。亦不為現在火故勤滅。但為未來火不令更燒故勤滅。良醫滅火人勤方便亦不虛。菩薩滅眾生苦惱亦如是。過去苦已滅無所復能現在苦惱。先世因緣成就故不可卻。但破未來世老死等苦因緣故。破是生法老死等苦自然永滅。是故菩薩欲滅未來世老死等苦因緣生。得現在有等八因緣。一名有漏業。二名現在世諸煩惱。所謂四取一愛。是二種煩惱從二心數法生。所謂受及觸。觸能生一切心數法。受前生故得名。觸是受因緣。受雖能生三毒。一切眾生愛是舊煩惱。觸因緣是內六入。如先說。雖有外六入內六入無故。觸等心數法不生。是故內六入得名。名色是六入因緣。如此中說。初入胎識是名色因緣。識名色在胎中。此中雖有六入未成就未可用故未得名字。既生嬰孩未能有所作但有六入。轉大有六觸。如小兒蹈火履冰但有觸未知苦樂。轉大受苦樂未深愛著。如小兒雖嗔未能起殺等惡業。雖喜未能起施等善業。年及成人得苦生恚得樂生愛求樂具故。取欲等四取。取時能起善惡業。若知先一世無明業因緣則億萬世可知。譬如現在火熱。過去未來火亦如是。若無明因緣更求其本則無窮。即墮邊見失涅槃道。是故不應求。若更求則墮戲論非是佛法。菩薩欲斷無明故求無明體相。求時即入畢竟空。何以故。佛經說。無明相內法不知外法不知內外法不知。菩薩以內空觀內法內法即空。以外空觀外法外法即空。以內外空觀內外法內外法即空。如是等一切是無明相如先品。德女經中破無明廣說。復次菩薩求無明體即時是明。所謂諸法實相名為實際。觀諸法如幻如化。眾生顛倒因緣故起諸煩惱。作惡罪業輪轉五道受生死苦。譬如蠶出絲自裹縛入沸湯火炙。凡夫眾生亦如是。初生時未有諸煩惱。后自生貪欲嗔恚等諸煩惱。是煩惱因緣故覆真智慧。轉身受地獄火燒湯煮。菩薩知是法本末皆空。但眾生顛倒錯故受如是苦。菩薩于此眾生起大悲心。欲破是顛倒故求于實法。行般若波羅蜜通達實際。種種因緣教化眾生令住實際。是故住實際無咎。復次經中說。若眾生與實際異。菩薩不應行般若波羅蜜。異者實際是畢竟空。眾生際是決定有。若爾者應難。若諸法實際相空。菩薩云何為眾生故修是實際。若眾生畢竟空實際定有。無眾生則無所利益。為誰故行實際。今眾生際實不異實際故行般若波羅蜜。欲覺悟狂惑顛倒凡夫故行般若波羅蜜。令眾生住實際中而不壞實際。是時須菩提更問。若眾生際實際不異。云何以實際著實際。自性不應自性中住。如指端不能自觸指端。佛可其意菩薩以方便故建立眾生于實際。如眾生實際不異一亦不可得。若是一則壞實際相。所以者何。得是一性故。菩薩知是二法不一不二亦不不一亦不不二畢竟寂滅無戲論相。菩薩生大悲心。但欲拔出眾生離于顛倒故教化眾生。又問。云何名方便。佛言。菩薩行般若波羅蜜時。以方便力故建立眾生于檀中說是檀。先際后際空中際亦爾。如經中廣說。菩薩知實際者到眾生邊。如先檀品中說。眾生聞已發心。折薄煩惱深著布施。菩薩憐愍眾生。我從慳中拔出。今復著布施。眾生若受布施。福盡受諸苦惱。又受富貴因緣得作大罪則墮地獄。是故愍此眾生得少許時樂而受苦長久。是故菩薩為說布施實相所謂畢竟空。作是言。是布施過去已滅。不可見不可得不可用但可憶念。如夢所見無異。未來未生故亦無所有畢竟空。是布施先后際無故中際亦無。如破六塵中破色法中說。現在布施雖眼見。分分破析乃至微塵不可得。布施三世空。施者受者果報亦如是。菩薩語施者言。布施等法是初入佛法門。實際中實際相亦無。何況布施。汝莫念莫著布施等法。若不念不著如布施體相。如是布施者則得甘露味甘露果。甘露味者是八圣道分。甘露果者是涅槃。菩薩雖住實際中。以方便力布施門度眾生。余波羅蜜亦如是。如經中廣說。須菩提白佛言。世尊。若一切法性空性空中無法及非法亦無眾生。菩薩云何住是空中求一切種智。佛答。菩薩安立性空中故能行是布施等諸法。又問。性空破一切法悉盡無余。云何菩薩住性空中能行布施等諸善法。佛可須菩提意而說因緣。菩薩知諸法實相住是中。能得阿耨多羅三藐三菩提。諸法實相者即是性空。若一切法性不空。菩薩不應住是諸法性空中得阿耨多羅三藐三菩提。已為眾生說性空法。所謂色性空受想行識性空。乃至為眾生說一切種智斷煩惱習性空法。復次須菩提十八空。若性不空是為壞空體。何以故。十八空能令一切法空。若自不空則為虛誑。又若不空者則墮常邊著處。能生煩惱。性空無實住處。無所從來去無所至。是名常住法相。常住法相是性空之異名。亦名諸法實相。是相中無生無滅無增無減無垢無凈。菩薩住是中見一切法性空。于阿耨多羅三藐三菩提不退不疑不悔。何以故。不見諸法能障礙者。以方便力故度眾生。方便力者畢竟無法亦無眾生而度眾生。問曰。若眾生及法從本已來無為。誰作方便為度脫誰。答曰。性空名空性亦無。汝何以取是空性相作難。若有性空相應當作難。復次得諸法實相者知是性空。是人則知諸法性空。無法無眾生。凡夫未得實相故種種憶想分別。如狂人妄有所見以為實有。為度凡夫狂人故言為眾生說狂法中有是諸法分別實法中則無。菩薩欲滿本愿故。又不著性空故有度眾生。此中則不應難。復次此經中佛自說因緣。性空中眾生不可得。知者見者亦不可得。乃至八十隨形好亦如是。而菩薩立是法。為眾生說是世諦故非是實。此中佛說譬喻。如佛作化人。又化作四部眾而為說法。可有得道者不。須菩提言不也。所以者何。無定根本實事。何有得須陀洹乃至得佛者。菩薩說法度眾生亦如是。眾生無有定實。但欲于顛倒中拔出眾生著無顛倒中。無顛倒法亦無處所。是中無眾生乃至無知者見者。雖空性一相而顛倒多不顛倒少。是故貴是性空不顛倒法。菩薩住此中但破眾生妄想不破眾生。又無漏法乃至八圣道分。雖是無漏以生滅故不如第一義。須菩提是性空一切諸佛唯有是道更無異道。何以故。諸佛皆求實智。不壞不異法雖有十力四無所畏諸異法不名為一道。所以者何。此皆是有為法轉變無常故。是性空中無眾生亦無色等諸法。菩薩不為菩薩道故求阿耨多羅三藐三菩提。但為性空故。問曰。何等是性空何等是菩薩道。答曰。第一義中無分別。世諦中有分別。諸法實相名性空。余布施等乃至八十隨形好是菩薩道。雖行是法不為此法為求性空故。是故說不為菩薩道故行是性空。先亦性空中后亦性空。從本已來常空無有作者。非是福德力故使空。亦非智慧力故使空。但性自爾故。諸佛賢圣以大福德智慧方便力故。破眾生心中顛倒令知性空。譬如虛空性常清凈不著垢闇。或時風云闇翳。世人便言虛空不凈。更有猛風吹除風云。便言虛空清凈。而虛空實無垢無凈。諸佛亦如是。以說法猛風吹卻顛倒云翳令得清凈。而諸法性常自無垢無凈。是菩薩知一切法性空故。能行一切種種道度眾生。具足一切道凈佛國土教化眾生。得阿耨多羅三藐三菩提時。隨意壽命。隨意壽命者。菩薩得無生忍法入如幻菩薩道。能一時變化作千億萬身。周遍十方具足行一切菩薩道。處處國土中隨眾生壽命長短而受其形。如釋迦牟尼佛于此國土壽命百年。于莊嚴佛國壽七百阿僧祇劫。佛法于五不可思議中。是第一不可思議。佛告須菩提。一切法性空是諸佛真法。若得是法則名為佛。若說此法名為度眾生。三世佛皆亦如是。離是性空則無道無果。道者八圣道分。果者七種果。所以者何。若離性空別有定法則取相生著。著故亦無離欲。無離欲故則無道果。若離性空雖行布施持戒行慈悲等。善法力故雖不墮惡道生天。果盡還墮惡道如本不異。行性空法亦不著性空即是涅槃。行余法生著心有退失。若行此法則無退失。須菩提。歡喜白佛言。甚希有。菩薩行是性空法亦不壞性空相。佛答。若色等法與性空異。菩薩則不得阿耨多羅三藐三菩提。何以故。有空法則不可得離。須菩提今色等諸法實性空。菩薩知是法已得阿耨多羅三藐三菩提。所以者何。此中無有一法定是常。但凡夫生我心故著內外法。不得脫生老病死。是故菩薩行是性空和合六波羅蜜不壞色等諸法相。所謂若空若不空若空不空若非空非不空。不作如是示諸法相是名不壞。所以者何。色實相即是性空。性空云何自壞性空。乃至菩提亦如是。此中佛說譬喻。如內虛空不壞外虛空以同體故。須菩提問。世尊。若諸法性空無別異。菩薩于何處得阿耨多羅三藐三菩提。佛可其意言如是。若分別有二相。則不得阿耨多羅三藐三菩提。阿耨多羅三藐三菩提名實智慧。于色法中不行。所謂不著不染。所以者何。是智慧不為取色故行。是故不行色中。須菩提復問。若菩提不取中行不舍中行當于何處行。取名實法舍名空法。取名著行舍名不著行。取名二行舍名不二行。如是等分別。佛反問須菩提。于汝意云何。佛所化人為何處行。須菩提言。是化人無處行。化人無心無心數法故。菩提亦如是。復問。于汝意云何。阿羅漢夢中菩提為在何處行

須菩提言。阿羅漢尚不眠。何況夢中菩提有行處。問曰。菩提有三種。阿羅漢菩提辟支佛菩提佛菩提。阿羅漢菩提不在有漏心中無記心中行。但在無漏心中行。佛何以故問阿羅漢夢中菩提何處行。答曰。阿羅漢是一切漏盡圣人則無夢。佛以必無處故。問欲明必無行法

問曰。乃至佛猶尚有眠。何以知之。佛嘗命阿難。汝四襞優多羅僧敷我欲小眠。汝為諸比丘說法。又薩遮尼干問佛。佛自念晝日有眠不。佛言。春末夏初以時熱故小眠息。除食患故。薩遮尼干白佛。余人有言晝日眠是癡相。佛言汝置汝不別癡相。諸漏能生后身相續不斷者是名癡相。雖常不眠亦是癡。若是諸漏永滅無余。雖眠不名癡。如是等經中處處說。須菩提。何以言阿羅漢尚不眠。答曰。眠有二種。一者眠而夢。二者眠而不夢。阿羅漢非為安隱著樂故眠。但受四大身法。應有食息眠覺。是故少許時息名為眠。不為夢眠故。須菩提言。阿羅漢尚不眠。有人言。離欲者得禪定。色界系四大入身中。身心歡樂則無有眠。慧解脫阿羅漢。色界四大不入身中故有眠。是故須菩提言阿羅漢尚不眠。是故阿羅漢有眠有不眠。佛以方便力為度眾生。受人法故現眠

須菩提復問。若不行者。云何菩薩從一地至十地。乃至得阿耨多羅三藐三菩提。佛可其意。菩提雖無處行未具足六波羅蜜。諸法終不得阿耨多羅三藐三菩提。是菩薩住色相乃至菩提相中住。得阿耨多羅三藐三菩提。不舍色等法亦不著菩提相。知色等法即是菩提。常寂滅無法。若增若減若垢若凈若得道若得果。但世諦故說菩薩得阿耨多羅三藐三菩提。第一義中無有色乃至菩提。佛欲明是事故。反問須菩提。于汝意云何。汝斷煩惱得道時有所得不。所謂如夢等五眾。若道若道果決定一法不。須菩提言。不得也。所以者何。須菩提意。住無相門中入道云何取相。佛言。汝若乃至不得微細少法。云何說汝為阿羅漢。須菩提言。世諦法故說言阿羅漢。凡夫顛倒法中有得有失有眾生有法。佛言。菩提亦如是。世諦法故說有菩薩。說有色等乃至菩提。菩提中無有定法。亦無眾生亦無菩提。菩薩觀是菩提法無有增無有減。所以者何。諸法性如是。菩薩亦不得是諸法性。何況有初發心乃至十地及六波羅蜜。三十七品乃至十八不共法。當有所得。無有是處。所以者何。諸法性是一切法根本尚不可得。何況六波羅蜜等。是作法當有定實。如是菩薩行是諸法性得佛時。能大利益眾生

大智度論卷第九十大智度論釋照明品第八十一(卷第九十一)

　　　　龍樹菩薩造


　　　　后秦龜茲國三藏鳩摩羅什譯


【經】須菩提白佛言。世尊。若菩薩摩訶薩行六波羅蜜十八空三十七助道法佛十力四無所畏四無礙智十八不共法。不具足菩薩道。不能得阿耨多羅三藐三菩提。世尊。菩薩摩訶薩當云何具足菩薩道能得阿耨多羅三藐三菩提。佛告須菩提。若菩薩摩訶薩行般若波羅蜜時。以方便力故行檀波羅蜜。不得施不得施者不得受者。亦不遠離是法。行檀波羅蜜。是則照明菩薩道。如是須菩提。菩薩以方便力故具足菩薩道。具足已能得阿耨多羅三藐三菩提。持戒忍辱精進禪定智慧。乃至十八不共法亦如是。舍利弗白佛言。世尊。云何菩薩摩訶薩習般若波羅蜜。佛告舍利弗。若菩薩摩訶薩行般若波羅蜜。以方便力故不壞色不隨色。何以故。是色性無故不壞不隨。乃至識亦如是。舍利弗。菩薩摩訶薩行般若波羅蜜。以方便力故檀波羅蜜不壞不隨。何以故。檀波羅蜜性無故。乃至十八不共法亦如是。舍利弗白佛言。世尊。若諸法無自性可壞可隨者。云何菩薩摩訶薩能習般若波羅蜜。諸菩薩摩訶薩所學處。何以故。菩薩摩訶薩不學般若波羅蜜。不能得阿耨多羅三藐三菩提。佛告舍利弗。如汝所言。菩薩不學般若波羅蜜。不能得阿耨多羅三藐三菩提。不離方便力故可得。舍利弗。若菩薩摩訶薩行般若波羅蜜。若有一法可得應當取。若不可得何所取。所謂此是般若波羅蜜。是禪波羅蜜。是毗梨耶波羅蜜。是羼提波羅蜜。是尸羅波羅蜜。是檀波羅蜜。是色受想行識。乃至是阿耨多羅三藐三菩提。舍利弗。是般若波羅蜜不可取相。乃至一切諸佛法不可取相。舍利弗。是名不取般若波羅蜜乃至佛法。是菩薩摩訶薩所應學。菩薩摩訶薩于是中學時。學相亦不可得。何況般若波羅蜜。佛法菩薩法辟支佛法聲聞法凡夫人法。何以故。舍利弗。諸法無一法有性。如是無性諸法。何等是凡夫人須陀洹斯陀含阿那含阿羅漢辟支佛菩薩佛。若無是諸賢圣云何有法。以是法故分別說是凡夫人須陀洹斯陀含阿那含阿羅漢辟支佛菩薩佛。舍利弗白佛言。世尊。若諸法無性無實無根無本。云何知是凡夫人乃至是佛。佛告舍利弗。凡夫人所著處色有性有實不。不也世尊。但以顛倒心故。受想行識乃至十八不共法亦如是。舍利弗。菩薩摩訶薩行般若波羅蜜時。以方便力故。見諸法無性無根本故。能發阿耨多羅三藐三菩提心。舍利弗白佛言。云何菩薩摩訶薩行般若波羅蜜時。以方便力故。見諸法無性無根本故。發阿耨多羅三藐三菩提心。佛告舍利弗。菩薩摩訶薩行般若波羅蜜時。不見諸法根本。住中退沒生懈怠心。舍利弗諸法根本實無我無所有性常空。但顛倒愚癡故眾生著陰入界。是菩薩摩訶薩見諸法無所有性常空自性空時。行般若波羅蜜自立如幻師。為眾生說法。慳者為說布施法。破戒者為說持戒法。嗔者為說忍辱法。懈怠者為說精進法。亂想者為說禪定法。愚癡者為說智慧法。令眾生住布施乃至智慧。然后為說圣法能出苦。用是法故得須陀洹果。乃至得阿羅漢果辟支佛道。乃至得阿耨多羅三藐三菩提。舍利弗白佛言。世尊。菩薩摩訶薩得是眾生無所有。教令布施持戒乃至智慧。然后為說圣法能出苦。以是法故得須陀洹果乃至阿耨多羅三藐三菩提。佛告舍利弗。菩薩摩訶薩行般若波羅蜜時。無有所得過罪。何以故。舍利弗。是菩薩摩訶薩行般若波羅蜜時。不得眾生。但空法相續故名為眾生。舍利弗。菩薩摩訶薩住二諦中為眾生說法。世諦第一義諦。舍利弗。二諦中眾生雖不可得。菩薩摩訶薩行般若波羅蜜。以方便力故為眾生說法。眾生聞是法。今世吾我尚不可得。何況當得阿耨多羅三藐三菩提及所用法。如是舍利弗。菩薩摩訶薩行般若波羅蜜時。以方便力故為眾生說法。舍利弗白佛言。世尊。是菩薩摩訶薩心曠大無有法可得。若一相若異相若別相。而能如是大誓莊嚴。用是莊嚴故。不生欲界不生色界不生無色界。不見有為性。不見無為性。而于三界中度脫眾生。亦不得眾生。何以故。眾生不縛不解。眾生不縛不解故。無垢無凈。無垢無凈故。無分別五道。無分別五道故。無業無煩惱。無業無煩惱故。亦不應有果報。以是果報故生三界中。佛告舍利弗。如是如是。如汝所言。若眾生先有后無。諸佛菩薩則有過罪。諸法五道生死亦如是。若先有后無。諸佛菩薩則有過罪。舍利弗。今有佛無佛諸法相常住不異。是法相中尚無我無眾生無壽命。乃至無知者無見者。何況當有色受想行識。若無是法云何當有五道往來拔出眾生處。舍利弗。是諸法性常空。以是故諸菩薩摩訶薩從過去佛聞是法相。發阿耨多羅三藐三菩提意。是中無有法我當得。亦無有眾生定著處法不可出。但以眾生顛倒故著。以是故菩薩摩訶薩發大誓莊嚴。常不退阿耨多羅三藐三菩提。是菩薩不疑。我當不得阿耨多羅三藐三菩提。我必當得阿耨多羅三藐三菩提。得阿耨多羅三藐三菩提已。用實法利益眾生令出顛倒。舍利弗。譬如幻師。幻作百千萬億人。與種種飲食令飽滿。歡喜唱言。我得大福我得大福。于汝意云何。是中有人食飲飽滿不。不也世尊。佛言如是。舍利弗。菩薩摩訶薩從初發意已來。行六波羅蜜四禪四無量心四無色定四念處乃至八圣道分十四空三解脫門八背舍九次第定佛十力乃至十八不共法。具足菩薩道成就眾生凈佛國土。無眾生法可度。須菩提白佛言。世尊。何等是菩薩摩訶薩道。菩薩行是道能成就眾生凈佛國土。佛告須菩提。菩薩摩訶薩從初發意已來。行檀波羅蜜。行尸羅羼提毗梨耶禪般若波羅蜜。乃至行十八不共法。成就眾生凈佛國土。須菩提白佛言。世尊。云何菩薩摩訶薩行檀波羅蜜成就眾生。佛告須菩提。有菩薩摩訶薩行檀波羅蜜時。自布施亦教眾生布施。作是言。諸善男子汝等莫著布施。汝著布施故當更受身。受身故多受眾苦。諸善男子。諸法相中無所施無施者無受者。是三法性皆空。是性空法不可取。不可取相是性空。如是須菩提。菩薩摩訶薩行檀波羅蜜時布施眾生。是中不得布施不得施者不得受者。何以故。無所得檀波羅蜜。是名為檀波羅蜜。是菩薩不得是三法故。能教眾生令得須陀洹果。乃至令得阿羅漢果辟支佛道阿耨多羅三藐三菩提。如是須菩提。菩薩摩訶薩行檀波羅蜜時成就眾生。是菩薩自行布施。亦教他人行布施。贊嘆布施法。歡喜贊嘆行布施者。是菩薩如是布施已。生剎利大姓婆羅門大姓居士大家。若作小王若轉輪圣王。是時以四事攝取眾生。何等四。布施愛語利行同事。是四事攝眾生已。眾生漸漸住于戒四禪四無量心四無色定四念處乃至八圣道分空無相無作三昧。得入正位中。得須陀洹果。乃至得阿羅漢果。若得辟支佛道。若教令得阿耨多羅三藐三菩提。作是言。諸善男子。汝等當發阿耨多羅三藐三菩提心。是阿耨多羅三藐三菩提易得耳。何以故。無有定法眾生所著處。但顛倒故眾生著。是故汝當自離生死。亦當教他離生死。汝等當發心能自利益。亦當得利益他人。須菩提。菩薩摩訶薩應如是行檀波羅蜜是行檀波羅蜜因緣故。從初發意已來終不墮惡道。常作轉輪圣王。何以故。隨其所種得大果報。是菩薩作轉輪圣王時。見有乞者作是念。我不為余事。故受轉輪圣王果。但為利益一切眾生故。是時作是言。此是汝物汝自取之莫有所難我無所惜。我為眾生故受生死。憐愍汝等故具足大悲。行是大悲饒益眾生。亦不得實定。眾生相。但有假名故可說是眾生。是名字亦空如向聲。實不可說相。須菩提。菩薩摩訶薩應如是行檀波羅蜜。于眾生中無所惜。乃至不惜自身肌肉。何況外物。以是法故能出眾生生死。何等是法。所謂檀波羅蜜尸羅波羅蜜羼提波羅蜜毗梨耶波羅蜜禪波羅蜜般若波羅蜜。乃至十八不共法。令眾生從生死中得脫。復次須菩提。菩薩摩訶薩住檀波羅蜜中布施已。作是言。諸善男子。汝等來持戒。我當供給汝等令無乏短。衣食臥具乃至資生所須盡當給汝。汝等乏少故破戒。我當給汝所須令無所乏。若飲食乃至七寶。汝等住是戒律儀中漸漸當得盡苦。成于三乘而得度脫。若聲聞乘辟支佛乘佛乘。復次須菩提。菩薩摩訶薩住檀波羅蜜中。若見眾生嗔惱。作是言。諸善男子。汝等以何因緣故嗔惱。我當與汝所須。汝等所欲從我取之。悉當給汝令無所乏。若飲食衣服乃至資生所須。是菩薩住檀波羅蜜中教眾生忍辱。作是言。一切法中無有堅實。汝等所嗔是因緣空無堅實。皆從虛妄憶想生。汝無有根本。汝嗔恚壞心惡口罵詈刀杖相加以至害命。汝等莫以是虛妄法起嗔故墮地獄畜生餓鬼中及余惡道受無量苦。汝等莫以是虛妄無實諸法故而作罪業。以是罪業故尚不得人身。何況得生佛世。諸人佛世難值人身難得。汝等莫失好時。若失好時則不可救。是菩薩摩訶薩如是教化眾生。自行忍辱亦教他人令行忍辱。贊嘆忍辱法。歡喜贊嘆行忍辱者。是菩薩令眾生住忍辱中。漸以三乘得盡眾苦。如是須菩提。菩薩摩訶薩住檀波羅蜜。令眾生住忍辱。須菩提。云何菩薩摩訶薩住檀波羅蜜。令眾生精進。須菩提。菩薩見眾生懈怠。作如是言。汝等何以懈怠。眾生言。因緣少故。是菩薩行檀波羅蜜時。語諸人言。我當令汝因緣具足。若布施若持戒若忍辱。如是等因緣令汝具足。是眾生得菩薩利益因緣故。身精進口精進心精進。身精進口精進心精進故。一切善法具足。修圣無漏法。修圣無漏法故。當得須陀洹果乃至阿羅漢果辟支佛道。若得阿耨多羅三藐三菩提。如是須菩提。菩薩摩訶薩行檀波羅蜜時。住精進波羅蜜攝取眾生。須菩提。云何菩薩摩訶薩行檀波羅蜜時。教化眾生令修禪波羅蜜。佛告須菩提。菩薩見眾生亂心。作是言。汝等可修禪定。眾生言。我等因緣不具足故。菩薩言。我當與汝等作因緣。以是因緣故。令汝心不隨覺觀亦不馳散。眾生以是因緣故。斷覺觀入初禪二禪三禪四禪。行慈悲喜舍心。眾生以是禪無量心因緣故。能修四念處乃至八圣道分。修三十七助道法時。漸入三乘而得涅槃終不失道。如是須菩提。菩薩摩訶薩行檀波羅蜜時。以禪波羅蜜攝取眾生。令行禪波羅蜜。須菩提。云何菩薩摩訶薩行檀波羅蜜。以般若波羅蜜攝取眾生。須菩提。菩薩見眾生愚癡無有智慧。作是言。汝等何以故不修智慧。眾生言。因緣未具故。菩薩住檀波羅蜜中。作是言。汝等所須得智慧具從我取之。所謂布施持戒忍辱精進入禪定。是因緣具足已。汝等如是思惟。思惟般若波羅蜜時。有法可得不。若我若眾生若壽命。乃至知者見者可得不。若色受想行識。若欲界色界無色界。若六波羅蜜。若三十七助道法。若須陀洹果。若斯陀含阿那含阿羅漢果辟支佛道。若阿耨多羅三藐三菩提可得不。是眾生如是思惟時。于般若波羅蜜中。無有法可得可著處。若不著諸法。是時不見法有生有滅有垢有凈。不分別是地獄是畜生是餓鬼是阿修羅眾是天是人是持戒是破戒是須陀洹是斯陀含是阿那含是阿羅漢是辟支佛是佛。如是須菩提。菩薩摩訶薩行檀波羅蜜時。以般若波羅蜜攝取眾生。須菩提。云何菩薩摩訶薩住檀波羅蜜中。以尸羅波羅蜜羼提波羅蜜毗梨耶波羅蜜禪波羅蜜般若波羅蜜。乃至以三十七助道法攝取眾生。須菩提。菩薩摩訶薩住檀波羅蜜中。以供養具利益眾生。以是利益因緣故。眾生能修四念處四正勤四如意足五根五力七覺分八圣道分。眾生行是三十七助道法。于生死中得解脫。如是須菩提。菩薩摩訶薩以無漏圣法攝取眾生。復次須菩提。菩薩摩訶薩教化眾生時。如是言。諸善男子。汝等從我取所須物。若飲食衣服臥具香華。乃至七寶等種種資生所須。汝當以是攝取眾生。汝等長夜利益安樂莫作是念。是物非我所有。我長夜為眾生故集此諸物。汝等當取是物如己物無異。教化眾生令行布施持戒忍辱精進禪定智慧。乃至令得三十七助道法佛十力乃至十八不共法。亦令得無漏法果。所謂須陀洹乃至阿羅漢果辟支佛道阿耨多羅三藐三菩提。如是須菩提。菩薩摩訶薩行檀波羅蜜時。應如是教化眾生令得離三惡道及一切生死往來苦。復次須菩提。菩薩摩訶薩住尸羅波羅蜜教化眾生。作是言。眾生汝等少何因緣故破戒。我當與汝作具足因緣。若布施乃至智慧。及種種資生所須。是菩薩住尸羅波羅蜜利益眾生。令行十善遠離十不善道。是諸眾生持諸戒。不破戒不缺戒不濁戒不雜戒不取戒。漸以三乘而得盡苦。尸羅波羅蜜為首。如檀波羅蜜說余四波羅蜜亦如是

【論】問曰。先說菩薩行六波羅蜜等諸助道法不具足菩薩道則不能得阿耨多羅三藐三菩提。今須菩提應自知行六波羅蜜等具足菩薩道應得阿耨多羅三藐三菩提。何以更問。答曰。須菩提不疑。云何得阿耨多羅三藐三菩提。今但問。云何具足菩薩道得阿耨多羅三藐三菩提。佛答。若菩薩用六波羅蜜等諸法。以方便力和合故能行。是時具足菩薩道。方便力者。不決定得是布施等三事。亦不離是三事行檀波羅蜜。是時照明菩薩道。照明具足是一義。若菩薩決定得布施等三事。直墮常顛倒取相著法等過罪。若不得是三事則墮斷滅邊著空。還起邪見等諸煩惱便離菩薩道。若菩薩離是二邊。因空舍是施等假名字虛誑法。因諸法實相離是著空無施者無受者。如阿耨多羅三藐三菩提相。觀是布施亦爾無異。如是布施名為具足。乃至十八不共法亦如是。舍利弗在會中聞佛與須菩提說般若甚深果報大有利益。雖有利益無決定性云何可習。佛答。菩薩行般若波羅蜜時。不壞色不隨色。如是名習般若波羅蜜。菩薩初發心為知實法故。常行般若波羅蜜。次第隨其所宜行布施等諸法。是故常說菩薩行般若波羅蜜時行布施等諸法。色不壞者。不言是色無常。不言是色空無所有。是名不壞色。不隨色者。不如眼見色取相生著。復次不說是色若常若無常若苦若樂等。是名不隨色。常無常等皆非色實相。復次不說是色根本從世性中來若從微塵中來從大自在天中來。亦不說從時來。亦不說自然生。亦不說無因無緣而強生。如是等名為不隨不壞。此中佛自說因緣。是色性無故不隨不壞。性無者。是色從一切四大和合假名為色。是中無定一法名為色。如先破色中說。是色從因緣和合生故即是無性。若無性即是性空。若得是色相性空。即是習般若波羅蜜。乃至十八不共法亦如是。復問。世尊若諸法無自性可壞可隨者。云何菩薩習般若波羅蜜。不學般若波羅蜜不得阿耨多羅三藐三菩提。佛可舍利弗意自說因緣。若菩薩用方便力行六波羅蜜。是人雖知諸法空而能起般若波羅蜜。舍利弗若菩薩求一切法。若得少許定性則可取可著。今菩薩實求覓一切法不得定實。所謂是般若波羅蜜是禪波羅蜜。乃至是十八不共法。是諸法皆不可得。不可得故何所取。舍利弗。是名菩薩無取般若波羅蜜。菩薩應學無取般若波羅蜜。無取尚不可得。何況般若等諸法。一切法無性故。舍利弗復問。若一切法無性云何知是凡人乃至佛。佛答。一切法雖無根本定相。但凡人顛倒故著。菩薩行般若波羅蜜時。以方便力故見一切法無根本。而發阿耨多羅三藐三菩提心。是菩薩深行諸法性空故不見一切法有根本。不見故不懈不退。了了知一切法無我無所有性性常空。但眾生愚癡顛倒故著是陰界入。是時菩薩思惟籌量諸法甚深寂滅相。而眾生深著虛誑顛倒。菩薩自立如幻師。種種神通變化說法度人。如幻所作。無憎無愛等心說法。所謂慳者教施等六法復為說轉勝法令出生死得須陀洹果乃至阿耨多羅三藐三菩提。問曰。六波羅蜜外更有何法為勝。何以言更為說勝法。答曰。此中不說波羅蜜。但為慳者說施。乃至癡者為說智慧。諸佛菩薩法有初有后。初法所謂布施持戒。受戒施果報得天上福樂為說五欲味利少失多。受世間身但有衰苦。贊嘆遠離世間斷愛法。然后為說四諦令得須陀洹果。此中菩薩但說欲令眾生得佛道故先教令行六法。此中善智慧不名為三解脫門所攝。是善智慧能生布施等善法。能滅慳貪嗔恚等惡法。能令眾生得生天上。何以知之。更有勝法故。勝法者所謂四諦圣法。出法一切圣人所行法名為圣法。出三界生死名為出法。以是四諦說法故隨眾生根因緣令得須陀洹果。乃至得一切種智。此中雖不說初六法說布施等當知已攝。復次菩薩為佛道故說是六法。但眾生意劣故自取小乘。是故不說布施持戒生天受報等初六法。舍利弗白佛言。世尊。先說菩薩是畢竟不可得法。今為無所有眾生說法。令得無所有法。所謂須陀洹果乃至一切種智。世尊。菩薩今得無所有法故能令眾生得無所有法。無所得是有所得。佛答。菩薩行般若波羅蜜時。無有有所得過。何以故。菩薩行般若波羅蜜時。不見眾生及法。但諸因緣和合假名眾生。菩薩住二諦中為眾生說法。不但說空。不但說有。為愛著眾生故說空。為取相著空眾生故說有。有無中二處不染。如是方便力為眾生說法。眾生現在我身及我尚不可得。何況當得阿耨多羅三藐三菩提。舍利弗歡喜白佛言。世尊。曠大心是菩薩。曠大心者。此中自說因緣。所謂無有法可得若一相若異相如人市買必須交易。大心人則不然。無所依止而能發大莊嚴。大莊嚴故不生三界。亦拔眾生令出三界。而眾生不可得。不縛不解故一切法空。從久遠以來煩惱顛倒皆是虛誑不實。是故名無縛。縛無故亦無解。縛即是垢。解即是凈。無凈無垢故無六道分別。不分別六道故無罪福業。罪福業無故無煩惱。能起罪福業者不起罪福業。亦不應有果報。如是諸法畢竟空中而作大莊嚴。是為希有。譬如人虛空中種樹樹葉花果多所利益。佛可舍利弗意。舍利弗難是空故佛亦答亦可。以其說空故可。以其難空故答。所謂舍利弗若眾生及諸法先有今無。諸佛賢圣有過罪。過罪者所謂令眾生入無余涅槃永滅色等一切法入空中皆無所有。以斷滅眾生及一切法故有過罪。舍利弗。眾生及一切法先來無。若有佛無佛常住不異。是諸法實相。是故無六道生死。亦無眾生可拔出。舍利弗。一切法先空。是故菩薩于諸佛所聞諸法如是相故發阿耨多羅三藐三菩提心。作是念。菩提中亦無有法可得。亦無實定法令眾生著而不可度。但眾生癡狂顛倒故著是虛誑法。是故菩薩發大莊嚴。不轉于阿耨多羅三藐三菩提。作是念。我必當得阿耨多羅三藐三菩提。非不得得已用實法利益眾生。利益眾生故眾生從顛倒得出。欲明了是事故經中說幻師譬喻。幻師即是菩薩。幻師所作園林盧觀。即是六波羅蜜等度眾生法。幻師所作象馬男女。即是菩薩所度眾生。如幻師一身以幻力故幻作眾生園林盧觀等娛樂眾生。若幻師以所幻作事為實。于所幻人求其恩惠即是狂人。菩薩亦如是。從諸佛聞一切法性空如幻。而以布施等利益眾生欲求恩惠福報即是顛倒。問曰。幻法咒術實有。幻所作物可虛。如眾生空菩薩亦空。菩薩不化作眾生何得為喻。答曰。諸法實相中法尚無。何況眾生。眾生異名名為幻師。幻師實無何以言幻師有而所幻者無。如汝以幻師實有所幻者無。圣人觀幻師及所幻物不異。以明了事故說譬喻。取其少許相似處為喻。何以盡取為難。如師子喻王。師子于獸中無畏。王于群下自在。無難故以為喻。復何可責四腳負毛為異也。佛說性空法。諸法皆空猶有眾生。是故說幻為喻。我今說喻以破眾生。汝云何復以眾生為難。爾時須菩提白佛言。世尊。何等是成就眾生凈佛國土道。須菩提雖知菩薩道。以中說甚深性空故聽者生疑。是故發問。佛答。菩薩從初發心行六波羅蜜乃至十八不共法。是菩薩道行是道。成就眾生凈佛國土。須菩提復問。云何行是法成就眾生。須菩提意。若是法性空眾生亦性空。云何可得成就。佛答。菩薩以方便力故以布施法教化眾生不教令著布施以為真實。方便者。菩薩語眾生。汝曹善男子來布施莫著是布施。如經中說。眾生以布施生貴樂處。貴樂因緣故生我憍慢。我憍慢增長故破善法。破善法故墮三惡道。是故菩薩先教言莫著布施。但因是布施修持戒等善法。皆回是法向涅槃。所以者何。是性空。諸法實相不可取相。如是菩薩方便力故。教化眾生令得須陀洹果乃至佛道。是菩薩自行布施亦教眾生布施。若不自施。或有人言。若施是好法何不自行。是故菩薩先自布施。復次菩薩深愛善法布施是初門。是故行是布施。又菩薩深慈悲眾生。以慈悲心雖大而不能充滿眾生。是故先行布施令其心濡可以引導。布施因緣生于四姓。及作轉輪王以四攝法攝取眾生。漸漸以三乘法令得涅槃。教他布施贊嘆布施法歡喜贊嘆行布施者。是深愛布施。見同行故歡喜贊嘆。復次憐愍心于眾生。若見修福則為之歡喜。如慈父見子行善心則歡喜。是人四種行布施。生剎利等貴姓中。以布施攝已漸漸教令持戒禪定等。乃至令得辟支佛道。或見眾生有大心者。有少許慈悲心。是人怖畏生死長遠故其心懈退。菩薩方便力故語是眾生。咄眾生阿耨多羅三藐三菩提易得。汝等何以為難。眾生所著處此中無有定實法能遮者難解者。汝等當發阿耨多羅三藐三菩提心。既自得度復當度脫眾生。度脫眾生者。菩薩自乘大乘得度。以三乘隨眾生所應度而度之。既自利益復利益他人。利益他者。既自作佛而以三乘度脫眾生。若菩薩能如是行般若波羅蜜者。從初發心終不墮三惡道。常作轉輪圣王者。菩薩多生欲界。何以故。以無色界中無形故不可教化。色界中多味著禪定樂。無厭惡心故難化。亦不生欲天。所以者何。著妙五欲多故難化。在人中世世以四事攝眾生故作轉輪圣王。此中佛自說因緣。隨其所種得大果報等。如經中說布施相。復有菩薩行檀波羅蜜時。見眾生破戒作是言。汝曹以因緣不具足故破戒。我當給汝所須令無乏少。破戒人有二種。一者持戒因緣不具足故。如貧窮人饑寒急故作賊。二者持戒因緣雖具足以習惡心故。好行惡事貧窮破戒者。菩薩語之言。汝但持戒我當給汝所須。汝等住持戒中漸漸以三乘而得度脫。是名因布施生戒。眾生以不如意事故嗔。若以求物不如意故嗔。人不稱意故嗔。菩薩住檀中隨其意而給足之。問曰。若貧乏者。給施令不嗔可爾。人不得稱意惱之令嗔復云何。答曰。以如意珠施之則使人皆稱意。珠之威德故人無嗔者。如行者入慈三昧故人無嗔者。是故說少。何因緣故嗔。我當令汝所少具足。復次一切法性皆空無所有。汝所嗔因緣亦皆虛誑無定。汝云何以虛誑事故嗔罵加害乃至奪命。起此重罪業故墮三惡道受無量苦。汝莫以虛誑無實事故而受大罪。如山中有一佛圖。彼中有一別房。房中有鬼來恐惱道人故。諸道人皆舍房而去。有一客僧來。維那處分令住此空房而語之言。此房中有鬼神喜惱人。能住中者住。客僧自以持戒力多聞故。言小鬼何所能我能伏之。即入房住。暮更有一僧來求住處。維那亦令在此房住。亦語有鬼惱人。其人亦言。小鬼何所能我當伏之。先入者閉戶端坐待鬼。后來者夜闇打戶求入。先入者謂為是鬼不為開戶。后來者極力打戶。在內道人以力拒之。外者得勝排戶得入。內者打之外者亦極力熟打。至明旦相見乃是故舊同學各相愧謝。眾人云集笑而怪之。眾生亦如是。五眾無我無人空。取相致斗諍。若支解在地但有骨肉無人無我。是故菩薩語眾生言。汝莫于根本空中斗諍作罪。斗諍故人身尚不可得。何況值佛。當知人身難得佛世難值好時易過。一墮諸難永不可治。若墮地獄燒炙屠割何可教化。若墮畜生共相殘害亦不可化。若墮餓鬼饑渴熱惱亦不可化。若生長壽天千萬佛過著禪定味故皆不覺知。如安息國。諸邊地生者。皆是人身愚不可教化。雖生中國或六情不具。或四支不完。或盲聾喑啞。或不識義理。或時六情具足。諸根通利而深著邪見言無罪福不可教化。是故為說好時易過。墮諸難中不可得度。余波羅蜜如經中廣說故不復解之。問曰。住檀波羅蜜行五波羅蜜訖。何以復更說六波羅蜜。答曰。上一度中次第具足五。今則一時總說。復次先但說六波羅蜜。今通說三十七品及諸道果。問曰。三十七品自從心出。云何是因緣可與。答曰。菩薩供給坐禪者衣服飲食醫藥法杖禪鞠禪鎮。令得好師教照。令得好弟子受化。與骨人令觀。與禪經令人為說禪法。如是等三十七助道法因緣。又令人為說摩訶衍法。汝等所須衣服飲食盡來取之。便是汝物莫自疑難。汝等得是物已。自行六波羅蜜亦教化他人令行六波羅蜜。是布施性皆空。汝等莫著是施及以果報。眾生得是性空。漸漸得阿耨多羅三藐三菩提入無余涅槃。如布施為首生五波羅蜜。余波羅蜜亦如是

大智度論卷第九十一大智度論釋凈佛國土品第八十二(卷第九十二)

　　　　龍樹菩薩造


　　　　后秦龜茲國三藏鳩摩羅什譯


【經】爾時須菩提作是念。何等是菩薩摩訶薩道。菩薩住是道。能作如是大莊嚴。佛知須菩提心所念告須菩提。六波羅蜜是菩薩摩訶薩道。三十七助道法是菩薩摩訶薩道。十八空是菩薩摩訶薩道。八背舍九次第定是菩薩摩訶薩道。佛十力乃至十八不共法是菩薩摩訶薩道。一切法亦是菩薩摩訶薩道。須菩提。于汝意云何。頗有法菩薩所不學。能得阿耨多羅三藐三菩提不。須菩提。無有法菩薩所不應學者。何以故。菩薩不學一切法。不能得一切種智。須菩提白佛言。世尊。若一切法空。云何言菩薩學一切法。將無世尊無戲論中作戲論耶。所謂是此是彼。是世間法是出世間法。是有漏法是無漏法。是有為法是無為法。是凡夫人法是阿羅漢法。是辟支佛法是佛法。佛告須菩提。如是如是。一切法實空。須菩提。若一切法不空者。菩薩摩訶薩不能得阿耨多羅三藐三菩提。須菩提。今一切法實空故。菩薩摩訶薩能得阿耨多羅三藐三菩提。須菩提。如汝所言。若一切法空。將無佛于無戲論中作戲論。分別此彼。是世間法是出世間法。乃至是佛法。須菩提。若世間眾生知一切法空。菩薩摩訶薩不學一切法得一切種智。須菩提。今眾生實不知一切法空。以是故菩薩摩訶薩得阿耨多羅三藐三菩提已。分別諸法為眾生說。須菩提。于是菩薩道從初已來。應如是思惟。一切諸法中定性不可得。但從和合因緣起法故有名字。諸法我當思惟諸法實性無所著。若六波羅蜜性。若三十七助道法。若須陀洹果。乃至阿羅漢果。若辟支佛道。若阿耨多羅三藐三菩提。何以故。一切法一切法性空。空不著空。空亦不可得。何況空中有著。須菩提。菩薩摩訶薩如是思惟。不著一切法而學一切法。住是學中觀眾生心行。是眾生心在何處行。知眾生虛妄不實中行。是時菩薩作是念。是眾生著不實虛妄法易度耳。是時菩薩摩訶薩住般若波羅蜜時。以方便力故如是教化言。汝諸眾生當行布施可得饒財。亦莫恃布施果報而自高。何以故。是中無堅實法。持戒禪定智慧亦如是。諸眾生行是法。可得須陀洹果乃至阿羅漢果辟支佛道佛道。莫念有是法。如是教化行菩薩道而無所著。是中無有堅實故。若如是教化是名行菩薩道。于諸法無所著故。何以故。一切法無所著相。以性無故。性空故。須菩提。是菩薩摩訶薩如是行菩薩道時無所住。是菩薩用不住法故。行檀波羅蜜亦不住是中。行尸羅波羅蜜亦不住是中。行羼提波羅蜜亦不住是中。行毗梨耶波羅蜜亦不住是中。行禪波羅蜜亦不住是中。行般若波羅蜜亦不住是中。行初禪亦不住是中。何以故。是初禪初禪相空。行禪者亦空。所用法亦空。第二第三第四禪亦如是。慈悲喜舍四無色定八背舍九次第定亦如是。得須陀洹果亦不住是中。得斯陀含果阿那含果阿羅漢果亦不住是中。得辟支佛道亦不住是中。須菩提白佛言。世尊。何因緣故不住是中。佛言。二因緣故不住是中。何等二。一者諸道果性空無住處。亦無所用法。亦無住者。二者不以少事為足。作是念。我不應不得須陀洹果。我必應當得須陀洹果。我但不應是中住。乃至辟支佛道我不應不得。我必應當得。我但不應是中住。乃至得阿耨多羅三藐三菩提不應住。何以故。我從初發意已來更無余心。一心向阿耨多羅三藐三菩提。須菩提。菩薩一心向阿耨多羅三藐三菩提中遠離余心所。作身口意業。皆應阿耨多羅三藐三菩提。須菩提。是菩薩摩訶薩住是一心能生菩提道。須菩提白佛言。世尊。若一切諸法不生。云何菩薩摩訶薩能生菩提道。佛告須菩提。如是如是。一切法無生。云何無生無所作無所起者。一切法不生故。須菩提白佛言。世尊。有佛無佛諸法法相不常住耶。佛言。如是如是。有佛無佛是諸法法相常住。以眾生不知是法住法相。為是故菩薩摩訶薩為眾生故生菩提道。用是道拔出眾生生死。須菩提白佛言。世尊。用生道得菩提。佛言不也。世尊。用不生道得菩提。佛言不也。世尊。用不生非不生道得菩提。佛言不也。須菩提言。世尊。云何當得菩提佛言。非用道得菩提。亦不用非道得菩提。須菩提。菩提即是道。道即是菩提。須菩提白佛言。世尊。若菩提即是道。道即是菩提者。今菩薩未作佛。應當得阿耨多羅三藐三菩提。云何說諸佛多陀阿伽度阿羅呵三藐三佛陀有三十二相八十隨形好十力四無所畏四無礙智十八不共法大慈大悲。佛告須菩提。于汝意云何。佛得菩提不。不也世尊。佛不得菩提。何以故。佛即是菩提。菩提即是佛。如須菩提所問。菩薩時亦應得菩提。須菩提是菩薩摩訶薩具足六波羅蜜三十七助道法。具足佛十力四無所畏四無礙智十八不共法。具足住如金剛三昧。用一念相應慧。得阿耨多羅三藐三菩提。是時名為佛。一切法中得自在。須菩提白佛言。世尊。云何菩薩摩訶薩凈佛國土。佛言。有菩薩從初發意已來。自除身粗業除口粗業除意粗業。亦凈他人身口意粗業。世尊。何等是菩薩摩訶薩身粗業口粗業意粗業。佛告須菩提。不善業若殺生乃至邪見。是名菩薩摩訶薩身口意粗業。復次須菩提。慳貪心破戒心嗔心懈怠心亂心愚癡心。是名菩薩意粗業。復次戒不凈是名菩薩身口粗業。復次須菩提。若菩薩遠離四念處行。是名菩薩粗業。遠離四正勤四如意足五根五力七覺分八圣道分空三昧無相無作三昧。亦名菩薩粗業。復次須菩提。菩薩摩訶薩貪須陀洹果。乃至貪阿羅漢果證辟支佛道。是名菩薩摩訶薩粗業

【論】釋曰上來須菩提常種種問空法以時會疑。其己體寂滅無戲論法猶復多問。是以不問而心念。復次有菩薩及諸天。深入禪定不好語言。而欲得法利。是故須菩提不發言而心念。問曰。須菩提雖無言而世尊以言答。答曰。佛身色視無厭足。如色無厭。聲亦如是。雖語而不妨細禪定行。是故佛以言答。復次佛安立寂滅相。于阿耨多羅三藐三菩提中住。不分別一切法若善若不善等。眾生有疑而問。佛隨所問所念而答。是故不與須菩提同。須菩提聞是六波羅蜜等諸法甚深義。不能得其邊。是故問何等是菩薩道。行是道如清凈無所著。六波羅蜜等諸善法莊嚴。佛知其意。于須菩提所益雖少。為增益諸菩薩故答。六波羅蜜等是菩薩道。六波羅蜜是菩薩初發心道。次行四禪八背舍九次第定及三十七道品。但求涅槃十八空佛十力等。微細但為求佛道。六波羅蜜道多為眾生故。三十七品等但求涅槃。十八空等于涅槃中。出過聲聞辟支佛地。入菩薩位道。是三種皆是生身菩薩所行。所以者何。分別諸法故。今又一切法皆是菩薩道。是法性生身菩薩所行。不見諸法有好惡。安立諸法平等相故。此中佛自說因緣。菩薩應學一切法。若一法。不學則不能得一切種智。學一切法者用一切種門思惟籌量修觀通達。須菩提白佛。若一切法一相。所謂空。云何菩薩學一切法。將無于無戲論相法中作戲論耶。所謂此彼諸法略說是戲論相。此東彼西是上是下是常是無常是實是虛是世間是出世間。乃至是二乘法是佛法。佛可具說。一切法空相。若法實定有不空者。即是無生無滅。無生無滅故無四諦。無四諦故無佛法僧寶。如是三寶等諸法皆壞。今諸法實空。乃至空相亦空。眾生愚癡顛倒故著。是故于眾生中起悲心欲拔出故求佛身力。欲令眾生信受其語舍顛倒入諸法實相。是故菩薩雖知諸法空而為利益眾生分別說。若眾生自知諸法空。菩薩但自住空相中。不須學分別一切法。菩薩行菩薩道時。從初發意已來。如是思惟一切法。無定實性但從因緣和合起。是眾因緣亦各各從和合起。乃至到畢竟空。畢竟空唯是一法實。余者無性故皆虛誑。我從無始世來。著是虛誑法。于六道中厭受苦惱。我今是三世十方佛子。般若是我母。今不應復隨逐虛誑法是故菩薩乃至畢竟空中亦不著。何況余法。所謂檀波羅蜜等。爾時菩薩照明菩薩道。其心安隱自念。我但斷著心道自然至。知是事已。念眾生深著世間而畢竟空。亦空無性無有住處。眾生難可信受。為令眾生信受是法故學一切法。修行生起是度眾生方便法。觀眾生心行所趣。知好何法念何事何所志愿。觀時悉知眾生所著處。皆是虛誑顛倒憶想分別故著。無有根本實事。爾時菩薩大歡喜作是念。眾生易度耳。所以者何。眾生所著皆是虛誑無實。譬如人有一子。喜在不凈中戲聚土為谷。以草木為鳥獸而生愛著。人有奪者嗔恚啼哭。其父知已此子今雖愛著此事易離耳。小大自休。何以故。此物非真故。菩薩亦如是。觀眾生愛著不凈臭身及五欲。是無常種種苦因。知是眾生得信等五善根成就時即能舍離。若小兒所著實是真物。雖復年至百歲。著之轉深不可得舍。若眾生所著之物定實有者。雖得信等五根著之轉深亦不能離。以諸法皆空虛誑不實故得無漏清凈智慧眼時。即能遠離所著大自慚愧。譬如狂病所作非法醒悟之后羞慚無顏。菩薩知眾生易度已。安住般若中以方便力教化眾生。汝等當行布施可得饒財。莫恃是布施果報而自憍高。此中無有堅實皆當破壞。與未布施時無異。持戒等乃至十八不共法亦如是。是諸法雖清凈大有所益。皆是有為法從因緣生無有自性。汝等若著是法能生苦惱。譬如熱金丸雖是寶物捉則燒手。如是菩薩教化眾生行菩薩道自無所著。亦為眾生說無所著。以無著心行檀波羅蜜故。于檀中不住。不住者所謂布施時不取三種相。亦不著果報而自高生罪業。布施果報滅壞時亦不生惱。尸羅波羅蜜乃至阿耨多羅三藐三菩提亦如是。此中佛自說不住因緣。有二種。一者菩薩深入空不見諸法性故不住。二者不以小事為足故不住。是菩薩無有異心。但一向能生菩提道。須菩提白佛。若一切法無生。云何菩薩能生菩提道。佛可須菩提意。一切法無生。我實處處說諸法無生。非為凡夫說。但為得無作解脫不起三種業者說。復問。世尊佛自說有佛無佛諸法法相常住。如圣人法相空。凡夫亦如是。佛可其所說諸法實相常住。以眾生不知不解故起菩提道。但為除凡夫顛倒法故名為道。若決定有道可著者即復是顛倒。道非道平等即是道。是故不應難。須菩提復問。云何可得菩提。用生道故得耶。佛言不也。何以故。生道者菩薩觀是有為法。生滅相謂是實。是故言不。如先說熱金丸喻。不生法即是無為無作法故亦不可以得菩提。生不生二俱有過故。非生非不生得菩提耶。答言不也。問曰。若生不生二俱有過。非生非不生復不應有過。何以言不得。答曰。若分別非生非不生是好是丑取相生著故。故言有過。若能不著則是菩提道。須菩提問。若不以四句得者。云何得道。佛答。不以道不以非道則得菩提。何以故。菩提即是道。道即是菩提。菩提名諸法實相。是諸佛所得究竟實相無有變異。一切法入菩提中。皆寂滅相。如一切水入大海同為一味。是故佛說菩提性即是道性。若菩提性道性異者。不名菩提為無戲論寂滅相。是故說菩提即是道道即是菩提。復次是二法異者行道。不應到菩提。諸法因果不一不異故。須菩提復問。若爾者菩薩行道應便是佛。所以者何。道即是菩提故。又佛應是菩薩。何以故菩提即是道故。今何以說有差別。佛有十力等三十二相八十隨形好。須菩提為新學菩薩故分別難佛。菩薩應即是佛。佛以反問答。佛得菩提不。答言不也。何以故。菩提不離佛。佛不離菩提。二法和合故。是佛是菩提。是故不應難言菩薩即是佛。此總相答。問曰。佛是眾生。菩提是法。云何言佛即是菩提。答曰。先有三十二相莊嚴身。六波羅蜜等功德莊嚴心。而不名為佛。得菩提故名之為佛。是故言佛與菩提不異。微妙清凈五眾和合。假名為佛法。即是五眾。五眾不離假名。菩提即是五眾實相。一切法皆入菩提故。是故佛即是菩提菩提即是佛。但凡夫心中分別有異。問曰。汝先論議中說言。菩提與道不一不異。經中何以說道即是菩提菩提即是道。佛即是菩提菩提即是佛。答曰。一異雖俱不實而多用一故。此中說菩提即是道道即是菩提無咎。如常無常。是二邊常多生煩惱故不用。無常能破顛倒故多用。事既成辦亦舍無常。此中亦如是。若以觀種種別異法故多生著心。若觀諸法一相若無常苦空等。是時煩惱不生。著心少故。是故多用是一。于實義中一亦不用。若著一即復是患。復次別異無故一亦不可得。相待法故。但以不著心不取一相。故說無咎。一不實故。菩薩不得即是佛。復次今佛更答。須菩提自說因緣。菩提雖寂滅相而菩薩能具足六波羅蜜等諸功德。住金剛三昧。以一念相應慧得阿耨多羅三藐三菩提。爾時于一切法中自在得名為佛。菩薩雖知道及菩提不異。未具足諸功德故不名為佛。又佛諸事畢竟愿行滿足故。不名為菩薩。得者是佛法是菩提。求菩提者是菩薩。須菩提從佛聞菩提相道相成就眾生已。今問凈佛國土事。諸阿羅漢辟支佛無有力知凈佛國事。是故問。問曰。何等是凈佛土。答曰。佛土者百億日月百億須彌山百億四天王等諸天。是名三千大千世界。如是等無量無邊三千大千世界名為一佛土。佛于此中施作佛事。佛常晝三時夜三時。以佛眼遍觀眾生誰可種善根誰善根成就應增長誰善根成就應得度。見是已以神通力隨所見教化眾生。心隨逐外緣得隨意事則不生嗔惱。得不凈無常等因緣則不生貪欲等煩惱。若得無所有空因緣則不生癡等諸煩惱。是故諸菩薩莊嚴佛土。為令眾生易度。故國土中無所乏少。無我心故則不生慳貪嗔恚等煩惱。有佛國土一切樹木常出諸法實相音聲。所謂無生無滅無起無作等。眾生但聞是妙音不聞異聲。眾生利根故便得諸法實相。如是等佛土莊嚴名為凈佛土。如阿彌陀等諸經中說。佛答。菩薩從初發意來。自凈粗身口意業。亦教他人凈粗身口意業。問曰。若菩薩凈佛土。是菩薩得無生法忍住神通波羅蜜。然后能凈佛土。今何以言從初發意來凈粗身口意業。答曰。三業清凈非但為凈佛土。一切菩薩道皆凈此三業。初凈身口意業。后為凈佛土。自身凈亦凈他人。何以故。非但一人生國土中者。皆共作因緣。內法與外法作因緣。若善若不善。多惡口業故地生荊棘。諂誑曲心故地則高下不平。慳貪多故則水旱不調地生沙礫。不作上諸惡故地則平正多出珍寶。如彌勒佛出時。人皆行十善故地多珍寶。問曰。若布施等諸善法得凈佛土果報。何以但說凈三業。答曰。雖知善惡諸法是苦樂因緣。如一切心心數法中。得道時智慧為大。攝心中定為大。作業時思為大。得是思業已。起身口意業布施禪定等以思為首。譬如縫衣以針為導。受后世果報時業力為大。是故說三業則攝一切善法。意業中盡攝一切心心數法。身口則攝一切色法。人身行三種福德具足則國土清凈。內法凈故外法亦凈。譬如面凈故鏡中像亦凈。如毗摩羅詰經中說。不殺生故人皆長壽如是等。問曰。身口意粗業是事易知。須菩提何以故問。答曰。粗細不定故。如求道人中布施是粗善。于白衣為細。如小乘中不善業為粗。善業為細。摩訶衍中取善法相乃至涅槃皆名為粗。以粗細不定故問。佛次第為說粗業相。所謂奪命乃至邪見。是三種身業四種口業三種意業。皆名為粗。復次破菩薩六波羅蜜法慳貪等。皆名為粗。問曰。先說十不善道已攝慳貪等。何以復別說。答曰。是六法不入十不善道。十不善道皆是惱眾生法。是六法不但為惱眾生。如慳心但自惜財不惱眾生。貪心有二種。一者但貪他財未惱眾生。二者貪心轉盛求而不得則欲毀害。是名業道。以能起業故。嗔心亦如是。小者不名業道。以其能趣惡處故為道。是故別說六法無咎。問曰。六波羅蜜中已說戒。今何以復說戒不凈。答曰。破戒法是殺生等粗罪。戒不凈是微細罪。不惱眾生。如飲酒等不入十不善道。復次破五眾戒名為破戒。不破所受戒常為三毒覆心不憶念戒。回向天福邪見持戒如是等名為戒不凈。復次若菩薩心遠離四念處等三十七品三解脫門。是名粗業。所以者何。此中心皆觀實法。隨涅槃不隨世間。若出四念處等法。心則散亂。譬如蛇行本性好曲若入竹筒則直出筒還曲。復次若菩薩貪須陀洹果證是為粗。如人聞佛說須陀洹果不墮三惡道盡無量苦如五十由旬池水余在者如一渧二渧。則生貪心。以其心不牢固。本求作佛為眾生。今為自身而欲取證。是為欺佛。亦負眾生。是故名粗。譬如人請客欲設飲食而竟不與。是則妄語負客。菩薩亦如是。初發心時作愿。我當作佛度一切眾生。而貪須陀洹。是則負一切眾生。如貪須陀洹果。乃至貪辟支佛道亦如是

大智度論卷第九十二大智度論釋凈佛國土品第八十二之余(卷第九十三)

　　　　龍樹菩薩造


　　　　后秦龜茲國三藏鳩摩羅什譯


【經】復次須菩提菩薩取色相受想行識相眼相耳鼻舌身意相色聲香味觸法相男相女相欲界相色界相無色界相善法相不善法相有為法相無為法相。是名菩薩粗業。菩薩摩訶薩皆遠離如是粗業相。自布施亦教他人布施。須食與食須衣與衣。乃至種種資生所須盡給與之。亦教他人種種布施。持是福德與一切眾生。共之回向凈佛國土故。持戒忍辱精進禪定智慧亦如是。是菩薩摩訶薩或以三千大千國土滿中珍寶施與三尊。作是愿言我以善根因緣故。令我國土皆以七寶成。復次須菩提。菩薩摩訶薩以天妓樂樂佛及塔。作是愿言。以是善根因緣愿我國土中常聞天樂。復次須菩提。菩薩摩訶薩以三千大千國土滿中天香。供養諸佛及塔。作是愿言以是善根因緣令我國土中常有天香。復次須菩提。菩薩摩訶薩以百味食施佛及僧。作是愿言。以是善根因緣故。令我國土中眾生皆得百味食。復次須菩提。菩薩摩訶薩以天香細滑施佛及僧。作是愿言。以是善根因緣故。令我國土中一切眾生受天香細滑。復次須菩提。菩薩摩訶薩以隨意五欲施佛及僧并一切眾生。作是愿言。以是善根因緣故。令我國土中弟子及一切眾生皆得隨意五欲。是菩薩以隨意五欲共一切眾生回向凈佛國土。作是愿言。我得佛時。是國土中如天五欲應心而至。復次須菩提。菩薩摩訶薩行般若波羅蜜時。作是愿言。我當自入初禪。亦教一切眾生入初禪第二第三第四禪。慈悲喜舍心乃至三十七助道法亦如是。我得阿耨多羅三藐三菩提時。令一切眾生不遠離四禪。乃至不遠離三十七品助道法。如是須菩提。菩薩摩訶薩能凈佛國土。是菩薩隨爾所時行菩薩道。滿足是諸愿。是菩薩自成就一切善法。亦成就一切眾生善法。是菩薩受身端正。所化眾生亦得端正。所以者何。福德因緣厚故。須菩提。菩薩摩訶薩應如是凈佛國土。是國土中乃至無三惡道之名。亦無邪見三毒二乘聲聞辟支佛之名。耳不聞有無常苦空之聲。亦無我所有乃至無諸結使煩惱之名。亦無分別諸果之名。風吹七寶之樹。隨所應度而出音聲。所謂空無相無作如諸法實相之音。有佛無佛一切法一切法相空。空中無有相。無相中則無作出如是法音。若晝若夜若坐若臥若立若行。常聞此法。是菩薩得阿耨多羅三藐三菩提時。十方國土中諸佛贊嘆眾生。聞是佛名必至阿耨多羅三藐三菩提。是菩薩得阿耨多羅三藐三菩提時。說法眾生聞者無有不信而生疑言。是法是非法。何以故。諸法實相中皆是法無有非法。諸有薄福之人于諸佛及弟子不種善根。不隨善知識。沒在我見中。乃至沒在一切種種見中。墮在邊見若斷若常。如是人以邪見故。非佛言佛佛言非佛。非法言法法言非法。如是人破法故。身壞命終墮惡道地獄中。諸佛得阿耨多羅三藐三菩提時。見此眾生往來五道。令離邪聚立正定聚中。更不墮惡道。如是須菩提。菩薩摩訶薩凈佛國土中。眾生無雜穢心。若世間法若出世間法。若有漏若無漏。若有為若無為。乃至是國土中眾生。畢竟至阿耨多羅三藐三菩提。須菩提。是為菩薩摩訶薩凈佛國土

【論】釋曰。復有粗業。于諸法畢竟空中取相生著心。所謂取色相受想行識相眼相乃至意相色相乃至法相男相女相三界善不善有為無為相等。問曰。男女相可是虛妄不實。余色等善不善法若不取相。云何能厭色等成就善法。答曰。佛法中有二種空。一者眾生空。二者法空。以眾生空破眾生相。所謂男女等相。以法空破色等法中虛妄相。如破一切法空中說。能觀色等善法如幻如化不取定實相。得厭心則舍戲論常無常等。是不名為取相。又色等及善法皆和合性空行故。不生諸煩惱。問曰。一切有為法假名和合故不應取。無為法是真實法。所謂如法性實際。何以不取。答曰。以不取相是無為法無相名為無為法門。若取相便是有為。如是等一切虛誑取相不實。遠離粗身口意業。菩薩欲行凈佛土。遠離如是等粗身口意業。自行六波羅蜜亦教他人令行。共清凈因緣故則佛土清凈。上總相說下別相說。是菩薩滿三千大千世界七寶施佛及僧。作是愿。我以是布施因緣令我國土皆七寶莊嚴。問曰。若滿三千大千世界珍寶從何處得。又諸佛賢圣少欲知足。誰受是者。若凡夫無厭足。何能受三千世界物。答曰。是菩薩是法性生身。住具足神通波羅蜜中。為供養十方佛故。以如三千世界珍寶供養。又此寶物神通力所作輕細無妨。如第三禪遍凈天六十人坐一針頭而聽法不相妨礙。何況大菩薩深入神通所作寶物。或有菩薩變身如須彌山遍十方佛前。以為燈炷供養于佛若佛塔廟。而作愿言。令我國土常有光明。不須日月燈燭。或有菩薩雨諸華香幡蓋瓔珞以為供養。復作是愿。令我國土眾生端正如華身相嚴凈無有丑陋。如是等種種好色因緣。復有菩薩以天伎樂娛樂于佛若佛塔廟。是菩薩或時以神通力故作天伎樂。或作天王轉輪圣王伎樂。或作阿修羅神龍王等天伎樂供養。愿我國中常聞好音。問曰。諸佛賢圣是離欲人。則不須音樂歌舞。何以伎樂供養。答曰。諸佛雖于一切法中心無所著。于世間法盡無所須。諸佛憐愍眾生故出世。應隨供養者令隨愿得福故受。如以華香供養。亦非佛所須。佛身常有妙香諸天所不及。為利益眾生故受。是菩薩欲凈佛土故求好音聲。欲使國土中眾生聞好音聲其心柔軟。心柔軟故易可受化。是故以音聲因緣而供養佛。或有菩薩滿三千大千世界香。供養諸佛若塔。根香莖香葉香末香。若天香若變化香若菩薩果報生香。作是愿令我國土中常有好香無有作者。或有菩薩以百味供養諸佛及僧。有人言。能以百種供養。是名百味。有人言。餅種數五百。其味有百。是名百味。有人言。百種藥草藥果作歡喜丸。是名百味。有人言。飲食羹餅總有百味。有人言。飲食種種備足故。稱為百味。人飲食故百味。天飲食則百千種味。菩薩福德生果報食。及神通力變化食。則有無量味。能轉人心令離欲清凈。是四種食菩薩隨因緣供養佛及僧。是故國土中自然有百味飲食。或有菩薩以天涂香。天竺國熱。又以身臭故以香涂身供養諸佛及僧。以此因緣故。令我國土眾生受天細滑。問曰。沙彌戒乃至受一日戒。尚不以香涂身。云何以香供養佛及僧。答曰。是菩薩以身所貴物。隨所須時用以供養。或以涂地涂壁及行坐處。又以隨意五欲供養諸佛及僧及余眾生。是菩薩以好車馬妻妾伎直幡蓋金銀衣服珍寶。出家人所不受則施諸眾生。作愿言。令我國土眾生常得隨意五欲。問曰。此五欲佛說如火如坑如瘡如獄如怨如賊能奪人善根。菩薩何以愿使眾生得五欲。又佛說弟子應納衣乞食坐林樹下。菩薩何以為眾生求得五欲。答曰。天上人中五欲是福德果報。若今世若后世。貧窮薄福者不能自活。則行劫盜或為物主所害。或為財殺他或被詰問妄言不作。如是次第作十不善。皆由貧窮故作。若人五欲具足則所欲隨意則不行十不善。菩薩國土眾生豐樂。自恣無所乏少。則無眾惡。但有愛慢等軟結使。若聞佛所說。或聞弟子所說。以心柔軟故聞法易可得道。雖著心多利根故聞無常苦空等即便得道。譬如垢膩之衣則以灰泥淹之經宿以水浣之一時都去。菩薩不欲令眾生著故。以五欲施但欲令一時舍故與之。如汝先說。佛教弟子納衣乞食。宿罪因緣生在惡世。染著心多。若得好衣美食著心則深。又為求好衣食故妨廢行道。是菩薩凈佛國土。眾生無量福德成就。五欲一等故不復貴著。亦不更求故無所妨。又復若行者離五欲修苦行則增長嗔恚。又復憶念五欲則生煩惱。爾時則無所向。是故佛言。舍苦樂用智慧處中道。是故凈佛國土。五欲施無妨。問曰。若爾者毗尼中何以一比丘言。我知佛法義受五欲不妨道。是比丘應呵乃至三。不止擯出。答曰。佛法有二種。小乘大乘。小乘中薄福之人三毒偏多。如婆差經中佛說。我白衣弟子非一非二乃至出五百人。受赤栴檀涂身及受好香花。妻子共臥使令奴婢而斷三結得須陀洹。盡三結薄三毒得斯陀含。是阿梨吒比丘聞是事即言。雖受五欲而不妨道。不知是事。佛為誰說。佛為白衣故說。此比丘持著出家法中說。是須陀洹斯陀含等不作是言我盡形壽不犯欲。以有余三毒故。時時忘道而發淫心。出家人于僧中口自誓言。我盡形壽不犯淫欲。佛言。若出家人犯欲則棄。是比丘自誓而犯。是一罪。知佛所制而故違犯。是二罪。是比丘見白衣得道故。而以自身同彼。是故墮罪。凈佛國土有二種眾生。若出家若在家。在家者雖受五欲無罪亦無所妨。如兜率陀諸天及郁單曰人。雖受五欲不起重罪。出家眾生隨佛所聽。出家五欲亦無過咎。小乘法中為阿梨吒比丘說。薄福重罪之人心多悔故。凈佛土者世世習行六波羅蜜三解脫門。雖得五欲亦不染著。如經中說。所謂菩薩摩訶薩行般若波羅蜜作是念。我當自入初禪。亦當教化眾生入初禪四禪四無量心。乃至三十七品亦如是。是菩薩作是愿。我作佛時盡行四禪乃至三十七品。如是福德故眾生雖受五欲不能為妨。是菩薩作無量阿僧祇愿。隨爾所時行道盡具足是愿。是菩薩一切善法皆成就。及所成就眾生一切善法成就故。得身端正見者無厭。亦成就眾生令得端正。須菩提。菩薩應如是凈佛土。復次凈佛土者。乃至無三惡之名。何況有三惡道。問曰。諸佛以大慈悲心為苦惱眾生故出世。若無三惡道何所憐愍。答曰。佛出為度眾生故。而三惡道眾生不可度。但可令種善根而已。是故佛名天人師。若無天人但有三惡道可應有難。應作是問。問曰。佛憐愍眾生凈佛國土中。何以無三惡道眾生。答曰。憐愍一切眾生平等無異。此中說清凈業因緣。是國土中無三惡道。又佛非但一國土。乃有十方恒河沙國土。佛有清凈國土有雜國土。雜國土中則具有五道凈佛國土。或有人天別異。或無有人天別異。如過去天王佛國土中。唯佛世尊以為法王。是故名為天王佛。復有國土無三毒邪見。問曰。諸佛但為除眾生煩惱故出世。邪見三毒即是煩惱。若無煩惱出何所為。答曰。有人言。是中大福德因緣故。邪見三毒不發故言無。復次有人言。是中諸菩薩皆得無生法忍。常修六波羅蜜等諸功德。常游十方度脫眾生。于諸佛所修習諸佛三昧勝教化無數聲聞辟支佛。亦勝教化阿鞞跋致菩薩成就眾生菩薩凈佛土菩薩。為近佛道故利益轉大。是國土無二乘之名者。問曰。余佛有三乘教化豈獨劣耶。答曰。佛出五濁惡世。于一道分為三乘。問曰。若爾阿彌陀佛阿閦佛等不于五濁世生。何以復有三乘。答曰。諸佛初發心時。見諸佛以三乘度眾生。自發愿言我亦當以三乘度眾生。亦無無常苦空無我之名者。以眾生深著常樂等顛倒故為說無常等苦法。是中無常樂等倒故不須無常苦。若無病則不須藥。亦無我所有乃至無諸煩惱結使亦如是。無二乘故亦無須陀洹等諸果。但一向著諸法實相。先得無生法忍者得諸三昧陀羅尼門。轉復增益諸地等功德。風吹七寶之樹隨所應度而出聲者。是菩薩欲使眾生易聞法故。七寶之樹出法音聲。寶樹遍滿國土故。眾生生便聞法。余心不生但生法心。問曰。諸佛有無量不可思議神通力。何以不變化作無量身說法度眾生。何須樹木音聲。答曰。眾生甚多。若佛處處現身眾生不信。謂為幻化心不敬重。有眾生從人聞法心不開悟。若從畜生聞法則便信受。如本生經說。菩薩受畜生身為人說法。人以希有故無不信受。又謂畜生心直不誑故。有人謂畜生是有情之物皆有欺誑。以樹木無心而有音聲則皆信受。所謂空無相無作。有佛無佛一切法常空。空故無相。無相故無作無起。如是等法晝夜常出。余國土以神通力口力種種變化。此中常自然音聲凈佛國土。佛常為諸佛所贊大作功德故。能得如是凈國。若聞凈國佛名則畢定作佛。問曰。余佛種種勤苦說法。眾生尚不得道。何以但聞佛名便得道。答曰。余處佛種種說法。眾生或得道或得善根終不空說。若聞是佛名畢至阿鞞跋致不言今得。問曰。一切佛若人好心聞名皆當至佛。如法華經中說。福德若大若小皆當作佛。何以獨說凈國佛。答曰。人聞余佛名字。謂受生與人無異但有一切智得道。為異心不敬重故。雖種善根亦不能深。是中是法性身佛身無量無邊光明說法音聲遍滿十方國土。國中眾生皆是近佛道者。無量阿僧祇由旬眾中說法。勝無量億阿僧祇日月光明。常從身出。佛令眾生見則得見若不聽則不見。是佛一一毛孔邊常出無量無邊阿僧祇佛。一一諸佛等無異。于化佛邊展轉復出。隨應度眾生。見佛優劣。根本真佛無有分別大小之異。如是等若見若聞名若聞如是功德。深信敬重故。所種善根云何不畢定作佛。復次是佛說法時無有疑者。乃至無一人言是法為非。佛口所說悉皆是法。問曰。人從釋迦文尼佛聞法生疑者多。答曰。佛此中自說因緣。有人薄福不種善根不得善知識故。生疑著我見邊見邪見等。諸煩惱覆故非佛言是佛。是佛言非佛。不深種善根不順善師。三毒邪見一時發起無所依。隨任意自恣若見邪見。順其意故言是一切智。見諸佛說畢竟空。不順其意便言非佛。非法言法。法言非法。如是人于諸佛所多生疑。多生疑故心悔。是凈佛國中無如是罪人故不生疑。佛言。如是罪人破諸法實相故死墮地獄惡道中。諸菩薩得阿耨多羅三藐三菩提。見諸罪人往來生死中。以佛神通力拔出眾生令住正定聚中。不墮三惡趣。是名凈佛土。是佛土中無如是諸過無不具足。于世間出世間有漏無漏有為無為等中無有障礙。所謂國土七寶眾生身端正相好莊嚴無量光明常聞法音。常不遠離六波羅蜜乃至十八不共法。是中眾生皆畢竟至阿耨多羅三藐三菩提。問曰。上聞佛名畢定至佛。此于諸法無礙必得作佛。有何差別。答曰。此中眾生常見佛常聞法。深種善根多集佛法故疾得作佛。聞名者雖俱畢竟定而小不如。如是等名為凈國土相。如十地中莊嚴菩提樹說

　　大智度論釋畢定品第八十三

【經】須菩提白佛言。世尊。是菩薩摩訶薩為畢定為不畢定。佛告須菩提。菩薩摩訶薩畢定非不畢定。世尊。何處畢定。為聲聞道中為辟支佛道中為佛道中。佛言。菩薩摩訶薩非聲聞辟支佛道中畢定。是佛道中畢定。須菩提白佛言。世尊。為初發意菩薩畢定。為最后身菩薩畢定。佛言。初發意菩薩亦畢定。阿鞞跋致菩薩亦畢定。最后身菩薩亦畢定。世尊。畢定菩薩墮惡道中生不。不也。須菩提。于汝意云何。若八人若須陀洹斯陀含阿那含阿羅漢辟支佛生惡道中不。不也世尊。如是須菩提。菩薩摩訶薩從初發意已來。布施持戒忍辱精進行禪定修智慧。斷一切不善業。若墮惡道。若生長壽天若不得修善法處。若生邊國若生惡邪見家無作見家。是中無佛名無法名無僧名。無有是處。須菩提。初發意菩薩于阿耨多羅三藐三菩提。以深心行十不善道。無有是處。世尊。若菩薩摩訶薩有如是善根功德成就。如佛自說本生受不善果報。是時善根為何所在。佛告須菩提。菩薩摩訶薩為利益眾生故隨而受身。以是身利益眾生。須菩提。菩薩摩訶薩作畜生時。有是方便力。若怨賊欲來殺害。以無上忍辱無上慈悲心。舍身不惱怨賊。汝諸聲聞辟支佛無有是力。以是故。須菩提。當知菩薩摩訶薩欲具足大慈悲心。為憐愍利益眾生故受畜生身。須菩提白佛言。世尊。菩薩摩訶薩住何等善根中受如是諸身。佛告須菩提。菩薩摩訶薩從初發意乃至道場。于其中間無有善根不具足者。具足已當得阿耨多羅三藐三菩提。以是故。菩薩摩訶薩從初發意應當學具足一切善根。學善根已當得一切種智。當斷一切煩惱習。須菩提白佛言。世尊。云何菩薩摩訶薩成就如是白凈無漏法。而生惡道畜生中。佛告須菩提。于汝意云何。佛成就白凈無漏法不。須菩提言。佛一切白凈無漏法成就。須菩提。若佛自化作畜生身。作佛事度眾生。實是畜生不。須菩提言。不也。佛言。菩薩摩訶薩亦如是。成就白凈無漏法。為度眾生故受畜生身。用是身教化眾生。佛告須菩提。如阿羅漢作變化身。能使眾生歡喜不。須菩提言能。佛言。如是如是。須菩提。菩薩摩訶薩用是白凈無漏法。隨所度眾生而受身。以是身利益眾生亦不受苦。須菩提。于汝意云何。幻師幻作種種形。若象馬牛羊男女等以示眾人。須菩提。是象馬牛羊男女等有實不。須菩提言。不實也世尊。佛言。如是須菩提。菩薩摩訶薩白凈無漏法成就。現作種種身以示眾生故。以是身饒益一切。亦不受眾苦。須菩提白佛言。世尊。菩薩摩訶薩大方便力得圣無漏智慧。而隨所應度眾生身而作種種形以度眾生

【論】問曰。上阿鞞跋致品中說如是相。是阿鞞跋致如是相非阿鞞跋致。阿鞞跋致即是畢定。須菩提。今何以更問。答曰。是般若波羅蜜有種種門。有種種道。阿鞞跋致是一門中說。今問畢定更問異門。復次佛心中一切眾生一切法皆畢定人以智不及故名為不畢定。佛知雖無量阿僧祇劫積大功德必退作小乘者。亦知微細昆蟲雖未有善心。過爾所劫發心后當作佛。定知一切法皆如是。從是因得是果。是故名佛一切法中無礙。以畢定知故。復次須菩提。聞法華經中說。于佛所作少功德。乃至戲笑一稱南無佛。漸漸必當作佛。又聞阿鞞跋致品中有退不退。又復聞聲聞人皆當作佛。若爾者不應有退。如法華經中說畢定。余經說有退有不退。是故今問為畢定為不畢定。如是等種種因緣故問定不定。佛答。菩薩是畢定。須菩提。心以入涅槃為畢定。是故問為何道中畢定。佛答非畢定二乘。但于大乘中畢定。求佛道者有上中下。是故問。為初發意為阿鞞跋致為最后身畢定。須菩提意。謂為阿鞞跋致已上畢定。住佛道中故。佛答三種菩薩皆畢定。畢定者必當作佛。問曰。如上品中說。佛以佛眼見十方菩薩。求佛如恒河沙。得阿鞞跋致者若一若二。今何以言三種菩薩盡皆畢定。答曰。我先已說般若甚深有無量門。有說諸菩薩退而不畢定。有處說菩薩畢定不退如阿鞞跋致品中。須菩提問佛。菩薩退者于何處退。為從色為從受想行識乃至十八不共法。畢竟空故諸法皆不退。此中佛何以更說不退。問曰。是二義何者是實。答曰。二事皆實。佛口所說無不實者。如佛或說諸法空無所有。或說布施持戒等是有為。初發心者說諸法有為。久學人著善法者說諸法空無所有。懈怠于阿耨多羅三藐三菩提不牢固者。如是人應從聲聞道得度而不求聲聞久于生死中受苦。是故說發心如恒河沙得阿鞞跋致者若一若二。眾生聞是已能堪受眾苦者。畢定阿耨多羅三藐三菩提。若不能者取聲聞辟支佛道。有人堪任得佛。而大悲心薄自愛身重。此人聞佛難得多有退者。作是念。我或不能得佛不如早取涅槃。何用世世受勤苦為。為是人故說一切菩薩乃至初發心皆畢定。如法華經中說。問曰。若菩薩皆畢定佛。何以故。種種呵二乘。不聽菩薩取二乘證。答曰。求佛道者應遍知法性。是人畏老病死故于法性少分取證。便自止息舍佛道不度眾生。諸佛菩薩之所呵責。汝欲舍去會不得離。得阿羅漢證時不求諸菩薩深三昧。又不廣化眾生。是則迂回于佛道稽留。問曰。阿羅漢先世因緣。所受身必應當滅。住在何處而具足佛道。答曰。得阿羅漢時。三界諸漏因緣盡。更不復生三界。有凈佛土出于三界。乃至無煩惱之名。于是國土佛所。聞法華經具足佛道。如法華經說。有羅漢若不聞法華經自謂得滅度。我于余國為說是事。汝皆當作佛。問曰。若阿羅漢往凈佛國土受法性身。如是應得疾作佛。何以言迂回稽留。答曰。是人著小乘因緣。舍眾生舍佛道。又復虛言得道。以是因緣故。雖不受生死苦惱。于菩薩根鈍不能疾成佛道。不如直往菩薩。復次佛法于五不可思議中最第一。今言漏盡阿羅漢還作佛。唯佛能知論議者正可論其事不能測知。是故不應戲論。若求得佛時乃能了知。余人可信而不可知。畢定菩薩墮三惡道中不者。須菩提聞佛說無量本生因緣或象鹿龜鴿孔雀鸚鵡等受種種苦。是故問佛。世尊若菩薩受如是等畜生身。云何言一切菩薩畢定。畢定者即是阿鞞跋致。阿鞞跋致者不墮三惡趣。佛反問答。于汝意云何。八人等圣人為墮三惡道不。須菩提思惟。是諸圣人入圣道故無墮三惡道因緣。思惟已。答言。不也。佛言。菩薩亦如是。墮三惡道因緣盡故云何墮三惡道。墮三惡道因緣者。所謂諸不善法。是菩薩從初發心已來修習布施持戒等諸善法。斷諸殺生等十不善道。若是人墮三惡道。無有是處。何以故。滅諸惡法增益善法故。不善道有上中下。上者墮地獄中者墮畜生下者墮餓鬼。是菩薩三種已盡。深心悲念眾生。是故不墮。問曰。若爾者三惡道可不于中生。是菩薩福德多。何以不于長壽天中生。答曰。是菩薩憐愍眾生行六波羅蜜。雖能入禪波羅蜜。和合慈悲行不著禪味。命欲終盡念欲界法故退禪道。以彼中無苦惱深著禪味難可得度故。不生長壽天。以邊國障礙不得修善法故不生。所以者何。是菩薩拔出吝法根本。吝法因緣故生邊國不知法處。復次是菩薩常好中道舍離二邊故。不生邊國。邊國者無三寶之名。不識七眾。但貴今世現事。不貴福德道法故名邊地。不但生邊國故名為邊地。若識三寶知罪福相續因緣。解諸法實相。是人雖生閻浮提外不名為邊。何況生閻浮提中。是菩薩常樂為他說法。亦深愛善法故得隨意善眾生共生。所謂為中國人。于中國不生邪見家。何以故。是菩薩世世常自行正見。亦教他正見。贊正見法。歡喜贊嘆行正見者。是故不生惡邪見家。問曰。是菩薩大福德智慧力。應生邊地邪見家而教化之。何以畏而不生。答曰。菩薩有二種。一者成就大力菩薩。二者屬因緣新發心菩薩。大菩薩為眾生隨所應度受身。不避邊地邪見。新發意菩薩若生是處。既不能度人又自敗壞。是故不生。譬如真金在泥終不敗壞銅鐵則壞。邪見者所謂無作見。雖六十二種皆是邪見無作最重。所以者何。無作言不應作功德求涅槃。若言天作。若言世界始來。雖是邪見而不遮作福德。以無作大惡故不生。又初發心菩薩深惡心行十不善道。無有是處。何以故。是菩薩一心回向。貴重阿耨多羅三藐三菩提。不貴世間法。是人未離欲因緣故。雖起諸煩惱終不深心作惡。雖加杖楚終不奪命。不取他財令其失命。是菩薩斷一切不善法。修集一切善法故。不生八難處常得八好處。須菩提問。若菩薩有如是善根成就。云何本生因緣作鹿馬等。佛答。菩薩實有福德善根成就。為利益眾生故受畜生形。亦無畜生罪。此中佛自說因緣。所謂菩薩在畜生中慈愍怨賊。阿羅漢辟支佛所無有。阿羅漢辟支佛怨賊來害。雖不加報不能愛念供養供給。如菩薩本身作六牙白象。獵師以毒箭射胸。爾時菩薩象以鼻擁抱獵者。不令余象得害。語雌象言。汝為菩薩婦何緣生惡心。獵師是煩惱罪。非人過也。我得阿耨多羅三藐三菩提。當滅除其煩惱罪。譬如鬼著人咒師來但治鬼而不嗔人。是故莫求其罪。徐問獵者。汝何以射我。答言。我須汝牙。象即就石罅拔牙與之。血肉俱出不以為痛。供給糧食示語道徑。如是等慈悲。阿羅漢辟支佛所無有。如是好心云何受畜生身。當知是變化度于眾生。問曰。何以不作人身而為說法而作此獸身。答曰。有時眾生見人身則不信受。見畜生身說法。則生信樂受其教化。又菩薩欲具足大慈悲心。欲行其實事。眾生見之驚喜皆得入道

大智度論卷第九十三大智度論釋畢定品第八十三之余(卷第九十四)

　　　　龍樹菩薩造


　　　　后秦龜茲國三藏鳩摩羅什譯


【經】世尊菩薩摩訶薩住何等白凈法。能作如是方便力而不受染污。佛言。菩薩用般若波羅蜜作如是方便力。于十方如恒河沙等國土中饒益眾生。亦不貪著是身。何以故。著者著法著處。是三法皆不可得。自性空故空不著空。空中無著者亦無著處。何以故。空中空相不可得須菩提是名不可得空。菩薩住是空中。能得阿耨多羅三藐三菩提。世尊菩薩但住般若波羅蜜中。得阿耨多羅三藐三菩提。不住余法中耶。須菩提。頗有法不入般若波羅蜜者不。世尊。若般若波羅蜜自性空。云何一切法皆入般若波羅蜜中。世尊空中無有法若入若不入。須菩提。一切法一切法相空不。世尊空。須菩提。若一切法一切法相空。云何言一切法不入空中。須菩提白佛言。世尊。云何菩薩摩訶薩行般若波羅蜜時。住一切法空中。能起神通波羅蜜。住是神通波羅蜜中。到十方如恒河沙等國土。供養現在諸佛。聞諸佛說法。于諸佛所種善根。佛告須菩提。菩薩摩訶薩行般若波羅蜜時。觀是十方如恒河沙等國土皆空。是國土中諸佛亦性空。但假名字故。諸佛現身所假名字亦空。若十方國土及諸佛性不空者。空為有偏。以空不偏故。一切法一切法相空。以是故一切法一切法相空。是故菩薩摩訶薩行般若波羅蜜。用方便力生神通波羅蜜。住是神通波羅蜜中。起天眼天耳如意足知他心智宿命智。知眾生生死。若菩薩遠離神通波羅蜜。不能得饒益眾生。亦不能得阿耨多羅三藐三菩提。是菩薩摩訶薩神通波羅蜜。是阿耨多羅三藐三菩提道。何以故。用是天眼自見諸善法。亦教他人令得諸善法。于善法亦不著。諸善法自性空故空無所著。若著則受味。是空中無有味。是菩薩摩訶薩行般若波羅蜜時能生如是天眼。用是眼觀一切法空。見是法空不取相不作業。亦為人說是法。亦不得眾生相。不得眾生名。如是菩薩摩訶薩用無所得法故。起神通波羅蜜。用是神通波羅蜜。神通所應作者能作。是菩薩用天眼通過于人眼。見十方國土。見已飛到十方饒益眾生。或以布施或以持戒。或以忍辱或以精進。或以禪定或以智慧饒益眾生。或以三十七助道法。或以諸禪解脫三昧。或以聲聞法或以辟支佛法。或以菩薩法或以佛法饒益眾生。為慳者如是說法。諸眾生當行布施。貧窮是苦惱法。貧窮之人自不能益。何能益他。以是故。汝等當勤布施。自身得樂亦能令他得樂。莫以貧窮故共相食啖。不得離三惡道為破戒者說法。諸眾生破戒法大苦惱。破戒之人自不能益何能益他。破戒法受苦果報。若在地獄若在餓鬼若在畜生。汝等墮三惡道中自不能救何能救人。以是故。汝等不應隨破戒心死時有悔。若有共相嗔諍者。說如是法。諸眾生莫共相嗔。嗔亂心人不順善法。汝等今共相嗔亂心。或墮地獄若餓鬼畜生中。以是故。汝等不應生一念嗔恚心。何況多。為懈怠眾生說法令得精進。散亂眾生令得禪定。愚癡眾生令得智慧。亦如是行淫欲者令觀不凈。嗔恚者令觀慈心。愚癡眾生令觀十二因緣。行非道眾生令入正道。所謂聲聞道辟支佛道佛道。為是眾生如是說法。汝等所著是法性空。性空法中不可得著。不著相是空相。如是須菩提。菩薩摩訶薩行般若波羅蜜時。住神通波羅蜜中。為眾生作利益。須菩提。菩薩若遠離神通。不能隨眾生意善說法。以是故。須菩提菩薩摩訶薩行般若波羅蜜時應起神通。須菩提譬如鳥無翅不能高翔。菩薩無神通不能隨意教化眾生。以是故須菩提。菩薩摩訶薩行般若波羅蜜。應起諸神通。起諸神通已。若欲饒益眾生隨意能益。是菩薩用天眼見如恒河沙等諸國土。及見是國土中眾生。見已用神通力往到其所。知眾生心隨其所應而為說法。或說布施或說持戒或說禪定。乃至或說涅槃法。是菩薩用天耳聞二種音聲。若人若非人。用天耳聞十方諸佛所說法皆能受持。如所聞法為眾生說。或說布施乃至或說涅槃。是菩薩凈他心智。用他心智知眾生心。隨其所應而為說法。或說布施乃至或說涅槃。是菩薩宿命智憶念種種本生處。亦自憶亦憶他人。用是宿命智念過去在在處處諸佛名字及弟子眾。有眾生信樂宿命者。為現宿命事而為說法。或說布施乃至或說涅槃。用如意神通力到種種無量諸佛國土。供養諸佛從諸佛種善根還來本國。是菩薩漏盡神通智證。用是漏盡神通智證故。為眾生隨應說法。或說布施乃至或說涅槃。如是須菩提。菩薩摩訶薩行般若波羅蜜時。應如是起諸神通。菩薩用修是神通故。隨意受身苦樂不染。譬如佛所化人作一切事苦樂不染。菩薩摩訶薩行般若波羅蜜時。應如是游戲神通能凈佛國土成就眾生。復次須菩提。菩薩摩訶薩不凈佛國土。不成就眾生。不能得阿耨多羅三藐三菩提。何以故。因緣不具足故。不能得阿耨多羅三藐三菩提。須菩提白佛言。世尊。何等是菩薩摩訶薩因緣具足已得阿耨多羅三藐三菩提。佛告須菩提。一切善法是菩薩阿耨多羅三藐三菩提因緣。須菩提白佛言。世尊。何等是善法。以是善法故得阿耨多羅三藐三菩提。佛告須菩提。菩薩從初發意已來。檀波羅蜜是善法因緣。是中無分別是施者是受者。性空故。用是檀波羅蜜能自利益。亦能利益眾生。從生死拔出令得涅盤。是諸善法皆是菩薩摩訶薩阿耨多羅三藐三菩提因緣。行是道過去未來現在諸菩薩摩訶薩得度生死。已度今度當度。尸羅波羅蜜羼提波羅蜜毗梨耶波羅蜜禪波羅蜜般若波羅蜜。四禪四無量心四無色定四念處。乃至八圣道分十八空八背舍九次第定陀羅尼門。佛十力四無所畏四無礙智十八不共法。如是等功德皆是阿耨多羅三藐三菩提道。須菩提是名善法。菩薩摩訶薩具足是善法已當得一切種智。得一切種智已當轉法輪。轉法輪已當度眾生

【論】釋曰。爾時須菩提問。住何等善根故能受此身。佛答。菩薩摩訶薩一切善法具足。乃至須菩提大歡喜白佛言。菩薩摩訶薩大方便成就力。住何等圣無漏法能受此身。而不為畜身所染。譬如幻師亦如變化住何等白凈法能作如是方便。佛答。菩薩以般若波羅蜜力故能成就如是方便。作種種身能利益十方國土中眾生。亦不貪是身。佛此中說因緣。是菩薩三法不可得。一者是菩薩身。二者所作鹿馬。三者所用法。何以故。是法皆性空。空亦不著空。空中亦無貪著。法無故眾生無。眾生無故法亦無。此中佛說因緣。空中空不可得。不可得故菩薩云何貪是智慧。是名無所得空般若波羅蜜。菩薩住是中能得阿耨多羅三藐三菩提。以無障礙故易得。須菩提問。菩薩住六波羅蜜乃至十八不共法。今何以但說住無所得般若波羅蜜中得。佛答。須菩提。何法不入般若中。一切法皆入般若波羅蜜中。若住般若波羅蜜則住一切法。復問。若般若波羅蜜性空。云何一切法皆入中。此中須菩提自說因緣。一切法性空中無有法出無有法入。佛告須菩提。一切法一切法相空耶。世尊空。須菩提。若一切法一切法相空。一切法應入空中。汝云何言空中無有法出入。爾時須菩提心伏受解。聞是菩薩化身度眾生。今問。世尊。菩薩云何住一切法空中。能起神通波羅蜜到十方如恒河沙國土供養佛聽法種甚深善根。善根者諸陀羅尼三昧門。無礙解脫之根本。須菩提意般若波羅蜜性空。云何菩薩安住性空波羅蜜中能行是神通有法。佛言。空故能行。所以者何。須菩提。菩薩行般若時。觀十方如恒河沙國土皆空。是國土諸佛亦空。問曰。若國土空佛亦應空。何以別說。答曰。佛以無量阿僧祇實功德得是身。能以一足指動十方如恒河沙國土。又菩薩世世來。深愛重佛不能疾觀使空。是故不共國土合說。此中佛自說因緣。若十方國土及諸佛不空者空為有偏。有偏名有空不空處。今實不偏故。一切法一切法相空。菩薩行般若波羅蜜一切法無礙。以肉眼觀色不通。見上不見下。見前不見后。通見障不見。晝見夜不見。知肉眼力少故。以方便更求天眼。方便力者令他界四大來在身中。用天眼義如先說。生天耳如意足他心智宿命智。知眾生生死所趣等。菩薩若無神通不能得饒益眾生。何以故。若無神通云何能令多眾生發心。菩薩有神通猶尚不能盡令眾生發心。何況無。是故神通波羅蜜是菩薩所行道。菩薩自見善法。亦令他人得見善法。亦不著是善法。何以故。是法性皆空故。問曰。天眼可見色。云何見善法。又言。見一切法性空。答曰。因中說果以天眼見。自見己身及見十方眾生。然后用他心智宿命智。求其今世后世善根。是善根及果報久皆磨滅。磨滅故見空。是善根皆是有為法無自性。無自性故空。空故不可著亦不可受味。不可受味故不著。譬如蠅無處不著唯不著火焰。眾生愛著亦如是。善不善法中皆著。乃至非有想非無想著故不能入涅槃。唯不能著般若波羅蜜性空火。所以者何。般若波羅蜜般若波羅蜜相空。若般若波羅蜜不空。即是味是可著處。菩薩住是智慧中不起有漏業。為眾生說法。亦知眾生假名不可得安住是無所得般若波羅蜜中。而能具足神通事。若菩薩不得是無障礙般若。則不能得無礙神通。菩薩得是無障礙空神通。飛到十方國土利益眾生。如經中廣說。或以布施或以持戒等。慳者為說布施等六波羅蜜義。如此中佛自廣說。如此中說譬喻。如鳥無翅不能飛翔。菩薩亦如是。無神通波羅蜜不能教化眾生。菩薩以天眼見十方國土諸佛及一切眾生。以天耳力從諸佛聞法。以如意神通力放大光明。或現水火作種種變化現奇特事。令眾生發希有尊重心。以他心智力故。知他心心數法所著所厭可度不可度是利是鈍是善根成就是未成就。如是等知他眾生心。攝取善根成就者有可度者。以宿命智生死智觀其本末何所從來。種何善根所好何行。從此終當生何所。何時當得解脫。如是籌量思惟知可度者。過去業因緣未來世果報。復以神通力。是人應以恐怖度者。以地獄示之。汝當生此中。應以歡喜度者示以天堂。眼見是事心懷驚怖歡喜厭患世間。爾時以漏盡神通說漏盡法。眾生聞是法破其著心。以三乘而得涅槃。譬如白鷺欲取魚時籌量進止不失期會知其可得即便取之終不空也。菩薩亦如是。以神通力故觀眾生本末應度因緣國土時節。知其信等諸根增利諸因緣具足而為說法則不空也。是故說菩薩離神通不能饒益眾生如鳥無翅。余神力如佛自說。以天眼見十方眾生生死。亦知眾生心隨意說法。乃至善修神通力。而為眾生受身。不為苦樂所污。是菩薩于眾生中。或為父或為子或為師或為弟子或為主或為奴。或為象馬或為乘象馬者。或時富貴力勢或時貧賤。于此諸事亦不為染污。譬如佛所化人作一切事不染苦樂。一切事者如先作種種阿僧祇身度眾生。苦樂不染者樂中不生愛。苦中不生嗔。不如生死眾生隨處起煩惱。菩薩應如是游戲神通成就眾生凈佛國土。問曰。菩薩神通力有所作。何以名游戲。答曰戲名如幻師種種現變。菩薩神通種種現化名之為戲。復次佛法中三三昧空名為上行。何以故。似如涅槃無所著無所得故。諸余行法皆名為下。下如小兒。是故說神通力名為游戲。于成就眾生凈佛土中最為要用成就眾生。如是中說凈佛土共修善根。問曰。何必要用成就眾生凈佛國土。答曰。佛自說因緣。不成就眾生凈佛國土不能得無上道。何以故。因緣不具足則不能得阿耨多羅三藐三菩提。因緣者所謂一切善法。從初發意行檀波羅蜜乃至十八不共法。于是行法中無憶想分別。是施者是財物是受者。乃至十八不共法亦如是。若菩薩不著心無所分別。行六波羅蜜乃至十八不共法。是為阿耨多羅三藐三菩提因緣。以是道得阿耨多羅三藐三菩提。亦能自度又能度眾生。問曰。菩薩若著心布施有何等過而不名具足。著心布施受者恩重。答曰。雖有小利而有大過。如美食雜毒雖有美利而自喪命。問曰。何者是過。答曰。若著心布施有不稱意事則生恚怒。若受者不感其恩即成怨嫌。若著心供養善人有少兇衰則嫌。布施無應悔惜所施。若布施心悔所受果報則不清凈。復次著心布施者深心貪著財物。若有侵奪則便加害。自念我為福德好事集財。汝何故侵奪。先貪財物為今世事。而作布施為后世事愛惜轉深。以染著故若有侵奪能為重罪。重罪因緣故受三惡道苦。復次貪著因緣故生嗔恚。嗔恚因緣故加刀杖。刀杖殺害受諸苦惱。復次人起愚癡業大不安隱。行此虛誑不實事故后必致大患。十方諸佛皆說無相解脫門。諸法無相相是為實。若人取是財物虛誑不實相。然后心著。心著故期大果報而能施與。譬如人欲求多收故大用谷子。如是著心布施果報少而不凈。終歸于盡受諸憂惱不可稱說皆由取相。故有如是過。若以如實相行布施。無有如是過。無量阿僧祇生死中受諸福樂而亦不盡。乃至得阿耨多羅三藐三菩提。復次若人以著心行善法。是人若聞諸法畢竟空。即時舍所行法著是空法取相以此為實。先者為虛誑。是人則失二種法。失先善法而墮邪見。著心者有如是過。譬如重病之人雖有眾藥療之無損藥復作病。著心行諸功德有如是等過罪。菩薩舍于著心不取空相如如法性實際。于布施等法亦如是。見為一切眾生回向阿耨多羅三藐三菩提。復次菩薩布施時作是念。如十方三世諸佛。畢竟清凈智慧知諸法實相。亦知是布施相。我亦以是性回向。復次是菩薩一切五情心心數法中。不用不行不能知諸法相故。是法皆是因緣邊生。虛誑無有自性故我今欲知諸法實相。回向是諸虛誑入實相中皆無有異。我今未能得諸法清凈實智慧故。有所分別是虛是實。以清凈智慧知之則皆作第一義諦。入第一義諦中皆為清凈無有別異。如是布施等回向直至佛道。是故說無所分別心能行布施等。是名真菩薩道

　　大智度論釋四諦品第八十四

【經】須菩提白佛言。世尊。若是諸法是菩薩法何等是佛法。佛告須菩提。如汝所問。是諸法是菩薩法何等是佛法者。須菩提。菩薩法亦是佛法。若知一切種是得一切種智斷一切煩惱習。菩薩當得是法。佛以一念相應慧。知一切法已得阿耨多羅三藐三菩提。須菩提是為菩薩佛之差別。譬如向道得果異。是二人俱為圣人。如是須菩提。菩薩摩訶薩無礙道中行。是名菩薩摩訶薩。解脫道中無一切闇蔽是為佛。須菩提白佛言。世尊。若一切法自相空。自相空法中云何有差別之異。是地獄是餓鬼是畜生是天是人是性地人是八地人是須陀洹人是斯陀含阿那含阿羅漢人是辟支佛是菩薩是多陀阿伽度阿羅呵三藐三佛陀。世尊。如諸人不可得。業因緣亦不可得。果報亦不可得。佛言。如是如是。如汝所言。自相空法中無眾生無業因緣無果報。須菩提。眾生不知是諸法自相空。是眾生作業因緣若善若惡若無動。罪業因緣故墮三惡道中。福業因緣故在人天中生。無動業因緣故色無色界中生。是菩薩摩訶薩行檀波羅蜜乃至十八不共法時。盡受行是助道法。如金剛三昧得阿耨多羅三藐三菩提。得已饒益眾生。是利常不失故不墮五道生死中。須菩提白佛言。世尊。佛得阿耨多羅三藐三菩提已。得五道生死不。佛言。不得也須菩提。世尊。得業若黑若白若不黑不白不。佛言不也。世尊。若不得云何說。是地獄餓鬼畜生人天須陀洹乃至阿羅漢辟支佛菩薩諸佛。須菩提。若眾生知諸法自相空。菩薩摩訶薩不求阿耨多羅三藐三菩提。亦不拔眾生于三惡趣乃至五道往來生死中。須菩提以眾生實不知諸法自性空故。不得脫五道生死。是菩薩從諸佛所聞諸法自性空。發意求阿耨多羅三藐三菩提。須菩提。諸法不爾。如凡夫人所著。是眾生于無所有法中。顛倒妄想分別得法。無眾生有眾生。相無色色相。無受想行識受想行識相。乃至一切有為法無所有。用顛倒妄想心作身口意業因緣。往來五道生死中不得脫。是菩薩摩訶薩行般若波羅蜜時。一切善法內般若波羅蜜中。行菩薩道得阿耨多羅三藐三菩提。得阿耨多羅三藐三菩提已。為眾生說四圣諦。苦苦集苦滅苦滅道。開示分別一切助道善法。皆入四圣諦中。用是助道善法故分別有三寶。何等三。佛寶法寶僧寶。不信拒逆是三寶故。不得離五道生死。須菩提白佛言。世尊。用苦圣諦得度。用苦智得度。用集圣諦得度。用集智得度。用滅圣諦得度。用滅智得度。用道圣諦得度。用道智得度。佛告須菩提。非苦圣諦得度。亦非苦智得度。乃至非道圣諦得度。亦非道智得度。須菩提。是四圣諦平等故。我說即是涅槃。不以苦圣諦。不以集滅道圣諦。亦不以苦智。不以集滅道智得涅槃。須菩提白佛言。世尊。何等是四圣諦平等。須菩提。若無苦無苦智。無集無集智。無滅無滅智。無道無道智。是名四圣諦平等。復次須菩提。是四圣諦如不異。法相法性法住法位實際。有佛無佛法相常住為不誑不失故。是菩薩摩訶薩行般若波羅蜜時。為通達實諦故行般若波羅蜜。須菩提白佛言。世尊。云何菩薩摩訶薩為通達實諦故。行般若波羅蜜時。如通達實諦故不墮聲聞辟支佛地。直入菩薩位中。佛告須菩提。若菩薩摩訶薩如實見諸法。見已得無所有法。得無所有法已見一切法空。四圣諦所攝。四圣諦所不攝法皆空。若如是觀。是時便入菩薩位中。是為菩薩住性地中不從頂墮。用是頂墮故墮聲聞辟支佛地。是菩薩住性地中能生四禪四無量心四無色定。是菩薩住是初定地中分別一切諸法。通達四圣諦。知苦不生緣苦心。乃至知道不生緣道心。但順阿耨多羅三藐三菩提心。觀諸法如實相。世尊。云何觀諸法如實相。佛言。觀諸法空。世尊。何等空。佛言自性空。是菩薩用如是智慧觀一切法空。無法性可見。住是性中得阿耨多羅三藐三菩提。何以故無性相。是阿耨多羅三藐三菩提。非諸佛所作。非辟支佛所作。亦非阿羅漢所作。亦非向道人所作。亦非得果人所作。亦非菩薩所作。但眾生不知不見諸法如實相。以是事故菩薩摩訶薩行般若波羅蜜。以方便力故為是眾生說法

【論】問曰。佛法菩薩法大有差別。佛是一切智。菩薩未是一切智。須菩提何故生疑而問佛。何等是諸菩薩法。何等是佛法。答曰。此中佛教菩薩如佛所行。應如是行六波羅蜜等乃至一切種智。是故須菩提問。若如佛行與佛何異。佛可其意應如是問。色等諸法行處是同。但智慧利鈍有異。此中佛自說因緣。菩薩雖如實行六波羅蜜而未能周遍。未能入一切門。是故不名為佛。若菩薩已入一切種智門。入諸法實相中。以一念相應智慧得阿耨多羅三藐三菩提。斷一切煩惱習。得諸法中自在力。爾時名為佛。如月十四日十五日雖同為月十四日不能令大海水潮。菩薩亦如是。雖有實智慧清凈。未能具足諸佛法故。不能動一切十方眾生。月十五日光明盛滿時。能令大海水潮。菩薩成佛亦如是。放大光明能動十方國土眾生。此中佛自說譬喻。如向道得果雖同為圣人而有差別。菩薩亦如是。行者名為菩薩。從初發心乃至金剛三昧。佛已得果。斷一切法中疑無所不了故名為佛。須菩提復問。自相空法中差別不可得。所謂是地獄乃至天。是性人八人是須陀洹乃至佛。世尊。如地獄等眾生不可得業因緣亦應不可得。何以故。作業者不可得。業不可得故果報亦不可得。佛云何說佛與菩薩有差別。佛可須菩提意。還以所問答。須菩提。眾生不知自性空法故能起善惡業。如經中廣說。眾生者凡夫未入正位人。是人我心顛倒煩惱因緣故起諸業。業者有三種。身口意。是三種業有二種。若善若惡。若有漏若無漏。惡業故墮三惡趣。善業故生天人中。善業復有二種。一者欲界系。二者色無色界系。色無色界系生業名不動。不動業故生色無色界。若眾生自知諸法性空。即時不生著心。著心不生故不起業。乃至不生色無色界。以實不知故生。以是事故菩薩摩訶薩盡受行布施等法乃至十八不共法。無所失無所少。乃至用如金剛三昧。得阿耨多羅三藐三菩提。大饒益眾生。眾生得是利益故不復往來五道生死。須菩提復問。佛得阿耨多羅三藐三菩提時。實得是五道不。佛言不得。問曰。佛先說大利益故不墮五道。今云何言不得。答曰。決定取相邪見。墮邪見五道生死不得。但凡夫人以顛倒因緣起業。假名有生死五道。其實如幻如夢。復問。得黑白等四種業不。佛言不。黑業者是不善業果報。地獄等受苦惱處。是中眾生以大苦惱悶極故名為黑。受善業果報處。所謂諸天。以其受樂隨意自在明了故名為白業。是業是三界天。善不善業受果報處。所謂人阿修羅等八部。此處亦受樂亦受苦故名為白黑業。無漏業能破不善。有漏業能拔眾生令離善惡果報中。問曰。無漏業應是白。何以言非白非黑。答曰。無漏法雖清凈無垢。以空無相無作故無所分別不得言白。黑白是相待法。此中無相待故不得言白。復次無漏業能滅一切諸觀中分別故有黑白。此中無觀故無白。須菩提復問。若不得是四種業。云何分別是地獄乃至阿羅漢。若無黑業云何說是地獄畜生餓鬼。若無白業云何說是天人。若無黑白業云何說是阿修羅道。若無不白不黑業云何說是須陀洹乃至阿羅漢。佛答。若一切眾生自知諸法自性空者。菩薩不發阿耨多羅三藐三菩提意。亦不于六道中拔出眾生。何以故。眾生自知諸法性空則無所度。譬如無病則不須藥。無闇則不須燈明。須菩提。今眾生實不知自相空法故。隨心取相生著。以著故染。染故隨于五欲。隨五欲故為貪所覆。貪因緣故慳虛誑嫉妒嗔恚斗諍。以嗔恚故起諸罪業無所識知。是故壽終隨業因緣生于彼處。續作生死業。常往來六道中無復窮已。是故菩薩于諸佛及弟子所。聞說諸法空而慈愍眾生。眾生以狂愚顛倒故生著。我當作佛破眾生顛倒令解諸法空相。所以者何。諸法不爾如凡人所著。眾生法無有定實。但自于無所有中憶想分別望有所得。無眾生中起眾生想。無色中起色想。無受想行識中起識想。以狂顛倒故是人能起身口意業。于六道生死中不能得脫。若但生眾生法想結縛猶輕易可得度。生貪欲嗔恚于是中起諸重業是為重縛。受此業果報則難可得度。譬如積微塵成山難可得移動。菩薩為是眾生故欲破其生死因緣果報故。于般若中攝一切善法。行菩薩道得阿耨多羅三藐三菩提。為眾生說四圣諦。所謂苦苦集苦滅滅苦道。種種因緣開示敷演。問曰。佛無量阿僧祇劫來習微妙法。所謂十八不共法。乃至無礙解脫諸甚深業。何以但說苦集滅道。答曰。眾生所畏急者無過于苦。為除苦已然后示以佛道。如人重病先以除病為急。然后以寶物衣服莊嚴其身。苦者受五受眾身。是一切苦本。性即是苦。是苦略而言之。是生老病等。如經中處處廣說。苦集者愛等諸煩惱。愛是心中舊法。以是故佛說愛能生后身故是苦因。苦因即是集。若人欲舍苦先當斷愛。愛斷苦則滅。斷愛即是苦滅。苦滅即是道。觀是五眾種種因緣苦及苦集過罪。所謂無常苦空無我。如病如瘡如怨如賊等。于八圣道分中為正見。余七事助成發起。能斷一切法中愛。如以酒發藥。此人于一切世間無所復貪。得離苦火。然后示以妙法。復次此中佛自說因緣。所謂于四圣諦中攝一切善法。有人言。佛何以但說苦等四法。以是故佛說。一切助道善法。皆攝在四諦中。助道善法因緣故分別有三寶。眾生不信三寶故不得離六道生死。問曰。須菩提何以作是粗問言為以苦滅以苦智滅以集滅集智滅。答曰。此非粗問。今問見苦等四諦體故滅。為用智故滅。愛等諸煩惱滅故名有余涅槃。若以苦諦得道。一切眾生牛羊等亦應得道。若用苦智得道。離苦則無智。離苦智不名為苦諦。但名為苦。苦諦苦智和合故生。不得言但以苦滅但以智滅。乃至道諦亦如是。佛答。不以苦諦滅。亦不以苦智滅。乃至道諦道智亦如是。我說是四諦平等即是滅。不用苦諦滅。不用乃至道諦滅。何以故。是苦等四法皆從緣生。虛妄不實無有自性故不名為實。不實故云何能滅。問曰。二諦有漏凡夫所行法故。可是虛誑不實。道諦是無漏法無所著。雖從因緣和合生而不虛誑。又滅諦是無為法不從因緣有。云何言四法皆是虛誑。答曰。初得道知二諦是虛誑。將入無余涅槃亦知道諦虛誑。以空空三昧等舍離道諦。如說筏喻。滅諦亦無定法。如經中說。離有為無無為。因有為故說無為。苦滅如燈滅。不應戲論求其處所。是故佛說不以用苦乃至用道得滅。須菩提問佛。何者是四諦平等。佛答。若無八法處。所謂四諦四諦智是則平等。復次須菩提。四諦如實不誑不異。如法性法相法住實際。若有佛無佛法相常住。不用心心數法及諸觀。但為不誑眾生故。住一切余法皆顛倒妄著。顛倒果報生故雖能與人天喜樂。久久皆虛妄變異。但有一法所謂諸法實相。以不誑故常住不滅。如是菩薩行般若波羅蜜通達諸法實諦。須菩提復問。云何菩薩通達得實諦過聲聞辟支佛地入菩薩位。佛答。若菩薩思惟籌量求諸法。無有一法可得定相。見一切法皆空。若在四諦若不在四諦。非四諦者虛空非數緣盡。余在四諦。若觀如是法空。爾時入菩薩位。問曰。何以不說空亦空觀入菩薩位。答曰不須是說。何以故。若說諸法空即是空。空亦空。若是空不空。不名為一切空。是故行是空得入菩薩位。菩薩住是性地中不墮頂性地者。所謂菩薩法位。如聲聞法中燸法頂法忍法世間第一法名為性地。是法隨順無漏道故名為性。是中住必望得道。菩薩亦如是。安住是性地中。必望作佛。能生四禪四無量心四無色定。是菩薩住在禪地中。攝心分別思惟籌量諸法。通達四諦。所謂知見苦亦非緣。苦生心知苦是凡夫受身。著苦因緣故受諸憂惱。是人身皆如賊如怨無常空等。得是已即時舍不取苦相。亦不緣苦諦。菩薩法位力故。乃至道諦亦如是。但一心回向阿耨多羅三藐三菩提。知是四諦。藥病相對。亦不著是四諦。但觀諸法如實相。不作四種分別觀。須菩提問。云何如實觀諸法。佛言。觀空。須菩提。若菩薩能觀一切法若大若小皆空。是名如實觀。復問。用何等空。佛答。用自相空。問曰。十八空中佛何以但說自相空。答曰。是中道空內外空等是小空。畢竟空無所得空等是甚深空。自相空是中空。自相有理破故而心不沒。而能入甚深空中。是菩薩得如是法。觀一切法皆空。乃至不見一法有性可住。得阿耨多羅三藐三菩提觀諸法。如阿耨多羅三藐三菩提。阿耨多羅三藐三菩提亦自性空非佛所作。非大菩薩所作。非阿羅漢辟支佛所作。常寂滅相無戲論語言。眾生不能知見如實相。是故菩薩行般若波羅蜜。以方便力為眾生說法。方便力者菩薩得無生忍法入菩薩位。通達菩薩第一義諦觀。是道相甚深微妙無得無舍。用妙智慧不可得。何況可得口說。大悲心深念眾生。以空事故墮三惡道受大劇苦。若我直說是法則不信不受。則破壞法墮于地獄。我今當成就一切善法莊嚴身三十二相。引導眾生。起無量無邊諸佛神通力。得成佛道。一切眾中主。于諸法得自在。若贊惡法眾生猶尚當受。何況實法。是菩薩如所愿思惟行。為眾生說使皆度脫

大智度論卷第九十四大智度論釋七喻品第八十五(卷第九十五)

　　　　龍樹菩薩造


　　　　后秦龜茲國三藏鳩摩羅什譯


【經】須菩提白佛言。世尊。若諸法性無所有。非佛所作。非辟支佛所作。非阿羅漢所作。非阿那含斯陀含須陀洹所作。非向道人非得果人非諸菩薩所作。云何分別有諸法異。是地獄是畜生是餓鬼是人是天。乃至是非有想非無想天。用是業因緣故知有生地獄者。是業因緣故。知有生畜生餓鬼者。是業因緣故。知有生人中生四天王天乃至生非有想非無想天者。是業因緣故。知有得須陀洹斯陀含阿那含阿羅漢辟支佛者。是業因緣故。知是諸菩薩摩訶薩。是業因緣故。知是多陀阿伽度阿羅訶三藐三佛陀。世尊。無性法中無有業用作業因緣故。若墮地獄餓鬼畜生。若生人天乃至生非有想非無想天。以是業因緣故。得須陀洹斯陀含阿那含阿羅漢辟支佛。菩薩摩訶薩行菩薩道。當得一切種智。得一切種智故。能拔出眾生于生死中。佛告須菩提。如是如是。無性法無業無果報。須菩提。凡夫人不入圣法。不知諸法無性相。顛倒愚癡故。起種種業因緣。是諸眾生隨業得身。若地獄身若畜生身若餓鬼身若人身若天身若四天王天身。乃至非有想非無想天身。是無性法無業無果報。無性常是無性。如須菩提所言。若一切法無性。云何是須陀洹乃至諸佛得一切種智。須菩提于汝意云何。道是無性不。須陀洹果乃至諸佛一切種智是無性不。須菩提言。世尊。道無性。須陀洹果亦無性。乃至諸佛一切種智亦無性。須菩提。無性法能得無性法不。不也世尊。佛告須菩提。有性法能得有性法不。不也世尊。須菩提。無性法及道。是一切法皆不合不散無色無形。無對一相所謂無相。須菩提。是菩薩摩訶薩行般若波羅蜜時。以方便力見眾生。以顛倒故著五眾。無常中常相。苦中樂相。不凈中凈相。無我中我相。著無所有處。是菩薩以方便力故于無所有中拔出眾生。須菩提白佛言。世尊。凡夫人所著。頗有實不異不著故起業。業因緣故五道生死中不得脫。佛告須菩提。凡夫人所著起業處。無如毛發許實事但顛倒故。須菩提。今為汝說譬喻。智者以譬喻得解。須菩提。于汝意云何。如夢中所見人受五欲樂。有實住處不。須菩提白佛言。世尊。夢尚虛妄不可得。何況住夢中受五欲樂。于汝意云何諸法若有漏若無漏。若有為若無為。頗有不如夢者不。世尊。諸法若有漏若無漏。若有為若無為。無不如夢者。佛告須菩提。于汝意云何。夢中有五道生死往來不。世尊無也。于汝意云何。夢中有修道。用是修道若著垢若得凈不。不也世尊。何以故。是夢法無有實事。不可說垢凈。于汝意云何。鏡中像有實事。能起業因緣。用是業因緣。墮地獄餓鬼畜生。若人若天四天王天處。乃至非有想非無想天處不。須菩提言。不也世尊。是像無有實事。但誑小兒。是事云何。當有業因緣。用是業因緣當墮地獄。乃至非有想非無想處。于汝意云何。是鏡中像有修道。用是修道若著垢若得凈不。須菩提言。不也世尊。何以故。是像空無實事。不可說垢凈。于汝意云何。如深澗中有向。是向有業因緣。用是業因緣若墮地獄。乃至若生非有想非無想處不。須菩提言。不也世尊。是事空無有實音聲。云何當有業因緣。用是業因緣墮地獄。乃至生非有想非無想處。于汝意云何。是向頗有修道。用是修道若著垢若得凈不。不也世尊。是事無實。不可說是垢是凈。于汝意云何。如焰非水。水相非河。河相是炎。頗有業因緣。用是業因緣墮地獄。乃至生非有想非無想處不。不也世尊。焰中水畢竟不可得。但誑無智人眼。云何當有業因緣。用是業墮地獄。乃至生非有想非無想處。于汝意云何。是焰有修道。用是修道若著垢若得凈不。不也世尊。是焰無有實事。不可說垢凈。于汝意云何。揵闥婆城如日出時見揵闥婆城。無智人無城有城想。無廬觀有廬觀想。無園有園想。是揵闥婆城頗有業因緣。用是業因緣墮地獄。乃至生非有想非無想處不。不也世尊。是揵闥婆城畢竟不可得。但誑愚夫眼。云何當有業因緣。用是業因緣墮地獄。乃至生非有想非無想處。于汝意云何是揵闥婆城有修道。用是修道若著垢若得凈不。不也世尊。是揵闥婆城無有實事。不可說垢凈。須菩提。于汝意云何。幻師幻作種種物。若象若馬若牛若羊若男若女。于汝意云何。是幻有業因緣。用是業因緣墮地獄。乃至生非有想非無想處不。不也世尊。是幻法空無實事。云何當有業因緣。用是業因緣墮地獄。乃至生非有想非無想處。于汝意云何。用是幻有修道。用是修道若著垢若得凈不。不也世尊。是法無有實事。不可說垢凈。須菩提。于汝意云何。如佛所化人。是化人有業因緣。用是業因緣墮地獄。乃至生非有想非無想處不。不也世尊。是化人無有實事。云何當有業因緣。用是業因緣墮地獄。乃至生非有想非無想處。于汝意云何。是化人有修道。用是修道若著垢若得凈不。不也世尊。是事無有實。不可說垢凈。佛告須菩提。于意云何。于是空相中有垢者有凈者不。不也世尊。是中無所有。無有著垢者。無有凈者。須菩提。如無有著垢者。無有凈者。以是因緣故。亦無垢凈。何以故。住我我所眾生有垢有凈。實見者不垢不凈。如實見者不垢不凈。如是亦無有垢凈

【論】問曰。佛已處處答是事。今須菩提。何以復問。答曰。義雖一所因事異。所謂一切法若有佛若無佛。諸法性常住空無所有。非賢圣所作。般若波羅蜜甚深微妙難解難量。不可以有量能知。諸佛賢圣憐愍眾生故。以種種語言名字譬喻為說。利根者解圣人意。鈍根者處處生著。著于語言名字。若聞說空則著空。聞說空亦空亦復生著。若聞一切法寂滅相語言道斷而亦復著。自心不清凈故。聞圣人法為不清凈。如人目翳視清凈珠見其目影便謂珠不凈。佛種種因緣說。見有過罪而生于疑。作是言。若一切法空。空亦空。云何分別有六道常生。如是等疑難故。須菩提以經將訖。為眾生處處問是事。是故重問。佛可須菩提意。問曰。須菩提以有難空。佛云何可其意。答曰。佛可其說。諸法空常住有佛無佛不異不可其難。云何分別有六道等。何以故。以其難欲破空故是中佛解其所難。所謂凡夫人不入圣法。未得圣道。不知無所有性。不善修習空三昧故。顛倒者四顛倒。愚癡者三界系無明。雖不說余煩惱。而此二法虛誑不實顛倒即是妄語虛誑。若從顛倒所生業及果報。以根本不實故。眾生雖深著亦無定實。以是故五道皆空但有假名。又汝難諸賢圣。是諸賢圣以斷顛倒差別故有異名。以顛倒不實故無所斷。又復滅失無所有故名為斷。若實有法可斷。尚無斷法。何況顛倒。是故一切賢圣果。皆是無所有。斷顛倒即是圣人果。果即是斷為果。所修道亦同無所有。是故修道時必當用空無相無作。道果分別故賢圣有差別。今實無所有法不能得無所有。云何有差別。是故不應難。須菩提意。若但顛倒故有世間。若有顛倒亦應有實。虛實相待故。是故問世尊。凡夫所著頗有實生。著起業業因緣故。六道生死不得解脫。佛答言不。何以故此中佛自說因緣。但顛倒故生著。若無顛倒云何有相待實法。乃至無毫厘許實事。畢竟無故。問曰。諸佛所行實義。所謂畢竟空。此非實耶。答曰。是第一義空亦因分別。凡夫顛倒故說。若無顛倒亦無第一義。若凡夫顛倒少多有實。第一義亦應有實。問曰。若二俱不實。云何得解脫。如人手垢還以垢洗。云何得凈。答曰。諸法實相畢竟空第一義實清凈。以有凡夫顛倒不清凈法故有此清凈法。不可破壞不變異故。以人于諸法實相起著欲生煩惱。是故說是法性空無所有。無所有故無實。雖二法皆不實。而不實中有差別。如十善十不善二事。皆有為法故虛誑不實。而善不善有差別。殺生法故墮惡道。不殺故生天上。如布施偷盜二事。雖取相著心是虛誑不實而亦有差別。如眾生乃至知者見者無所有。而惱眾生有大罪。慈念眾生有大福。如慈能破嗔施能破慳。雖二事俱是不實而能相破。是故佛說諸法無有根本定實如毫厘許所有。欲證明是事故。說夢中受五欲譬喻。須菩提意。若一切法畢竟空無所有性。今何以故現有眼見耳聞法。以是故佛說夢譬喻。如人夢力故雖無實事而有種種聞見嗔處喜處。覺人在傍則無所見。如是凡夫人無明顛倒力故妄有所見。圣人覺悟則無所見。一切法若有漏若無漏。若有為若無為。皆不實虛妄故有見聞。又如夢中見六道生死往來。見須陀洹乃至阿羅漢。夢中無是法而夢見。夢中實無凈無垢。業果報六道亦如是。顛倒因緣故起業。業果報亦應空。除卻顛倒故名為道。顛倒無實故道亦不應實。鏡中像向焰乃至如化亦如是。佛反問須菩提。于是法中有垢者有凈者不。須菩提意。一切法中無我。云何當說有垢有凈者。是故言無。佛言。若無受垢受凈者。垢凈亦無。問曰。若分別諸法。阿毗曇等經中有垢有凈。但受垢凈者無。三毒等諸煩惱是垢。三解脫門諸助道法等是凈。答曰。雖有是說。是事不然。若眾生法無所屬亦無作者。若無作者亦無作法。無縛無解如人為火所燒。畏而舍離非火離火。眾生亦如是。畏五眾苦故舍離。非苦離苦。若無垢凈者無有解脫。復次佛此中自說因緣。所謂我我所法中住。眾生受垢受凈。我畢竟無故。垢凈無住處。住處無故。無垢無凈。問曰。我雖無我見實有凡夫人住此中起諸煩惱。答曰。若無我我見無所緣。無所緣云何得生。問曰。雖無我于五眾中邪行。謂有我生我見。五眾是我我所。答曰。若以五眾中定生我見因緣。于他五眾中何以故不生。若于他五眾生者則為大錯亂。是故我見無有定緣。但顛倒故生。問曰。若顛倒生。何以故但自于己身生見。答曰。是顛倒狂錯。不應求其實事。又復于無始生死中來。自于相續五眾中生著。是故佛說。住我心眾生受垢受凈。又實見者無垢無凈。若我定有實見者應有垢凈。如實見者不垢不凈。以是因緣故無垢無凈。無垢無凈者見諸法實相。又于諸法實相亦不著。是故無垢。諸法實相無相可取。是故無凈。復次八圣道中不著。是名無凈。除諸煩惱不著顛倒。是名無垢

　　大智度論釋平等品第八十六

【經】須菩提白佛言。世尊。見實者不垢不凈。見不實者亦不垢不凈。何以故。一切法性無所有故。世尊。無所有中無垢無凈。所有中亦無垢無凈。世尊。無所有中有所有中。亦無垢無凈。世尊。云何如實語者不垢不凈。不實語者亦不垢不凈。佛告須菩提。是諸法平等相我說是凈。須菩提。何等是凈是諸法平等。所謂如不異不誑法相法性法住法位實際。有佛無佛法性常住是名凈。世諦故說非最第一義。最第一義過一切語言論議音聲。須菩提白佛言。世尊。若一切法空不可說。如夢如向如焰如影如幻如化。云何菩薩摩訶薩用是如夢如向如焰如影如幻如化法。無有根本定實。云何能發阿耨多羅三藐三菩提心。作是愿。我當具足檀波羅蜜。乃至具足般若波羅蜜。我當具足神通波羅蜜。具足智波羅蜜。具足四禪四無量心四無色定四念處。乃至具足八圣道分。我當具足三解脫門八背舍九次第定。我當具足佛十力。乃至具足十八不共法。我當具足三十二相八十隨形好。具足諸陀鄰尼門諸三昧門。我當放大光明遍照十方。知諸眾生心如應說法。佛言須菩提。于汝意云何。汝所說諸法。如夢如向如焰如影如幻如化不。須菩提言。爾世尊。世尊。若一切法。如夢乃至如化。菩薩摩訶薩云何行般若波羅蜜。世尊。是夢乃至如化虛妄不實。世尊。不應用不實虛妄法能具足檀波羅蜜乃至十八不共法。佛告須菩提。如是如是不實虛妄法。不能具足檀波羅蜜乃至十八不共法。行是不實虛妄法。不能得阿耨多羅三藐三菩提。須菩提。是一切法皆是憶想思惟作法。用是思惟憶想作法。不能得一切種智。須菩提。是一切法能助道法。不能益其果。所謂是諸法無生無出無相。菩薩從初發意已來所作善業。若檀波羅蜜乃至一切種智。何以故。知諸法皆如夢乃至如化。如是等法不具足檀波羅蜜乃至一切種智。不能得成就眾生凈佛國土得阿耨多羅三藐三菩提。是菩薩摩訶薩所作善業。檀波羅蜜乃至一切種智。知如夢乃至如化。亦知一切眾生如夢中行。乃至知如化中行。是菩薩摩訶薩不取般若波羅蜜。是有法用是不取故得一切種智。知是諸法如夢無所取。乃至諸法如化無所取。何以故。般若波羅蜜是不可取相。禪波羅蜜乃至十八不共法是不可取相。是菩薩摩訶薩知一切法是不可取相。已發心求阿耨多羅三藐三菩提。何以故。一切法不可取相。無根本定實如夢乃至如化。用不可取相法不能得不可取相法。但以眾生不知不見如是諸法相。是菩薩摩訶薩為是眾生故。求阿耨多羅三藐三菩提。是菩薩從初發意已來所有布施為一切眾生故。乃至有所修智慧。皆為一切眾生不為己身。菩薩摩訶薩不為余事故。求阿耨多羅三藐三菩提。但為一切眾生故。是菩薩行般若波羅蜜時。見眾生無眾生。但眾生相中住。乃至無知者無見者。知見相中住令眾生遠離顛倒。遠離已置甘露性中。住是中者無有妄相。所謂眾生相乃至知者見者相。是時菩薩動心念心戲論心皆舍。常行不動心不念心不戲論心。須菩提。以是方便力故。菩薩摩訶薩行般若波羅蜜時。自無所著亦教一切眾生令得無所著。世諦故非第一義。須菩提白佛言。世尊。世尊得阿耨多羅三藐三菩提時得諸佛法。以世諦故得。以第一義中得。佛言。以世諦故說佛得是法。是法中無有法可得。是人得是法。何以故。是人得是法。是為大有所得。用二法無道無果。須菩提白佛言。世尊。若行二法無道無果。行不二法有道有果不。佛言。行二法無道無果。行不二法亦無道無果。若無二法無不二法。即是道即是果。何以故。用如是法得道得果。用是法不得道不得果。是為戲論。諸平等法中無有戲論無戲論相。是諸法平等。須菩提白佛言。世尊。諸法無所有性。是中何等是平等。佛言。若無有法無有無法。亦不說諸法平等相。除平等更無余法離一切法平等相。平等者若凡夫若圣人。不能行不能到。須菩提白佛言。世尊。乃至佛亦不能行亦不能到。佛言。是諸法平等。一切圣人皆不能行不能到。所謂諸須陀洹斯陀含阿那含阿羅漢辟支佛諸菩薩摩訶薩及諸佛。須菩提白佛言。世尊。佛者一切諸法中行力自在。云何說佛亦不能行不能到。佛告須菩提。若諸法平等與佛有異。應當如是問。須菩提。今諸凡夫人平等諸須陀洹斯陀含阿那含阿羅漢辟支佛諸菩薩摩訶薩諸佛及圣法皆平等。是一平等無二。所謂是凡夫人。是須陀洹乃至佛。是一切法平等中皆不可得。須菩提白佛言。世尊。若諸法平等中皆不可得。是凡夫人乃至是佛世尊凡夫人須陀洹乃至佛為無有分別。佛告須菩提。如是如是。諸法平等中無有分別。是凡夫人是須陀洹乃至是佛世尊。若無分別諸凡夫人須陀洹乃至佛。云何分別有三寶。現于世間佛寶法寶僧寶。佛言。于意云何。佛寶法寶僧寶與諸法等異不。須菩提白佛言。如我從佛所聞義。佛寶法寶僧寶與諸法等無異。世尊。是佛寶法寶僧寶即是平等。是法皆不合不散無色無形無對一相所謂無相。佛有是力能分別無相諸法處所。是凡夫人是須陀洹是斯陀含是阿那含是阿羅漢是辟支佛是菩薩摩訶薩是諸佛。佛告須菩提。如是如是。諸佛得阿耨多羅三藐三菩提不分別諸法。當知是地獄是餓鬼是畜生是人是天是四天王天。乃至是他化自在天是梵天乃至是非有想非無想處天。是四念處乃至八圣道分是內空乃至是無法有法空。是佛十力乃至是十八不共法不。須菩提言。不知也。世尊。以是故須菩提。當知佛有大恩力。于諸法等中不動而分別諸法。須菩提白佛言。世尊。如佛于諸法等中不動。凡夫人亦于諸法平等中不動。須陀洹乃至辟支佛亦于諸法平等中不動。世尊。若諸法等相即是凡夫人相即是須陀洹相乃至諸佛即是平等相。世尊。今諸法各各相。所謂色相異。受想行識相異。眼相異。耳鼻舌身意相異。地相異。水火風空識相異。欲相異。嗔癡相異。邪見相異。禪相異。無量心相異。無色定相異。四念處相異。乃至八圣道分相異。檀波羅蜜相異。乃至般若波羅蜜相異。三解脫門相異。十八空相異。佛十力相異。四無所畏相異。四無礙智相異。十八不共法相異。有為法性異。無為法性異。是凡夫人相異。乃至佛相異。諸法各各相異。云何菩薩摩訶薩行般若波羅蜜時。諸法異相中不作分別。若不作分別。不能行般若波羅蜜。若不行般若波羅蜜。不能從一地至一地。若不從一地至一地。不能入菩薩位。不能入菩薩位故。不能過聲聞辟支佛地。不能過聲聞辟支佛地故。不能具足神通波羅蜜。不具足神通波羅蜜故。不能具足檀波羅蜜。乃至不能具足般若波羅蜜。從一佛國至一佛國供養諸佛。于諸佛所種善根用是善根能成。就眾生凈佛國土。佛告須菩提。如汝所問。是諸法相亦是凡夫人。亦是須陀洹乃至佛世尊。是諸法各各相。所謂色相異。乃至有為無為法相異。云何菩薩摩訶薩觀一相不作分別。須菩提。于汝意云何。是色相空不。乃至諸佛相空不。世尊實空。須菩提。空中各各相法可得不。所謂色相乃至諸佛相。須菩提言。不可得。佛言。以是因緣故當知諸法平等中。非凡夫人亦不離凡夫人。乃至非佛亦不離佛。須菩提白佛言。世尊。是平等為是有為法為是無為法。佛言。非有為法非無為法。何以故。離有為法無為法不可得。離無為法有為法不可得。須菩提。是有為法無為法。是二法不合不散無色無形無對一相所謂無相。佛亦以世諦故說非以第一義。何以故。第一義中無身行無口行無意行。亦不離身口意行得第一義。是諸有為法無為法平等相。即是第一義。菩薩摩訶薩行般若波羅蜜時。第一義中不動。而行菩薩事饒益眾生

【論】釋曰。須菩提思惟。佛答實見者妄見者無異。垢凈見無故。思惟已問佛。見實者無垢無凈。見不實者亦不垢不凈。一切法性無所有故。無所有中無垢無凈。所有中亦無垢無凈。無所有斷滅見故不應有垢凈。所有無常見故不應有垢凈。所有若決定是有。則不從因緣生。不從因緣生故常。常故無垢無凈。須菩提白佛。實見者不實見者是義云何。佛答。垢凈雖無別相。可說諸法平等故是名為凈。若分別說垢凈相是事不然。一切法平等故我說名凈。佛告須菩提。諸法實相如法性法住法位實際是平等。菩薩入是平等中心無憎愛。是法有佛無佛常住。作法皆是虛誑。是故說無作法有佛無佛常住。聽者心即取相著。是諸法平等。如人以指指月不知者但觀其指而不視月。是故佛說諸法平等相亦如是皆是世諦。世諦非實但為成辦事故說。譬如以金貿草。不知者言何以以貴易賤。答曰我事須用故。是平等義不可說。一切名字語言音聲悉斷。何以故。諸法平等是無戲論寂滅相。但覺觀散心中有語言故有所說。須菩提從佛聞諸法平等相解其旨趣。為諸新發意菩薩故問。世尊若一切法空不可說如夢乃至如化。云何菩薩于無根本法中而生心作是愿。我當具足檀波羅蜜。乃至為眾生如應說法。佛以反問答。須菩提布施等乃至陀羅尼門說法等。此諸法非如幻如夢等耶。須菩提言實爾。是諸法雖有利益不出于如夢法。須菩提復問。世尊夢等法皆虛妄不實。菩薩為求實法故。行般若波羅蜜得佛道。云何行不實法。不實法不能行檀波羅蜜等。佛可須菩提言如是如是。布施等法皆是思惟憶想分別作起生法。不得住如是法中成一切種智。即時眾中聽者心生懈怠。是故佛說是一切法皆是助道因緣。若于是法中邪行謬錯是名不實。若直行不謬即是助道法。是法為助道故不為果。是布施等是有為法。道亦有為同相故相益道果者。所謂諸法實無出生一相無相寂滅涅槃。是故于涅槃不能有益。如時雨能益草木不益虛空。是故菩薩知是助道法及道果。從初發心來所作善法布施等。知皆是畢竟空如夢乃至如化。問曰。若菩薩知諸法實相。何用行布施等為。答曰。佛此中說布施等不具足不能成就眾生菩薩莊嚴身及音聲語言得佛神通力以種種方便力能引導眾生。是故菩薩為成就眾生故行檀波羅蜜。亦不取檀波羅蜜。若有若無相亦不戲論。如夢等諸法直行。乃至得阿耨多羅三藐三菩提。何以故。般若波羅蜜不可取相。乃至十八不共法亦不可取相。知一切不可取相已。發心求阿耨多羅三藐三菩提。作是念一切無根本不可取相如夢乃至如化。以不可取法不能得不可取相法。但以眾生不知是法故。我為是眾生求阿耨多羅三藐三菩提。是菩薩從初發心來所有布施為一切眾生。所謂布施等諸善法為一切眾生故修。不自為身。此中佛自說因緣。不為余事故求阿耨多羅三藐三菩提。但為一切眾生故。所以者何。是菩薩遠離憐愍眾生心。但行般若波羅蜜。求諸法實相。或墮邪見中。是人未得一切智。所求一切智事心未調柔故墮諸邊。諸法實相難得故。是故佛說菩薩從初發心憐愍眾生故。著心漸薄。不戲論畢竟空若空有此過。若不空有彼過等。問曰。如余處菩薩自利益亦利益眾生。此中何以但說利益眾生不說自利。自利利人有何咎。答曰。菩薩行善道為一切眾生。此是實義。余處說自利亦利益眾生是為凡夫人作是說。然后能行菩薩道。入道人有下中上。下者但為自度故行善法。中者自為亦為他。上者但為他人故行善法。問曰。是事不然。下者但自為身。中者但為眾生。上者自利亦利他人。若但利他不能自利。云何言上。答曰不然。世間法爾自供養者不得其福。自害其身而不得罪。以是故為自身行道名為下人。一切世人但自利身不能為他。若自為身行道。是則斷滅自為愛著故。若自能舍己樂但為一切眾生故行善法是名上人。與一切眾生異故。若但為眾生故行善法。眾生未成就。自利則為具足。若自利益又為眾生是為雜行。求佛道者有三種。一者但愛念佛故自為己身成佛。二者為己身亦為眾生。三者但為眾生。是人清凈行道。破我顛倒故。是菩薩行般若波羅蜜時無眾生。乃至無知者見者。安住是中拔出眾生著甘露性中。甘露性者。所謂一切助道法。何以故。行是法得至涅槃。涅槃名甘露。住是甘露性中我等妄想不復生。是菩薩自得無所著。亦令眾生得無所著。是名第一利益眾生。問曰。上說但利益眾生故行道。今何以故自得無所著。令眾生得無所著。答曰不得已故。若自無智慧何能利人。以是故先自得無所著。然后教人。若是功德可得與他。如財物者諸佛大菩薩所有功德皆應與他。乃至調達怨賊皆可與之。然后更自修集功德。但是事不然。不可我作而他得。是亦世俗說非第一義。何以故第一義中無眾生。無一無異。等分別諸法相。此中說亦無所著處。復次如先說不可說相。是第一義。此中可說故是世俗。爾時須菩提問佛。于道場所得法為用世諦故得。為用第一義諦。須菩提意若以世諦故得。即是虛妄不實。若以第一義故得。第一義中無得。無得者。不可說不可受。佛答以世俗語言故。說佛得阿耨多羅三藐三菩提。是中無得者無有得法。何以故。若是人得是法即是二法。二法中無道無果。二法者是菩薩是得阿耨多羅三藐三菩提。如是二法皆是世諦故有。若二者佛法何得不虛妄。若有人不得第一義。但以二法分別諸法是則虛妄。諸佛大菩薩得第一義故。為度眾生令得第一義。雖分別諸法非是虛妄。須菩提復問。世尊若用二法無道無果。今以不二法故有道有果耶。佛答。二法無道無果。不二法亦無道無果。問曰。余處說二法是凡夫法不二法是賢圣法。如毗摩羅詰經不二入法門中說。答曰不二入是真實圣法。或有新發意菩薩未得諸法實相。聞是不二法取相生著。是故或稱贊不二法或時毀呰。又佛遮二邊說中道。所謂非二非不二。二法名各各別相不二名一空相。以是一空相破各各別異相。破已事訖還舍不二相。是即是道是果。何以故。諸賢圣雖贊嘆無二法。為不著故用是法得道得果。用是法無道無果。即是戲論無戲論是平等法。須菩提白佛言。若諸法無所有性何等是平等。佛答。若離有性無性假名為平等。若菩薩不說一切法有。不說一切法性。不說一切法相等。顯示亦不說無法無法性無法相等。顯示亦不說離是二邊更有平等相。一切處不取平等相。亦不言無是平等。不妨行諸善法。是名諸法平等。復次諸法平等者。所謂出過一切法。問曰。先處處說諸法即是平等相。平等即是諸法實。名異而義同。色如非色非離色。今何以說平等出過一切法。答曰。一切法有二種。一者色等諸法體。二者色等法中行。凡夫邪行賢圣正行。此中說平等。于凡夫行中出。不言色等中出。復次平等無能行無能到。于是須菩提驚問。佛亦不能行不能到。須菩提謂是法雖甚深微妙難行是事佛應當得。佛答從須陀洹乃至佛。皆無能行無能到。佛意三世十方佛不能行。不能到。何況一佛平等性自爾。故須菩提復問。佛于一切法中行力自在。佛無礙智慧無處不到。云何言不能行不能到。佛答。若佛與平等異應有是難。何以不能行不能到。今凡夫平等須陀洹平等佛平等。皆一平等無二無分別是凡夫乃至佛。自性不能自性中行。不能自性中到。自性應他性中行。是故佛說若佛與平等異。佛應行平等。但佛即是平等故不行不到。非以智慧少故。須菩提白佛言。若平等凡夫乃至佛不可得異。今凡夫圣人不應有差別。佛可須菩提問。平等中無差別。世諦故凡夫法中有差別。復問。若凡夫乃至佛無有差別。云何三寶大現于世間大利益眾生。佛答。平等即是法寶。法寶即是佛寶僧寶。何以故。未得法時不名為佛。得平等法故名為佛。得是平等法故分別有須陀洹等差別。須菩提受佛教。是法皆無合無散無色無形無對一相所謂無相。唯佛有是力于空無相中分別是凡夫是圣人。佛告須菩提。如是如是。若諸佛不分別是法。云何當知有地獄乃至十八不共法。問曰。諸佛如日出。不能令高者下下者高。但能照明萬物令有眼者別識。諸佛亦如是。亦不轉諸法相。但以一切智照為人演說令知。汝何以故言若佛不分別諸法云何知有地獄乃至十八不共法。如今畜生等現目所見人皆識知何須佛說。答曰。佛雖不作好丑諸事而演說示人。知有二種。一者凡夫虛妄知。二者如實知。知畜生等相是凡人虛妄知。佛為知實相故言佛不分別諸法云何知有地獄等。復次諸佛法寂滅相無戲論。此中若分別有地獄等相。不名為寂滅不二無戲論法。佛雖知寂滅不二相。亦能于寂滅相中分別諸法而不墮戲論。離諸法實相者。雖眼見畜生等亦不能如實知其相。如牛角足尾等諸分邊和合更有牛法生。是為一。諸分多。牛法一。一不作多。多不作一。有人言。此說非也。除此諸分應更有牛法。力用可見。牛法眾分和合生。而牛法不異眾分。何以故。見此眾分合故名為見牛。更不見余物為牛。異者破一一者破異。不一不異破一異。若無一異云何有不一不異。若入是諸法平等中。爾時始如實得牛相。是故言若佛不分別諸法相不說二諦。云何善說畜生等。所謂于平等不動而分別諸法。不動者分別諸法時不著一異相。須菩提白佛。如佛于諸法等中不動。辟支佛乃至凡夫于諸法等中亦不動。何以故。諸佛平等相。乃至凡夫亦平等相。世尊若爾者。佛云何分別諸法是色異色性異受性異乃至有為無為性異。若不分別諸法。菩薩行般若波羅蜜時。不得從一地至一地乃至凈佛國土。佛答。于汝意云何。推尋色等相為是空不。世尊。實空。空中有異相法不。答言不。何以故。是畢竟空以無相智慧可解。是中云何有異相。佛語須菩提。若空中無異相空便是實。是故汝云何于空中分別諸法。作是難畢竟空中空亦不可得。各各相亦不可得。汝云何以空各各相為難。以是因緣故。當知諸法平等中無分別故無凡夫人。但凡夫人非實相不離實相。凡夫實相即是圣人相。是故言不。但凡夫不離凡夫。乃至佛亦如是。須菩提以平等相大利益。欲知平等定相。是故問為是有為為是無為。佛答非有為非無為。何以故。若有為皆是虛誑作法。若無為無為法無生住滅故無法。無法故不得名無為。因有為故有無為。如經中說離有為無為不可得。如離長無短。是相待義。問曰。有為法是無常。無為法是常。云何言離有為無為不可得。答曰。無為法無分別故無相。若說常相不得言無相。破有為法故名無為。更無異法。如人閉在牢獄穿墻得出破壁是空更無異空。空亦不從因緣生。無為法亦如是。有為法中先有無為性。破有為即是無為。是故說離有為無為不可得。是有為無為性皆不合不散一相所謂無相。佛以世諦故說是事非第一義。何以故。佛自說因緣。第一義中無身口意行。有為無為法平等。即是第一義。觀是有為無為法平等。亦不著一相。菩薩于第一義中不動而利益眾生。方便力故種種因緣為眾生說法也

大智度論卷第九十五大智度論釋涅槃如化品第八十七(卷第九十六)

　　　　龍樹菩薩造


　　　　后秦龜茲國三藏鳩摩羅什譯


【經】須菩提白佛言。世尊。若諸法平等無所為作。云何菩薩摩訶薩行般若波羅蜜。于平等中不動而行菩薩事以布施愛語利益同事。佛告須菩提。如是如是如汝所說。是諸法平等無所作。若是眾生自知諸法平等。佛不用神力于諸法平等中不動而拔出眾生吾我想。以空度五道生死乃至知者見者相。度色相乃至識相眼相乃至意相地種相乃至識種相。遠離有為性相令得無為性相。無為性相即是空。須菩提言。世尊。用何等空故一切法空。佛言。菩薩遠離一切法相。用是空故一切法空。須菩提。于汝意云何。若有化人作化人。是化頗有實事不空者不。須菩提言。不也世尊。是化人無有實事而不空。是空及化人二事不合不散。以空空故空。不應分別是空是化。何以故。是二事等空中不可得。所謂是空是化。所以者何。須菩提。色即是化受想行識即是化。乃至一切種智即是化。須菩提白佛言。世尊。若世間法是化。出世間法所謂四念處四正勤四如意足五根五力七覺分八圣道分三解脫門佛十力四無所畏四無礙智十八不共法。并諸法果及賢圣人所謂須陀洹斯陀含阿那含阿羅漢辟支佛菩薩摩訶薩諸佛世尊。是法亦是化不。佛告須菩提一切法皆是化。于是法中有聲聞法變化有辟支佛法變化有菩薩摩訶薩法變化有諸佛法變化有煩惱法變化有業因緣法變化。以是因緣故。須菩提。一切法皆是化。須菩提白佛言。世尊。是諸煩惱斷。所謂須陀洹果斯陀含果阿那含果阿羅漢果辟支佛佛道。斷諸煩惱習皆是變化不。佛告須菩提。若有法生滅相者皆是變化。須菩提言。世尊。何等法非變化。佛言。若法無生無滅是非變化。須菩提言。何等是不生不滅非變化。佛言。無誑相涅槃是法非變化。世尊。如佛自說諸法平等。非聲聞作非辟支佛作非諸菩薩摩訶薩作非諸佛作。有佛無佛諸法性常空性空即是涅槃。云何言涅槃一法非如化。佛告須菩提。如是如是。諸法平等非聲聞所作。乃至性空即是涅槃。若新發意菩薩聞是一切法皆畢竟性空乃至涅槃亦皆如化。心則驚怖。為是新發意菩薩故分別生滅者如化。不生滅者不如化。須菩提白佛言。世尊。云何教新發意菩薩令知是性空。佛告須菩提。諸法本有今無耶

【論】問曰。是事佛先已答。須菩提今何以更問。所謂世尊若諸法平等無所作為。云何菩薩于諸法平等中不動而大利益眾生。答曰。以是事難解故雖先說而更問。又經將訖佛說深空。凡夫圣人所不能行所不能到。是故須菩提知一切法平等相定空。云何菩薩住是法中而能利益眾生。平等法無作相利益是有作相。佛可須菩提意。還以須菩提問而答。可其平等答。其利益眾生所謂若眾生自知諸法平等畢竟空。佛無恩力。若病人自知將適則藥師無功。須菩提復問。若諸法實相畢竟空無所能作。菩薩何以住是中而利益眾生。若菩薩用是平等利益眾生則壞實相。佛答。菩薩不以諸法實相利益眾生。但眾生不知畢竟空故菩薩教詔令知。菩薩教化眾生是為對治悉檀。須菩提以第一義悉檀無利益為難。佛答。眾生顛倒不知。佛但破其顛倒不言是實。是故菩薩住是平等相中。遠離我相乃至知者見者相。是名眾生空。以是一切無吾我法教化眾生。眾生有二種。一者愛多二者見多。愛多者得是無我法則生厭心離欲。作是念若無我何用余物。見多者雖知無我法于色等法中戲論若常若無常等。是故次說色相五眾十二入十八界。乃至遠離有為性相令得無為性相。無為性相即是空。是名法空。問曰。須菩提何以作是問。用何等空故一切法空。答曰。空有種種。如火中無水水中無火亦是空。五眾中無我亦如是。或有眾生空或有法空。法空中或有人言。諸法雖空亦不盡空。如色空中有微塵根本在。是故須菩提問以何等空故一切法空。佛答。以無所得畢竟空故遠離一切相。是故此中說眾生空法空。是二空故一切法無不空。問曰。若爾者此中何以說離一切法相。答曰。一切法不可盡壞。但離其邪憶想。一切法自離。如神通人壞色相故則石壁無礙。如佛說汝等當于五眾中修正憶念斷貪欲得正解脫。是故說離相。須菩提聞是已心驚。云何一切法若大若小都無本實。凡夫人虛妄可無實事。圣人應有少許實。須菩提雖是阿羅漢深貴佛法。亦為新發意菩薩故問。佛知須菩提意欲明了是事故說譬喻。反問須菩提。于汝意云何。如化人復作化。是化有本實不空不。答言不也。是化無有實事而不空者。空及化人二事不合不散皆空故用空空故空。問曰。何以名為空空故空。答曰。為破十八事實故有十八空。破眾生心中變化空法故用空空。世間人皆知幻化法不久住無所能作故名空。是故言空空故空。不應分別是空是化。凡夫人知變化是空不實。謂余法為實。是故以化為喻。當知余法與化無異。如圣人所解不得以化為喻。以無所分別故。一切法名為五眾。佛言。色受想行識無不是化以空故。須菩提白佛言。世尊。凡夫法虛妄應如化。出世間法亦如變化耶。所謂四念處乃至十八不共法若四念處法等。從因緣邊生故如化。是法果所謂涅槃。亦復如化耶。若能起是行者。所謂須陀洹乃至佛。亦復如化耶。佛答。若有為若無為及諸賢圣皆是化。畢竟空故是義從初品已來處處廣說。是故言一切法空皆如化。問曰。若一切法皆空如化。何以故有種種諸法別異。答曰。如佛所化及余人所化。雖不實而有種種形像別異。夢中所見種種亦如是。人見夢中好惡事。有生喜者有生怖者。如鏡中像雖無實事而隨本形像有好丑。諸法亦如是。雖空而各各有因緣。如佛此中說。是化法中有聲聞變化有辟支佛變化有菩薩變化有佛變化有煩惱變化有業變化。是故一切法皆是變化。聲聞變化者。三十七品四圣諦乃至三解脫門。何以故聲聞人住持戒中。禪定攝心求涅槃。觀內外身不凈。是名身念處。如是等法為涅槃故。勤精進生起是法。本無而今有已。有還無。是為聲聞變化。辟支佛變化者。所謂觀十二因緣等諸法。所以者何。辟支佛智慧深于聲聞人故。菩薩變化者。所謂六波羅蜜及二種神通報得及修得。佛法變化者。三十二相八十隨形好。十力一切種智等無量佛法。煩惱變化者。煩惱起種種業。善不善無記業畢定業不畢定業善不善無動業等無量諸業。問曰諸煩惱是惡法。云何能生善業無動業。答曰有二種因。一者近因二者遠因。人有我心為后身當常樂故修布施是近因。為離欲界衰惱不凈身故修禪定是為遠因。復有人言一切凡夫皆以我心和合故起業。有人言無有離我心起第六識住我心故起第六識。我心即是諸煩惱根本。問曰煩惱是垢心。善心是凈心。垢凈不得和合。何以言住我心中能起善業。答曰不爾一切心皆與慧俱生。無明心中亦應有慧。慧與無明相違法。而一心中起凈。垢亦如是。凡夫未得圣道云何能得離我心而行善。嗔等煩惱中則不得行善。我心無記柔軟故。是故煩惱心中生善業無動業無咎業。變化者生一切果報法所謂六道。惡業果報是三惡道。善業果報是三善道。惡業有上中下。上者地獄中者畜生下者餓鬼。善業亦有上中下。上者天中者人下者阿修羅等。上善業有種種輕重等分別。上惡業亦有輕重差別。次第輕重如地獄中說。余道亦如分別業品中說。問曰若從業有何以言變化。答曰凡夫人見諸法不如化。圣人知畢竟空相故以天眼觀眾生皆無有終始中間。如化主遠處作變。化業亦如是。在過去世中作。今身變化如變化事。能種種令人生憂喜怖畏。智者觀之皆無有實而人橫生憂喜是人可笑。業亦如是。是故說業變化。問曰是諸變化皆業所作。何以不但說業變化。答曰業有二種凈業垢業。凈業者聲聞變化乃至佛變化。垢業是煩惱變化。復次有二種業。凡夫業圣人業。凡夫業是煩惱變化。圣人業須陀洹乃至佛。是故雖皆是業變化而廣分別無咎。是故須菩提當知一切法空皆如化。須菩提復問。世尊是諸圣人煩惱斷。所謂須陀洹果乃至阿羅漢果辟支佛道斷一切煩惱習。是諸斷皆如化不。須菩提意有為法虛誑故如變化。無為法真實無作故不應是化。是故問。佛答。一切法若生若滅皆如化。何以故本無今有今有后無。誑惑人心故。佛意一切從因緣生法皆無自性。無自性。故畢竟空。畢竟空故皆如化。須菩提求諸法實相意猶未息故問。佛何等法不如化。須菩提意謂有一決定實法不如化。可依是法而精進求。佛答。有若法無生無滅即是非化。何者是所謂無誑相涅槃。是法無生故無滅。無滅故不能令人生憂。佛分別一切有為法畢竟空皆如化唯有涅槃一法非如化。爾時須菩提白佛。如佛說平等法非佛所作。非聲聞辟支佛所作。有佛無佛諸法常住性空相。性空相即是涅槃。須菩提意謂。深入般若波羅蜜中涅槃亦空。上品中處處說。今佛何以說唯一涅槃不如化。是故引佛語為難。諸法實相性空法常住。諸佛但為人演說。性空者即是涅槃。今何以于生滅法中別說無誑相涅槃不如化。佛答。諸法平等常住非賢圣所作。若新學菩薩聞則恐怖。是故分別說。生滅者如化不生滅者不如化。問曰唯佛一人是無誑人。一切人皆于佛所欲求實事。今佛何以說一切法都空或說不都空。答曰佛此中自說因緣。為新發意菩薩故說涅槃不如化。問曰可為人故轉諸法相耶。答曰此中佛說諸法相者性空。性空云何可轉。佛初得是諸法實相時。心但趣向涅槃寂滅。是時十方諸佛諸天請佛莫入涅槃。一切眾生苦惱當度脫之。佛即受請。佛但為度眾生故住。以是故知有可利益眾生隨事為說。觀諸有為法虛誑故涅槃為實不變不異。有新發意菩薩著是涅槃。因是著起諸煩惱。為斷是著故說涅槃如化。若無著心是時則說涅槃非如化。復次有二道。小乘道大乘道。小乘論議以涅槃為實。大乘論議以利智慧深入故。觀色等諸法皆如涅槃。是故二說無咎。須菩提復問。云何教化新發意菩薩令知平等性空。須菩提意謂。性空是凡夫人大怖畏處。聞性空無所有如臨深坑。何以故。一切未得道者。我心深著故怖畏空法。作是念佛教人勤修善行終歸入無所有中。以是故須菩提問。以何方便教誨是新發意者。佛答。諸法先有今無耶。佛意以新發意者怖畏后當無故。說諸法先有今無耶。須菩提自了了知諸法先自無今亦無。但以新發意者我見心覆故生驚怖。為除顛倒令得實見竟無所失。知諸煩惱顛倒實相所謂性空。是時則無恐怖。如是等法應教新發意者。若諸法先有以行道故無。應當恐怖初自無故不應恐怖。但為除顛倒耳

　　大智度論釋薩陀波侖品第八十八

【經】佛告須菩提。菩薩摩訶薩求般若波羅蜜。當如薩陀波侖菩薩摩訶薩。是菩薩今在大雷音佛所行菩薩道。須菩提白佛言。世尊。薩陀波侖菩薩摩訶薩。云何求般若波羅蜜。佛言。薩陀波侖菩薩摩訶薩。本求般若波羅蜜時。不惜身命不求名利。于空閑林中聞空中聲言。汝善男子從是東行。莫念疲極。莫念睡眠。莫念飲食。莫念晝夜。莫念寒熱。莫念內外。善男子。行時莫觀左右。汝行時莫壞身相。莫壞色相。莫壞受想行識相。何以故。若壞是諸相則于佛法有礙。若于佛法有礙便往來五道生死中。亦不能得般若波羅蜜。爾時薩陀波侖菩薩報空中聲言。我當從教。何以故。我欲為一切眾生作大明。欲集一切諸佛法。欲得阿耨多羅三藐三菩提故。薩陀波侖菩薩復聞空中聲言。善哉善哉。善男子。汝于空無相無作之法應生信心。以離相心求般若波羅蜜。離我相乃至離知者見者相。當遠離惡知識。當親近供養善知識。何等是善知識。能說空無相無作無生無滅法及一切種智。令人心入歡喜信樂。是為善知識。善男子。汝若如是行不久當聞般若波羅蜜。若從經卷中聞。若從菩薩所說聞。善男子。汝所從聞。是般若波羅蜜處。應生心如佛想。善男子。汝當知恩。應作是念。所從聞是般若波羅蜜者。即是我善知識。我用聞是法故疾得不退轉。于阿耨多羅三藐三菩提親近諸佛。常生有佛國中遠離眾難。得具足無難處。善男子。當思惟籌量是功德。于所從聞法處應生心如佛想。汝善男子。莫以世利心故隨逐法師。但為愛法恭敬法故隨逐說法菩薩。爾時當覺知魔事。若惡魔與說法菩薩作五欲因緣假為法故令受。若說法菩薩入實法門以德力故受而無所染。又以三事故受是五欲。以方便力故。欲令眾生種善根故。欲與眾生同其事故。汝于是中莫生污心當起凈想。自念我未知漚和拘舍羅。大師以方便法為度眾生令得福德故受是諸欲。于智慧無著無礙不為欲染。善男子。即當觀諸法實相。諸法實相者。所謂一切法不垢不凈。何以故。一切法自性空無眾生。無人無我一切法如幻如夢如響如影如炎如化。善男子。觀是諸法實相已當隨法師。汝不久當成就般若波羅蜜。復次善男子。汝當復覺知魔事。若說法菩薩見欲受般若波羅蜜人意不存念。汝不應起心怨恨。汝但當以法故恭敬。莫起厭懈意常應隨逐法師

【論】釋曰。上品中說。新發意菩薩云何教性空法。性空法畢竟無所有空難解難得故。佛答。法先有今無耶。佛意性空法非難得難知。何以故。本來常無更無新異。汝何以心驚謂為難得。是性空法雖甚深菩薩但能一心勤精進不惜身命。作如是一心求便可得。此中說薩陀波侖本生為證。佛法有十二部經。或因修妒路偈經本生經得度。今佛以本生經為證。若有聞者作是念。彼人能得我亦應得。是故說薩陀波侖菩薩本生因緣。佛告須菩提。菩薩求般若波羅蜜應如薩陀波侖。問曰。若般若波羅蜜無相畢竟空。行禪定猶尚難得。何況憂愁啼哭散心求覓而當可得。答曰。為新發意菩薩說薩陀波侖。問曰。若薩陀波侖是新發意。十方諸佛云何現在其前得諸三昧不惜身。又見曇無竭復得無量阿僧祇三昧。云何名新發意。答曰。新學菩薩有二種。一者深心著世間樂軟心發意。二者深心發意不著世間樂。軟心發意者。佛不以為發心。深心發意者。乃名為發心。如聲聞法中。佛語二比丘。于我法中乃至無如毛厘暖法。佛觀是暖法最為微小。凡人觀之以為大。譬如國王見一張?不以為多。貧者見之以為多。以一心不惜身故說薩陀波侖為證。問曰。若薩陀波侖菩薩能作如是苦行。從曇無竭得諸三昧應當作佛。今何以故。在大雷音佛所修菩薩行。答曰。佛法無量無邊。若千萬阿僧祇劫修勤苦行尚不可得。何況薩陀波侖一世苦行。復有菩薩具足菩薩道十力四無所畏等。為眾生故住世間未取實際。如文殊師利等。薩陀波侖或能如此故未作佛。菩薩三昧如十方國土中塵數。薩陀波侖所得六萬三昧何足為多。大雷音佛者。應如大龍王將欲降雨震大雷音。烏雀小蟲悉皆怖畏。是佛初轉法輪時。十方眾生皆發心。外道邪見皆恐怖懾伏。是故天人眾生稱佛為大雷音。是佛今現在。須菩提問。薩陀波侖菩薩摩訶薩云何求般若波羅蜜。問曰。薩陀波侖未得阿鞞跋致。何以故。名菩薩摩訶薩。答曰。以有大菩薩故小者亦名大。又以其雖未得實智慧而能深念般若波羅蜜故不惜身命。有大功德故亦名菩薩摩訶薩。

問曰。何以名薩陀波侖。(薩陀秦言常波論名啼)為是父母與作名字。是因緣得名字。答曰。有人言。以其小時喜啼故名常啼。有人言。此菩薩行大悲心柔軟故。見眾生在惡世貧窮老病憂苦為之悲泣。是故眾人號為薩陀波侖。有人言。是菩薩求佛道故遠離人眾在空閑處求心遠離。一心思惟籌量勤求佛道時世無佛。是菩薩世世行慈悲心。以小因緣故生無佛世。是人悲心于眾生欲精進不失。是故在空閑林中。是人以先世福德因緣及今世一心。大欲大精進。以是二因緣故聞空中教聲不久便滅。即復心念。我云何不問。以是因緣故憂愁啼哭七日七夜。因是故天龍鬼神號曰常啼。佛答須菩提。過去世有薩陀波侖菩薩。不惜身命不貪財利求般若波羅蜜時。在空閑林中聞空中聲到空林中如上說。問曰。空中聲為是何聲。答曰。若諸佛菩薩諸天龍王。憐愍眾生故。見是人不著世間法一心求佛道。以時無佛法。欲示其得般若因緣。故空中發聲。有人言。是薩陀波侖。先世善因緣人。在此林中作鬼神見其愁苦。以其是先世因緣故。又是神亦求佛道。以是二因緣故發聲如蜜膊婆羅門。為須達多至王舍城詣大長者家求兒婦。時蜜膊于王舍城大婆羅門眾中。飲食過度腹脹而死作鬼神。于王舍城城門上住。須達多聞是婆羅門已死自往長者家宿。長者于后夜起辦具飲食。須達多問言。汝有何事為欲娶婦嫁女。為欲請大國王。為是邑會何其匆匆營事乃爾。長者答言。我欲請佛及僧。須達多聞佛名驚喜毛豎。長者先得道跡。為其廣說佛德。須達多聞已愛樂情至。甚欲見佛乘。念佛心。而小睡以念佛情至故須臾便覺。夜見月光謂為日出。即起趣門見城門已開。王舍城門初夜未閉為客來故。后夜早開為客去故。既見門開即直向佛。佛時在寒林中住。于其中路月沒還闇。須達多心悔躊躇欲還入城。時蜜膊神放身光明照諸林野。告言居士。居士。莫怖莫畏。直去莫還去得大利。如彼經偈中廣說。須達多見佛得須陀洹道。請佛及僧于舍衛城盡形供養佛。令舍利弗為須達師。于舍衛作精舍。如須達知識神示導薩陀波侖知識示導亦如是。是故見其愁苦而示導之。作是言。善男子。汝從是東行。行時莫念疲極等。問曰。疲極饑渴交來切身云何不念。答曰。大欲精進力故。一心愛樂佛道不惜身命。休息飲食等皆是助身法。是事雖來不為亂心。知皆虛誑無常無實如怨如賊。但為身樂故何足存念。莫為饑渴疲極等故而舍佛道。莫念晝夜者。莫念晝是行法夜應止息。實無晝夜。所以者何。日依須彌影翳故名夜。莫念內外者。眾生多著內法。內法名身外法名五欲。內外法不定性空故不應著。莫觀左右者。人散心行道故左右顧看。行者無緣觀后。當前則不得不視。故但言莫左右顧看。復次惡魔常惑亂行者。或作種種形或作好色或作畏獸。在道左右故言莫觀。是皆止其粗念莫壞身相色等相者。五眾和合故假名為身。若說別更決定有身法。是則壞身相。若著無身法是亦壞身相。離是一異有無等邊行于中道。則疾得阿耨多羅三藐三菩提。是故說莫壞身相等。此中佛自說因緣。若壞是諸相則于佛法有礙。佛法有礙者。則往來五道生死中。不能得般若波羅蜜。薩陀波侖報空中聲言。而自說因緣。所謂薩陀波侖見一切眾生墮在無明黑闇中。我欲為然智慧光明。一切眾生有一切煩惱。我欲設一切佛法藥。一切眾生皆墮邪道。我為是眾生故求無上道。是三種愿得般若波羅蜜則能具足。是故言受教。問曰。薩陀波侖不見其形但聞其聲。何以便言受教。答曰。人所求事急故聞聲則應。薩陀波侖亦如是。復次聞其所說理好則知其人亦好故不須眼見。如黑闇中有種種。眾生眼雖不見聞其聲則知其種類。爾時空中聲復贊言善哉。以其雖不見形而能信受善語故。又復以其欲度一切眾生故。求阿耨多羅三藐三菩提心不懈息。如是等因緣故贊言善哉。于三解脫門中應生信心者。是門諸法實相所入門。離是三門皆是虛誑無有實者。汝雖未得應生大信根力。信根力故漸具諸根。以離相心求般若波羅蜜者。所謂觀諸法畢竟空。離眾生相離法相。問曰。三解脫門攝在般若中不。若攝何以別說。若不攝云何經中說一切助道法皆攝在般若中。答曰。一切法皆入般若中。人皆畏苦故求解脫。是故于般若分中前說三解脫門。以何因緣得此解脫離諸二邊。所謂眾生相法相行般若波羅蜜。問曰。初教精進后教三解脫門般若。今復欲為何事故教親近善知識。答曰。雖有好法若無教者行時多錯。譬如雖有好藥亦須良醫。又薩陀波侖是新發意菩薩。般若波羅蜜甚深。云何但聞空中略教而能自具足。是故教語親近善知識。善知識義如先說。今略說二相是善知識。一者教一心向薩婆若。二者教空無相無作無生無滅等般若波羅蜜法。若能如是行不久得般若波羅蜜。如藥師為病者說服藥法。汝能如法服病則得差。若從經卷聞從菩薩說聞者。遣薩陀波侖至曇無竭菩薩所。彼中二處有般若。一寶臺上金牒書。二曇無竭所說。若人福德多者從曇無竭所說聞。福德少者從經卷聞。于師生佛想。以能教佛道因緣故。世間小人因緣事訖則忘其恩義。作是念。如人乘船度水。既到彼岸何用船為。是故說汝當知恩。應作是念。所從聞般若者即是我善知識。一切諸利中般若利最勝。行是般若疾得阿耨多羅三藐三菩提不退轉。又復行般若因緣故親近諸佛。常生有佛國中。離于八難值佛在世。菩薩應作是念。我得如是等諸功德。皆從般若得。般若波羅蜜從師而得。是故視師如佛想。有人能說般若波羅蜜者。有大福德多知識多得供養。弟子初為般若故隨逐。后漸漸為供養利。是故說莫以世利故隨逐法師。問曰。何以不但說親近善知識。而說是種種因緣。答曰。有人既得善知識不得其意。反成仇隙而墮地獄。更相謗毀故。唯佛一人無有過失。余人誰能無者。若弟子見師之過。若實若虛其心自壞不復能得法利。是故空中聲教若見師過莫起嫌恨。汝應作是念。我先世福德不具足故不得值佛。今值是雜行師我不應念其過失。而自妨失般若。師之過失不著于我。我但從師受般若波羅蜜法。如狗皮囊盛好寶物不應以囊故而棄其寶。如罪人執燭照道不可以人罪故不受其明自墜溝壑。又如行遣小人導道不可以人小故不隨其語。如是等因緣不應遠離于師。師若實有罪尚不應離。何況此中魔作因緣令說法者有深妙五欲。令弟子不染著法。說法者以方便故現受。方便者。所謂欲令眾生種福德因緣。亦為同事攝眾生故。復有諸菩薩通達諸法實相故。無所障礙無有過罪。雖作過罪亦無所妨。如人年壯力盛腹中大熱雖食不適飲食不能生病。又如有好藥雖被惡毒不能為害。如是等因緣故汝于師所莫起嫌恨而自失般若。如經中說。復有說法者。持戒清凈離于五欲。多知多識有好名聞。威德尊重。弟子受法而不顧錄。汝于是中莫生怨恨。當作是念。我宿世罪故今為小人。師不輕我我自無福不能得道。又我于師所應破憍慢。以求法利有如是等種種諸師。菩薩為求般若波羅蜜故。但一心恭敬不應念其長短。若能如是忍辱于師一心不起增減者。汝于師所盡得妙法。如完牢之器所受不漏。薩陀波侖聞空中聲已從是東行。如經中廣說

大智度論卷第九十六大智度論釋薩陀波侖品第八十八之余(卷第九十七)

　　　　龍樹菩薩造


　　　　后秦龜茲國三藏鳩摩羅什譯


【經】爾時薩陀波侖菩薩。受是空中教已。從是東行不久。復作是念。我云何不問空中聲。我當何處去。去當遠近當從誰聞般若波羅蜜。是時即住啼哭憂愁作是念。我住是中過一日一夜。若二三四五六七日七夜。不念疲極乃至不念饑渴寒熱。不聞聽受般若波羅蜜因緣終不起也。須菩提。譬如人有一子卒死憂愁苦毒。唯懷懊惱不生余念。如是須菩提。薩陀波侖菩薩。爾時無有異心。但念我何時當得聞般若波羅蜜。我云何不問空中聲。我應何處去。去當遠近當從誰聞般若波羅蜜。須菩提。薩陀波侖菩薩如是愁念時。空中有佛語薩陀波侖菩薩言。善哉善哉。善男子。過去諸佛行菩薩道時。求般若波羅蜜亦如汝今日。善男子。汝以是勤精進愛樂法故。從是東行去此五百由旬。有城名眾香。其城七重七寶莊嚴。臺觀欄楯皆以七寶校飾。七寶之塹七寶行樹周匝七重。其城縱廣十二由旬。豐樂安靜人民熾盛。五百市里街巷相當端嚴如畫。橋津如地寬博清凈。七重城上皆有七寶樓櫓。寶樹行列以黃金白銀車磲馬瑙珊瑚琉璃頗梨紅色真珠以為枝葉。寶繩連綿金為鈴網以覆城上。風吹鈴聲。其音和雅娛樂眾生。譬如巧作五樂甚可悅喜。其城四邊流池清凈冷暖調適。中有諸船七寶嚴飾。是諸眾生宿業所致。乘此寶船娛樂游戲。諸池水中種種蓮華青黃赤白眾雜好華遍覆水上。是三千大千世界所有眾華皆在其中。其城四邊有五百園觀。七寶莊嚴甚可愛樂。一一園中各有五百池。池各縱廣十里。皆以七寶校成雜色莊嚴。諸池水中亦有青黃赤白蓮華彌覆水上。其諸蓮華大如車輪。青色青光黃色黃光赤色赤光白色白光。諸池水中鳧雁鴛鴦異類眾鳥音聲相和。是諸園觀適無所屬。是諸眾生宿業所致。長夜信樂深法。行般若波羅蜜因緣故受是果報。善男子。是眾香城中有大高臺。曇無竭菩薩摩訶薩宮舍在上。其宮縱廣一由旬。皆以七寶校成。雜色莊嚴甚可喜樂。垣墻七重皆亦七寶。七重欄楯七寶樓閣寶塹七重。皆亦七寶。周圍深塹七寶累成。七重行樹七寶枝葉。七重圍繞其宮舍。中有四種娛樂園。一名常喜二名離憂。三名華飾。四名香飾。一一園中各有八池。一名賢二名賢上。三名歡喜四名喜上。五名安隱六名多安隱。七名遠離八名阿鞞跋致。諸池四邊面各一寶。黃金白銀琉璃頗梨玟[王*回]為池底。其上布金沙。一一池側有八梯陛。種種妙寶以為嚴飾。諸梯陛間有閻浮檀金芭蕉行樹。一切池中種種蓮華。青黃赤白彌覆水上。諸池四邊生好華樹。風吹諸華墮池水中。其池成就八種功德香。若栴檀色味具足。曇無竭菩薩與六萬八千婇女。五欲具足共相娛樂。及城中男女俱入常喜等園賢等池中。五欲具足共相娛樂。善男子。曇無竭菩薩與諸婇女游戲娛樂已。日三時說般若波羅蜜。眾香城內男女大小。于其城中多聚人處敷大法座。其座四足或以黃金或以白銀或以琉璃或以頗梨。敷以綩綖雜色茵褥。垂諸幃帶以妙白?而覆其上。散以種種雜妙花香。座高五里張白珠帳。其池四邊散五色花。燒眾名香澤香涂地。供養恭敬般若波羅蜜故。曇無竭菩薩于此座上說般若波羅蜜。彼諸人眾如是恭敬供養曇無竭。為聞般若波羅蜜故。于是大會百千萬眾諸天世人一處和集。中有聽者。中有受者。中有持者。中有誦者。中有書者。中有正觀者。中有如說行者。當是時中眾生以是因緣故。皆不墮惡道。不退轉于阿耨多羅三藐三菩提。汝善男子往趣曇無竭菩薩。當聞般若波羅蜜。善男子。曇無竭菩薩世世是汝善知識。能教汝阿耨多羅三藐三菩提。示教利喜。是曇無竭菩薩本求般若波羅蜜時亦如汝。今汝去莫計晝夜。莫生障礙心。汝不久當得聞般若波羅蜜。爾時薩陀波侖菩薩摩訶薩。歡喜心悅作是念。我當何時得見是善男子得聞般若波羅蜜。須菩提。譬如有人為毒箭所中更無余念。唯念何時當得良醫拔出毒箭除我此苦。如是須菩提。薩陀波侖菩薩摩訶薩更無余念。但作是愿。我何時當得見曇無竭菩薩。令我得聞般若波羅蜜。我聞是般若波羅蜜。斷諸有心。是時薩陀波侖菩薩于是處住。念曇無竭菩薩。一切法中得無礙知見已。即得無量三昧門現在前。所謂諸法性觀三昧。諸法性不可得三昧。破諸法無明三昧。諸法不異三昧。諸法不壞自在三昧。諸法能照明三昧。諸法離闇三昧。諸法無異相續三昧。諸法不可得三昧。散華三昧。諸法無我三昧。如幻威勢三昧。得如鏡像三昧。得一切眾生語言三昧。一切眾生歡喜三昧。入分別音聲三昧。得種種語言字句莊嚴三昧。無畏三昧。性常默然三昧。得無礙解脫三昧。離塵垢三昧。名字語句莊嚴三昧。見諸法三昧。諸法無礙頂三昧。如虛空三昧。如金剛三昧。不畏著色三昧。得勝三昧。轉眼三昧。畢法性三昧。能與安隱三昧。師子吼三昧。勝一切眾生三昧。華莊嚴三昧。斷疑三昧。隨一切堅固三昧。出諸法得神通力無畏三昧。能達諸法三昧。諸法財印三昧。諸法無分別見三昧。離諸見三昧。離一切闇三昧。離一切相三昧。解脫一切著三昧。除一切懈怠三昧。得深法明三昧。不可奪三昧。破魔三昧。不著三界三昧。起光明三昧。見諸佛三昧。薩陀波侖菩薩住是諸三昧中。即見十方無量阿僧祇諸佛。為諸菩薩摩訶薩說般若波羅蜜

【論】問曰。薩陀波侖何以忘不問空中聲。答曰。薩陀波侖大歡喜覆心故忘。如人大憂愁大歡喜。以此二事故忘。問曰。空中聲已滅。何以住此七日不更求問處。答曰。如本于空閑處一心求般若故空中有聲。今亦欲一心如本冀更聞聲斷其所疑。復次薩陀波侖于世樂已舍深入佛道愛樂情至。空中聲告少為開示竟未斷疑。其聲便滅。如小兒得少美味著是味故更復啼泣而欲得之。薩陀波侖亦如是。得般若波羅蜜因緣味不能通達。不知那去。是故住而啼泣。問曰。何以乃至七日佛身乃現。答曰。譬如人大渴故乃知水美。若二日三日精進欲未深。若過七日恐其憂愁妨心不任求道。是故七日憂愁。如譬喻經中說。問曰。薩陀波侖何以愁憂乃爾如喪愛子。答曰。般若波羅蜜于諸法中第一。實是十方諸佛真實法寶。薩陀波侖得少氣味未具足故。憂愁如喪愛子。念其長大多所成辦冀得其力。菩薩亦如是。念增益般若波羅蜜力。得阿鞞跋致已成就佛事。如子于父孝行終身無有異心。般若波羅蜜于菩薩亦如是。若能得入乃至成佛終不遠離。如父見子心即歡悅。菩薩雖得種種諸法。不如見般若波羅蜜之歡喜。如子假為其名。般若波羅蜜亦如是。空無定實但有假名。如是等是總相因緣。父雖愛子不能以頭目與之。菩薩為般若波羅蜜故。無量世中以頭目髓腦施與眾生。子之于父或不能報恩。若能報恩正可現世小利衣食歡樂等。菩薩于般若波羅蜜中無所不得乃至一切智慧。何況菩薩力勢世間富樂。子之報父恩極一世。般若之益至無量世乃至成佛。子之于父或好或惡。般若波羅蜜無諸不可。子但是假名虛誑不實之法。般若波羅蜜真實圣法無有虛誑。子之報恩雖得現世小樂。而有憂愁苦惱無量之苦。般若波羅蜜但得歡喜實樂乃至佛樂。子但能以供養利益于父。不能免其生老病死。般若波羅蜜令菩薩畢竟清凈無復老病死患。子但能令父得世樂自在。般若波羅蜜能令菩薩于一切世間為天人主。如是等種種因緣譬喻差別相。世人皆知喪子憂愁故以此為喻。問曰。空中佛現是何等佛。先何以但有音聲而今現身。佛既現身何以不即度。方遣至曇無竭所。答曰。有人言非真佛但是像現耳。或諸佛遣化或大菩薩現作。以先善根福德未成就故但聞聲。今七日七夜一心念佛功德成就故得見佛身。佛所以不即度者。以其與曇無竭世世因緣應當從彼度故。有人應從舍利弗度。假使諸佛現身不能令悟。佛贊言善哉者。以薩陀波侖至意求知去處聞般若因緣故。佛現身而贊善哉。過去諸佛行菩薩道時求此般若亦如是種種勤苦。以初發心先罪厚重福德未集故。佛安慰其心。汝求般若波羅蜜。雖勤苦莫懈怠莫生退沒心。一切眾生行異因時皆苦受果時樂。當思惟諸佛無量功德果報以自勸勉。如是安慰已作是言。汝從是東行去此五百由旬。有城名眾香。乃至不久當聞般若波羅蜜。問曰。眾香城在何處。答曰。過去佛滅度后但有遺法。是法不周遍閻浮提。眾生有聞法因緣處則到。爾時眾香國土豐樂。多出七寶故以七寶作城。時薩陀波侖雖同在閻浮提而在無佛法無七寶處生。但傳聞佛名般若波羅蜜是佛道。是人先世廣集福德。煩惱輕微故聞即信樂厭惡世樂。舍其親屬到空林中住。欲至有佛法國土。音聲示語者。恐其異去不得到曇無竭菩薩所。是故語之次后佛為現身示其去處。問曰。薩陀波侖因緣已具聞于上。今曇無竭因緣為云何。答曰。郁伽陀秦言盛。達磨秦言法。此菩薩在眾香城中。為眾生隨意說法。令眾生廣種善根故號法盛。其國無王。此中人民皆無吾我。如郁單越人。唯以曇無竭菩薩為王其國難到。薩陀波侖不惜身命。又得諸佛菩薩接助能到。大菩薩為度眾生故生如是國中。眾生無所乏短。其心調柔易可得度。故問曰。曇無竭菩薩為是生身。為是法身為度眾生故以神通力化作此身。若化身者何用六萬婇女園觀浴池種種莊嚴而自娛樂。若是生身云何能令薩陀波侖供養具皆在空中化成大臺。入諸三昧乃至七歲。答曰。有人言是生身菩薩。得諸法實相及禪定神通力故。欲度是城中眾生。如余菩薩利根故能入禪定。亦能入欲界法。為攝眾生故受五欲而不失禪定。如人避熱故在泥中臥還洗則如故。凡夫鈍根故不能如是。是故以神通力化作華臺七歲入定。又以方便力故能受五欲。如先義說菩薩不但行一道。為眾生故行種種道引導之。如龍起云能降大雨雷電霹靂。菩薩亦如是。雖是生身未離煩惱而能修行善法。為眾生故不盡結使。有人言。是菩薩是法性生身。為度眾香城人故變化而度。若是生身云何能令十方佛稱贊而遣薩陀波侖。令從受法得六萬三昧。是故知是大菩薩變化身。譬如大海中龍死相出時如果熟應墮金翅鳥則來食之。眾生亦如是。行業因緣熟故大菩薩來度之。爾時薩陀波侖聞空中佛教大歡喜大欲心生故。我何時當得見曇無竭菩薩說般若波羅蜜者。能令我心中愛見等諸煩惱箭出。欲明是事故。此中佛說毒箭譬喻。如人毒箭在身更無余念。一者苦痛急。二者毒不疾出則遍滿身中而失命。薩陀波侖亦如是。諸邪疑等箭入心。貪欲等毒涂箭。聞曇無竭菩薩能拔出此箭。是人以邪見箭毒傷心。人畏貪欲等毒遍入身中奪智慧命與凡人同死。是故急欲見曇無竭菩薩無復余念。此中說斷諸所有心。所有心者取相著。乃至善法中亦有是病。薩陀波侖目睹佛身。先所未見從佛聞教。得法喜故離五欲喜。即得一切法中無礙知見。無礙知見者如薩陀波侖力所得無礙。非佛無礙。是時得入諸三昧門。諸法性觀三昧者。能觀一切諸法實性。實性者如先種種因緣說。諸法性不可得三昧者。初得三昧所謂空無生無滅。今得是三昧則不著是性。不得其決定相。破諸法無明三昧者。諸法于凡夫人心中以無明因緣故邪曲不正。所謂常樂我凈。得是三昧故常等顛倒相應無明破。但觀一切法無常空無我。問曰。若是菩薩破一切法中無明。此人尚不須見佛。何用至曇無竭菩薩所。答曰。破無明不唯一種。有遮令不起亦名為破。有得諸法實相故破無明。又無明種數甚多。有菩薩所破分有佛所破分。有小菩薩所破分大菩薩所破分。如先說燈譬喻。又須陀洹亦名破無明。乃至阿羅漢方是實破。大乘法中亦如是。新發意菩薩得諸法實相故亦名破無明。乃至佛無明盡破無余。是故薩陀波侖于佛法中邪見無明及我見皆盡。故得名破無明三昧無咎。諸法不異三昧者。得是三昧觀一切法一相。所謂無相諸法。不壞自在三昧者。得是三昧觀一切法如法性實際無為相故名不壞。得是法已得自在。了了知諸法。為佛道故不證是法。諸法能照明三昧者。以總相別相知一切法。諸法離闇三昧者。無明有二種。一者厚二者薄。薄者名無明。厚者名黑闇。破厚無明故名離闇。先破薄無明故名破諸法無明。諸法無異相續三昧者。五眾念念滅。相似相續生。死時相續生而不相似。得是三昧知諸法念念相續法不異。諸法不可得三昧者。即是一切法空相應三昧。散華三昧者。得是三昧者。于十方佛前能以七寶華散佛。諸法無我三昧者。觀一切法無我。如幻威勢三昧者。得是三昧者能種種變化身如大幻師。能引導眾生發希有心如大幻師。以幻力故能轉一國人心。得如鏡像三昧者。得是三昧者觀三界所有。如鏡中像虛誑無實。得一切眾生語言三昧者。得是三昧故能解一切眾生語言。一切眾生歡喜三昧者。入是三昧能轉眾生嗔心令歡喜。入分別音聲三昧者。入是三昧中。皆能分別一切天人音聲大小粗細等。得種種語言字句。莊嚴三昧者。得是三昧者義理雖淺能莊嚴字句語言。令人歡喜。何況深義。無畏三昧者。得是三昧者。不畏一切魔民外道論師及諸煩惱性。常默然三昧者。入是三昧者。常默然攝心。為度眾生故隨所應聞而出音聲。如天妓樂應意而出。得無礙解脫三昧者。得是三昧者。于一切法中得無礙智慧離塵垢三昧者。得是三昧者。諸煩惱結使塵垢皆滅。即是無生法忍三昧。名字語句莊嚴三昧者。得是三昧者。能種種莊嚴偈句語言。說法見諸法三昧者。入是三昧者。以見世諦及第一義諦知諸法。諸法無礙頂三昧者。如人在山頂遍觀四方。菩薩住是三昧中。普見一切諸法無礙。如虛空三昧者。入是三昧者。身及外法皆如虛空。皆得自在。如金剛三昧者。如金剛能破諸山。是三昧亦如是。能破障礙。六波羅蜜法直至佛道。不畏著色三昧者。得是三昧者。乃至天色尚不著。何況余色。得勝三昧者。欲有所作皆能得勝不負。轉眼三昧者。得是三昧者。魔及魔民欲見菩薩短者。轉之令作好見。畢法性三昧者。得是三昧者。見一切法畢入法性中。能與安隱三昧者。得是三昧雖往來六道回轉。自知必當作佛。安樂無憂師子吼三昧者。入是三昧者。皆能降伏一切魔民外道無敢當者。勝一切眾生三昧者。得是三昧于一切眾生最勝。一切有二種。一者名字一切。二者實一切。于三界著心凡夫及聲聞辟支佛及初發意未得是三昧者中勝故言一切。花莊嚴三昧者。得是三昧者。見十方佛坐七寶蓮花上。于虛空中雨寶蓮花于諸佛上。斷疑三昧者。得是三昧者。雖未得佛能斷一切眾生所疑。隨一切堅固三昧者。諸法實相名堅固。得是三昧者。隨諸法實相不隨余法。出諸法得神通力無畏三昧者。得是三昧者。過出一切凡夫法。得菩薩六神通十力四無所畏。能達諸法三昧者。得是三昧者。乃至諸法如法性實際中通達不住。乃至諸法平等。諸法財印三昧者。財名善法。印者名相如人得印綬無敢陵易。菩薩得善法財印亦無能為作留難者。諸法無分別見三昧者。若分別諸法即生憎愛心。得是三昧者。見一切法不作分別。離諸見三昧者。見者六十二邪見。及色等法中取相。乃至佛見法見僧見涅槃見。皆名為見。所以者何。取相能生著心故。離一切相三昧者。即是無相解脫門相應三昧。離一切著三昧者。離一切相故于一切法亦不著。除一切懈怠三昧者。得是三昧者。如此中說乃至七歲不坐不臥。菩薩得是三昧常無懈怠心。乃至得佛初不止息。得深法明三昧者。深法名諸佛法一切智慧等。菩薩得是三昧故能遙見佛法。思惟籌量知深妙無比。不可奪三昧者。得是三昧者。行菩薩法無能奪其志者。破魔三昧者。得是三昧力魔雖是欲界主。菩薩以人身能破魔事。不著三界三昧者。得是三昧身雖在三界中心常在涅槃故。不著起光明三昧者。得是三昧者。能放無量光明照于十方。見諸佛三昧者。得是三昧雖未得天眼天耳。而能見十方諸佛。聞十方諸佛所說法。咨問所疑。薩陀波侖住如是等三昧中。即見十方無量阿僧祇諸佛在大眾中。為諸菩薩說般若波羅蜜

大智度論卷第九十七大智度論釋薩陀波侖品第八十八之余(卷第九十八)

　　　　龍樹菩薩造


　　　　后秦龜茲國三藏鳩摩羅什譯


【經】是時十方諸佛。安慰薩陀波侖菩薩言。善哉善哉善男子。我等本行菩薩道時。求般若波羅蜜得是諸三昧。亦如汝今所得。我等得是諸三昧。善入般若波羅蜜。成就方便力住阿鞞跋致地。我等觀是諸三昧性。不見有法出三昧入三昧者。亦不見行佛道者。亦不見得阿耨多羅三藐三菩提者。善男子是名般若波羅蜜。所謂不念有是諸法。善男子我等于無所念法中住。得是金色身。丈六光明三十二相八十隨形好不可思議智慧無上戒無上三昧無上智慧一切功德皆悉具足。一切功德具足故。佛尚不能取相說盡。何況聲聞辟支佛及諸余人。以是故善男子于是佛法中倍應恭敬愛念生清凈心。于善知識中應生如佛想。何以故。為善知識守護故。菩薩疾得阿耨多羅三藐三菩提。是時薩陀波侖菩薩。白十方諸佛言。何等是我善知識所應親近供養者。十方諸佛告薩陀波侖菩薩言。汝善男子曇無竭菩薩。世世教化成就汝阿耨多羅三藐三菩提。曇無竭菩薩守護汝教。汝般若波羅蜜方便力。是汝善知識汝供養。曇無竭菩薩若一劫若二劫若三劫乃至過百千劫。頂戴恭敬以一切樂具三千世界中所有妙色聲香味觸。盡以供養未能報須臾之恩。何以故。曇無竭菩薩摩訶薩因緣故。令汝得如是等諸三昧。得般若波羅蜜方便力。諸佛如是教化安慰。薩陀波侖菩薩令歡喜已。忽然不現

是時薩陀波侖菩薩從三昧起已不復見佛。作是念。是諸佛從何所來去至何所。不見諸佛故。復惆悵不樂誰斷我疑。復作是念。曇無竭菩薩久遠已來。常行般若波羅蜜。得方便力及諸陀羅尼。于菩薩法中得自在。多供養過去諸佛。世世為我師常利益我。我當問曇無竭菩薩。諸佛從何所來去至何所。爾時薩陀波侖菩薩于曇無竭菩薩生恭敬愛樂尊重心。作是念。我當以何供養曇無竭菩薩。今我貧窮無華香瓔珞燒香澤香衣服幡蓋金銀真珠琉璃頗梨珊瑚虎珀。無有如是等物可以供養般若波羅蜜及說法師。曇無竭菩薩。我法不應空往曇無竭菩薩所。我若空往喜悅心不生。我當賣身得財為般若波羅蜜故供養法師曇無竭菩薩。何以故。我世世喪身無數無始生死中。或死或賣或為欲因緣故。世世在地獄中受無量苦惱。未曾為清凈法故。為供養說法師故喪身。是時薩陀波侖菩薩中道入一大城。至市肆上高聲唱言。誰欲須人誰欲須人誰欲買人。爾時惡魔作是念。是薩陀波侖愛法故自欲賣身為般若波羅蜜故供養。曇無竭菩薩。當得正問般若波羅蜜及方便力。云何菩薩摩訶薩行般若波羅蜜。疾得阿耨多羅三藐三菩提。當得多聞具足如大海水。是時不可沮壞得具足一切功德饒益諸菩薩摩訶薩為阿耨多羅三藐三菩提故。過我境界亦教余人出我境界得阿耨多羅三藐三菩提。我今當壞其事。爾時惡魔隱蔽諸婆羅門居士令不聞其自賣聲。除一長者女魔不能蔽。爾時薩陀波侖賣身不售憂愁啼哭。在一面立涕泣而言。我為大罪賣身不售我自賣身。為般若波羅蜜故供養曇無竭菩薩。爾時釋提桓因作是念。是薩陀波侖菩薩愛法自賣其身。為般若波羅蜜故欲供養曇無竭菩薩。我當試之。知是善男子實以深心愛法故舍是身不。是時釋提桓因化作婆羅門身在薩陀波侖菩薩邊行問言。汝善男子何以憂愁啼哭顏色焦悴。在一面立答言。婆羅門我愛敬法欲自賣身為般若波羅蜜故。欲供養曇無竭菩薩。今我賣身無有買者。自念薄福無財寶物欲自賣身供養般若波羅蜜及曇無竭菩薩而無買者。爾時婆羅門語薩陀波侖菩薩言。善男子我不須人。我今欲祠天。當須人心人血人髓。汝能賣與我不。爾時薩陀波侖菩薩作是念。我得大利得第一利。我今便為具足般若波羅蜜方便力。得是買心血髓者。是時心大歡喜悅樂無憂。以柔和心語婆羅門言。汝所須者我盡與汝。婆羅門言。善男子汝須何價。答言隨汝意與我。即時薩陀波侖右手執利刀刺左臂出血。割右髀肉復欲破骨出髓。時有一長者女。在閣上遙見薩陀波侖菩薩自割身體不惜壽命作是念。是善男子何因緣故困苦其身。我當往問。長者女即下閣。到薩陀波侖所問言。善男子何因緣困苦其身。用是心血髓作何等。薩陀波侖答言。賣與婆羅門為般若波羅蜜故。供養曇無竭菩薩。長者女言。善男子作是賣身欲自出心血髓。欲供養曇無竭菩薩。得何等功德利益。薩陀波侖答言。善女人是人善學般若波羅蜜及方便力。是人當為我說菩薩所。應作菩薩所應行道我學是法學是道得阿耨多羅三藐三菩提。時為眾生作依止。當得金色身三十二相八十隨形好大光無量明大慈大悲大喜大舍四無所畏。佛十力四無礙智十八不共法。六神通不可思議清凈戒禪定智慧。得阿耨多羅三藐三菩提。于諸法中得無礙一切知見。以無上法寶分布與一切眾生如是等諸功德利我當從彼得之。是時長者女聞是上妙佛法。即大歡喜心驚毛豎。語薩陀波侖菩薩言。善男子甚希有。汝所說者微妙難值。為是一一功德法故。應舍如恒河沙等身。何以故。汝所說者甚大微妙。汝善男子汝今所須盡當相與。金銀真珠琉璃頗梨虎珀珊瑚等諸珍寶物及華香瓔珞涂香燒香幡蓋衣服伎樂等供養之具。供養般若波羅蜜及曇無竭菩薩。汝善男子莫自困苦其身。我亦欲往曇無竭菩薩所。共汝植諸善根為得如是微妙法如汝所說故。爾時釋提桓因即復本身。贊薩陀波侖菩薩言。善哉善哉善男子。汝堅受是事其心不動。諸過去佛行菩薩道時。亦如是求般若波羅蜜及方便力得阿耨多羅三藐三菩提。善男子我實不用人心血髓。但來相試汝愿何等。我當相與薩陀波侖言。與我阿耨多羅三藐三菩提。釋提桓因言。此非我力所辦。是諸佛境界。必相供養更索余愿。薩陀波侖言。汝若于此無力。汝必見供養。令我是身平復如故。是時薩陀波侖身。即平復無有瘡瘢如本不異。釋提桓因與其愿已忽然不現。爾時長者女語薩陀波侖菩薩言。善男子來到我舍。有所須者從我父母索之。盡當相與。我亦當辭我父母。與諸侍女共往供養曇無竭菩薩。為求法故。即時薩陀波侖菩薩與長者女。俱到其舍在門外住。長者女入白父母。與我眾妙花香及諸瓔珞涂香燒香幡蓋衣服金銀琉璃頗梨真珠珊瑚虎珀及諸伎樂供養之具。亦聽我身及五百侍女先所給使共薩陀波侖菩薩。到曇無竭菩薩所為供養般若波羅蜜故。曇無竭菩薩。當為我等說法。我當如說行當得諸佛法。女父母語女言。薩陀波侖菩薩是何等人。女言是人今在門外。是善男子以深心求阿耨多羅三藐三菩提。欲度一切眾生無量生死苦。是善男子為法故自賣其身供養般若波羅蜜。般若波羅蜜名菩薩所學道。為供養般若波羅蜜及供養曇無竭菩薩故。在市肆上高聲唱言。誰須人誰須人誰欲買人。賣身不售。在一面立憂愁啼哭。是時釋提桓因化作婆羅門來欲試之。問言善男子何以憂愁啼哭一面立。答言婆羅門我欲賣身為供養般若波羅蜜及曇無竭菩薩摩訶薩故而我薄福賣身不售。婆羅門語是善男子。我不須人我欲祠天。當用人心人血人髓。汝能賣不。是時是善男子不復憂愁。其心和悅語是婆羅門言。汝之所須我盡相與。婆羅門言汝須何價。答言隨汝意與我。即時是善男子右手執利刀。刺左臂出血。割右髀肉復欲破骨出髓。我在閣上遙見是事。我爾時作是念。是人何故困苦其身。我當往問。我即下閣往問善男子。汝何因緣故自困苦其身。是善男子答我言。姊我為法故欲供養般若波羅蜜及曇無竭菩薩說法者。我貧窮無所有無金銀琉璃車磲馬瑙珊瑚虎珀玻梨真珠花香伎樂。姊我為供養法故自賣其身。今得買者須人心人血人髓。我用是價供養般若波羅蜜及曇無竭菩薩說法者。我問是善男子。汝今自出身心血髓。欲供養曇無竭菩薩。得何功德。是善男子言。曇無竭菩薩當為我說般若波羅蜜及方便力。此是菩薩所應學。菩薩所應作。菩薩所應住。菩薩所行道。我當學是道。得阿耨多羅三藐三菩提。為一切眾生作依止。我當得金色身三十二相。八十髓形好大光。無量明大慈大悲大喜大舍四無所畏。四無礙智。佛十力十八不共法六神通不可思議清凈戒禪定智慧。得阿耨多羅三藐三菩提。于諸法中得無礙一切知見。以無上法寶分布與一切眾生。如是等微妙大法。我當從彼得之。我聞是微妙不可思議諸佛功德。聞其大愿。我心歡喜作是念。是清凈微妙。甚大希有。乃至如是為一一法故。應舍如恒河沙等身。今善男子為法能受苦行難事。所謂不惜身命。我多有妙寶。云何不生愿勤求如是法。供養般若波羅蜜及曇無竭菩薩。我如是思惟已。語薩陀波侖菩薩。汝善男子莫困苦其身。我當白我父母多與汝金銀琉璃車磲馬瑙珊瑚虎珀頗梨真珠花香瓔珞涂香末香衣服旛蓋及諸伎樂。供養般若波羅蜜及曇無竭菩薩說法者。我亦求父母與諸侍女。共汝俱去供養曇無竭菩薩說法者。共汝植諸善根。為得如是等微妙清凈法。如汝所說。父母今聽我并五百侍女先所給者。亦聽我持眾妙花香瓔珞涂香末香衣服幡蓋伎樂金銀琉璃供養之具。與薩陀波侖菩薩共去供養般若波羅蜜。及曇無竭菩薩說法者。為得如是等清凈微妙諸佛法故。爾時父母報女言。汝所贊者希有難及。說是善男子為法精進大樂法相。及是諸佛法不可思議。一切世間最為第一。一切眾生歡喜因緣。是善男子為是法故大莊嚴。我等聽汝往見曇無竭菩薩親近供養。汝發大心為得諸佛法故如是精進。我等云何當不隨喜。是女為供養曇無竭菩薩故。得蒙聽許。報父母言。我等亦隨是心歡喜。我終不斷人善法因緣。是時長者女莊嚴七寶車五百乘。身及侍女種種寶物供養之具。持種種水陸生華。及金銀寶華。眾色寶衣。好香搗香澤香瓔珞。及眾味飲食。共薩陀波侖菩薩五百侍女。各載一車恭敬圍繞漸漸東去。見眾香城七寶莊嚴七重圍繞七寶之塹七寶行樹皆亦七重。其城縱廣十二由旬。豐樂安靜甚可喜樂。人民熾盛。百千市里街巷相當端嚴如畫橋津如地寬博清凈遙見眾香城。既入城中。見曇無竭菩薩坐高臺法座上。無量百千萬億眾恭敬圍繞說法。薩陀波侖菩薩見曇無竭菩薩時心即歡喜。譬如比丘入第三禪攝心安隱。見已作是念。我等儀不應載車趣曇無竭菩薩。作是念已下車步進。長者女并五百侍女皆亦下車。薩陀波侖菩薩。與長者女及五百侍女。眾寶莊嚴圍繞恭敬。俱到曇無竭菩薩所。爾時曇無竭菩薩摩訶薩。有七寶臺赤牛頭栴檀以為莊嚴。真珠羅網以覆臺上。四角皆懸摩尼寶珠以為燈明。及四寶香爐常燒明香。為供養般若波羅蜜故。其臺中有七寶大床四寶小床重敷其上。以黃金牒書般若波羅蜜置小床上。種種幡蓋莊嚴垂覆其上。薩陀波侖菩薩及諸女人見是妙臺眾寶嚴飾。及見釋提桓因與無量百千萬諸天。以天曼陀羅花碎末栴檀磨眾寶屑。以散臺上。鼓天伎樂于虛空中娛樂此臺。爾時薩陀波侖菩薩問釋提桓因。憍尸迦。何因緣故。與無量百千萬諸天。以天曼陀羅花碎末栴檀磨眾寶屑。以散臺上。鼓天妓樂于虛空中娛樂此臺。釋提桓因答言。汝善男子不知耶。此是摩訶般若波羅蜜。是諸菩薩摩訶薩母。能生諸佛攝持菩薩。菩薩學是般若波羅蜜。成就一切功德。得諸佛法一切種智。是時薩陀波侖菩薩即歡喜悅樂。問釋提桓因。憍尸迦。般若波羅蜜諸菩薩摩訶薩母能生諸佛攝持菩薩。菩薩學是般若波羅蜜。成就一切功德。得諸佛法一切種智。今在何處。釋提桓因言。善男子。是臺中有七寶大床四寶小床重敷其上。以黃金牒書般若波羅蜜置小床上。曇無竭菩薩以七寶印印之。我等不能得開以示汝。是時薩陀波侖與長者女及五百侍女。取供養具華香瓔珞幡蓋分作二分。一分供養般若波羅蜜。一分供養法座上曇無竭菩薩。爾時薩陀波侖菩薩。與五百女人。持華香瓔珞幡蓋伎樂。及諸珍寶供養般若波羅蜜已。然后到曇無竭菩薩所。到已見曇無竭菩薩在法座上坐。以諸華香瓔珞搗香澤香金銀寶華幡蓋寶衣散其曇無竭菩薩上為法故供養。是時諸華香寶衣于曇無竭菩薩上虛空中化成華臺碎末栴檀寶屑金銀寶華。化成寶帳。寶帳之上所散種種寶衣化為寶蓋。寶蓋四邊垂諸寶幡。薩陀波侖及諸女人見曇無竭菩薩所作變化。皆大歡喜作是念未曾有也。曇無竭大師神德乃爾。行菩薩道時神通力尚能如是。何況得阿耨多羅三藐三菩提時。是時長者女及五百女人清凈信心敬重曇無竭菩薩。皆發阿耨多羅三藐三菩提心作是愿言。如曇無竭菩薩得菩薩諸深法。如曇無竭菩薩供養般若波羅蜜。如曇無竭菩薩于大眾中演說顯示般若波羅蜜義。如曇無竭菩薩得般若波羅蜜方便力。成就神通于菩薩事中得自在。我等亦當如是。是時薩陀波侖菩薩及五百女人華香寶物供養般若波羅蜜及曇無竭菩薩已。頭面禮曇無竭菩薩合掌恭敬一面立。一面立已白曇無竭菩薩言。我本求般若波羅蜜時于空閑林中聞空中聲言。善男子汝從是東行當得聞般若波蜜。我受是語東行。東行不久作是念。我何不問空中聲。我當何處去。去是遠近當從誰聞。我是時大憂愁啼哭于是處住七日七夜。憂愁故乃至不念飲食。但念我何時當得聞般若波羅蜜我如是憂愁。一心念般若波羅蜜多見佛身在虛空中語我言。善男子汝大欲大精進心莫放舍以是大欲大精進心從是東行。去是五百由旬有城名眾香。是中有菩薩摩訶薩名曇無竭。從是人所當得聞般若波羅蜜。是菩薩世世是汝善知識常守護汝。我從佛受教誨已。便東行更無余心。但念我何時當見曇無竭菩薩為我說般若波羅蜜。我爾時中道住于一切法中得無礙知見得觀諸法性等諸三昧現在前住是三昧已。見十方無量阿僧祇諸佛說是般若波羅蜜。諸佛贊我言。善哉善哉善男子我本求般若波羅蜜時。得諸三昧。亦如汝今日。得是諸三昧已。遍得諸佛法諸佛為我廣說法要安慰我已。忽然不現。我從三昧起作是念。諸佛從何處來去至何所。我不見諸佛故大愁憂復作是念。曇無竭菩薩供養先佛植諸善根久行般若波羅蜜。善知方便力于菩薩道中得自在。是我善知識守護我。我當問曇無竭菩薩是事。諸佛從何所來去至何所。我今問大師。是諸佛何處來去至何處。大師當為我說諸佛所從來所至處令我得知。知已亦常不離見諸佛

【論】釋曰。薩陀波侖渴仰欲聞般若故。見十方諸佛為大眾說法。其心歡喜其意得滿。諸佛以其信力堅固精進難動故。安慰其心贊言善哉。我本初行菩薩道求般若時。亦如汝今。汝莫憂愁自謂福薄。爾時薩陀波侖大得諸三昧力其心深著。是故諸佛為說求諸三昧性不見實體。亦不見入三昧出三昧者。眾生空法空故。諸佛為略說般若波羅蜜相。不念有是法。所謂一切法無相故不可念著。我等住是無所念法中能具足六波羅蜜。具足六波羅蜜故得佛金色身。如經中說。諸佛教化利喜安慰其心。問曰。上化佛已為說曇無竭是汝世世善知識。今何以復問何等是我善知識。答曰。以佛敕于善知識中倍應恭敬愛念故。又以欲于十方佛所聞曇無竭功德。欲自令信心堅固不疑故問。十方佛答如經中說。薩陀波侖是曇無竭所度因緣人故。諸佛佐助示導。或有諸菩薩佐助佛所應度者令至佛所。問曰。上聞虛空聲。不問故七日啼哭。今不見十方佛。何以不大憂愁更求見佛。但欲于曇無竭所問諸佛去來事。答曰。薩陀波侖。先時但有肉眼未得三昧。以深心信著善法故大啼哭。今得諸三昧力。又見十方佛。諸煩惱微薄。著心已離故。但一心念。我當何時見曇無竭。問曰。若薩陀波侖得是三昧力。何以不還入三昧問十方諸佛從何所來去至何所而欲見問曇無竭。答曰。十方佛上以種種因緣贊曇無竭。世世是汝師。是故欲問。是時薩陀波侖念曇無竭菩薩。是我先世因緣。是故生恭敬尊重心。以有大功德故尊重。是先世因緣故恭敬愛樂。問曰。先說薩陀波侖不大著世間事。深愛般若波羅蜜故愁憂啼哭。今何以自鄙貧窮無以供養但以好心隨師意則是法供養。何用華香為。答曰。法供養雖上。而世間眾生見遠來求法。而空無所有。則不發喜心。以世法故求供養具。復次五波羅蜜為助般若波羅蜜法。助法中檀波羅蜜為首。薩陀波侖思惟。我得尊重福田。曇無竭菩薩當以助道法根本供養。亦欲為起發眾人。薩陀波侖是智人善人。貧窮而能供養。何況我等。復次諸善法行時思惟時。其味各異。薩陀波侖欲行布施味。是故求供養具。問曰。薩陀波侖是大菩薩。能見十方佛又得諸深三昧。何以貧窮。答曰。有人言。此人舍家求佛道。雖生富家道里懸遠。一身獨去不赍財物。有人言。雖是大人宿世小罪因緣故生貧窮家有。雖是小人先世少行布施因緣故生大富家。如蘇陀夷尼陀等是諸天所供養人而生小家。貧有二種。一者財貧。二者功德法貧。功德法貧最大可恥。財貧好人亦有法。貧好人所無。無有華香者。無有上妙寶華。又以少故言無。我若空往。師雖不須我心不得大喜。是故欲賣身。問曰。若賣身與他誰買此物往供養師。答曰。舍身即是大供養。去住無在。有人言。是人賣身取財因人供養。我為供養故賣身為奴。又人言。爾時世好人皆知法。雖自賣身主必能聽供養而還。復次是人發深心欲行檀波羅蜜。為供養法及法師。而無外物唯有己身。是故賣是內物。于外內物中內施為重惜之深故。是故欲不破布施愿故賣身供養。此中自說不悔因緣。我世世喪身無數。未曾為清凈法故。今為供養說法者故。喪是身大得法利。薩陀波侖定心斷貪惜身意。于道中入一大城。欲得賣買如意故入此大城。一心欲賣身除羞愧破憍慢故。唱言誰須人。問曰。魔何以欲破其意。答曰。魔常為諸佛菩薩怨家故欲來破。復次諸小菩薩未得諸法實相。魔及惡人能壞。若得無生法忍住諸菩薩神通力無能破者。如小樹栽小兒能破大不可破。復次此中自說魔破因緣。所謂是薩陀波侖愛法故。自賣身供養般若波羅蜜及法盛菩薩。當得正聞般若波羅蜜。如經中廣說。問曰。若魔欲壞薩陀波侖。先來聞空中聲。及見十方佛時何以不壞。今方隱蔽諸婆羅門居士。令不聞其聲。答曰。薩陀波侖先心未定。惜身未盡見十方佛。已得諸三昧。其心乃定。今定心相現。是故魔驚。若菩薩心未定。未能動魔。若大菩薩其心已定。魔亦不來。薩陀波侖今欲定心出魔境界。是故魔來。譬如負債人未欲遠去債主不遮。欲出他界則不聽去。問曰。魔有大力。何以不殺此菩薩而但破壞。答曰。魔本不嫉其壽命。但憎其作佛心。是故欲壞。又復諸天神法人無重罪不得妄殺。但得壞亂恐怖。若神無此法則人無活者。是故不殺。婆羅門性中生受戒故名婆羅門。除此通名居士。居士真是居舍之士。非四姓中居士。除一長者女者。以其為佛道世世集功德故魔不能蔽。復有人言。是薩陀波侖不應死故令一女人聞。有人言。是曇無竭菩薩神通力故令長者女得聞。如是三唱無人買者便大愁憂。問曰。薩陀波侖既不惜身。雖無人買亦不應愁。答曰。既發大心不滿其愿。是故大愁。釋提桓因作是念。薩陀波侖欲賣其身無有買者。如經中廣說。問曰。釋提桓因報得知他心。應知薩陀波侖心已決定。今何以來試。答曰。諸天但知世間人心。作佛不作佛心非其所知。除佛無有能知其為佛道故與授記。復次釋提桓因欲多所引導故來試之。令聞見者皆發心求佛。又如金銀等諸寶不以輕賤故燒鍛磨打。菩薩亦如是。若能割肉出血破骨出髓其心不動。是正定菩薩。是故天帝來試。問曰。帝釋是大天王。何以妄語作是言。我欲祠天須人心血髓。答曰。若以慳貪嗔恚煩惱欲求自利故妄語。是故為罪。帝釋若作實身實語。菩薩則不信。是故如其國法天祠所須為其信受故。是時薩陀波侖信其語而大歡喜我得大利。大利者阿鞞跋致地。第一利者是佛道。大利者五波羅蜜。第一利者般若波羅蜜。大利者般若波羅蜜。第一利者般若波羅蜜方便力。大利者菩薩初地。第一利者十地。大利者從初地乃至十地。第一利者第十地。大利者菩薩地。第一利者佛地。如是等分別雖未具足。已住具足因緣故言便為具足。問曰。若釋提桓因化身來。何以言汝須何等價。答曰。知其欲供養曇無竭菩薩滿其愿故。又復釋提桓因苦困薩陀波侖。畏其所索者大。是故言須何等價。隨汝意與我者言于汝不大貪惜不致悔恨者與我。薩陀波侖無力勢故不能得使旃陀羅故自捉刀。婆羅門亦畏罪故不能破。是以自執刀破身。問曰。若長者女聞聲。何以不來問。汝何以自賣身耶。答曰。但空言賣身事輕。破身出心隨事重。故長者女發心。長者女住在閣上見是人自割刺作是念。一切眾生皆求樂畏苦貪愛其身。薩陀波侖而自割刺是為希有。又以先世福德因緣所牽故即往到其所而問。薩陀波侖答欲供養曇無竭菩薩。復問。得何等利。答言。般若波羅蜜名菩薩所學。當從彼聞我學是道。當得作佛與一切眾生作依止。譬如厚葉樹多所蔭覆。又如熱時曠野險道清涼大池。為說佛功德現事可以發心者。所謂金色身三十二相大光無量光大光。為閻浮提惡世眾生。諸佛真實光明無有限量。大慈乃至六神通義如先說。不可思議清凈戒禪定智慧。如佛戒等五眾中說。于諸法中得一切無礙知見者諸佛有無礙解脫。是解脫相應知見。一切法中無所礙知見分別如先說。薩陀波侖言。我得如是無量佛功德。以無上法寶分布與一切眾生。無上寶者。有人言。三寶中法寶。有人言。一切八萬四千法眾是為法寶。得是故除諸煩惱滅諸戲論得脫一切苦。有人言。無上法寶即是阿耨多羅三藐三菩提。更無過上者故。有人言。涅槃是無上法寶。何以故。一切有為法皆有上。如阿毗曇言。一切有為法及虛空非數緣盡名為有上法。數緣盡是無上法。數緣盡即是涅槃之別名。有人言涅槃道雖是有為以其為涅槃。故于有為法中為無上。如是等法寶分布為三乘與眾生。如是等無量佛法當從師得。是故我舍是老病死所住處不凈臭穢之身。為供養般若波羅蜜故。當得佛身金色等。如先說長者女世世供養諸佛種善根智慧明利。聞是法其心深入大得法喜。乃至心驚毛豎語薩陀波侖言。甚為希有。汝所贊法大微妙。為是一一法故應舍如恒河沙等身。何況一身。長者女不知何因緣故。困苦其身而憐愍之心謂不可。今聞是無量無邊無比清凈佛法。以是因緣可得故大歡喜。是故說為是法故應舍如恒河沙身。女言。汝以貧故自苦困其身。于今可止。恣汝所須當以相與。我亦隨汝而求是道。問曰。是菩薩既自割截身體。云何能與長者女多說佛法。答曰。是菩薩心力大雖有身苦不能覆心。是菩薩始以刀割肉流血方欲破骨出髓。而長者女來未大悶故能得說法。釋提桓因知其心定試之而已。故無所言。即復本身贊言善哉。汝心堅受是事者。帝釋意如汝今生死肉身未得佛道。能如是不惜身。汝不久當于一切法中得無所著。住無生法忍中疾得阿耨多羅三藐三菩提。以過去佛為證。如是等種種因緣安慰其心。我是天王。愛樂佛道故來相試。欲知汝心堅軟云何。欲令汝信故言須人心髓祠天。實不須也。汝愿何等當以相與。汝是好人為是佛種當相擁護。薩陀波侖直信心善軟深著佛道故不分別眾生。聞帝釋語便言。與我阿耨多羅三藐三菩提。帝釋言。此非我力所能辦。是佛境界。復次有人言。帝釋大苦困薩陀波侖。今以此語謝之。帝釋意謂求金銀寶物。不知乃索阿耨多羅三藐三菩提。既不能與愧負而已。復更語言。必相供養更索余愿。帝釋語意我既大相苦困不得直爾而去要相供養。薩陀波侖雖不惜身欲以此身供養曇無竭聞般若波羅蜜。是故語言。若汝無此力。令我身體平復如故。帝釋言。如汝所言。瘡即平滿與本無異。問曰。先已割肉云何令得平滿。答曰。佛說有五不可思議。龍事所作尚不可思議。何況天。又虛空中微塵充滿。帝釋福德生心便能和合平滿。如諸天及地獄中身非是三生身。罪福因緣故和合便有。是時帝釋知其心堅與愿已即時滅去。爾時薩陀波侖宿世微罪已畢福德明盛。是故長者女將歸。有所須者從我父母索之。如經中廣說。問曰。是女先言汝所須物盡從我索之。今何以言從我父母索。答曰。今既將歸到舍。以薩陀波侖目見入舍從父母得之愧不稱前言。是故先自說從我父母牽之。又女雖力能得寶以子女法故從父母索之。女既入舍如先所許。從父母索與。其國無有佛法。是故問女阿誰是薩陀波侖菩薩。女如所見如所聞盡向父母說薩陀波侖事。今父母當聽我與薩陀波侖菩薩俱及五百侍女并供養具供養曇無竭菩薩。父母聞其言即聽。如汝意。問曰。長者貴而有力。云何先不識薩陀波侖。聞其功德故便能令女及其眷屬寶物與之俱去。答曰。長者亦植德本以少因緣故生無佛國。暫聞佛德發其宿識心即開悟故能發遣。譬如蓮花生長具足見日開敷。父母知女心淳熟無不凈行持操不妄不樂世樂但求法利。知其心至不可制止。若違其意恐其自害。思惟籌量已既全其意。自得功德歡喜令去。世間因緣深著難解。愛之至故尚不能違。何況為佛道。故其心清凈無所染著而不聽之。女以父母為法見聽不惜寶物。亦以隨喜心為之歡喜。爾時眾心既定莊嚴七寶之車。與大眾圍繞稍稍東行。是時五百女親屬及城中眾人。見是希有難及之事皆亦隨去。人眾既集歡悅共行。渴仰眾香城如渴者思飲。漸漸進路遙見眾香城。乃至與長者女及五百女人恭敬圍繞。欲往曇無竭所。問曰。曇無竭是大菩薩。得聞持等諸陀羅尼。般若波羅蜜義已自通利憶持。何用七寶臺書般若經卷著中供養。答曰。雖有種種因緣。略說有二義。一者眾生心行不同。或樂見經卷。或樂聞演說。二者曇無竭身為白衣現有家屬。鈍根眾生或作是念。此有居家必有染著。何能以畢竟清凈無著般若波羅蜜利益眾生。自未無著。何能以無著法教化。是故書其經文著七寶牒上眾寶供養。諸天龍鬼神皆亦共來恭敬供養花香幡蓋雨于七寶。眾生見者增益信根。則以此法示傳佛語。案文演教勸發一切寶臺莊嚴之具及薩陀波侖。問釋提桓因如經中說七寶印。印者是曇無竭真實印。常自手執以印于經。有人言七寶印者有求佛道七大神。是執金剛杵。常給曇無竭菩薩使守護經文。不令魔及魔民改更錯亂。為貴敬般若故。有人但聞演說而發心者。有人見其莊嚴文字而歡喜發心者。是故莊嚴寶臺用金牒書七寶印印。問曰。臺上書寫般若。曇無竭菩薩口所演說般若。雖二處俱有而書寫處不能益人。何以先至臺所。答曰。所書般若入法寶中。佛寶次第有法寶故應先供養。曇無竭一人故僧寶所不攝。是故先供養法寶。又曇無竭菩薩所說者雖是法而眾生取人相故多生著心。若見所書般若不生人相。雖取余相著心少于著人生患。是故先供養經。經法諸佛尚供養。何況曇無竭及薩陀波侖。曇無竭因般若波羅蜜故得供養所因之本。何得不先供養。是故分所供養具為二分。問曰。曇無竭有六萬婇女五欲宮殿。云何能以所散花物化為花臺。答曰。有人言諸佛神力因薩陀波侖所供養物作此變化。有人言曇無竭是大菩薩法性生身。為度眾生故受五欲。如曇無竭菩薩名字義中說。問曰。菩薩法先于眾生中起悲心。欲度眾生苦故。求阿耨多羅三藐三菩提。今但見曇無竭神力威德。云何發心。答曰。發心有種種。有聞說法而發心者。有于眾生起慈悲而發心者。有見神通力大威德而發心者。然后漸漸而生悲心。如智印經中說。依愛而斷愛。依慢而斷慢。如人聞道法愛著是法。故舍五欲出家。又有聞某甲得阿羅漢道而生高心。此人無勝我事。彼尚能爾。我何不能。而生大精進得阿羅漢道。佛道中亦如是。長者女等及五百女人常深貪勢力自在樂。聞往古有人神力變化寶物具足人中受天樂后。見曇無竭臺觀宮殿在大法座上坐。天人供養。又見所供養物于虛空中化成大臺心即大喜。發難遭想知皆從福德因緣可辦是事。是故皆發作佛心所聞發心者行皆次第行。如毗摩羅鞊經中說。愛慢等諸煩惱皆是佛道根本。是故女人見是事已生愛樂心。知以福德因緣可得是事故皆發心。因是愛慢后得清凈好心故言佛道根本。譬如蓮花生污泥。發心已作愿。如曇無竭所為。我等亦當得是。時薩陀波侖等頭面禮曇無竭菩薩。花香等供養不貴故先。以供養身貴重故后禮拜。禮拜已說本求般若因緣。如經中說。我本求般若時。聞空中聲。乃至我今問大師諸佛從何所來去至何處。問曰。薩陀波侖得諸大三昧。所謂破無明觀諸法性等。云何不知空而取佛相深生愛著。答曰。若新發意菩薩雖能總相知諸法空無相。于諸佛所深愛著故。不能解佛相畢竟空。雖知空而不能與空合。何以故。諸佛有無量無邊實功德。是菩薩利根故深入深著。若佛不為是菩薩說空者。是菩薩為愛佛故能自滅親族。何況余人。但以解空故無是事。薩陀波侖深著諸佛故不能知而問大師。今為我說諸佛來去相。我見佛身無厭足故。常不離見諸佛

大智度論卷第九十八大智度論釋曇無竭品第八十九(卷第九十九)

　　　　龍樹菩薩造


　　　　后秦龜茲國三藏鳩摩羅什譯


【經】爾時曇無竭菩薩摩訶薩語薩陀波侖菩薩言。善男子。諸佛無所從來。去亦無所至。何以故。諸法如不動相。諸法如即是佛。善男子。無生法無來無去。無生法即是佛。無滅法無來無去。無滅法即是佛。實際法無來無去。實際法即是佛。空無來無去。空即是佛。善男子。無染無來無去。無染即是佛。寂滅無來無去。寂滅即是佛。虛空性無來無去。虛空性即是佛。善男子。離是諸法更無佛。諸佛如諸法如。一如無分別。善男子。是如常一無二無三出諸數法。無所有故。譬如春末月日中熱時。有人見焰動。逐之求水望得。于汝意云何。是水從何池何山何泉來。今何所去。若入東海西海南海北海耶。薩陀波侖言。大師。焰中尚無水。云何當有來處去處。曇無竭菩薩語薩陀波侖菩薩言。善男子。愚夫無智為熱渴所逼。見焰動無水生水想。善男子。若有人分別諸佛有來有去。當知是人皆是愚夫。何以故。善男子。諸佛不可以色身見。諸佛法身無來無去。諸佛來處去處亦如是。善男子。譬如幻師幻作種種若象若馬若牛若羊若男若女。如是等種種諸物。于汝意云何。是幻事從何處來。去至何所。薩陀波侖菩薩言。大師。幻事無實。云何當有來去處。善男子。是人分別佛有來有去亦如是。善男子。譬如夢中見若象若馬若牛若羊若男若女。于汝意云何。夢中所見有來處有去處不。薩陀波侖言。大師。是夢中所見虛妄。云何當有來去。善男子。是人分別佛有來有去亦如是。善男子。佛說諸法如夢。若有眾生不知是諸法義以名字色身著佛。是人分別諸佛有來有去。不知諸法實際相故。皆是愚夫無智之數。是人數數往來五道。遠離般若波羅蜜。遠離諸佛法。善男子。佛說諸法如幻如夢。若有眾生如實知。是人不分別諸法若來若去若生若滅。若不分別諸法若來若去若生若滅。則能知佛所說諸法實相。是人行般若波羅蜜。近阿耨多羅三藐三菩提。名為真佛弟子。不虛妄食人信施。是人應受供養為世間福田善男子。譬如大海水中諸寶。不從東方來。不從南方西方北方四維上下來。眾生善根因緣故。海生此寶。此寶亦不無因緣而生。是寶皆從因緣和合生。是寶若滅亦不去至十方。諸緣合故有。諸緣離故滅。善男子。諸佛身亦如是。從本業因緣果報生。生不從十方來。滅時亦不去至十方。但諸緣合故有。諸緣離故滅。善男子。譬如箜篌聲。出時無來處。滅時無去處。眾緣和合故生。有槽有頸有皮有弦有柱有棍。有人以手鼓之眾緣和合而有聲。是聲亦不從槽出。不從頸出。不從皮出。不從弦出。不從柱出。不從棍出。亦不從人手出。眾緣和合爾乃有聲。是因緣離時亦無去處。善男子。諸佛身亦如是。從無量功德因緣生不。從一因一緣一功德生。亦不無因緣有眾。緣和合故有。諸佛身不獨從一事成。來無所從。去無所至。善男子。應當如是知諸佛來相去相。善男子。亦當知一切法無來去相。汝若知諸佛及諸法無來無去無生無滅相。必得阿耨多羅三藐三菩提。亦能行般若波羅蜜及方便力。爾時釋提桓因以天曼陀羅花與薩陀波侖菩薩摩訶薩作是言。善男子。以是花供養曇無竭菩薩摩訶薩。我當守護供養汝。所以者何。汝因緣力故。今日饒益百千萬億眾生。使得阿耨多羅三藐三菩提。善男子。如是善人甚為難遇。為饒益一切眾生故。無量阿僧祇劫受諸勤苦。薩陀波侖菩薩摩訶薩受釋提桓因曼陀羅花。散曇無竭菩薩上。白言。大師。我從今日以身屬師供給供養。如是三白已。合手師前立。是時長者女及五百侍女白薩陀波侖菩薩言。我等從今日亦以身屬師。我等以是善根因緣故。當得如是法。亦如師所得。共師世世供養諸佛世世常供養師。是時薩陀波侖菩薩語長者女及五百女人。若汝等以誠心屬我者。我當受汝。諸女言。我等以誠心屬師。當隨師教。是時薩陀波侖菩薩及五百女人。并諸莊嚴寶物上妙供具及五百乘七寶車。奉上曇無竭菩薩。白言。大師。我持是五百女人奉給大師。是五百乘車隨師所用。爾時釋提桓因贊薩陀波侖菩薩言。善哉善哉。善男子。菩薩摩訶薩舍一切所有。應如是如是布施。疾得阿耨多羅三藐三菩提。作如是供養說法人。必得聞般若波羅蜜及方便力。過去諸佛本行菩薩道時。亦如是住布施中得聞般若波羅蜜及方便力。得阿耨多羅三藐三菩提。爾時曇無竭菩薩欲令薩陀波侖菩薩善根具足故。受五百乘車長者女及五百侍女。受已還與薩陀波侖菩薩。是時曇無竭菩薩說法日沒。起入宮中。薩陀波侖菩薩摩訶薩作是念。我為法故來。不應坐臥。當以二事。若行若立。以待法師從宮中出說法。爾時曇無竭菩薩七歲一心入無量阿僧祇菩薩三昧。及行般若波羅蜜方便力。薩陀波侖菩薩七歲經行住立不坐不臥。無有睡眠。無欲恚惱。心不著味。但念曇無竭菩薩摩訶薩何時當從三昧起出而說法。薩陀波侖菩薩過七歲已。作是念。我當為曇無竭菩薩摩訶薩敷說法座。曇無竭菩薩摩訶薩當坐上說法。我當灑地清凈散種種華莊嚴是處。為曇無竭菩薩摩訶薩當說般若波羅蜜及方便力故。是時薩陀波侖菩薩與長者女及五百侍女。為曇無竭菩薩摩訶薩敷七寶床。五百女人各脫上衣以敷座上。作是念。曇無竭菩薩摩訶薩當坐此座上說般若波羅蜜及方便力。薩陀波侖菩薩敷座已。求水灑地而不能得。所以者何。惡魔隱蔽令水不現。魔作是念。薩陀波侖菩薩求水不得。于阿耨多羅三藐三菩提行乃至生一念劣心異心。則善根不增智慧不照。于一切智而有稽留。爾時薩陀波侖菩薩作是念。我當自刺其身以血灑地。令無塵土來坋大師。我何用此身。此身必當破壞。我從無始生死已來數數喪身。未曾為法。即以利刀自刺出血灑地。薩陀波侖菩薩及長者女并五百侍女。皆無異心。惡魔亦不能得便。是時釋提桓因作是念。未曾有也。薩陀波侖菩薩愛法乃爾。以刀自刺出血灑地。薩陀波侖及眾女人心不動轉。惡魔波旬不能壞其善根。其心堅固發大莊嚴。不惜身命。以深心欲求阿耨多羅三藐三菩提。當度一切眾生無量生死苦。釋提桓因贊薩陀波侖菩薩言。善哉善哉。善男子。汝精進力大堅固難動不可思議。汝愛法求法最為無上。善男子。過去諸佛亦如是。以深心愛法惜法重法。集諸功德。得阿耨多羅三藐三菩提。薩陀波侖菩薩作是念。我為曇無竭菩薩摩訶薩。敷法座掃灑清凈已訖。當于何處得好名華莊嚴此地。若曇無竭菩薩摩訶薩法座上坐說法時。亦當散華供養。釋提桓因知薩陀波侖菩薩心所念。即以三千石天曼陀羅華與薩陀波侖。薩陀波侖受華以半散地。留半待曇無竭菩薩摩訶薩。坐法座上說法時當供養。爾時曇無竭菩薩摩訶薩。過七歲已從諸三昧起為說般若波羅蜜故。與無量百千萬眾恭敬圍繞往法座上坐。薩陀波侖菩薩摩訶薩見曇無竭菩薩摩訶薩時。心凈悅樂。譬如比丘入第三禪

釋曰薩陀波侖菩薩。雖知諸法空無來去相。未能深入。亦不能解種種法門。于諸佛身恭敬深重故不能觀空。如大海水波其力雖大到須彌山邊則退而無用。薩陀波侖亦如是。雖有大空智力。到佛所則亦無用。是故曇無竭菩薩。今為說諸佛無所從來去亦無所至。此中曇無竭自說因緣。所謂諸法如不動相。諸法如即是佛。問曰。何等是諸法如。答曰。諸法實相。所謂性空無所得空等諸法門。問曰。摩訶般若波羅蜜。于佛法大乘六波羅蜜中第一法。若無佛則無說般若者。三十二相八十隨形好十力四無所畏等。色無色法等凈妙五眾和合。是故名為佛。如五指和合名為拳。不得言無拳。名字既異形亦異力用亦異。不得言無拳。是故知有佛。答曰。不然。佛法中有二諦。世諦第一義諦。世諦故言佛說般若波羅蜜。第一義故說諸佛空無來無去。如汝說清凈五眾和合故名為佛。若和合故有。是即為無。如經中佛自說因緣。五眾非佛。離五眾亦無佛。五眾不在佛中。佛不在五眾中。佛非五眾有。何以故。五眾是五。佛是一。一不作五。五不作一。又五眾無自性故虛誑不實。佛自說一切無誑法中我最第一。是故五眾不即是佛。復次若五眾即是佛。諸有五眾者皆應是佛。問曰。以是難故我先說第一清凈五眾三十二相等名為佛。答曰。三十二相等菩薩時亦有。何以不名為佛。問曰。爾時雖有相好莊嚴身而無一切種智。若一切種智在第一妙色身中是即名為佛。答曰。一切應智般若中說是寂滅相無戲論。若得是法則名無所得。無所得故名為佛。佛即是空。如是等因緣故。五眾不得即是佛。離是五眾亦無佛。所以者何。離是五眾更無余法可說。如離五指更無拳法可說。問曰。何以故無拳法。形亦異力用亦異。若但是指者不應異。因五指合故拳法生。是拳法雖無常生滅不得言無。答曰。是拳法若定有。除五指應更有拳可見。亦不須因五指。如是等因緣離五指更無有拳。佛亦如是。離五眾則無有佛。佛不在五眾中。五眾不在佛中。何以故。異不可得故。若五眾異佛者。佛應在五眾中。但是事不然。佛亦不在五眾。所以者何。離五眾無佛。離佛亦無五眾。譬如比丘有三衣缽故可得言有。但佛與五眾不得別異。是故不得言佛有五眾。如是五種求佛不可得故。當知無佛。佛無故無來無去。問曰。若無佛即是邪見。云何菩薩發心求作佛。答曰。此中言無佛。破著佛想。不言取無佛想。若有佛尚不令取。何況取無佛邪見。又佛常寂滅無戲論相。若人分別戲論常寂滅事。是人亦墮邪見。離是有無二邊處中道。即是諸法實相。諸法實相即是佛。何以故。得是諸法實相名為得佛。復次色等法如相即是佛。色等法性空是如相。諸佛如亦性空。以是故不來不去不生不滅法性實際空無染寂滅。虛空性亦如。無來無去如。乃至虛空性如佛如。是如一無二無三等別異。此中自說因緣。何以故。出諸數法無所有故。如等法是實。是中無有憶想分別取相故有名字名字中有數。此中自說因緣。空非實無所有故。問曰若是法無所有。云何可見可聞有苦有樂有縛有脫等分別諸異。答曰。此中曇無竭自種種分別譬喻說。所謂如春末月見焰。乃至是人不分別諸法若來若去。如焰等中雖無實事亦能誑人自生苦樂事。諸法亦如是。雖空無所有亦能令人得苦樂憂喜事。夢等法亦如是。復次佛有二種身。一者法身。二者色身。法身是真佛。色身為世諦故有。佛法身相上種種因緣說諸法實相。是諸法實相亦無來無去。是故說諸佛無所從來去亦無所至。若人得諸佛法身相是名近阿耨多羅三藐三菩提。未得一切智故名為近。以相似故般若波羅蜜名諸法實相。若能如是行是為行般若波羅蜜。真佛弟子。真佛弟子者得諸法實相名為佛。得諸法實相差別故。有須陀洹乃至辟支佛大菩薩。須陀洹等乃至大菩薩。是名真佛弟子。不虛妄食人信施者。布施畜生雖得百倍果報。而此福有盡有量。不能度眾生生死故名為虛食。須陀洹等乃至佛諸賢圣受人信施。此福果報乃至涅槃無盡無量。是故說不虛妄食人信施。是人應受一切眾生供養。若須陀洹應受一切凡夫人供養。斯陀含應受凡夫人乃至須陀洹供養。阿那含應受凡夫人及須陀洹斯陀含供養。阿羅漢應受凡夫人須陀洹斯陀含阿那含供養。辟支佛應受凡夫人及須陀洹乃至阿羅漢供養。近成佛大菩薩。應受凡夫人及聲聞辟支佛供養。為世間福田者。如植種良田成收必多。持戒禪定智慧福田。眾生植福獲果無量。上說諸佛無來無去。薩陀波侖及諸聽者意謂。諸佛尚無。諸法亦應皆滅。則墮斷滅。是故今說因緣法譬喻。曇無竭示薩陀波侖。如汝所著意謂實有者。無為度眾生故從因緣和合則有像現。欲證明此事故說譬喻。如大海中生寶。不從十方來。滅亦無所去。亦不無因緣而生。以四天下眾生福德因緣故海生此寶。若劫盡滅時亦無去處。譬如燈滅焰無所至。佛身亦爾。從初發心所種善根功德皆是佛身相好因緣。佛身亦不自在皆屬本因緣。業果報故生是因緣。雖久住性是有為法故必歸無常。散壞則無身。譬如善射之人仰射虛空箭去雖遠必當墮地。諸佛身亦如是。雖相好光明福德成就名稱無量度人無限亦歸磨滅。問曰。若眾生福德因緣故海生珍寶。何以不近眾生處生。而乃在大海難得之處。答曰。海中亦有眾生。龍阿修羅等用是寶。復次若寶生人中濁世。貪者覆藏不令人得。若好世時珍寶自生。人間無有惜者。如彌勒佛時珍寶如瓦礫。以懈怠懶惰人惜身強作愿求樂。是故寶在大海不能得。若大心不惜身命勤求者乃得。大海水喻十方六道國土。諸珍寶即是諸佛。如珍寶為一切眾生故生。而懈怠懶惰者所不能得。諸佛亦如是。雖為眾生故出世門。懈怠小心貪身著我者不得度。所以者何。諸法皆從眾緣和合生。眾生有二因緣。故得度。一者內有正見。二者外有善說法者。諸佛雖善說法。眾生內正見不具故不能盡度。如寶物雖為眾生出而有貧窮眾生。諸佛亦如是。雖為眾生出而眾生內正見少故亦不得度。復有箜篌譬喻。有槽有頸有皮有弦有棍有人以手鼓之。眾緣和合而有聲。如聲亦不在眾緣中。離眾緣亦無聲。以因緣和合故有聲可聞。諸佛身亦如是。六波羅蜜及方便力。眾因緣和合邊生佛身。不在六波羅蜜等法中。亦不離六波羅蜜等法。如聲不以一因緣亦非無因緣。佛身亦如是。不從無因緣亦不從少因緣。諸善法因緣具足故生諸佛身。如鏡中像眾因緣和合故有。眾緣離故無。諸佛亦如是。有諸因緣故出現。諸因緣散故滅。善男子。應如是觀諸佛來去相。一切諸法相亦應如是知。曇無竭語薩陀波侖。善男子。汝能知諸法相不來不去。必得阿耨多羅三藐三菩提不退轉。亦必能行般若波羅蜜及方便力。何以故。一切法無障礙故。問曰。釋提桓因何以化作文陀羅華與薩陀波侖。答曰釋提桓因愛樂佛道故常供養諸菩薩。復次釋提桓因欲攝眾生令入佛道故現天王身以華與薩陀波侖。薩陀波侖一心求佛道故。諸天來供養。眾生見者皆亦發心釋提桓因為引導眾生故。供養薩陀波侖。有人言。釋提桓因深愛敬薩陀波侖。上品來試已令身體平復。今復以華與之。釋提桓因力能與一切人華。以眾生無福力故。設當與者華即變壞。薩陀波侖福德成就故得必不變。是故與。若一切菩薩供養師時。不盡與應守護供養者。先已說因緣。所謂割肉出血試以成親舊故守護。復次釋提桓因此中自說因緣。所謂汝因緣力故饒益百千等眾生。薩陀波侖取華如其意供養曇無竭。薩陀波侖初聞師名。后眼見聞法斷疑故以身供養。長者女等亦效薩陀波侖。以身施薩陀波侖。問曰。薩陀波侖以身供養曇無竭。曇無竭福田大。女何以不以身供養而與薩陀波侖。答曰。女人智短著多故不用舍本師而供養他又以女身罪穢心雖清白為外有譏謗故。問曰。長者女初舍父母已屬薩陀波侖。今何以復以身施。答曰。初舍父母共薩陀波侖詣曇無竭。為法故供養。亦不自以身施。父母亦不以施薩陀波侖。今見薩陀波侖問甚深義。曇無竭為解說。釋提桓因歡喜供養。是故發歡喜心以身供養。以自在心故。又一切女身無所系屬則受惡名。女人之禮。幼則從父母。少則從夫。老則從子。是長者女等雖道路共來不得久無所屬。是故自以身施而作是愿。如師所得。我等亦當得之。爾時薩陀波侖欲以此女供養曇無竭。慮其嫌恨故問。汝等實以誠心供養我當受。汝誠心者不自用心隨所處分如無心物。諸女人等言實以誠心。即時薩陀波侖以長者女并諸侍女及五百乘車奉上曇無竭。薩陀波侖欲除世人常疑。謂其欺誑長者將諸女來。是故盡以布施明已無著。復次薩陀波侖如空中聲所聞得解歡喜。如世人所貴內外物盡以供養。欲深入檀波羅蜜門故。釋提桓因知薩陀波侖愛貪等煩惱未盡而能盡舍內外布施無復遺余故贊言善哉。以過去佛為喻。行難事故得難得果報。所謂阿耨多羅三藐三菩提。問曰。若曇無竭欲令薩陀波侖善根具足故受。善根者所謂具足檀波羅蜜。何以故還與薩陀波侖。答曰。曇無竭大智方便。令薩陀波侖大得福德而無所失是謂上受薩陀波侖至誠心施。斷諸貪著不望還得福德具足。曇無竭思惟。薩陀波侖遠來而于五欲心不染著。舊人供養為善。是故還與。又聞諸女先以身上薩陀波侖。人非財物欲遂其本意故。又是諸女世世為薩陀波侖弟子如是等因緣故還與薩陀波侖。問曰。諸大菩薩說法不應疲極。何以入宮。答曰。隨世人法故。又眾香城中眾生不常求道。或時厭息受五欲樂。諸天常受五欲故妨廢求道。有菩薩所住國常勤精進不受五欲。是眾香城眾生本愿雜受。曇無竭隨其志愿欲引導之故生其國。是故以眾生聽法疲惓起入宮中。又未得道者。法雖微妙常聞故生疲厭心。是眾中有是人故。又曇無竭在是中受富樂人法故日沒應息。是時薩陀波侖作是念。我為法來不應坐臥。問曰。為法故何以不應坐臥。答曰。無是定法。此人大欲大精進恭敬法故自作是念。我若坐臥則是懶惰。我初求法時身尚不惜何況疲惓。是故不坐臥。大欲大精進與坐臥相違故。又坐臥則不勤力。行立則勤力精進。是故常住二威儀以待師出。問曰。薩陀波侖先知師七歲不出不。答曰。初來不知故。不復曇無竭亦常七歲不出。以因緣故。自誓七歲入定。薩陀波侖自誓師未出終不坐臥。又大人世間法尚不自違。何況為道法。又以初求法時尚不惜身今立七歲。何足為難。問曰。人身軟弱。何能七歲不坐不臥。答曰。是時人壽命長。雖復七歲如今七日。又好世人身福德力大。雖立七歲不以為難。如勤比丘年六十始出家。而自結誓我脅不著席要盡得聲聞所應得事。乃至得六神通阿羅漢。作四阿含優婆提舍。于今大行于世。此人于惡世尚爾。何況薩陀波侖生于好世。又身力雖弱以心強故能辦其事。復次一心求佛道者。十方諸佛所念諸大菩薩及求佛道諸天益其氣力。圍繞守護。是故雖住立七歲而不疲極。問曰。曇無竭入三昧。何以乃至七歲。答曰。先已答。好世人壽長。雖七歲不以為久。又曇無竭宮殿婇女微妙五欲與天相似。薩陀波侖等新發意者心未柔軟疑曇無竭。雖說空法贊嘆離欲。謂其心未能舍。是故七歲三昧欲以除眾疑故生貴敬心。聞曇無竭七歲三昧心口相應能說能行。則信受其語易可得度。譬如癰瘡未熟醫則不破但以藥涂令熟熟則易破。復次欲受心生實樂故入無量三昧。復次說法有二種。一者口說法。二者身現法。今欲以身現法故入無量三昧。令眾生知攝心入慧得如實智。菩薩三昧者如菩薩義中說。行般若方便力者如方便品中說。薩陀波侖于七歲中三惡覺觀不生不味于味。是人雖未破煩惱而集諸善法故。制諸煩惱不令得生。但一心念曇無竭。何時當出。我當從聞般若。過七歲已作是念。我當為曇無竭敷坐處掃灑莊嚴。問曰。薩陀波侖云何得知過七歲已曇無竭當出。答曰。有人言。先曾七歲展轉聞知。有人言。曇無竭初入三昧時自說七歲為限。如釋迦文尼佛告阿難。我欲一月二月入禪定。阿難以告四眾。薩陀波侖深愛佛法敬重曇無竭故。供養莊嚴說法處。出家菩薩但莊嚴其心詣師受法。在家菩薩則莊嚴說法處華香供養。復次薩陀波侖作是莊嚴。欲令曇無竭知其愛法欲法相。深心信樂故現是事。是故生心共五百女等展力掃灑。自以其金銀珍寶敷座。薩陀波侖等雖自有妙好茵褥。為愛法情至故。以身所著上衣敷座。求水灑地。魔隱蔽故求不能得。此中自說因緣。魔作是念。若薩陀波侖求水不得其心則劣。志愿不滿故。又令自鄙其身。我薄福德故。為供養法求水不得。以自輕憂愁覆心故。福德不增智慧不照不明者。諸憂愁煩惱覆心故。諸福德智慧不能照明。譬如日障蔽故其照不明。魔知其心大不可沮壞但小沮壞令其稽留。爾時薩陀波侖自刺其身。出血灑地欲以淹塵。人血肉雖臭以其至心求水不得。意不分別香臭好惡。為欲淹塵不惜身命。又薩陀波侖深心愛著般若波羅蜜故無所愛惜。有人言。多有諸天龍鬼神等。常隨逐薩陀波侖佐助守護。是故所出之血變為香水。如羼提仙人被割截時血化為乳。又以無量福德成就故隨愿即成。問曰。若福德成就隨愿即得。魔不應隱蔽其水。答曰。是菩薩新發意能成小愿未能卻魔。此中薩陀波侖自說出血因緣。我從無始生死已來。數數喪身未曾為法。問曰。若薩陀波侖愛法刺身出血。若其身死誰復聽法。答曰。是事如破骨出髓中答。又此中諸天大菩薩守護故令其不死。又復惡魔知其心不可沮壞。水則還出。薩陀波侖等皆無異心者。如人初習慈心。欲為眾生及為般若波羅蜜故不惜身命。既得利刀割身以痛自逼故心生悔恨。是名異。是菩薩信力大故。欲得阿耨多羅三藐三菩提果報故不計是苦。又以深悲心愛念眾生。雖受種種苦惱不以為難。譬如慈母愛子。雖為子長受勤苦不凈不以為惡。又復見諸法實相畢竟空故。知是身但是虛誑和合。破是虛誑故。割截身時。不妨阿耨多羅三藐三菩提。魔不得其便者。如人有瘡則受毒。菩薩若有貪欲憂愁瘡者。魔得其便。以出血灑地心不憂愁故魔不得便。如薩陀波侖心五百女人心亦如是。敬重薩陀波侖故。見其刺身應有憂愁。以其愿得滿故不以為愁。爾時釋提桓因見是事已嘆未曾有者。是人未得無生忍。諸煩惱未斷。為供養法故不惜身命。如諸離欲人無異。割截其身如斷草木。初心既爾。后心轉增。復次未曾有者。此中釋提桓因自說因緣。薩陀波侖愛法乃爾。以刀自刺等。釋提桓因作是心歡喜已贊言善哉。贊其愛法樂法勤心精進。以過去佛為喻。非但汝今辛苦。過去諸佛求般若亦爾。薩陀波侖聞釋提桓因安慰其心已。如火得酥轉更熾盛。作是念。我既敷座灑地。當于何處得好名華莊嚴法處。問曰。不見水時何以不作是念。當于何處得水灑地。答曰。薩陀波侖以先有水處即時皆無知魔所作。是故自于四大分中刺水分灑地。身中水種雖多。血是命之所在。是故刺以灑地。華不自有。曇無竭出時欲至不容遠求。又所須復多。當以遍覆其地。是故生念欲得。帝釋知其念即以天華中妙者。名曼陀羅。三千石與之。足以周事。帝釋所以不以人華與者。欲令發希有心故。薩陀波侖受華已分作二分。好者留以說法時散。余者覆地。其國俗法以華覆地。令行其上以為供養。爾時曇無竭如其先要。滿七歲已從三昧起。與無量百千眾恭敬圍繞直趣法座。為說般若故。問曰。若諸菩薩入微妙三昧中誰能令起。答曰。行者初入時自作限齊。然后入定時至。其心自在從三昧起。悲心故而生覺觀。如一比丘。入滅受定三昧時。自期聞犍捶時當起。既入已時僧坊失火。諸比丘惶懅不打犍捶而去。爾時過十二歲已檀越更和合。眾僧欲起僧坊方打犍捶。聞犍捶聲起即身散而死。后諸得道者說其如此。復次有人言。法性生身大菩薩。如諸佛常入三昧無散亂粗心。以神通力故能說法。飛行度脫眾生。世俗法故有出入三昧相。是故雖入微妙三昧而能還出。以大悲心牽故。譬如咒術出龍。大眾圍繞者。是內眷屬恭敬。散華燒香隨從而出。為說般若波羅蜜故。說般若波羅蜜者。因世諦名字語言欲示眾生第一義不動相故。薩陀波侖見曇無竭即得清凈歡喜樂遍其身如比丘入于三禪。所以者何。多欲眾生雖非凈妙得猶喜樂。何況得見真功德莊嚴身者。薩陀波侖從空中佛聞曇無竭即生大欲得諸三昧見十方諸佛。復聞十方諸佛說先世因緣。唯有曇無竭能度汝耳。聞是已增益其心渴仰欲見。是故中道欲賣身供養。今于眾香城七歲不坐不臥。欲見曇無竭。如是渴仰欲樂來久。如人熱渴所逼。得濁暖潦水猶尚歡喜。何況得清冷美水。既以渴仰情久。又曇無竭功德大。是故悅樂。問曰。樂有四種。何以但說第三禪樂而不說上地定樂及解脫樂。答曰。以欲界眾生于三受中多貪樂受。聞涅槃樂無所有則心不樂喜。以上四禪中斷苦樂故心亦不樂。第三禪中樂樂之極。復有人言。薩陀波侖新發意未入細深妙定故。見曇無竭發大歡喜似如三禪樂。薩陀波侖自覺我大歡喜故。即時舍喜得清凈法性遍身安樂。是故以三禪樂為喻

大智度論卷第九十九大智度論釋曇無竭品第八十九(卷第一百)

　　　　龍樹菩薩造


　　　　后秦龜茲國三藏鳩摩羅什譯


【經】爾時薩陀波侖菩薩摩訶薩及長者女并五百侍女。到曇無竭菩薩摩訶薩所。散天曼陀羅華頭面禮畢退坐一面。曇無竭菩薩見其坐已。告薩陀波侖菩薩言。善男子諦聽諦受。今當為汝說般若波羅蜜相。善男子諸法等故當知般若波羅蜜亦等。諸法離故當知般若波羅蜜亦離。諸法不動故當知般若波羅蜜亦不動。諸法無念故當知般若波羅蜜亦無念。諸法無畏故當知般若波羅蜜亦無畏。諸法一味故當知般若波羅蜜亦一味。諸法無邊故當知般若波羅蜜亦無邊。諸法無生故當知般若波羅蜜亦無生。諸法無滅故當知般若波羅蜜亦無滅。虛空無邊故當知般若波羅蜜亦無邊。大海水無邊故當知般若波羅蜜亦無邊。須彌山莊嚴故當知般若波羅蜜亦莊嚴。虛空無分別故當知般若波羅蜜亦無分別。色無邊故當知般若波羅蜜亦無邊。受想行識無邊故當知般若波羅蜜亦無邊。地種無邊故當知般若波羅蜜亦無邊。水種火種風種無邊故當知般若波羅蜜亦無邊。空種無邊故當知般若波羅蜜亦無邊。如金鋼等故當知般若波羅蜜亦等。諸法無分別故當知般若波羅蜜亦無分別。諸法性不可得故當知般若波羅蜜性亦不可得。諸法無所有等故當知般若波羅蜜亦無所有等。諸法無作故當知般若波羅蜜亦無作。諸法不可思議故當知般若波羅蜜亦不可思議。是時薩陀波侖菩薩摩訶薩即于座上得諸三昧。所謂諸法等三昧。諸法離三昧。諸法無畏三昧。諸法一味三昧。諸法無邊三昧。諸法無生三昧。諸法無滅三昧。虛空無邊三昧。大海水無邊三昧。須彌山莊嚴三昧。虛空無分別三昧。色無邊三昧。受想行識無邊三昧。地種無邊三昧。水種火種風種空種無邊三昧。如金鋼等三昧。諸法無分別三昧。諸法不可思議三昧。如是等得六百萬諸三昧門。爾時佛告須菩提。如我今于三千大千世界中與諸比丘僧圍繞。以是相以是像貌以是名字說般若波羅蜜。薩陀波侖得是六百萬三昧門。見東方南西北方四維上下如恒河沙等三千大千世界中諸佛與諸比丘恭敬圍繞。以如是相以是像貌以是名字。說是摩訶般若波羅蜜亦如是。薩陀波侖菩薩從是已后。多聞智慧不可思議如大海水。常不離諸佛生于有佛土中。乃至夢中未曾不見佛時。一切眾難皆悉已斷。在所佛土隨愿往生。須菩提。當知是般若波羅蜜因緣能成就菩薩摩訶薩一切功德得一切種智。以是故。須菩提。諸菩薩摩訶薩若欲學六波羅蜜。欲深入諸佛智慧。欲得一切種智。應受持是般若波羅蜜。誦讀正憶念廣為人說。亦書寫經卷供養尊重贊嘆香華乃至妓樂。何以故。般若波羅蜜是過去未來現在十方諸佛母。十方諸佛所尊重故

【論】釋曰。曇無竭既出至法座所。遍觀無勝己者于是而坐。爾時薩陀波侖菩薩知坐已定。到曇無竭所頭面禮足一面坐。禮有三種。一者口禮。二者屈膝頭不至地。三者頭至地。是為上禮。人之一身頭為最上。足為最下。以頭禮足恭敬之至。曇無竭見其坐已。知從遠來不惜身命種種勤苦為欲聞法。初相見時日垂欲沒。少時聞法。曇無竭以日沒故起入宮中。今為法故七歲渴仰不生異心。垂欲出時以血灑地。知其為法不惜身命其心不退決定無疑堪受教化。是故告言。善男子一心諦聽。上疑諸佛來去已斷。今但欲聞甚深般若波羅蜜。是故為說般若波羅蜜相。般若波羅蜜相者。如先諸法平等義中說。或有人言。般若波羅蜜力故觀諸法皆平等。非諸法性性自平等。是故曇無竭言。諸法平等故般若波羅蜜平等。所以者何。因果相似故。初觀諸法平等。是因。決定心得般若波羅蜜。是為果。問曰。觀諸法平等即是般若。般若即是平等。何以分別為因果。答曰。般若及諸法雖一相無二無別。行者初觀時是因。觀竟名為果。如須陀洹道得向。又如有漏五眾。因時名集。果時名苦。色等一切法平等。即是般若波羅蜜平等。問曰。應說般若波羅蜜相。今何以說平等。因不平故有平等。因平故有不平。于般若中亦不一相亦不異相。汝何以故欲取一相。答曰。般若波羅蜜甚深微妙不以方便說則無解者。是故若分別不等則生諸煩惱三毒增長。所謂憎怨愛親愛善。憎不善。菩薩住是二等中觀一切法皆平等。住眾生等中怨親憎愛皆悉平等。開福德門閉諸惡趣住法等中。于一切法中憶想分別著心取相皆除滅。但見諸法空。空即是平等。有人得是諸法平等空直趣菩薩道。于空不戲論。有人雖得平等而生戲論。若觀都空有如是失。如是人于平等即是不等。是故此中為真平等。故說般若波羅蜜等。非是戲論離平等不平等二邊。是般若波羅蜜相。問曰。平等者于般若波羅蜜相已具足。何以故。更說離等是般若波羅蜜相。答曰。經中但說諸法等故般若等。行者取是平等相而生著。是故說般若波羅蜜平等相。自性離色等諸法自相離故。離義如相無相品中說。得此諸法平等。又于平等離安住空中。空中則不動。戲論不能動。諸煩惱山亦不能動。無常時亦不能動。所以者何。于一切法得實相故。菩薩住是二空。得不動般若波羅蜜。是則究竟。若有念即是有相著處。是故說諸法無念故。當知般若波羅蜜亦無念。無動相是般若波羅蜜。般若波羅蜜諸相滅故。若不念是般若。或迷悶無所趣向。有戲論者在大眾中則生怖畏。或于涅槃中不了故亦生怖畏。是故說無怖畏相是般若波羅蜜。是人雖不決定取諸法相。而深入法性故。于大眾中有難論諸相者。心無所畏。于諸法得無相故。又入無生法忍時。知一切法不可得。于是中亦無所畏。所以者何。是菩薩善通達一切法故。復次一切法一相所謂性空。是故般若波羅蜜隨一切法故亦性空一味。問曰。上已說諸法平等。今何以更說一味。答曰。空或時有味或時無味。若行者為諸見取相分別好丑籌量。爾時。得是諸法平等空心大歡喜故名為味。如人為熱渴所逼。得清冷水以為真味無比。隨時用故名味。真實畢竟空則無味不味。復次一味者菩薩行般若波羅蜜時。所緣所觀皆為一味。空智力大故余法皆隨而為空。譬如煮石蜜欲熟時。雖異物和合皆為石蜜。又如大海百川歸之皆為一味。所謂畢竟空味。色等諸法亦如是。凡夫心中各各別異。入般若波羅蜜中皆為一味。邊名為相。若有若無實觀色等諸法非有非無故無相。無相即是無邊。觀是已即是無邊般若波羅蜜。復次有人言。邊有二種。常邊斷邊世間邊涅槃邊惡邊善邊等。此中無如是等諸邊故名為無邊般若波羅蜜。復次有人言。邊名前際后際。世間無始故無前際。入無余涅槃故有前際。不復更出故無后際。如是等分別諸邊。著世間故畏涅槃。是故般若波羅蜜中無是一切邊。但聞諸法實相無入無出。問曰。諸法平等諸法離。皆是無邊。何以復別說。答曰。有人知諸法平等。知諸法離。則不須說。若有人取相著是一味故說無邊。曇無竭非但為薩陀波侖故說。薩陀波侖亦不但自為故問。但為眾生有種種心種種行故。于般若波羅蜜相中略說無生無滅。如先種種因緣破生滅中說。虛空無邊。如摩訶衍。虛空譬喻中說。大海水無邊。須彌莊嚴先未說。故今當略說。問曰。虛空無為常法故無得其邊者。可言無邊。大海水在四天中繞須彌山有由旬數量。有人能渡。何以言無邊。答曰。無邊有二種。一者實無邊。二者人不能到故無邊。海亦有二種。一者可渡。二者繞須彌山在九寶山里。廣八萬二千由旬。世間人不能得邊故言無邊。如小海船力可渡。大海水船力不可渡。唯有神通者能度。如外道凡夫能生禪定船。度欲界色界海。無色界如大海深廣。則不能渡。以不能破我心故。諸賢圣人智慧禪定翅力。破諸法邪相。得實相故能度。是故說大海譬喻。問曰。須彌山一色何以言莊嚴。答曰。外書說須彌山一色純是黃金。六足阿毗曇中說須彌山四邊各以一寶成金銀頗梨琉璃莊嚴。若諸鳥隨所至方各同其色。難陀婆難陀龍王兄弟以身圍繞七匝。山頂有三十三天宮。其城七重名為喜見。九百九十九門。一一門邊皆有十六青衣大力鬼神守護城中。高處作殿名曰最勝。四邊有四大園。四天王在四邊。有山名游乾陀。各高四萬二千由旬。四天王治其上。四大海水諸阿修羅宮及諸龍王宮殿游乾陀等九寶山日月五星二十八宿及諸余星圍繞莊嚴。如是等種種雜飾以為莊嚴。視之無厭。般若波羅蜜亦如是。六波羅蜜果報故。作轉輪王梵釋天王凈居天王大自在天。如是等果報行般若波羅蜜未具足時。受此果報莊嚴。般若波羅蜜具足時。則有須陀洹果斯陀含果阿那含果阿羅漢果辟支佛道阿毗跋致菩薩諸佛道果莊嚴。如須彌山上下皆有莊嚴。般若波羅蜜莊嚴亦爾。未具足時。諸天王等莊嚴。具足已諸道果莊嚴。如須彌山者劫初立時四邊大風吹聚地之精味積為須彌山。更有風吹令堅而成寶。般若波羅蜜亦如是。一切善法中第一堅實牢固和合以為般若。如須彌山。四邊大風吹。大海水波所不能動。般若波羅蜜亦如是。邪見外道戲論及諸魔民所不能動。如須彌山頂四園。諸天到者受種種樂。般若亦如是。行者能登般若頂到四禪等諸定園中受種種樂。復次有人言。須彌山眾鳥到者皆同一色。般若波羅蜜亦如是。諸法入中皆同一相。所謂無相如虛空無分別者。虛空無分別是內是外是遠是近是長是短是凈是不凈等。般若波羅蜜亦如是。諸法入般若中亦無內外善不善等分別。如五眾無邊者。五眾常遍滿世間。般若波羅蜜亦如是。不遠離于五眾。五眾實相即是般若波羅蜜。復次如色等法。分析破裂乃至微塵則無方。無方故無邊。無色法無形故無此彼。無此彼故無邊。般若波羅蜜亦如是。于一切法分別色。乃至微塵分別無色法。乃至一念中不見決定有常樂我凈。是故說色無邊故般若無邊。乃至虛空六種亦如是。如金鋼等者如天王所執金鋼無憎無愛。隨所用處無不摧碎。諸佛一切智前心。此心中三昧能斷一切結使煩惱顛倒。及習皆滅故名為如金鋼。如金鋼三昧相應智慧觀一切法皆平等。般若波羅蜜觀諸法平等亦如是。何以故。般若先觀諸法平等。然后得是三昧。諸法無分別者。世間凡夫煩惱力故種種分別諸法。得諸法實相則皆破壞變異。是故圣人得般若波羅蜜。不隨憶想分別諸法。入空無相無作三昧中。若得諸法變異時則不憂愁。以先來不分別取諸法相故。諸法性不可得者。一切法皆從因緣和合生無有無因緣。若少因緣而起者。若從因緣生則無自性。性者名本有決定實事。若性從因緣和合邊生。當知未和合時則無。若先無今從因緣和合有者則知無性。若從因緣而生性者。性即是作法。性名不相待不相因。常應獨有。如是有為法則無。是故言一切諸法性不可得。般若波羅蜜性亦爾。諸法無所有等故者。諸法性不可得故眾因緣亦不可得。眾因緣亦不可得故皆是無所有。入無所有中故則皆平等。所以者何。有故有分別。無故無分別。如草香栴檀香燒時有分別滅時無分別。諸法無作者。眾生空法。空故則皆無作。眾生所作者。所謂十善十不善等法。作者所謂火然水流風動。識能識智能知。如是法各各自有力。無眾生乃至無知者見者。無色等乃至一切種智先已破。破眾生故無作者。破法故無所作。但凡夫人顛倒覆故言我有所作。諸法不可思議者。色等一切法不得決定。若常若無常若苦若樂若實若空若我若無我若生滅若不生滅若寂滅若不寂滅若離若不離若有若無等。種種門分別亦如是。不可得思議。所以者何。是法皆從心中憶想分別生。亦不可決定。一切法實性皆過心心數法。出名字語言道。如前品說。一切諸法平等。一切賢圣不能行不能到。是故不可思議。般若波羅蜜亦爾。觀是法故生。是時薩陀波侖即于坐上得諸三昧。問曰。薩陀波侖先已知諸法空相。今種種勤苦住立七歲。見曇無竭得何等利益。答曰。薩陀波侖先見諸佛得諸三昧。貴重般若波羅蜜生著相。今曇無竭七歲從定起。為說般若破其著心。一切法性自空。非般若波羅蜜令其空。是故說諸法等故般若波羅蜜等諸法離相。乃至諸法不可思議故。般若不可思議。不令輕賤余法貴重般若。何以故。不令因般若故更生垢著。般若波羅蜜雖畢竟清凈多所饒益。復不可取相而生著心。如熱金雖好不可手捉。薩陀波侖得是教化斷般若中著心。即得諸法等諸三昧句句解說。散亂心中但有智慧不名三昧。今從師聞已一心思惟名為三昧。攝心不散智慧變成三昧。如風中燈不能照明在靜室閉門明乃遍照。先已欲界心散亂故智慧力未成就。今入攝心中所聞諸法皆名三昧。能破諸煩惱等及魔人民。如水寒風未至未成為冰則無堅用若成凍冰能有所蹈。得如是等六百萬三昧門。薩陀波侖得聞曇無竭所說法。得諸法中大智慧明。所謂種種諸法實相門諸法平等。平等是智慧。入薩陀波侖禪定心中變為三昧。今欲說三昧智慧。今世后世果報故。爾時佛告須菩提。如我今在大眾中說般若。以是相以是像貌以是名字說般若。薩陀波侖從曇無竭得是三昧。于三昧中見十方佛。在大眾中說般若亦如是。須菩提。薩陀波侖從是以后深愛樂法故多集諸經。廣誦多聞如阿難佛所說皆能持。薩陀波侖亦如是。多聞智慧不可思議如大海水。即于是世常不離佛。如是等名為今世果報。舍身常生有佛國中。好修行念佛三昧故。乃至夢中初不離見佛。地獄等諸難皆已永絕。隨意往生諸佛國土。以其深入般若波羅蜜集無量功德故不隨業生。薩陀波侖從一佛土至一佛土。供養諸佛度脫眾生。集無量功德。譬如豪貴長者。從一會至一會。乃至今在大雷音佛所凈修梵行。若有欲求般若波羅蜜若。當如薩陀波侖菩薩堅正一心不可傾動。是故當知般若波羅蜜因緣故。能成就一切功德者。諸菩薩等得般若者。貪欲嗔恚等。在家罪垢邪疑戲論等。出家罪垢皆悉除滅得心清凈。心清凈故得一切功德成就。得一切種智者。所謂得阿耨多羅三藐三菩提。六波羅蜜者。從初地乃至七地得無生忍法。八地九地十地是深入佛智慧。得一切種智成就作佛。于一切法得自在者。皆應受持乃至華香妓樂。須菩提雖常樂空行。佛共說般若。又得無諍三昧故不應囑累。阿難得聞持陀羅尼。又常親近世尊故廣囑累

　　大智度論釋囑累品第九十

【經】爾時佛告阿難。于汝意云何。佛是汝大師不。汝是佛弟子不。阿難言。世尊。佛是我大師。修伽陀是我大師。我是佛弟子。佛言。如是如是。我是汝大師。汝是我弟子。若如弟子所應作者汝已作竟。阿難。汝用身口意慈業供養供給。我亦常如我意無有違失。阿難。我身現在汝愛敬供養供給心常清凈。我滅度后是一切愛敬供養供給事當愛敬供養般若波羅蜜。乃至第二第三以般若波羅蜜囑累汝。阿難。汝莫忘莫失莫作最后斷種人。阿難。隨爾所時般若波羅蜜在世。當知爾所時。有佛在世說法。阿難。若有書般若波羅蜜受持讀誦正憶念為人廣說恭敬尊重贊嘆華香幡蓋寶衣燈燭種種供養。當知是人不離見佛不離聞法常親近佛。佛說般若波羅蜜已。彌勒等諸菩薩摩訶薩。慧命須菩提舍利弗大目犍連摩訶迦葉富樓那彌多隸耶尼子摩訶俱絺羅摩訶迦旃延阿難等。并一切大眾及一切世間諸天人犍闥婆阿修羅等。聞佛所說皆大歡喜

【論】問曰佛已斷法愛。乃至一切種智涅槃不著不取相。今何以種種因緣囑累是法似如愛著。答曰。諸佛大慈悲心從初發意已來。乃至到涅槃門常不舍離。于娑羅雙樹間。以金鋼三昧為眾生碎身如麻米。何況經法多所饒益而不囑累。又阿難是未離欲人。未盡知般若波羅蜜力勢果報多所利益。是以殷勤囑累汝。當好受持無令忘失。是故佛雖于一切法無憎愛常寂滅相。而囑累是般若。問曰。阿難是聲聞人。何以以般若波羅蜜囑累。而不囑累彌勒等大菩薩。答曰。有人言。阿難常侍佛左右供給所須。得聞持陀羅尼。一聞常不失。既是佛之從弟。又多知多識名聞廣普四眾所依。是能隨佛轉法輪第三師。佛知舍利弗壽短早滅度故不囑累。又阿難是六神通三明共解脫。五百阿羅漢師。能如是多所利益。是故囑累。彌勒等諸大菩薩佛滅度后。各各分散至隨所應度眾生國土。彌勒還兜率天上。毗摩羅鞊文殊師利亦至所應度眾生處。佛又以是諸菩薩深知般若波羅蜜力不須苦囑累。阿難是聲聞人隨小乘法。是故佛殷勤囑累。問曰。若爾者法華經諸余方等經。何以囑累喜王諸菩薩等。答曰。有人言。是時佛說甚深難信之法。聲聞人不在。又如佛說不可思議解脫經。五百阿羅漢雖在佛邊而不聞。或時得聞而不能用。是故囑累諸菩薩。問曰。更有何法甚深勝般若者。而以般若囑累阿難。而余經囑累菩薩。答曰。般若波羅蜜非秘密法。而法華等諸經說阿羅漢受決作佛。大菩薩能受持用。譬如大藥師能以毒為藥。復次如先說。般若有二種。一者共聲聞說。二者但為十方住十地大菩薩說非九住所聞。何況新發意者。復有九地所聞乃至初地所聞。各各不同。般若波羅蜜總相是一而深淺有異。是故囑累阿難無咎。問曰。先見阿閦佛品中囑累。今復囑累有何等異。答曰。菩薩道有二種。一者般若波羅蜜道。二者方便道。先囑累者為說般若波羅蜜體竟。今以說令眾生得是般若方便竟囑累。以是故。見阿閦佛后說漚和拘舍羅品。般若波羅蜜中雖有方便。方便中雖有般若波羅蜜。而隨多受名。般若與方便本體是一。以所用小異故別說。譬如金師以巧方便故以金作種種異物雖皆是金而各異名。菩薩得是般若波羅蜜實相。所謂一切法性空無所有寂滅相。即欲滅度以方便力故不取涅槃證。是時作是念。一切法性空涅槃亦空。我今于菩薩功德未具足不應取證。功德具足乃可取證。是時菩薩以方便力過二地入菩薩位。住菩薩位中知甚深微妙無文字法引導眾生。是名方便。復次有方便。菩薩知一切法畢竟空性無所有。而能還起善法行六波羅蜜不隨空。若能生四種事。若疑若邪見若入涅槃若作佛。以般若有如是分別。若能除邪疑不入涅槃是為方便。有人言。般若波羅蜜多所饒益。于大珍寶聚中最勝。佛知滅度后多有怨賊欲毀壞者。品品囑累猶尚無咎。何況二處。問曰。若囑累何以乃爾殷勤鄭重。答曰。佛隨世俗法引導眾生。譬如估客主欲遠出他國。雖以財寶囑累于子大價妙寶偏獨殷勤以其子未識妙寶價重故。余人以估客主是識寶價人而殷勤囑累必知其貴。若聞其子贊說寶價則不信之。佛亦如是。復次若于余人異眾中贊嘆般若囑累人則譏佛自稱贊法。疑而不信。自于弟子中囑累則無嫌。復有人言。佛上品中說寂滅相無戲論。是一切智是中無有決定法可取。則人以為無所可貴。今殷勤囑累。則知佛不著空法。一切眾生中愛念般若無過佛者。佛知般若恩深故。貴重是般若而殷勤囑累。有人言。佛欲現中道故囑累。先說諸法空以遮有邊。今殷勤囑累則破無邊。是則中道。若人謂佛貪心愛著此法。佛以種種因緣說般若波羅蜜空相。若人謂佛墮斷滅中。是故殷勤囑累。如是則離二邊。問曰。佛知阿難是弟子。何以故。問阿難汝是我弟子不。我是汝師不。答曰。佛有惡弟子須那剎多羅等。有少因緣故作弟子。欲于佛所取射法。佛不為說。于是反戒言。我非佛弟子。又如須尸摩。為盜法故作弟子。如是等是名字弟子。又復外道等謂。阿難不得已而在佛邊。阿難曾作外道弟子。著草衣求神仙。今以佛是其親族尊重故給侍。以如是等事故。于大眾中問。阿難。汝是我弟子不。若言是真弟子當隨我敕。是故阿難為欲令人信故重答。佛告阿難弟子所應作法汝盡具足。弟子法者所謂以善身口意業供給師。有弟子心好身口業不稱。有弟子身口業好而心不稱。若弟子以善心深愛樂師。身口相稱不惜身命不難勤勞。自舍其心隨師教敕。阿難盡具足此事。佛告阿難。汝今現在恭敬于我。我滅度后恭敬般若亦當如是。問曰。般若是諸佛師。而阿難何以不恭敬其師而恭敬佛。答曰。阿難雖得初道漏未盡故。不深知法實如佛所知。是故佛告阿難。汝恭敬般若如恭敬我。復次眾生見佛三十二相八十隨形好大光明金色身多愛敬。般若波羅蜜微妙甚深無形無色。智者能知佛身相好。愚智視之皆無厭足。是故佛以身喻般若。佛在世時能自遮魔。是故佛告阿難。我滅度后好守護般若。問曰。一囑累則足何以至三。答曰。佛深愛般若波羅蜜故三囑。問曰。若深愛者何限于三。答曰。諸佛常法語不過三。若過三不從。執金鋼神則以杵擬之。又執金鋼神意。若過三不從則是逆人便當殺之。是故佛問不過三。復次若一說猶緩。過三太急。似如凡夫貪著者。復次受者心有三種。鈍根者至三乃生善心。阿難雖復利根心向聲聞。但一身求度。是故三告。所以囑累者為不令法滅故。汝當教化弟子。弟子復教余人展轉相教。譬如一燈復然余燈其明轉多。莫作最后斷種人者。世人有子若不紹繼則名斷種最為可恥。佛以此喻告阿難。汝莫于汝身上令般若斷絕。問曰。如先品中明般若波羅蜜說亦不增不說亦不減畢竟寂滅相。今何以言莫令斷滅。譬如虛空誰能滅者。答曰。般若波羅蜜雖寂滅無生無滅相如虛空不可戲論。而文字語言書般若波羅蜜經卷為他人說。是此中般若于此因中而說其果。凡人聞般若波羅蜜微妙。即生著心取般若相分別諸法所謂是善是不善是世間。是涅槃等。以分別故于是法中生著心。著心故斗諍。斗諍故起諸罪業。如是人名為滅般若波羅蜜。佛告阿難。汝當如般若波羅蜜相。莫著文字語言教化眾生。是名不滅。阿難隨般若在世幾時。則知爾許時佛在世。如經中廣說。佛殷勤囑累。在會眾生有疑。是故佛說囑累因緣。所謂有般若在世則為佛在。所以者何。般若波羅蜜是諸佛母。諸佛以法為師。法者即是般若波羅蜜。若師在母在不名為失利。所以者何。利本在故。是故說若般若在世佛亦在世。又法寶不離佛寶。菩薩有三十二相八十隨形好不名為佛。得法寶故名為佛。法寶即是般若波羅蜜。如人從佛得利乃至得解脫涅槃。若人于般若中能信行。亦以三乘法而入涅槃。是故說般若在世如佛在世說法無異。阿難。若有人聽受般若及書持等。當知是人不離見佛聞法親近諸佛。問曰。有人重罪三不善業成就。聽受書持般若。是人云何當得不離諸佛聞法親近佛不。答曰。是事先品中已答。所謂聽法者有二種人。一者但聽而不信受行。二者聽而信受奉行。如弟子不聽不信受行師語是名不聽。若以一心聽聞信受奉行。厭世愛涅槃離小乘樂大乘。作如是聽受。是名真聽。誦讀亦如是。正憶念隨如佛意。離有無二邊。行于中道如所聞受持。及其義解。為他人解說。恭敬尊重供養贊嘆花香等。初始微薄。乃至正憶念為他人說。其心轉厚功德轉多。牢固不動。若聞師說若見經卷。花香等供養。若智者知般若功德。供養者福德重。不知者供養福德微薄。福德純厚者。轉身不離見佛聞法親近諸佛。福德微薄者。不言轉身得三福報。償眾罪已久后亦必當得佛。此中佛總說福德純厚微薄漸漸皆當見十方佛聞佛所說漸漸具足六波羅蜜皆得作佛。佛以佛眼見。般若有如是大利益眾生故。殷勤囑累。問曰。是諸大阿羅漢已證實際無復憂喜。小喜尚無何況大歡喜。答曰。諸大阿羅漢雖離三界欲未得一切智慧故。于諸甚深法中猶疑不了。是摩訶般若波羅蜜中。了了解說斷除其疑。是故大歡喜。復次此諸大弟子已證實際。實際者即是空無相無量無所分別。佛以此寂滅法種種分別名字語言譬喻廣說亦不壞法性。又不與世間相違。諸阿羅漢是法中證故大歡喜。佛善說是空無相無量寂滅法。諸余大眾未悉漏盡。信力深故。亦大歡喜言。此法能盡我等生死苦令得佛道。如是等無量因緣故大眾皆歡喜。問曰。若佛囑累阿難是般若波羅蜜。佛般涅槃后阿難共大迦葉結集三藏。此中何以不說。答曰。摩訶衍甚深難信難解難行佛在世時有諸比丘聞摩訶衍。不信不解故從坐而去。何況佛般涅槃后。以是故不說。復次三藏正有三十萬偈。并為九百六十萬言。摩訶衍甚多無量無限。如此中般若波羅蜜品有二萬二千偈。大般若品有十萬偈。諸龍王阿修羅王諸天宮中有千億萬偈等。所以者何。此諸天龍神。壽命長久識念力強故。今此世人壽命短促識念力薄。小般若波羅蜜品尚不能讀。何況多者。諸余大菩薩所知般若波羅蜜無量無限。何以故。佛非但一身所說。無量世中或變化作無數身。是故所說無量。又有不可思議解脫經十萬偈。諸佛本起經寶云經大云經法云經各各十萬偈。法華經華手經大悲經方便經龍王問經阿修羅王問經等諸大經。無量無邊如大海中寶。云何可入三藏中。小物應在大中。大物不得入小。若欲問應言。小乘何以不在摩訶衍中。摩訶衍能兼小乘法故。是故不應如汝所問。復次有人言。如摩訶迦葉將諸比丘在耆阇崛山中集三藏。佛滅度后。文殊尸利彌勒諸大菩薩。亦將阿難集是摩訶衍。又阿難知籌量眾生志業大小。是故不于聲聞人中說摩訶衍。說則錯亂無所成辦。佛法皆是一種一味。所謂苦盡解脫味。此解脫味有二種。一者但自為身。二者兼為一切眾生。雖俱求一解脫門。而有自利利人之異。是故有大小乘差別。為是二種人故。佛口所說以文字語言分為二種。三藏是聲聞法。摩訶衍是大乘法。復次佛在世時無有三藏名。但有持修多羅比丘持毗尼比丘持摩多羅迦比丘。修多羅者是四阿鋡中經名。摩訶衍中經名修多羅有二分。一者四阿含中修多羅。二者摩訶衍經名為大修多羅。入二分。亦大乘亦小乘。二百五十戒如是等名為修多羅。毗尼名比丘作罪。佛結戒應行是不應行。是作是事得是罪。略說有八十部。亦有二分。一者摩偷羅國毗尼含阿波陀那本生有八十部。二者罽賓國毗泥除卻本生阿波陀那。但取要用作十部。有八十部毗婆沙解釋。是故知摩訶般若波羅蜜經等在修多羅經中。以經大事異故別說。是故不在集三藏中

究摩羅耆婆法師。以秦弘始三年歲在辛丑十二月二十日至長安。四年夏于逍遙園中西門閣上。為姚天王出此釋論。七年十二月二十七日乃訖。其中兼出經本禪經戒律百論禪法要解。向五十萬言。并此釋論一百五十萬言。論初品三十四卷。解釋一品是全論具本。二品已下法師略之。取其足以開釋文意而已。不復備其廣釋。得此百卷。若盡出之。將十倍于此

大智度論卷第一百