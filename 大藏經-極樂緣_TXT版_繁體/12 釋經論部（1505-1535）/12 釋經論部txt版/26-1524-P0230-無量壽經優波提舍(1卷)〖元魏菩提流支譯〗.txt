　　No. 1524

無量壽經優波提舍愿生偈

　　　　婆藪槃豆菩薩造


　　　　元魏天竺三藏菩提流支譯


　世尊我一心　　歸命盡十方
　無礙光如來　　愿生安樂國
　我依修多羅　　真實功德相
　說愿偈總持　　與佛教相應
　觀彼世界相　　勝過三界道
　究竟如虛空　　廣大無邊際
　正道大慈悲　　出世善根生
　凈光明滿足　　如鏡日月輪
　備諸珍寶性　　具足妙莊嚴
　無垢光焰熾　　明凈曜世間
　寶性功德草　　柔軟左右旋
　觸者生勝樂　　過迦旃鄰陀
　寶華千萬種　　彌覆池流泉
　微風動華葉　　交錯光亂轉
　宮殿諸樓閣　　觀十方無礙
　雜樹異光色　　寶欄遍圍繞
　無量寶交絡　　羅網遍虛空
　種種鈴發響　　宣吐妙法音
　雨華衣莊嚴　　無量香普熏
　佛慧明凈日　　除世癡闇冥
　梵聲語深遠　　微妙聞十方
　正覺阿彌陀　　法王善住持
　如來凈華眾　　正覺華化生
　愛樂佛法味　　禪三昧為食
　永離身心惱　　受樂常無間
　大乘善根界　　等無譏嫌名
　女人及根缺　　二乘種不生
　眾生所愿樂　　一切能滿足
　故我愿往生　　阿彌陀佛國
　無量大寶王　　微妙凈花臺
　相好光一尋　　色像超群生
　如來微妙聲　　梵響聞十方
　同地水火風　　虛空無分別
　天人不動眾　　清凈智海生
　如須彌山王　　勝妙無過者
　天人丈夫眾　　恭敬繞瞻仰
　觀佛本愿力　　遇無空過者
　能令速滿足　　功德大寶海
　安樂國清凈　　常轉無垢輪
　化佛菩薩日　　如須彌住持
　無垢莊嚴光　　一念及一時
　普照諸佛會　　利益諸群生
　雨天樂花衣　　妙香等供養
　贊佛諸功德　　無有分別心
　何等世界無　　佛法功德寶
　我皆愿往生　　示佛法如佛
　我作論說偈　　愿見彌陀佛
　普共諸眾生　　往生安樂國　

無量壽修多羅章句我以偈總說竟

論曰。此愿偈明何義。觀安樂世界。見阿彌陀佛。愿生彼國土故。云何觀。云何生信心。若善男子善女人。修五念門成就者。畢竟得生安樂國土。見彼阿彌陀佛。何等五念門。一者禮拜門。二者贊嘆門。三者作愿門。四者觀察門。五者回向門。云何禮拜。身業禮拜阿彌陀如來應正遍知。為生彼國意故。云何贊嘆。口業贊嘆。稱彼如來名。如彼如來光明智相。如彼名義。欲如實修行相應故。云何作愿。心常作愿。一心專念畢竟往生安樂國土。欲如實修行奢摩他故。云何觀察。智慧觀察。正念觀彼。欲如實修行毗婆舍那故。彼觀察有三種。何等三種。一者觀察彼佛國土功德莊嚴。二者觀察阿彌陀佛功德莊嚴。三者觀察彼諸菩薩功德莊嚴。云何回向。不舍一切苦惱眾生。心常作愿回向為首成就大悲心故。云何觀察彼佛國土功德莊嚴。彼佛國土功德莊嚴者成就不可思議力故。如彼摩尼如意寶性。相似相對法故。觀察彼佛國土功德莊嚴者。有十七種事應知。何者十七。一者清凈功德成就。二者量功德成就。三者性功德成就。四者形相功德成就。五者種種事功德成就。六者妙色功德成就。七者觸功德成就。八者莊嚴功德成就。九者雨功德成就。十者光明功德成就。十一者聲功德成就。十二者主功德成就。十三者眷屬功德成就。十四者受用功德成就。十五者無諸難功德成就。十六者大義門功德成就。十七者一切所求功德成就。清凈功德成就者。偈言觀彼世界相勝過三界道故。量功德成就者。偈言究竟如虛空廣大無邊際故。性功德成就者。偈言正道大慈悲出世善根生故。形相功德成就者。偈言凈光明滿足如鏡日月輪故。種種事功德成就者。偈言備諸珍寶性具足妙莊嚴故。妙色功德成就者。偈言無垢光焰熾明凈曜世間故。觸功德成就者。偈言寶性功德草柔軟左右旋觸者生勝樂過迦旃鄰陀故。莊嚴功德成就者。有三種應知。何等三。一者水。二者地。三者虛空。莊嚴水者。偈言寶華千萬種彌覆池流泉微風動華葉交錯光亂轉故。莊嚴地者。偈言宮殿諸樓閣觀十方無礙雜樹異光色寶欄遍圍繞故。莊嚴虛空者。偈言無量寶交絡羅網遍虛空種種鈴發響宣吐妙法音故。雨功德成就者。偈言雨華衣莊嚴無量香普熏故。光明功德成就者。偈言佛慧明凈日除世癡闇冥故。妙聲功德成就者。偈言梵聲語深遠微妙聞十方故。主功德成就者。偈言正覺阿彌陀法王善住持故。眷屬功德成就者。偈言如來凈華眾正覺華化生故。受用功德成就者。偈言愛樂佛法味禪三昧為食故。無諸難功德成就者。偈言永離身心惱受樂常無間故。大義門功德成就者。偈言大乘善根界等無譏嫌名女人及根缺二乘種不生故。凈土果報離二種譏嫌過應知。一者體。二者名。體有三種。一者二乘人。二者女人。三者諸根不具人。無此三過故。名離體譏嫌。名亦三種。非但無三體。乃至不聞二乘女人諸根不具三種名故。名離名譏嫌。等者。平等一相故。一切所求功德滿足成就者。偈言眾生所愿樂一切能滿足故。略說彼阿彌陀佛國土莊嚴十七種功德。示現如來自身利益大功德力成就利益他功德成就故。彼無量壽佛土莊嚴。第一義諦妙境界。十六句及一句次第說。應知

云何觀佛功德莊嚴成就。觀佛功德莊嚴成就者。有八種應知。何等八種。一者座莊嚴。二者身莊嚴。三者口莊嚴。四者心莊嚴。五者眾莊嚴。六者上首莊嚴。七者主莊嚴。八者不虛作住持莊嚴

何者座莊嚴。偈言無量大寶王微妙凈華臺故。何者身莊嚴。偈言相好光一尋色像超群生故。何者口莊嚴。偈言如來微妙聲梵響聞十方故。何者心莊嚴。偈言同地水火風虛空無分別故。無分別者。無分別心故。何者眾莊嚴。偈言天人不動眾清凈智海生故。何者上首莊嚴。偈言如須彌山王勝妙無過者故。何者主莊嚴。偈言天人丈夫眾恭敬繞瞻仰故。何者不虛作住持莊嚴。偈言觀佛本愿力遇無空過者能令速滿足功德大寶海故。即見彼佛未證凈心菩薩。畢竟得平等法身。與凈心菩薩無異。凈心菩薩與上地諸菩薩。畢竟同得寂滅平等故。略說八句。示現如來自利利他功德莊嚴次第成就應知

云何觀菩薩功德莊嚴成就。觀菩薩功德莊嚴成就者。觀彼菩薩。有四種正修行功德成就應知。何等為四。一者于一佛土身不動搖。而遍十方種種應化。如實修行常作佛事。偈言安樂國清凈常轉無垢輪化佛菩薩日如須彌住持故。開諸眾生淤泥華故。二者彼應化身。一切時不前不后。一心一念放大光明。悉能遍至十方世界。教化眾生。種種方便修行所作。滅除一切眾生苦故。偈言無垢莊嚴光一念及一時普照諸佛會利益諸群生故。三者彼于一切世界無余。照諸佛會大眾無余。廣大無量供養恭敬贊嘆諸佛如來。偈言雨天樂華衣妙香等供養贊佛諸功德無有分別心故。四者彼于十方一切世界無三寶處。住持莊嚴佛法僧寶功德大海。遍示令解如實修行。偈言何等世界無佛法功德寶我皆愿往生示佛法如佛故

又向說佛國土功德莊嚴成就。佛功德莊嚴成就。菩薩功德成就。此三種成就愿心莊嚴。略說入一法句故。一法句者。謂清凈句。清凈句者。謂真實智慧無為法身故。此清凈有二種應知。何等二種。一者器世間清凈。二者眾生世間清凈。器世間清凈者。向說十七種佛國土功德莊嚴成就。是名器世間清凈。眾生世間清凈者。如向說八種佛功德莊嚴成就。四種菩薩功德莊嚴成就。是名眾生世間清凈。如是一法句。攝二種清凈應知

如是菩薩奢摩他毗婆舍那廣略修行。成就柔軟心。如實知廣略諸法。如是成就巧方便回向。何者菩薩巧方便回向。菩薩巧方便回向者。謂說禮拜等五種修行所集一切功德善根。不求自身住持之樂。欲拔一切眾生苦故。作愿攝取一切眾生。共同生彼安樂佛國。是名菩薩巧方便回向成就。菩薩如是善知回向成就。遠離三種菩提門相違法。何等三種。一者依智慧門不求自樂。遠離我心貪著自身故。二者依慈悲門。拔一切眾生苦。遠離無安眾生心故。三者依方便門。憐愍一切眾生心。遠離供養恭敬自身心故。是名遠離三種菩提門相違法故。菩薩遠離如是三種菩提門相違法。得三種隨順菩提門法滿足故。何等三種。一者無染清凈心。不以為自身求諸樂故。二者安清凈心。以拔一切眾生苦故。三者樂清凈心。以令一切眾生得大菩提故。以攝取眾生生彼國土故。是名三種隨順菩提門法滿足應知

向說智慧慈悲方便三種門。攝取般若。般若攝取方便應知

向說遠離我心不貪著自身。遠離無安眾生心。遠離供養恭敬自身心。此三種法遠離障菩提心應知

向說無染清凈心。安清凈心。樂清凈心。此三種心略一處。成就妙樂勝真心應知

如是菩薩智慧心方便心無障心勝真心。能生清凈佛國土應知。是名菩薩摩訶薩隨順五種法門所作隨意自在成就。如向所說。身業口業意業智業方便智業。隨順法門故。復有五種門漸次成就五種功德應知。何者五門。一者近門。二者大會眾門。三者宅門。四者屋門。五者園林游戲地門。此五種門。初四種門。成就入功德。第五門成就出功德。入第一門者。以禮拜阿彌陀佛為生彼國故。得生安樂世界。是名入第一門

入第二門者。以贊嘆阿彌陀佛隨順名義稱如來名依如來光明想修行故。得入大會眾數。是名入第二門

入第三門者。以一心專念作愿生彼。修奢摩他寂靜三昧行故。得入蓮華藏世界。是名入第三門

入第四門者。以專念觀察彼妙莊嚴修毗婆舍那故。得到彼處受用種種法味樂。是名入第四門。出第五門。以大慈悲觀察一切苦惱眾生。亦應化身回入生死園煩惱林中。游戲神通至教化地。以本愿力回向故。是名出第五門。菩薩入四種門。自利行成就應知。菩薩出第五門。利益他回向行成就應知。菩薩如是修五門行自利利他。速得成就阿耨多羅三藐三菩提故

無量壽經論一卷大乘善根界　天臺智者即曰界字乃男字之錯。則宜改作。而諸疏家皆作界字。故今存之