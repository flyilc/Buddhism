　　No. 2143

景教三威蒙度贊

　無上諸天深敬嘆　　大地重念普安和
　人元真性蒙依止　　三才慈父阿羅訶
　一切善眾至誠禮　　一切慧性稱贊歌
　一切含真盡歸仰　　蒙圣慈光救離魔
　難尋無及正真常　　慈父明子凈風王
　于諸帝中為師帝　　于諸世尊為法皇
　常居妙明無畔界　　光威盡察有界疆
　自始無人嘗得見　　復以色見不可相
　惟獨絕凝清凈德　　惟獨神威無等力
　惟獨不轉儼然存　　眾善根本復無極
　我今一切念慈恩　　嘆彼妙樂照此國
　彌施訶普尊大圣子　　廣度苦界救無億
　常活命王慈喜羔　　大普耽苦不辭勞
　愿舍群生積重罪　　善護真性得無繇
　圣子端任父右座　　其座復超無[曰/(勿*斤)]高
　大師愿彼乞眾請　　降筏使免火江漂
　大師是我等慈父　　大師是我等圣主
　大師是我等法王　　大師能為普救度
　大師慧力助諸[羸-口+(罩-卓)]　　諸目瞻仰不暫移
　復與枯燋降甘露　　所有蒙潤善根滋
　大圣普尊彌施訶　　我嘆慈父海藏慈
　大圣謙及凈風性　　清凝法耳不思議　

大秦景教三威蒙度贊一卷

　　尊經

敬禮妙身皇父阿羅訶　應身皇子彌施訶　證身盧訶寧俱沙　　已上三身同歸一體

瑜罕難法王　盧伽法王　摩矩辭法王　明泰法王　牟世法王　多惠法王　景通法王　寶路法王　千眼法王　那寧逸法王　玟艷法王　摩薩吉思法王　宜和吉思法王　摩沒吉思法王　岑穩僧法王　二十四圣法王　憲難耶法王　賀薩耶法　彌沙曳法王　娑羅法王　瞿盧法王　報信法王

敬禮常明皇樂經　宣元至本經　志玄安樂經　天寶藏經　多惠圣王經　阿思瞿利容經　渾元經　通真經　寶明經　傳化經　罄遺經　原靈經　述略經　三際經　征詰經　寧思經　宣義經　師利海經　寶路法王經　刪河律經　藝利月思經　寧耶[這-言+(手*頁)]經　儀則律經　毗遏啟經　三威贊經　牟世法王經　伊利耶經　遏拂林經　報信法王經　彌施訶自在天地經　四門經　啟真經　摩薩吉斯經　慈利波經　烏沙那經

(謹案諸經目錄。大秦本教經都五百卅部。并是貝葉梵音。唐太宗皇帝貞觀九年。西域太德僧阿羅本屆于中夏。并奏上本音。房玄齡魏征宣譯奏言。后召本教大德僧景凈。譯得已上卅部卷。余大數具在貝皮夾。猶未翻譯)