No. 1467b
佛說犯戒罪報輕重經

如是我聞一時佛住王舍城迦蘭陀竹園爾時尊者目連晡時從禪覺往至世尊所頭面禮足卻坐一面時尊者大目連白佛言世尊意有所疑今欲詰問唯愿聽許佛告目連聽汝所問當為汝說目連即白佛言世尊若比丘比丘尼無慚愧心輕慢佛說犯眾學戒如是犯波羅提提舍尼波羅提偷蘭遮僧伽婆尸沙波羅夷得幾不饒益罪唯愿說之佛告目連諦聽當為汝說若比丘比丘尼若無慚愧輕慢佛語犯眾學戒如四天王壽五百歲墮泥梨中于人間數九百千歲佛告目連若無慚愧輕慢佛語犯波羅提提舍尼如三十三天壽千歲墮泥梨中于人間數三億六千歲佛語目連若無慚愧輕慢佛語犯波夜提如夜摩天壽二千歲墮泥梨中于人間數二十億四十千歲佛告目連若無慚愧輕慢佛語犯偷蘭遮如兜率天壽四千歲墮泥梨中于人間數五十億六十千歲佛告目連若無慚愧輕慢佛語犯僧伽婆尸沙如不憍樂天壽八千歲墮泥梨中于人間數二百四十億千歲佛告目連若無慚愧輕慢佛語犯波羅夷如他化自在天壽十六千歲墮泥梨中于人間數九百二十一億九十千歲時尊者目連聞佛所說歡喜奉行爾時目連即說頌曰

　因緣輕慢故　　命緣墮惡道
　因緣修善故　　于此生天上
　因斯修善業　　離惡得解脫
　不善觀因緣　　身壞入惡道　