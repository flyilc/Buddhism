　　No. 1486

受十善戒經

　　　　后漢失譯人名


　　十惡業品第一

如是我聞。一時佛在舍衛國只陀林須達長者美稱夫人精舍中。與大比丘眾一千二百五十人俱。爾時世尊以慈梵音告舍利弗。今為汝等說除十惡不善業報。諦聽諦受。一心憶持慎莫忘失。十惡業者。一殺生業。二偷盜業。三淫欲業。四妄語業。五兩舌業。六惡口業。七綺語業。八貪欲業。九嗔恚業。十愚癡業。舍利弗。汝今應當普教眾生。清凈身業。清凈口業。清凈意業。五體投地歸依和上。誠心懺悔此三惡業。如是三說。既懺悔已。身業清凈口業清凈意業清凈。次第應當自稱其名。歸依于佛。歸依于法。歸依于僧。如是三說。歸依佛竟。歸依法竟。歸依僧竟。如是三說。復應問言。善男子善女人汝能持不。若言能持復應問言。汝今身心無過患耶。身過患者。出佛身血。殺阿羅漢。破和合僧。誹謗斷善。逆佛正法不。若言不者。復當問言。汝心中念欲作五逆謗正法不。汝曾偷盜佛物法物賢圣僧物現在僧物招提僧物不。于母姊妹比丘尼邊作不凈不。若言不者。復當更教。汝今如是身心清凈。大德憶念。我今欲受十善業戒。十不善業我已懺悔。唯愿大德。慈愍我故聽我受持。爾時應教。優婆塞某甲。優婆夷某甲。汝今應當一心數息系念在前。過去七佛。現在釋迦牟尼尊佛。及彌勒等未來諸佛。教念佛已應作是言。七佛僧聽。釋迦牟尼諸佛僧聽。須陀洹斯陀含阿那含阿羅漢賢圣僧聽。某甲優婆塞。某甲優婆夷。身口意凈堪為法器。今欲乞受十善心戒及八戒法。如是三白。然后教言。我歸依于佛。歸依于法。歸依于僧。如是三說。弟子某甲。歸依佛竟。歸依法竟。歸依僧竟。如是三說。某甲憶念堅持汝身。持身如佛。持身如法。持身如僧。身三業者。一不殺生。二不偷盜。三不淫欲。如是身三汝當受持。一日十日乃至終身。若言能持。復當問言。汝今欲作少分善不。多分善不。滿分善不若言能者復當白言。事實如是當隨師教弟子某甲。歸依于佛。歸依于法。歸依于僧。如是三說。歸依佛竟。歸依法竟。歸依僧竟。如是三說。某甲憶念堅持汝口持口如佛。持口如法。持口如僧。口四業者。一不妄語。二不兩舌。三不惡口。四不綺語。如是口四。汝當受持。一日十日乃至終身若言能持。復當問言。汝今欲作少分善不。多分善不。滿分善不。若言能者復當白言。事實如是。當隨師教。弟子某甲。歸依于佛。歸依于法。歸依于僧。如是三說。歸依佛竟。歸依法竟。歸依僧竟。如是三說。某甲憶念堅持汝心。持心如佛。持心如法。持心如僧。意三業者。一者貪欲。二者嗔恚。三者愚癡。如是意三汝當受持。一日十日乃至終身。若言能持。復當問言汝今欲作少分善不。多分善不。滿分善不。若言能者。復當白言。事實如是當隨師教。若受十善不持八戒終不成就若毀八戒十善俱滅。弟子某甲。從今清旦至明清旦。大德憶念。大德當為我作和上。八戒法者。應當至心堅持八戒。歸依于佛持心如佛。歸依于法持心如法。歸依于僧持心如僧。如是三說。歸依佛竟。歸依法竟。歸依僧竟。如是三說。大德憶念。從今清旦至明清旦欲受八戒。唯愿大德慈愍聽許。復應告言。汝能受持八戒齋不。若言能者。汝當持心。心如諸佛及阿羅漢。若言能者。復當告言。汝從前際至于今際于其中間。若身口意犯舍墮法不。如此之罪乃至根本最大重罪。今于三世諸佛阿羅漢前和上僧前。至誠發露五體投地懺悔諸罪。是名行布薩法。既布薩已名清凈住。堪為法器。次當受持如來八戒。汝能持不。如是三問。八戒齋者。是過去現在諸佛如來。為在家人制出家法。一者不殺。二者不盜。三者不淫。四者不妄語。五者不飲酒。六者不坐高廣大床。七者不作倡伎樂故往觀聽。不著香熏衣。八者不過中食。應如是受持

　不殺亦不盜　　不淫不妄語
　遠酒避花香　　高床過中食
　圣人皆遠離　　如是等八法
　汝等應受持　

持此受齋功德。不墮地獄不墮餓鬼不墮畜生。不墮阿修羅。常生人中正見出家得涅槃道。若生天上恒生梵天。值佛出世請轉法輪。得阿耨多羅三藐三菩提。爾時世尊為贊嘆此法。而作頌曰

　若能行十善　　隨順正法教
　生生常見佛　　身意悉開解
　永離諸苦縛　　疾成無上道
　若人持八戒　　隨律順毗尼
　如諸佛正法　　受持不毀犯
　當知身與意　　俱時得解脫
　此名涅槃路　　諸佛之所行　

說是偈已告舍利弗。汝好受持十善八戒。慎莫忘失破滅法種。普為一切天人廣說。舍利弗白佛言。如是如是。當謹受持。時舍利弗及會聽者。聞佛所說歡喜奉行

　　受十善戒經十施報品第二

　佛告舍利弗　　汝今應當知
　一切受生者　　無不愛身命
　是故應行施　　普慈等眾生
　視眾如眼目　　是名不殺戒
　過去來今佛　　一切智所說
　恕己可為喻　　勿殺勿行杖
　若見殺生者　　如刀刺其心　

　普視眾生己無異　　持是不殺生天上
　常值諸佛菩薩眾　　所以受持不殺戒
　為施一切無畏故　　命終生于忉利天
　象馬玉女相娛樂　　梵天摩尼琉璃殿
　色如白銀黃金花　　常坐七寶妙座上
　金機寶器七寶花　　無量天女作妓樂
　捧足舉宮游虛空　　頭戴寶冠坐正殿
　舍除貪淫入正受　　值遇諸佛說四諦
　悟解疾得須陀洹　　或有踴躍發大心
　未來當成菩提道　　亦生兜率焰摩陀
　首陀會天阿只多　　梵輔富樓光遍凈
　上至阿迦膩吒天　　往反游戲諸天園
　與大慈悲菩薩俱　　坐臥進止同甘膳
　晝夜六時常聽法　　彌勒天王常為說
　不退轉行大法輪　　未來必當見彌勒
　降魔成佛轉法輪　　于彼佛法得出家
　復見賢劫千如來　　毗樓至佛為授記
　阿耨多羅三菩提　　是名不殺最勝果
　亦名慈悲梵行本　　一切諸佛之所說
　一切諸佛之所行　

　一切愛眼目　　愛子亦復爾
　愛壽命無極　　是故不殺生
　名為梵行最　　不殺無殺想
　亦不瞰于肉　　見殺者如賊
　必知墮地獄　　啖肉者多病
　斷命自莊嚴　　當行大慈心
　奉持不殺戒　　必成菩提道　

告舍利弗汝今當知。殺生之業當知極重。我昔與汝游巴連弗邑。彼大城中有長者女名提婆跋提。生一男兒端正無雙。如紅蓮花天女無比。母甚憐念抱至我所。而白我言世尊。我兒可愛如天童子。我愛此兒過于我身百千萬倍。我時告言。善女當知。一切凡夫自愛壽命。如海吞流終無厭足。汝今云何自言愛子。以何為證。時女白言。世尊。我愛此子。設使火起焚燒我身終不放舍

爾時世尊為化彼女。以神通力作四夜叉。各擎火山從四面至。火在遠時。女自以身及隨身服障蔽此子。火漸漸近。舉手覆面以兒遮火。佛告善女。汝言愛子。云何持子障火自救。時彼女人白言。世尊。唯愿救我不惜此子。佛攝神力母子清涼。即發無上正真道心。佛告女人。汝愛自身及愛汝子。云何自殺及教他殺。當知殺生受大惡報。必定當墮極劇苦處阿鼻地獄。系屬法律閻羅王所。何等名為極重法律。彼閻羅王晝夜六時說殺生報有十惡業。一者殺生之業。恒生刀山焰熾地獄。刀輪割截節節支解。作八萬四千段。一日一夜六十億生六十億死。時閻羅王呵責罪人汝樂殺生今受此苦。是事樂不。汝今復當百千萬劫償他人債。終不可盡二者殺生之業。必定當生劍林地獄。有八萬四千劍樹。各高八萬四千由旬。一一樹生八萬四千劍枝。一一枝生八萬四千劍花。一一花生八萬四千劍果。此殺生人尋劍樹上。心遍一切諸劍樹頭其余支節遍可劍林。一一節遍八萬四千劍枝。削骨徹髓劍花劍果無不周遍。身體碎壞如葶藶子。一日一夜八萬四千生八萬四千死。殺生之業其事如是。時閻羅王呵責罪人。汝樂殺生今受此苦。是事樂不。汝今復當百千萬劫償他人債。終不可盡。三者殺生之業生鑊湯地獄。百千萬沸肉盡出骨。置銅柱上自然還活。百千棘刺化為鐵刀自割肉食還落湯中。一日一夜八萬四千生八萬四千死。時閻羅王呵責罪人。汝樂殺生今受此苦。是事樂不汝今復當百千萬劫償他人債。終不可盡四者殺生之業生鐵床地獄。有一鐵床縱廣正等五十由旬。四方鐵铓俱來射心。大鐵網車轢其頂上劈足而出。一日一夜八萬四千生八萬四千死。殺生之業其事如是。時閻羅王呵責罪人。汝樂殺生今受此苦。是事樂不。汝今復當百千萬劫償他人債。終不可盡。五者殺生之業生鐵山地獄。四方鐵山狀如鐵窟。窟中出火從四面來。有五夜叉斫罪人身。分為四段擲于火中。四山便合碎散如塵。火鳥卒起鐵嘴諸烏及以鐵蛇。從支節入破骨出髓。一日一夜八萬四千生八萬四千死。殺生之業其事如是。時閻羅王呵責罪人。汝樂殺生今受此苦。是事樂不。汝今復當百千萬劫償他人債。終不可盡。六者殺生之業。生鐵網地獄。有大鐵山。高百千由旬。滿中鐵湯鐵網在上。一一網間鐵嘴諸蟲無量無邊從頂上入貫骨徹髓劈足而出。一日一夜八萬四千生八萬四千死。殺生之業其事如是。時閻羅王呵責罪人。汝樂殺生今受此苦。是事樂不。汝今復當百千萬劫償他人債。終不可盡。七者殺生之業。生赤蓮花地獄。有一蓮花八萬四千葉。一一華葉狀如刀山。高五由旬。百億劍林同時火然。罪人坐中花一葉開。一葉開時火山劍林燒肉破骨。苦痛百端此相合時。百千刀山同時切己。一日一夜八萬四千生八萬四千死。殺生之業其事如是。時閻羅王呵責罪人。汝樂殺生今受此苦。是事樂不。汝今復當百千萬劫償他人債終不可盡。八者殺生之業。生五死五活地獄之中。有五大山五百億刀輪在山頂。上有大水輪在刀輪上。罪人在中身如華敷臥寒冰上。五山刀輪從五方來。唱言活活。分為五段五死五活碎身如塵。一日一夜八萬四千生八萬四千死。殺生之業其事如是。時閻羅王呵責罪人。汝樂殺生今受此苦。是事樂不。汝今復當百千萬劫償他人債。終不可盡。九者殺生之業。生毒蛇林地獄之中。有無量恒河沙熱鐵毒蛇。一一蛇長數千由旬。口中吐毒如熱鐵丸。從罪人頂入遍身中。一一支節有無量蛇。吐毒吐火焚燒罪人。一日一夜八萬四千生八萬四千死。殺生之業其事如是。時閻羅王呵責罪人。汝樂殺生今受此苦。是事樂不。汝今復當百千萬劫償他人債。終不可盡十者殺生之業。生鐵械枷鎖地獄之中。十二由旬鐵山為械。六十由旬鐵柱火網為鎖。八十由旬鐵狗口中吐火為杻。虛空鐵箭自落射心。杻械枷鎖化生銅丸。從眼而入遍體支節從足而出。一日一夜八萬四千生八萬四千死。殺生之業其事如是。時閻羅王呵責罪人。汝樂殺生今受此苦。是事樂不。汝今復當百千萬劫償他人債。終不可盡。爾時世尊告舍利弗。殺生之業在地獄中。雖復受苦此名華報。方生人中多病短命。復生四生諸眾生中。受種種苦無量無邊不可稱計

云何名不盜戒。不盜戒者。普施一切眾生財物外命。是故諸佛說不盜戒。名為甘露清涼安隱。護持是戒名生天路。名得道處名涅槃衣名解脫命。是故諸佛贊嘆不盜斷餓鬼因。偷盜果報有十種惡。一者盜報。必定當墮肉山地獄。肉山罪人項如大山有百千頭。于一一頭頰生肉埠。百千鐵狗從鐵山出。啀喍嗥吠爭取食之。有諸鐵釘從狗口出。入罪人頂從足跟出。剝取其皮敷百千由旬鐵刺之上。身皮俱苦經八萬四千歲。心如刀割苦痛難處。是名第一偷盜果報。是時閻羅王呵責罪人。汝樂偷盜今受此苦。是事樂不。汝今復當百千萬劫償他人債。終不可盡。第二盜報。生餓鬼中。身極長大五十由旬。行如五百車聲。節間火然如十火車。饑啖鐵丸渴飲融銅。發如鐵刺自纏身體。百千萬歲受無量苦。耳不曾聞水谷之聲。是名第二偷盜果報。時閻羅王呵責罪人。汝樂偷盜今受此苦。是事樂不。汝今復當百千萬劫償他人債。終不可盡。第三盜報。生于寒冰地獄之中。百千萬歲八方冰山以為衣服如蓮花敷。自啖其肉火箭入心。是為第三偷盜果報。時閻羅王呵責罪人。汝樂偷盜今受此苦。是事樂不汝今復當百千萬劫償他人債。終不可盡。第四盜報生羅剎中。女如天女面貌端正。男有千眼以鐵羈頭。狗牙上出耳端生火。女作姿時舉體火然。飲血啖肉啖火啖炭。食膿食吐。百千萬歲受羅剎身極大苦惱。是為第四偷盜果報。時閻羅王呵責罪人。汝樂偷盜今受此苦是事樂不。汝今復當百千萬劫償他人債。終不可盡。第五盜報。生鐵鹿地獄受鐵鹿形。有百千頭有百千手。百千尾百十蹄甲百千重皮五百億鐵虎。百千億鐵師子剝取其皮。一一皮間生無量鐵刺。猶如刀劍削骨徹髓苦痛無量百千萬歲受苦無極。是名第五偷盜果報。時閻羅王呵責罪人。汝樂偷盜今受此苦。是事樂不。汝今復當百千萬劫償他人債。終不可盡。第六盜報。生在人中。裸形黑瘦眼目角睞。口氣臭穢常處牢獄。執除糞穢為王家使。雖生人中狀如牛馬。父不愛子子不孝父。母不愛子子不孝母。百千萬歲苦痛無量。是名第六偷盜果報。時閻羅王呵責罪人。汝樂偷盜今受此苦。是事樂不。汝今復當百千萬劫償他人債。終不可盡。第七盜報。生刀劍花大地獄中。刀林劍林無量無邊。有諸罪人身如鐵甕。縱廣正等百千由旬獄卒驅蹴如風吹花。生劍花端百千劍花。分剝其皮作無數段。削骨徹隨從空而落。生刀花上刀花諸刺。分剝其皮作無量段。劈破其骨為無數段。徹髓刺心求死不得。四方鐵山化生無量鐵蒺[卄/梨]刺。如大弩箭同時射心。無量億歲受如此苦。是為第七偷盜果報。時閻羅王呵責罪人。汝樂偷盜今受此苦。是事樂不。汝今復當百千萬劫償他人債。終不可盡。第八盜報。生于火山大地獄中。受大獄形有百千頭。于其背上擔負五百火形獼猴。手執火刀以剝其皮擲火山上。心生火狼嚙骨徹髓。身如火聚四方逃走。經火山中終不得脫。受苦萬端求死不得。百千萬歲受如是苦。時閻羅王呵責罪人。汝樂偷盜今受此苦。是事樂不。汝今復當百千萬劫償他人債。終不可盡。第九盜報。生于穿鼻大地獄中。穿鼻獄者有十二鐵鉤。鉤其眼耳及鼻口舌。打棒折齒剝其面皮。化為肉段內置口中。成大火箭射心至足。求死不得百千萬歲受苦如是。時閻羅王呵責罪人。汝樂偷盜今受此苦。是事樂不。汝今復當百千萬劫償他人債。終不可盡。第十盜報。生屠剝獄臥鐵機上。獄卒以刀剝皮割心。終不肯死百千萬歲受苦如是。時閻羅王呵責罪人。汝樂偷盜今受此苦。是事樂不。汝今復當百千萬劫償他人債。終不可盡

云何名不淫戒。不淫戒者。有五功德利。過去現在未來諸佛之所贊嘆。不淫者。住佛威儀身香如佛。何等為五。一者不動眼識不視淫色。設見色時如見糞蟲。如刀入心如火燒眼。心不起愛無常所切。眼火橫動何愛之有。二者不聞淫聲。設聞淫聲不動耳識悅可耳根。愚癡音聲動毒蛇林為愛種子。此名賊風。從耳根出妄見所起。如夜叉吟何愛之有。此是幻響愚夫愛之。鼓動諸根是露人聲。從癡愛河順五欲流。深知是賊不動耳識。三者鼻根嗅香。當知是香從八風起。癡風鼓動愛風吹來。花等諸香從妄想生。顛倒橫有從鼻識起。橫言是香或稱美味。鼻識驚動草木眾花皆稱是香。如來攝身不嗅香臭。體解非真不贊香觸。四者不動舌識。不說世利不贊淫事。口終不說淫欲觸樂。不住狂惑黐膠屋宅。亦不樂說可愛樂事。增長無明五賊癡愛。是故諸佛不動舌識。五者意寂不動。不起淫心不念淫事。不想淫樂不動淫根。淫識不轉如解脫心。住寂滅處處常樂城。安隱無為隨學佛心住真如際。一向入于十八大空九種涅槃。佛及菩薩得五功德。身形清凈常生蓮花。身凈無垢心亦淡泊。是故諸佛說不淫戒。最勝清凈無上功德具足五利。贊嘆稱美為解脫因不可窮盡。淫為極重無索系縛。譬如老象溺五欲泥普為一切諸罪根本。淫欲之罪吾今當說

　汝等一心聽　　淫濁惡萬行
　沒溺諸禪定　　障蔽解脫道
　善男子女等　　欲求解脫道
　遠離三界獄　　火坑五欲河
　湯火寒冰山　　解脫生死畏
　持心如諸佛　　當持不淫戒
　欲求長壽天　　壽命無量劫
　梵天轉輪王　　富有七財寶
　持心如諸佛　　當持不淫戒
　欲得見諸佛　　聞法證道果
　具足六神通　　游諸十方國
　持心如諸佛　　當持不淫戒　

淫有十過患。何等為十。一者貪淫之人。雖生天上為天帝釋受五欲樂。心如偷食狗常醉不醒。沒于五欲駛流河中。二者貪淫之人。雖為人王威力自在。作恩愛奴野人所使。多得財寶如火受薪不知厭足。亡身喪國死墮惡道。三者貪淫之人。恒系屬他六賊驅策。無常大象躡其背上。心如猿猴不知眾難。欲火焚燒不識父母兄弟姊妹。猶如豬狗更相荷擔無復慚愧。四者貪淫之人。常飲不凈女人膿血。于無量劫常處胞胎。生藏熟藏子藏諸蟲以為衣服。唼[口*束]女根用為飲食。五者貪淫之人。心如利刀眼如火車。割截燒滅功德行藏。六者貪淫之人。到剎利眾。然結使火起貪欲薪。意欲剝奪猶如羅剎。到婆羅門眾不生慚愧。猶若幻人但作妖祥說不凈事。到沙門眾不知歸依。動諸情根如膠著草。欲染諸使圍繞意根。六情火起燒善種子。破滅先世梵行白業。舉手動足猶如利刀。眼如猛火口如羅剎。遍體毛孔淫火所使。七者貪淫之人造八種業。殺生作殺生具刀劍杖等。和合男女作大妄語。飲酒歌頌作淫境界。或復偷盜一切寶器。莊嚴蟲聚為心王所使。眼根惡狗偷啖臭穢。八者貪淫之人為淫所使。心如大火亦如鐵聚。直當陷墜破滅梵行必墮地獄。九者貪淫之人。身壞命終如擲貝珠頃。必定當墮赤銅地獄。赤銅地獄縱廣正等七千由旬。如銅花林。下有鐵床。床上復有百千由旬熱銅八楞柱。柱端有鏡。鏡中自然有諸女像或作男形。淫人愛念動諸情根同時火起。銅花化為大熱鐵釘。銅柱變成沸銅鑊湯鐵床火然。女化為狗男化為刀。驅蹴罪人受無量苦。啖熱鐵丸吞飲洋銅求死不得經無量歲。壽命一劫。十者貪淫之人。不得見佛如重云障。破梵行故。必定當墮阿鼻地獄。身滿獄中壽命一劫。左右宛轉復經一劫。時閻羅王呵責罪人。汝樂淫欲今受此苦。是事樂不。汝今復當百千萬劫償他人債。終不可盡。地獄命終生鳩鴿中。受龍蛇身污梵行故。百生千生不見于佛不聞于法終不得道。爾時世尊。以偈頌曰

　淫欲不斷絕　　相續生眾生
　無明為根本　　老死刀所切
　橫受毒蛇林　　血盛囊不凈
　如糞蟲樂屎　　貪淫者亦然
　九孔流欲火　　恩愛如毒刺
　顛倒妄見起　　幻惑故生愛
　一切女色滑　　如樹生狂花
　顛倒風所吹　　萎花為蟲聚
　女人如畫瓶　　渧渧膿血流
　瓶滿復淋漏　　不凈盈于外
　眼見不凈汁　　如偷狗貪淫
　當自滅諸愛　　一心觀不凈
　服飲于甘露　　住大涅槃城　

佛告舍利弗。若有持心持身不造淫欲。持眼不視淫色。持耳不聽淫聲。持鼻不嗅淫香。持舌不觸淫舌。如此名為具足智慧行八正路。不淫凈身心。喻如蓮花不著塵垢。成須陀洹道斯陀含道阿那含道阿羅漢道。辟支佛道無上大道。皆從不淫清凈故得。口四業者。妄語兩舌惡口綺語。贊嘆邪見語

　若能不妄語　　說不妄語戒
　持口如佛口　　常說誠實語
　是人生天上　　口香熏諸天
　若生于世間　　謂諸香莊嚴
　猶如香山水　　流入涅槃河
　若能不兩舌　　心亦無二種
　舌如諸佛舌　　蓮花葉覆面
　五種雜色光　　從于舌相出
　常說大人法　　至誠不兩舌
　若能不惡口　　是名大丈夫
　人中端正者　　一切皆樂見
　如栴檀雜香　　若能不綺語
　口常出妙香　　猶如優缽羅
　生處得值佛　　口業如實凈
　若不贊邪見　　不說邪見業
　生處常出家　　正命常具足
　如佛住涅槃　　皆從實語得　

佛告舍利弗。口四過者。有十大惡業。何等為十。一者妄語人誹謗人。不聞言聞。不得道果言得道果不見言見。如此惡人。雖不得病猶如癩狗。爾時世尊。而說偈言

　一切天人中　　猛火燒鐵丸
　燒破一切人　　此賊不為勝
　何等為大賊　　唯有一種人
　寧使節節火　　骨化為融銅
　吞啖于刀山　　鑊湯刀鋸解
　碎身作火聚　　此苦不為惡
　妄語大毒害　　燒壞天人福
　游行阿鼻獄　　刀輪為腳足
　鐵毒蛇為舌　　口火燒大千
　眼如迸鐵丸　　雨大鑊湯雨
　燒滅善根花　　畢定墮惡道
　無量億千劫　　求出無由脫
　如是大惡人　　舉身是火山
　燒壞一切善　

惡口者。口雖含香臭如死尸。恒樂說他諸不善事。口所吐說如刺如刀如劍如戟。如屎如尿如蟲如膿。天人中香無過善語。三界中臭無過惡口。二者惡口之人口有所吐。如雨鐵丸燒壞他家。此人未來墮大地獄。熱鐵燒身飲熱鐵汁。設生世間作病癩狗及病癩人。無量劫中常食膿血。心所念者。純是不善與惡相應。三者兩舌。其兩舌人猶如水火。不作言作。他人作善實言凈語狂橫言非。他所不作橫為他作。一切世人常不樂見。必定當墮大惡道中。銅鋸解舌為數千段。四者綺語。綺語者反上作下。反下作上。調戲無節巧言利辭。說無益語。說不利語。說無義語。贊嘆五欲語。心不明了語。黑暗語。如刺如林鉤罥眾生。此人惡報命終。當墮刺林地獄。百千鐵刺鉤其舌出作百千段。五者贊嘆邪見。邪見之人。口如盛火燒諸善根。無父無母無佛無法。無比丘僧無阿羅漢無辟支佛。無師無友無善知識。心如疾風吹崩一切諸善根樹。此是大賊說無因果。口如大水漫流三界。淫欲無度調弄同類。造五無間斷絕般若。犯四重禁至無間罪。皆從邪見顛倒惡心。邪風吹動惡不善口。阿鼻獄火鐵刺舌生。如此妄語惡口兩舌綺語贊嘆邪見。此大惡人。雖在世間四大所成五陰嚴飾。當知地大即是鐵山刀林劍樹。百千鐵刺無數鐵蟲。鐵嘴諸烏鐵網蒺車轢絕其身。當知水火即是融銅。無數鑊湯是熱鐵丸。沸屎鐵河以流節間。當知大小節節自然猶如銅柱。眾火同時從六根起。燒壞身心墮大地獄。當知風大猶如雹雨。無數刀林百千劍樹。動于支節從溪谷生。當知五陰即是五賊。十八羅剎系屬獄種閻羅王民。識為熱鐵狀如融銅滿阿鼻獄。自高強健多力惡口。罵詈誹謗毀呰人者。今安所在。佛告舍利弗。惡口妄語兩舌綺語贊邪見者。此人不為一人作賊。普為一切諸天世人作大劫賊。譬如群賊威力自在燒破一城。殺害一切及四天下一切人民。此人所得罪報。為多少耶。舍利弗白佛言。世尊。此人所得罪。如須彌山不可稱量。佛告舍利弗。此人雖復獲大罪報。不如妄語惡口兩舌綺語贊嘆邪見。須臾所造獲大重報。身壞命終墮大地獄。經無量劫受苦無窮。百千諸佛不能得救。諸佛觀此謗法罪人。與十方界地獄俱生地獄俱滅。是故智者當攝身口。佛告舍利弗。若有受持此十善戒。破十惡業。上生天上為梵天王。下生世間作轉輪王十善教化。永與地獄三惡道別。譬如流水至涅槃海。若有毀犯十善戒者。墮大地獄經無量世受諸苦惱。舍利弗。汝好受持十善戒羯磨法。破十不善業。時舍利弗及諸大眾聞佛所說。歡喜奉行

佛說受十善戒經