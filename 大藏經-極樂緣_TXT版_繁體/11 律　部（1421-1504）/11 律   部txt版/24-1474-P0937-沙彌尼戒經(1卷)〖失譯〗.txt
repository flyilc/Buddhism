　　No. 1474

沙彌尼戒經

　　　　在后漢錄


沙彌尼初戒。不得殺生。慈愍群生如父母念子。加哀蠕動猶如赤子。何謂不殺。護身口意。身不殺人物蚑行喘息之類。而不手為亦不教人。見殺不食。聞殺不食疑殺不食。為我殺不食。口不說言當殺當害報怨。亦不得言死快殺快。某肥某瘦。某肉多好。某肉少也。意亦不念當有所賊殺。于某快乎。某畜肥某瘦。哀諸眾生如己骨髓。如父如母如子如身。等無差特。普等一心常志大乘。是為沙彌尼始學戒也

沙彌尼戒。不得盜竊。一錢以上草葉毛米。不得取也。主不手與不得取。口不言取。心不念取。目不愛色。耳不愛聲。鼻不盜香。舌不偷味。身不貪衣。心不竊欲。六情無著。常立權慧。則曰不盜。是為沙彌尼戒也

沙彌尼戒。不得淫泆。何謂不得。一心清潔身不淫泆。口不說淫。心不念淫。執己鮮明。如虛空風無所倚著。身不行淫。目不淫視。耳不淫聽。鼻不淫香。口不淫言。心不存欲。觀身四大本無所有。計地水火風無我無人無壽無命。何所淫泆。何所著乎。志空無相愿。是為沙彌尼戒也

沙彌尼戒。不得兩舌惡言。言語安詳。不見莫言見。不聞莫言聞。見惡不傳。聞惡不宣。惡言直避常行四等。無有非言。言輒說道。不得論說俗事。不講王者臣吏賊事。常嘆經法菩薩正戒。志于大乘不為小學。行四等心。是為沙彌尼戒也

沙彌尼戒。不得飲酒。不得嗜酒。不得嘗酒。酒有三十六失。失道破家危身喪命。皆悉由之。牽東引西。持南著北。不能諷經不敬三尊。輕易師友不孝父母。心閉意塞世世愚癡。不值大道其心無識。故不飲酒。欲離五陰五欲五蓋。得五神通得度五道。是為沙彌尼戒也

沙彌尼戒。不得持香華自熏飾衣被履縷。不得五色。不得以眾寶自瓔珞。不得著錦繡綾羅綺縠。不得綺視。當著粗服青黑木蘭及泥洹里衣低頭而行。欲除六衰。以戒為香。求誦深法以為真寶。三十二相以為瓔珞。得殖眾好以為被服。愿六神通無礙。六度導人。是為沙彌尼戒也

沙彌尼戒。不得坐金銀高床綺繡錦被寶綩綖。不得念之。不得教求索好床榻席五色畫扇上好[肖*毛]拂。不得著臂釧指镮。直信戒慚愧施。博聞智慧一心精專。常求三昧以為床榻。心不動搖。眾慧自然以為坐具。七覺不轉志于道心。是為沙彌尼戒也

沙彌尼戒。不得聽歌舞音樂聲拍手鼓節。不得自為亦不教人。常自修身順行正法。不為邪行。一心歸佛誦經行正。以為法樂。不為俗樂。聽經思惟深入大義。自不有疾。不得乘車馬象。當念輕舉八不思議神通之達。以為車乘度脫八難。是為沙彌尼戒也

沙彌尼戒。不得積聚珍寶。不得手取。不得教人。常自專精以道為寶。以經為上。以義為妙。解空無相無愿為本。至于三脫不求貪欲。欲離九惱。住道甚久無窮無極。無有邊際亦無所住。是為沙彌尼戒也

沙彌尼戒食不失時。常以時食不得失度。過日中后不得復食。雖有甘美無極之味。終不復食。亦不教人犯。心亦不念。假使無上自然食來。亦不得食也。若長者國王過日中后。亦不服食。終死不犯。常思禪定。一切飲食雖有所食。裁自支命。欲令一切解深達愿。得十種力以為飲食。是為沙彌尼戒也

沙彌尼已受十戒。原道思純。能行是十事。五百戒自然具足。譬如人頭手足眼耳鼻口身意腹背不毀。諸根具足腸胃肺肝五藏諸節筋脈悉具。譬如樹根安隱具足不枯腐朽。莖節枝葉華實自然弘茂。沙彌尼如是。能備十戒之本。其五百戒皆悉周滿可逮神通無所不達。譬如好田種不腐敗。風雨時節五谷豐熟。人民得治。沙彌尼如是能尊十戒。五百戒則為舉矣。譬如國君風化普平萬民安寧。沙彌尼如是。若能具十戒者。五百之戒自然普備。若父母慈和。子孫眷屬奴客婢使自然率從

又沙彌尼常尊三寶敬師和上。過于父母百千萬倍。父母一世。和上度無極無限。念報反復不造反逆。常厭穢身如人閉獄墮墜溷廁。不貪女身不燒色欲。如于大火。譬若處賊。心念一切。如父如母如子如身。常慚本行懷態不快。乃獲斯身。當解本無。猶如幻化。無男無女從行得之。本無五道。況男女乎。求大乘者。了一切空如幻化夢影響野馬芭蕉深山之響緣對而生。本無所有。信色如影。痛癢如芭蕉。思想如野馬。生死如泡。識如幻非我。因緣合成無緣則無。獨來獨去。無一隨者。欲為道者。權慧為父母樂法為兄弟。不離深義以為和上。慈悲喜護諦住正法。以為男女。六度無極以為伴黨。神通之慧以為車乘。不違經戒思惟空義。以為屋宅。又沙彌尼不得獨行。同類為伴。二人若三人。若無沙彌尼。當與清信女俱行。若婢使不得與大沙彌男子同床座坐。不妄語。又不得比寺居止。自不疾病。不得數往反檀越。請讀經乃說。不得自用。等輩相教隨年恭順。不得慢恣轉相導說。若有過失屏處相諫。莫于眾中說聞善見善乃可宣揚。聞惡見惡不得傳說。唯可白和上。不得語余人。常自克責。見善思及。見惡自察。悲哀彼人意不及故。若作沙彌尼求和上者。當得好聰明智慧奉順法者。世世能度人。譬若有船完具牢堅在所能度至于彼岸。若師不聰明。行不應法。非是大師。持作和上。譬如壞船乘欲度海中路而沒。既溺眾人。師亦并命無有遺余。其初持法授人經戒。正則為師。聞大師欲以為和上。本作沙彌尼。不得彼者。遙稱名禮之以為師。未必面見。心近則近。心遠則遠。身雖相近心乖不同。相去億里沙彌尼行路。不得與男子共行同道相隨。不得與男子沙門比房同寺。各各別異法之大節焉

沙彌尼戒經一卷