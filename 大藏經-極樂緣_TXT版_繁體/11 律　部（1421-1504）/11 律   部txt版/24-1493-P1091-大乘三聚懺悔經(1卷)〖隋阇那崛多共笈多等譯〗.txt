　　No. 1493

大乘三聚懺悔經

　　　　隋開皇年阇那崛多共笈多等于大興善寺譯


如是我聞。一時婆伽婆在毗舍梨大光明林。與大比丘眾千余人俱。復有無量諸菩薩等。爾時世尊與于無量百千諸眾前后圍繞而為說法

爾時長老舍利弗在彼會坐。承佛威神從坐而起。偏袒右邊右膝著地。合掌向佛而作是言。我于今者欲有所問。愿佛聽許為我解釋

爾時佛告舍利弗言。汝舍利弗。恣汝所問。我當解釋令汝心喜。爾時長老舍利弗蒙佛聽許解釋所問。歡喜踴躍不能自勝。以歡喜意而白佛言。大德世尊。若善男子善女人等。云何欲住于聲聞乘辟支佛乘及住大乘。是眾生等有諸業障。云何懺悔云何發露。謂煩惱障諸眾生障法障轉后世障。云何懺悔云何發露

爾時佛告舍利弗言。善哉善哉。汝舍利弗。汝今欲為多所安樂利益天人。能問如來于如是事。汝舍利弗。汝今應當諦聽諦聽善思念之。當為汝說。時舍利弗而白佛言。善哉世尊。唯愿解說

爾時佛告舍利弗言。汝舍利弗。若善男子善女人等。若欲發心住于聲聞辟支佛乘若住大乘是眾生等應于晝夜各在三時從坐而起偏袒右邊右膝著地。合十指掌應作是言。所有現在十方世界諸佛世尊。常住在世若坐經行。是諸世尊當憶念我。當證知我。為我作眼。為我作智。為我作勝。為作最極。我在彼前懺悔發露。若我無始流轉往來。若我此生若于余生所有業障。若自作若教他作見作隨喜。及煩惱障諸眾生障法障轉后世障。若自初作若教他初作若見初作隨喜。若自正作若教他作若見正作隨喜。若自作竟若教他作竟若見他作竟隨喜。若復未識佛時。未識法時。未識僧時。未知善時。未知不善時。若復隨順于欲嗔癡貪亂心等而起諸惡。若復為于睡眠所覆。若復掉戲。若復疑惑。若復諂曲。若復無慚無愧。若復我慢貢高自大。若起怨嫌。若醉放逸。若起惡心出佛身血。若謗正法破和合僧殺阿羅漢。或殺父母。如是等業若自初作正作作已。若教他作見作隨喜。身業三種口業有四意三業行。于眾生所起諸惡意。或復逼觸毀辱呵罵三乘眾生。說其過惡嫌恨誹謗。或作邪淫。或作邪見。若初始作若正作時若復作已。自作教他見作隨喜。或隨所說違背戒聚。或盜塔物起于邪見。若始發意或復作時及作已竟。如是等惡自作教他見作隨喜。或于父母而起違背。或障人出家。或復欲受具戒之時。為作衣服留礙。或入禪定時或正念時而作障礙。或于利養名聞善根而為障礙。如是等事初作作時及已作竟。自作教人見作隨喜。如是一切所作眾惡。今于一切佛世尊前發露懺悔。為證明我。與我作眼。與我作智。與我作勝。與我作極。今于一切佛世尊前至心懺悔發露不敢覆藏。于未來世更不敢作。而今一切諸佛世尊已知見我攝受證明。若我所有無始生死諸煩惱中。流轉往來所作惡業。自作教他見作隨喜。如是等業應受惡報。若復現受若當來受。如是諸業諸佛世尊。當證知我如對目前。與我作勝。與我作極。于諸佛前至心懺悔不敢覆藏。于未來世更不敢作。所有過去有諸如來正遍知者。如彼往昔行菩薩行時。懺悔業障。及煩惱障諸眾生障法障轉后來世障如是懺悔。我今亦復如是懺悔不敢覆藏。于未來世更不敢作。所有未來世諸佛如來正遍知者。如彼當行菩薩行時。懺悔業障煩惱障諸眾生障法障轉后世障。懺悔已復懺悔。我今亦復如是懺悔諸障。發露懺悔不敢覆藏。懺悔已后更不敢作。所有現在十方世界一切世界。有諸如來正遍知者現住在世。如彼往昔行菩薩行時。懺悔業障煩惱障諸眾生障法障轉后來世障。懺悔已復懺悔。我今亦復如是。懺悔業障煩惱障諸眾生障轉后來世障。懺悔發露不敢覆藏。于未來世更不敢作。如是過去未來現在諸佛如來正遍知者。若已現知。若有當知。我今為于業障所覆。應墮地獄畜生餓鬼若閻羅王世界。違背遠離佛法僧處。墮于逼迫苦惱之處。如是等障今于一切佛世尊前發露懺悔。愿佛世尊當證知我。為最勝者。為最極者。我于彼前皆悉至心發露懺悔不敢覆藏。于未來世更不敢作。我今于此至心懺悔。我及眾生愿皆清凈諸法業障。當凈一切助菩提法。愿皆滿足。如是三發于如是愿。如過去諸佛如來正遍知者。彼等世尊于往昔行如是懺悔。如是懺已。得一切法無障清凈。若未來世諸佛如來正遍知者。彼諸世尊亦當如是。懺悔所有現在十方世界一切世界諸佛業障已。得一切法無障清凈。如來正遍知者現住在世。彼佛世尊往昔修行。亦皆如是懺悔業障。得一切法無障清凈。舍利弗。以是之故。若善男子及善女人。若欲發住于聲聞乘辟支佛乘。若住大乘欲凈業障。應當如是懺悔發露不應覆藏。于未來世不應復作。舍利弗。若有善男子善女人。欲離地獄畜生餓鬼貧賤生者。亦當如是懺悔發露不應覆藏。于未來世不應復作。舍利弗。若善男子善女人欲生剎利大姓婆羅門大姓居士大家受福樂果。若復欲生四天王處三十三天夜摩天兜率天化樂天他化自在天。梵身天梵輔天梵侍天大梵天凈居天少凈天無量凈天遍凈天大身天小身天無量身天廣果天無想天光音天無惱天善見天阿迦尼吒天。無邊空處天無邊識處天無所有處天非想非非想處天。若欲生彼同受果報。應當如是懺悔業障。如是發露不應覆藏。后不更作。是故舍利弗。欲得須陀洹果斯陀含果阿那含果阿羅漢果辟支佛道。亦當如是懺悔發露。凈于業障后不更作。舍利弗。若有善男子善女人。欲當成就成無上菩提一切種智智不可稱智一切三界最勝妙智。亦應如是懺悔發露后不更作。應如是知。如來所說一切諸法從因緣有。或有生滅。過去已滅未來未至現在無體。無有業障無業障處。現作諸行亦無業障。所以者何。如來常說。一切諸法空無我所。無有眾生無有命者。無福伽羅無有人者。無摩那婆本性空寂。以是義故一切諸法無有業障。舍利弗。若善男子善女人等。若當能入如是等際。所謂實際無我之際。無有家際無漏際者。是則能凈一切法障而得寂靜。于是舍利弗白佛言。世尊。是住大乘發菩薩心。諸善男子善女人等。云何當應隨喜一切眾生善根。佛告舍利弗。是住菩薩乘善男子善女人等。應晝三時及夜三時從坐而起。偏袒右邊右膝著地。合十指掌應作是言。一切世界所有眾生眾生所攝。彼等所有諸福德聚。若初作若正作若作已。若自作若教他作見作隨喜。若于佛邊若于法邊。若于僧邊若福伽羅邊。若行布施福事持戒福事。若等行福事。彼等我今皆悉隨喜最勝隨喜。最大最妙最極最凈。無等無等等。無上無上上。諸佛許可。我今應當如是隨喜。所有過去諸佛如來正遍知者。從初發心乃至入于無余涅槃。于其中間所有福聚。彼等我今皆悉隨喜。所有未來十方世界諸世界中。當有如來應供正遍知。從初發心所有修行六波羅蜜和合福聚。彼等一切我今皆悉如是隨喜。乃至如于諸佛許可隨喜隨喜。若復現在一切十方諸世界中。有諸如來應供正遍知。從初發心乃至得阿耨多羅三藐三菩提已。乃至入于無余涅槃。于其中間所有福聚。我今皆悉如是隨喜。最勝隨喜。乃至如佛許可隨喜。如是隨喜。舍利弗。于意云何。如是隨喜和合福聚。得幾功德有大利益。舍利弗。若此三千大千世界所有眾生眾生所攝。彼等一切成阿羅漢。若有善男子善女人。供養彼等恭敬奉事。給施衣服飲食湯藥床敷等事。乃至命終。彼所得福寧為多不。舍利弗言。甚多世尊。佛言。舍利弗。且置三千大千世界諸眾生等眾生所攝。若復東方如恒河沙。諸世界中所有眾生眾生所攝者。彼等皆得成阿羅漢。若有善男子善女人。乃至盡命供養供給乃至湯藥。是等諸事。舍利弗。于汝意云何。彼所得福寧為多不。舍利弗言。甚多世尊。佛告舍利弗。如是南方西方北方四維上下。恒河沙等諸世界中所有眾生。眾生所攝皆成羅漢。若有善男子善女人等。盡形供養奉事供給乃至衣服湯藥等事。彼所得福寧為多不。舍利弗言。甚多世尊。不可思議能得邊際。佛告舍利弗。若住大乘發菩薩心。諸善男子善女人等。能有正信無諸諂曲。發阿耨多羅三藐三菩提心。復能如是隨喜隨喜。舍利弗。彼前福德于此福聚。百分不及一。千分百千分億分百億分。乃至算數譬喻所不及一。舍利弗。諸菩薩等。如是隨喜能具足故。能速成就阿耨多羅三藐三菩提。舍利弗。若有善男子善女人住于大乘。復能如是隨喜隨喜。當得如是無量無邊大福德聚。舍利弗。若有婦人厭惡女身欲求男身。欲當成就阿耨多羅三藐三菩提。亦應如是隨喜隨喜

爾時舍利弗復白佛言。唯愿世尊。為我廣說勸請和合所得福聚。利益安樂諸天世人。亦為現在及未來世諸菩薩等攝受廣大諸善根故。爾時佛告舍利弗言。善哉善哉。舍利弗。汝今欲為多所利益安樂天人。能問如來如是之義。舍利弗。汝今諦聽。善思念之。當為汝說。舍利弗言。善哉世尊。我今欲聞愿為解說。佛告舍利弗。若有善男子善女人等住大乘者。應于晝夜各在三時從坐而起。偏袒右邊右膝著地。合十指掌應作是言。諸佛世尊當憶念我。所有十方一切世界。所有諸佛如來應供正遍知。證菩提已欲轉法輪。我今悉皆勸請彼等諸佛世尊。皆悉愿轉無上法輪。為欲憐愍安樂利益諸天人故。如是三說。亦復如是。我今勸請諸佛世尊。唯愿為轉無上法輪。唯愿彼等諸佛世尊施于法施。愿佛世尊普設法會。愿諸世尊注大法雨。愿諸世尊然大法炬。愿諸世尊擊大法鼓。愿佛世尊作法音樂。愿諸世尊吹大法蠡。愿諸世尊建立法幢。愿佛世尊以法充足一切眾生。令諸眾生以法自恣。多所利益安樂世間。憐愍一切諸天人故。又舍利弗。若善男子善女人等。欲當成就阿耨多羅三藐三菩提者。應晝三時及夜三時。偏袒右邊右膝著地。合十指掌而作是念。所有十方一切世界所有一切諸佛世尊。現住在世若住若行。應當憶念。應當禮敬。應作是言。所有現在十方世界諸佛世尊。欲舍壽命入涅槃者。我皆勸請諸佛世尊。莫入涅槃久住于世。不思議劫不可說無有量不可稱劫。為多利益安樂世間諸天人故。堪忍久住無令身心而有疲倦。如是三請諸佛世尊久住于世。于無量劫利益安樂一切世間諸天人故。堪忍久住勿令身心而有疲倦。如是勸請彼所善根。應當回向阿耨多羅三藐三菩提。舍利弗。汝今當觀。勸請回向得幾許福。舍利弗。于汝意云何。若此三千大千世界滿中七寶。持用布施諸佛如來。其所得福寧為多不。舍利弗言。甚多世尊。非所思量之所能知。佛告舍利弗。且置三千大千世界滿中七寶。如是東方南西北方四維上下。諸世界中滿中七寶。持用布施諸佛如來。其所得福寧為多不。舍利弗言。甚多世尊。非可思量能得邊際。舍利弗。汝今當觀。若善男子善女人等正信無諂。能發無上菩提之心。能作如是勸請諸佛轉于法輪。舍利弗。如此福聚比前福聚。百分不及一。千分百千分不及一。乃至算數譬喻所不能及。舍利弗。若善男子善女人等發菩提心。能作如是勸請回向。和合善根能具足者。當速成就無上菩提。舍利弗。我于往昔行菩薩行時。亦常如是勸請諸佛。轉于法輪及久住世。我以如是勸請諸佛轉法輪故。因彼善根因緣之力。是故今者帝釋天王諸梵王等。恭敬合掌而勸請我轉于法輪。而作是言。唯愿世尊。多所憐愍安樂饒益一切世間諸天人故轉于法輪。舍利弗。我于往昔行菩薩行時。勸請諸佛久住于世轉法輪故。今得十力四無所畏四無礙辯大慈大悲十八不共法。我涅槃后正法當住于五百歲。像法亦復住五百歲。爾時舍利弗復白佛言。大德世尊。是住大乘諸善男子善女人等。于阿耨多羅三藐三菩提善根。云何回向

爾時佛告舍利弗言。汝舍利弗。是住大乘若善男子善女人等。應晝三時及夜三時從坐而起。偏袒右邊右膝著地。合十指掌應作是言。我于無始生死流轉已來。至于今日所有福聚。自作教他見作隨喜。或于三寶福伽羅所修諸福德。若修布施。若行持戒諸福德事。若復等行諸福德事。若復思念作福德事。乃至于今懺悔隨喜勸請等事。一切和合皆悉回向。施與一切諸眾生等。如于過去諸佛如來應供正遍知者。往昔所行菩薩行時。以諸善根皆悉回向于一切智。我今亦復如是回向。以諸善根皆悉回向無上菩提。所有未來諸如來等正遍知者。如彼當行菩薩行時。以諸善根當以回向于一切智。我今亦復如是回向。以此善根皆悉回向無上菩提。所有現在十方世界諸佛如來正遍知者。現住在世自在行者。如彼往昔菩薩行時。以諸善根皆悉回向無上菩提。我今亦復如是。以諸善根皆悉回向無上菩提。如彼世尊釋迦牟尼如來應供正遍知。坐于道場菩提樹下。以不思議不可稱量廣大無垢如是智印。住佛三昧。一念和合相應智慧。降魔波旬軍力退已。于夜后分明相出時。應所知見皆悉正覺。得正覺已。于波羅奈鹿野苑中。轉于無上四諦法輪。若有沙門若婆羅門若天魔梵及余世間。所不能惻。然法炬擊法鼓吹法蠡建法幢雨法雨。以法充潤一切眾生。多所憐愍利益安樂諸天人故。亦如彼等阿閦如來。阿彌陀佛。師子佛。百焰佛。放焰佛。熾盛光佛。無邊光佛。蒙恩光佛。燈王佛。最上佛。蓮華上佛。開敷佛。寶月佛。寶焰佛。無礙光佛。彌留幢佛。寶相佛。大焰聚佛。寶幢佛。因陀羅幢佛。寶軸佛。栴檀香佛。決定焰波頭摩蓮花熾盛身佛。無量名稱功德光明佛。如彼彌留孤知如來應供正遍知。如是等諸佛如來應供正遍知。證于無上佛菩提已。轉于無上最大法輪。我亦如是。愿當轉于無上法輪。愿以法施一切眾生充足自恣。為欲利益安樂世間諸天世人作利益故

舍利弗。若有得聞如此所說第一之道。聞已信受隨教行者。彼則當得無量福聚。舍利弗。若善男子善女人等。聞于如是三聚法本。受持讀誦能解其義為他廣說。彼則當得多福德聚。不可思議不可稱量。舍利弗。汝今當觀如是無量神通福聚。舍利弗。于汝意云何。于此三千大千世界。所有眾生眾生所攝。皆令彼等悉得人身。得人身已成辟支佛。若善男子善女人等。盡形供養飲食衣服床臥湯藥種種諸事。彼涅槃后起舍利塔高十由旬。縱廣正等滿七由旬。妙色莊嚴端正可喜。金銀琉璃頗梨真珠馬瑙虎珀眾寶所成。又復供養彼諸塔廟。以天音樂散妙華鬘燒香涂香繒幡幢蓋而以供養。彼所得福寧為多不。舍利弗言。甚多世尊。不可思議之所能及。佛告舍利弗。且置三千大千世界諸眾生等眾生所攝。又復東方如恒河沙等諸世界中。所有眾生眾生所攝。南西北方四維上下如是世界。所有眾生眾生所攝。皆令彼等悉得人身。得人身已證辟支佛。若善男子善女人等。乃至盡命供養奉事。衣服飲食湯藥床臥種種諸事供養供給。彼所得福寧為多不。舍利弗言。甚多世尊。非可思量之所能及。佛告舍利弗。若善男子善女人等。能具正信無有諂曲。發于無上菩提之心。復能依此回向回向。舍利弗。此前福德于此福聚。百分不及一。千分百千分乃至算數譬喻所不能及

爾時眾中有十千人從坐而起。偏袒右邊右膝著地。合掌向佛而白佛言。大德世尊。我等亦欲當成無上諸佛菩提。所以者何。大德世尊。我等以聞如是等法修多羅故深起愛樂。大德世尊。我等志樂無上菩提。時天帝釋與諸眷屬六萬八千天眾圍繞。即以諸天曼陀羅花栴檀末香閻浮金粟憂缽羅花波頭摩花俱牟頭花分陀利花供養于佛及此所說三聚法本而散其上。再三散已而白佛言。希有世尊。乃至如此三聚法本多所利益。為諸菩薩摩訶薩等。當凈一切諸法業障。當令值遇一切善法具足成就。佛告帝釋。如是如是。憍尸迦。我今說此三聚法本。為諸菩薩摩訶薩等多作利益。于一切法無障清凈得成就故。當得值遇一切善法悉成就故。憍尸迦。我念往昔阿僧祇劫。復過是數不可思量。彼時有佛出興于世。名大焰聚如來應供正遍知明行足善逝世間解無上士調御丈夫天人師佛世尊。憍尸迦。彼大焰聚如來壽命六萬八千億歲。初會百千諸聲聞眾。第二會有九十九億諸聲聞眾。第三會有九十八億諸聲聞眾。憍尸迦。彼大焰聚如來為諸天人大作利益。時彼眾中有一女人。名曰尊親。于彼會坐。從彼大焰聚如來。聞于如此三聚法本。信受讀誦廣為人說如說修行。發于無上菩提之心。彼聞此法即轉女身成丈夫身。常得生于天人之中往來流轉。當得受于八萬四千轉輪王身。今現住彼在于東方。去此佛剎過億百千諸佛剎土。現成阿耨多羅三藐三菩提。名寶焰聚如來應供正遍知。憍尸迦。若有眾生臨命終時。聞彼寶焰聚如來名號能憶念者。彼當不復更受女身。所以者何。彼寶焰聚如來往昔行菩薩行時。發如是愿。若有女人臨命終時。聞我名字能憶念者。彼當不復更受女身。憍尸迦。此三聚法本能有如是多作利益。為諸菩薩摩訶薩等。具足當凈一切諸法諸障礙業。當得值遇一切善法成就具足。佛說此經時帝釋天王。及長老舍利弗。及諸天龍乾闥婆阿修羅人非人等聞佛所說。歡喜奉行

大乘三聚懺悔經