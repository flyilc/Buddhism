　　No. 1447

根本說一切有部毗奈耶皮革事卷上

　　　　大唐三藏義凈奉　制譯


爾時薄伽梵在室羅筏城逝多林給孤獨園。時婆索迦聚落。彼有長者。名曰力軍。財如毗沙門天王。娶妻經久。一無子息。便生愁念。我今大富。多有珍財了無子息。一朝身死。以無后嗣。財物沒官。親識知聞。咸來慰問。何故如斯愁惱而住。答曰。我無男女。恐身死后財物入官。是故憂耳。諸親報曰。應可祈請神祇。當得男女。即便答曰。若如是者。我當求請。為求子故。即便祈請大自在天。四大海神毗沙門天。帝釋梵王。諸天神等。悉皆祈請求其男女。諸園林神。曠野等神。四衢道神。受祭神。同生神。同法神。常隨神等。悉皆求之。諸人見彼祈請眾神。尚無男女。咸作是言。若求天神。得男女者。世間諸人。求者皆得。便滿千子。如轉輪王。等無有異。然由三事現前。方有男女。云何為三。所為父母要有欲心。和合一處。母月期至。中有現前具此諸緣。方有子息。然彼長者。為求男女祈請不息。后于異時。有一薩埵。余處命終。遂便托娠于長者妻腹。有智女人善知五事。云何為五。一知男子有染心無染心。二知時知節。三知得娠。四知從彼男得娠。五知是男女。若是男時。胎在右邊。女在左邊。其長者妻既得娠已。生大歡喜。報其夫曰。賢首。仁今知不。我已有子。今在右邊。必知是男。長者聞已。甚大歡喜。便舉右手。仰面而笑。作如是語。我于多時。祈請天神。求覓男女。助我家事。代我劬勞。我所不及。當為我作。子孫昌延。得長久住。我若死后。為我追福稱我名字。當愿我父生于善處。既知有子。即令安置在高樓上。任情游戲。寒時進火。熱時招涼。飲食知時。宜食給與。六時相順者。依時而進。悉皆如法。嚴身瓔珞。一如天女游歡喜園。從床至床。從蹬至蹬。足不履地。又亦不令聞惡音聲。十月滿足。至欲生時。在于聞星下生。其子端正。令人樂見。耳上便有寶珰。珠自然而出。其父告左右曰。汝可喚別寶之人。既喚來已。告言。此寶價直幾許。答曰。無能作價。常法無價之寶。皆作一俱胝金錢而準。是時其子生來。已經三七日。集諸眷屬。建立名號。爾時親屬共相議曰。欲立何名。諸親共言。此是聞星中生。復有寶耳珰珠。莊嚴其耳。此寶價直俱胝。為斯事故。孩子可名曰聞俱胝耳。當生之日。長者家內。婢生二子。一名曰奴。二名擁護。長者即令乳養。置八乳母看之。二常懷抱。二常乳食。二人洗浴。二常共游戲作樂。此八奶母日夜供侍。常以乳酪酥及醍醐勝妙甘美飲食供給。如蓮在水。速能長大。既長成已。即教學藝。先學文字算數。及知物價。別衣別木。別寶別象。別男別女。如是八種。悉皆明了。其父便為造三種堂室。謂冬夏秋。復作三種園苑。三種宮殿。上中下別。聞俱胝耳共諸婇女。往詣閣上游戲。力軍長者。所有家事農業耕墾。皆悉自作。其子見父自為農業墾耕之作。告其父曰。云何躬自執作。長者告曰。我往亦如汝在閣上。游戲快樂。其樂不久便盡。子白父言。若如是者。當賜處分。我應入海采寶。父曰。如人所食麻米五谷。汝所食寶我亦能辦。我之財物。終不少乏。汝何用入海。子便三請。復白父言。愿賜處分。放我入海。其父不隨所請。子復白言。許我入海。父知子意決定不移。即放令去。是時長者于聚落中。搖鈴宣告。在此居住之人。愿聞我子今欲入海采寶。若有人去者。在路無課。亦不輸腳。及無差科。當自辦財物。時有五百商人。各辦米糧。于時婆羅仙長者。請五百商人。家中設食已。告諸商人曰。如我愛子。亦如汝子。若作不善無利益事。當須勸諫。勿令作惡。時諸商人。并皆敬諾。又告子曰。汝聞我語皆應奉行若商人有教。亦如我言。莫在前行。亦莫在后。何以故。或有強賊。或有力弱。其勇健者。在商人前來。然力弱者從后而來。若商主被損。商眾總損。子聞其父說此語已。父又喚彼家生二奴。汝等當聽。汝之二人。不得一人輒離我子二奴啟曰。誠如圣言誠如圣言。其長者復作思惟。欲令我子乘騎何乘。若與象馬。乘騎費糧。當與乘驢。而為輕省。作是念已。即辦驢乘發遣。道路所須。具皆悉備。其長者子往詣母所。白言。阿母。我今入海采寶。時母聞已。迷悶悲啼。勸不令去。告曰何時更得見汝。子生嗔故答曰。于惡趣中相見。母報子言。汝所出語。極為粗穢不善。宜應悔過令罪減少。即于母前。而便悔過。既悔過已。乘騎進發。時諸婆羅門等。為作吉祥咒愿已。即以運戴貨物。應所須者。皆悉持去。漸漸游行。經無量聚落城邑。方至大海。即共五百商人。持五百金錢。用雇船舶及五船師。一人執柁。一人知進。一人知退。一人修補船。一人別水。既裝束已。再三祈愿。于時商主長者子。擊鼓宣令。論說海中善不善事。舶發去已。便至寶所多取寶物。安穩而回。還到海岸。爾時商主長者子。別于一方。于沙灘上居止。共二家生計算來去用度之物。其長者子告自奴曰。馱索迦。汝往看諸商人。今作何事。奴往急看。乃見商人并皆眠臥。奴便睡眠。其長者子。后命令擁護往看商人。今作何事。時波洛迦見諸商人皆悉被辦。馱乘欲發。其馱索迦謂言。波洛迦報。波洛迦復謂。馱索迦報彼商主。是時二奴隨商人去。至天明已。二奴既不見長者子東西驅走。問諸商人曰。長者子今何所在。或有答言在前。或言在后。皆覓不見。諸商人等各相告言。我等棄舍商主。甚為非理。急須往覓。時諸商人。或有言此路極險。若覓商主。我等皆死。然而商主覓不可得。我等共為方便。若至家時。父問商主在前行者。云商主在后若問在后。云商主在前。然不得云失卻商主。作是語已。漸至本村。其婆羅仙長者。聞諸商人來至。歡喜前行。問諸人曰。我子何在。其前行者答曰。在后。其在后人。告言向前。其婆羅仙便作是念。此等諸人誑惑于我。我子應死為復失耶。爾時長者無希望心。生大苦惱。親屬聚集。俱時啼泣。眾人皆往長者家。舉聲大哭。為哭多故。其長者及婦。二俱眼盲。四遠諸人。皆知長者子于大海中失沒。其婆羅仙長者久持孝服。子在之日。所有鞋履衣服文書受用之具。皆悉施與村中秘祠。即發誓言。若我子命存。所在之處。安穩速達。若身已死。愿生勝處。其長者子。睡時被日照身。覺已為風吹沙。乃不見路。不知商人從何處去。即乘驢而行。驢省非是舊路。徐徐而行。其長者子為驢行緩。以杖打之驢被打困。更不能行。長者子復作思惟。誰忍見此困苦之事。無慈愍心。更打此驢。即自步行。驅驢而去。見一鐵城。其城廣大。墻壁極高。其中寬大。至城門所。見一丈夫。其身長大。黑色赤精。遍身有毛。其腹粗大。甚可怖畏。執杖而住。時長者子問其人曰。丈夫。此中有水不。彼默不言。長者子問已。即入城中。為渴所逼。迷悶東西。求覓水故。竟無可得。不稱所求。遂即大聲云。水水。時有五百餓鬼。一時而來。如燒木柱。自發覆體。咽如針孔。腹如大山。節節火出。赫然俱熾。告商主曰。汝大慈悲。與我水飲。我等渴逼。長者子曰。我為渴逼求水。故入此城中。餓鬼報言。此是餓鬼之城。何處得水。十二年中。我等不聞水名。長者子問曰。造何罪業。生在此中。餓鬼答曰。贍部洲人。多生難信。我今若說。汝亦不信。長者子告曰。我今對驗。面前而見。云何不信。是時餓鬼而說頌言

　我曾罵詈常嗔恚　　慳吝惜財不與人
　亦不曾行于布施　　緣此業故生餓鬼　

時長者子。生厭離煩惱之心。即急出城。告彼丈夫曰。汝當報我。此是餓鬼城耶。我當不入。丈夫答曰。商主。汝可見聞入餓鬼城。更有得出者不。為汝有大福威德。今得重出。好去好去。時長者子漸漸前行。日欲暮時。乃見化天宮處。有一天子。復有四天女。共為歡樂。游戲天宮。其天遙見長者子。告曰。商主無病。汝有饑渴不。答言。甚饑渴耳。于時天子即令商主洗浴。供妙飲食。其夜止宿。至天曉已。于日出時。其宮變化。前四天女變為黧狗。捉此天子。覆面撲著于熱鐵床上。猛焰星流。食其背肉。復至暮間日欲沒時。還復變為天宮。狗乃變為天女。然長者子。眼親見已。情切怪異。即告彼天子曰。汝作何業今生此處。時天子答曰。商主。南贍部洲人多難信。長者子曰。我今目驗云何不信。爾時天子說往昔業緣。以頌答曰

　昔時白日損他命　　夜則持戒勤修行
　以此因緣生此中　　今受如是善惡業　

時長者子聞此頌已白言。頌有何義。天子答曰。商主。我往昔時在婆索村中。身為屠兒。常以殺羊賣肉。自養育身。時有圣者苾芻。名迦多演那。勸我改悔。勿造斯業。無有盡期。既勸不得。是時圣者。又復勸我。令夜持戒。我即依教。以此業故。今者白日受苦。為夜持戒。夜受如是快樂果報。商主。若至彼村見我男女。為我告言。我見汝父極受苦報。汝今改悔休作此業。時長者子告曰。汝今自說南贍部人難化難信。天子報曰。為將一信。報我子言。其殺羊處地下。有一瓶金。爾可穿取隨意受用。自然快樂。亦應時時供養圣者迦多演那。是人天福田。所供養者。布施之時。稱贊我名愿罪消滅。是時商主聞此語已。漸進前行。復見天宮。有一天子。共諸天女歡喜游戲。遙見長者子告言。商主。愿爾無病。不有饑渴耶。長者子曰。我有饑渴。天子即令洗浴。設諸飲食。止息安臥。至日暮時。天宮復變。天女為大蛇。繞天子身。周匝食腦。至日出時。還復天宮。作天子形及以天女。其商主怪異。問彼天子曰。曾造何業生于此中。天子報曰。南贍部洲人。難化難信。我不能說。時長者子答曰。我目親見。云何無信。爾時天子說伽他曰

　夜共他婦宿　　晝日護尸羅
　緣此業果故　　受斯善惡報　

時長者子問曰。此說何義。天子答曰。我曾往昔在婆索婆村中。常行淫欲。淫他女婦。后逢圣者迦多演那。勸我悔造非法惡業。我由不斷斯事。圣者復言。汝不常斷者。白日持戒夜還行非。緣此事故白日受天快樂。夜受苦報。善哉長者子。去至彼村。我有一子。幸為報之。我見汝父作如是言。我由前生曾作此業。淫他女婦受地獄苦。時長者子言。南贍部洲人難化難信。云何肯受。天子報曰。若不信時。告言。我生存日。祭火爐地下。有二瓶金。當可穿取自受快樂。又復時時供養人天所奉大迦多演那。發弘誓愿稱我名號愿罪消除得生善趣。時長者子領受此語。次復前行。去此未遠。乃更遙見園苑。其中有師子座。座上有一婦女而坐。顏容妙好。人所喜見。座四腳下各有一餓鬼。縛著座腳而住。時此婦人遙見長者子來。告言。商主。無病少惱有饑渴耶。答曰。我甚饑渴。時彼婦人告長者子曰。與汝諸漿。汝可作盟。今所與漿。勿得與此四個饑鬼。長者子答曰。敬諾所言。既蒙設漿及妙飲食。時彼婦人欲現餓鬼業報之事故。便入一房。隱身藏住。諸餓鬼等即白長者子曰。汝大慈悲。愿賜少許飲食。其長者子心生憐愍。即擲食與。第一得食。變為炎熱鐵團。第二得食。變為麥糠。第三得食。變為膿血不凈。第四得食。乃還食啖自身肉血。爾時餓鬼吞熱鐵丸者。燒身臭穢。婦人聞氣。即出高聲告長者子曰。汝所作者甚為非理。不應與彼飲食。其長者子答曰。妹子。彼見求我。心生慈悲云何不與。時婦人言。我心慈悲。更大于汝。然此餓鬼。一者是我夫婿。二者是我之子。三者是我新婦。四者是我家奴。是時長者子問曰。曾造何罪。生在此中。婦人告曰。南贍部洲人難化難信。說有何益。長者子曰。我今現見云何不信。時婦人言。我于往昔。于婆索婆村。曾為梵志女。因歲星節日家中設食。乃有圣者人天所奉迦多演那。來乞飯食。我生歡喜。施滿缽盂食。我復生念。今可告夫。冀生隨喜施食之因。其夫嗔恚婦曰。尚未供養諸婆羅門。因何先施禿頭之人。云何不與熱鐵丸。既不遂情。次當勸子。子復報云。何不食其麥糠。后時我遣一奴送食。與諸親眷。奴得食已。在路自餐上妙好者。回至勘問。其奴便諱。我若在路食之。愿我當食自身膿血。后時諸親又送食來。新婦盜食。我又問之。答言不食。若食。愿我自食身肉。白言。商主。其夫婿。兒子。新婦。及奴者。此餓鬼等是。并由自作。今受餓鬼。由我布施圣者迦多演那一餐之食。作如是言。汝若受報。我當眼見。我先布施天人所供迦多演那。應生帝釋天宮。由發惡愿故。今墮餓鬼道中。商主。仁若往訪婆索婆村。我有一女。在彼村中為淫女。幸可為報。云汝父母兄嫂及奴。墮在餓鬼趣中受苦由先作惡今受此苦。汝今應可悔過。莫作斯惡。當受苦報。長者子曰。南贍部洲人多難信不受我語。白言商主。彼若不信者。便當告。我先臥床下。有四瓶金并一金杖及金澡罐。汝當出取金瓶任意受用。復須時時供養天人所識迦多演那美妙飲食。并稱我名令我得福罪當輕薄。時長者子既聞語已。即便辭別。入房眠睡。爾時諸鬼互相告曰。汝等應知。此長者子正睡。可持送往婆索婆村。置靈床上。時諸鬼等。依言將往。是時商主至明清旦日欲出時。即便睡覺。乃見諸床及以小床。靴履之物一切資具之上。皆有其名字。次第讀看有如是語。我今所施此物。愿子早來。如若死者。隨所生處愿此諸物。并皆隨從。見斯事已。即思惟言。我之父母。既知我死。何須更住。宜可往詣圣者迦多演那所。而為出家。修其梵行作是念已。即便往詣迦多演那所。時具壽迦多演那。遙見長者子來。見已即告語言。善來商主。汝今見此生死過患耶。白言圣者。我今已見。又即白言。愿與出家供侍圣者。斷淫怒癡修于梵行。時具壽迦多演那言。汝可先傳彼語。然后可來出家。白言可爾。既聞圣者告已。即往彼村殺羊之處。到其人所。告曰。汝今知不。于惡趣中。曾見汝父。遣傳此語。汝可回斯殺羊惡業非法之事。彼乃答言。我父死來經十二年。豈有傳信別生中事。汝從他聞為自見耶。答曰我從惡趣中來。若不信者。汝父報言。汝屠羊處地下。有一金瓶。穿取其金將為受用。并復時時供養圣者迦多演那食。稱贊我名愿罪業消滅。然此屠兒即穿地下。遂得金瓶。乃知證驗。時長者子又即往訪淫逸之子。到已告曰。我見汝父。令報汝斯事。我所造業果報成熟現受眾苦。斯人答曰。我父死來。經今十二年。豈從他生中來為復聞他說耶為自見耶。長者子曰。我從餓鬼中來。具見斯事若不信者。汝父信曰。向汝事火爐下。有二金瓶。汝應穿取受用及將一分。時時供養圣者迦多演那一團之食。稱贊我名愿我罪業除滅。子即穿地乃見金瓶。始知現驗。時長者子又往彼淫女之處告言。汝復當知。我于惡趣。見汝父母兄嫂及奴。令報汝知。急悔已過惡業之事。答商主曰。彼并死來。經今十二年。誰復見聞。爾從何處來耶。答曰。我從地獄中來若不信者。汝父母言。我眠臥處床四足下。各有一金瓶。其中并有金杖澡瓶。汝可穿取歡樂受用。及以時時供養圣者人天所奉迦多演那。當稱贊我名愿我罪滅。當即穿地一如來信。時長者子笑曰。人皆信金。不信我語。因笑露齒。女見金齒。乃知斯人是彼長者之子。問曰。圣者。仁豈不是婆羅仙子耶。報曰。眾人皆道我是。其女即走往至其家。切報父母。父母聞已。當由未信。其長者子自往家中。作謦咳聲。父母猜覺。乃知是子。即抱子頭。號聲大哭。父母先盲。因哭眼膜除。得見子面。時長者子白父母。我欲出家。愿見賜許。父母告曰。比者為汝眼目雙盲。我等命存已來。不得出家。二俱死后隨汝所欲。時長者子雖復在家。而常學讀誦。遂證預流果。復為父母說四真諦法。父母聞已以慧金剛杵。摧破二十種薩迦耶見山證預流果。于后父母二俱身亡。干時長者子悲愁離別戀父母故。廣行布施修諸福業已。往詣圣者迦多演那所。頭面頂禮白言。圣者。愿于善說法律中。而為出家。修行梵行并受近圓。爾時圣者既觀察已。即與億耳出家。而為求寂證一來果。時彼住處。是其邊地。少有苾芻。難得受具且為求寂。所有求寂行法悉已教之。證不還果。諸佛常法歲二大會。一切苾芻悉皆來集。言二時者。所為春末及以夏后凡有大小聲聞等眾。普皆云集。具壽圣者迦多演那弟子。及諸苾芻等。在于余處三月安居。安居既竟洗浣衣訖。著衣持缽漸漸游行。往婆索婆村。方滿十眾。時圣者迦多演那。即與億耳近圓。既近圓已。所有律行悉皆教學。斷諸煩惱證無學果。既獲果已堪受人天上妙供養。如上廣說。時諸苾芻等。往圣者迦多演那所白言。大德比住此間。供養圣者。所有事法悉皆作了。今欲禮覲大師世尊。圣者報言。善哉隨去。既蒙許已。嚴持衣缽。往室羅筏城。于時圣者億耳。從坐而起整衣服合掌恭敬。白迦多演那言。鄔波馱耶。我有咨白。愿見聽許。我今但見鄔波馱耶。未見世尊。雖見法身。未見色身。若親教聽我見如來色身相好者。今亦欲去。是時圣者迦多演那告億耳曰。諸佛如來。難可得見。時久乃逢。如鄔曇花。汝今欲去。宜可知時。迦多演那告言。汝至世尊所。代我頭面禮足問訊世尊。少病少惱起居輕利安樂住不。并持五事往白世尊。婆索婆村。地是邊國。有欲近圓。十眾難得。又彼國人常以水澡洗為凈。其地堅鞕。牛若行時有腳跡。不同諸國地土柔軟。又東國人用如是臥具。所謂羖羊皮。鹿皮。牛皮等。若有苾芻。與余苾芻送衣。聞有衣來。而未入手。恐犯過十日舍罪。不知云何。將此請緣具白世尊。世尊有教。我敬奉行。是時億耳一心專念。既辭師已。其夜在彼村宿。至明清旦。著衣持缽漸漸游行。乞食已訖。至于食后。別其主人。還臥具竟。執持衣缽。往室羅筏城。隨路而去。經諸村落。方達彼城至逝多林。安置衣缽洗手足訖。即往頂禮世尊。爾時世尊為諸四眾及諸天龍鬼神國王大臣沙門婆羅門等說法。佛既遙見億耳從遠方來。而告阿難陀曰。可于房內與敷億耳床褥臥具。阿難奉教。即往敷床臥具。既敷設已白世尊曰。愿圣知時佛既洗足入于房內。右脅而臥。兩足相壘。作光明相。正念當起如是作意。爾時億耳。于寺門外。洗足已入房安置。同前右脅而臥。作光明相。念當早起。如是作意。而于夜中。竟無言語。默然而住。夜欲已過。億耳即便結跏趺坐。直身定意。正念現前。佛告億耳苾芻。汝可誦我所說經律。如我成道所說之者。即教誦經。億耳既誦經已。佛即贊言。善哉善哉。汝所誦經極為清凈微妙。時億耳即作是念。鄔波馱耶令我請者。今正是時。如鄔波馱耶所問之事。今應請之。作是念已。即從座起。頂禮佛足白言大德。我住處阿濕婆蘭。德伽國。婆索婆村。其地邊方。彼有圣者迦多演那。是親教師。稽首頂禮佛足。問訊世尊少病少惱起居輕利安樂住不。并以五事請問世尊。彼國是邊地。十眾近圓。極為難得。又彼國人。常以洗浴。以為清凈。彼國地土。極惡堅硬。牛蹋足跡。日曬干已。人行不得。不同余國。彼國常用如是臥具。毛蓐。羊皮。鹿皮。牛皮。羖羊皮。以為臥具。若苾芻與余苾芻送衣。聞有衣來。而未入手。過十日。恐成犯舍。不知云何佛告億耳苾芻。汝所問者。今非是時。我今不說。且置是事。當于眾中問我于大眾之中。為汝決疑既至平旦。佛即起來眾中。就座而坐。佛既坐已。時億耳苾芻即從座起。整理衣服合掌頂禮世尊。白言。東方邊國婆索婆聚落。圣者迦多演那在彼而住。是我鄔波馱耶。頭面禮佛足。問訊世尊。少病少惱。起居輕利。安樂住不彼國邊方。欲受近圓。十眾難得。彼國人民。常以水洗浴。便為清凈。國內地土。極為堅硬牛行蹋地足跡。日曬干已。人行不得。不同余國。國法復用如是臥具。所謂羊毛羊皮。鹿牛羖羊等皮。以為臥具。有苾芻遣信與苾芻衣。聞有衣來。其衣未至。便過十日。恐犯舍墮。不知云何。爾時世尊。以此因緣。告諸苾芻曰。從今已后。聽諸苾芻。于邊方國。持律苾芻五人。得為近圓。邊方地土惡處。開著一重革屣。不得二重三重。底若穿破應補。若苾芻遣信送衣。與余苾芻。彼未得衣。無犯舍罪。時具壽鄔波離在于眾中。從座而起整理衣服。合掌白佛言。世尊大德。向開邊方持律五人近圓。不知從何處以來。是邊方處。佛言。從此東方。有奔荼林。彼有水。名曰奔荼。從此已去。名為邊國。南方有國。名攝伐羅佛底。有水亦名攝伐羅佛底。從此已外。亦名邊方。西方有國。名窣吐奴。鄔波窣吐奴婆羅門村。此外名邊方。北方有山。名嗢尸羅。此山之外。名曰邊方。諸苾芻等生疑。白佛言。世尊此億耳苾芻。曾作何業。生大富貴家。財寶無量。于母胎中。耳上自然有此妙寶耳珰。價直無量。復得出家近圓不見世尊。得無學果。斷除煩惱。佛告諸苾芻。此億耳苾芻。先所作業。自作自受。因緣會遇。如暴水流。決定須受。今始會遇。合受斯報。亦非地水火風。能令有壞果報。身必自受。如有頌云

　假令經百劫　　所作業不亡
　因緣會遇時　　果報還自受　

告諸苾芻曰。乃往過去。于此賢劫中。人壽二萬歲時。有佛出世。號迦攝波如來。十號具足。住波羅痆斯國。仙人墮處。施鹿林中。其國有王。名訖里伽。而為王化。人民熾盛。飲食豐足。無諸衰患。悉皆安樂。無賊無畏。一切具足。無所乏少。以法治世。彼王有子。名曰善生。立為太子。時迦攝波如來。化緣既畢。如薪盡火滅。而入涅槃。時訖里伽王即取香木。以用荼毗。又用牛乳滅火。收拾設利羅。用四種寶造瓶。于四衢中。起七寶塔。安置設利羅。高一俱盧舍。其國東境所有貢物。盡施于塔。后時其王命終。便立太子為王。即與諸大臣等。共撿庫藏。其物多少。并見國之東境所出貢物。悉施于塔。諸臣白王。先有王所施塔之物。應還取不。新王答曰。我父先王所作之事。如釋梵天王。我今豈敢還取斯物。然諸臣等。皆不信樂佛法。共作是念。我今當設方便。施塔之物。悉還收取。即閉城東門。所有財物。皆悉不入。其塔彩色脫落。并皆破壞北方有一商主。將諸商人。來至此國。于塔傍住。爾時商主塔所禮敬。見塔破壞。復見一女人無有男女。灑掃供養。然彼女人。既見迦攝波如來應正等覺。于彼佛所。發心受學。商主問女曰。此是誰塔。女便廣說因緣。此是迦攝波佛塔。商主聞已。心生歡喜。即脫耳珰奉彼女人。令賣取直。用修營塔。我若回還。當更布施。女人得已。即便莊嚴。商主回還。到彼塔邊。瞻仰無盡。即便發心。更造寶蓋幢幡。以用供養。如是發愿。我今供養此迦攝波如來塔所有善根。愿我當來生處。常得富貴尊高。于當佛所。愿得出家。斷除煩惱。證無學果

佛告諸苾芻。其商主者。豈異人乎。即此億耳苾芻是。由供養迦攝波佛塔故。生生常得富貴家生。于母胎中。便有寶耳珰珠。自然在耳。復愿當來出家。斷除煩惱。得阿羅漢果。復于母所。出惡言故。由斯業力。見諸地獄

佛告諸苾芻。若作白業。得白果報。若作黑業。得黑報。雜業雜報。汝等苾芻。當離雜黑業。當修白業。告諸苾芻。此是我教。諸苾芻等聞佛說已。歡喜奉行

根本說一切有部毗奈耶皮革事卷上根本說一切有部毗奈耶皮革事卷下

　　　　大唐三藏法師義凈奉　制譯


爾時薄伽梵。在室羅伐城。逝多林。給孤獨園。具壽鄔波難陀初始出家。分得一床。甚是破壞。若動身時。床便作聲。在床上臥。不敢轉側。恐畏作聲。鄔波難陀即作是念。我若不乞更作好床者。我則不名鄔波難陀。至明清旦。即往勝光王所。王言。善來圣者鄔波難陀。得安穩眠不。即告王曰。我雖眠臥。心常恐怖。大王自知。我未出家。臥八重敷具。今雖出家。為是小夏。分得一破床。觸著作聲。不敢轉側。恐畏破壞。甚大辛苦。云何得安穩眠。王告鄔波難陀曰。汝可合臥如是八重敷具耶。便答王曰。得雅合其理。何處佛制不許臥八重敷具。王曰。若依法者。我今施之。任意將去。復向王言。我不是國王。云何我得將王家物去。王應遣人送將向寺。我當受之。王與八人。四人舁臥具。四人舁床。鄔波難陀得已歡笑。隨逐而行。路上有諸俗人婆羅門等。見此床褥。問言。此是誰物。答曰。王與。又曰。將此床去。王于何宿。鄔波難陀報曰。于自家宿。此床褥等。是我之許。諸俗聞已。即便譏訶。此禿頭沙門。乃畜如是行欲臥具。鄔波難陀即至寺中。掃灑田地。涂瞿摩已。其床褥等。敷在門邊。佛來至門所。鄔波難陀見佛來至。歡喜白佛言。世尊。看我臥床。看我臥床。佛既見已。便即默然。集諸苾芻僧伽。就座而坐。告諸苾芻。若向大床坐臥者。一切過失。因此而興。自今已后。若苾芻坐臥高大床者。得越法罪。有一長者。請佛及苾芻僧伽。于舍供養。敷設高座。時阿難陀先到彼家。見其高座。語長者言。此之高座。不是應法。當即除去。彼正欲除。佛便來至其舍。知而故問。汝欲作為。阿難陀白言。除去非法床座。佛告阿難陀曰。我非一切處制不許用高床。若白衣舍開聽。若在毗訶羅內坐臥者。得越法罪。于時南方有一苾芻。身但三衣。來至室羅筏城。頂禮世尊。有一皮敷具。用以儭身。鄔波難陀見已。即便隨后。慰問贊嘆。待彼苾芻暫停息已。便從彼乞。汝乞食苾芻。此皮能惠施不。我欲諸寺游行。每將隨身。經過塔所。巡禮圣跡。彼即報言。鄔波難陀。我今與汝。汝能去不。鄔波難陀報曰。然我有力。能辦此皮。不足為難告鄔波難陀曰。若如是者。我今不與汝皮。彼聞是語心生嗔。默爾而住。便作是念。勝光大王看牛之人。名曰婆吒。彼即是我先來知識。彼中有皮。我求乞。定得無疑。作是念已。往詣其所。正屬春初。牛生斑犢。甚為可愛。鄔波難陀即以手摩犢身便生愛樂。婆吒見已。語鄔波難陀曰。圣者。須牛乳耶。答言。不須。見此犢皮。我甚愛樂。若得此皮。為敷具者。足以支身。安穩行道。婆吒報言。圣者且歸。已知我意。去未久間。婆吒即令人殺犢剝皮。送與鄔波難陀。彼人依語。對牛母前。殺犢剝皮。將皮送與鄔波難陀。然而犢母見將皮去。愛念子故。作聲大喚。隨逐而去。其送皮人。將皮往詣逝多林。到已入寺。牛母在于門外。世尊見此牛已。知而故問阿難陀曰。此牛何故久立門外作聲。時阿難陀白言。大德。由鄔波難陀殺犢取皮。用為敷具。其犢乃是此牛生。犢子母由愛念子故。隨逐兒皮。在于門外。爾時世尊。便作是念。過患已起。由彼皮故。即往苾芻僧伽眾中。就座而坐。告諸苾芻曰。鄔波難陀。愚癡無智。為用皮故。作非沙門法。是故諸苾芻。從今已后。更不得用皮。若用皮者。得越法罪。如世尊說。苾芻不應用皮。有異長者。請佛及苾芻僧伽。就家設供。還復用皮。而為座物。乃至佛告阿難陀。不應一切處制皮。是故我開俗家應坐。不應用臥。若在毗訶羅。并不應坐臥。若受用者。得越法罪。緣在王舍城。爾時具壽畢鄰陀婆蹉。從出家已來。身常有病。眷屬來者。皆為說法而去。既至家中。復為妻說。今圣者畢鄰陀婆蹉為我說法。甜美猶如淳蜜。無可棄者。其妻答曰。汝果報成熟。遇佛出世。得聞妙法。夫曰。汝何故不聽。答曰。為有羞故。不能往彼聽法。若得圣者。來此為說甚善。時夫即往畢鄰陀婆蹉所。白言。圣者。我蒙說法。利益無量。妻是婦人。有懷羞故。不能來此聽法。甚樂聞法。若圣者降德。慈悲為說。婦人方得聞法。時具壽畢鄰陀婆蹉告曰。我出家已來。身常有病。不能往至。彼人白言。圣者。我等作侍者舁去。答曰。世尊未許。以緣白苾芻。苾芻白佛。佛作是念。我為諸苾芻老病故。聽乘輿。即集苾芻僧伽。眾中就座而坐。告諸苾芻曰。從今已往。有利益故當乘輿。是時六眾苾芻亦在眾中。如世尊說。聽具壽畢鄰陀婆蹉乘輿。及諸侍者圍繞。往梵志長者家。六眾聞已。即作種種妙好彩畫寶輿乘之。街衢而行。往詣俗家。并及出入。輕欺諸人。喻如草木。不顧前后。婆羅門長者而問曰。圣者。何故乘騎。答曰。世尊許乘。時諸人等咸悉譏嫌。而作是說。汝等沙門。為欲所逼。時諸苾芻以緣白佛。世尊告曰。汝諸苾芻。已有此過。不應乘騎。有二種緣聽許。云何為二。一者瘦弱。二者老病。有此緣者。我當聽許。若無緣乘者。得越法罪。時有苾芻。游行人間。在路逢水。不能自持衣缽浮渡。時諸苾芻具緣白佛。世尊告曰。汝等苾芻。應習學浮。時諸苾芻。聞佛世尊。聽學浮渡水。于時六眾苾芻。于市多河。浮渡來去。后有居士女。至于河邊。無舡可渡。久住煩悶。時六眾苾芻。告彼女曰。我當渡汝。然諸女等。見是出家之人。便即信委。共渡河水。遂于水中。摩觸女身所有支節。渡到彼岸。復告女曰。回來。我還渡汝。時彼女人告言。汝之禿人。甚懷奸惡之性。我之夫主。由故不觸我身支節。況汝。即便譏嫌罵辱。時諸苾芻。以緣白佛。佛作是念。若諸患起。皆由摩觸女身。我今制諸苾芻。勿得觸女人身。作是念已。集諸苾芻。告言。六眾苾芻癡人。多種有漏處。作非沙門法。不隨順事。非理不凈。觸女人身分。汝等從今已后。不得觸女人身分。若觸者。得越法罪。世尊已制苾芻。不應觸女人者。時有城主。常愛勝地園苑池沼。將妻子眷屬。衣服嚴飾。往詣園苑。眾中有一女人。持瓶詣河取水。復有苾芻。河邊濾水觀蟲。女人羞恥。見苾芻取水路邊。即便遠去。于崄窄處。而取其水。瓶水既滿。方欲舉之。其女腳跌墮水。被水所漂。時此苾芻便作是念。世尊制學。不得觸著女人身分。若觸著者。得越法罪。時彼苾芻。棄而不救。家人怪遲。尋后相覓。問苾芻曰。見一女人持瓶取水不。答曰。我見墮河被水漂去。白言。圣者。為愍有情。每于水中觀小蟲。今見女人被溺。豈合棄舍。而不救之。苾芻告曰。世尊。不許觸女人身。聞是語已。便即譏嫌。時諸苾芻以緣白佛。世尊告曰。若有死難。須可救之。若能自濟。云放即放。時諸苾芻執捉之時。乃生染心。佛言。汝執于女。當觀如母。如女姊妹等想。救渡令出。有救得者。被溺既困。不能省悟。佛言。于沙堆上。覆面而臥。時苾芻等。但覆面臥著棄去。遂被烏鷲野干啖嚼。佛言。不應棄著而去。當須守護。苾芻守護。近在身傍。便生染心。佛言。不應近住。隨時念護。苾芻為守護故。過時不食。佛言。苾芻食時欲至。見牧牛羊人。告令守護。食已。復須頻看。知其死活。時六眾苾芻。于阿市多河邊洗浴。有異長者家牛。常法渡河。是時六眾各捉乳牛尾。渡河來去。因茲牛遂乳絕。長者訶責牧牛之人。其人以事具述。長者譏訶。時諸苾芻以緣白佛。佛以此緣。集諸苾芻。告言。汝等不應執捉牛尾渡河。若犯者。得越法罪。世尊既制。不應執牛尾渡水

時有眾多苾芻。當欲渡水。河無舡筏。不能得渡。以是因緣。往白世尊。佛告諸苾芻。汝等當知。有五種可執而渡。所謂象馬。犢牛。貓牛。及以浮囊。是時六眾苾芻。即作種種嚴飾畫丈夫婦人形浮囊而渡。梵志居士皆相謂言。是何道理。答曰。世尊許我。時婆羅門居士等皆作譏嫌。此禿沙門。染欲所逼。時諸苾芻。以緣白佛。佛言。汝諸苾芻。不應以種種彩畫丈夫女人形渡河。當置二種浮囊。一為褐色。二為小者。世尊正說法之時。有苾芻來。路見黑蛇。云見長者。佛言。苾芻應著木履。緣在室羅筏城。時給孤長者造勝新堂。以種種彩畫嚴飾。為請苾芻。于此說法。并讀誦經。食后宴息。修造衣服。亦安置種種師子之座。其說法處。時有苾芻。著木履來。于其地上。蹋地令損。給孤獨長者清旦往禮世尊。乃見其地。木履蹋作坑坎。問言。圣者。王及四兵來此宿耶。答言。不爾。然由苾芻著其木履。遂蹋地損。長者譏嫌。佛言。汝等著于木履。而損寺地。從今已去。不應畜木履。若畜者。得越法罪。苾芻三月居家安居。皮履爛壞。時諸苾芻。以緣白佛。佛言。若在俗家。著木履無犯。時有信心長者婆羅門。布施木履。與諸苾芻。皆不肯受。咸云。佛未出時。外道為福田。佛已出現。仁等是為福田。愍我故受。時諸苾芻。以緣白佛。佛言。應受。受已置廁邊用。攝頌曰

　竹葉蒲繩履　　俱胝為護開
　曾著奪皮嚴　　安帶重并儭　

佛告諸苾芻。不得用木履。當取竹葉作履。諸苾芻著竹葉履。乃生過患。佛告諸苾芻。從今已后。不得畜竹葉履。當著蒲履。還生過患。佛告諸苾芻。不得畜蒲履。汝等苾芻。當著繩履。還生過患。佛告諸苾芻。不得畜繩履。時諸苾芻乃患風腫。兩髀有病。苦痛所逼。當以水淋。皮履總爛。時諸苾芻。以緣白佛。世尊告曰。汝諸苾芻。若患兩腿風腫者。當可著繩履。勿生疑也

爾時俱胝耳童子。身體柔濡。昔時業報成熟故。乃于足下有金毛。長四指。于時六眾苾芻見已。共相謂曰。此之童子。猶如生酥滿瓶。今于佛教中出家。能作何物。童子聞已。心生不喜。即往阿難陀所。禮足已。白言。尊者。云何一向勤求。行三摩地。答言。具壽。如佛所言。經行最勝。即往深摩舍那。料理經行之地。于中經行。經行多故。足下四指金毛。并已脫落。雙足研破。血流于地。狀若屠羊。從此向彼。烏尋后食。諸佛常法。未入涅槃。時時往詣河邊游行。如見所說。是故世尊游行此處。乃至億耳住處。世尊見億耳經行之處。皆有血流。知而故問阿難陀曰。是何苾芻。一向勤求勝三摩地。時具壽阿難陀白佛言。此是億耳經行之處。佛言。阿難陀。我今許億耳著一重底革屣。不得著兩重。三重若底破當補。爾時具壽阿難陀即詣億耳處。告言。具壽。佛許著一重革屣。不得著兩重三重。底若穿破。當須補著。為著安穩。修行福德。白言。圣者。世尊。總許諸苾芻著。為復獨令我著耶。時阿難陀告曰。世尊。見汝經行時。腳下流血。獨令汝著。億耳白言。具壽。誰敢違佛所教。然且獨令我著。自余梵行見者說言。我棄舍家主。及諸眷屬。多財珍寶宮殿。一切悉舍。而為出家。獨許著革屣。若世尊許諸苾芻僧伽總著者。我亦依教著。如其不然。獨不敢著。阿難往詣佛所。具以事白。佛告阿難陀。從今已去。許諸苾芻僧伽。總著一重革屣。不得著兩重三重。若破者。當補著。時具壽阿難陀。集諸苾芻僧伽。白言。佛許諸苾芻。著一重皮屣。不得著兩重三重。若破當補著。其中有一摩訶羅出家人。著屣向經行處。世尊告曰。離我面前。說是語已。即集諸苾芻僧伽。告曰。我若在俗間。得著革屣見我。若獨在余處。苾芻聲聞眾中。不得著革屣。而來見我。如佛所說。別有苾芻。欲洗足時。其水瓶破。遂于凈盆中洗足已。復以口滿含水。猶如蝎行。時六眾苾芻見。作如是言。不聞音聲。而作舞耶。六眾苾芻便即口和音聲。有余苾芻作是言。汝等何故作掉戲耶。六眾答曰。汝豈不見此苾芻無別音聲。而作舞耶。時諸苾芻。以緣白佛。世尊知而故問。乃至佛告摩訶羅苾芻。汝作何思念。而作是事。苾芻白言。為欲免污臥具故。爾時世尊。告諸苾芻曰。若為護臥具故。作如是者。而無過咎。我今聽諸苾芻。為護臥具故。應著一重革屣。不著兩重三重。若穿穴應補

緣在室羅筏城。時有一乞食苾芻。別有長者。于斯苾芻。深生敬信。于時苾芻跣足。辰時著衣持缽。入室羅筏城乞食。既不著革屣。長者見其腳有劈裂。白言。圣者。可無革屣著耶。答言。賢首我無革屣。復白言。圣者。共往皮作家。量腳大小。為作革屣。然此苾芻。即共往至皮作之家。報曰。賢首。可量度此出家人腳。裁一量革屣奉上。其皮作人即量腳已。便作是念。此沙門釋子。以言科稅。我若為作。須共遠期。不得即索價直。爾時諸苾芻。皆作一重皮革屣著。其乞食苾芻。頻往皮作家。索不得。更不能去。于后彼信心長者。見乞食苾芻。猶故不著革屣。問言。何故不著革屣。答曰。未得。是時長者即共苾芻。往皮作家。索革屣。彼人答曰。無一重革屣。有多重者。任意將去其乞食苾芻報言。佛不許著多重皮革屣。長者白言。但且將往住處。坼留一重。彼即受將。至于住處。才坐欲坼。于時世尊來見。諸佛常法。知而故問。乃至告言。汝作何事。彼便具答。佛言。莫作如是。世尊復作是念。此信心婆羅門長者居士等。于我聲聞弟子。多施重皮革屣。我應開著。作是念已。集諸苾芻僧伽。告言。今有長者。施苾芻多重革屣。彼苾芻欲坼作一重。我因此事。今許苾芻。若有長者。多重革屣。曾已著來。施苾芻者。受取而著。時具壽優波離白佛言。大德。如佛所說。聽取居士曾著多重革屣。不知云何名居士曾受用者。佛言。若居士曾著經行。七步八步者。是名曾受用革屣。緣在廣嚴城

爾時于此城中。造種種革屣著。時或作棄棄爾爾聲。或作是是爾爾聲。其革屣樣。或作羊角形。或作菩提樹形。以種種彩色莊嚴。價直五金錢。是時六眾苾芻見人著時。便自棄己革屣。即以腳蹋彼人屣已。推倒強奪。作如是言。所施革屣。愿爾當來常著寶屣。天堂快樂。時婆羅門居士等。皆生嫌恥。咸共譏笑。四遠皆聞。沙門釋子。強奪人屣。時有婆羅門。便以貴價。買革屣一量。作如是念。我之女婿。來時。當以與著。未久之間。女夫便至。路乏息已。先與洗浴涂香。著諸瓔珞。食已。與此革屣。告言。子我用大功。作得此屣。汝當守護。勿被沙門釋子奪將。既至明日。其女婿著此革屣。出往街衢。乃見乞食苾芻。于辰朝著衣持缽。次第乞食。彼見苾芻心懷疑慮。入一別家。乞食次入彼家。其人從彼處出。欲向余家。言圣者。因何隨我后來。我終不與革屣。苾芻答曰。賢首。我自乞食。不覓汝革屣。時諸苾芻。以緣白佛。爾時世尊。作是念。今起過患。斯由嚴飾革屣。世尊集諸苾芻告言。六眾苾芻。見他著好革屣。強從他奪。諸婆羅門居士咸悉譏嫌。是故苾芻。不應著如是彩飾革屣。若著者。得越法罪。緣在室羅筏城。聽著皮鞋。時諸苾芻為于皮鞋磨腳瘡。乞食之時。婆羅門居士。見作如是言。圣者。腳被老烏所傷耶。報言。不爾。是皮鞋磨損。何不著其長帶。答言。世尊未許。時諸苾芻。以緣白佛。佛告諸苾芻。聽著皮帶鞋

緣在王舍城。爾時諸苾芻登鷲峰山。時有苾芻。于腳大指。乃有瘡生。入城乞食。婆羅門居士等。問答如前。佛開許著重鞋。下山之時。又損腳跟。乃至佛開兩邊著替儭。攝頌曰

　庵鞋及靴鞋　　富羅寒雪開
　獵師施熊皮　　綴屣畜錐刀　

緣在室羅筏城。時屬霖雨。諸苾芻等著青草鞋。便往乞食。苾芻腳上。悉生痱子如芥子顆。時婆羅門居士等皆問。圣者。何故腳上如是瘡耶。答曰。由其草鞋。遂令如此。時婆羅門等白言。圣者。何為不著[糸*邕]頭鞋耶。答曰。佛未許著。世尊集苾芻。告言。從今已后。聽諸苾芻著[糸*邕]頭鞋。時室羅筏城。于街衢生草長盛。苾芻行時。腳踝被瘡。婆羅門居士等。乃至佛言。聽著靴鞋。惡生太子以迷癡故。殺劫比羅城諸釋種。時城中或有走向西者。或有投泥婆羅。入泥婆羅者。皆是具壽阿難陀眷屬。后室羅筏城商人。持諸貨物。向泥婆羅。釋種見商人已。問曰。我今遭斯困苦逼。阿難陀圣者。豈不來此看我等耶。時諸商人一心憶念。交易既了。還至室羅筏城。具報阿難陀。圣者眷屬在泥婆羅。作如是言。圣者阿難陀。于諸商人。聞是語已。情懷愴然。即往泥婆羅國。國極寒雪。阿難陀手腳劈裂。回還室羅筏城。諸苾芻見已。問言。阿難陀。汝先手腳柔軟。猶如于舌。因何如是劈裂。答言。泥婆羅國。地近雪山。由風雪故。令我腳手如是。又問。汝之眷屬。于彼云何存活。報言。彼著富羅。又問。汝何故不著。報言。佛未許著。時諸苾芻。以緣白佛。佛言。有寒雪處應著富羅時具壽鄔波離。白世尊曰。如佛所說。有雪寒處。應著富羅。何者是寒雪國。佛言。碗中盛水凍者。是寒雪處。復有一獵師。于苾芻處。深生凈信。是時獵師獲一熊皮。便將奉施。苾芻不取。佛因到彼。佛即知而故問阿難陀曰。獵師何故隨逐苾芻而行。阿難陀復問彼苾芻。知已以緣白佛。佛言。希有獵師。發清信心。縱令千種教化。終不肯息殺生之業。是故聽受熊皮。受已。于佛堂門扇下。安坐上。或于腳邊。能令明眼。并療痔疾。時有一苾芻。皮屣底穿。將詣皮作家。令其科理。經久不還。遂乃從索。有異苾芻報曰。汝何不自縫。答言。我雖善解。然世尊未許。時諸苾芻。以緣白佛。佛言。若有解者。應于屏處。自縫皮鞋。既蒙開許。即往彼苾芻處。報言。具壽。世尊已許自縫綴。報曰。須得錐刀。及皮條等。時諸苾芻以緣白佛。佛言。聽諸苾芻蓄其錐刀。皮條及線。并皆無犯

根本說一切有部毗奈耶皮革事卷下