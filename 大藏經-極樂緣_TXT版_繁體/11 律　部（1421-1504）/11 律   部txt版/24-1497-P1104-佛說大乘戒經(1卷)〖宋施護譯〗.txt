　　No. 1497

佛說大乘戒經

　　　　西天譯經三藏朝散大夫試鴻臚卿傳法大師臣施護奉　詔譯


如是我聞。一時佛在舍衛國祇樹給孤獨園。爾時世尊告苾芻言。有破壞戒行壽命者。有斷滅善根者。出家難值發精進心堅固守護。若諸苾芻等。于佛法中求解脫者。遠離一切諸惡苦惱。如佛所說寧舍身命而趣無常。不得縱心犯其戒律。若人舍命只壞一生。若復破戒令百萬生沉淪惡道。若人持戒當得見佛。戒為最上莊嚴。戒為最上妙香。戒為歡喜勝因。戒體清凈如清冷水能除熱惱。戒法最大。世間咒法龍蛇之毒而不能侵。持戒得名聞。持戒獲安樂。如是命終時。復得生天上。佛言。苾芻。若犯律儀。譬如盲人不見眾色。亦如無足不能行道。遠離涅槃不到彼岸。若持戒人成就一切法寶。譬如賢瓶圓滿堅固。能盛一切珍寶。如是破損珍寶散失。若破律儀。則舍一切善法。先曾犯戒。而后心欲求涅盤。如去眼耳對鏡照面。何所堪能。佛言。苾芻。女人無信不可親近。王恩雖勝不可恃怙。水沫無實不可撮摩。富貴無常不可久住。色相如花須臾變異。壽如熟果不可久停。如急流渡船。如朽屋暫住。寧食毒藥不得飲酒。寧入大火不得嗜欲。佛說是經已。時彼苾芻及諸菩薩。皆大歡喜信受奉行

佛說大乘戒經