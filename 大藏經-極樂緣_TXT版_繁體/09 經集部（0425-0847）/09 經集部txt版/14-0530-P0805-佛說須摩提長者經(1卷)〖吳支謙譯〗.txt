　　No. 530

佛說須摩提長者經(一名會諸佛前亦名如來所說示現眾生)

　　　　吳月支國居士支謙譯


如是我聞。一時佛在舍衛國祇洹精舍。與大比丘眾五百人俱。爾時世尊時到著衣持缽。與阿難俱入城乞食。是時城中有大長者子。名須摩提。是人命終。父母宗親及諸知識。一時號哭哀悼躃踴。稱怨大喚悶絕于地。或有喚父母兄弟者。或有呼夫主大家者。如是種種號啕啼哭。又有把土而自坌者。又有持刀斷其發者。譬如有人毒箭入心苦惱無量。或有以衣自覆而悲泣者。譬如大風鼓扇林樹枝柯相掁。又如失水之魚宛轉在地。又如斬截大樹崩倒狼藉。以如是楚毒而加其身

爾時世尊知而故問。阿難。彼諸大眾。何故哀號悲泣如是。阿難白佛言。世尊。此城中有大長者子名須摩提。壽盡命終。是人父母兄弟妻子宗親知識。為恩愛所縛故如是迷亂。唯愿世尊。為度一切故可往至彼。諸佛世尊不以無請而有所說。我今為彼諸人勸請于佛世尊。以大慈悲愿往至彼

爾時如來受阿難請即往其家。是時彼諸人等遙見世尊。各各以手拭面前來迎佛。既至佛所頭面禮足。悲泣哽塞不能發言。正欲長嘆。以敬佛故。不敢出息咽氣而住

爾時佛告長者父母兄弟宗親及諸知識。汝等何故悲泣懊惱著此幻法。是諸人等同時發聲而白佛言。世尊。是城中唯有此人。聰明智慧端正殊妙。年既盛壯。于諸人中為無有上。我等思念不離心懷。眾人瞻仰視之無厭。言語柔和孝于父母恭順兄弟。又復多饒財寶金銀琉璃硨磲馬瑙珊瑚琥珀。倉庫盈溢珍寶具足。又有車馬飲食醫藥衣服臥具奴婢使人。如是悉備一旦命終。是故我等悲泣戀慕不能自勝。善哉世尊。愿為我等方便說法得離諸惱。從今已后更不復受如是諸苦。得斷貪欲嗔恚愚癡諸結根本。得度生老病死之岸。永斷憂悲苦惱之海。所生之處值遇諸佛善知識會不遇惡緣

爾時世尊告長者父母宗親知識及諸大眾。汝等曾見有生不老不病不死者不。是諸人等白佛言。世尊。未曾見也。佛復告諸大眾。汝等欲離生老病死憂悲苦惱者。莫復念是恩愛之縛。標心正見歸命三寶。所以者何。于諸世間無過佛者。能導盲冥愚癡之眾。于諸商主及諸醫王。有相好中無與佛等。所以然者。如來身者即是藥王。佛所說法即為良藥。爾時世尊。即說偈言

　十方世界中　　生者無不死
　生死往來道　　唯法能除滅
　無有十方剎　　命終能濟者
　唯佛能除斷　　是故歸命佛　

佛復告大眾。汝等云何知名為死。諸人答言。不知世尊。佛告大眾。殺生偷盜邪淫妄語兩舌惡口綺語嫉妒恚癡。若人行是十惡名之為死。佛復告諸大眾。若人違逆不順父母不行正法。不敬沙門梵志及諸耆宿。如是之人亦名為死。復告大眾。若有不敬三寶及諸持戒有德沙門。如是之人亦名為死。復告大眾。若有慳貪嫉妒憍慢自不持戒。家內大小亦復不持。言語粗惡好傷于人。狂癡懈怠心意不安。六情不具少于智慧。不能專正喜信他語。常懷嫉恚而自稱譽。遏人之善揚他之非。好自貢高不能親近沙門梵志。不聞正法。如是之人亦名為死。爾時世尊。而說偈言

　若人作不善　　好行十惡者
　心常懷憍慢　　不敬于三寶
　不能持凈戒　　懈怠不精進
　如是諸人等　　皆名之為死
　好行諸惡者　　所生墮惡道
　若人行諸善　　爾乃得生天
　若人不信佛　　亦復不行法
　行于非法者　　是則名為死　

復告大眾。若人得富貴而無憍慢心。意常安樂亦不自高亦不自下。等心一切視之如己。雖得富貴心無有異。恒觀無常不為己有。過如怨毒。解知諸法會當有離。既知是已精勤修習。知一切法無可依止。于諸名利不計我所。亦復不著一切諸塵。常修其心親近智者。不近惡友常求遠離。佛所說法初不違失。爾時世尊。而說偈言

　少有眾生　　在于世間　　得大富貴
　而不憍慢　　行憍慢者　　不得離苦
　若不憍慢　　速得解脫　　無憍慢者
　決定解脫　　有憍慢者　　必墮惡道
　斷憍慢者　　不名為死　　有憍慢者
　乃名為死　

復告大眾。汝等知有生老病死。今世后世精神輪轉更受形不。諸人答言。不知世尊。佛言。汝等當知眾生以此四事因緣系縛。精神輪轉五道。不知生所從來死所趣向。爾時世尊。而說偈言

　無常計有常　　不凈計有凈
　實苦而言樂　　無我計有我
　眾生生死中　　深著于倒見
　千萬億劫中　　不知生死本
　若有人能解　　真實大法者
　能知此非常　　最為大苦本
　若人見垢濁　　斷除三毒本
　必能得成就　　無上之大法　

復告大眾。以結使故起諸因緣。以因緣故受諸苦惱。以是之故輪轉生死。色不至后世。受想行識不至后世。所以者何。五陰不可得。不堅牢無暫停故。爾時世尊。而說偈言

　緣諸結使故　　諸眾惡因緣
　由是因緣故　　而受無量苦
　以受諸苦故　　復起無量結
　一切生死本　　輪轉皆如是
　世間諸美色　　譬如水上沫
　一切眾苦痛　　喻之如雨泡
　一切眾想念　　野馬等無異
　無量諸行等　　其性如芭蕉
　一切諸心識　　猶如幻無實
　如是之妙法　　如來口所說
　諸佛之妙法　　已為汝等演
　慈悲眾生故　　說是甘露法　

復告大眾。地不至后世。水火風亦不至后世。所以者何。地無覺無知四大無識。地即虛偽四大合成。以是因緣不至后世。爾時世尊。而說偈言

　一切諸法中　　無形無有色
　亦無有所覺　　虛妄無真實
　四大假合成　　柔弱無堅強
　欲令至后世　　終無有是處　

復告大眾。眼不至后世。耳鼻舌身意亦不至后世。所以者何。眼空無我無常無有暫住。設欲令止不可得也。有緣則生。緣散則滅。生無所從來去無所至。耳鼻舌身意亦復如是。諸人當知。此六情者緣會則有緣散則無。譬如寄客不得久住。又如負債之人計日償債。日畢則去終無住期。去則便空竟不可得。無有往來。此六情者亦復如是。爾時世尊。而說偈言

　諸情無堅固　　此法如虛空
　不安而無壽　　不可為我所
　因緣故有用　　竟無有決定
　和合所成法　　轉世不可得　

佛說是經時三百比丘。漏盡結解成羅漢道。五百諸天遠塵離垢得法眼凈。復有八千天人。皆發阿耨多羅三藐三菩提心。佛復告諸大眾。汝等當觀非常不離是念。諸大眾等。我知過去諸佛。為一切眾生作大橋梁。有大慈悲普及一切。過去佛者名為迦葉佛。拘孫帝佛。拘那含牟尼佛。隨葉佛。尸棄佛。定光佛。如是等恒河沙數諸佛如來。斷除一切不善之法。修集甚深無量善法。于諸法中無所掛礙。而皆無常。過去亦有無量辟支佛。志樂靜寂善修其心。亦皆無常。過去諸佛弟子無量無邊。皆得漏盡意解三明六通及八解脫。永離生死得到彼岸。亦為無常之所遷變。過去亦有五通仙人。凈修其戒壽無量劫。悉歸無常。往昔亦有無量轉輪圣王及諸小王。七寶具足無所乏少。亦復無常。我于過去無量世中作諸國王。以頭目髓腦及以手足國城妻子象馬七珍宮殿樓觀五樂之具一切布施。我于爾時兼修凈戒無所虧損。若有人來求是諸物。歡喜施與不生嗔心亦無嫉意。勇猛精進身心不懈。深修禪定解脫三昧。以深利智廣大之智無礙無等甚深智慧。具足如是無量功德。我行菩薩道時以是功德坐菩提樹下。以金剛心而立誓言。不起此坐當破四魔。得一切種智十力四無所畏十八不共法。適發此念。天魔波旬將諸兵眾。器仗嚴飾繞菩提樹。面各三十二由旬。而作惡念。我以此兵眾必壞是人令不成道。我爾時伸手按地。魔眾眷屬即便破散。我所知所得所覺之法。當現證驗應得成道。爾時即集無量功德智慧。以一念相應慧得成阿耨多羅三藐三菩提。而轉法輪自得成就。亦復成就一切眾生。爾時有三夜叉。一名阿羅婆伽。二名毗沙那伽。三名修脂藍。如是等無量鬼神化令持戒。于九十五種外道中最尊最上無與等者。斷除一切三毒根本。無有生老病死之患。而得成就無上道法。然亦當為無常所轉。卻后三月當般涅槃。復告大眾。汝等。觀此無常終不舍人。如來得一切種智。色身相好具足成就而不能免。過去未來現在諸佛亦歸無常。是故汝等。當深觀察無常之法若能如是無復恩愛系戀之心。亦無貪欲嗔恚愚癡之想。永斷生老病死之苦。得離一切不善之法。增益無量清凈之行。深達諸法十二緣起。以是因緣常值諸佛。所以者何。若人得達十二因緣即是見法。若見法者即名見佛。欲見佛者當持凈戒威儀無缺。爾時世尊。而說偈言

　過去諸王　　生長深宮　　雄猛端正
　莊校嚴飾　　象馬車乘　　多饒財寶
　如是諸王　　亦歸無常　　過去諸仙
　被鹿皮衣　　提婆延等　　諸大仙人
　外道典籍　　皆悉通利　　如是諸仙
　亦歸無常　　過去羅漢　　已斷三毒
　三明六通　　不著三界　　離諸癡欲
　是良福田　　如是圣眾　　亦歸無常
　不聞一句　　善斷諸結　　精勤為己
　是大福田　　如犀一角　　獨處山林
　名聞緣覺　　亦歸無常　　天魔兵眾
　一時破散　　及斷諸結　　得成佛道
　得成道已　　而轉法輪　　佛雖如是
　當歸無常　　過去諸佛　　知三界事
　當來諸佛　　牢固眾生　　現在諸佛
　恒沙億剎　　如是諸佛　　亦歸無常
　無常之力　　不舍欲界　　色無色界
　仙人國王　　貴賤上下　　亦復不舍
　諸佛緣覺　　學無學人　　無常不懼
　不選財色　　不問強弱　　及與大智
　執人牢固　　以是當知　　無常最苦
　當求真法　　我本為王　　施人宮殿
　園觀浴池　　花果茂盛　　國城妻子
　頭目布施　　以此功德　　為求佛道
　我往昔時　　手足布施　　以如此事
　修習忍辱　　有鷹逐鴿　　割肉贖之
　為無上道　　忍諸苦痛　　我行苦行
　久習難行　　我破魔王　　于道場樹
　得成佛道　　無諸垢穢　　我轉法輪
　于鹿野園　　我已降伏　　嗔恚夜叉
　于七山中　　居止雪山　　我已降伏
　及其眷屬　　而不能伏　　無常之力
　我能降伏　　猶如山巖　　如是猛象
　化為弟子　　及其眷屬　　我皆降伏
　而不能伏　　無常之力　

　我于諸論師　　及與諸外道
　以正法共論　　皆悉不如我
　異趣諸眾生　　化令為弟子
　而不能降伏　　無常之大力
　我見貪欲縛　　嗔恚及愚癡
　如此愚冥法　　皆已得除滅
　然大智慧燈　　照于三千界
　而不能降伏　　無常之大力
　降伏天魔王　　及與諸兵眾
　壞于大盲冥　　照以正法光
　亦降諸論師　　及諸占相者
　而不能降伏　　無常之大力　

爾時尊者阿難前白佛言。善哉世尊。善能分別解說此法。當何名此經。云何奉持之。佛言。此經名為除諸憂惱。汝應受持。一名會諸佛前。亦名如來所說示現眾生。應當受持。佛告阿難。于后世中有善男子善女人。受持如來所說示現眾生經者。于七生中自識宿命。毒不能害。火不能燒。水不能漂。不墮地獄餓鬼畜生八難之處。舍此身已生彌勒前。得在彌勒第一會中。佛說此經已。阿難及諸大眾天龍夜叉乾闥婆阿修羅迦樓羅緊那羅摩睺羅伽人非人等。聞佛所說。歡喜奉行佛說須摩提長者經