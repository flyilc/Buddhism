　　No. 456

佛說彌勒大成佛經

　　　　姚秦龜茲國三藏鳩摩羅什譯


如是我聞。一時佛住摩伽陀國波沙山(孤絕山也)過去諸佛常降魔處。夏安居中與舍利弗。經行山頂。而說偈言

　一心善諦聽　　光明大三昧
　無比功德人　　正爾當出世
　彼人說妙法　　悉皆得充足
　如渴飲甘露　　疾至解脫道　

時四部眾平治道路。灑掃燒香皆悉來集。持諸供具供養如來及比丘僧。諦觀如來。喻如孝子視于慈父。如渴思飲。愛念法父亦復如是。各各同心。欲請法王轉正法輪。諸根不動心心相次流注向佛。是時比丘比丘尼優婆塞優婆夷。天龍鬼神乾闥婆阿修羅迦樓羅緊那羅摩睺羅伽人非人等。各從坐起右繞世尊。五體投地向佛泣淚。爾時大智舍利弗。齊整衣服偏袒右肩。知法王心善能隨順。學佛法王轉正法輪。是佛輔臣持法大將。憐愍眾生故。欲令脫苦縛。白佛言。世尊。如來向者于山頂上說偈。贊嘆第一智人。前后經中之所未說。此諸大眾心皆渴仰淚如盛雨。欲聞如來說未來佛開甘露道。彌勒名字功德神力國土莊嚴。以何善根何戒何施何定何慧何等智力。得見彌勒。于何心中修八正路。舍利弗發此問時。百千天子無數梵王。合掌恭敬。異口同音共發是問白佛言。世尊。愿使我等于未來世。得見人中最大果報。三界眼目光明。彌勒。普為眾生說大慈悲。并八部眾亦皆如此。恭敬叉手勸請如來。爾時梵王與諸梵眾。異口同音合掌贊嘆。而說頌曰

　南無滿月　　具足十力　　大精進將
　勇猛無畏　　一切智人　　超出三有
　成三達智　　降伏四魔　　身為法器
　心如虛空　　靜然不動　　于有非有
　于無非無　　達解空法　　世所贊嘆
　我等同心　　一時歸依　　愿轉法輪　

爾時世尊。告舍利弗。當為汝等廣分別說。諦聽諦聽善思念之。汝等今者以妙善心。欲問如來無上道業摩訶般若。如來明見如觀掌中庵摩勒果。告舍利弗。若于過去七佛所。得聞佛名禮拜供養。以是因緣凈除業障。復聞彌勒大慈根本得清凈心。汝等今當一心合掌歸依未來大慈悲者。我當為汝廣分別說。彌勒佛國從于凈命無諸諂偽。檀波羅蜜。尸羅波羅蜜。般若波羅蜜。得不受不著。以微妙十愿大莊嚴。得一切眾生起柔軟心。得見彌勒大慈所攝。生彼國土調伏諸根。隨順佛化。舍利弗。四大海水面各減少三千由旬。時閻浮提地縱廣正等十千由旬。其地平凈如流璃鏡。大適意華。悅可意華。極大香華。優曇缽花。大金葉華。七寶葉華。白銀葉華。華須柔軟狀如天繒。生吉祥果。香味具足軟如天綿。叢林樹華甘果美妙極大茂盛。過于帝釋歡喜之園。其樹高顯高三十里。城邑次比雞飛相及。皆由今佛種大善根。行慈心報俱生彼國。智慧威德五欲眾具快樂安隱。亦無寒熱風火等病。無九惱苦。壽命具足八萬四千歲無有中夭。人身悉長一十六丈。日日常受極妙安樂。游深禪定以為樂器。唯有三病。一者飲食。二者便利。三者衰老。女人年五百歲爾乃行嫁。有一大城名翅頭末。縱廣一千二百由旬。高七由旬七寶莊嚴。自然化生七寶樓閣。端嚴殊妙莊校清凈。于窗牖間列諸寶女。手中皆執真珠羅網。雜寶莊校以覆其上。密懸寶鈴聲如天樂。七寶行樹間樹渠泉。皆七寶成。流異色水更相映發。交橫徐逝不相妨礙。其岸兩邊純布金沙。街巷道陌廣十二里。悉皆清凈猶如天園掃灑清凈。有大龍王名多羅尸棄。福德威力皆悉具足。其池近城龍王宮殿。如七寶樓顯現于外。常于夜半化作人像。以吉祥瓶盛香色水。灑淹塵土其地潤澤譬如油涂。行人往來無有塵坌。是時世人福德所致。巷陌處處有明珠柱。光喻于日四方各照八十由旬。純黃金色。其光照耀晝夜無異。燈燭之明猶若聚墨香風時來吹明珠柱雨寶瓔珞。眾人皆用服者。自然如三禪樂。處處皆有金銀珍寶摩尼珠等。積用成山。寶山放光普照城內。人民遇者皆悉歡喜發菩提心。有大夜叉神。名跋陀婆羅賒塞迦(秦言善教)晝夜擁護翅頭末城。及諸人民灑掃清凈。設有便利地裂受之受已還合。生赤蓮華以蔽穢氣。時世人民。若年衰老。自然行詣山林樹下。安樂淡泊念佛取盡。命終多生大梵天上及諸佛前。其土安隱無有怨賊劫竊之患。城邑聚落無閉門者。亦無衰惱水火刀兵。及諸饑饉毒害之難。人常慈心恭敬和順調伏諸根。如子愛父如母愛子。語言謙遜皆由彌勒慈心訓導。持不殺戒不啖肉故。以此因緣生彼國者。諸根恬靜面貌端正。威相具足如天童子。復有八萬四千眾寶小城以為眷屬。翅頭末城最處其中。男女大小雖遠若近。佛神力故兩得相見無所障礙。夜光摩尼如意珠華遍滿世界。雨七寶花。缽頭摩華。優缽羅華。拘物頭華。分陀利華。曼陀羅華。摩訶曼陀羅花。曼殊沙花。摩訶曼殊沙華。彌布其地。或復風吹回旋空中。時彼國界城邑聚落。園林浴池泉河流沼。自然而有八功德水。命命之鳥鵝鴨鴛鴦。孔雀鸚鵡。翡翠舍利。美音鳩雕。羅耆婆阇婆快見鳥等。出妙音聲。復有異類妙音之鳥不可稱數。游集林池。金色無垢凈光明華。無憂凈慧日光明華。鮮白七日香華。瞻卜六色香華。百千萬種水陸生華。青色青光黃色黃光赤色赤光白色白光香凈無比。晝夜常生終無萎時。有如意果樹。香美無比充滿國界。香樹金光生寶山間充滿國界。出適意香普熏一切。爾時閻浮提中常有好香。譬若香山。流水美好味甘除患。雨澤隨時。天園成熟香美稻種。天神力故一種七獲。用功甚少所收甚多。谷稼滋茂無有草穢。眾生福德本事果報。入口銷化。百味具足香美無比氣力充實。其國爾時有轉輪圣王。名曰穰佉。有四種兵不以威武治四天下。具三十二大人相好。王有千子。勇猛端正怨敵自伏。王有七寶。一金輪寶。千輻轂輞皆悉具足。二白象寶。白如雪山七胑拄地。嚴顯可觀猶如山王。三紺馬寶。朱鬣髦尾足下生華七寶蹄甲。四神珠寶。明顯可觀長于二肘。光明雨寶適眾生愿。五玉女寶。顏色美妙柔軟無骨。六主藏臣。口中吐寶足下雨寶兩手出寶。七主兵臣。宜動身時四兵如云從空而出。千子七寶國界人民。一切相視不懷惡意。如母愛子。時王千子各取珍寶。于正殿前作七寶臺。有三十重高十三由旬。千頭千輪游行自在。有四大寶藏。一一大藏。各有四億小藏圍繞。伊缽多大藏。在乾陀羅國。般軸迦大藏。在彌緹羅國。賓伽羅大藏。在須羅吒國。穰佉大藏。在婆羅奈國古仙山處。此四大藏。自然開發顯大光明。縱廣正等一千由旬。滿中珍寶。各有四億小藏附之。有四大龍。各自守護此四大藏及諸小藏。自然踴出形如蓮華。無央數人皆共往觀。是時眾寶無守護者。眾人見之心不貪著。棄之于地猶如瓦石草木土塊。時人見者心生厭離。各各相謂而作是言。如佛所說往昔眾生為此寶故共相殘害。更相偷劫欺誑妄語。令生死苦緣展轉增長。墮大地獄。翅頭末城眾寶羅網彌覆其上。寶鈴莊嚴微風吹動。其音和雅如扣鐘磬。演說歸依佛歸依法歸依僧。時城中有大婆羅門主。名修梵摩。婆羅門女名梵摩拔提。心性和弱。彌勒托生以為父母。雖處胞胎如游天宮。放大光明塵垢不障。身紫金色具三十二大丈夫相。坐寶蓮華。眾生視之無有厭足。光明晃耀不可勝視。諸天世人所未曾睹。身力無量。一一節力普勝一切大力龍象。不可思議毛孔光明。照耀無量無有障礙。日月星宿水火珠光。皆悉不現猶如埃塵。身長釋迦牟尼佛八十肘(三十二丈)。脅廣二十五肘(十丈)。面長十二肘半(五丈)。鼻高修直當于面門。身相具足端正無比成就相好。一一相八萬四千好。以自莊嚴如鑄金像。一一好中流出光明照千由旬。肉眼清徹青白分明。常光繞身面百由旬。日月星宿真珠摩尼。七寶行樹皆悉明耀現于佛光。其余眾光不復為用。佛身高顯如黃金山。見者自然脫三惡趣。爾時彌勒諦觀世間五欲過患。眾生受苦沉沒長流。在大生死甚可憐愍。自以如是正念觀察苦空無常。不樂在家。厭家迫迮猶如牢獄。時蟻佉王共諸大臣國土人民。持七寶臺。有千寶帳及千寶軒。千億寶鈴。千億寶幡。寶器千口寶甕千口。奉上彌勒。彌勒受已施諸婆羅門。婆羅門受已即便毀壞各共分之。諸婆羅門觀見彌勒能作大施生大奇特心。彌勒菩薩見此寶臺須臾無常。知有為法皆悉磨滅。修無常想。贊過去佛清涼甘露無常之偈

　諸行無常　　是生滅法　　生滅滅已
　寂滅為樂　

說此偈已。出家學道。坐于金剛莊嚴道場龍花菩提樹下。枝如寶龍吐百寶華。一一花葉作七寶色。色色異果適眾生意。天上人間為無有比。樹高五十由旬。枝葉四布放大光明。爾時彌勒與八萬四千婆羅門俱詣道場。彌勒即自剃發出家學道。早起出家。即于是日初夜降四種魔。成阿耨多羅三藐三菩提。即說偈言

　久念眾生苦　　欲拔無由脫
　今者證菩提　　霍然無所礙
　亦達眾生空　　本性相如實
　永更無憂苦　　慈悲亦無緣
　本為救汝等　　國城及頭目
　妻子與手足　　施人無有數
　今始得解脫　　無上大寂滅
　當為汝等說　　廣開甘露道
　如是大果報　　皆從施戒慧
　六種大忍生　　亦從大慈悲
　無染功德得　

說此偈已默而住。時諸天龍鬼神王不現其身。而雨天花供養于佛。三千大千世界六變震動。佛身出光照于無量。應可度者皆得見佛

爾時釋提桓因護世天王。大梵天王無數天子。于花林園頭面禮足。合掌勸請轉于法輪。時彌勒佛默然受請。告梵王言。我于長夜受大苦惱修行六度。始于今日法海滿。建法幢擊法鼓吹法蠡雨法雨正爾。當為汝等說法。諸佛所轉八圣道輪。諸天世人無能轉者。其義平等直至無上無為寂滅。為諸眾生斷長夜苦。此法甚深難得難入難信難解。一切世間無能知者無能見者洗除心垢得萬梵行。說是語時。復有他方無數百千萬億天子天女。大梵天王乘天宮殿。持天花香奉獻如來。繞百千匝。五體投地合掌勸請。諸天伎樂不鼓自鳴。時諸梵王異口同聲。而說偈言

　無量無數歲　　空過無有佛
　眾生墮惡道　　世間眼目滅
　三惡道增廣　　諸天路永絕
　今日佛興世　　三惡道殄滅
　增長天人眾　　愿開甘露門
　令眾心無著　　疾疾得涅槃
　我等諸梵王　　聞佛出世間
　今者得值佛　　無上大法王
　梵天宮殿盛　　身光亦明顯
　普為十方眾　　勸請大導師
　唯愿開甘露　　轉無上法輪　

說此偈已頭面作禮。復更合掌殷勤三請。唯愿世尊。轉于甚深微妙法輪。為拔眾生苦惱根栽。遠離三毒破四惡道不善之業

爾時世尊為諸梵王。即便微笑出五色光。默然許之。時諸天子無數大眾。聞佛許可歡喜無量遍體踴躍。譬如孝子新喪慈父忽然還活。大眾歡喜亦復如是。時諸天眾右繞世尊經無數匝。敬愛無厭卻住一面

爾時大眾皆作是念。雖復千億歲受五欲樂。不能得免三惡道苦。妻子財產所不能救。世間無常命難久保。我等今者于佛法中凈修梵行。作是念已復更念言。設受五欲經無數劫如無想天壽。無量億歲。與諸婇女共相娛樂受細滑觸。會歸磨滅墮三惡道受無量苦。所樂無幾猶如幻化。蓋不足言。入地獄時大火洞然。百億萬劫受無量苦求脫叵得。如此長夜苦厄難拔。今日遇佛宜勤精進。時穰佉王高聲唱言

　設復生天樂　　會亦歸磨滅
　不久墮地獄　　猶如猛火聚
　我等宜時速　　出家學佛道　

說是語已。時穰佉王。與八萬四千大臣恭敬圍繞。及四天王送轉輪王。至花林園龍花樹下。詣彌勒佛求索出家。為佛作禮。未舉頭頃須發自落袈裟著身。便成沙門

時彌勒佛共穰佉王。與八萬四千大臣諸比丘等恭敬圍繞。并與無數天龍八部。入翅頭末城。足躡門閫。娑婆世界六種震動。閻浮提地化為金色。翅頭末大城中央其地金剛。有過去諸佛所坐金剛寶座自然踴出。眾寶行樹。天于空中雨大寶華。龍王作眾伎樂。口中吐華毛孔雨華用供養佛。佛于此座轉正法輪。謂是苦苦圣諦。謂是集集圣諦。謂是滅滅圣諦。謂是道道圣諦。并為演說三十七品助菩提法。亦為宣說十二因緣。無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱等。爾時大地六種震動。如此音聲聞于三千大千世界。復過是數無量無邊。下至阿鼻地獄。上至阿迦膩吒天。時四天王各各將領無數鬼神。高聲唱言。佛日出時降法雨露。世間眼目今者始開。普令大地一切八部于佛有緣皆得聞知。三十三天。夜摩天。兜率陀天。化樂天。他化自在天。乃至大梵天。各各于己所統領處高聲唱言。佛日出世降注甘露。世間眼目今者始開。有緣之者皆悉聞知。時諸龍王八部。山神樹神藥草神水神風神火神地神城池神屋宅神等。踴躍歡喜高聲唱言。復有八萬四千諸婆羅門。聰明大智。于佛法中亦隨大王出家學道。復有長者名須達那。今須達長者是。亦與八萬四千人俱共出家。復有梨師達多。富蘭那兄弟。亦與八萬四千人俱共出家。復有二大臣。一名梵檀末利二名須曼那。王所愛重。亦與八萬四千人俱。于佛法中出家學道。轉輪王寶女名舍彌婆帝。今之毗舍佉母是也。亦與八萬四千婇女俱共出家。穰佉太子名天金色。今提婆婆那長者子是。亦與八萬四千人俱共出家。彌勒佛親族婆羅門子名須摩提。利根智慧。今郁多羅善賢比丘尼子是。亦與六萬人俱。于佛法中俱共出家。穰佉王千子唯留一人用嗣王位。余九百九十九人。亦與八萬四千人。于佛法中俱共出家。如是等無量億眾。見世苦惱五陰熾然。皆于彌勒佛法中俱共出家。爾時彌勒佛以大慈心語諸大眾言。汝等今者不以生天樂故。亦復不為今世樂故來至我所但為涅槃常樂因緣。是諸人等皆于佛法中種諸善根。釋迦牟尼佛出五濁世。種種呵責為汝說法。無奈汝何教殖來緣。今得見我。我今攝受是諸人等。或以讀誦分別決定修多羅毗尼阿毗曇。為他演說贊嘆義味。不生嫉妒教于他人令得受持。修諸功德來生我所。或以衣食施人持戒智慧。修此功德來生我所。或以妓樂幡蓋華香燈明供養于佛。修此功德來生我所。或以施僧常食。起立僧房四事供養。持八戒齋修習慈心。行此功德來生我所。或為苦惱眾生深生慈悲。以身代受令其得樂。修此功德來生我所。或以持戒忍辱修凈慈心。以此功德來生我所。或造僧祇四方無礙齋講設會供養飯食。修此功德來生我所。或以持戒多聞。修行禪定無漏智慧。以此功德來生我所。或有起塔供養舍利念佛法身。以此功德來生我所。或有厄困貧窮孤獨系屬于他。王法所加臨當刑戮。作八難業受大苦惱拔濟彼等令得解脫。修此功德來生我所。或有恩愛別離朋黨諍訟極大苦惱。以方便力令得和合。修此功德來生我所。說是語已。稱贊釋迦牟尼佛。善哉善哉。能于五濁惡世。教化如是等百千萬億諸惡眾生。令修善本來生我所。時彌勒佛如是三稱贊釋迦牟尼佛。而說偈言

　忍辱勇猛大導師　　能于五濁不善世
　教化成熟惡眾生　　令彼修行得見佛
　荷負眾生受大苦　　今入常樂無為處
　教彼弟子來我所　　我今為汝說四諦
　亦說三十七菩提　　莊嚴涅槃十二緣
　汝等宜當觀無為　　入于空寂本無處　

說此偈已。復更贊嘆彼時眾生于苦惡世能為難事。貪欲嗔恚愚癡迷惑短命人中。能修持戒作諸功德。甚為希有。爾時眾生不識父母沙門婆羅門。不知道法。互相惱害近刀兵劫。深著五欲嫉妒諂佞。曲濁邪偽無憐愍心。更相殺害食肉飲血。不敬師長不識善友。不知報恩。生五濁世不知慚愧。晝夜六時相續作惡不知厭足。純造不善五逆惡聚。魚鱗相次求不知厭。九親諸族不能相濟。善哉善哉釋迦牟尼佛。以大方便深厚慈悲。能于苦惱眾生之中。和顏美色善巧智慧。說誠實語示我當來度脫汝等。如是導師明利智慧。世間希有甚為難遇。深心憐愍惡世眾生。為拔苦惱令得安隱。入第一義甚深法性。釋迦牟尼三阿僧祇劫。為汝等故修行難行苦行。以頭布施。割截耳鼻手足胑體受諸苦惱。為八圣道平等解脫利汝等故。時彌勒佛如是開導安慰無量諸眾生等。令其歡喜。彼時眾生身純是法。心純是法。口常說法。福德智慧之人充滿其中。天人恭敬信受渴仰。時大導師各欲令彼聞于往昔苦惱之事。復作是念。五欲不凈眾苦之本。又能除舍憂戚愁恨。知苦樂法皆是無常。為說色受想行識苦空無常無我。說是語時。九十六億人不受諸法。漏盡意解得阿羅漢。三明六通具八解脫。三十六萬天子。二十萬天女發阿耨多羅三藐三菩提心。天龍八部中。有得須陀洹者。種辟支佛道因緣者。發無上道心者。數甚眾多不可稱計。爾時彌勒佛。與九十六億大比丘眾。并穰佉王八萬四千大臣比丘眷屬圍繞。如月天子諸星宿從出翅頭末城。還花林園重閣講堂。時閻浮提城邑聚落小王長者。及諸四姓皆悉來集龍花樹下花林園中。爾時世尊重說四諦十二因緣。九十四億人得阿羅漢。他方諸天及八部眾六十四億恒河沙人。發阿耨多羅三藐三菩提心住不退轉。第三大會。九十二億人得阿羅漢。三十四億天龍八部發三菩提心。時彌勒佛說四圣諦深妙法輪。度天人已。將諸聲聞弟子天龍八部一切大眾。入城乞食。無量凈居天眾恭敬從佛入翅頭未城。當入城時。佛現十八種神足。身下出水。如摩尼珠。化成光臺照十方界。身上出火。如須彌山流紫金光。現大滿空化成琉璃。大復現小如芥子許。泯然不現。于十方踴于十方沒。令一切人皆如佛身。種種神力無量變現。令有緣者皆得解脫。釋提桓因三十二輔臣與欲界諸天。梵天王與色界諸天。并天子天女。脫天瓔珞及以天衣。而散佛上。時諸天衣化成花蓋。諸天妓樂不鼓自鳴。歌詠佛德密雨天花。栴檀雜香供養于佛。街巷道陌豎諸幢幡。燒諸名香其煙若云。世尊入城時。大梵天王釋提桓因。合掌恭敬以偈贊佛

　正遍知者兩足尊　　天人世間無與等
　十力世尊甚希有　　無上最勝良福田
　其供養者生天上　　未來解脫住涅槃
　稽首無上大精進　　稽首慈心大導師　

東方天王提頭賴吒。南方天王毗樓勒叉。西方天王毗留博叉。北方天王毗沙門王。與其眷屬恭敬合掌。以清凈心贊嘆世尊

　三界無有比　　大悲自莊嚴
　體解第一義　　不見眾生性
　及與諸法相　　同入空寂性
　善住無所有　　雖行大精進
　無為無足跡　　我今稽首禮
　慈心大導師　　眾生不見佛
　長夜受生死　　墜墮三惡道
　及作女人身　　今日佛興世
　拔苦施安樂　　三惡道已少
　女人無諂曲　　皆當得止息
　具足大涅槃　　大悲濟苦者
　施樂故出世　　本為菩薩時
　常施一切樂　　不殺不惱他
　忍心如大地　　我今稽首禮
　忍辱大導師　　我今稽首禮
　慈悲大丈夫　　自免生死苦
　能拔眾生厄　　如火生蓮花
　世間無有比　

爾時世尊次第乞食。將諸比丘還至本處入深禪定。七日七夜寂然不動。彌勒佛弟子色如天色。普皆端正厭生老病死。多聞廣學守護法藏行于禪定。得離諸欲如鳥出[穀-禾+卵]

爾時釋提桓因。與欲界諸天子。歡喜踴躍。復說偈言

　世間所歸大導師　　慧眼明凈見十方
　智力功德勝諸天　　名義具足福眾生
　愿為我等群萌類　　將諸弟子詣彼山
　供養無惱釋迦師　　頭陀第一大弟子
　我等應得見過佛　　所著袈裟聞遺法
　懺悔前身濁惡劫　　不善惡業得清凈　

爾時彌勒佛。與娑婆世界前身剛強眾生及諸大弟子。俱往耆阇崛山到山下已。安詳徐步登狼跡山。到山頂已舉足大指躡于山根。是時大地十八相動既至山頂彌勒以手兩向擘山如轉輪王開大城門。爾時梵王持天香油灌摩訶迦葉頂。油灌身已擊大揵椎。吹大法蠡。摩訶迦葉即從滅盡定覺。齊整衣服偏袒右肩。右膝著地長跪合掌。持釋迦牟尼佛僧迦梨。授與彌勒而作是言。大師釋迦牟尼多陀阿伽度阿羅訶三藐三佛陀。臨涅槃時以此法衣付囑于我。令奉世尊。時諸大眾各白佛言。云何今日此山頂上有人頭蟲。短小丑陋著沙門服。而能禮拜恭敬世尊。時彌勒佛訶諸大弟子莫輕此人。而說偈言

　孔雀有好色　　鷹鶻鷂所食
　白象無量力　　師子子雖小
　撮食如塵土　　大龍身無量
　金翅鳥所搏　　人身雖長大
　肥白端正好　　七寶瓶盛糞
　污穢不可堪　　此人雖短小
　智慧如練金　　煩惱習久盡
　生死苦無余　　護法故住此
　常行頭陀事　　天人中最勝
　苦行無與等　　牟尼兩足尊
　遣來至我所　　汝等當一心
　合掌恭敬禮　

說是偈已告諸比丘。釋迦牟尼世尊。于五濁惡世教化眾生。千二百五十弟子中。頭陀第一身體金色。舍金色婦出家學道。晝夜精進如救頭然。慈愍貧苦下賤眾生。恒福度之為法住世。摩訶迦葉者此人是也。說此語已。一切大眾悉為作禮

爾時彌勒持釋迦牟尼佛僧伽梨。覆右手不遍才掩兩指。復覆左手亦掩兩指。諸人怪嘆先佛卑小。皆由眾生貪濁憍慢之所致耳。告摩訶迦葉言。汝可現神足并說過去佛所有經法。爾時摩訶迦葉踴身虛空作十八變。或現大身滿虛空中。大復現小如葶藶子。小復現大。身上出水身下出火。履地如水履水如地坐臥空中身不陷墜。東踴西沒西踴東沒。南踴北沒北踴南沒。邊踴中沒中踴邊沒。上踴下沒下踴上沒。于虛空中化作琉璃窟。承佛神力。以梵音聲說釋迦牟尼佛十二部經。大眾聞已怪未曾有八十億人遠塵離垢。于諸法中不受諸法得阿羅漢。無數天人發菩提心。繞佛三匝還從空下。為佛作禮說有為法皆悉無常。辭佛而退還耆阇崛山本所住處。身上出火入般涅槃。收身舍利山頂起塔。彌勒佛嘆言。大迦葉比丘是釋迦牟尼佛于大眾中。常所贊嘆頭陀第一通達禪定解脫三昧。是人雖有大神力而無高心。能令眾生得大歡喜。常愍下賤貧苦眾生彌勒佛嘆大迦葉骨身言。善哉大神德釋師子大弟子大迦葉。于彼惡世能修其心。爾時摩訶迦葉骨身。即說偈言

　頭陀是寶藏　　持戒為甘露
　能行頭陀者　　必至不死地
　持戒得生天　　及與涅槃樂　

說此偈已。如琉璃水還入塔中。爾時說法之處。廣八十由旬長百由旬。其中人眾若坐若立若近若遠。各見佛在其前獨為說法。彌勒佛住世六萬億歲。憐愍眾生故令得法眼。滅度之后諸天世人阇維佛身。時轉輪王收取舍利。于四天下各起八萬四千塔。正法住世六萬歲。像法二萬歲。汝等宜應勤加精進。發清凈心起諸善業。得見世間燈明彌勒佛身必無疑也。佛說語已。尊者舍利弗。尊者阿難。即從座起為佛作禮。胡跪合掌白佛言。世尊。當何名斯經。云何奉持之。佛告阿難。汝好憶持。普為天人分別演說。莫作最后斷法人耶。此法之要。名一切眾生斷五逆種凈除業障報障煩惱障修習慈心與彌勒共行。如是受持。亦名一切眾生得聞彌勒佛名必免五濁世不墮惡道經。如是受持。亦名破惡口業心如蓮花定見彌勒佛經。如是受持。亦名慈心不殺不食肉經。如是受持。亦名釋迦牟尼佛以衣為信經。如是受持。亦名若有聞佛名決定得免八難經。如是受持。亦名彌勒成佛經。如是受持。佛告舍利弗。佛滅度后比丘比丘尼優婆塞優婆夷。天龍八部鬼神等。得聞此經受持讀誦禮拜供養恭敬法師。破一切業障報障煩惱障。得見彌勒及賢劫千佛。三種菩提隨愿成就。不受女人身。正見出家得大解脫。說是語已。時諸大眾聞佛所說。皆大歡喜禮佛而退佛說彌勒大成佛經