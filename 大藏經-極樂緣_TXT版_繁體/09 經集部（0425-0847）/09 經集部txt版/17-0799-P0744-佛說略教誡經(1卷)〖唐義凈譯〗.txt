　　No. 799

佛說略教誡經

　　　　大唐三藏義凈奉　制譯


如是我聞。一時佛在室羅伐城。逝多林給孤獨園。與無量苾芻眾俱。爾時佛告諸苾芻。汝等當知。于我法中。有少欲知足活命之事。謂我弟子。剃發染衣。持缽巡家。乞食自濟。世間愚人之所輕慢。若有凈信。善男子。離俗出家。修行此事。不為王難所逼迫故。不為賊怖負債驚恐不存活故。但為發心。于生老病死憂悲苦惱。生厭離故。欲斷苦蘊。煩惱纏縛。盡其邊際。求解脫故。汝等豈非為此事故。而求出家。時諸苾芻白佛言。世尊。如是如是。為解脫故。而求出家。汝等苾芻。如有一類罪惡苾芻。雖復出家。性多貪染。于五欲境。深生戀著。或起嗔恚。生惡尋思。心恒放逸。不勤策勵。常多妄念。不習定門。攀緣諸境。樂下劣事。不希勝行。終無所獲。此之惡人。猶如何等。汝諸苾芻。聽說譬喻。如野田中。焚死尸木。兩頭俱燒。中間穢污。此木不堪聚落中人及野田人之所受用。我今以此。喻彼一類出家懈怠愚癡之人。棄舍俗間諸快樂事。沙門義利。復不修習。恒生三種不善思惟。所謂思惟五欲。思惟嗔害。思惟欺誑。此之三種不善思惟。因何而起。當知皆以無明為因。而得生起。身壞命終。墮三惡趣。是故汝等。應勤修習。除斷無明。我是大師。汝是弟子。于我教中。要略之事。今為汝說。由大悲故。由哀愍故。為利益故。為勝樂故。如我所說。汝等應修。若在山林蘭若樹下。或露地。汝可善思不應放逸。勿于后時心生悔恨。如說修行。當得解脫。爾時世尊。說是語已。諸苾芻眾。歡喜奉行佛說略教誡經