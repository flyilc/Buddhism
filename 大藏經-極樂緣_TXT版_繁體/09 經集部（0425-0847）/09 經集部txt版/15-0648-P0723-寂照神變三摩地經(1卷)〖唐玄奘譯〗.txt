　　No. 648

寂照神變三摩地經

　　　　大唐三藏法師玄奘奉　詔譯


如是我聞。一時薄伽梵住王舍城鷲峰山中。與大苾芻眾千二百五十人俱。并十俱胝佛土極微塵數等菩薩摩訶薩。其名曰曼殊室利童子菩薩。觀自在菩薩。藥王菩薩。藥上菩薩。制多雷音菩薩。紅蓮華手菩薩。日光菩薩。月光菩薩。遠塵勇猛菩薩。斷諸惡趣菩薩。智上智菩薩。寶上智菩薩。有情上智菩薩。香花上智菩薩。日上智菩薩。月上智菩薩。離垢上智菩薩。金剛上智菩薩。遠塵上智菩薩。遍照上智菩薩。明幢菩薩。高幢菩薩。寶幢菩薩。無著幢菩薩。香花幢菩薩。離垢幢菩薩。日幢菩薩。月幢菩薩。遠塵幢菩薩。遍照幢菩薩。持威光菩薩。寶威光菩薩。大慧威光菩薩。智金剛威光菩薩。離垢威光菩薩。日威光菩薩。月威光菩薩。福山威光菩薩。智照威光菩薩。等勝威光菩薩。持藏菩薩。虛空藏菩薩。紅蓮花藏菩薩。寶藏菩薩。日藏菩薩。月藏菩薩。功德清凈藏菩薩。法印藏菩薩。遍照藏菩薩。齊藏菩薩。紅蓮花勝藏菩薩。日眼菩薩。清凈眼菩薩。離垢眼菩薩。無著眼菩薩。普見眼菩薩。善利眼菩薩。金剛眼菩薩。寶眼菩薩。虛空眼菩薩。普眼菩薩。天冠菩薩。法界光影末尼珠冠菩薩。妙覺冠菩薩。遍照冠菩薩。出生一切佛藏冠菩薩。出現一切世間冠菩薩。普遍照冠菩薩。無能勝冠菩薩。等覆一切如來師子座冠菩薩。普周法界虛空光影冠菩薩。梵主頂髻菩薩。龍主頂髻菩薩。一切佛化光影頂髻菩薩。妙覺頂髻菩薩。一切愿海音聲末尼珠王頂髻菩薩。一切三世平等音聲頂髻菩薩。大光菩薩。離垢光菩薩。寶光菩薩。遠塵光菩薩。明光菩薩。一切如來神變光影末尼幢王末尼寶網等覆頂髻菩薩。一切如來法輪音聲頂髻菩薩。一切如來放大光輪末尼寶珠雷音頂髻菩薩。一切空中眾雜顯照末尼寶珠莊嚴頂髻菩薩。法光菩薩。凈光菩薩。日月光菩薩。神變光菩薩。天光菩薩。福德高幢菩薩。智慧高幢菩薩。神通高幢菩薩。光明高幢菩薩。香花高幢菩薩。末尼高幢菩薩。覺慧高幢菩薩。梵高幢菩薩。普照高幢菩薩。梵聲菩薩。持吼聲菩薩。海聲菩薩。世主聲菩薩。諸大山王互相擊聲菩薩。一切法界遍滿聲菩薩。一切法海雷聲菩薩。降伏一切魔輪菩薩。大悲理趣云雷聲菩薩。安慰一切眾生苦聲菩薩。法涌菩薩。勝涌菩薩。智涌菩薩。福妙高涌菩薩。德慧涌菩薩。名稱涌菩薩。普照涌菩薩。大慈涌菩薩。智現涌菩薩。如來族姓涌菩薩。光勝菩薩。妙勝菩薩。生勝菩薩。遍照勝菩薩。虛空勝菩薩。寶勝菩薩。高幢勝菩薩。智勝菩薩。高主王菩薩。世主王菩薩。梵主王菩薩。山主王菩薩。不動主王菩薩。尊主王菩薩。妙覺主王菩薩。寂靜音菩薩。無著音菩薩。持聲音菩薩。海潮音菩薩。本愿覺音菩薩。道場聲音菩薩。智高覺菩薩。虛空覺菩薩。離垢覺菩薩。無著覺菩薩。覺悟覺菩薩。照三世覺菩薩。寶覺菩薩。廣覺菩薩。普明覺菩薩。照法界理趣覺菩薩。如是等輩而為上首。有十俱胝佛土極微塵數等菩薩摩訶薩。一切皆住不退轉位。皆悉成就空界無量。成就法界無障平等。信解隨業所起異熟。信解隨因所起諸果。如印起印成一切法。平等性智成見諸法。猶如光影及以影像。平等之性成見諸法。同于谷響音聲。表了平等之性。一切已得不可思議解脫勝定。安住健行諸三摩地。安住能引無邊佛身色像。圓滿諸陀羅尼。于一毛孔普能示現一切佛土。于一毛孔普能示現若沒若生出胎出家。方便示行難行苦行。詣菩提座摧伏魔軍成等正覺轉正法輪。最后示現入大涅槃。成就于一結加趺坐。普于十方一切世界能遍滿智。普于十方一切世界一切如來所有眾會現一如來。于一如來所有眾會。普能示現一切如來。于一切法無邊中說皆悉善巧。皆到一切法無邊際。入無邊中種種幻網。普能示現無邊無際劫數有情。于自身中普能悟入。住持一切有情之身勝解善巧。于一身中普能悟入。住持一切如來之身勝解善巧。于一佛身普能悟入。示現一切如來之身。無余一切他有情身皆悉善巧。于自身中普能悟入。示現十方一切世界皆悉善巧。于一法身普能示現。周遍一切三世有情。能以一身入三摩地。示現無邊有情身出。于一身中現證等覺。普能示現一切有情相似之身。于其一切有情身中。普能示現一有情身。又能于一有情身中。普現一切有情之身。有情身中能現法身。能法身中現有情身。能于一切菩薩愿中。悟入住持無愿善巧。能為有情示現諸佛現證等覺。愿力處所現證等覺。為已成熟諸有情類隨所應化。能現無上正等菩提。能息一切劫數無愿。于其一切有情身中。普能示現愿力自在。移轉識身安立智身。普能示現自身斷滅。他有情身所愿圓滿。普能示現一切有情成就大愿。能于一一世界之中。各各示現一切劫數。行菩薩行無有斷絕。于一毛孔以大愿力。能現周流一切佛土。于不可說不可說世界。一一世界中。普能現身成等正覺。于一句法普能示現宣說無余。一切法界無不周遍。能雨廣大法流所起妙甘露味。普能顯照諸明解脫。震吼真實法雷音聲。充足一切諸有情界圓滿大愿。普能悟入靜慮解脫。神通明智所行境界暫一起心。能于十方一切世界生類死生流轉處所。示現一切已生有情身相差別。于無滯礙知自心智知他心智。一有情心一切有情心行動智。皆得善巧。一剎那頃悟入如來十力妙智。皆得善巧。普能悟入一切三世所到劫數無滯礙智現他有情相續妙智。皆得善巧。能于一一心剎那頃。示現十方一切世界所流行處一切有情。皆得善巧。又復能于一有情想無余悟入一切有情諸所作業現見妙智。皆得善巧。于一有情所出言音。悟入示現一切有情言音妙智。皆得善巧。緣于一身普能示現一切世界所有諸身。皆得善巧。于一如來所有眾會。悟入示現一切如來所有眾會說法受持。皆得善巧。能于一切如來眾會。悟入示現唯一如來所有眾會說法受持。皆得善巧。皆得一切妙陀羅尼。悟入任持善決定辯。宣說一切有情界根。皆得善巧。一有情心為所緣境。不可說轉證大菩提。覺悟一切有情心智。智得善巧。以一言音普能告教。一切世界能遍了知。一切有情意樂差別。能顯照他有情相續。皆得善巧。能以一心隨念悟入一切眾生先際劫數。普現所作業果異熟。隨其所應開悟有情悉令現見。皆得善巧。普能莊嚴一切世界。皆得善巧。于一切世悟入善巧。于一切佛平等性覺。菩薩大愿自體行愿。普能了知放法光明。皆得善巧。能令不可說世界普入一極微塵。皆得善巧。能令一極微塵量等一切世界。皆得善巧。于一佛土普能示現一切佛土。皆得善巧。內一切海廣大水聚置一毛孔。經法界量世界往來。而不損惱有情之類。皆得善巧。令不可說世界所有入于自身。普現一切有情所作。皆得善巧。能內無數不可思議不可稱量無有邊際不可宣說小鐵圍山大鐵圍山及余大山。置一毛孔。普經一切世界往來。而不驚怖有情之類。皆得善巧。促不可說不可說劫以為一劫。能延一劫為不可說不可說劫。于中普現成壞差別。皆得善巧。為所應化諸有情類。普于一切別世界中。隨其所宜或現水災或現火災或現風災。皆得善巧。以右足指挑擲無數不可思議無量世界。而不損惱諸有情類。皆得善巧。一切皆已住法云地。能持十方所化有情。所有廣大災橫憂惱饑饉險難。皆得善巧。而不損惱諸余有情。以神通力能于無佛諸世界中現佛興世。如是無量無邊功德皆悉成就。復與五百菩薩摩訶薩俱。賢護菩薩而為上首。一切皆住不退轉位

爾時吠舍厘大城中。有黎呫毗童子名曰寶礦。與二萬一千黎呫毗童子俱。前后圍繞往鷲峰山。詣如來所頂禮雙足退右邊坐。瞻仰世尊目不暫舍。恭敬而住

揭阇大城有一居士名曰奢摩。與五百鄔波索迦俱。前后圍繞往鷲峰山。詣如來所頂禮雙足退坐一面瞻仰世尊目不暫舍。恭敬而住

復有居士名善調伏。與五千居士俱。前后圍繞往鷲峰山。詣如來所頂禮雙足退坐一面。瞻仰世尊目不暫舍。恭敬而住

復有居士名曰商主與大眷屬俱。前后圍繞往鷲峰山。詣如來所頂禮雙足退坐一面。瞻仰世尊目不暫舍。恭敬而住

瞻波大城有長者子名曰善臂。與八萬四千長者子俱。前后圍繞往鷲峰山。詣如來所頂禮雙足退坐一面。瞻仰世尊目不暫舍。恭敬而住

復有摩納縛迦名那羅達多。與五百摩納縛迦俱。前后圍繞往鷲峰山。詣如來所頂禮雙足退坐一面。瞻仰世尊目不暫舍。恭敬而住

復有摩納縛迦名曰樂欲。與五百摩納縛迦俱。前后圍繞往鷲峰山。詣如來所頂禮雙足退坐一面。瞻仰世尊目不暫舍。恭敬而住

摩揭陀王名未生怨。與五千眾俱前后圍繞。乘護財象王往鷲峰山。乃至乘地乘于護財。到臺觀已下象雙足登鷲峰山。五千眾俱詣如來所。頂禮雙足退坐一面。瞻仰世尊目不暫舍。恭敬而住

婆羅痆斯大城有長者子名曰善國。與五百長者子俱。前后圍繞往鷲峰山。詣如來所頂禮雙足退坐一面。瞻仰世尊目不暫舍。恭敬而住

復有帝釋天王。索訶界主大梵天王。四護世王。大自在天子。日月天子。善勇猛思天子。蘇室利摩天子。及余無數不可思議不可稱量無邊天子。是一一天子。各與無數俱胝百千眷屬天子俱。前后圍繞往鷲峰山。詣如來所頂禮雙足。一一天子各隨所能。設不思議妙供養已。退坐一面。瞻仰世尊目不暫舍。恭敬而住

爾時世尊一一毛孔一一隨好一一相中。出十佛土極微塵等種種色光。是一一光普照十方。一一方分各十佛土。俱胝極微塵等世界無不周遍。從一一世界。召集無數俱胝那庾多百千菩薩。是一一菩薩乘妙寶臺。縱廣俱胝百踰膳那寶閣圍繞。末尼真珠寶索綺飾。高幢幡蓋之所莊嚴。無量無數不可思議。俱胝那庾多百千天女。前后圍繞往鷲峰山。詣如來所頂禮雙足。持世界量諸天花云寶云衣云。腹行堅固旃彈那云。諸天伎樂歌贊等云。雰散供養。退坐一面。瞻仰世尊目不暫舍。恭敬而住

爾時于此三千大千世界。廣大威德天．龍．藥叉．健達縛．阿素洛．揭路茶．緊捺洛．牟呼洛伽。釋梵護世人非人等。諸菩薩眾側塞而住。乃至無有如毛端量所不充滿

爾時眾中賢護菩薩從座而起。偏覆一肩右膝著地。合掌恭敬而白佛言。世尊。我于少分請問如來應正等覺。唯愿開許答所請問。作是語已。爾時世尊告賢護菩薩摩訶薩言。賢護。隨汝所欲恣汝請問。我當隨答令汝心喜。說是語已

爾時賢護菩薩摩訶薩白佛言。世尊。由于何處。由行何行。由何軌則。由何善根。由何精進。由何所依。由何巧慧。由何妙智。由何憶念。由何所趣。由何所引。由何持諦。由何甲胄。令諸菩薩摩訶薩眾于其無上正等菩提無轉無退無有遍退。及于無上正等菩提勇猛增進。云何如來有所行行熾然精進。云何如來有其妙智。云何大慧及智善巧。云何凈戒。云何具念隨所聞法能不忘失。云何生念隨其宿世所作善根悉能解了。云何宿住而得善巧。悉能開覺他諸有情。云何具覺諸根殊勝。云何具相見佛聞法承事眾僧。云何安住所余世界。普能睹見無邊無際世界諸佛聽聞彼法。一切能持究竟通利。及廣為他宣說開示。云何當得猶如火焰。能燒一切諸不善根。云何當得。猶如明月能證一切鮮白凈法。云何當得譬如山王能持一切殊勝善根。云何當得譬如金剛甚深堪忍不可破壞。云何當得無所怖畏猶若山峰。云何當得善凈音聲辯無滯礙。云何當得具足多聞析一切法決定善巧。云何當得面貌善凈常含微笑遠離嚬蹙。云何當得遠離妒吝。云何當能音聲告教無邊世界。云何能以無邊無際世界所有置一毛孔。其中有情不能了知。我等今者為何所至。唯應度者能正解了。云何十方一切如來大眾會中。普能顯現成熟有情不移本處。云何能現于一毛孔。從睹史多天宮處沒。住胎出生。踰城出家現行苦行。詣菩提座降伏魔軍。成等正覺。轉妙法輪。入大涅槃。現正法住。云何當得一剎那心能遍了知一切有情一切心行。作是語已

爾時世尊告賢護菩薩摩訶薩曰。善哉善哉賢護。善哉汝今乃能請問如來如是深義。汝于今者所行之行。為欲利益多眾生故。為欲安樂多眾生故。哀愍世間諸大眾故。為諸天人作大義利得安樂故。汝于今者成就大悲。是故賢護。汝今諦聽極善作意。吾當為汝分別解說。賢護菩薩摩訶薩言。如是世尊愿樂欲聞。佛告賢護菩薩摩訶薩言。賢護。有三摩地。名寂照神變菩薩所行佛地所攝。菩薩摩訶薩安住此中。能得如是及余無量殊勝功德。賢護。云何名為寂照神變三摩地耶。謂能如實覺一切法通達其相。通達無顛倒相。通達有顛倒相。增益無顛倒相。損減有顛倒相。不執自住地。不取他住地。不恃怙壽命。于其生死而不流轉遍知諸事。修奢摩他現前。修習毗缽舍那。觀業現前其心安住。念無散動尋伺寂靜。遠不善品親近善品。止息貪欲嗔恚愚癡。除去無明習近于明。遍知因果遠離無知。永盡于愛永斷喜貪。于佛決定于法無疑于僧深信。言無破壞和會密意趣向遠離。言辭美妙面貌端正。遠離味染不造諸惡。資助離系遠離于系。于世雜事不生愛樂。于其生死見深過患。于其涅槃見勝功德。由勝意樂樂般涅槃。無有諂曲無有幻誑。無有詐偽無詐語言。無詐現相無詐研求。常樂遠避財利恭敬。勇猛精進最極堪忍。無有懈怠永斷諸蓋。恒常欣遇十善業道。戒蘊無缺定蘊無動。無依而入等持等至。于能圓滿波羅蜜多無有厭足。靜慮解脫等持等至轉變自在。于諸神足隨樂游戲。一切智智自在而轉善分別覺。性不愚頑性不喑啞非他所使。長時事中性能遠離。得善士住不觀惡士。遠離愚夫欣遇聰睿。任持念力任持智力。不樂在家出家雜處樂居遠離。于空無相無愿法中能正堪忍。于一切法如實通達。賢護。是名寂照神變三摩地。菩薩于此三摩地中正勤修學。得一切法無障礙智

復次賢護。寂照神變三摩地者。謂一切法平等性智。一切言說不現行智。棄舍家事不樂三界無有退弱。于一切法心無執著。攝受正法密護諸法。于法異熟深生信解。于毗奈耶方便善巧。息諸諍論無違無競。忍受平等趣平等性。擇法善巧決法善巧。法句善巧析法句智。知前際智。知后際智。三輪凈智。身安住智。心安住智。護威儀智。于法清凈超過所緣諸蘊遍智。界平等智。諸處顯照諸愛永斷。趣證無生于因照了。業果滅壞見法修道。欣遇如來猛利慧性。分別字智音聲遍知。證得歡喜法喜無減。調柔正直遠離嚬蹙。儒和善順美悅先言。命曰善來離諸懈惰。恭敬尊重遵聽師教。于其生死無有喜足。于白凈法具足充滿。其命清凈不舍靜住。安立勝地不壞正念。諸蘊善巧諸界善巧諸處善巧趣證神通損諸煩惱。永害一切習氣相續。趣向升進修習成辦。于出眾罪方便善巧。于諸見纏能永摧伏。于諸隨眠斷而不出。具宿生念于業異熟無有疑惑。于法心生皆不委任。于諸事業不作加行。于諸內處而不作意。于諸外處而不現行。不自高舉不輕蔑他。于諸善中無所執著。于諸異生終不委任。尸羅等流難辦能辦。具大光蘊能自了知。離諸掉動立眾威儀。無有嗔恚離粗獷語不損惱他。隨護善友遠離怨害。具凈尸羅無所損害言辭柔軟。不依三界守護親密。于一切法空無我性隨順堪忍。一切智智猛利樂欲。智光照了堅固尸羅。入諸等至常樂獨處。無分別智喜足圓滿。心無擾濁離見所作。得陀羅尼趣入妙智。于處非處具正解行。因理趣門教授教誡。能正修行隨順忍地遠離不忍。安立智地永斷無知安立妙智。瑜加師地菩薩所行。達一切法自性妙智。焚蕩其心不生不續。無滯著智不運重擔。如來妙智療治貪欲。除去嗔恚永斷愚癡。和合正理遠離非理。悕欲善法行勝意樂親近覺悟。不舍于斷防護白法。善根上首方便善巧。永斷諸相移轉諸想。引發契經善毗奈耶。于諦決擇趣證解脫。言辭定一緣不能引生起如實。若智若見樂求多聞智無厭足。其心清凈其身清凈。其語清凈言無疑惑。習近于空親近無相。于無愿性無所取執。得無所畏于諸有苦而不輕毀。亦以財寶而惠施之。于諸貧匱而不訶擯。于諸犯戒起哀愍覺興利益事。以法攝受惠舍于財。于諸持戒無諂贊嘆。能舍一切自所有物。以勝意樂而延請之如說而作。數數發起猛利加行。殷重歡喜而領受之成譬喻智。先際善巧名假施設。能悟入智永害施設。不悕恭敬恕不恭敬。于利無求于衰不戚。不欣其譽毀而不恚。稱而不愛譏而不劣。于樂不耽于苦不背不執諸行。于其實贊而不耽著。于不實贊而不執受。避非所行行所行處。親近軌范遠非軌范。于少善根諸有情類終不輕毀于佛圣教能正護持。其言省略其性柔軟。世俗言辭方便善巧。能摧怨敵應時而行。威儀清凈威儀端嚴。于義非義成善巧智了達世間。了達諸論言辭辯了。樂行舍施能常舒手。心無執著具足慚愧。于諸不善心常厭毀。恒不舍離杜多功德。任持正行現行端直。于諸尊重恭敬起迎。奉施床座摧伏憍慢。心等策勵通達其義。攝受于智止息無智悟入心智。于心自性能隨覺智。于引不引及引發中成善巧智。一切有情言辭妙智。安立種種言辭妙智。決擇義智遠離無義。辯諸靜慮而于其中無有愛味。觀察一切有情之心。知有情根勝劣妙智。能正觀察是處非處。能正分別一切作業。于其非業非異熟中悟入妙智。種種勝解悟入不忘。于種種界及非一界能正現見。金剛喻定無所觀見。具梵音聲等持等至。于其一一有名無名。諸宿住事能隨念智。能正觀察遍行行智。漏盡永斷得證時智。無礙天眼普正觀察。現一切色神通游戲。于色非色平等入智。了達種種言音支分。能隨悟入陀羅尼智。一切色像谷響音聲。平等性智隨其所應宣說正法。一切有情善說歡喜根回轉智。觀時非時入實際智。凡所說法終不唐捐。能滿一切波羅蜜多。于諸有情策勵摧伏善巧之智。于諸威儀無所分別。無雜法界流趣妙智。害諸分別種種分別寂照神變三摩地經