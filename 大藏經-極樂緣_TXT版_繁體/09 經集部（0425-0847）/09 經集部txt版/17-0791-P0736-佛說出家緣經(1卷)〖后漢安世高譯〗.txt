　　No. 791

佛說出家緣經

　　　　后漢安息國三藏安世高譯


如是我聞。一時婆伽婆在王舍城耆阇崛山。與大比丘僧俱千二百五十。是時難提優婆塞。與五百優婆塞。出王舍城上耆阇崛山。往詣佛所頭面禮足。長跪叉手問佛。大德。愿聞優婆塞五戒。毀犯正戒有何惡事。佛答難提優婆塞。楚害生命有十惡事。何等十現世常懷害心。后世毒心隆赫。恒被痛害怨怨不息。人不喜見。思慮多惡見者怖懼。眠不安寐。夢則惶怖覺則驚悸。死時狂勃種短命栽。身壞命終生地獄中。設得為人多病少命。是為十惡事。偷劫他財。有十惡事。何等十。貪餮深重。恒為眾疑。能興重惡。行則非時。動則非法。親友惡逆。賢良疏遠。敗戒果敢。常懼王伺。須財市命。種遺寶物貧弊之業。身壞命終生地獄中。設得為人饑寒困苦。致財良難。雖獲少財五事共之。王賊水火及惡妻子。今乃藏埋。會亦當失。是為十惡事。邪淫有十惡事。何等十。常為其夫伺捕楚毒。室家不和善法消竭。不善法增。危敗軀身。不檢其妻。不守財賄。常為人疑。宗親不信。種業如是。門不貞潔。身壞命終生地獄中。設得為女非獨一主。設得為男馳騁邪淫。自失其妻。是十惡事。妄語中有十惡事。何等十。口常臭爛。善神背叛。兇鬼易陵。實言流世眾所不信。俗為重事。不在言議。未有實事惡名遠聞。為人輕毀不起恭肅。雖言有實人不奉用。多懷愁怖種誹謗業。身死命終生地獄中。設得為人常被誹謗。是十惡事。飲酒有三十五惡。何等三十五。散盡財賄。致眾苦患。怨諍增重。裸露形軀。惡名遐邇。慧明日減。應得不得。已得便失。顯揚惡事。要務頓發憂戚之本。恍惚變沒。顏貌鄙惡。輕慢尊長。不知供養沙門婆羅門。自于室家不辨尊卑。不宗敬佛。不崇大法。不敬事僧。返親惡人。遠離明能。崩墜邪道。無慚愧心。不護根門。惛荒淫欲。眾所不愛。人不喜見。德士宿舊咸來咎責。集造眾惡。要用之勢。不豫識任。智德隱避。像類不別。去泥洹遠。種狂惑業。身死命終生地獄中。設得為人愚癡頑瞆。是時難提優婆塞。及五百清信士諸天世人。四輩之眾。聞佛所說畢命受持。頭面繞竟。踴悅而去佛說出家緣經