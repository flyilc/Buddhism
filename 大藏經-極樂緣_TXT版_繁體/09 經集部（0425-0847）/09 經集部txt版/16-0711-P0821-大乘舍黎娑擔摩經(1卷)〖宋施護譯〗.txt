　　No. 711 [Nos. 708-710, 712]

大乘舍黎娑擔摩經

　　　　西天譯經三藏朝散大夫試鴻臚卿傳法大師臣施護奉　詔譯


如是我聞。一時世尊在王舍城鷲峰山中。與大苾芻眾千二百五十人俱。復有菩薩摩訶薩眾。慈氏菩薩而為上首

爾時世尊。觀舍黎娑擔摩已。告諸苾芻言。若有苾芻。于十二緣生而能見了。是名見法。見是法已。即名見佛。世尊作是說已默然而住

爾時舍利子。尋作是念。今我世尊說如是法。當云何義云何了知。即往詣慈氏菩薩所。到已相見。各用軟語互相問訊即與慈氏菩薩坐大石下。時舍利子白慈氏言。今者世尊。為諸苾芻說舍黎娑擔摩經言。諸苾芻若于十二緣生而能見者。是名見法。見是法已。即名見佛。菩薩。我今不解斯義。何等名十二緣生。云何名法。云何名佛。唯愿菩薩。略為解說

爾時慈氏菩薩告尊者舍利子言。如來法王具一切智。隨宜所說甚深微妙。汝今問我。我今略說。舍利子。如世尊言若有苾芻于十二緣生而能見了。是名見法。若見是法。即名見佛。舍利子。十二緣生者。所謂。無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。如是生者即一大苦蘊生。舍利子。彼無明滅即行滅。行滅即識滅。識滅即名色滅。名色滅即六入滅。六入滅即觸滅。觸滅即受滅。受滅即愛滅。愛滅即取滅。取滅即有滅。有滅即生滅。生滅即老死憂悲苦惱滅。如是滅即一大苦蘊滅。舍利子。世尊如是說為十二緣生。舍利子言。云何名法。菩薩告言。圣八正道。名之為法。所謂正見正思惟正語正業正命正勤正念正定。舍利子。是八正道果報涅盤。是故世尊略說名法。舍利子言。云何名佛。菩薩告言。若知一切法。名之為佛。如是得圣慧眼。見菩提分法乃證法身

復次云何。見十二緣如佛所說。若人恒見此十二緣。無生無滅無作無為無取無著。如實不顛倒寂靜無怖。大圣無盡止息悉皆無性。若如是見是人見法。若能如是恒見無生無滅無作無為無取無著。如實不顛倒寂靜無怖。大圣無盡止息見法無性。彼人是見無上法身。佛是得正法正智止息三昧

復次舍利子白言。以何故名為十二緣。菩薩告言。以有因有緣名十二緣。舍利子。是法亦非因非緣。亦非不因緣。又從緣有。子今略說其相。如來出生及不出生。是因緣法常住平等。如實非虛是真實法。離顛倒故。又舍利子。如是緣生分為二義。何等為二。一者從因。二者從緣。此二種義分為內外。外緣從因所生者。謂從種生芽。從芽生苗。從苗生莖。從莖生枝葉。從枝葉生華果。若無種子即不生苗。乃至華果亦無所有。若有種子即生苗莖。乃至華果無不有故。舍利子。彼種子不作念我能生芽。芽亦不作念我能生苗莖。如是乃至華亦不作念我能生果。果亦不作念我能從華生。如是外因緣從因生法可見。又舍利子。外因緣從緣生者。謂緣六界合集故。云何六界。所謂地界水界火界風界虛空界時界。彼地界能安立。水界能滋潤。火界能溫暖。風界能動搖。空界能無礙。時界能成就。如是六界各各緣合。種子得生芽苗華實。無不具足。如是六界一不合者。種即不生乃至華實亦不可得。然彼六界各無有我。彼地不言我能安立。水亦不言我能滋潤。火亦不言我能溫暖。風亦不言我能動搖。空亦不言我能無礙。時亦不言我能成就。然彼種子不言我能生芽。芽亦不言我從諸緣得生。彼芽等所生。非自作非他作。亦非自他合有。非自在天所化。亦非時化。亦非緣生。亦不一事生。亦非不因生。然彼地水火風虛空時分。及種子華實而彼從生。不即不離。無盡滅故。此外緣生復有五義。何者為五。謂不常不斷雖滅不盡。少因多果互為所緣。云何不常。謂種子與芽名別異故。云何不斷。謂從種有芽芽生枝葉故。云何雖滅不盡。雖滅者。謂種壞似滅。不盡者。謂傳種生芽。云何少因多果。謂一子為因果實繁倍。云何互為所緣。謂因種有芽乃至華實。相似連镮復為種子故。復次云何內十二緣。此十二緣。復有二義。云何為二。謂一從因。二從緣。云何從因所為。因于無明乃生于行。乃至生老死憂悲苦惱。若無無明行亦不立。乃至無老死憂悲苦惱。而彼無明不作念我能生行。行亦不作念我從無明生。乃至生亦不作念我能生老死憂悲苦惱。老死等亦不作念我從生生。是謂從因所生之相。云何從緣所生。所謂緣于六界得和合故。何等為六。謂地水火風空識。此六界合時。是名從緣生故。云何名地界。謂身堅實此名地界。若身滋潤此名水界。若身溫暖此名火界。若出入息此名風界。若身無障礙此名空界。眼識乃至第八識此名識界。如是等六界緣和合故。乃生其身。然彼地界不作念我能堅實。水界亦不作念我能滋潤。火界亦不作念我能溫暖。風界亦不作念我能出入息。空界亦不作念我能無障礙。識亦不作念我能成就。身亦不作念我從眾緣生。然非眾緣身亦不立。而彼地界無我無人無眾生無壽命。非男非女亦無自無他。乃至水火風空識界亦無我無人無眾生無壽命。非男非女亦無自無他。又復若于如是六界。而作一想凡夫想常想實想久想樂想我想人想眾生想壽命想蠕動想。由無智故作如是等種種之想。是故說名無明。由無明故。即生貪欲嗔恚無明緣行。行亦如是著于假名。生諸妄想名識。識生名色。名色生六入。六入生觸。觸故生受。受故生愛。愛故生取。取故生有。以有故能生后蘊名生。生已衰變為老。蘊敗壞故為死。以愚癡故。即發生憂悲苦惱。又以眾苦集聚逼切身心。處大黑闇名為無明。造作為行。分別為識。安立相為名色。六根門為六入。對塵名觸。得苦樂名受。饑渴名愛。追求名取。復生業為有。后蘊生為生。蘊熟為老。彼壞為死。思懼為憂。慘切為悲。眾苦為苦。勞擾為惱。又復翻真實為虛妄。以邪見為正見。以是無智故名無明。行有三種。謂福行非福行無相行。作福行得福行智。作非福行得非福行智。作無相行得無相行智。如是乃至老死憂悲苦惱。此十二緣各各有因有果。非常非斷非有為不離有為。非心法非盡法非滅法。本來自有所生不斷。譬如江河流注無絕

爾時慈氏菩薩復告舍利子言。彼十二緣復以四緣增長。所謂無明愛業識等。彼識種子。以自性為因。以業為地。以無明愛煩惱覆蓋。識種發生。彼業與識為地。愛與識為滋潤。無明覆蓋識得成就。彼業不作念我能與識種子為地。愛亦不作念我能與識種子為滋潤無明亦不作念我能與識種子為覆蓋。以是緣故。識種成就。識亦不作念我從眾緣生復次業為識地愛為滋潤。無明覆蓋種子乃生。處母胎中為名色芽。彼名色芽。非自生非他生。非自他合生。亦非自在天生。亦非時化生。亦不從本所生。亦非無因緣生是法實從父母眾緣和合得生。然彼名色芽本無主。亦無取舍。自性因緣如虛空幻化

復次眼識所生。有五種因緣。何者為五。謂眼色明照虛空意念。以此五緣而生眼識。以眼為所住。以色為所著。以明得觀照。以虛空得無礙。是故意念起諸為作。以是緣故眼識得生。若眼色明照虛空意念等。緣不和合眼識不生。然眼不作念我能為眼識所住。色亦不作念我能令識之所著。明亦不作念我能令識得觀照。空亦不作念我能令識無障礙。意亦不作念我能令識起為作。識亦不作念我能從眾緣生。然眼識實從眾緣和合而生。如是諸根次第所生。皆亦如是

復次無有法從今世至后世。但以業果因緣妄想所生。又如明鏡照面。面現鏡中實無面入鏡內。由妄想因緣而顯現故。又如滿月高處虛空。去地四萬二千由旬。影現眾水。非月沒彼而生此水。亦由妄想因緣故現。又如取火得薪即燃薪盡即滅

復次舍利子。無有眾生從此世至后世。亦非后世至此世。但以業結成識種子處處得生。托母胎藏生名色芽。此因緣法本來無主無我無取無舍。如虛空如幻化。無有實法。而善惡之業報應不亡

又十二緣復以五事說。何等為五。謂無常不斷無滅少因多果相似。云何無常。謂此蘊滅彼蘊生。滅即非生生即非滅。生滅異故。故名無常。云何不斷。謂如秤高下此滅彼生。故云不斷。云何不滅。謂眾生界所作因業皆不滅故。云何少因多果。謂凡所造因亦如事田。專心勤力故獲果廣多。云何相似。謂所造因業不獲異報。故云相似復次舍利子。如佛所說。若有能觀十二因緣者名為正觀正智慧。云何正觀五智慧。謂觀過去未來現在三世所生。不作有無之想。來無所從去無所至。若沙門婆羅門及世間人。能觀是法。不生不滅無作無為無取無舍不顛倒寂靜止息無性。若能如是見法。寂靜了知無病無瘡。如眴息間我見即除。如斷多羅樹頭不復更生。是得不生滅法。舍利子。是人獲法忍。具足。如來應供正等正覺明行足善逝世間解無上士調御丈夫天人師佛世尊。當為授阿耨多羅三藐三菩提記

爾時慈氏菩薩說是法已。尊者舍利子。及天人阿修羅乾闥婆等。歡喜信受頂禮而退大乘舍黎娑擔摩經