　　No. 559 [Nos. 560, 561]

佛說老女人經

　　　　吳月氏優婆塞支謙譯


聞如是。一時佛在墮舍羅。所止處名樂音。時有八百比丘菩薩萬人俱。時有貧窮老女人來到佛所。以頭面著地為佛作禮。白佛言。愿欲有所問。佛言。善哉當問。老女人言。生從何所來去至何所。老從何所來去至何所。病從何所來去至何所。死從何所來去至何所。色痛癢思想生死識。從何所來去至何所。眼耳鼻口身心。從何所來去至何所。地水火風空。從何所來去至何所。佛言善哉。問是大快。生無所從來去亦無所。至老無所從來去亦無所至。病無所從來去亦無所至。死無所從來去亦無所至。色痛癢思想生死識。無所從來去亦無所至。眼耳鼻口身心。無所從來去亦無所至。地水火風空。無所從來去亦無所至。諸法皆如是

譬如兩木相揩火出還燒木。木盡火便滅。佛問老女人。是火從何所來去至何所。老女人言。因緣合便得火。因緣離散火便滅。佛言。諸法亦如是。因緣合乃成。因緣離散即滅。法亦無所從來去亦無所至。目見色即是意。意即是色。二者俱空。無所有成。滅亦如是。譬如鼓不用一事成有皮有[壴*桑]有人持桴打鼓。鼓便有聲。是聲亦空。當來聲亦空。過去聲亦空。是聲亦不從皮。亦不從[壴*桑]。亦不從桴從人手出。合會諸物乃成鼓聲。聲從空盡空。萬物亦爾。本凈無所有因作法。法亦無所有。譬如云起陰霧便雨。不從龍身出。亦不從龍心出。皆龍因緣所作乃致此雨。諸法亦無所從來。去亦無所至。譬如畫師先治壁板素。便和調諸彩自在所作。是畫不從壁板素出。亦不從人手出。隨意所作各各悉成。生死亦如是。各自隨所作行。譬禍生泥犁。天上人間亦爾。有余是者不著著便有。老女人聞之大歡喜言。蒙佛恩得法眼。雖身羸老今得開解。阿難政衣服。長跪白佛言。是老女人何以智慧乃爾。聞佛言即開解。佛告阿難。是老女人者。是我前世發意學道時母也。阿難問佛言。是母何以貧窮困苦乃爾。佛言。往昔拘留秦佛時我欲作沙門。是母慈愛不肯聽我去。我憂愁不食一日。因是故五百世。來生世間輒貧窮。今壽盡當生阿彌陀佛國供養諸佛。卻后六十八億劫。當作佛號波犍。其國名化華。作佛時人所有被服飲食。如忉利天上。其國中人民皆壽一劫。佛說經已。老女人及阿難。諸菩薩比丘僧。諸鬼神龍天人阿須倫。皆大歡喜。前為佛作禮而去佛說老女人經