　　No. 708 [Nos. 709-712]

了本生死經

　　　　吳月氏優婆塞支謙譯


佛說是。若比丘見緣起為見法。已見法為見我。于是賢者舍利弗謂諸比丘言。諸賢者。佛說若諸比丘見緣起為見法。已見法為見我。此謂何義。是說有緣。若見緣起無命非命為見法。見法無命非命為見佛。當隨是慧。彼有二事見外緣起。有二事見內緣起。合為四。何謂二事見外緣起。為因相縛緣相縛。因相縛為何等。從種根。從根葉。從葉莖。從莖節。從節懷華。從華實。是為因相縛。何謂緣相縛。為地種水種火種風種空種。從是因緣有種生彼。地為持種。水為潤種。火為熱種。風為起種。空為令種無礙。如是得時節。會令種生。彼種不知我生根。根不知從種有。根不知我生葉。葉不知從根有。葉不知我生莖。莖不知從葉有節懷華。實亦不自知轉相生有又地不知我生種。種亦不知地持我。水亦不知我潤種。種亦不知水潤我。至火風空皆不相知。是諸賢者。從因緣有得時會令種生。為非自作非彼作。亦非無因生。當以五事見外緣起。何謂五。一非常。二不斷。三不步。四種不敗亡。五相象非故。彼種已壞為非常。有根出為不斷。種根分異為不躇步。少種多生實為不敗亡。實生如種根非種為相象非故。當知是二事見內緣起因相縛緣相縛。何謂因相縛。緣不明行緣。行識緣。識名色緣。名色六入緣。六入更樂緣。更樂痛緣。痛愛緣。愛受緣。受有緣。有生緣。生老死憂悲苦懣心惱。如是是但大苦性具成有病。彼不明不知我作行。行不知從不明有。行不知我作識。識不知從行有。識不知我作名色。名色不知從識有。六入更樂痛愛受有生至于老死。亦轉不知。是從不明有行。從行有識。從識有名色。從名色有六入更樂痛愛受有生老死憂悲苦懣心惱。如上說。是但大苦性具成有。彼若無生。則無老死憂悲苦懣心惱。是諸賢者。因緣起故緣是生法。有緣起不緣生法。有緣生法不緣起。有緣起緣生法。有不緣起不緣生法。何謂緣起不緣生法。為緣不明行。緣行識。緣識名色至于老死。大苦惱具成有。如上說。是謂緣起非緣生法。何謂緣生法非緣起。為如不明行識名色六入更樂痛愛受有生老死。是謂緣生法非緣起也。何謂緣起緣生法。若出生住不斷老死之生。是出生住因緣相近。因有相近。因微相近。因諦相近。因如相近。無異相近。不狂相近。緣起相近。以緣生如是法。有受愛痛更樂六入名色識行。是謂緣起緣生法。何謂不緣起不緣生法。謂得道者。彼何謂不明為如六種。六種受若女若男。何謂六。為地種水種火種風種空種識種。彼身得住是為地種。如持不散是為水種。飲食嘗啖臥得善消。是為火種。身中出息入息是為風種。四大所不能持是為空種。隨轉如雙箭笮是為識種。如彼地種。非女非男。非人非士。非身非身所。非人生非少年。非作無作者。非住無住者。非智無智者。非眾生非吾非我。非彼有無有主。水火風空種亦如是。識種非女非男。非人非士。非身非身所。非人生非少年。非作無作者。非住無住者。非智無智者。非眾生非吾非我。非我有無有主。如是但從六種為一想。為合想。為女想。為男想。為妄想。為身想。為自在想。為強自在受若干種。故為不明。時說曰性癡凈常想樂想身想。疑嫌妄非上要。佛說是不明。亦為染于物無慧生。妄故為不明。妄故為行。知物故為識。五性故為名色。猗名色根故為六入。三合故為更樂。更樂行故為痛。痛而樂故為愛。愛彌廣故為受。受當復有行故為有。五性具成故為生。諸種熟故為老。命根噤閉故為死。熱中為憂。誑語為悲。臨五識身合為五苦。心識身合為懣。心念勞為惱。有故生有。如是見知障顯。是說具滿大苦性足。從是受兇衰。著故復生。其始不可見知。不可度量。又冥為不明義。作成為行義。知為識義。緣住彼彼相倚為名色義。主亦不專為六入義。更亦合會為更樂義。從知痛義。渴欲得物如火無厭為愛義。取為受義。當復有為有義。五性仰為生義。熟為老義。行虧為死義。如是義說亦為十二緣起相。又從不明近福德行作。近罪賊行作。是謂緣不明。行有諸行故。近福不福而有識。是謂緣行識。由識作性行名色具成生。是謂緣識名色。是緣生作作輒受。是謂緣名色六入眼識會更樂。是謂緣六入更樂。如更樂痛知亦爾。是謂緣更樂痛死。不知痛者為行別故。從愛象輒取。是謂緣痛愛。從愛象更吞。是謂緣愛受有。受為三行身口意。是謂緣受有。有行勞。當復有具成生。是謂緣有生。五性已成故有老死。是為十二緣起隨轉宛轉。造作田業。識造種行。不明造對行。如地持種。水令種不散。火令種熟。風令種起。空令種無礙。行造田業亦如是。愛造潤行。彼行不知我造田業。愛不知我為潤行。識不知我為種行。不明不知我為對行。如地不知我持種。水火風空如上說。從有行勞。當復有具成生。此亦無有從是世躇步者。但因緣相持。譬如鏡凈明朗。緣內外生面象。面亦不死此生彼。鏡中從有面因緣不虧。是不死此而生彼。為有苦情因緣不虧。從是有受。如火以受不斷現晝夜然其炎不步。識亦如是。不身相縛往來五道。有緣故生。是法無主。譬如月圓四十九由延。而圓形現于下水有緣不虧。非月死彼而于此生。觀生死當如是。是為因相縛。何謂緣相縛。如佛告阿難。眼緣色生眼識。彼眼不知我作猗行。色不知我為識對。明不知我為識照。空不知我令識無礙。識不知我生此作有。眼色明空念令眼識具成生。耳鼻口身心緣法生心識。彼眼不知我為識作猗。法不知我為識作行。心不知我為識作明。空不知我令識無礙。識不知我成此因緣。是阿難。緣心法明空念。令心識具成生。而此非自作。非彼作。非兩作。非無因生。非我故非彼故。非無因有。當以五事見內緣起。何謂五。非常。不斷。不步。少行多報。相象非故。彼如死際身已壞為非常。出生有身分為不斷。或同去。或異去。分異故為不步。少行多報謂行不敗亡。如行報生非故家也。若見此緣起。無命非命為見法。見法無命非命。為見四諦苦習盡道。譬如明人見師成畫嘆其畫好師妙。見四諦者亦如是。佛一切知一切現。從是得喜不離佛。得法眾至真戒喜不離了本生死經