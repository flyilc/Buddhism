　　No. 761

佛說法集經卷第一

　　　　元魏天竺三藏菩提流支譯


如是我聞。一時婆伽婆在虛空界法界差別住處。普皆嚴潔清凈無垢。諸佛如來福智莊嚴如意所化。超于三界有為數行。過一切譬喻不可思議。諸佛如來果報所生。于最勝樓閣妙寶臺上。與大比丘眾千二百五十人俱。皆是阿羅漢。具四無礙得俱解脫。與菩薩摩訶薩眾皆悉清凈。得常無常三昧境界。觀一切智智行處。得無中無邊法界彼岸。滿足一切菩薩所愿。具足一切菩薩自在。得十無盡無量功德以自莊嚴。具足一切菩薩陀羅尼三昧四無礙智。與大威德天龍夜叉乾闥婆阿修羅迦樓羅緊那羅摩睺羅伽。釋提桓因梵天四天王其數百千萬。及眷屬亦百千萬。爾時婆伽婆所說經。名入一切修行次第法門。所謂見諸賢圣能生信心。得信心者成就欲心。得善法欲心者成就不斷心。得不斷心者成就義心。得義心者成就增上心。修行檀波羅蜜者成就大富故。修行尸波羅蜜者成就人天果報故。修行羼提波羅蜜者成就一切莊嚴故。修行毗梨耶波羅蜜者成就一切佛法故。修行禪波羅蜜者成就調柔心故。修行般若波羅蜜者成就過一切世間智故。修行方便波羅蜜者成就一切無障礙故。修行愿波羅蜜者自然成就一切事故。修行力波羅蜜者成就不可破壞故。修行智波羅蜜者成就一切世間歸依處故。出家者為成圣道故。著染衣者遠離一切世間事故。乞食者為破一切憍慢心故。住阿蘭若處者成就無怖畏故。處宴坐者成就神通無量等故。聞法受持者成就四無礙故。修念方便者成就陀羅尼故。修意方便者成就差別法智故。修堅固行者成就無大眾畏故。修樂說方便者成就記說不錯謬故。修陰方便者成就般若差別故。修界方便者成就微細般若差別故。修入方便者成就遠離內外迷心故。修諦方便者成就不誑一切眾生故。修念處方便者成就隨順一切佛意故。修舍摩他方便者成就寂靜心故。修毗婆舍那方便者成就調伏心故。修不高心者成就一切智智滿足故。修不憍慢者成就敬信心故。修不誑一切眾生者成就乃至能令一人信故。修行堅固般若者成就一切天人行故。修如說修行者成就滿足善知識法故。修行內思惟者成就自然覺故。修行降伏心者成就法王義故。修行不吝身者成就佛身故。修行恭敬三寶不壞心者成就是處非處智力故。修行善巧所作者成就業報智力故。修行不毀他智者成就諸根利鈍智力故。修行入微細因緣集智者成就種種性智力故。修行三寶中教化眾生者成就信欲智力故。修行一切處不壞威儀為諸眾生平等說法者成就一切至處道智力故。修行禪法中教化眾生者成就禪定三昧三摩跋提垢凈起智力故。修行正道為失正道眾生示正道者成就天眼智力故。修行與一切眾生正念者成就宿命智力故。修行與一切眾生白凈法者成就漏盡智力故。修行多聞教化眾生者成就無大眾威德畏故。如是世尊說此名入一切修行次第法門時。彼大眾中有二菩薩。一名無所發。二名奮迅慧。與諸眷屬。于別樓閣寶堂上坐。此二菩薩于彼處坐起如是心。有諸菩薩摩訶薩廣大法集我等應說。作是語已奮迅慧菩薩。語無所發菩薩摩訶薩言。善男子。云何菩薩摩訶薩知諸佛如來應供正遍知生。云何菩薩摩訶薩知諸佛如來真實身。云何知諸佛如來為他因緣故成。云何知諸佛如來真實常住。云何菩薩知諸佛如來大般涅槃。云何菩薩知諸佛如來行。云何菩薩知譬喻相應。云何菩薩知幾種佛。云何菩薩知諸佛如來唯依言辭說法。云何菩薩知空義。云何菩薩知空所對法。云何菩薩知說空者。云何菩薩知法師義。云何菩薩知與法師相應譬喻。云何諸菩薩知不共住法。云何諸菩薩知應化事。云何菩薩知諸善根勝妙果報。善男子。云何菩薩知諸無漏善根得勝妙果報

爾時無所發菩薩摩訶薩。語奮迅慧菩薩言。善男子。汝善能問此甚深法集。善男子。此是勝妙廣大法集法門。善男子。汝今諦聽。我當承佛威神如來加力而為汝說。何者是廣大法集法門

善男子。菩薩入十種法行。能知如來應供正遍知生。何者為十。所謂遠離一切所作分別心故而生。轉離一切心意意識身故而行寂靜。一切生滅故而示現生滅行。依過去行起故而行一切果報行。得無障礙法界所作集故而集一切作業。以十大愿為首滿足百千萬阿僧祇愿莊嚴故而為莊嚴。得一切諸佛如來所加加故名諸佛加。隨教化一切眾生善根所作故而為一切作業集起。大慈大悲故而方便教化眾生。隨時住持眾生善根吹心故而得深心。隨眾生心行差別故而現種種生。善男子。是名菩薩摩訶薩入十種法行。能知如來應供正遍知生

又善男子。菩薩摩訶薩。入十種法行能知如來真實身。何者為十。所謂真實為體。以清凈無垢故。法界為體。以無差別故。實際為體。以遍至故。空無相無愿為體。以真實寂靜故。幻化焰響水中月乾闥婆城旋火輪為體。以為化因緣而有故。不生不滅為體。以無物故。一切法自性為體。以自性鮮白故。過去不來。以無間故。未來不去。以無形故。現在不住。以過去未來無故。善男子。是名菩薩摩訶薩入十種法行。能知如來應供正遍知真實身。又善男子。菩薩摩訶薩入十種法行。知如來為他因緣故成。何者為十。所謂以不放逸行為種子故而成善法果以智慧方便生故而無過失。以尸波羅蜜行為足故而能善去。以菩提心為命根故而不死滅。以舍摩他毗婆舍那為手故而能善巧作業。以信業果報為眼故而現見智慧。成就修行一切諸波羅蜜故而善住無上處。依四攝行住故而修行堅固。修空慧為首故而無所分別。修行不疲惓不驚不怖不畏故而不舍一切眾生所作事業。善男子。是名菩薩入十種法行。能知諸佛如來應供正遍知為他因緣故成

善男子。菩薩摩訶薩入十種法行。知諸佛如來應供正遍知真實常住。何者為十。所謂遠離一切嗔恨過故不取我我所事。常為一切眾生作善法依止故猶如良醫。過去善愿滿足故所得不退。依彼眾生起大慈故善作諸業。唯為他事起心故能利益一切眾生。舍自利益故代他受苦。遠離分別涅槃心故以世間涅槃為一味相。不疲惓行故一切所作自然成就。遠離一切所求事故無骨肉身。無障礙相故于一切處示現涅槃。善男子。是名菩薩入十種法行。能知諸佛如來應供正遍知真實常住

善男子。菩薩摩訶薩入十種法行。知諸佛如來應供正遍知大般涅槃。何等為十。所謂畢竟離一切煩惱障智障故。遍知我空法空無我故。得具足轉離意生法身故。于一切眾生作佛事自然不休息得具足智故。得一切諸佛無差別法身故。遠離世間涅槃二心故。清凈一切法根本故。得修行一切法不生不滅智故。得真如法性實際平等智故。得一切法自性涅槃性平等智故。善男子。是名菩薩摩訶薩入十種法行。能知諸佛如來應供正遍知大般涅槃。復次善男子。菩薩摩訶薩入十種法行。知諸佛如來應供正遍知得大般涅槃。何者為十。所謂一切煩惱求為根本因求而起。諸佛無有彼求則離煩惱。離煩惱故得大涅槃。以不求故名為如來不取一法。不取者不行不住。以不取故名得涅槃。云何如來不行不住。離彼二法法身不滅。不滅不生是故如來名得涅槃。云何如來不生不滅。彼佛如來無能說者。不可說故。是名如來得大涅槃。無我無眾生唯是生滅法。離彼依止法。是故如來名得涅槃。一切煩惱隨煩惱等唯是客塵。法性寂靜不來不去。是故法性非客非主法性平等。是故如來得大涅槃。真如為實體。非真如法即是虛妄。實體即真如真如即如來。是故如來名得涅槃。實際不戲論余法即戲論。諸佛如來究竟實際。是故如來名得涅槃。不生為實。余生滅法即是顛倒虛誑妄語。佛不妄語離于虛妄真實為體。是故如來名得涅槃。不實法可作實法不可作。如來即實法身身即無為。是故如來名得涅槃。善男子。是名菩薩摩訶薩入十種法行。能知諸佛如來應供正遍知大般涅槃。復次善男子。菩薩摩訶薩入十種法行。知諸佛如來應供正遍知。大般涅槃。何者為十。所謂布施及布施果報無我無我所。如來善知布施及布施果報遠離分別心無有顛倒。是故如來名得涅槃。持戒及持戒果報無我無我所。如來善知持戒及持戒果報。遠離分別心無有顛倒。是故如來名得涅槃。忍辱及忍辱果報無我無我所。如來善知忍辱及忍辱果報。遠離分別心無有顛倒。是故如來名得涅槃。精進及精進果報無我無我所。如來善知精進及精進果報。遠離分別心無有顛倒。是故如來名得涅槃。禪定及禪定果報無我無我所。如來善知禪定及禪定果報。遠離分別心無有顛倒。是故如來名得涅槃。般若及般若果報無我無我所。如來善知般若及般若果報。遠離分別心無有顛倒。是故如來。名得涅槃。一切眾生非眾生。一切法無我。如來遠離一切顛倒相。遠離一切顛倒法相。是故如來名得涅槃。有我相者則有所求。以有求故有煩惱染。離我相者無一切求。以無求故離煩惱染。以離煩惱染。是故如來名得涅槃。有為法可量無為法不可量。如來遠離有為無為法故。唯有無為法身不可限量。是故如來名得涅槃。如來若離于空。不見眾生亦不見法。空者即是法。法者即是法身。法身者即是如來。是故如來名得涅槃。善男子。是名菩薩摩訶薩入十種法行。能知諸佛如來應供正遍知大般涅槃。又善男子。菩薩摩訶薩入十種法行。知諸佛如來應供正遍知行。何者為十。所謂法持為持善清凈法故。眾生持為持自愿滿足故。自利利他無有二相以同事行故。如清凈摩尼無有分別以不分別法界清凈故得安隱處。滅除一切眾苦刺故得無畏處。永斷一切煩惱怨故得無大眾威德畏。遠離一切法中疑故降伏一切諸魔怨敵。得一切眾生平等心故能為無量百千萬億應化等身。得善清凈神通力故善巧示現一切色像無所障礙。得如虛空善清凈故。善男子。是名菩薩摩訶薩入十種法行。能知諸佛如來應供正遍知行。復次善男子。菩薩摩訶薩。入十種法行。知諸佛如來應供正遍知行。何者為十。所謂如來不起是心。世間之法多諸過失。涅槃寂靜無量功德。如來于世間涅槃得平等心。不住世間不住涅槃。而不棄舍利益一切諸眾生故。善男子。諸佛如來不起是心。是諸眾生顛倒智慧。種種煩惱隨煩惱染。我能度脫如是眾生。而諸如來依過去愿行。隨諸眾生根性信等。彼彼行中無所分別自然成故。善男子。諸佛如來不起是心。我說如是修多羅。如是祇夜。如是和伽羅那。如是伽陀。如是優陀那。如是尼陀那。如是伊諦越多伽。如是阇陀伽。如是毗佛略。善男子。諸佛如來不起是心。我說阿浮陀達摩。而諸如來無所分別。彼彼眾生隨所聞法自然成故。善男子。諸佛如來不起是心。我為乞食入某國土大小城邑及諸聚落。我至如是剎利婆羅門毗舍首陀國王王子大臣人民諸眾生所。而諸如來智慧為首。身口意業自然成故。善男子。諸佛如來無有饑渴大小便利。身無羸損疲乏病苦。為眾生故現行乞食。然諸眾生謂如來食。而諸如來實不食也。示現教化諸眾生事。于一切事無所分別自然成故。善男子諸佛如來不起是心。此諸眾生下中上根。我為此等下中上根諸眾生類。隨順宣說下中上法。而諸如來無分別心。所說之法自然而成。不增不減隨器受故。善男子。諸佛如來不起是心。若諸眾生不供養我不恭敬我毀罵于我。如是眾生我不教化。復有眾生供養恭敬尊重贊嘆給侍于我。如是眾生我應教化。而諸如來寂靜三昧。慈悲普覆于彼眾生。自然住于平等法故。善男子。如來無高心無下心無憍慢心。無愛心無貪心無嗔心無隨貪心。無著心無礙心無障心無雜心。無煩惱心無隨煩惱心。無嗔心無癡心。無隨嗔心無隨癡心。善男子。而諸如來。自然寂靜寂靜境界。住于贊嘆寂靜境界故。善男子。如來無有一法不知不解不覺。于一切境界畢竟滿足現前悉知。而諸如來見彼彼事彼彼眾生所作諸業自然成故。善男子。如來見諸眾生修行成就不以為喜。見諸眾生不修行者亦不生憂。而諸如來。于修正行眾生無障大慈常現在前。于邪行眾生無障大悲常現在前。善男子。是名菩薩摩訶薩入十種法行。能知如來應供正遍知行。善男子。菩薩摩訶薩入十種法行。知諸佛如來應供正遍知譬喻相應。何者為十。善男子。譬如日出于上中下。諸眾生等若信不信若恭敬不恭敬。平等出現平等普照。善男子。如來應供正遍知亦復如是。于上中下諸眾生等。若信不信若恭敬不恭敬。平等出現平等智慧光明普照。善男子。譬如虛空于一切眾生無有障礙。而彼虛空為諸煙云塵霧等事之所曀障。善男子。諸佛如來亦復如是。于一切眾生無有障礙。而為煙云塵霧我見煩惱客塵所障不見如來。不受如來功德利益。善男子。譬如樹木雖有火性以無因緣而不現用。善男子。諸佛如來亦復如是。雖有無量神力自在。以諸眾生遠離精進信等因緣。不出于世不作佛事。善男子。譬如種種熏色置一器中熏種種衣。復以眾雜染色置一器中染所熏衣。隨其所熏受色不同。而彼諸色不生分別差別之心。善男子。諸佛如來亦復如是。種種善根功德莊嚴。隨諸眾生信等熏異。見佛如來所受功德差別不同。而佛如來不生分別差別之想。善男子。譬如諸河流水盈滿。若人贊毀悉皆順流。若逆流者無有是處。善男子。諸佛如來亦復如是。若人贊毀悉皆常隨智慧而行。若隨憍慢無有是處。善男子。譬如甘蔗若人割截若不割截不失甘味。善男子。諸佛如來亦復如是。若人親近供養恭敬。及不親近供養恭敬。終不舍于解脫甘味。善男子。譬如大地其性安固。于諸眾生無所分別。有人欲得求其果實。若能耕種隨時隨時耘除草穢。彼人至時收獲果實。若不耕種耘除草穢。是人終不得其果實。善男子。諸佛如來亦復如是。如彼大地寂然常住。于諸眾生無所分別。若有眾生求佛功德。能生信心供養恭敬。彼人成就功德果實。若不生信供養恭敬。則不能得功德果實。善男子。譬如有人若于栴檀龍惱等香。嗔謗毀罵然后涂身。而彼栴檀龍惱等香。終不為是而不出香。善男子。諸佛如來亦復如是。若人嗔謗毀罵而復親近供養恭敬如說修行。然諸如來常與眾生具足功德。善男子。譬如橋梁平坦王道。于諸眾生上中下性。有往來者平等而住。與無障礙游行之樂。善男子。諸佛如來亦復如是。于諸眾生上中下性。有修行者平等而住無有高下。與無障礙修行之樂。善男子。譬如雪山有藥樹王名曰善見。彼藥樹王其有見者即得遠離一切病苦。善男子。諸佛如來亦復如是。眾生見者遠離一切煩惱病苦。善男子。是名菩薩摩訶薩入十種法行。能知諸佛如來應供正遍知譬喻相應

善男子。菩薩摩訶薩入十種法行。能知諸佛。何者為十。所謂習氣佛。果報佛。三昧佛。愿佛。心佛。實佛。同佛。化佛。供養佛。形像佛。善男子。云何習氣佛。習氣佛者。諸波羅蜜所得果報。諸波羅蜜能成彼法。彼依諸波羅蜜而生。是名習氣佛。善男子。云何果報佛。果報佛者。依彼習氣果報佛所生。以彼果報成色身報佛。依眾生住持依法力住持。是名果報佛。善男子。云何三昧佛。三昧佛者。隨如來入何等三昧。以彼所入三昧之力。自然不復作心。能現百千萬佛。依彼三昧住持力故而能示現。是名三昧佛。善男子。云何愿佛。愿佛者。諸菩薩等作如是愿。隨何等何等眾生。以何等因何等法。示現種種色身度彼眾生。彼彼眾生如是如是。示現形色狀貌威儀去來。隨彼眾生應以佛身得度者。而現佛身化彼眾生。是名愿佛。善男子。云何心佛。心佛者。諸菩薩等得心自在。是諸菩薩依心自在。于種種法隨心成就。此諸菩薩隨彼眾生。應見佛身而可化者。即自在心即成佛身。是名心佛。又善男子。復有異義諸眾生等。自心清凈能見于佛。知佛信佛是名心佛。善男子。云何實佛。實佛者。遠離一切諸煩惱染。不可思議無垢清凈。種種形色三十二相八十種好大丈夫相畢竟成就。佛微妙色而可現見。是名實佛。善男子。云何同佛。同佛者。與一切眾生。共其資業受用飲食行住去來威儀進止。是名同佛。善男子。云何化佛。化佛者。諸佛如來及諸菩薩。得示現一切色身三昧。彼諸佛菩薩成就自在。大慈大悲皆能示現。化佛色身度諸眾生。是名化佛。善男子。云何供養佛。供養佛者。有人若師若和上。如佛世尊。當如是見。彼人于師和上如佛世尊。應如是見供養供給。依彼受法滿足佛法成就佛法。是名供養佛。善男子。云何形像佛。形像佛者。有人若他作佛像。若自作佛像。以一切供養恭敬等事。而供養恭敬尊重贊嘆親近給侍。此人如是依彼形像。滿足佛法成就佛法。是名形像佛。善男子。是名菩薩摩訶薩入十種法行。能知十種佛

善男子。菩薩摩訶薩入十種法行。知諸佛如來應供正遍知唯依言辭說法。何者為十。所謂說陰唯是言辭說界說入。說眾生說業。說生說老說死。說死已更生。為離彼事故。說涅槃亦是言辭。善男子。云何說陰唯是言辭。善男子。第一義中無彼色陰。若第一義中有色陰者。舍彼色陰即是斷滅。舍彼法者即是解脫。若如是者。第一義中則為有色及以解脫去住之處。而義則不然。是故說色陰唯是言辭。善男子。受想行識亦復如是。善男子。第一義中無彼識陰。若第一義中有識陰者。舍彼識法即是斷滅。舍彼法者即是解脫。若如是者。第一義中則為有識及以解脫去住之處。而義則不然。是故說識唯是言辭。善男子。界入之義亦復如是。善男子。云何說眾生唯是言辭。善男子。唯是有為無有眾生。若眾生實有者。不應同陰盡滅。若同陰盡滅應如虛空。若不爾者應同五陰。俱是有為而義則不然。是故說眾生唯是言辭。善男子。云何說業唯是言辭。善男子。作業者非有非無。若作業是有者。作業之者無。彼作者猶如虛空。又如陰是有為。作者亦復如是。以是義故。無彼作者亦無作業。猶如虛空。云何得有作者。是故無有作業者。離彼作者云何有業。是故說業唯是言辭。善男子。云何說生唯是言辭。善男子。第一義中無生。若第一義中有生者。生即是常。若如是者生則非生。又復生能生生者。生能惱者竟為是誰。是故說生唯是言辭。善男子。云何說老唯是言辭。善男子。第一義中無老。若第一義中有老老者。則無一人而有老者。又復若有老者。即是少時老。若少時老非老時老。以少者無老。是故少時無老。若離于老云何名老。如是老不能老。若言老能老者。即是少時老。是故說老唯是言辭。善男子。說死唯是言辭。善男子。第一義中無死。若第一義中有死者。即是死法可得。若可得者。唯應一人得。余不應死而更有死者。是故第一義中無有死法。又復死者無所從來去無所至。而是死法體性空寂。是故說死唯是言辭。善男子。云何說死已更生唯是言辭。善男子。第一義中死更不生若第一義中死更生者。死即是生生即是死。若如是者死生即是一法。又復應是二身。一者能托生。二者已受生。若有受生者。必有五陰受生。何以故。以離五陰無彼識生。以依色受想行等法識心得生。以依止諸陰識緣彼住。若離依止則彼識心一念不住。如彼法住如是受生如種生芽。是故說死已更生唯是言辭。善男子。云何為離彼事說般涅槃唯是言辭。善男子。第一義中無彼涅槃。涅槃者知世間寂滅名為涅槃。而非即世間名為涅槃。亦不離世間而有涅槃。世間者如夢如幻。非有非無亦非有無。而是有法。如是非有非無亦非有無如是名生。如是非有非無亦非有無如是名滅。而寂滅一切世間相名為涅槃。如是想如陽焰受如泡沫。如彼陽焰泡沫生滅不實。世間涅槃亦復如是。是故說世間涅槃唯是言辭。善男子。是名菩薩摩訶薩入十種法行。能知諸佛如來應供正遍知唯依言辭說法

善男子。菩薩摩訶薩入十種法行。善能知空義。何等為十。所謂知無我空無眾生。無命無壽者。無造者。無生無滅。無作無教者。無增上者。善男子。云何菩薩摩訶薩知無我空。善男子。空者非有非無。善男子。若空是有者。空即有為。如其實有應即是常。善男子。若空非無者。空即非空。是故彼空非有非無。如是名為知無我空。善男子。云何知無眾生空。善男子。眾生非空非不空。若眾生空者。殺生之業應無有罪。若眾生不空者。即應是常。是故如來說眾生非常非不常。非有為非不有為。如是名為知眾生空。善男子。云何知無命空。善男子。空者不生不死。何以故。善男子。眼空離我我所。云何眼空離我我所。彼法不生不滅故。如是耳鼻舌身空離我我所。云何耳鼻等空離我我所。彼法不生不滅故。如是名為知無命空

善男子。云何知無壽者空。善男子。空者不名壽者之數。彼陰界入皆悉是空。依彼陰界入等而有假名壽者。以假名故彼有無相不可得說。如是名為知無壽者空。善男子。云何菩薩知無造者空。善男子。若離于空。無有一法名為造者。又若空能有造者。無有是處。如是名為知無造者空。善男子。云何知不生空。善男子。空法不生。若空可生即非是空。如是空即非空。若本無空則無空法。又空始生者此即非空。如是名為知無生空。善男子。云何知無滅空。若法生者則有其滅。空法不生云何有滅。如是名為知無滅空。善男子。云何知無作空。善男子。空非他作亦非自作。陰界入等皆悉是空。依陰界入而有空法。如是名為知無作空。善男子。云何知無教者空。善男子。無有一人教于空者。造作如是種種等事。如是名為知無教者空。善男子。云何知無增上者空。善男子。空無境界離于境界。遠離心意意識。如是名為知無增上者空。善男子。是名菩薩摩訶薩入十種法行。善能知空義。善男子。菩薩摩訶薩入十種法行。能知空所對法。何等為十。所謂無明法愛法業法識法取法見法疑法邪取法慢法掉法。善男子。是名十種空所對法。善男子。無明有二種能四種因。何者二能。一者煩惱障。二者是智障。何者是四因。所謂。貪欲界因。貪色界因。貪無色界因。貪無有因。善男子。愛有二種因四種求。何者二種因。一者有支根本。二者資生根本。何者是四種求。一者欲愛。二者色愛。三者無色愛。四者無有愛。善男子。業有一種起因三種相三種果報。善男子。何者一種起因。所謂為心。何者三種相。所謂身口意業。善男子。何者三種果報。所謂黑黑果報。白白果報。黑白黑白果報。善男子。何者是識。所謂六種。眼耳鼻舌身意等識。是名六種識。此識復有三種。何者是三。一顛倒念。二不顛倒念。三者無念。善男子。何者是顛倒念。所謂念欲界。念色界。念無色界。何者是不顛倒念。謂念小乘涅槃。何者是無念。所謂離彼二念名為無念。云何離彼二念。謂念無上諸佛法故。善男子。取因有四種。所謂欲取。見取。戒取。我取。善男子。何者是見取。見取有二種。所謂邪智見智。邪智者。謂邪見智故。見智者。謂阿羅漢妄見涅槃妄求涅槃。是名見智。如是見智諸佛所訶。善男子。何者是疑。疑有二種。一者障于大乘。二者障于正位。善男子。云何名為障大乘疑。謂聲聞等其心狹劣。悕求速證小乘菩提。何以故。彼作是念。佛道長遠無量諸行難可得成。是故我當求聲聞乘速離諸苦。以是義故退于大乘。是名障大乘疑。何者障正位疑。以彼疑故不證正位。不得菩薩大乘智地。是名障正位疑。善男子。何者是邪取。邪取者。所謂檀等諸行求有果報。起如是心。我修如是布施持戒等行。取彼天人勝樂果報。如是等一切邪求。是名邪取。善男子。何者是慢。起高下心名之為慢。彼下于我我高于彼。如是高下勝負等心。是名為慢。善男子。何者是掉。掉有二種。一者能生煩惱。二者動亂生煩惱者。妄想分別見色為凈。以是因緣身口意業皆悉顛倒。是故為諸圣人所訶。何者是動亂。動亂者。彼于出世道中。其心不住故。是名為掉。善男子。是名菩薩摩訶薩入十種法行。能知空所對法。善男子。菩薩摩訶薩。入十種法行。知能說空者。何等為十。所謂不破壞者。不擾動者。不貪不厭者。不修行非不修行者。不諍不競者。不增不減者。聞說一切有為諸行自性寂滅能忍辱者。聞諸凡夫不生一法諸佛如來不滅一法不驚不怖者。聞世間性涅槃性是二平等不生疑者。聞諸佛如來常樂妙身無盡法身正信正入者。善男子。云何名不破壞能說空者。善男子。能說空者。世間之法所不能壞。何以故。心不依止世八法故。何者為八。而不依止于利衰等事。不生憂喜稱譏之音。而無欣戚毀譽二法。心不高下。于諸苦樂不貪不厭。如是世法不能破壞。是故名為不破壞能說空者。善男子。是名菩薩不破壞能說空者。善男子。云何知不擾動能說空者。善男子。能說空者。不取于法不舍于法。于何等法而不取舍。即知是法空。即見是法空。若能如是不取不舍。名為心不擾動能說空者。善男子。云何名不貪不厭能說空者。善男子。能說空者。無法可貪無法可厭。于何等法而不貪厭。即知是法空。即見是法空。若于諸法生貪厭者。如是菩薩。不名知空不名見空。若能于法心無貪厭。名不貪不厭能說空者。善男子。云何名不修行非不修行能說空者。善男子。能說空者。不修行法非不修行法。能說空者。于何等法不修行非不修行。即知是法空。即見是法空。非不修行助菩提法。若能如是知空見空。是名菩薩不修行非不修行能說空者。善男子。云何不諍不競能說空者。善男子。其說空者。若與眾生有所諍競。則不知空不見于空以是菩薩。于諍競者知見空故無所諍競。如是名為不諍不競能說空者。善男子。云何知不增不減能說空者。善男子。能說空者。不知一法增不知一法減。不見一法增不見一法減。若于諸法見增減者。如是菩薩則不知空不見于空。若能知空見空。即于諸法不見增減。是名不增不減能說空者。善男子。云何聞說一切有為諸行自性寂滅其心安忍能說空者。善男子。能說空者。不見一法生不見一法滅。是名聞說一切有為諸行自性寂滅其心安忍能說空者。善男子。云何聞諸凡夫不生一法諸佛如來不滅一法不驚不怖能說空者。善男子。能說空者不生是心。此是凡夫此是諸佛。知佛如來及諸凡夫其相平等。若見凡法是下佛法為勝。如是菩薩不知見空。若聞凡夫不生一法即是凡夫空。若聞諸佛不滅一法即諸佛空。如是聞說凡夫不生一法諸佛如來不滅一法不驚不怖是名不見一法生不見一法滅能說空者。善男子。云何知世間性涅槃性是二平等不生于疑知能說空者。善男子。若見離世間性有涅槃性。如是菩薩不知見空。若見世間真如性涅槃真如性。此二法性唯是一相。所謂無為之性。若見世間真如性涅槃真如性其相平等無有高下。不生于疑不驚不怖。是名知世間性涅槃性二法平等能說空者。善男子。云何聞說諸佛如來常樂妙身無盡法身正信正入能說空者。善男子。若生是心。諸佛如來是盡滅身。如是菩薩不知見空。何以故。諸佛如來身是真如空身。非客塵煩惱隨煩惱身。如是名為聞說如來常樂妙身無盡法身能說空者。善男子。是名菩薩知聞說諸佛如來常樂妙身無盡法身正信正入能說空者。善男子。是名菩薩摩訶薩入十種法行知能說空者

佛說法集經卷第一佛說法集經卷第二

　　　　元魏天竺三藏菩提流支譯


善男子。菩薩摩訶薩入十種法行。能知法師義。何等為十。所謂成就多聞。成就總持。成就聞慧海聚集聞慧藏。而于此聞慧不生高心。具足義無礙法無礙辭無礙樂說無礙。而不休息希求精進。知世知時知節知法知眾生。而不舍于修敬長德所修行。知論知義知可化眾生。而不舍于咨問之事。成就少欲知足等行。而不舍于供給尊者之業。成就妙靜寂靜柔軟心不怯弱。而不舍于慚愧正行。成就甚深不可稱量具足功德。而能示現世間垢行不得解脫。為隨順眾生故。成就自性直心軟心安樂心。而能現同一切破戒等行。成就布施持戒忍辱精進禪定智慧。而于一切處不生著心不分別境界。遠離一切貪等隨煩惱刺。而不舍為一切眾生斷煩惱精進之行。善男子。是名菩薩摩訶薩入十種法行能知法師義。復次善男子。菩薩摩訶薩。入十種法行。能知法師義。何等為十。所謂菩薩摩訶薩。遠離一切諸求而不舍一切菩薩摩訶薩功德精進。善知一切諸法寂滅不證菩提而不舍一切布施精進。現知諸法畢竟無盡而不舍于忍辱安樂之行。常在三昧甚深境界而能不舍一切眾生善根所作之事。具足妙靜寂靜而常不舍亂心顛倒心教化眾生之行。成就陀羅尼及四無礙而常不舍求于多聞智慧精進。成就諸法秘藏而能不舍為于一偈逕百千由旬求法精進。知一切法不由于他而常不舍親近師尊敬重精進。知一切法不生不滅而常不舍護法精進。不見眾生及眾生名而常不舍化一切眾生得大菩提精進。善男子。是名菩薩摩訶薩入十種法行能知法師義。復次善男子。菩薩摩訶薩。入十種法行。能知法師義。何等為十。所謂成就攝受語故能行布施愛語利益同事之行。成就柔軟語故能起大慈悲心。成就隨順語故則能隨順寂靜隨順離煩惱隨順解脫。成就隨順語故則能隨順奢摩他隨順毗婆舍那隨順真如道。成就善巧語故則能具足顯了語無譏嫌語無能奪語。成就字義語故。則能離于惡語具足義語。成就遠離諂曲語故則能破眾生無明欺誑。成就無疑語故則能現見一切法相。成就遠離一切煩惱使語故則能滅諸煩惱隨煩惱因。成就不起根本語以無垢無所發故。善男子。是名菩薩摩訶薩入十種法行能知法師義。復次善男子。菩薩摩訶薩入十種法行。能知法師義。何等為十。所謂菩薩摩訶薩。諸所說法皆依妙法所持而說。不依供養恭敬所持而說。依一切諸佛所持說法。不依自心所持而說。依大慈大悲根本說法。不依煩惱隨煩惱根本而說。依斷隨順凡夫使流說法。不依斷絕隨順佛法僧寶如法修行而說。依大慈悲利他說法。不依受樂自利而說。夫說法者依彼甚深法說。以空無相無愿畢竟故。說法者依彼勝人而說。以能隨順轉大法輪故。說法者降伏一切魔怨而說。以能降伏陰魔死魔煩惱魔天魔故。說法者隨順道場而說。以一切世間所應供養故。說法者隨順一切智智而說。以畢竟得十力四無所畏十八不共法故。善男子。是名菩薩摩訶薩入十種法行。能知法師義。復次善男子。菩薩摩訶薩入十種法行。能知法師義。何等為十。所謂樂于梵行資生之業。不樂世間資生之具。樂于圣人所行之法。而能不舍教化眾生凡夫所作可訶之事。菩薩常樂法食不貪世味。常樂阿蘭若處不著城邑聚落。常樂佛菩提不求聲聞辟支佛菩提。常樂斷智障不樂斷煩惱障。常樂三十二相八十種好成就色身不樂唯證法身。常樂成就十力四無所畏十八不共法。不樂唯證四諦之法。常樂成就隨一切眾生善根。不樂唯集自身善根。常樂斷除一切煩惱及煩惱習氣。非唯樂斷煩惱障法。善男子。是名菩薩摩訶薩入十種法行能知法師義。善男子。菩薩摩訶薩。入十種法行。能知法師相應譬喻。何等為十。所謂善男子。譬如大地其性平等。廣能荷負一切眾生。而于眾生不求報恩。善男子。菩薩法師如彼大地。其心平等普能荷負一切眾生。而于眾生不求報恩。善男子。譬如大水其性普洽澤潤一切皆令滋茂。而于彼物不求報恩。菩薩法師亦復如是。以己功德利潤眾生悉令安隱。而于眾生不求報恩。善男子。譬如火性力能成熟一切果實。而于彼事無所悕望。菩薩法師亦復如是。以己功德智慧。成熟一切眾生善根果實。而于眾生不求恩惠。善男子。譬如風性力能生長一切藥草諸種。而于彼物不生分別無所悕望。菩薩法師亦復如是。力能增長一切眾生生身法身。而于眾生不求報恩。善男子。譬如空界無量無邊體無障礙容受一切。而于彼物無所分別無所貪著。菩薩法師亦復如是。成就無量無邊諸善功德體無障礙。利益一切眾生。而于眾生無所分別無所貪著。善男子。譬如明月顯處虛空清凈圓滿。眾生見者無不愛樂。光照世間一切群像。而不為彼昏翳所污。菩薩法師亦復如是。出現于世功德具足。在在處處一切見者皆悉愛樂。救度世間而不為彼世法所染。善男子。譬如日出光明普照破諸闇冥無有翳障。一切眾生所作事業皆悉成就。而彼日性于諸眾生無有分別悕報恩心。菩薩法師亦復如是。出現于世破諸眾生無明黑闇。以智慧光普照眾生。種種善根皆令增長。而彼菩薩于諸眾生無有分別求少報恩。善男子。譬如船舫堅厚善縛不破不壞。能于大海渡諸眾生。而于眾生不求價直。菩薩法師亦復如是。以智慧為厚。諸波羅蜜為堅。大慈悲為善縛。能于生死大海渡諸眾生。而于眾生不求價直。善男子。譬如暴河漂流迅急崄難可畏。中有橋梁于諸眾生平等悉與濟渡之樂。而無分別濟渡之想。菩薩法師亦復如是。于煩惱暴河駛流難渡崄難可畏駛流惡道。能于其中作大橋梁。于諸眾生平等施與解脫之樂。而無分別度脫之心。善男子。譬如闇室然大燈明。于下中上一切眾生平等普照而彼燈明無我我所照了之想。菩薩法師亦復如是。于無明闇室然智慧燈。于下中上一切眾生平等普照。而彼菩薩無我我所能照之心。善男子。是名菩薩摩訶薩入十種法行。能知法師相應譬喻

善男子。菩薩摩訶薩入十種法行。知不共住法。何等為十。所謂小心少求狹劣眾生皆不共住。不起廣心不起大行懈怠眾生亦不共住。依止慢心增上慢我慢猶如高幢如是眾生亦不共住。慳嫉破戒嗔恨懈怠亂心愚癡眾生皆不共住。貪欲嗔恚惱害覺觀等心亦不共住。一切分別差異分別種種分別亦不共住。一切蓋障隨煩惱使亦不共住。一切聲聞辟支佛及世間念亦不共住。一切悕求恭敬贊嘆禮拜之念亦不共住。一切我我所心亦不共住。善男子。是名菩薩摩訶薩入十種法行能知不共住法。復次善男子。菩薩摩訶薩于十種舍心皆不共住。何等為十。所謂舍于攝受妙法之心亦不共住。舍于聽聞妙法之心亦不共住。舍于教化眾生之心亦不共住。舍于法施眾生之心亦不共住。舍于一切尊重恭敬供養之心亦不共住。舍于降伏魔等之心亦不共住。舍于摧滅外道之心亦不共住。舍于護持妙法之心亦不共住。舍于諸波羅蜜修行之心亦不共住。舍于三聚回向之心亦不共住。善男子。是名菩薩摩訶薩于十種舍心皆不共住。善男子。菩薩摩訶薩入十種法行。知應化事。何等為十。所謂轉輪王化。帝釋王化。梵王化。聲聞化。辟支佛化。菩薩化。諸佛化。佛國土化。道場化。大眾化。善男子。此諸應化。菩薩摩訶薩。皆依眾生諸根性欲。又善男子。若諸眾生其心尊重。轉輪圣王持戒修行十善威儀。彼時菩薩摩訶薩。即現轉輪圣王莊嚴之事利益眾生。又善男子。轉輪圣王輪寶莊嚴者。千輻具足純是閻浮檀金。過于人天非人所為。自愿如意功德所生。觀者無厭。余凡輪王所不能有。象寶者。其身姝大鮮白充潔。六牙具足眾相圓滿。見者無厭。乘空而行其去迅疾。猶如堙羅婆那金翅鳥等。殊勝善根福力所生。余凡輪王所不能有。馬寶者。其色紺青厥性良善。猶若婆羅呵馬王。飛空而行駿疾如風。其猶如意寶珠隨王所念無不稱意。余凡輪王所不能有。摩尼寶者。楞相成就非工所造自然而有。具足光明其色照曜。能蔽日月星宿諸火明等。隨其所須一切稱意。余凡輪王所不能有。女寶者。膚艷鮮潔妙相奇挺。黑白長短肥瘦得所。威儀動靜靡不具瞻。世間技術五明論等無不通達。言音和雅柔軟微妙。辭韻善巧辯才成就。如如意寶具足一切勝妙之事。心常安樂諸善法行。余凡輪王所不能有。主藏臣寶者。其身廣大志性堅固。猶如金剛力士毗沙門王。色貌端嚴言辭流澤。其見聞者無不欣樂。成就肉眼具足慈悲。如如意寶所念皆得。此藏臣寶同彼輪王善根所生。余凡輪王所不能有。主兵臣寶者。一切功德善根所生。如摩尼寶鏡像義故。王所未念先已成辦。見相即知一切諸事。所依殊勝無可譏嫌。飛空而行自在無礙。隨王所念導前而去。其所至處靡不摧伏。余凡輪王所不能有。如是一切輪王七寶莊嚴化事。皆是菩薩摩訶薩得心自在神力所為。欲與一切眾生安隱樂事。此人王寶及作業者。一切殊勝無可譏嫌。能以實心深心柔軟心隨順法心。轉大法輪受持十善。具足三十二相教化眾生。是名菩薩摩訶薩轉輪圣王莊嚴大化。善男子。若諸眾生其心尊重忉利天王。菩薩爾時化作帝釋身。有百眼處三十三天。說一切諸法皆悉無常。汝等應當遠離放逸。善男子。若諸眾生其心尊重大梵王。菩薩爾時化作梵王。威儀殊勝為諸梵眾說四禪等。善男子。若諸眾生應以聲聞身得度者。不以辟支佛身。不以佛身而可度者。菩薩爾時化作聲聞身。為彼眾生說盡諸苦得無為樂

善男子。若諸眾生應以辟支佛身得度者。不以聲聞身不以佛身而可度者。菩薩爾時化作辟支佛身。為說辟支佛道。明一切諸法皆悉無常。樂于空閑寂靜之處。說諸禪定解脫三昧三摩拔提四如意足。說辟支佛為大福田。說微妙法教化眾生令其正信。善男子。若諸眾生應以菩薩身得度者。菩薩爾時以己微妙清凈色身。說六波羅蜜四種寂法大慈大悲。及諸自在諸忍諸地。化彼眾生。善男子。若諸眾生具上根性。應以佛身而得度者。菩薩爾時化作佛身。為說十力四無所畏十八不共法。示現諸佛殊勝神通。化彼眾生。善男子。若諸眾生應以勝妙莊嚴清凈佛土而得度者。菩薩爾時即變三千大千世界。平坦如掌無有高下。其地柔軟如迦鄰陀草。其有觸者無不受樂。或如琉璃頗梨等色。或出優羅伽栴檀之香。無諸惡趣亦無女人黃門之身。或作種種莊嚴七寶之山。種種奇異華果香樹。無諸黑山坑坎堆阜沙礫荊棘雜穢草木。現此勝事化彼眾生。善男子。若諸眾生應見勝妙莊嚴道場而得度者。菩薩爾時示現莊嚴道場之樹。其形高廣十二由旬。根盤幽固不可傾動。以閻浮檀金為莖。金銀琉璃頗梨馬瑙種種諸寶以為枝葉。又現無量天女之身。化彼眾生。善男子。若諸眾生應見勝眾而得度者。菩薩爾時即現大威德天諸龍夜叉乾闥婆阿修羅迦樓羅緊那羅摩睺羅伽。釋提桓因梵天王四天王。或為聲聞得四無礙及俱解脫。或為菩薩住第十地得首楞嚴三昧。化彼眾生。善男子。是名菩薩摩訶薩。入十種法行能知應化事。善男子。菩薩摩訶薩。入十種法行。知諸善根勝妙果報。何等為十。所謂善男子。譬如因彼虛空月形。即見水中種種月像。而虛空月不至水中。善男子。如是諸善根業行因緣。而有種種勝妙果報。隨心所樂一切成就。如虛空月不至水中。如是所作諸善因緣不至于果。雖不至果。而依彼諸善根因緣。有勝妙果報差別不同。善男子。譬如業行因緣于彼孔雀一毛輪中見種種色。如是菩薩摩訶薩。依諸善根業行因緣。而有無量果報差別。如彼業行不至毛輪。雖復不至而依彼業因緣力故。于毛輪中有種種色。如是所作諸善根業不至于果。雖不至果。而依彼諸善根因緣。有勝果報差別不同。善男子。譬如依彼勝妙善根。于虛空中雨種種華。如是諸華具足妙好色香味觸。而彼善根不至華中。以諸善根與虛空華相各異故。如是所作善根業行不至于果。雖不至果。而依彼善業因緣。有勝果報差別不同。善男子。譬如依彼勝妙善行。于虛空中自然而作種種伎樂微妙音聲歡娛之事以為供養。然彼善行。不至伎樂音聲等中。以此善行與諸伎樂相各異故。其相雖異而依彼業有虛空中種種伎樂。如是依諸善根業行因緣有勝果報。然彼善行不至于果。雖不至果。而依彼善根因緣。有勝果報差別不同。善男子。譬如虛空雜色虹起。依彼四大增上因緣。而彼四大不至虹中。雖不至虹。以彼四大因緣力故。生諸虹色種種不同。地大因緣而生黃色。水大因緣生于青色。火大因緣生于赤色及諸綺色。風大因緣生虹輪相。如是依諸善根增上因緣。而有勝妙果報具足。善男子。譬如輪王受持十善業道因緣。得七寶具足及自然粳糧不假種殖。而彼受持十善業道因緣。不至七寶亦復不至自然粳糧。以依受持十善業道因緣。而有輪王勝妙果報。如是善發勝心善起諸行。善能受持善根力故。有彼輪王勝妙果報。然彼業因不至果中故。說因果不相似。善男子。譬如諸天勝善因緣。自然而有曼陀羅華諸妙天宮百味甘膳。而彼善根不至果中。非不依彼善根因緣。而有諸天勝妙果報。善男子。譬如殊勝如意神通因緣力故。于彼石壁無所障礙。而彼神通因緣不至無障礙中。而依彼神通因有無障礙。如是不放逸善根因緣。有彼勝妙果報。善男子。譬如依風生火離彼不生。火既生已力能成熟光色明照。而彼火性不從風來以彼明色熱觸風中無故。如是一切善根果報從因緣生。應知善男子。譬如法行比丘得無漏善根功德。自在隨念即成虛空處一切入地水火風青黃赤白。自在成就無有障礙。而彼無障礙心不至虛空。無障礙等雖不至彼。而即念能成無障礙事。是故不離彼心能成地等無障礙事。如是一切無漏善根因緣。而有果報勝事。善男子。是名菩薩摩訶薩入十種法行能知諸善根勝妙果報

善男子。菩薩摩訶薩入十種法行。能知得無漏善根勝妙果報。何等為十。所謂六通三明八解脫八勝處十一切入十自在十諦九次第定三摩拔提十力十智

善男子。何者是六通。所謂天眼天耳他心智宿命智如意通智漏盡智。是名六通。善男子。菩薩摩訶薩天眼者。具足一切善根功德。無礙無著無量無障無住無行無錯無謬。能如是見無可譏嫌。不與一切世間聲聞辟支佛共。遠離一切煩惱及一切煩惱習氣。不謬見不謬記。菩薩摩訶薩天眼。見諸眾生若生若死若好若丑若粗若妙。隨彼眾生業行所造。稱其因果能如實知。菩薩摩訶薩天眼。畢竟能得佛智。畢竟成就佛智。是名菩薩摩訶薩天眼

善男子。菩薩摩訶薩天耳者。無有障礙。具足一切善根功德過一切凡夫釋提桓因四天王天龍夜叉乾闥婆阿修羅迦樓羅緊那羅摩睺羅伽聲聞辟支佛。以此勝妙無所障礙清凈天耳。聞一切聲天龍夜叉乾闥婆阿修羅迦樓羅緊那羅摩睺羅伽聲。乃至蚊虻蠅蟻等聲。圣人非圣人聲。皆悉得聞。而于圣人聲不起樂心。于非圣人聲不起厭心。聞凡夫聲不生下想。聞聲聞辟支佛聲不生勝想。聞非圣人聲聽不生厭。聞圣人聲聽不生樂。于一切聲不生美惡之想。雖聞一切聲悉如響空離我我所寂靜空故。不著耳入不著聲入。是名菩薩摩訶薩天耳

善男子。菩薩摩訶薩他心智者。菩薩摩訶薩。如實知自心。以如實知自心故。如實知一切眾生心。所謂如實知貪心離貪心。菩薩摩訶薩。如實知貪心而不生嗔。知離貪心而不生喜。唯于貪心眾生生于大悲。于離貪心眾生生于大慈。如是如實知嗔心離嗔心。癡心離癡心。愛心離愛心。取心離取心。染心離染心。思量心不思量心。三昧心離三昧心。如實知解脫心不解脫心。菩薩摩訶薩。如是如實知眾生心。于未得解脫眾生不生嗔心。得解脫眾生不生喜心。唯于未得解脫眾生生大悲心。得解脫眾生生大慈心。如實知一切法唯是一心。而于彼心此心不生貪著。菩薩摩訶薩。彼知他心智。如實知一切眾生心。彼諸眾生。若菩薩不與念力。則不能知菩薩心。乃至天眼亦不能知。一切聲聞辟支佛亦不能知。何況無智凡夫而能得知。是名菩薩摩訶薩他心智

善男子。菩薩摩訶薩宿命智者。一切善根具足故。能知自身過去無量宿命。及一切眾生過去無量宿命。能知一生二生百生千生百千萬生。乃至無量阿僧祇生。無量百千億那由他生。善知劫成善知劫壞。乃至善知無量阿僧祇劫成劫壞。乃至善知無量無邊百千億那由他劫數成壞。善知大劫成善知大劫壞。善知大劫百劫。善知大劫千劫。善知大劫百千劫。百千萬劫。乃至善知大劫無量百千萬劫。菩薩摩訶薩。彼宿命智。唯除諸佛如來及住地菩薩。一切世間天人聲聞辟支佛之所迷悶。菩薩如是知我于彼處如是生如是姓。如是色如是名。如是飲食如是命如是住。如是長短如是闊狹。如是好丑如是苦樂。我于彼死生于某處。于彼處死于此處生。如是生如是姓。如是色如是名。如是飲食如是命如是住。如是長短如是闊狹。如是好丑如是苦樂。如知己身。知一切眾生身亦如是知。乃至蚊虻蠅蟻等亦如是知。菩薩摩訶薩彼宿命無礙無著無住無障無滯。不失時與大慈大悲相應。甚深不可思量。遠離使煩惱及習氣煩惱。一切清凈功德智慧以為莊嚴。是名菩薩摩訶薩宿命智

善男子。何者是菩薩摩訶薩如意通智。所謂一切福德智慧。成就無障礙。自然無分別。無量阿僧祇百千萬億那由他劫。修行布施持戒忍辱精進禪定三昧三摩拔提。智慧增上自身力故。如來凈天增上緣故。是菩薩。彼如意現前自然無障礙。勝一切世間。而作利益眾生。是菩薩。如是隨心欲住。能如是住。隨心欲示現如是境界。能如是示現。是菩薩。一切處自在如意通示現無障礙。是菩薩。應以一眾生形相現一切眾生形相而可化者。是菩薩。為彼現一眾生形色。示現為一切眾生形色。隨彼眾生應受道器。現諸化身。作種種事種種言語種種威儀而現在前。是菩薩。心念一切眾生色像。欲作一切佛像。即時能現一切眾生色像。成一切佛像。是菩薩。心念一切佛色像。欲作一切眾生色像。即時能成一切佛色像。成一切眾生色像。是菩薩。念欲令成劫壞。即示成劫壞。彼諸眾生即見成劫作壞劫。是菩薩。欲令壞劫作成劫。即能示現壞劫作成劫。彼諸眾生即見壞劫作成劫。如是一切成壞而示現成壞。是菩薩。如是念欲令一劫示現一日初分即能示現。彼諸眾生即見一劫為日初分。是菩薩。以日初分示現一劫。彼即如是成。彼諸眾生亦如是見。是名菩薩摩訶薩變化如意通。菩薩摩訶薩現前如意通者。是菩薩。依不可思議功德智慧增上自然無心現前。成就一切事不壞而能現前。是名菩薩摩訶薩現前如意通。善男子。何者是菩薩摩訶薩自然如意通。若諸眾生。應如是信如是見種種形色種種威儀。是菩薩。不思量不分別自然而現色。是名菩薩摩訶薩自然如意通。是菩薩。若干世界眾生。應見諸佛出世而可度者。即時示現爾所世界佛出于世。從兜率天退。入胎出胎出家苦行。詣道場降伏魔成正覺轉法輪現大涅槃。如是教化彼諸眾生。善男子。菩薩摩訶薩。如是如意通無量境界。是名菩薩摩訶薩如意神通智。善男子。何者是菩薩摩訶薩漏盡智通。善男子。菩薩遠離四漏。所謂欲漏有漏見漏無明漏。菩薩摩訶薩。遠離如是等漏。不復受生。是菩薩。更不受生而能隨順可化眾生。示現一切處生。是名菩薩自然不休息行于菩薩道。是名菩薩摩訶薩六通

善男子。何者是菩薩摩訶薩三明。所謂天眼智明宿命智明漏盡智明

善男子。何者名為智有天眼智天眼明。云何為天。彼清凈天勝妙上天等天眼智。菩薩摩訶薩。畢竟得彼天眼智。清凈天者。謂聲聞辟支佛菩薩諸佛如來。勝妙上天者。謂諸佛如來。于聲聞辟支佛天等為上。是菩薩摩訶薩。得彼諸佛如來天眼。是名初明

善男子。何者是菩薩摩訶薩宿命智明。善男子。諸佛如來過去未來現在無有境界不知不見不覺。菩薩摩訶薩。得彼境界彼宿命智明。此明不同一切聲聞辟支佛。是名第二明。善男子。何者是菩薩摩訶薩漏盡智明。菩薩摩訶薩。遠離四漏及煩惱習氣。所謂欲漏有漏見漏無明漏。菩薩摩訶薩。證見道時。即得遠離如是等煩惱及煩惱習氣。非但證斷煩惱障法。亦復不同聲聞辟支佛等。得漏盡已。于一切生處及教化一切眾生而無障礙。是名菩薩漏盡智明。是名菩薩摩訶薩三明

善男子。何者是菩薩摩訶薩八解脫。所謂有色見色是名初解脫。內有色相見外色是名第二解脫。信凈是名第三解脫。是菩薩。過一切色相。滅一切有對相。不念一切異相。知無邊虛空。即入無邊虛空行。是名第四解脫。是菩薩。過一切虛空無邊相。知無邊識。即入無邊識行。是名第五解脫。是菩薩。過一切無邊識相。知無所有。即入無所有處行。是名第六解脫。是菩薩。過一切無所有處。知非有想非無想安隱即入非有想非無想處行。是名第七解脫。是菩薩。過一切非有想非無想行。滅一切受想。入滅盡定行。是名第八解脫

善男子。云何有色見色。有色者。皆是因緣而生。見空無壽者。能如是見得脫于縛。是名解脫。云何內有色相見外色。見空無壽者皆是因緣生。能如是見得脫于縛。名為解脫。云何信凈。凈者。若分別凈不凈相名為邪見。以信凈故得脫于縛。名為解脫。過一切色相。滅一切有對相。不念別異相。知無邊虛空。即入無邊虛空行。無量虛空虛空空。能如是知得脫于縛。名為解脫。過一切虛空。知無邊識。即入無邊識行。無量識無邊識。此無邊識即是空。能如是知得脫于縛。名為解脫。過無邊識知無所有少即入無所有行。所有者。名為貪嗔癡煩惱。入無所有行者。滅彼煩惱。能如是知得脫于縛。名為解脫。過無所有者。知非有想非無想。安隱即入非有想非無想行。非有想者。性空寂靜。非無想者。以依因緣而有。能如是見得脫于縛。名為解脫。過一切非有想非無想。滅一切受想。入滅盡定行。是菩薩。如是見想如陽焰受如泡。想即是受受即是想。無知者無壽者。能如是見得脫于縛。名為解脫。善男子。何者是菩薩摩訶薩八勝處。所謂有色見色。彼色中得自在而知。彼色中得自在而見。是名初勝處。內身有色想。見外色若好若丑。彼色中得自在而知。彼色中得自在而見。是名第二勝處。內身有色相見外色無量若好若丑。彼色中得自在而知。彼色中得自在而見。是名第三勝處。內身有色相見外色少若好若丑。彼色中得自在而知。彼色中得自在而見。是名第四勝處。內身有色相見外色青見青色青色青光。譬如優摩歌華青見青色青色青光。菩薩亦復如是。內有色相見外色青見青色青色青光。彼色中得自在而知。彼色中得自在而見。是名第五勝處。內身有色相見外色黃見黃色黃色黃光。譬如伽尼歌羅華黃見黃色黃色黃光。菩薩摩訶薩亦如是。內身有色相見外色黃見黃色黃色黃光。彼色中得自在而知。彼色中得自在而見。是名第六勝處。內身有色相見外色赤見赤色赤色赤光。譬如槃頭視婆華赤見赤色赤色赤光。菩薩摩訶薩亦如是。內身有色相見外色赤見赤色赤色赤光。彼色中得自在而知。彼色中得自在而見。是名第七勝處。內身有色相見外色白見白色白色白光。譬如優沙私多羅白見白色白色白光。菩薩摩訶薩亦如是。內身有色相見外色白見白色白色白光。彼色中得自在而知。彼色中得自在而見。是名第八勝處。是名菩薩摩訶薩八勝處

佛說法集經卷第二佛說法集經卷第三

　　　　元魏天竺三藏菩提流支譯


善男子。何者是菩薩摩訶薩十一切入。所謂地一切入。水一切入。火一切入。風一切入。虛空一切入。青一切入。黃一切入。赤一切入。白一切入。識一切入。是名十一切入。是菩薩。若欲以一切界入一界者。即一切界入一界。所謂入地界。若欲以一切界入一界者。即一切界入一界。所謂入水界。若欲以一切界入一界者。即一切界入一界。所謂入火界。若欲以一切界入一界者。即入一界。所謂入風界。若欲以一切界入一界者。即入一界。所謂入虛空界。若欲以一切入入一入。即入一入。所謂青入。若欲以一切入入一入。即入一入。所謂黃入。若欲以一切入入一入。即入一入。所謂赤入。若欲以一切入入一入。即入一入。所謂白入。若欲以一切入入一入。即入一入。所謂識入。若欲以一切地水火風空青黃赤白識入一入。即入一入。是故名為一切入入一。一入即成一切入。是故名為一切入。是名菩薩摩訶薩十一切入

善男子。何者是菩薩摩訶薩十自在。所謂命自在。心自在。物自在。業自在。生自在如意自在。信自在。愿自在。智自在。法自在。是名菩薩摩訶薩十自在。善男子。得上甘露名為命自在。能知一切唯是一心名為心自在。于其掌中出諸珍寶亦以虛空而為庫藏名為物自在。遠離一切煩惱煩惱習氣及無明使名為業自在。于禪定解脫三昧三摩跋提隨意回轉名為生自在。于一切行自然而行名為如意自在。于一切入中得自在觀名為信自在。即生心時。現前成就一切諸事。名為愿自在。一切身口意業以智為本名為智自在。現得平等真如法界實際無垢智慧名為法自在。復次善男子。得命自在故。對治一切世間死怖畏。得心自在故。對治一切世間煩惱怖畏。得物自在故。對治一切世間貧窮怖畏。得業自在故。對治一切世間惡行怖畏。得生自在故。對治一切世間惡道怖畏。得如意自在故。對治一切世間追求怖畏。得信自在故。對治一切世間謗法罪怖畏。得愿自在故。對治一切世間心念縛怖畏。得智自在故。對治一切世間云何疑刺怖畏。得法自在故。對治一切世間大眾怖畏。復次善男子。遠離殺生之罪。與一切眾生無嗔害心。是命自在因。于受樂眾生無障礙大慈。于受苦眾生無障礙大悲。是心自在因平等心舍一切事。及回向大菩提。是物自在因入一切所作業。所謂清凈身口意業。是業自在因以菩提心為本。攝取一切善根十善業道。是生自在因以一切供養恭敬禮拜贊嘆象馬車乘舍與眾生。是如意自在因于三寶中教化一切眾生。是信自在因與一切眾生清凈身口意業。是愿自在因遠離供養恭敬飲食貪心。能施一切眾生法食。是智自在因平等教化一切眾生。說一切眾生平等法界。說一切眾生諸佛如來。以為法身非飲食身。是法自在。因是名諸菩薩摩訶薩得十自在

善男子。何者是菩薩摩訶薩十諦。所謂世諦。第一義諦。相諦。差別諦。觀諦。事諦。生諦。盡無生智諦。入道智諦。集如來智諦。是名十諦。善男子。世諦者。所謂有限齊名數為他人說狹劣不廣。是名世諦。第一義諦者。所謂甚深空相應法。無有限齊不斷絕處。非他因緣平等一相無有高下。不亂不靜相。一切法真如相。是名第一義諦。相諦者。所謂逼惱者苦相。生者集相。凈者滅相。乘者道相。是名相諦。復次善男子。知一切法自性無我相證道相作證相。是名相諦。如是知一切法自性凈相。知自性遠離相。知自性空相。知自性不生不滅相。證道相作證道相。是名相諦。差別諦者一切法皆是一相。依他因緣而差別說。一相者。所謂空相。彼空依他差別而說。又復一切法。無相無愿無行不生不滅。彼一切差別皆是空相。皆悉是空不相違相。是名差別諦。何者是觀諦。觀者徹觀故。數見思惟知見覺證。智于彼境不相違背。是名觀諦。事諦者。所謂事智。事者謂陰界入。知彼陰界入唯是因緣生無事無壽者。能如是知而證于道。是名事諦。何者是生諦。所謂依彼知斷煩惱。依彼行斷煩惱。依彼道斷煩惱。而得十力四無畏十八不共法。復證一切法。得一切如來勝自在法。是名生諦。盡無生智諦者。說一切有為法盡。彼有為法盡不盡以盡無盡。若盡有盡者即有盡盡。是故盡不盡。是故盡不生不滅。是名盡無生智諦。何者是入道智諦。以何等智以何等道。以何等功德聚集。以何等智聚集。知一切法不生不滅。依彼法自入令他入。是名入道智諦。何者是集如來智諦。謂法云地如來地中間。集如來智諦。得彼自然道證如來智。是名集如來智諦。是名菩薩摩訶薩十諦

善男子。何者是諸菩薩摩訶薩九次第入三摩拔提。菩薩摩訶薩。離諸欲諸惡不善法。有覺有觀離生喜樂入初禪行。善男子。離諸欲者。謂初禪所對愛染法。遠離彼法名離諸欲。離諸惡不善法者。謂因貪嗔癡。起殺生偷盜邪淫妄語兩舌惡口綺語貪嗔邪見。是名諸惡不善法。遠離彼法是名初禪。有覺者謂共覺故。何者是覺。依何境界隨順初禪。是覺有種種異名。謂知覺思惟觀集定等。是名為覺。何者是觀。即彼隨順初禪覺行。思惟觀受欲定知覺。是名為觀。依于厭行共彼有覺有觀而成初禪。依于厭行共彼有喜有樂而成初禪。是名有喜有樂入初禪行。行者所謂。受持護念喜樂知等是名為行。菩薩摩訶薩。住初禪中。得無生法忍增上欲心。是故入禪求無生法忍。是菩薩摩訶薩。為得轉勝無生法忍欲求心故。于彼初禪中生不堅固心。是故菩薩。舍彼初禪求第二禪。是菩薩離彼初禪有覺觀心。滅于彼心離于彼心。凈于彼心寂靜彼心。為入第二禪。為成就第二禪思惟行。是菩薩離彼覺觀。內凈心一處無覺無觀定生喜樂入第二禪行。內凈者。謂對治障。彼第二禪法。菩薩寂靜彼法清凈無濁。是名內凈。心一處者。謂滅彼初禪一切覺觀。寂靜一味猶如大海。善男子。譬如一切諸水入于大海。皆同一味所謂堿味。如是菩薩摩訶薩。入第二禪。滅彼初禪一切覺觀。寂靜一味無覺無觀。是名得無覺無觀三昧。是菩薩。依彼三昧生喜。謂于佛法僧中生于喜心。依彼喜心。諸善功德自然滿足。是菩薩。為彼無生法忍增勝光明轉轉光明轉轉勝妙轉轉柔軟得上欲心。是菩薩。依彼無生法忍上欲心故。于彼第二禪中不住不樂。更求勝上第三禪行。是菩薩生如是心。知彼喜心障第三禪及障無生法忍。是故菩薩。離喜行舍憶念安慧身受樂。是樂圣人亦說亦舍。遠離喜樂入三禪行。是菩薩得三昧樂厭于彼喜。生如是心。此無喜樂。是無常樂。是盡滅法。非常非恒。非真實樂。非究竟樂。是菩薩知如是已。轉轉復得彼無生法忍增上欲心。是菩薩。依彼無生法忍增上欲心。不樂苦樂。是菩薩遠離苦樂先滅憂喜。不苦不樂舍念清凈入四禪行。是菩薩得第四禪三摩拔提柔軟心自在心寂靜心光明心正直心。以彼一切樂事。舍與一切眾生。是菩薩與一切眾生現前安隱樂時。即得無生法忍光明現前。是菩薩得彼無生法忍光明現前故。令行速疾。是菩薩于彼第四禪勝妙樂中。不生樂心。遠離彼樂舍念清凈。唯見虛空現前。是菩薩過一切色相。滅一切有對相。不念種種相。知無邊虛空。即入無邊虛空行。是菩薩如是觀色。略有二種。一者四大。二者依四大。四大者。謂地水火風。依四大者。謂色香味觸。如是廣有八種色。離彼一切色相無彼色相。滅彼色相故。言過一切色相。隨何等法有其色相。彼法必有礙相。是故過一切色相。滅一切有對相。不念不行種種異相。以過種種異相。以不念種種異相故。唯見虛空相。是故菩薩知無量虛空。即入無邊虛空行。是菩薩入無邊虛空處三昧。生如是心。虛空無邊虛空無際虛空無崖。隨何等法以無邊等故。彼法無有前際中際后際。如是觀一切法。無前中后際。是菩薩入如是三昧。即于一切眾生起大慈心。即于一切法得平等智而現在前。是菩薩爾時于無生法忍中。始得勝進光明現前。是菩薩過一切無邊虛空相。現前知無邊識相。入無邊識處行。是菩薩生如是心。是無邊虛空相。唯是識想分別。是菩薩得如是心。知一切唯是識相。是識無量無邊。是菩薩入如是三昧。得無生法忍。非究竟成就無生法忍。是菩薩過一切無邊識相處。現前知無所有處。入無所有無少處行。無所有者無彼所有。何者是所有。謂貪嗔癡分別種種分別虛妄分別。一切有為法皆從虛妄分別心生。無彼所有故言無所有。無少者如向所說。法中少相細相微相等名為少相。無彼少相故言無少。過彼一切粗細相故。言無所有無少。是菩薩住如是三昧。得轉勝無生法忍光明現前。是菩薩為得彼無生法忍。不樂彼無所有無少三昧。是菩薩更求增上三昧生勝欲心。是菩薩轉求增上三昧勝行生如是心。是無所有無少行相亦是細相。虛妄分別故。次觀非相非非相。何等法是非相非非相。非相者是空。非非相者從因緣生。菩薩爾時得非相非非相三昧現前。是菩薩過一切無所有處少相。入非想非非想處三昧行。菩薩住于彼處生如是心。彼非想非非想處無所可樂。是菩薩遠離彼處。是菩薩遠離彼處。即時一切法不生不滅現前。是菩薩知一切法不生不滅。見一切法自性寂滅。是菩薩不行不住。菩薩爾時得勝上清凈無生法忍。是菩薩自此以上得自然不休息菩薩道。是名菩薩摩訶薩九種次第入三摩拔提

善男子。何者是菩薩摩訶薩十力。所謂信力。內力。修行力。忍辱力。智力。離力。聞慧力。樂說力。功德力。如實修行力。善男子。何者是信方。信力者。菩薩摩訶薩。信何等何等法。彼彼法中。隨心即成決定信力。是菩薩于信力中。一切世間天人諸魔不能擾動。是名菩薩摩訶薩信力

善男子。何者是菩薩摩訶薩內力。菩薩起貪心時。修不凈觀即滅貪心。起嗔心時。修行大慈即滅嗔心。起癡心時。修因緣行即滅癡心。是菩薩若為他人呵罵打縛。生如是心。此聲如響呵罵等如夢。菩薩爾時得平等智。信知打罵系閉等唯是自業。能如是見即時消滅。是菩薩知此身中有何等事。所謂逼惱割截等事。如水中月。菩薩爾時得平等智。能如是知即時消滅。舉要言之。菩薩能知諸煩惱門皆是清凈門。是名菩薩摩訶薩內力

善男子。何者是菩薩摩訶薩修行力。謂信行地力。見道地力所有對治障法。而彼障法所不能障是菩薩彼信行地中。見道地中。一切世間天人魔梵不能擾動。是名菩薩摩訶薩修行力

善男子。何者是菩薩摩訶薩忍辱力。若菩薩為他所罵而不加報。以得如響平等智力故。若菩薩為他人所打而不加報。以得鏡像平等智力故。若菩薩為他所惱而不加報。以得如幻平等智力故。若菩薩為他所嗔而不加報。以得內清凈平等智力故。世間八法所不能染。以得世法清凈平等智力故。一切煩惱不能染不能勝。以得集因緣平等智力故。舉要言之。是菩薩見一切染法門皆是清凈門。是名菩薩摩訶薩忍辱力

善男子。何者是菩薩摩訶薩智力。謂菩薩摩訶薩。知陰界入空不生不滅。以何等智能集大菩提。于彼智中。一切諸魔外道邪見現作佛形所不能動。亦不擾亂不能令疑。是名菩薩摩訶薩智力

善男子。何者是菩薩摩訶薩離力。若菩薩身住一處。一切眾生到菩薩所。惡口毀罵誹謗菩薩。亦復毀罵佛法僧寶。或捉菩薩若割若截。菩薩爾時于彼眾生不生惱害及以嗔心。亦復不起煩惱使心及習氣煩惱心。若有眾生來化菩薩令起諸惡。菩薩爾時化令從己。于三寶中得堅固心。是名菩薩摩訶薩離力。善男子。何者是菩薩摩訶薩聞慧力。善男子。菩薩摩訶薩。多聞聞持聞慧海藏聞慧聚集。是菩薩成就如是多聞慧力。若三千大千世界眾生。懷種種疑詣菩薩所。一時發問各異不同。菩薩爾時其心不動。以一音答斷一切疑。如是百千萬劫種種疑問。菩薩一時一音而答。是名菩薩摩訶薩聞慧力

善男子。何者是菩薩摩訶薩樂說力。菩薩在于百千萬那由他大眾中說法。彼菩薩不思惟不分別何等何等眾生樂何等何等法。菩薩隨彼眾生而為說法。菩薩說法不失字義亦不重說不遲疾說。不惡聲說不多少說。是名菩薩摩訶薩樂說力

善男子。何者是菩薩摩訶薩功德力。菩薩若于樹下若在自舍若在空處。一切諸魔及其眷屬詣彼菩薩。為作破壞為欲擾亂。然彼諸魔及其眷屬。不能壞亂彼菩薩行。彼諸魔眾而自驚怖破壞離散。自見摧滅無有救者。彼諸魔眾所持器仗刀劍鉾槊長鉤鉞斧斗輪罥索弓箭戈戟。如是等事猶如云雨。以彼菩薩摩訶薩功德力故。即時變成種種諸華。所謂曼陀羅華。摩訶曼陀羅華。盧遮華摩訶盧遮華。陀羅華摩訶陀羅華。瞻婆華。修摩那華。優波羅華。缽頭摩華。如是等種種諸華。如云雨下供養菩薩。彼諸魔眾所有種種粗礦言語。聞者驚怖。如是等聲以是菩薩功德力故。即時變成種種贊嘆微妙音聲。是時菩薩于彼諸魔種種粗惡六塵境界。以是菩薩功德力故。彼惡境界即滅不現。是時菩薩即隨心念而虛空中。一切妙境即時現前。是菩薩依自功德增上因緣。以彼虛空而為庫藏。于自掌中成就一切殊勝財寶而現在前。悉令一切眾生受用。是菩薩掌中勝妙珍寶。皆由自力功德而成。善男子。若以劫壽說是菩薩功德之力。不可得盡。是名菩薩摩訶薩功德力。善男子。何者是菩薩摩訶薩如實修行力。善男子。菩薩摩訶薩有十種如實修行力。何者為十。所謂。布施修行力。持戒修行力。忍辱修行力。精進修行力。禪定修行力。般若修行力。方便修行力。愿修行力。力修行力。智修行力。是名菩薩摩訶薩波羅蜜相應十種如實修行力。善男子。諸菩薩摩訶薩。其余一切無量如實修行力。皆悉攝在十種如實修行力。善男子。何者是菩薩摩訶薩布施修行力。善男子。菩薩摩訶薩。無有一物吝而不舍。唯除惱害諸眾生事。菩薩隨何等心能行施者。而彼施心唯除諸佛如來及得忍菩薩。余一切眾生不能得信。何況能知。是名菩薩布施修行力

善男子。何者是菩薩持戒修行力。善男子。菩薩持戒修行力有十種。何者為十。所謂聲聞持戒修行。辟支佛持戒修行。菩薩持戒修行。攝受一切善法持戒修行。求善知識不舍持戒修行。護攝受妙法持戒修行。常為利益他持戒修行。回向大菩提持戒修行。常寂靜入三昧持戒修行。斷煩惱及煩惱習氣持戒修行。善男子。諸菩薩等。善能分別微密持戒。以是義故。彼諸菩薩所修持戒。非一切種智人不能得知。是名菩薩摩訶薩持戒修行力。善男子。何者是菩薩忍辱修行力。菩薩摩訶薩。有三種忍辱。所謂諸苦忍辱。他所加惡不報忍辱。知諸法無生忍辱。善男子。諸苦忍辱者。以知自作業故。不報惡忍辱者。以于一切眾生得一子心故。諸法忍辱者。以于一切法得無生智故。是名菩薩三種忍辱。善男子。是名菩薩摩訶薩忍辱修行力

善男子。何者是菩薩摩訶薩精進修行力。善男子。菩薩隨何等處隨何等行。為成就彼善法修行力故。彼彼法中生如是心。我成就此善法。為令一切眾生同得故。是名菩薩摩訶薩精進修行力

善男子。何者是菩薩摩訶薩禪定修行力。善男子。菩薩不見一法而非寂靜。見一切法自性寂靜。滅一切諸覺。遠離心意意識。不生不滅不動不亂。是菩薩不見自心定他心亂。不見離自身。不見離他身。更有三昧而能修習一切功德精進不息。是名菩薩摩訶薩禪定修行力

善男子。何者是菩薩摩訶薩般若修行力。善男子。菩薩不見一法離因緣集。不見一法離于空無相無作解脫。不見一法離虛空解脫。而能修習助菩提法精進不息。亦化眾生而不休息。是名菩薩摩訶薩般若修行力

善男子。何者是菩薩摩訶薩方便修行力。善男子。菩薩摩訶薩。不見自身而常護自身密行。不見眾生而常教化眾生不息。不見煩惱而常守護諸情根行。菩薩見一切色不離佛色。而常求見諸如來色。菩薩聞一切聲不離諸法聲。而常求聞法無有厭足。不見世間而常厭離一切世間。不見涅槃。而為得涅槃舍于一切內外之物。不見佛及菩提。而恒為得佛及菩提。而常作百千萬愿現前修行。是名菩薩摩訶薩方便修行力

善男子。何者是菩薩摩訶薩愿修行力。善男子。菩薩摩訶薩。不見一法增。不見一法減。而能隨喜一切眾生所作善根。回向阿耨多羅三藐三菩提。亦以自己一切善根。共諸眾生回向阿耨多羅三藐三菩提而作是言。我因此諸善根。必成阿耨多羅三藐三菩提。我因此諸善根。成就如是如是佛國土。我因此諸善根。得如是如是大眾。菩薩如是大愿成就不可破壞。是菩薩。修持凈戒。不破不漏。不點不污。智者贊嘆。是菩薩住彼如是凈持戒中。所作大愿皆悉成就。是名菩薩摩訶薩愿修行力

善男子。何者是菩薩摩訶薩力修行力。若有眾生。現作佛身詣菩薩所。欲退菩薩菩提之心而作是言。何處當有此菩提法。廣說種種破壞之言。然是菩薩不可得退轉。不可破壞轉。念菩提轉。念道場。念降伏魔。念轉法輪。念大慈悲。于彼破壞眾生邪教眾生不生惡心。而以慈悲還教彼人置于善法。而是菩薩不失凈信精進正念三昧般若等力。是菩薩依彼不退轉力。令無量阿僧祇眾生。得佛菩提入佛菩提。是名菩薩摩訶薩力修行力。善男子。何者是菩薩摩訶薩智修行力。善男子。菩薩如實知一切法無有眾生。不生不老不病不死。唯見于法離我我所。是菩薩依如是知諸法智力。令無量阿僧祇眾生入彼智中。是菩薩一切世間諸魔外道。尚不能轉彼真如心。何況回置世間法中。是名菩薩摩訶薩智修行力。善男子。是名菩薩摩訶薩十種修行力

善男子。何者是菩薩摩訶薩十智。所謂苦智集智。滅智道智。于苦中法智。于集滅道中法智。陰智界智入智。過去未來智。于道及果智。是名諸菩薩十智。善男子。何者是苦智。謂苦中苦智。于苦中集智。于苦中滅智。于苦中道智。復次善男子。于苦空智。空無相智。苦無愿智。苦因緣生智。唯是苦生如是苦中苦智。復次善男子。知無明智。知愛智。知取智。名為苦智。善男子。何者是集智。隨何等法集彼集彼智中集智。彼集唯是苦。是名集智。復次善男子。知愛是集智。名為集智。善男子。何者是滅智。謂過去無所從來智。未來不生智。現在不住智。是名滅智。復次善男子。知過去法不滅。知未來現在法不滅。是名滅智善男子。何者是道智。謂苦智集智滅智道智中。求道智知道智。是名道智。善男子。何者是于苦中法智。集滅道中法智。菩薩生如是心。此苦集滅道唯是法。如是知于苦中法智。于集滅道中法智。是名苦中法智乃至道中法智。善男子。何者是陰智。謂五陰中如幻夢智。五陰一合智。聚集智和合智。是名陰智。復次知色如聚沫。知受如水泡。知想如陽焰。知行如芭蕉。知識陰如幻。是名陰智。善男子。何者是界智。謂地界法界。而法界非堅相。如是水界法界。而法界非濕相。火界法界。而法界非熱相。風界法界。而法界非動相。如是知名為知界。復次善男子。知微細智是名性智。知一切法根本。名為界智。復次善男子。苦智集智滅智道智。名為界智。復次善男子。有二界。謂有為界無為界。彼有為無為中智。名為界智。復次善男子。眼界色界眼識界法界。而法界非見相。亦非可見相。亦非可知相。如是耳界聲界耳識界法界。而法界非聞相。亦非可聞相。亦非可知相。鼻界香界鼻識界法界。而法界非聞相。亦非可聞相。亦非可知相。舌界味界舌識界法界。而法界非嘗相。亦非可嘗相。亦非可知相。身界觸界身識界法界。而法界非聚集和合相。亦非觸相。亦非陽焰相。意界法界意識界法界。而法界非生住滅相。是名菩薩摩訶薩界智。善男子。何者是菩薩入智。謂入中廣智。深智普智。縛智刺智。怖智誑智。無常智障礙智。是名菩薩摩訶薩入智。復次善男子。菩薩知入如空聚落。如彼空聚落而自不知是空聚落。如是彼諸入自不知是空如空聚落。菩薩若如是知。是名入智。復次善男子。菩薩如是知十二入。所謂眼入色入。耳入聲入。鼻入香入。舌入味入。身入觸入。意入法入。此諸入無我無我所。菩薩若如是知。名為入智。善男子。何者是過去未來智。謂菩薩知過去知未來。是名過去未來智。復次善男子。知未來無作者。知過去滅盡。是名菩薩摩訶薩過去未來智。善男子。何者是于道中及果中智。謂于六波羅蜜中智。是名道智。謂十地中及如來地中智。是名果智。彼于道中及果中智。是名菩薩摩訶薩于道中及果中智。善男子。是名菩薩摩訶薩十智。說此法集法門時。七萬六千菩薩摩訶薩。善聚集過去諸業得無生法忍。爾時奮迅慧菩薩。語無所發菩薩摩訶薩言。善男子。汝應當說菩薩摩訶薩諸波羅蜜相應法集。何以故。善男子。此是最勝所說法集。所謂說諸波羅蜜。何者是諸波羅蜜。何者是波羅蜜法集。爾時無所發菩薩。語奮迅慧菩薩言。善男子。諸波羅蜜者。謂檀波羅蜜。尸波羅蜜。羼提波羅蜜。毗離耶波羅蜜。禪波羅蜜。般若波羅蜜。方便波羅蜜。愿波羅蜜。力波羅蜜。智波羅蜜。善男子。是名諸波羅蜜。何者是波羅蜜法集。所謂不見布施名為檀波羅蜜。而常舍一切內外之物。不見持戒名為尸波羅蜜。而常修持一切凈戒頭陀功德等。不見忍辱名為羼提波羅蜜。而常修行忍辱安樂之行。不見精進名為毗離耶波羅蜜。而常修習一切善根無有休息。不見禪定名為禪波羅蜜。而常尊重寂靜之心。不見慧名為般若波羅蜜。而常修習聞慧之法。不見方便名為方便波羅蜜。而常現同一切外道。為諸眾生發起所念善根事故。不見愿名為愿波羅蜜。而常求一切善根。共一切眾生回向阿耨多羅三藐三菩提。不見力名為力波羅蜜。而常求那羅延身金剛力士。為教化眾生降伏憍慢故。不見智名為智波羅蜜。而常修行一切功巧技術五明論等。善男子。是名菩薩摩訶薩諸波羅蜜相應法集。復次善男子。菩薩不求一切果報。而常不舍施心。于一切時舍一切事。不分別持戒。而能舍于身命不毀凈戒。一切諸法不能擾動。而常遠離嗔害之心。不求一切法。而常念一切善根。不分別寂靜心。而常修行禪定神通三昧。于一切法中無有疑心。而常求于聞思修慧。不求一切法。而心常念種種善根之法。常住寂靜心。而常修行一切諸愿。斷除一切憍慢高心。而常修行成就堅固金剛之身。善知一切諸經論等。而常求于一切尊重諸善知識。善男子。是名菩薩摩訶薩諸波羅蜜相應法集。復次善男子。菩薩摩訶薩。心常愛樂檀波羅蜜。而現隨順慳嫉眾生。心常愛樂修持凈戒。而現隨順破戒眾生。心常愛樂忍辱之事。而現隨順不能忍辱顛倒眾生。心常愛樂精進之行。而現隨順懈怠懶惰顛倒眾生。心常愛樂禪定三昧。而現隨順多事散亂顛倒眾生。心常愛樂般若妙慧。而現隨順信非善處癡啞眾生。心常愛樂方便善巧。而現不求一切所作事。心常愛樂大愿善根。而現隨順厭離世間眾生等行。心常愛樂有力。而現隨順無力眾生。心常愛樂勝智。而現隨順無智眾生。善男子。是名菩薩摩訶薩諸波羅蜜相應法集。復次善男子。菩薩摩訶薩。修行檀波羅蜜者。得如意寶手及以虛空而為庫藏。修行尸羅波羅蜜者超過一切惡道。而得生死自在及柔軟心隨自在心。修行羼提波羅蜜者。得如來色身莊嚴。成就三十二相八十種好。見者無厭。修行毗離耶波羅蜜者。得四無畏及四無礙。修行禪波羅蜜者。得一切聲中自在。及一切所作業中自在。修行般若波羅蜜者。得一切法中無所障礙。謂一切法菩提平等故。修行方便波羅蜜者。得所作業自然。謂得身口意業自然故。修行愿波羅蜜者。得于一切生中宿命自在。及隨順行隨順所作事。修行力波羅蜜者。一切煩惱及一切諸魔外道不能擾亂。則得一切世間最高大身故。修行智波羅蜜者。謂能超過陰死煩惱天魔等故。善男子。是名菩薩摩訶薩諸波羅蜜相應法集。復次善男子。菩薩摩訶薩。贊嘆布施。而不以彼布施為清凈。贊嘆持戒忍辱精進禪定般若方便愿力。贊嘆智等。而不以彼等為清凈。何以故。雖修如是一切法等。以能舍故。是一切法以分別心故有。是故分別心。及分別心所生法皆悉舍離。是故菩薩。分別心及分別一切法。心所生法不與共住。不生心以為清凈。而是菩薩生如是心。知無分別無戲論境界。證阿耨多羅三藐三菩提心。奮迅慧菩薩言。善男子。言菩提者。于何法而說。無所發菩薩言。善男子。言菩提者。無分別無戲論法即其言也。善男子。見我者名為戲論此非菩提。遠離我見無有戲論名為菩提。善男子。著我所者名為戲論此非菩提。遠離我所無有戲論名為菩提。隨順老病死者名為戲論此非菩提。不隨順老病死寂靜無戲論名為菩提。慳嫉破戒嗔恨懈怠散亂愚癡無智戲論此非菩提。布施持戒忍辱精進禪定智慧無戲論法名為菩提。邪見惡覺觀惡愿名為戲論此非菩提。空無相無愿無戲論法名為菩提。復次善男子。亦得言一切法是菩提。亦得言一切法非為菩提。問曰。以何義故。一切法名為菩提。一切法非菩提。答曰。于一切法著我我所。此非菩提。覺一切法平等。知一切法真如名為菩提。復次善男子。言菩提者名為寂靜。寂靜者名為一切法真如。問曰。善男子。所言真如真如者于何法說。答曰。善男子。言真如真如者名為空。彼空不生不滅。問曰。若如是一切法空。是故一切法不生不滅。無所發菩薩言。如是如是善男子。如汝所說。一切法不生不滅。問曰。若如是何故如來說有為法皆悉生滅。佛說有為法皆生滅者。此言何謂。無所發菩薩言。善男子。為愚癡凡夫著生滅法故。諸佛如來。以大慈悲為護驚怖。隨順世諦作如是說諸法生滅。而一切諸法不生不滅。是故善男子。菩薩摩訶薩。應如諸佛應知諸佛法。應知諸眾生應知諸法。應知自身應知身法。爾時無所發菩薩摩訶薩。欲重宣此義。而說偈言

　佛及佛出世　　諸佛法實體
　菩薩如彼法　　不放逸而知
　諸善無漏聚　　佛世智者最
　依眾生心成　　修善行因緣
　是能知諸法　　是能覺諸法
　是人到諸行　　若能知諸佛
　菩提無與者　　亦無人取彼
　實知自身法　　名為覺覺者
　若能知自身　　唯是相無實
　是能知如佛　　及知菩提法
　唯相諸眾生　　虛妄分別說
　菩薩如實知　　如夢幻等相
　妄覺實覺者　　無能知此行
　若調諸根馬　　是能依定知
　是人無怨親　　及作不可作
　亦無取舍法　　是名真法集
　能正知諸法　　故說法集義
　不正知諸法　　是故說惡法
　貪法及離貪　　清凈平等見
　見貪癡亦然　　是名真法集
　為利諸眾生　　發大慈悲心
　而不見眾生　　若離于真空
　若如是知法　　平等無垢處
　得妙洲覺處　　彼黠成正覺
　如世間幻師　　發心度幻人
　彼幻不著幻　　以未曾有故
　知三界如幻　　發大菩提心
　為度諸眾生　　實知彼眾生
　自身如虛空　　眾生自性空
　一切處見法　　得忍住勝洲
　不行于諸法　　亦不還諸法
　以不行不還　　得住凈行洲
　若住如是實　　平等法界心
　即時諸佛記　　是必成大覺
　自身佛亦然　　及得受佛記
　見彼法平等　　即時諸佛記
　得無障礙處　　證滅行世間
　一切處無過　　以大悲為身
　若菩薩有智　　欲如是法集
　修行是法行　　必得是法集　

無所發菩薩說此偈時。六萬二千菩薩得無生法忍。八千天子遠塵離垢得法眼凈

復次無所發菩薩摩訶薩。語奮迅慧菩薩言。善男子。菩薩應修行實諦法集。何以故。諸菩薩。以實諦智以為法集。善男子。何者是實諦。善男子。菩薩發阿耨多羅三藐三菩提心。乃至舍身命。不舍彼心。不舍諸眾生。是名菩薩摩訶薩實諦。善男子。若菩薩。發阿耨多羅三藐三菩提心。又時舍心舍眾生者。如是菩薩則為可呵。是人名為最上妄語。問曰。云何菩薩發阿耨多羅三藐三菩提心。不復舍彼心。不舍諸眾生。答曰。若菩薩知苦諦集諦滅諦道諦。是菩薩不復舍彼心。何以故。是菩薩知實諦。是故菩提心不退轉。問曰。何者是苦。云何知苦。答曰。于五陰愛不愛逼惱。是名為苦。菩薩知于彼苦空無壽者無我我所。唯是因緣和合而生。是名知苦。菩薩見彼苦唯是集。虛妄不堅固無壽者。名為知集。菩薩知彼苦從本際不來。不至未來際不在現在際。無始無終。自體本來寂滅。自體空自體寂靜。如是知名為知滅。問曰。所言滅者此說何法。答曰。善男子。言滅者不可言。問曰。善男子。若言滅者不可言。何故言滅。答曰。善男子。說滅者。謂客煩惱諸障不實虛妄分別法。菩薩不分別彼不實法。爾時得言名為滅滅。而虛妄法本來無法可滅。是故如來。說一切法本來寂滅。問曰。善男子。如來說菩薩不證滅。若菩薩證滅。是菩薩墮聲聞辟支佛地。如來何故作如是說。答曰。善男子。言證者名為現見。然滅法不可現見。是故如來。說滅法不可見。若法不可見。彼法亦不可證。是故如來說菩薩不見滅不證滅。依此義故。如來說菩薩不證滅。聲聞取法相故證滅知。以何等念何等觀何等行。如是知如是見如是決定。名為知道。復次善男子。言苦者名為我。彼我有相。若如是集名為知集。菩薩見彼集。不見一法能集。如是知名為知滅。若能如是觀。若能如是求。名為知道。復次善男子。隨所隨所法上心著名為苦。何以故。善男子。如來常說隨所心著名為苦。隨所心著處不實。是故從心著生集名為集。苦不著心苦名為滅。以何等智不著彼智。名為知道。善男子。我今依實諦智能說。諸菩薩若一劫及無量劫說。而不可得盡。說此實諦智時。六萬菩薩。依實諦熏修智。得不退轉地。虛空中無量百千天女。于諸法中。遠塵離垢得法眼凈

佛說法集經卷第三佛說法集經卷第四

　　　　元魏天竺三藏菩提流支譯


爾時奮迅慧菩薩。語無所發菩薩言。善男子。何者是菩薩摩訶薩心念處智。何者是念。云何心念處。爾時無所發菩薩摩訶薩。語奮迅慧菩薩言。善男子。菩薩摩訶薩。已于一切法中無生智。為心念處智。以無生智為最勝。諸菩薩。彼無生智。以無生智業。得名一切處不亂一切處直一切處不動。如大海水不可量。一切聲聞辟支佛無能知。以何等心念。能聞持一切諸佛如來所說法而不散失。是菩薩心念處。諸佛如來現前知。此是如是菩薩心念處。彼菩薩心念處有十種處。何等為十。所謂身念處受念處。心念處法念處。念佛念處。念法念僧念戒念舍念天心念處。是名十種念處。善男子。何者是菩薩身念處。菩薩如是安心。此身來不從本際。去不至后際。不住本際未來際。唯從虛妄分別心而生。無作者無壽者。無前中后際。不住無根本。無教者無取者。而但以客塵言語而說。若身體形狀。若質若入。若如是觀身此身不堅固。唯是父母赤白和合不凈而生。臭穢以為體。貪嗔癡怖以為賊亂。破壞不住。種種無量百千萬病。以為家宅。復次善男子。菩薩于身中如是安念。是身從頭至足。眾分聚集。所謂。足足指跟踝[跳-兆+尃]脛髀膝臗骨腰脊胸脅腹肋。觀手手指肘腕肩臂頰頤頸項髑髏眼耳。如是等事積聚成身。以業有為作者。以種種煩惱隨煩惱虛妄分別百千萬種為窟宅。此身多有種種不凈。所謂發毛爪齒血肉皮骨肝膽腸胃生熟。二臟脾腎心肺肪膏腦膜黃白痰陰涕唾目淚大小便利臭穢可惡。是等無量不凈物聚集。如是等中何者是身。菩薩如是觀身。作是思惟。此身無實猶如虛空。是名菩薩如虛空念處。如是安心。見一切法皆如虛空。菩薩如是知身。于諸法中無有動心不住心。是菩薩不動不住。名住念處。如是住念中能如是知。如菩提身亦如是。此中不可得生厭心。何以故。一切是邪念非正念。于何等法中生厭心。是名菩薩摩訶薩身念處

又善男子。何者是菩薩受念處。善男子。菩薩生如是心。言受者名為覺。彼覺有三種。謂顛倒。不顛倒。離彼二。又顛倒受者。謂一切凡夫散亂心顛倒心。彼諸凡夫。以無常受為常。以苦受為樂。以無我受為我。以不凈受為凈。是名顛倒受。不顛倒受者。受無常為無常。受苦為苦。受無我為無我。受不凈為不凈。此謂聲聞辟支佛受。是名不顛倒受。離彼二受者。受無常非常非無常。受苦非苦非無苦。受無我非我非無我。受不凈非凈非不凈。是名菩薩受念處。菩薩如是受而不見受者。不見能受者。亦不見所受。菩薩作是思惟。如來常說一切有為法以為受。若以一切法為受者。此中何等法以為受者。非所受以為能受。以彼所受非能受故。而非無為法能受有為法。離無為法有為法無受者。菩薩如是。彼所受不見能受。復不見所受者。能教彼所受者。是菩薩。見如菩提所能受亦如是。是名菩薩摩訶薩受念處。又善男子。何者是菩薩心念處。善男子。菩薩作是思惟。彼受唯是心。而心不住不可取無形。何等法不可取無形。彼所受法為何所似。非心非心知。非心非心見。復作是思惟。隨何等心從因緣生。見彼諸心皆由他力而有。是菩薩。不見離心而有菩提。知此心法即是菩提。菩薩爾時即得心自在。以得心自在故。即于大乘而得自在。爾時即于一切眾生得平等心。是菩薩。爾時住于大乘中。不依他力。是名菩薩心念處

善男子。何者是菩薩摩訶薩法念處。善男子。菩薩隨何等法。而生正念。若善法不善法。若可訶法不可訶法。若有漏無漏世間出世間法。若聲聞辟支佛法。若凡夫法非凡夫法。是菩薩。于彼彼法而生正念。善巧能知善業柔軟。善能修習善修畢竟。善修自力善修自在。知平等法不生不滅。是菩薩。不見一法離于不生不滅。不見一法離于空無相無愿。菩薩作是思惟。一切諸法無有壽者。以自性寂靜故。一切法無我。以自性不二故。一切法無障礙。以自性如虛空故。一切法無分別。以遠離心意識故。一切法寂靜。以無煩惱性故。一切法無言語。以自性不可說故。一切法不盡。以無為性凈故。一切法不可數。以過一切數量故。一切法正直。以過一切戲論故。一切法無根本。以無種子故。一切法無過失。以根本自凈故。一切法不來。以無形故。一切法不去。以無住故。一切法光明。以自性空故。一切法空。以從因緣而有故。一切法無諍。以無分別故。一切法依自智力。以隨所念而覺故。一切法菩提。以智境界故。一切法唯是名字。以無實物故。一切法離諸見。以不可見故。一切法不縛不脫。以無形相故。一切法不去。以真如為體故。一切法一界。以不差別于真法界故。一切法不差別。以實諦平等故。菩薩如是。觀一切法。修行一切法。不見眾生差別。不見法差別。不見乘差別。不見佛國土差別。不見法差別。不見妙法差別。不見縛不見脫。不見世間不見涅槃。不舍不取。不行不住。不受不舍。而住于寂靜。住于不動。諸佛如來能見如是寂靜解脫。菩薩在彼諸佛國土。即時諸佛為是菩薩。授阿耨多羅三藐三菩提記。是名菩薩摩訶薩法念處

又善男子。何者是菩薩念佛。善男子。菩薩修行念佛。念一切眾生。我為一切眾生。成就阿耨多羅三藐三菩提。是菩薩安住如是念處。念諸佛如來有十力四無畏十八不共法。彼諸佛法我必成就。復能念彼諸佛如來有如是念。不可思議廣大清凈無垢光明。離一切使煩惱及斷煩惱習氣。以智慧為首智慧為增上。以諸佛無為增上。至一切所證增上法。遠離一切智障煩惱。一切聲聞辟支佛不能測量。以無分別為體。以自然無障礙為無行無礙不住照一切眾生心如虛空無分別。諸佛如來有如是念。菩薩念彼諸佛念寶。諸佛如來財寶。諸佛如來庫藏。念如是等法名為念佛。善男子。諸佛不念亦非不念。于一切處自然無分別。諸佛如來有如是念。菩薩念于彼念故名念佛。諸佛于一切眾生一切法不差別相。念于彼念故名念佛。諸佛無分別。亦非無分別。不取亦非不取。不去亦非不去。不生不滅。念如是念故名念佛。復次善男子。諸佛如來。以大功德智慧莊嚴。以大慈大悲為行。以度眾生聚以為救者。為大醫師拔煩惱刺。于一切眾生起平等心。常在寂靜三昧境界。不住離世間涅槃。到一切煩惱障智障彼岸。大眾生住持。大眾生依止。滅一切生身。得法身住法境界。一切處心無障礙。于一切時利益一切眾生。身口無失不虛妄授記。于一切事不可嫌身口意業。遠離貪嗔癡等一切煩惱。降伏一切諸魔外道。不與一切世間諍訟。深于一切世間大海。重于一切須彌寶山。不動不搖過于大地。柔軟于水。光明于火。不著于風。無垢于空。去速于意。如意踰于摩尼寶。一切種智平等無二。于一切眾生遠離一切著處。度一切眾生精進不休息。無量色身無量音聲。無量功德無量境界。不可思議。得畢竟不思議法身。超過心意意識境界。以明行心。斷除三趣惡法。大悲增上。所有功德與一切眾生共。于一切眾生猶如父母。怨親平等。于諸眾生香涂。不生憂喜心。住一切處有大光明。不可限量。究竟彼岸。大心眾生大法賢財。成就大明行。成就大法師能說大法。成大丈夫畢竟成就大丈夫相。一切世間不能降伏。能照一切世間光明大方便行大善境界畢竟大解脫畢竟大身。以大眾生為眷屬。大身眾生圍繞無障礙。見聞供養修行親近。遠離自樂愛樂滅他苦。愛樂正法。以法為錢財。以法為食。以法為衣糧。以法為根本。以法為自在。為大法王。為法施主。常樂舍法。常不放逸。常樂寂靜。一切眾生以為橋梁。如大王道平坦無障。大日光明破諸闇冥。如大梵王大智金剛是大法箭。清凈色身見無厭足。諸佛如來。有如是等無量功德。菩薩念彼諸功德已。為成就彼功德故修行。為成就彼功德故正念。是故名為念佛。是名菩薩摩訶薩念佛處。善男子。何者菩薩摩訶薩念法處。善男子。菩薩作是思惟。諸佛如是無量功德皆從法生。從法化。從法得。從法增上。從法有。從法境界。從法依。從法成就。復作是思惟。諸佛如來有相好莊嚴。彼亦從法生。從法化。從法得。從法成就。諸佛如來有十力四無畏十八不共法。亦從法生。從法化。從法得。從法成就。諸佛如來有十八不共法。彼法亦從法生。從法化。從法得。從法成就。所有世間出世間樂彼諸樂事亦從法生。從法化。從法得。從法成就。是故我求諸佛菩提。應尊重法。依法境界。依法修行。依法畢竟。依法堅固。是名菩薩法念處。復次善男子。菩薩作是思惟。法平等住。于一切眾生。法非見高下眾生而生差別。我亦如法心無分別平等無異。法非見面而起作業。以法不朋黨故。我亦如法其心平等。法非見時而起作業。以法無時來而知內心自解故。我亦如法其心平等。法非于大眾生而起作業。于下眾生不作業。以法不高不下故。我亦如法其心平等不生分別。法非于凈眾生而作利益。于不凈眾生不作利益。以法遠離高下心故。我亦如是其心平等不生分別。法非于圣人作利益。于非圣人不作利益。以遠離福田非福田心故。我亦如是其心平等不生分別。法非晝作利益夜不作利益。非晝不作利益夜作利益。以法常不休息作利益故。我亦如是其心平等不生分別。法不過可化眾生時節。我亦如是其心平等不生分別。法非于嗔眾生不作利益。于不嗔眾生欲作利益。以一切處不著故。我亦如是其心平等不生分別。法不增不減。法無量阿僧祇如虛空不盡不增長。我亦如是其心平等不生分別。眾生不護法不護眾生。我亦如是其心平等不生分別。法與一切世間作歸依。我亦如是其心平等不生分別。法無有處生嗔害心。以無害相故。我亦如是其心平等不生分別。法不住煩惱使。以法遠離使煩惱故。我亦如是其心平等不生分別。法非怖世間求涅槃。以法常無分別故。我亦如是其心平等不生分別。菩薩如是。于法中正念。是故名為念法。善男子。是名菩薩摩訶薩念法處。善男子。何者是菩薩摩訶薩念僧。善男子。菩薩作是思惟。僧者名為如法語者。名為法行者。名為思法者。名為福田法者。名為住持法者。名為依法者。名為供養法者。名為所作如法者。名為如境界法者。名為修行成就法者。名為實法者。名為直法者。名為實清凈法者。名為救眾生者。名為大慈悲者。名為常寂靜境界者。名為常歸依法者。名為常自凈行法者。復次善男子。菩薩作是思惟。如來說僧非唯一種。所謂世諦僧。第一義諦僧。慚愧僧。無慚愧僧。圣人僧。調伏僧。不退轉僧。又善男子。菩薩于世諦僧攝受修行。于第一義諦僧供養修行。慚愧僧令得解脫修行。無慚愧僧訶責修行。圣人僧供養恭敬親近修行。調伏僧如佛如是修行。不退轉僧說法修行。復次善男子。菩薩作是思惟。僧者名為不斷佛種。以佛子故。僧者能與所樂果報。以其福田故。僧者離煩惱。以無畏故。僧者舍一切所著。以得解脫故。僧者名為寂靜。以調伏心故。僧者名為不雜。以無煩惱故。僧者遠離惡法。以有慚愧故。僧者名為隨順語。以可化故。僧者名為知自身。以無憍慢故。僧者名為寂靜。以無高心故。僧者名為知足。以無顛倒心故。僧者名為斷絕分別。以無病故。僧者名為到妙洲渚。以得無畏處故。僧者名為見實。以不放逸故。僧者名為彼岸。以能到彼妙洲彼岸故。僧者名為不惡。以行阿蘭若行故。僧者名為快。以畢竟趣道場故。僧者名為知三學。以修行弟子行故。僧者名為行于四念境界。以勝諸念修行者故。僧者名為修行四正勤境界。以修行精進故。僧者名為修行四如意足境界。以不疲倦故。僧者名為修行五根境界。以不破壞故。僧者名為修行五力境界。以降伏諸煩惱刺故。僧者名為修行七覺行。以無障礙故。僧者名為修行八圣道境界。以正見故。僧者名為修行實諦境界。以得歸處故。僧者名為修行諸禪境界。以定心故。僧者名為修行因緣集境界。以能轉法輪故。僧者名為大慈悲。以不退轉處故。僧者名為一切功德聚集。以一生得大菩提故。又善男子。菩薩如是念僧已作是思惟。僧者如是無量功德。我皆欲得。亦令一切眾生畢竟成就。善男子。是名菩薩摩訶薩念僧處

善男子。何者是菩薩摩訶薩念戒。善男子。菩薩作是思惟。所有世間出世間一切勝妙果報。彼諸果報皆因持戒而得。何以故。依因凈戒根本力故。善男子。譬如一切草木叢林依地為根本。如是一切世間出世間妙果依戒為根本。菩薩摩訶薩住于持戒。能與一切天人作大福田。復能滿足施者功德。善男子。菩薩住于持戒生歡喜心。心歡喜故不生憂惱。不憂惱故心得踴悅。得踴悅故得身心倚。身心倚故心得樂心。心得樂心故而得三昧。得三昧故得如實知。以如實知故。菩薩于一切眾生生大慈悲。菩薩作是思惟。我今以此如實三昧法門如實知。為令一切眾生成就。是菩薩以大慈悲心熏修。依彼大慈悲心。修持增上戒增上三昧增上慧滿足。得阿耨多羅三藐三菩提。是故我今修持妙戒。不動不放逸。我憶念一切眾生而修持戒。何以故。若菩薩不憶念一切眾生持戒則非菩薩戒。是故我今為令一切眾生得安隱樂。修持凈戒。復次善男子。菩薩作是思惟。菩薩出家修持凈戒。則能遠離一切世務之事。菩薩著于染衣。則能滿足舍一切所愛之物。菩薩受持凈戒。則能滿足身口意清凈。菩薩愛念持戒。則能滿足六通。菩薩宴坐持戒。則能滿足菩提分法。菩薩聞于妙法修持凈戒。則能滿足四無礙智。菩薩推求多聞智慧修持凈戒。則能滿足不自高心。菩薩親近善知識修持凈戒。則能滿足一切功德。菩薩修持施波羅蜜戒。則能滿足一切智智。菩薩如所聞法如說修持凈戒。則能滿足為大法師。菩薩如所聞法思惟持戒。則能滿足得陀羅尼。菩薩念菩提心修持凈戒。則能超過一切諸惡得滿足戒。菩薩不生害心修持凈戒。則能滿足不失菩提心。菩薩不失菩提心修持凈戒。則能滿足不失三寶心。菩薩作是思惟。若有能護修持戒者。世間所有可護之者皆悉能護。是名菩薩摩訶薩念戒。善男子。何者是菩薩摩訶薩念舍。善男子。菩薩作是思惟。所有一切可舍之法。皆悉攝于二種舍中。謂法舍財舍。善男子。菩薩資生施者。悉能滿足三十二相八十種好。凈佛國土教化眾生。菩薩法舍者。亦能滿足十力四無畏十八不共法。能斷煩惱及以煩惱習氣。復次善男子。菩薩于資生能舍慳心。舍法因緣能過聲聞辟支佛地。復次舍財者能清凈生身。舍法者能清凈法身。復次舍財功德能舍父母生身。何者有此舍力。唯除初地菩薩。一切世間所無。舍法者能成就為意通力。誰有此力。唯除諸佛如來及住地菩薩。一切世間所無。復次舍財能教化眾生。施法能令得解脫。復次舍財能得聚集功德。施法能令到于彼岸。復次舍財能施半。施法一切舍。復次施財能得斷煩惱解脫。施法能成就離智障解脫。復次舍者若能舍于虛妄分別。此舍中最勝第一。謂舍虛妄分別之心。何以故。菩薩舍于虛妄分別。是故名為清凈。菩薩問曰言虛妄者此說何法。答曰善男子。言虛妄者。說不實戲論法。問曰云何名為不實戲論。答曰若人如是思惟。我貪我嗔我癡我染。我凈我不凈。我行世間我入涅槃。如是等一切皆是不實虛妄分別戲論之法。何以故。一切唯是因緣。而為無我無我所無眾生無人無命無我無壽者無作者無教者。彼諸因緣自性空寂。遠離心心意識。彼諸因緣。不能思惟不能分別。不能染不能凈。不能行世間不能入涅槃。是故菩薩。能知如是虛妄法。不能作是思惟。是其實有。舍如是心故名為舍。菩薩若能念如是法。名為念舍。復次善男子。菩薩摩訶薩有三種舍。謂舍大舍增上舍。何者是菩薩摩訶薩舍。謂飲食谷米倉庫衣服騎乘燈明香熏華鬘涂香末香幡蓋幢帳車輿瓔珞帳首冠金銀珍寶。諸如是等。不為惱害眾生之具。唯除能害眾生之事。余一切物無有不舍。是名菩薩摩訶薩舍。何者是諸菩薩摩訶薩大舍。善男子。菩薩摩訶薩成就舍已。能舍所愛妻子男女大小奴婢仆使臣佐吏民舍宅園觀國土王位。是名菩薩摩訶薩大舍。何者是菩薩摩訶薩增上舍。善男子。菩薩成就于舍及以大舍故。成就增上之舍。所謂能舍手足耳鼻頭目髓腦血肉筋骨唇舌牙齒連膚爪發。如是一切悉皆能舍。是名菩薩摩訶薩增上舍。又善男子。菩薩念如是舍大舍增上舍。我當畢竟成就舍大舍增上舍。爾時得名念舍菩薩。善男子。是名菩薩摩訶薩念舍

善男子。何者是菩薩摩訶薩念天。善男子。菩薩念清凈天。所謂念聲聞辟支佛菩薩諸佛如來。云何念。念彼修行。念功德。念不生。念所受境界。念始行。念修行。念成就。是名念天。復次善男子。菩薩念諸天。云何念諸天。修善業行得勝果報。何者是善業行。所謂十善業道。遠離不善業道。以此善業因緣。得彼諸天色妙樂清凈諸根勝妙果報。又菩薩于彼勝妙果報。起隨喜心而生大慈。以彼妙樂果報。共一切眾生。回向阿耨多羅三藐三菩提。菩薩作是念。欲令眾生得天妙樂。復為成就彼諸善根。發大精進于生惡道眾生起大悲心。菩薩作是思惟。我應教一切眾生修行善業。令生天上即于天中得阿耨多羅三藐三菩提。菩薩作是念已。教諸眾生修善生天。令不退失彼天妙果。即從彼樂得無上樂。所謂如來寂靜妙樂。是名菩薩念天。善男子。是名菩薩摩訶薩十種念處。爾時無所發菩薩摩訶薩欲重宣此義。而說偈言

　不見苦為苦　　以見苦即空
　若不離于苦　　空法不可得
　欲得見空者　　應見于苦義
　以苦為空義　　彼空無為故
　苦無有作者　　以苦非作法
　離苦誰作者　　而亦無前后
　無有實集者　　若能實集苦
　此中何處集　　以苦非作者
　苦無所從來　　去無所至處
　與何法共合　　離苦何處有
　說愛以為集　　若能集于苦
　愛實無有愛　　離愛云何集
　以苦無所來　　是誰得未來
　說滅以為定　　離于去來法
　諸法自性滅　　根本清凈明
　諸法同寂靜　　以離前后際
　法若是先生　　后則應有滅
　離滅云何生　　離生無彼滅
　如是求智慧　　說名無漏道
　說道如筏喻　　以必舍筏喻
　若聚集舍法　　彼法何應樂
　舍道住妙洲　　是名得解脫
　說得解脫相　　不諍于諸法
　以于一切法　　證真如道故
　發毛及爪齒　　脂膚血肉骨
　涕唾大小便　　肝膽以腦膜
　心肺大小腸　　聚積名為身
　虛妄分別宅　　智者如是觀
　無有實作者　　及離于受者
　猶如空聚落　　如是虛妄身
　說受名為受　　彼受誰能受
　受者離于受　　差別不可得
　智者如是念　　彼智者觀受
　其相如菩提　　寂滅清凈明
　身中不見心　　心中不見心
　是人離熱惱　　雖離而不喜
　見法唯是心　　遠離于分別
　不舍真如行　　以得無障境
　諸法不自生　　亦復非他生
　離諸數盡相　　平等如虛空
　如實知此法　　智者無去相
　知法亦不住　　以住于平等
　若能如是念　　于諸法不動
　是人到彼岸　　如諸佛福田
　知諸法名佛　　一切處無垢
　聚集清白法　　安隱諸眾生
　念寂及妙色　　亦念諸功德
　菩薩滿諸法　　必得無上道
　是菩薩供養　　三世諸如來
　法中念不動　　以常定境界
　善縛堅固鎧　　念妙法境界
　得無上菩提　　菩薩堅固行
　如法我亦然　　若作如是念
　此念法應知　　所謂諸菩薩
　離我及我所　　如法我亦然
　若能如是念　　名修妙法念
　諸佛弟子僧　　是無上福田
　必得佛菩提　　常念如是人
　如海不可量　　我念如是人
　回此諸功德　　令一切成佛
　善修不退戒　　我念彼戒行
　所有諸功德　　盡欲與眾生
　回向無上道　　令得畢竟樂
　如是名念戒　　能與眾生樂
　舍資生及法　　亦舍諸煩惱
　有福為眾生　　回向無上道
　如是成舍念　　不住于二道
　離相自然行　　所在如日照
　一切凡圣人　　皆從善業得
　以彼諸因果　　大悲施一切
　如是諸妙行　　為與增上樂
　即于彼天中　　成無上正覺　

爾時無所發菩薩摩訶薩。奮迅慧菩薩摩訶薩。是二大士及無量眷屬。俱詣佛所。到佛所已頭面禮足繞百千匝。奉承尊意退坐一面。并諸眷屬亦坐一面。而白佛言。世尊。我等二人。于勝樓閣妙寶臺上說法集時。諸佛如來。于一切法。悉知見覺無有障礙。世尊。我等二人所說法集。隨順佛意不耶。爾時佛告二菩薩言。善男子。如汝所說諸佛如來。于一切法。悉知見覺無有障礙。善男子。汝等二人所說法集善順我意。善男子。一切菩薩所有言說。皆是諸佛如來威神之力。善哉善哉。善男子。汝今快說此妙法集。若有諸菩薩欲說法集者。應如汝等所說。善男子。汝等所說妙法集者。則為已作諸佛如來所作之事。善男子我于汝等二人所說法集。生隨喜心。爾時慧命舍利弗。語無所發菩薩摩訶薩言。善男子。汝以何義名無所發。無所發菩薩言。大德舍利弗。若有菩薩。休息一切身口意業。不著一切所作之事。不求一法不離煩惱不欲得法。見過去未來諸法真如平等。亦不見法有下中上。是故名為無所發。復次大德舍利弗。一切諸法皆無所發。以本無故。舍利弗。法若有始則有所發。諸法無始無始。云何言有所發。慧命舍利弗言。法若如是汝云何言說于法集。無所發菩薩言。大德舍利弗。我無所發而說法集。無所發菩薩。謂舍利弗言。舍利弗于意云何。汝之所問為有所發問。為無所發問。若言有所發問者。依何因緣而有所發。然不離于法而有法所發。不離于法而有所問。大德舍利弗。若是無發問者。則為入我所說法集。慧命舍利弗言。善男子。我有所問汝亦有說。云何而言無所發耶。無所發菩薩言。大德舍利弗。汝之所問我之所說。皆如幻說。如是菩薩摩訶薩安住真如法界所說應知。大德舍利弗。夫幻人者。無心無心數法。一切眾生亦復如是。無心無心數法。若如是者云何有發。大德舍利弗。如因幻師幻有所說。如是菩薩摩訶薩依真如法界能有所說。應如是知。慧命舍利弗言。善男子。譬如幻師所作幻事。非實非不實。若如此者汝亦應爾。非實非不實。無所發菩薩言。大德舍利弗。諸佛如來。覺一切法皆如幻相故。說諸法虛妄如幻。舍利弗言。如是善男子。諸佛如來。覺一切法如幻。說一切法如幻。無所發菩薩言。大德舍利弗。猶如彼幻非實非不實。一切諸法亦復如是。非實非不實。應如是知。無所發菩薩言。舍利弗。若諸法有實不實者。不應說言一切諸法猶如幻相。慧命舍利弗言。善男子。汝何所為行菩薩行。無所發菩薩言。大德舍利弗。我行菩薩行。不為于義非不為義。何以故。若有菩薩為義行者。如是菩薩則有所見而行于行。若有所見而行其行。如是菩薩則不隨順諸佛如來。何以故。若有所見而行其行者。如是之人。尚不能隨無生法忍。何況即入無生法忍。若離無生法忍。則不隨順諸佛如來。若不為義而行于行。如是之人行于邪道。行邪道者此則無實義。慧命舍利弗言。善男子。若不為義非不為義。如是菩薩于何處行。無所發菩薩言。大德舍利弗。隨在何處。一切毛道凡夫所行。菩薩即彼處行。舍利弗言。善男子。毛道凡夫于何處行。無所發菩薩言。大德舍利弗。隨諸佛如來于何處行。毛道凡夫即彼處行。而毛道凡夫不知諸佛隨處行。我亦彼處行。慧命舍利弗言。善男子。若毛道凡夫不知諸佛所行境界。云何而言諸佛如來隨何處行。毛道凡夫即彼處行。無所發菩薩言。慧命舍利弗。汝今能知佛境界不。舍利弗言。善男子。我但如彼文字而取。云何能知諸佛境界。善男子。然諸聲聞。從于如來。聞聲分別。而言得知。善男子。諸佛境界無量無邊。而不離諸佛境界更有凡夫境界。無所發菩薩言。大德舍利弗。若不離諸佛境界更有凡夫境界者。舍利弗向言。諸毛道凡夫不知佛境界。此言云何。慧命舍利弗言。善男子。諸佛如來超過世間。毛道凡夫行于世間。是故諸毛道凡夫。不知諸佛境界。無所發菩薩言。大德舍利弗。于意云何。諸佛如來有所得。有所住。有所利益不。舍利弗言。善男子。諸佛如來無法不知。知一切法。覺一切法已。能于有為法中。利益眾生。無所發菩薩言。若舍利弗如是知。何故言諸佛如來超過世間。此是大德舍利弗不思量而說。舍利弗。若如來超過世間。即如來無所得無所住無所作利益。舍利弗。汝言已壞。爾時慧命舍利弗。語無所發菩薩言。善男子。我先已壞非適今也。曾于過去。退善根及一切智智心故。善男子。我于仁者樂說辯才。深生隨喜。愿一切眾生皆得是辯才。說此法集時。八萬菩薩得無生法忍。六萬天子遠塵離垢得法眼凈。五千比丘轉聲聞心。發阿耨多羅三藐三菩提心。彼諸比丘佛為授記。各于種種佛國土中。成阿耨多羅三藐三菩提

爾時無所發菩薩摩訶薩白佛言。世尊。云何菩薩摩訶薩善知可取能取法。佛言。善男子。若菩薩知一切法。菩薩爾時善知可取能取法。無所發菩薩言。世尊。云何善知一切法。佛言。見一切法如夢幻乾闥婆城陽焰火輪水中月化鏡中像。無所發菩薩言。世尊。何者是一切法而見如夢幻乾闥婆城陽焰火輪水中月化鏡中像。佛言。善男子。言一切法者。謂眼色耳聲鼻香舌味身觸意法。善男子。是名一切法見如夢幻乾闥婆城陽焰火輪化水中月鏡中像。能取者。謂眼耳鼻舌身意。可取者。色聲香味觸法。菩薩摩訶薩悉見知覺能取可取諸法。亦能善說。是故名為一切智者。若一切智者。是人離使煩惱。若能離使煩惱。是人無我無我所。如虛空無分別。于一切眾生得平等心。以得平等心故得一切處寂靜心。得寂靜心故名為法行自然堅固者。于一切眾生作上首者。一切法中無障礙者。大慈大悲者。不可動轉者。三藐三佛陀者。無所發菩薩言。世尊。菩薩欲得如諸佛如來妙法。云何修行。佛言。菩薩欲得諸佛如來如是法。應生平等心猶如大地。以能忍受一切眾生諸不善行及惡語言故。又應生平等心猶如凈水。以能洗除身及眾生虛妄分別微煩惱垢故又應生等心猶如猛火。能以智火焚燒自及諸眾生煩惱薪故。又應生等心其相如風。以能遠離一切著故。又應生等心猶如虛空。以一切處無障礙故。善男子。如師子王。菩薩亦爾。以一切處不驚不怖故。譬如龍象。菩薩亦爾。以調伏心荷負一切眾生諸重擔故。譬如大雨。菩薩亦爾。以其降澍妙雨故。譬如日光。菩薩亦爾。以智慧光。照一切眾生故。譬如明月。菩薩亦爾。以一切眾生隨其所在見者愛樂故。譬如大商主。菩薩亦爾。將導眾生趣一切智大寶洲故。譬如良醫。菩薩亦爾。以能療治一切眾生煩惱病故。如拔刺者。菩薩亦爾。以能拔出一切眾生于諸法中疑惑故。譬如海導師。菩薩亦爾。以能善知一切智知諸方義故。譬如船舫。菩薩亦爾。以能善度諸世間眾生大海水故。譬如眾水河池等。菩薩亦爾。以能資潤一切眾生故。如王大道。菩薩亦爾。平等能津通諸眾生故。譬如寶洲。菩薩亦爾。以能具足一切菩提分法故。譬如如意寶須者皆得。菩薩亦爾。能與眾生無量利益所求法故。譬如良馬。菩薩亦爾。以能運代疲苦眾生故。譬如大海。菩薩亦爾。智慧甚深難測量故。譬如須彌山。菩薩亦爾。于佛菩提不傾動故。譬如一切諸妙寶樹。菩薩亦爾。以能具足勝莊嚴故。譬如閻浮檀金。菩薩亦爾。以希有難得故。譬如帝釋王。菩薩亦爾。于諸法中能得增上自在力故。譬如大梵王。菩薩亦爾。具足寂靜諸威儀故。譬如護世四天王等。菩薩亦爾。以能護持勝妙法故。譬如轉輪王。菩薩亦爾。以能修行十善業故。譬如大臣。菩薩亦爾。以能守護諸佛如來秘密法故。菩薩應生出家心。以善住沙門法故。菩薩住沙門法中。以寂靜身口意業故。菩薩住阿蘭若處。以成就禪定三昧三摩跋提通明解脫故。菩薩住禪定中。以得真如甚深空故。菩薩住寂靜處。以能教化乾闥婆緊那羅摩睺羅伽。成就咒術妙藥圣人法故。菩薩安住明智。以能具足成就三明故。菩薩住于勝寂。以得殊妙六通法故。菩薩住多聞慧。以能善知陰界入等差別法故。菩薩住于師處。以能善知一切諸論故。菩薩住法師地。以能離飲食供養說法教化故。菩薩善住毗尼法中。以能遠貪嗔癡等諸煩惱故。菩薩住于摩夷處。以能一切處寂靜故。菩薩住于柔軟心。以能遠離一切所求故。菩薩不住掉心。以能遠離貪煩惱故。菩薩不住高心。以能遠離嗔煩惱故。菩薩不住諸惡語言。以能遠離癡心故。菩薩不住雜亂語言。以能成就善護言語故。菩薩住于大師。以能修行大乘法故。菩薩善住荷擔負重。以能成就大菩提心故。譬如大水。菩薩亦爾。以能利潤受用眾生故。譬如大城。菩薩亦爾。以能滿足一切智智功德故。譬如僮仆。菩薩亦爾。以大慈悲代諸眾生勤苦事故

復次善男子。菩薩于惡眾生生柔和心。于憍慢眾生生恭敬心。于諂曲眾生生質直心。于稠林行眾生不生稠林行心。于不修行眾生生救度心。于無慚眾生生于慚心。于無愧眾生生于愧心。于邪論眾生生不怯弱心。處于大眾不生怖心。世間之法不能染污。一切諸魔不能破壞。外道邪論不能降伏。于所尊者生敬重心。常于師長生供養心。于多聞者生奇特心。于得禪定者生希有心。于黠慧者生深行心。于諸法師生如愛敬佛心。于諸菩薩生歸依心。于諸如來生究竟心。于如實修行者生堅固心。于一切煩惱不驚不怖。不證涅槃起大慈悲行世間行。為度眾生不以染心說法教化。而常遠離一切供養恭敬故。遠離顛倒心。以如實知無常苦空無我不凈故。具足解脫心。以能遠離境界故。成就如實生。以生圣人如實家故。成就如實智慧。以常出家心故。成就圣行。以如實知苦集滅道故。成就大人相。以具足持戒多聞不放逸故。成就一切眾生平等心。善知世間無我故。成就不顛倒法。以圣印為印故。成就道場心。以不退印為印故。諸菩薩等。常成就清凈心行。成就普莊嚴威儀行。不樂說世間技術語言。不樂近惡知識。不樂供養恭敬諸事。不樂說世間雜語。不樂說諸國土事。不樂說諸王事。不樂說賊盜事。不樂說婦女事。不樂說吉會事。不樂說征戰事。不樂朋黨諍訟。不樂諸惡國城邑聚落邊地難處。不樂近伎樂歌舞戲笑等人

復次善男子。不樂與慳嫉人俱。不樂與破戒邪見多集諸惡放逸輕法等人俱。不樂與多嗔恨顛倒亂心人俱。不樂愚癡喑啞。如是等人悉不與俱。菩薩摩訶薩常樂勇猛舍法資生無畏等施。斷除貪嗔癡煩惱大妙行者。樂離憒亂處樂于靜默。常樂閑獨所謂高山巖嶺溝壑草木叢林清泉流水。樂如是等清閑之處。初夜后夜捐于睡眠精勤修行。發聞思修慧及諸禪定三昧陀羅尼自在神通無量無邊百千萬億法門。而現在前。見無量百千萬億佛。得百千萬億三昧百千萬億陀羅尼門。能教化百千萬億眾生。菩薩應成就如是等心。則能得彼如來妙法

爾時無所發菩薩摩訶薩白佛言。世尊。若能如實修行者。此大乘法故。即是如說修行者所乘之法。若能不放逸者。是人名為如實修行。世尊。又如實修行者謂發菩提愿。不放逸者謂滿足菩提愿。復次如實修行者謂修行布施。不放逸者謂不求報。復次如實修行者受持凈戒。不放逸者成就不退戒。復次修行者始修忍辱行。不放逸者得無生法忍。復次修行者。求一切善根而不疲倦。不放逸者舍一切所作事故。復次修行者始修禪定。不放逸者不住禪定。復次修行者滿足智慧。不放逸者不戲論諸法。復次修行者守護妙法。不放逸者不見諸法。復次修行者令諸眾生得大菩提。不放逸者不見諸眾生。復次如實修行者聚集一切善根。不放逸者回向大菩提。復次如實修行者以菩提為實法。不放逸者如實知一切法如菩提相。復次如實修行者得無生法忍。不放逸者愿取有生。復次如實修行者往詣道場示現一切勝莊嚴事。不放逸者如實知阿僧祇劫。復次如實修行者如實知菩提。不放逸者過去諸業皆善修故。復次如實修行者至大涅槃。不放逸者善知諸法本性寂滅。世尊。菩薩摩訶薩。善能如是修行及不放逸。于得菩提不以為難。世尊。以是義故。菩薩摩訶薩應當修習如實修行及不放逸。世尊。是則名微妙法集。爾時慧命舍利弗白佛言。世尊。如我解佛所說義者。若有菩薩摩訶薩。于佛如來及諸菩薩所說法集。聞而生信及能修行。是諸菩薩有妙法集。何以故。若不信法者則無法集。若不行精進者亦無法集。若人能于諸圣所說法中。生希有心生如實心。是菩薩有妙法集。世尊。若人不自贊己亦不毀他。是人有妙法集。世尊。若人于圣慈心于非圣攝受心。若有人不見自勝不見他劣。若人于平等法生于等心。于不平等法亦生等心。于等亦生等心。于等不等亦生等心。而不分別等以不等。是人有妙法集。若人但聞一句。而能了知百千萬句。當知是人有妙法集。若人聞法不靜不亂。若人聞法不縛不解。若人聞法不行不住。若人聞法不增不減。若人聞法不喜不嗔。若人聞法不住世間不入涅槃。世尊。若能如是入于法集。當知是人有妙法集。世尊。我今所說法集為得隨順如來所說法集不耶。佛言如是。舍利弗。舍利弗。汝之所說隨順佛意

法集經卷第四佛說法集經卷第五

　　　　元魏天竺三藏菩提流支譯


爾時慧命大目揵連白佛言。世尊。若菩薩作是思惟。我能說法集。如是菩薩則不能說。何以故。有我見者生如是心。我能說法。彼人聽法。若人遠離我相。是人不見我能說法他能聞法。不見彼二非不見二。世尊。一切有法皆非實有。隨何等法生分別心。謂是實有當知是法虛妄無實。諸菩薩等于彼法中不生分別。是法實有。何以故。不生分別。謂是實有菩薩摩訶薩。知一切法虛妄不實。猶如幻人有所言說。世尊。夫虛妄者實無而似有。如是之法。隨順于空不違因緣。隨順不生不滅。是人不違空法及諸因緣。隨順不生不滅。舍離種種分別。斷我我見。遠離一切邪見。諸菩薩摩訶薩。知諸法虛妄而能隨順世間。說名為有。若能如是說虛妄法令他人知。是名法集能說者。說何等法以為法集。說一切法法皆一相。如是法集是名微妙法集。世尊。我今所說法集。為得隨順如來所說法集不耶。佛言如是。目揵連。汝之所說隨順佛意

爾時慧命富樓那彌多羅尼子白佛言。世尊。世尊。若人為求福故說于法集。是人所說則為可呵。何以故。以著我故。若著我我所相。是人所作罪行福行不動行。不離邪見所作事。當知是人不能自利亦不利他。世尊。若人不能知如是法集。是人不起罪行福行及不動行。若人能知法集。是人不集五陰亦非不集。不集十八界亦非不集。不集十二入亦非不集。是人不取眾生亦非不取。法亦非不取。不取實亦不取虛。不取境界亦不離境界。是人不取貪嗔癡亦不離貪嗔癡。不取世間不取涅槃。不取諍訟亦不取默然。不取空亦不取邪見。不取無相亦不取覺觀。不取無愿亦非不取。不取諸佛法亦不取凡夫法。不取法亦不取非法。不取圣僧亦不取外道僧。世尊。菩薩摩訶薩知一切法。不求究竟處。何以故。是菩薩。知一切法無非究竟故。是菩薩不求解脫。一切諸法本性寂滅。無非解脫。是菩薩不樂一法。亦不厭一法。是菩薩。知諸佛法非是自法亦非他法。不取一法不舍一法。若有取舍則為可呵。不行不住。若有行住是亦可呵。不喜不憂。若有憂喜是亦可呵。世尊。如是所說名為法集。世尊。我今所說法集。為得隨順如來所說不耶。佛言。富樓那。汝之所說隨順佛意

爾時慧命摩訶迦旃延白佛言。世尊。若人有法相非法相。依此二相說法者。是人名為住無明中。何以故。若人見非法如實見。則是真法。世尊。若菩薩如實見非法。即是真如。世尊。夫真法者。無所從來無所至去。法不依人。世尊。法于人不遠不近。法于處所亦無遠近。世尊。法無是念。我于上眾生行。于下中眾生不行。于下中眾生行。于上眾生不行。世尊。法非相得名。亦非非相得名。何以故。世尊。圣人見所有相者皆是縛。非相者亦是縛。世尊。法非離亦非修行。世尊。能知法者遠離離修行。世尊。法不與他亦不自取。而隨所欲利益不同。以無作者故。世尊。法于諸佛不生親想。毛道凡夫不起怨心。世尊。以無分別戲論想故。世尊。法不近佛不遠凡夫。而隨所行得法不同。世尊。如是之法是名法集。世尊。我所說法集。為得隨順如來所說法集不耶。佛言。摩訶迦旃延。汝之所說隨順佛意

爾時慧命大迦葉白佛言。世尊。若人求于寂靜而說法集。如是之人則無法集。世尊。一切諸法不離寂靜。以無二故。夫二法者不知于二。以其遠離心意意識智故。一法者亦不求二。以其遠離求欲法故。一法者亦不二。以無所造作故。復次世尊。夫寂靜者則不二法。不二法者不離諸法。世尊。一切諸法不二相。以自性空故。自性無相自性無愿自性無行。自性不生不滅。非清凈相而亦可得。亦非不凈相而是可得。非慳者得。非能施者得。非破戒者得。非持戒者得。非嗔恨者得。非忍辱者得。非懈怠者得。非精進者得。非散亂者得。非禪定者得。非愚癡者得。非智慧者得。若能如是不得諸法。是則名為真實得法。若于諸法有所得者則不能得。有所行境界者則不能得。心行境界者。行二法者。見所有法者。依止法者。求證法者。離煩惱者。求究竟者。見佛者。見法僧者。見世間者。見涅槃者。則不能得如是境界

復次世尊。若人求法者。于一切法應無所求。世尊。于一切法無所求者名真求法。世尊。正見菩薩不見于法及以非法。而于諸法如是思惟。遠離我所心無所著。名為真法。若遠離虛妄不實。名為真法。若遠離一切求。名為真法。若知一切法離戲論。名為真法若有菩薩能如是說。是則名為真實法集。世尊。我今所說妙法集。為得隨順如來法集不耶。佛言。迦葉。汝之所說隨順佛意

爾時慧命須菩提白佛言。世尊。夫言法者名為不諍。若能不諍是人有法。世尊。眼之與色無有靜競。耳聲鼻香舌味身觸意法亦無所諍。是名為法。又云何眼色二法無所諍競。以不和合故。以此二法不相到故。耳聲鼻香舌味身觸意法。亦不和合不相到故。夫不到不合法皆無違諍。世尊。法無有二。是故法不諍。世尊。諸法無二各不相知。不知不分別。離種種分別。不生不滅不增不減不樂不厭。不住世間不住涅槃。夫真法者。不言人能得法法為人得。世尊。諸法不厭不樂不染不凈。世尊。若人言我知我覺我說。如是之言。皆是虛妄分別十二入法。世尊。而此諸入無如是心我能分別。若人能知如是之法。當知是人不與物諍。若能不與物諍。是人隨順沙門道法。若能隨順沙門行法。是人不去不來不行不住不進不退。見諸法則法行。見諸法則解脫行。見諸法則法界。見諸法則究竟。而不見有究竟之者。諸所見法唯是名字。唯是虛假。唯是幻偽。若能如是見虛假不實。如是等人名為見法。世尊。見法者名為見佛。見非法名為見佛。見佛者名見諸眾生。見非眾生名見因緣。見非因緣名為見空。見非空名為不見。世尊。是名正見諸法。世尊。若能如是正見諸法。當知是人。能隨佛意隨順于法隨順于僧。世尊。若諸菩薩。得如是等無諍法忍。尚不與彼諸魔共諍。況復與其同行菩薩而生違諍。若與違諍無有是處。何以故。是菩薩見一切語言皆能成就我行。是故不應與彼諍訟。以無諍訟故。菩薩畢竟得無諍法。以畢竟得無諍法故。是菩薩名為得一切畢竟法。于一切法中得平等。如見自身平等。見一切法亦復如是。平等住平等忍。是故名為得畢竟。諸法平等無所去無所來。是故名為得畢竟。世尊。菩薩如是得諸法畢竟。如是菩薩所有言說皆是法集。悉與眾生安隱樂。須菩提白佛言。世尊。我今所說法集。為得隨順如來法集不耶。佛言。須菩提。汝之所說隨順佛意。須菩提。汝今說是法集時。五千天子遠塵離垢。于諸法中得法眼凈。五千天子發阿耨多羅三藐三菩提心。須菩提。若有菩薩聞汝所說微妙法集。是菩薩即知自身到大法海。即知此身為不空過必得妙樂。須菩提。是名諸佛如來第一法集

爾時慧命阿那律白佛言。世尊。一切法文字名為法集。何以故。文字之性無有盡相。無盡相者則是文字。世尊。我說言語唯是文字。世尊。夫文字者。不從自身出。不從他身出。是諸名字不作是念我出音聲。世尊。諸文字者不增不減。世尊。菩薩知諸文字與一切法其性平等。世尊。菩薩若能如是畢竟知諸法音聲。是故菩薩不為音聲之所障礙。諸有所聞一切音聲。皆是佛聲皆是空聲。是無相聲是無愿聲。是法界聲是實際聲。是菩薩無有一法能為障礙一切智。是菩薩不見有法離佛菩提。是菩薩見一切法悉無障礙。能見諸法同佛菩提不相違背。是菩薩不見諸法有進有退。是菩薩不見諸法而常利益一切眾生。菩薩如是于諸法中得畢竟忍。得是忍故成就甚深樂說辯才。何者是甚深樂說辯才。隨諸菩薩所有辯才。聲聞辟支佛不能測量。是菩薩得安隱樂說辯才。安隱辯才者。隨以辯才能令與一切眾生得安隱樂。得應說辯才。應說辯才者。隨諸眾生所應聞法。稱彼根性廣略說法。是名應說辯才。又得捷疾辯才。捷疾辯才者。隨以辯才言辭速疾教化一切眾生。又得聰利辯才。聰利辯才者。隨諸眾生上根利智。為其說法令得利疾解脫。又得共上樂說辯才。共上辯才者。所有說法上與佛同。又增長辯才。增長辯才者。隨以辯才說一字句。能生百千萬億上上辯才。得輕樂說辯才。何者是輕樂說辯才。隨何等辯才知相藐而說法。又得愛樂辯才。愛樂辯才者。隨以辯才令聞法者無有厭足。又得調順辯才。調順辯才者。所有辯才不違佛意。又得柔軟辯才。柔軟辯才者。所有辯才不生憍慢無放逸心。又得寂靜辯才。寂靜辯才者。隨以辯才能令自他寂靜。又得隨順音聲辯才。隨順音聲辯才者。隨以辯才教化眾生入聲聞乘。又得遠離辯才。遠離辯才者。隨以辯才教化眾生令得辟支佛乘。又得最勝辯才。最勝辯才者隨以辯才說辯才。隨何等辯才教化眾生令入大乘。又得不共辯才。不共辯才者。隨以辯才能說十力四無畏十八不共法。又得寂滅辯才。寂滅辯才者。隨以辯才能說諸菩提分法。又得無譏嫌辯才。無譏嫌辯才者。隨以辯才令眾生歡喜信樂。又得諸力辯才。諸力辯才者。隨以辯才悉能降伏一切眾魔外道邪論。又得善說辯才。善說辯才者。所有辯才為四眾說法不生畏懼。世尊。如是名妙法集。世尊。我今所說法集。為得隨順如來所說不耶。佛言。阿那律。汝之所說隨順佛意

爾時慧命羅睺羅白佛言。世尊。菩薩欲說法集。應當推求受持法者。何以故。從受持者而得于法。是故應求。唯以專心求法為最。何以故。由于重法而能得法。不由重食得正法利。知舍身命必有來果。非于所觀而得其報。常求靜處不樂憒鬧。近安隱者非破戒者。近恭敬者非憍慢者。近安樂行者非剛獷者。近柔軟心者非堅鞕者。近寂靜心者非著心者。近發露罪者非覆藏惡者。近樂一切施者非慳嫉者。近持戒者非破戒者。近忍辱者非嗔恨者。近精進者非懈怠者。近禪定者非散心者。近智慧者非愚癡者。近多聞者非少聞者。近正念者非邪念者。近修善業者非行惡業者。近愛樂佛法者非樂世法者。近樂空者非于邪見退沒者。近持戒者非自歸者。復次世尊。若人能持戒。是人則有法。何者是戒。世尊。一切諸戒悉皆攝在三種戒中。何等為三。所謂增上戒。增上定增上慧。世尊。若菩薩能于此三種戒中學者。當知是人已于一切大乘戒中學。世尊。何者是菩薩摩訶薩增上戒。世尊。菩薩能持波羅提木叉戒。而不以波羅提木叉戒為清凈。以依修持菩薩戒。菩薩成就諸威儀境界。而不以威儀為清凈。以住菩薩威儀境界故。乃至小罪心懷怖懼。以依菩薩智慧故。何者是菩薩智慧。謂菩薩如實知一切法。以其不畏諸業煩惱故。是名菩薩智慧。何者是菩薩境界。所謂為空非是種種分別境界。知平等戒以學于戒。知空平等而學于戒。是故言知空平等而學于戒。知無相平等。知無愿平等。知無行平等。知無生無滅平等而學于戒。是故言知平等而學于戒。復次世尊。菩薩作是念。我今以此波羅提木叉戒。令一切眾生受持。是名菩薩增上戒學。世尊。何者是菩薩增上定學。所謂修習四禪四空三摩跋提。菩薩又作是念。我今以此增上定學。成就一切眾生。是名菩薩增上定學。何者是菩薩增上慧學。所謂菩薩學十八空。菩薩又作是念。我今以此十八空法。令諸眾生皆悉知見。是名菩薩增上慧學。世尊。菩薩此三種學。悉能攝取一切諸學。復次世尊。若有菩薩能護眾生。如是菩薩能持凈戒。若持凈戒而不著持戒。如是菩薩依彼持戒滿足一切諸眾生心。世尊。出家持戒菩薩。于一切物不生愛著。寂靜持戒菩薩。于一切言語不生樂心。宴坐持戒菩薩。于一切所說音聲不生樂心。禪定持戒菩薩。于一切境界不生樂心。解脫持戒菩薩。于一切生處不生樂心。聞法持戒菩薩。于世間所說不生樂心。說法持戒菩薩。乃至往詣百千萬億由旬說法而不疲倦。護法持戒菩薩。于一切惱害逼切事中不生疲倦。菩提心持戒菩薩。諸所修行悉為安樂一切眾生不為自身。深心持戒菩薩。欲令一切眾生先得菩提不求自證。增上深心持戒菩薩。于利他事多生歡喜。不于己利而生喜心。修行持戒菩薩。為一一菩提分法。于無量劫精勤修行能成彼法而不疲倦。布施持戒菩薩。乃至能舍頭目髓腦利益眾生。尸羅持戒菩薩。不舍破戒眾生。忍辱持戒菩薩。不畏一切諸魔擾亂。精進持戒菩薩。為諸眾生修習菩提而不疲倦。禪定持戒菩薩。于一切音聲及一切所作事不生染著。般若持戒菩薩。見一切法其性平等如菩提相。空行持戒菩薩。不行世間行。大悲持戒菩薩。不入涅槃。世尊。如是持戒名為法集。世尊。我今所說法集。為得隨順如來所說不耶。佛言。羅睺羅。汝之所說隨順佛意

爾時慧命優婆離白佛言。世尊。若菩薩自遠離煩惱。亦令眾生遠離煩惱。所有眾生界法界貪嗔癡界。菩薩作是念。乃至眾生界盡。法界盡。貪嗔癡界盡。于爾所時。教化眾生而不疲倦。菩薩又作是念。一切諸法本性寂滅。而諸眾生不覺不知。何以故。諸法空寂彼處不行。所謂一切邪見及諸諍訟皆悉不行。一切法無相滅。彼處一切覺觀思惟等心皆悉不行。一切法無愿滅。彼處一切所求愿欲等法皆悉不行。一切法無我滅。彼處一切所著皆悉不行。一切法無眾生滅。彼處一切種種皆悉不行。一切法無命滅。彼處一切生死皆悉不行。一切法實諦滅。彼處一切虛妄皆悉不行。一切法因緣集滅。彼處一切壽者皆悉不行。一切法四念處滅。彼處一切諸念諸行皆悉不行。一切法四正勤滅。彼處一切諸法無取無舍不行。一切法四如意足滅。彼處無去無來不行。一切法五根滅。彼處一切高下不行。一切法五力滅。彼處一切降伏不行。一切法七覺分滅。彼處一切闇相不行。一切法八圣道滅。彼處惡業邪思惟皆悉不行。一切法十力滅。彼處一切習氣不行。一切法四無畏滅。彼處一切驚怖畏懼不行。一切法十八不共法滅。彼處一切功用行不行。一切法智慧滅。彼處一切無明不行。一切法無作者滅。彼處一切行不行。一切法無念滅。彼處一切智識不行。一切法無覺滅。彼處一切名色不行。一切法無依滅。彼處一切六入不行。一切法不盡滅。彼處一切觸不行。一切法不智滅。彼處一切受不行。一切法無我滅。彼處一切愛不行。一切法無所取滅。彼處一切取不行。一切法無身滅。彼處一切有不行。一切法不滅。彼處一切生不行。一切諸法堅固滅。彼處一切老不行。一切法不盡滅。彼處一切死不行。世尊。是名諸菩薩無障礙智門。菩薩住此無障礙智門。一切諸魔不能降伏。外道論師不能破壞。知一切煩惱不能染污。一切諸佛常共贊嘆。一切諸天之所歸敬。世尊。菩薩摩訶薩能到如是畢竟智門。名為得大法藏。名為不貧窮。名為守護諸佛如來密藏。名為諸佛如來所可信者。名為所應作已作所應辦已辦。名為逮得己利。猶如大海不可測量。如須彌山不可傾動。世尊。如是名為勝妙法集。世尊。我今所說法集。為得隨順如來所說不耶。佛言。優波離。汝今所說隨順佛意。優波離。諸菩薩摩訶薩依此法集而修行者。能得阿耨多羅三藐三菩提

爾時慧命阿難白佛言。世尊。諸菩薩護持妙法。于諸業中最為殊勝。世尊。菩薩若能修行護持妙法。隨順菩提及諸佛如來。何以故。諸佛如來尊重法故。世尊。云何是護持妙法。所謂菩薩能說諸佛一切甚深修多羅。能讀能誦思惟修習。是名菩薩護持妙法。復次世尊。若菩薩攝受修行名為護持妙法。世尊。何者是菩薩攝受修行。世尊。諸菩薩等所有身業口業意業。皆為利益一切眾生。大悲為首大慈增上。加護眾生得安隱樂。護法菩薩。如是深心作是思惟。隨以何行能與眾生安隱樂事。我應修行如是等行。是故則成五陰中觀。雖作此觀而能不求舍離五陰觀界如毒蛇以修于行。而心不求舍十八界。觀入如空聚落以修于行。而心不求舍十二入。如是觀色如聚沫以修于行。而心不舍成就諸佛如來色身莊嚴。觀受如泡以修于行。而心不舍成就諸佛如來禪定三昧三摩跋提諸佛妙樂。觀想如陽焰以修于行。而心不舍成就諸佛如來智慧修行。觀行如芭蕉以修于行。而心不舍成就諸佛如來妙法修行。觀識如幻以修于行。而心不舍成就智慧為首身口意業清凈修行。修行布施不求果報。修行持戒救破戒眾生。修行忍辱能調伏眾生。修行精進成就一切善法。修行禪定成就身心柔軟。修行般若照了一切法相。修行四念處則身心無垢。修行四正勤得無障礙智。修行五根能成進趣行。修行五力則不退菩提。修行七覺分則無疑網。修行八正道則無過失。修行四梵行得如意自在。復次世尊。若菩薩知空則能攝受妙法。又空者名無戲論。世尊。有戲論者則無攝受妙法。世尊。若知空無相。是人名為攝受妙法。若取相者則為無有攝受妙法。世尊。以諸法空無相故則無有愿。無有愿者則能攝受妙法。依止愿者則無攝受妙法。世尊。見諸法者則無攝受妙法。依止我我所者則無攝受妙法。有憍慢者則無攝受妙法。依供養恭敬贊嘆者則無攝受妙法。依嫉妒慳吝者則無攝受妙法。著欲害嗔恚者則無攝受妙法。世尊。攝受妙法者。以菩薩于眾生不生差別相。于法不生差別相故。世尊。如是菩薩攝受妙法。世尊。菩薩見諸法不生不滅。是名菩薩攝受妙法。菩薩見諸眾生不去不來。是名菩薩攝受妙法。見自身不染不凈。是名菩薩攝受妙法。于諸佛法不樂。于外道法不厭。是名菩薩攝受妙法。受持八萬四千法藏。而不起法相之心。是名菩薩攝受妙法。不共一切煩惱隨煩惱。及住一切惡不善法而不起非法相。是名菩薩攝受妙法。得解脫心而不起心我得解脫。是名菩薩攝受妙法。于一切諸佛作弟子之業。而不起身口意心以修于行。是名菩薩攝受妙法。于一切法皆悉自在。而不起法非法想。是名菩薩攝受妙法。于一切諸法不取不舍。而修于行。是名菩薩攝受妙法。不為得法亦不為證。而修于行。是名菩薩攝受妙法。于一切物中不生著心。是名菩薩攝受妙法。若菩薩起非凡夫非學人非羅漢心無所依止。而斷貪嗔癡結。是名菩薩攝受妙法。若菩薩于菩提得受記莂。而不求佛菩提。是名菩薩攝受妙法。若菩薩詣道場時。于一切處皆見道場。是名菩薩攝受妙法。若能降伏諸魔。而不見諸魔及魔眷屬。是名菩薩攝受妙法。若能成佛菩提。而不證先所無法。是名菩薩攝受妙法。若能轉大法輪。而不成眾生不壞眾生。是名菩薩攝受妙法。若能降伏諸魔外道而不斗諍。是名菩薩攝受妙法。若能生而非新生而非故生。是名菩薩攝受妙法。若能死而不盡。是名菩薩攝受妙法。若能超過三界而無去處。是名菩薩攝受妙法。若能離諸言語音聲而無言語。是名菩薩攝受妙法。若能于一切法不貪。于一切法不厭。是名菩薩攝受妙法。世尊。是名勝妙法集。世尊。我今所說法集。隨順如來所說法集不耶。佛言。阿難。汝所說法集深得我意。阿難說是妙法集時。八萬天子發阿耨多羅三藐三菩提心。三萬二千菩薩得無生法忍。五百比丘遠離諸漏心得解脫

爾時彌勒菩薩摩訶薩白佛言。世尊。世尊。譬如舍于糠糟取于米實。世尊。菩薩亦復如是。舍于非法取于正法。又菩薩舍于慳貪取于布施。舍于破戒取于持戒。舍于嗔恨取于忍辱。舍于懈怠取于精進。舍于散亂取于禪定。舍于愚癡取于般若。是名勝妙法集。復次世尊有所求者則是非法。若不求者則是不取。若不取者則是不護。若不護者則是不染。若不染者則是不諍。若不諍者則是不吝。若不吝者則是不損。若不損者則是不行。若不行者則不退轉。若菩薩不退轉者。是菩薩諸佛如來為授阿耨多羅三藐三菩提記。世尊。是名為法。是名勝妙法集。復次世尊。若菩薩生如是心。我不退轉阿耨多羅三藐三菩提心。是菩薩諸佛如來則不與授記。何以故。世尊。一切煩惱以求為根本。世尊。遠離諸求名為離煩惱。以離煩惱故。諸佛如來為其授記。復次世尊。菩薩作是思惟。受記者是世間虛妄言說。何以故。受記之人是無。能授記者亦無。若俱無者何處受記。唯然世尊。大悲隨順世間有是言說。若菩薩能知如是諸法。是名菩薩受記。世尊。譬如幻師為幻授記。而彼幻化者無如是心。我受記我成正覺。世尊。菩薩亦復如是。如彼幻化無分別心。而菩薩作是思惟。菩提非可證相亦非可舍相。菩提非是生相亦非滅相。菩提非是身證亦非心證。菩提不在內亦不在外亦非中間。菩提無如是心我是菩提。菩薩能證于我。世尊。是名勝妙法集。復次世尊。菩薩于歡喜地中不慚愧不憂惱。于離垢地中不增不減。于明地中不闇不明。于焰地中不取不舍。于難勝地中無勝無負。于現前地中不自覺不因他覺。于遠行地中不去不住。于不動地中不動不分別。于善慧地中不成亦不欲成。于法云地中不自覺亦不他覺。于佛地中能作一切事而亦不作一切事。是故如來自然無戲論。世尊。是名菩薩摩訶薩勝妙法集。世尊。菩薩如是至隨順智。于所說法中而得自在。云何說法自在。于一切言語不著故。又得清凈自在。云何清凈自在。于一切處不染故。又得樂說自在。云何樂說自在。謂依一法字句不暫休息。于百千萬劫說不可盡故。又得智自在。云何智自在。于一一法字句。能說為百千萬法門故。又得生自在。云何生自在。隨所隨所利益眾生之處。于彼彼處生故。又得三昧自在。云何三昧自在。于念念中若欲入三昧。即能入三昧故。又得住持自在。云何住持自在。隨所隨所住持加故。所謂若獐鹿若鳥獸。若草木若石壁。能說諸佛妙法故。又得眷屬自在。云何眷屬自在。得無量眷屬不可壞眷屬故。又得見自在。云何見自在。謂見妙色故。又得聞自在。云何聞自在。謂聞妙聲故。又得鼻自在。云何鼻自在。所聞一切香唯是妙法香故。又得舌自在。云何舌自在。謂食法味不食食味故。又得身自在。云何身自在。得成就法身非食身故。又得心自在。云何心自在。乃至蚊虻蟻子知行知心故。世尊。是名勝妙法集

爾時見者愛樂菩薩白佛言。世尊。世尊。菩薩如是如是行以是等行眾生見者即生歡喜。何以故。世尊。菩薩余無所作唯教化眾生。世尊。是名菩薩根本勝妙法集。世尊。是故菩薩應當修學樂法之行。世尊。何者為愛樂法。菩薩有四種愛樂法。何者為四。所謂不求果報而施一切眾生平等之心。以愛語防護一切眾生惡行利益成就。愛一切眾生猶如自身以同事故。世尊。是名菩薩四種愛樂法。為一切眾生之所愛樂。復次菩薩摩訶薩有四種法。能作愛樂事。何者為四。謂多聞慧以無憍慢心故。說法忘相以離供膳心故。于彼尊者生于尊重以求智慧故。發行精進以教化一切眾生故。是名菩薩四種法能作愛樂事。復次菩薩有四種法。能作愛樂事。何等為四。所謂成就凈戒以法施施故。成就知足以寂靜處住故。以住閑默處故。得于禪定善住城邑聚落。以不破諸威儀境界故。是名菩薩四種法能作愛樂事。復有四法。所謂。實語者以樂說故。法語者以說空故。忍辱語者以平等心故。寂滅語者以護諸根故。是名菩薩四法能作愛樂事。復次菩薩有四種法。能作愛樂事。何者為四。所謂先意問訊以善語故。其意易滿以隨得少事而知足故。成就不諂曲以如語如說行故。無欺詐稠林行以不誑一切眾生故。是名菩薩四種法能作愛樂事。復次菩薩有四種法。能作愛樂事。何者為四。所謂不生惡心以內寂靜故。不生癡心以外不顛倒故。不生慳心以觀一切事無常故。不生憍慢心以如實知諸法故。是名菩薩四種法能作愛樂事。復次菩薩有四種法。能作愛樂事。何者為四。所謂得甚深心先意問訊故。遠離愛染得柔濡愛語故。舍離一切諸心而常不舍菩提心故。深心第一義而隨順世諦故。是名菩薩四種法能作愛樂事故。世尊。是名勝妙法集。復次世尊。菩薩得第一空得大通明。得大自在。善知說于法集愛樂甚深之法。隨順諸眾生。畢竟得不可思議希有法者。得柔濡法者。得大通者。得大法師者。得大法王者。得大所作者。作大眾生依者。得大通奮迅者。為教化眾生不退。而生不生而死不死。所作已成而成菩提。得解脫心而發精進。入于涅槃。而行滿足。而求不求。而修行一切智。而問于他。世尊。一切諸海可以量知。而彼菩薩摩訶薩大乘智海不可量知。世尊。虛空清凈可以塵垢。而彼菩薩摩訶薩心不可得染。世尊。風雖無形可以手執。而彼菩薩摩訶薩心六塵境界所不能著。世尊。春陽之炎可以攝摩。而彼菩薩摩訶薩我我所心不可而得。世尊。是名勝妙法集

爾時善目菩薩摩訶薩白佛言。世尊。世尊。菩薩修一切諸法。唯是發菩提心以為根本。何以故。世尊。一切諸法皆是虛妄唯心分別。體無諸物離一切物。如幻無根本。隨所求而成。遠離作者受者。其性不住離于諸住故。世尊。一切諸法無始無終。以無二離二故。世尊。諸法無我無我所。以無主故。諸法平等如彼法界。以非客故。世尊。諸法非主。以遠離諸貪故。諸法離于分別及種種分別。以遠離可取及舍心故。諸法不來不去。唯是智境界故以其無知空主者故。世尊。時諸毛頭凡夫。于無我法中而生我想。于無眾生中而生眾生想。菩薩作是思惟。我以如是妙法。令諸眾生而得解悟。世尊。是名菩提心。一切眾生安隱心。樂心無上心。法界心光明心。眾生住持心。依如是心而生。名為發菩提心。復次世尊。修行檀波羅蜜名為寂靜心。修行尸波羅蜜名為不缺心。修行忍辱波羅蜜名為不損心。修行精進波羅蜜名為不退心。修行禪波羅蜜名為不亂心。修行般若波羅蜜名為不分別虛妄心。修行大慈名為柔濡心。修行大悲名為不退轉心。修行大喜名為無厭足心。修行大舍名為無垢心。修行大施名為不吝心。修行愛行名為不稠林心。修行利益行名為平等心。修行同事名為最上心。修行空慧名為無分別心。修行無相智名為無念心。修行無愿名為不住心。修行菩提行名為三十七菩提分心。修行進趣行名為念佛心。修行不破壞行名為念法心。修行法界心名為念僧心。修行無量心名為念戒心。修行不取心名為念舍心。修行念天心名為念諸善根。以為諸善根聚集莊嚴故。以彼勝生為發菩提心。聚集諸善根故。世尊。我依發菩提心說。彼一劫若無量劫而不可盡。如是諸菩薩聚集無量因緣。而發菩提心。是故世尊。菩薩欲推求諸善法者。應于發菩提心中而知而求。世尊。是名勝妙法集

爾時善生菩薩白佛言。世尊。世尊。諸法善生以根本清凈故。世尊。何者是諸法根本。世尊。諸法以空為根本。以彼處無諸見故。諸法以無相為根本。以彼處無諸覺觀故。諸法以無愿為根本。以彼處無三界煩惱故。諸法以無行為根本。以彼處無作者故。諸法以無我為根本。以彼處不見我行故。諸法以離眾生為根本。以彼處不見眾生行故。諸法以無命為根本。以彼處見命不行故。諸法不生。以彼處不行常見故。諸法不滅。以彼處不行斷見故。諸法無物。以彼處不行有見故。諸法如涅槃平等。以彼處不行離有見故。諸法如菩提。以彼處不行見佛故。諸法不作。以彼處不行見法故。諸法不和合。以彼處不行見僧故。世尊。是名勝妙法集

爾時大導師菩薩白佛言。世尊。世尊。若菩薩欲先與一切眾生大菩提。不為自身證大菩提。若菩薩諸所作業。為一切眾生不為自身。而不見眾生而不舍大慈大悲心。是名菩薩。世尊。何者是諸菩薩大慈大悲。世尊。若菩薩不見眾生。而不舍一切諸善根修行。彼諸善根回向大菩提。是名大慈。若菩薩不舍諸眾生所作之事。是名大悲。若菩薩見世間法則是涅槃。而不舍集道精進。是名大慈。若不舍眾生。是名大悲。若自身發菩提心。是名大慈。若教化諸眾生。是名大悲。若舍內外一切諸物。是名大慈。若舍內外善根。為一切眾生。得佛菩提。回向無上道。是名大悲。若凈持諸戒不毀不犯。是名大慈。若自持凈戒。增長眾生凈戒。是名大悲。若自修行安隱忍辱樂行。是名大慈。若以安隱樂與諸眾生。是名大悲。若于自身常能修行精進之行。為得諸佛無上菩提。是名大慈。若以大精進行。令諸眾生得此精進。是名大悲。若于自身常行寂靜。是名大慈。若以寂靜行。令諸眾生得此寂靜。是名大悲。若為自身修滿智慧。是名大慈。若以自智慧。增長一切眾生智慧。是名大悲。若不修行非不修行。是名大慈。若不作亦非不作。是名大悲。若生而不去。是名大慈。若去而不動。是名大悲。若說而無言。是名大慈。若著而不縛。是名大悲。若縛而不得。是名大慈。若入涅槃而不滅。是名大悲。若出自身舍利而無骨肉筋血。是名大慈。若彼修身骨不增不減。是名大悲。若舍施而不舍物。是名大慈。若護諸護而不成就。是名大慈。若增長而不高。是名大悲。世尊。是名勝妙法集

爾時光明幢菩薩白佛言。世尊。世尊。菩薩以寂靜定心為最上業。何以故。菩薩住寂靜心中。諸佛妙法自然現前。世尊。菩薩尊重寂靜定心安隱樂故。而得菩提。及得諸陀羅尼門。世尊。何者是菩薩陀羅尼。所謂隨所隨所聞法能不忘失。隨所隨所聞法而能受持。隨所隨所聞法而能了知。及諸眾生亦令了知。是名陀羅尼。隨何等陀羅尼。不增長不分別。隨何等陀羅尼。能受持八萬四千法門。而不忘失而不遺漏。隨何等陀羅尼。知諸眾生心心所行。以知諸眾生心故。隨彼彼眾生如是如是說法。隨何等陀羅尼。能聞一切眾生語言。以聞諸聲聞凡夫聲得于大悲。聞諸圣人聲得于大慈。隨何等陀羅尼。聞取一句法。能于無量劫說。如是菩薩樂說辯才。不留不盡亦無際畔。隨何等陀羅尼。如實知諸言音。隨何等陀羅尼。知一切言說皆是佛語。隨何等陀羅尼。于十方世界諸佛菩薩所住之處。說法音聲所聞之者一切受持。如是菩薩于一佛所聞法。如是于第二佛所說法無有障礙。世尊。是名菩薩受持陀羅尼。世尊。菩薩得起陀羅尼。隨何等陀羅尼。現前說一切法。如說一法一字一句。如是說一切法界。然是菩薩不生憍慢之心。不起放逸之行。得增上陀羅尼。隨何等陀羅尼。能說一切世間現前見法。及一切世間現前見得集陀羅尼。隨何等陀羅尼。能斷一切眾生疑惑。及斷一切煩惱。得為增上及集陀羅尼。隨何等陀羅尼。能令增長一切白法。能令盡一切煩惱。得行陀羅尼。隨何等陀羅尼。知一切法。知一切法光明。是菩薩如實知諸法而不分別。修行諸法而自身心實不修行。說于諸法而不說諸字。舍于諸法而亦不失。增長諸法而不增一物。損減諸法而不損一法。說于諸法而無言說。令入涅槃而于世間不動。令得圣人地而不離于凡夫地。降伏一切諸魔而非身心意所起作業。世尊。是名諸菩薩勝妙法集

爾時解脫月菩薩白佛言。世尊。一切諸法以解脫為相。世尊。菩薩不分別是縛是脫。何以故。世尊。解脫非他他非解脫。世尊。解脫者不增一法。亦非不減一法。世尊。解脫無所從來。世尊。縛亦無所至去。世尊。得解脫菩薩不生如是心我得解脫。其心唯知猶如解脫。一切諸法亦復如是。世尊。若菩薩起如是心。世間是垢染法。涅槃是清凈法。是菩薩不得解脫。何以故。有我見者生如是心。世尊。若人起如是心。我厭陰界入求入涅槃。是人不得解脫。何以故。有我見。有我見者生如是心。世尊。得解脫心比丘作是思惟。一切諸法如解脫相。而諸毛頭凡夫。不識不知生如是心。我以如是法。令一切眾生知故。世尊。得解脫心比丘。我得解脫生如是心。是諸凡夫于一切法。常解脫中而求解脫。我于彼彼眾生。生大悲心。何以故。若人求解脫是人不得解脫。是故世尊。比丘欲得解脫者。應觀能縛及所縛。應知能縛及所縛。是人不分別解脫。若不分別者。是人則得解脫。世尊。是名菩薩勝妙法集

法集經卷第五佛說法集經卷第六

　　　　元魏天竺三藏菩提流支譯


爾時大海慧菩薩白佛言。世尊。世尊。菩薩不應畏諸煩惱。何以故。以有煩惱隨。何處有煩惱。彼處有菩提。斷煩惱者則無菩提。世尊。空及一切煩惱。此二即一無差別。世尊。菩提及一切煩惱一切眾生。此等諸法亦即是一無有差別。但諸毛頭凡夫墮顛倒心分別我染我凈。世尊。正行菩薩不斷煩惱不取凈法。而是菩薩。觀諸煩惱門。得諸三昧及諸陀羅尼門。是故世尊。菩薩知諸佛法以煩惱為性。彼如是煩惱隨。何等眾生具散亂心顛倒心。彼毛頭凡夫眾生。必入惡道受諸苦惱。諸菩薩如是正觀。能得諸佛菩提。是故世尊。諸菩薩則應修行隨順逆流。不隨順順流。世尊。諸菩薩得解脫者。于涅槃中非于世間中。何以故。諸菩薩應畏于涅槃不畏世間。以觀世間得于大悲。及證大菩提故。若分別涅槃厭畏世間。如是菩薩以厭世間故。退于諸佛無上菩提。世尊。諸菩薩于世間眾生。成大慈大悲。非于得涅槃涅槃眾生。世尊所言涅槃。涅槃者是于寂滅虛妄分別不實之心。世尊。是故菩薩愿見涅槃。應觀虛妄分別寂滅之心。如是之處得于涅槃。世尊。是名勝妙法集

爾時觀世音菩薩白佛言。世尊。菩薩不須修學多法。世尊。菩薩若受持一法善知一法。余一切諸佛法。自然如在掌中。世尊。何者是一法。所謂大悲。菩薩若行大悲。一切諸佛法如在掌中。世尊。譬如轉輪王所乘輪寶。隨往何處一切四兵隨順而去。世尊。菩薩摩訶薩亦復如是。乘大悲心隨至何處。彼諸佛法隨順大悲自然而去。世尊。譬如日出朗照萬品。一切眾生作業無難。世尊。菩薩摩訶薩亦復如是。隨于何處大慈悲日照于世間。彼處眾生于一切菩提分法修行則易。世尊。譬如諸根以意為本。悉能隨意取于境界。世尊。菩薩摩訶薩亦復如是。依于大悲住持一切菩提分法。隨諸分中。隨可作事中自然修行。世尊。譬如依彼命根有余諸根。世尊。菩薩摩訶薩亦復如是。依于大悲有余一切菩提分法。世尊。是名勝妙法集

爾時堅意菩薩白佛言。世尊。諸法直心深心以為根本。世尊。若菩薩無直心深心。是菩薩則為遠離諸佛妙法。世尊。成就直心深心菩薩。若無佛說法。于上虛空及樹木石壁等中。自然出于法聲。世尊。直心深心菩薩。意自能念聞于法聲。隨順一切諸佛妙法。是故世尊。菩薩摩訶薩應當修行直心深心。世尊。如人有足則能游行。如是世尊。菩薩摩訶薩亦復如是。有直心深心。諸佛妙法自然修行。世尊。譬如有人具足上分則有壽命。世尊。菩薩摩訶薩亦復如是。若有直心深心。如是菩薩則有諸佛菩提。世尊。如人有命則得諸事。世尊。菩薩摩訶薩亦復如是。若菩薩有直心深心。是菩薩則得成就一切佛法。世尊。譬如有于可然故有能然。離于可然則無能然。世尊。菩薩摩訶薩亦復如是。若有直心深心。則能熾然諸佛妙法。若離直心深心。則不熾然諸佛妙法。世尊。譬如有云則能有雨。世尊。菩薩摩訶薩亦復如是以有直心深心。則有諸佛法雨。世尊。譬如樹根腐敗則不能生芽葉華果。世尊。菩薩摩訶薩亦復如是。若無直心深心。則一切諸佛善法不復生長。是故世尊。菩薩欲得諸佛菩提。應自善取直心深心。善自守護直心深心。善自清凈直心深心。世尊。是名勝妙法集

爾時善護菩薩白佛言。世尊。菩薩不須守護諸法。世尊。若菩薩但能善護自心。是菩薩善護自心故。則能成就諸佛妙法。世尊。若菩薩守護諸法。是菩薩則不能得無生法忍。世尊。若菩薩不護諸法而入禪定。是菩薩則無過失。亦不違于諸佛菩薩。則能自心知諸佛法而不護自心。見如是心依因緣生。如是見一切諸法依因緣生。見自心如幻。如是見諸法如幻。而心非內非外非二中間可得。如是見一切諸法。見即如心無于色相。不可得示不可得見。無于形礙不可執捉不照不住。見一切諸法其相如是。若能如是見者。是菩薩則能得于平等之心。以得平等心故。如是菩薩不復更得于法。是菩薩不復住不復行。不取不舍及以不求。以不求故而能不取。以不取故而無所著。以不著故而能不染。以是菩薩不染一切法。世尊。是名勝妙法集

爾時虛空菩薩白佛言。世尊。菩薩不作如是言。以何等言說能生他人嗔心。菩薩不作如是言。以何等言說能生他人惱心。菩薩不作如是言。以何等言說能令他人不知。菩薩不作如是言。以何等言說無義虛妄。菩薩不作如是言。以何等言說能令不生智慧光明。菩薩不作如是言。以何等言說能令其心不生歡喜。亦不具足及以耳聞不生喜樂。菩薩不作如是言。以何等言說令破壞二處。世尊。菩薩不作如是言。以何等言說令他不能解空。何以故。世尊。一切言說。彼如是言說最為堅固。以何等言說。令他能知于空。世尊。若菩薩能知諸法空義。無心無我其相不二。遠離二相而不舍一切眾生所作事業。是名菩薩無障礙大悲。若菩薩行無障礙大悲。是菩薩能學諸佛所學。若學諸佛所學。是菩薩能知諸法如虛空。以知諸法如虛空故。是菩薩得虛空藏。是菩薩為欲舍者能舍諸舍。而于舍及慳不生二心。破戒持戒。忍辱嗔恨。精進懈怠。散亂禪定。愚癡智慧。不生二想。是菩薩不復求諸佛妙法。不舍諸凡夫惡法。世尊。譬如一切諸水入于大海。皆同一味所謂堿味。世尊。菩薩亦復如是。入于第一義大海。所見一切諸法皆是一味。所謂真解脫味。世尊。譬如日光等照一切眾生。世尊。菩薩智慧亦復如是。等照一切諸法。世尊。一切諸法不違于空。世尊。若菩薩能如是知。是菩薩能于一切法中見真菩提。若菩薩于一切法中見真菩提。是菩薩知所說言音皆是佛語。是菩薩無所著而說于法。是菩薩名為得無障礙樂說辯才。世尊。是名勝妙法集

爾時文殊師利菩薩白佛言。世尊。世尊。世間之人顛倒妄取。若如是言。依波羅蜜故菩薩得名。此則不然。何以故。世尊。依于菩薩諸波羅蜜得名故。世尊。若依波羅蜜菩薩得名者。亦應依諸眾生名為菩薩。此義不然。何以故。世尊。菩薩生諸波羅蜜。菩薩知諸波羅蜜。以菩薩生諸波羅蜜。為諸眾生說。是故如來常說。菩薩未曾生法而能生。未曾成法而能成。未曾說法而能說。世尊。諸波羅蜜不能護菩薩。而菩薩能護諸波羅蜜。是故說菩薩能護諸法。世尊。諸波羅蜜不能住持菩薩。菩薩能住持諸波羅蜜。是故說菩薩能受持法。世尊。一切諸法無病。以自體無垢故。世尊。一切諸法不二。以遠離眾生我身故。一切諸法無心。以遠離可取舍故。一切諸法無意識。以無始發故。一切諸法無來相。以無間故。一切諸法無去。以不動故。一切諸法無死。以無命故。一切諸法不活。以本來不食故。一切諸法無物。以不和合故。一切諸法不減。以法界無差別故。一切諸法不可割截。以無形故。一切諸法如金剛。以實際平等故。世尊。知如是諸法。是菩薩能知諸法實體。若知諸法實體。是菩薩能知于空。若能知空。是菩薩不與他諍競。若不與他諍競。是菩薩能住沙門法中。若能住沙門法中。是菩薩則能不住。若能不住。是菩薩于諸漏境界不起于漏。若于諸境界不起于漏。是菩薩能無諸病。若無諸病。是菩薩名為如來。若菩薩得名如來。是菩薩不說二語。若不說二語

是菩薩不舍世間不取涅槃。唯為一切眾生。而說遠離一切分別虛妄煩惱。世尊。是名勝妙法集。不顛倒集名為空集。無相無愿無行不生不滅集。無生法忍集。大乘集。轉大法輪集。大波羅蜜集。諸大地集。一切諸法不顛倒集。世尊。諸菩薩依大法集。修持受行。或于國土作轉輪王。受持十善業道。能令眾生安住十善業道。或作勝首。教化眾生令得出世間勝事。或作大長者。能令眾生厭世間惡事。或作天帝釋。能令諸天不起放逸。或作梵王。能令眾生住于禪定四無量等。或作四天王。能令眾生于諸法中不能染心。或作沙門。教化眾生令不聞惡法。或作婆羅門。教化眾生令知寂靜之處。自身寂靜令諸眷屬亦住寂靜。自身柔軟令諸眷屬亦得柔軟。具足住于一切處。以得大自在。能作大法師。以能斷一切眾生疑故。于一切處不生怯弱。以一切煩惱盡故。世尊。是名勝妙法集

爾時世尊告文殊師利菩薩摩訶薩。文殊師利。若有眾生。聞說文殊師利如是勝妙法集。及聞諸菩薩勝妙法集。及諸聲聞勝妙法集。而能知能信。彼諸眾生深種善根。非于一佛而修供養。非于一佛二佛而種善根。何以故。文殊師利諸佛如來甚深菩提。是黠慧者能知法者深妙境界。文殊師利。是妙法門。微少善根眾生不能得聞。假令得聞亦不能信。若菩薩自身能證。是菩薩能信。復有諸善知識護故。是人能信而能受持。能得無生忍。文殊師利。離此法行無有一人成佛。文殊師利。過去恒河沙諸佛如來成佛菩提。彼諸佛行如是法行。得阿耨多羅三藐三菩提。文殊師利。若人遠離此法行欲得菩提者。是人如縛虛空不能得法。離此法行隨順法忍尚不可得。何況能得無生法忍而成阿耨多羅三藐三菩提

文殊師利。我諸聲聞得俱解脫。得八解脫及四無礙。彼諸聲聞。亦不離此法行而得解脫。文殊師利。寧聞此深妙法門起謗生于惡道。不能于余淺法門起信生于善道。何以故。謗此法門者生于地獄。因聞此法門。現前得于解脫。非聞余淺法門生于善道。文殊師利。菩薩摩訶薩。有四種法。聞此法門能生于信。何者為四。所謂是人過去世曾聞此法門。聞已隨喜有大善根。有大善根莊嚴諸善知識。善護成就受持聞慧之行。文殊師利。是名菩薩四種法聞此法門能生于信。復次文殊師利。菩薩更有四種法。聞此法門能生于信。何者為四。所謂常思惟正念。常畏諸不善業。常作大菩提愿。自性質直柔軟安隱樂修勝行。文殊師利。是名菩薩成就四種法聞此法門能生于信。復次文殊師利。菩薩成就四種法。聞此法門不生于謗。何者為四。所謂畢竟成就菩提愿得無生法忍。成就正見得不退阿耨多羅三藐三菩提心。文殊師利。是名得畢竟成就四種法聞此法門不生于謗。文殊師利。菩薩復有四種法。聞此法門能生于信。何等為四。所謂成就聞慧。成就般若成就空。以禪定得大陀羅尼。文殊師利。是名菩薩有四種法聞此法門能生于信。文殊師利。菩薩復有四種法。聞此法門而能了知。何等為四。所謂成就功德莊嚴。成就聞慧莊嚴。成就智莊嚴。成就諸禪定柔軟心莊嚴。文殊師利。是名菩薩四種法。聞此法門而能了知。文殊師利。菩薩復有四法。聞此法門得受阿耨多羅三藐三菩提記。何等為四。所謂菩薩見一切色佛色。聞一切法佛法。遠離一切諸求。乃至不求佛菩提不退于大悲。文殊師利。是名菩薩有四種法得受阿耨多羅三藐三菩提記。是故文殊師利。諸菩薩常應求聞讀誦此經。文殊師利。菩薩愿速得菩提。常應勤求聞此法門。菩薩愿速得受記。常應勤求聞此法門。菩薩愿得斷于業障。愿得斷于煩惱障。愿得斷于智障。是菩薩常應求聞此經。菩薩愿得諸佛如來無上供養。是菩薩常應求聞此經。愿得常護妙法。是菩薩常應聞受持讀誦此經。文殊師利。若人聞此法門。能信能忍不生于謗。文殊師利。我授是人阿耨多羅三藐三菩提記。爾時無所發菩薩摩訶薩。于頸上脫八千萬阿僧祇寶瓔珞。奉散如來。作如是言。世尊。因此功德。令一切眾生成就諸佛如來應正遍知。爾時彼瓔珞于如來頂上住虛空中。作種種勝妙莊嚴大寶帳而住。四角形量。過于天人妙相莊嚴。彼諸聲聞及一切菩薩。釋提桓因梵天王四天王。未曾見聞。是大寶帳隨如來去而去。隨如來住而住。現如是妙事時。無量諸天人等。皆生希有奇特之心。僉于頂上合掌而住。贊嘆如來。瞻仰如來目不暫瞬。爾時無所發菩薩摩訶薩。生于歡喜希有之心。偏袒右肩。禮如來足。合掌向佛。以偈贊言

　諸功德眾如來器　　天人眾生唯佛救
　佛于世間無勝者　　無勝寂靜及平等
　等心無諂行亦然　　于世以悲牽縛心
　如空平等心無染　　安樂多人而說法
　世尊無親無諸怨　　無有諸憂無歡喜
　能救世間如良醫　　于世行慈無分別
　修羅天人龍夜叉　　歸依于佛得寂靜
　佛于三界為最上　　是故今者我歸命
　善逝有為更無過　　而于寂靜靡功德
　舍于二道無分別　　已得寂滅行世間
　寂滅境界不可測　　唯乃十力知如來
　如地及空不可量　　是故合掌而頂戴
　不沈不浮大波浪　　不漂不住無上人
　有海彼岸唯佛到　　無比智海我歸命
　如蓮處水無能污　　佛行世間法不染
　更無有能與佛等　　以無等故我歸依
　如來無法而不知　　以有十力過一切
　于眾奮迅無與比　　是故名佛勇獨步
　能受諸佛甘露法　　是故遠離一切畏
　無上醫師勝應供　　是故歸命大悲者　

爾時無所發菩薩摩訶薩白佛言。世尊。世尊唯知我心。我不為自身供養如來。世尊。我奉瓔珞供養如來。及贊嘆如來。因此善根功德。愿令一切眾生得于無上諸佛菩提。世尊。此是我意。爾時世尊熙怡而笑。諸佛如來熙怡而笑。必不虛妄。爾時如來從面門放種種色無量光明。譬如青黃赤白紅紫頗梨金銀等無量種色。普照十方無量無邊世界。滅除一切惡趣眾生無量苦惱。生諸天人無量喜樂已。還攝光明。圍繞如來百千萬匝。于如來頂上而沒。爾時彼諸大眾。見是光明心生歡喜踴躍安樂。合掌向佛于一面住。而作是念。如來何因熙怡而笑。爾時阿難從座而起。偏袒右肩。合掌向佛。以偈而問微笑因緣

　無上第一尊　　世間及天人
　瞻仰如來住　　疑于喜笑事
　大師離煩惱　　知法及化人
　熙怡必不空　　愿佛為解說
　面門放光明　　清凈生喜悅
　天人及惡道　　光觸身安樂
　大人放光明　　于其面門出
　是光為何義　　唯愿大慈說
　齒出勝妙光　　明艷甚鮮白
　顯現最殊勝　　隱蔽一切光
　于明闇不現　　以是世間喜
　佛悲何所為　　何人功德起
　愿說慈所為　　除斷我等疑
　遠離煩惱人　　非無因緣笑
　妙光出面門　　普照于十方
　所作已還攝　　入于如來頂
　此光起佛意　　為表圣心出
　如電晝在空　　普照而不停　

爾時佛告阿難。阿難。此無所發菩薩摩訶薩。于未來世過十二劫。當成阿耨多羅三藐三菩提。佛號大光明如來應供正遍知明行足善逝世間解無上士調御丈夫天人師佛世尊。劫名諸天贊嘆。世界名大歡喜。阿難。彼大光明如來應供正遍知。壽命住一大劫。彼國眾生壽命十二小劫。阿難。譬如他化自在天所受妙樂。彼佛國土眾生所受妙樂亦復如是。爾時慧命須菩提。語無所發菩薩言。大士快得善利。如來今日授仁者記。必得阿耨多羅三藐三菩提。無所發菩薩言。大德須菩提。汝見何法名為成佛。須菩提言。善男子。我不見有法成阿耨多羅三藐三菩提。問曰若大德須菩提。若不見有法得成佛。何故誑我大士授于阿耨多羅三藐三菩提記。須菩提言。善男子。如來與仁者授記必得成佛。是故我作此說。無所發菩薩言。大德須菩提。諸佛如來如實知法。是故佛言。汝當得阿耨多羅三藐三菩提。云何如來如實知法。須菩提。若有菩薩求菩提者。諸佛不與是人授記。若有菩薩不求菩提者。諸佛如來則與授記。諸佛如來如實知法無授記相。而為眾生種諸善根故。作是記汝當成佛。須菩提。汝見何法而作是言。大士必得阿耨多羅三藐三菩提。須菩提言。善男子。諸佛如來依世俗文字而說授記。我諸聲聞隨佛世尊故如是說。無所發菩薩言。大德須菩提。夫文字者。若依世俗名為文字。若于圣人則非文字。何以故。圣人所說皆是真實。世俗言語悉為虛妄。是故大德須菩提。不應以此世俗邪語圣法中說。大德須菩提。諸菩薩等為護眾生。若聞甚深第一義諦驚怖不信。是故圣人以大悲心。舍真實法而說世間虛妄之語。為欲將護毛道凡夫。終不為圣作如是說。若為圣人則說實法。以此實法圣所愛樂。何等名為圣人實法。大德須菩提。圣實法者菩提之法。本性常寂名為真實。如菩提相本性清凈。一切諸法亦如是相。是則名為圣人實法。須菩提言。善男子。有四真諦名為實諦。何等為四。苦諦集諦滅諦道諦。無所發菩薩言。大德須菩提。汝不說苦是有為耶。須菩提言。如是善男子。我常說苦是有為法。無所發菩薩言。大德須菩提。如來常說一切有為皆是虛妄。須菩提言。如是善男子。如來常說有為之法皆是虛妄。無所發菩薩言。若如是者。汝云何言苦是實諦。大德須菩提。若言苦是有為法者。即是虛妄。須菩提言。善男子。苦是有為虛妄不實。我說知苦以為實諦。無所發菩薩言。須菩提。若苦是有為虛妄不實。知彼苦智亦應虛妄非是真實。須菩提言。善男子。如是如是。知苦智者亦是虛妄。無所發菩薩言。大德須菩提。若如是者。云何知苦是圣諦智。須菩提言。善男子。滅諦是無為法。若爾何故非圣諦。無所發菩薩言。大德須菩提。滅何等法名為滅諦。為即自滅故名為滅。更有所滅稱為滅耶。須菩提言。善男子。有為說者言。滅盡諸苦名為滅諦。無所發菩薩言。須菩提汝不說苦是有為虛妄不實耶。須菩提言。如是善男子。我向說言。苦是有為法虛妄不實。無所發菩薩言。大德須菩提。若法虛妄不實。是法無滅。若如是者。云何而言滅盡諸苦名為滅諦。爾時慧命須菩提白無所發菩薩摩訶薩言。善男子。我于大士如是無礙樂說辯才生隨喜心。善男子。愿諸眾生皆得是辯才。須菩提言。善男子。何者是諸菩薩摩訶薩實諦證智。無所發菩薩言。須菩提。一切諸法與實諦行不相違背。是故證一切法。名證實諦。須菩提。一切諸法從因緣生。能如實知因緣生法。名為實諦。一切法空如實知空名實諦。證空者名證實諦。一切諸法不生。證諸法不生名為證實諦。隨何法證于實諦。于彼法中乃至無有一法可取一法可舍。須菩提。是名諸菩薩摩訶薩證實智。須菩提。言實諦者。即是宣說無分別法。何以故。須菩提。所有分別者皆是邪法。須菩提。汝向所言。大士快得善利授阿耨多羅三藐三菩提記必得成佛。須菩提。若人自謂快得善利。佛則不與是人授記。若人遠離快得善利。如是之人佛則授記。若人于得利養不生歡喜。若失利養亦不憂惱。是人授記。若人不離世間。而得涅槃。是人授記。若人不舍凡法而證圣道。是人授記。若人聞得記不喜。是人授記。須菩提言。善男子。所向所知。若如是知其義甚深。無所發菩薩言。須菩提。若人不見有去來。是人則知甚深。須菩提言。此甚深法難可得知。無所發菩薩言。須菩提。若人欲見是甚深。是人則不能見。須菩提言。如是知者難可了知。無所發菩薩言。須菩提。無修行者亦難了知。須菩提言。善男子。何等眾生。于甚深法能生信心。無所發菩薩言。須菩提。若人已曾供養過去無量佛。是人能信。須菩提。若人不能種諸善根。亦不修行供養諸佛。如是之人。終不能得聞此法門。須菩提言。善男子。云何得為供養諸佛。無所發菩薩言。若人能住如實修行。是人名為供養諸佛。須菩提言。善男子。云何能住如實修行。無所發菩薩言。若人能為諸眾生發心修行。須菩提言。云何為諸眾生發心修行。無所發菩薩言。若能不舍大慈大悲。須菩提言。何等名為菩薩大慈。無所發菩薩言。若有菩薩能舍身命。及諸善根施與眾生而不求報恩。是名大慈。須菩提言。何等名為菩薩大悲。無所發菩薩言。若菩薩先與眾生無上菩提。然后自證。是名大悲。說此甚深法門時。七萬六千眾生發阿耨多羅三藐三菩提心。二百比丘遠離諸漏心得解脫

爾時會中有一天子。名善思惟。白佛言。世尊。云何菩薩住佛菩提根本行處。佛言。天子。菩薩若能成就深直之心發無上意。是名菩提根本住處。善思惟天子言。如是發心諸菩薩等。以何等法而為境界。佛言。若能修行布施境界。而不悕求報恩等門。若能修行持戒境界。而不分別持戒行門。若能修行忍辱境界。而不見盡滅法門。若能修行精進境界。而不發起修行等門。常行禪境界。而能現見一切法門。修行般若境界。而不見彼無戲論門現前。常求聞慧境界。而不見于語言等門現前。修行舍摩他境界。而見諸法本來清凈寂靜法門。修行毗婆舍那境界。而一切法不可見門現前。修行四念處境界。而無念無思惟門現前。修行四正勤境界。而無所作門現前。修行四如意足境界。而斷一切愿欲門現前。修行五根境界。而過諸根法門現前。修行五力境界。而不破壞法門現前。修行七覺分境界。而佛菩提門現前。修行八圣道境界。為救行邪道眾生故。修行教化眾生境界。而無眾生無度脫法門現前。修行斷煩惱境界。而見諸法本性離煩惱門現前。修行諸波羅蜜境界。而不著于此岸彼岸故。修行世間境界。而涅槃門現前。修行涅槃境界。而不行諸行門現前。修行生境界。而不生不滅門現前。修行陰境界。而無煩惱門現前。修行界境界。而無差別門現前。修行入境界。而圣入門現前。修行聞法境界。而寂靜禪定門現前。修行說法境界。而無言說門現前。修行成就色相境界。而法身門現前。修行轉法輪境界。而不轉不說門現前。修行聲聞境界。而諸佛法門現前。修行辟支佛境界。而行諸菩薩勝行門現前。天子。是名菩薩摩訶薩境界。善思惟天子白佛言。世尊。何等名為諸菩薩行。佛言。天子。自舍己樂能與一切眾生樂。常在世間而能持戒多聞心無放逸。常在涅槃而不舍大悲。涅槃門現前而不求證。為化眾生故。隨順世間行。護諸眾生。能于眾生其心平等。令一切眾生得清凈心。于一切眾生心無差別。所有之物與一切共。為人說法不為飲食。畜清凈物而常知足。常樂空閑正念思惟。常處大眾說法不懈。入城邑聚落慈悲現前。不求贊嘆供養恭敬。常能遠離世間雜語。凡有言說不違佛法。廣略得所愛語柔軟。一切身分禮敬三寶先意問訊。心常愛樂第一義諦。于一切法心無所著。于諸資生心不貪染。常近圣人遠離非法。愛法如身重佛如命。愛敬修行猶如身首。于一切衣服飲食臥具湯藥資生之事得少為足。敬重師長猶如世尊。乃至喪失身命終不舍于菩提之心。初夜后夜精勤修行。禪定三昧常現在前。如所聞法思惟正觀。以微妙慧求于解脫。若修習清凈無垢濁心。能舍一切所有之物。觀于內身不隨外身。能舍所施遠離嗔恚。能滅愚癡增長般若。能護于戒不違修行。于一切處生柔軟心。于一切處智慧為首。不顛倒心無垢光明。心常修諸波羅蜜。心不舍精進常求善根。如所聞法而不忘失。如所聞法而為他說。離諸供養飲食等心。常護諸根常在定心。常隨順涅槃心常不舍世間心。得失利衰毀譽稱譏苦樂不能動心。于一切處生如是心。布施得大富。持戒生天人。忍辱得端政。精進舍煩惱。禪定三昧得心柔軟。修習般若能知世間出世間法。修行四攝無諸過失。修行四無量心無憍慢。修行諦舍滅慧得寂靜調柔修行禪定得自在心。修習三昧得于深心。修行于諦如實知諸法。修行于定遠離諸見。修行無相得無分別。修行無愿得無著心。修行諸波羅蜜得究竟大乘心。修行方便波羅蜜得一切智智處。修行菩薩十地滿足諸菩薩行。親近善知識得一切功德門。敬順和上阿阇梨能得隨順一切諸佛。知自身心得一切種智。習無憍慢得大威勢。恭敬禮拜一切眾生得諸眾生無能見頂。修行種種布施得具足妙相身。隨順諸眾生得具足八十種好。說大乘法得墮自在地。教眾生發菩提心得不退地。說諸法空能斷煩惱及煩惱習。以法布施得四無礙。與眾生念得陀羅尼。令眾生知法得四無礙。與眾生樂說因得無錯謬記。于羸劣眾生起忍辱心得那羅延身。于破戒眾生起忍辱心得諸眾生見者恭敬心。能滅嗔恨心眾生得常定心。勤修精進得速證法修行。以三昧施諸眾生得陰密藏相。施與威儀得一切普莊嚴事。令眾生近善知識得佛菩薩聲聞辟支佛常現在前。舍于欲心常為一切世間所信。舍于嗔心得一切世間之所愛樂。舍慳嫉心得一切名聞利養。能與眾生作依止處。得一切世間之所歸依。舍一切供養恭敬贊嘆得法喜食得美名聞。施先問訊得清凈言音。施于愛語得梵音聲。施柔軟語得迦陵頻伽聲。遠離嗔恨得諸世間勝妙之身。不誑眾生得悉為一切世間所信。不說他過得不入胎。遠離殺生得壽無量命。遠離劫盜得以虛空而為庫藏。舍所愛事得如意寶手。回向菩提得無盡資財。遠離邪淫得大丈夫身。遠離妄語得口業密。遠離兩舌得不失菩提心。遠離惡口得一切世間贊嘆。遠離綺語得不壞眷屬。遠離貪心得無盡藏。遠離嗔心得與一切眾生而作橋梁。遠離邪見得于正見教化眾生。住于大乘得佛十力。能施一切不求果報得十八不共法。舍諸所著得四無畏。天子。若我廣說如是菩薩無量境界。菩薩無量修行者。乃至百千萬億劫不能窮盡。天子。是名菩薩境界修行。天子。若菩薩如是成就境界如是修行。于得菩提則為不難。善思惟天子言。世尊。云何菩薩名為安隱。佛言。天子。若菩薩常不舍離三昧。而不依三昧生。得三昧已隨有利益眾生之處。彼彼處生。天子。菩薩如是名為安隱。善思惟天子言。世尊。云何菩薩名為寂靜。佛言。天子。若菩薩見一切真如法界實際。是菩薩處于大眾而能寂靜。應如是知。天子。是則名為菩薩寂靜。天子。若菩薩不起二處心。名為菩薩寂靜。天子言。世尊。菩薩云何名為常在三昧。佛言。天子。若菩薩心常不求一切諸事。不見一法可取。不見一法可舍。是菩薩隨所見法悉知空寂無有真實。天子。菩薩如是名為常在三昧。善思惟天子言。世尊。菩薩云何名為到一切處。佛言。天子。若菩薩能見自身及諸眾生平等空寂。天子。菩薩如是名為到一切處。善思惟天子言。世尊。云何菩薩名為調伏。佛言。天子。若菩薩一切分別所不能動名為調伏。天子言。云何菩薩名為得滅。佛言。若菩薩不染不凈名為得滅。善思惟天子言。世尊。如我解佛所說義者。依止自心而得菩提。世尊。菩薩如是離諸煩惱。如是如是取于佛法。世尊。諸佛法者。無所從來去無所至。世尊。于諸法中清凈智名為菩提。天子。菩薩如是隨順忍辱名為菩提。能如是知名為一切智者。世尊。若能入如是平等法界。是菩薩名為成就檀波羅蜜。若能如是知得成就平等法界。是菩薩名為成就尸波羅蜜。若能如是知忍平等法界。名為成就忍辱波羅蜜。若能于此法門修行聞思修慧。名為成就毗離耶波羅蜜。若能思惟是法平等法界。名為成就禪波羅蜜。若能了達如是法平等法界。名為般若波羅蜜。世尊。若人能信此法門者。是人名為見法。名為證法。名降伏魔。世尊。若人能說此法門者。是人于如來所轉法輪而得隨轉。世尊。若人能得此法門者。是人名得最上妙法。爾時世尊于善思惟天子所說法門。贊言。善哉善哉。天子。如是如是如汝所說。天子。一切諸佛阿耨多羅三藐三菩提藏。皆悉在此法門中攝。天子。一切諸佛所有意趣。于此法門皆已示現。天子。若人聞此法門者。當知是菩薩快得善利。天子。若人手執此法門者。當知是菩薩得大法藏。天子。若人攝受此法門者。當知是菩薩名為可信者。名為受持如來密藏者。名為以最上供養供養如來者。名為攝受如來法門者。天子。若人聞此法門。聞已能信者。當知是菩薩名為報如來恩。天子。若人信此法門者。當知是菩薩于十方界無有闇障。爾時世尊告一切大眾唱如是言。誰能于未來世護持此法門

爾時無所發菩薩。即從座起。偏袒右肩右膝著地。合掌向佛而作是言。世尊。我當能于未來世護持此法門。世尊。若菩薩有所發者不能護持此法。是故我不發不起不受。于一切眾生平等心。能護持此甚深無生法忍法門。我遠離飲食心。不求一切供養恭敬贊嘆。何以故。世尊。若依供養恭敬者。不能護持此法。世尊。于如來滅后。若有人聞此法。能受能持。能書寫能讀誦。書寫已乃至受持經卷者。當知皆是無所發菩薩威神力故

爾時世尊贊無所發菩薩言。善哉善哉。善男子。若有如是心者。是人則能護持妙法。觀世音菩薩言。世尊。若人不斷大悲。是人則能護持妙法。是故我今依大悲心。護持此法門。彌勒菩薩言。世尊。若人有大慈心。是人能攝受妙法。何以故。若人多嗔恚。是人不能攝受妙法。是故我依慈心流通此法門。見者愛樂菩薩言。世尊。若菩薩眾生見者無厭。是人則能護持妙法。世尊。是故我于一切眾生不起嗔心。護持此法門。導師菩薩言。世尊。若菩薩為一切眾生起心。我拔一切眾生苦。若一切眾生欲聚集佛菩提。欲度一切眾生。是菩薩能受持此法門。是故世尊。我為一切眾生成佛菩提。世尊。我先度一切眾生然后自度。而不見能度可度者。亦不見度眾生法。是故世尊。我畢竟起如是心。護持此法門。文殊師利菩薩言。世尊。世間人顛倒。若人生如是心。我護持妙法即是顛倒。何以故。世尊。菩薩調柔自身寂靜自身。是菩薩自調柔自寂靜實法身。即是護持妙法。是故世尊。我自身柔軟自身寂靜自身法身。即護持妙法。爾時世尊贊彼護持妙法菩薩言。善哉善哉。善男子。汝真是大士。汝今能安樂一切眾生故。護持妙法。護法菩薩正應如是。何以故。此是諸菩薩最妙勝業。所謂護持妙法。善男子。是諸法相應法集法門。若菩薩受持讀誦修行。是菩薩于諸佛所得光明現前。一切諸佛身不生不滅。于法中得大光明現前。知一切法非作非有為。于僧中得光明現前。如來弟子僧。無我無我所。于菩薩修持戒得光明現前。菩薩于諸學中大悲為根本。得樂說光明現前。一切語言樂說以無生為體。善男子。是法門多行于娑伽羅龍王世界。多行帝釋住處。多行于阿那波達多龍王住處。然后行于閻浮提中。雖行閻浮提。常于諸佛所護眾生中行。于直心不諂曲心眾生中行。于能信深法者。常在如是眾生心手中行。如來說此法門時。無所發菩薩。奮迅慧菩薩。及彼諸菩薩摩訶薩。及大聲聞。天龍夜叉乾闥婆阿修羅迦樓羅緊那羅摩睺羅伽人非人等。一切大眾聞說此法門。歡喜奉行佛說法集經卷第六