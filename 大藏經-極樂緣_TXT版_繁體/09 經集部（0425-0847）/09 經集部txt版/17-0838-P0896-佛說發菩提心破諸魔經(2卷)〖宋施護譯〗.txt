　　No. 838 [No. 837]

佛說發菩提心破諸魔經卷上

　　　　西天譯經三藏朝奉大夫試光祿卿傳法大師賜紫臣施護奉　詔譯


如是我聞。一時佛在王舍城迦蘭陀竹林精舍。與大苾芻眾千二百五十人俱。并諸菩薩摩訶薩眾而共集會。是時王舍大城有迦葉氏大婆羅門住在彼城。而忽一時于夜夢中見此閻浮提世界。有其千葉廣大蓮華。七寶莊嚴清凈可愛。而彼華中有大月輪。潔白圓滿周匝光明熾盛照耀。彼婆羅門。于其夢中得見是相。心大歡喜適悅慶快。從夢覺已作是思惟。我聞沙門瞿曇是大智者。諸有智人無能過上。善巧方便大慧具足。我宜往彼請問其相。時婆羅門作是念已。過于夜分至明旦時。詣迦蘭陀竹林精舍佛世尊所。到已頭面禮世尊足合掌恭敬。如夢所見具以白佛

爾時世尊告婆羅門言。如汝所夢是吉祥相。婆羅門。汝今當知。若人夢中見四種相者。皆是最上吉祥勝相。何等為四。一者白蓮華。二者白傘蓋。三者月輪。四者佛像。若見如是四種相者。當知必得最上大利。爾時世尊欲重宣此義。而說偈曰

　夢中若見蓮華相　　及白傘蓋皆吉祥
　或見清凈大月輪　　夢者當獲最上利
　又復若見佛形像　　是相最上中最勝
　斯人一切所愛敬　　當能成就諸功德　

爾時婆羅門復白佛言。世尊。何等名為最上大利。佛以何緣作如是說

爾時世尊。即以伽陀答婆羅門曰

　我今為說彼大利　　汝婆羅門當諦聽
　若人能發菩提心　　成二足尊名大利
　轉輪圣王位尊勝　　統四大洲而自在
　若有眾生樂成就　　應當發起菩提心
　帝釋天主勝福報　　三十三天中自在
　若有眾生樂成就　　應當發起菩提心
　欲色無色三界中　　彼彼福報皆增勝
　若有眾生樂成就　　應當發起菩提心
　所有眾生界無邊　　如其所應善化度
　若有廣為利樂者　　應當發起菩提心
　世間所有大醫王　　普能療治一切病
　若有眾生樂成就　　應當發起菩提心
　作大光明現世間　　一切暗冥皆照耀
　若有眾生樂成就　　應當發起菩提心
　雖復生于三界中　　斷除一切顛倒行
　若有眾生樂出離　　應當發起菩提心
　所有煩惱等諸障　　及余一切不善法
　若有眾生樂除斷　　應當發起菩提心
　所有三界諸結使　　隨所造作為魔攝
　若有眾生樂除斷　　應當發起菩提心
　若能調伏于無明　　一切愛網悉能斷
　若有眾生樂出離　　應當發起菩提心
　彼貪愛法若斷除　　一切垢染皆清凈
　若有眾生樂出離　　應當發起菩提心
　所生族氏及色力　　愚人持彼生憍倨
　若有眾生樂除斷　　應當發起菩提心
　愚執我見壽者見　　于自善利生憍倨
　若有眾生樂除斷　　應當發起菩提心
　于諸色法生憍倨　　從染愛生過失大
　若有眾生樂除斷　　應當發起菩提心
　多聞持戒及修行　　愚人恃以生憍倨
　若有眾生樂除斷　　應當發起菩提心
　住阿蘭若行乞食　　于如是事生憍倨
　若有眾生樂除斷　　應當發起菩提心
　應供自在具神通　　恃己尊勝生憍倨
　若有眾生樂除斷　　應當發起菩提心
　愚癡執著我人相　　恃彼我相生憍倨
　若有眾生樂除斷　　應當發起菩提心
　現在未來佛世尊　　尊重恭敬而獲福
　若有眾生樂斯利　　應當發起菩提心
　諸佛出興于世間　　轉大法輪普化度
　若有眾生樂聽受　　應當發起菩提心
　一切惡法斷所斷　　一切善法修所修
　若有眾生樂成就　　應當發起菩提心
　諸修道者修梵行　　由是得證無漏道
　若有眾生樂成就　　應當發起菩提心
　我所宣說無常法　　各各于身自觀察
　若有眾生樂了知　　應當發起菩提心
　我說有漏行皆苦　　智者見苦而生厭
　若有眾生樂出離　　應當發起菩提心
　我為有情廣宣說　　當知一切法無我
　若有眾生樂通達　　應當發起菩提心
　宣說涅盤寂滅法　　證悟無上大菩提
　若有眾生樂成就　　應當發起菩提心
　我所稱贊菩提心　　汝婆羅門恭敬聞
　如聞深信能發心　　乃名修行菩提者　

爾時婆羅門聞佛宣說是伽陀已。即白佛言世尊。若有人發菩提心者是人當得幾數福蘊。爾時世尊復以伽陀答婆羅門曰

　正使一切眾生類　　普集此佛世界中
　一一修持凈戒行　　悉能安住戒學地
　而彼福蘊量無邊　　于諸福中為最上
　若人能發菩提心　　十六分中不及一
　正使一切眾生類　　普集此佛世界中
　一一發生凈信心　　悉能安住信行地
　而彼福蘊量無邊　　于諸福中為最上
　若人能發菩提心　　十六分中不及一
　正使一切眾生類　　普集此佛世界中
　一一修習妙法門　　悉能安住法行地
　而彼福蘊量無邊　　于諸福中為最上
　若人能發菩提心　　十六分中不及一
　正使一切眾生類　　普集此佛世界中
　廣修須陀洹行法　　悉住須陀洹果位
　而彼福蘊量無邊　　于諸福中為最上
　若人能發菩提心　　十六分中不及一
　正使一切眾生類　　普集此佛世界中
　廣修斯陀含行法　　悉住斯陀含果位
　而彼福蘊量無邊　　于諸福中為最上
　若人能發菩提心　　十六分中不及一
　正使一切眾生類　　普集此佛世界中
　廣修阿那含行法　　悉住阿那含果位
　而彼福蘊量無邊　　于諸福中為最上
　若人能發菩提心　　十六分中不及一
　正使一切眾生類　　普集此佛世界中
　廣修阿羅漢行法　　悉住阿羅漢果位
　而彼福蘊量無邊　　于諸福中為最上
　若人能發菩提心　　十六分中不及一
　若人于此佛世界　　廣集上妙旃檀香
　造佛塔寺勝莊嚴　　高廣等彼須彌量
　如是福蘊亦無邊　　于諸福中為最上
　若人能發菩提心　　十六分中不及一
　又若造立諸佛塔　　如是分量所應作
　隨所作已廣莊嚴　　是諸眾生勝果報
　而彼福利廣無邊　　于諸福中為最上
　若人能發菩提心　　十六分中不及一
　又若一切眾生類　　假使住壽滿一劫
　以諸樂具施眾生　　隨眾生意使圓滿
　如是福蘊量無邊　　于諸福中為最上
　若人能發菩提心　　十六分中不及一
　我所宣說如是等　　一一皆為最上法
　若有眾生忻樂者　　當求菩提寂靜果
　住是果者得大利　　無比無等最尊勝
　是故若人聞此法　　應當尊重正慧行
　廣修如是福蘊者　　速證無上大菩提　

爾時婆羅門聞佛世尊如是稱贊菩提心已。即白佛言。世尊。我于菩提心中無少法可轉。佛告婆羅門言。如是如是。婆羅門。若人發菩提心者。實無法可轉。何以故。婆羅門。當知菩提有其三種。何等為三。所謂聲聞菩提。緣覺菩提。無上菩提。此中何名聲聞菩提。婆羅門。謂若有人雖發菩提心。但樂自利不樂利他。于利他心不能發起不能修持。不能趣入不能安住。于此經法不樂聽受。亦復不能為他宣說。于后生中而不受身斷去來想。亦不能得平等正智。于現生中樂求解脫。婆羅門。以是義故名為聲聞菩提。又復何名緣覺菩提。謂若有人雖發菩提心。于大乘法不樂修習而不記念。亦復自利趣求果證不樂利他。于利他心不能修持。不能趣入不能安住。于此經法不樂聽受。亦不為他宣說教示。不能安住平等正智。但起心念觀諸緣法。隨所觀察而得解脫。婆羅門。以是義故名為緣覺菩提。又復何名無上菩提。謂若有人。自能發生阿耨多羅三藐三菩提心已。復勸他人發如是心。于此經法自所聽受修習記念。復為他人廣說其義。于輪回身不生厭倦。樂欲利樂一切眾生。住平等智自解脫已。欲令一切眾生皆得解脫。自利利他得安隱樂。以己善利普施一切天人大眾。婆羅門。以是義故。名為無上菩提。修是行者名為菩薩乘人。婆羅門。汝今當知。佛語。諦誠無有虛妄。如我所說阿耨多羅三藐三菩提心是最上義。若離此大菩提心。而發聲聞緣覺心者。不能利他終不得至大涅盤界。何以故。而彼聲聞緣覺。自所利己不復生起利他勝行。以是緣故。不能具足諸佛法分。雖發菩提心而自謂解脫。彼菩提心亦不能得利他果報。婆羅門。若人能發阿耨多羅三藐三菩提心者。于自于他皆悉平等。以自所利歡喜布施。即以此心普攝世間一切眾生。乃為世間最上大利。亦名世間善調御者。如是即能住平等智。最上最勝不可思議。婆羅門。此即名為大菩提心。汝當如是如實了知

爾時婆羅門白佛言。世尊。佛說解脫云何有其種種相耶。佛言。婆羅門。聲聞緣覺如來解脫無種種相。婆羅門。譬如有人乘三種獸欲詣寶所。雖所履道隨有差別。彼所向處而無有異。其三獸者謂驢馬象。彼驢乘者力勢羸劣。由此因緣。是人雖至寶所。不能以其珍寶廣施眾生。但樂自利取證涅盤。彼馬乘者輕利快捷。由彼力故。是人雖至寶所。亦復不能以其珍寶廣施眾生。但與眾生作凈福田。彼象乘者行步平正勇健多力。由彼力故。是人得至一切寶聚廣大城中。至彼城已即作是念。三乘珍寶皆于此出。我當以此無量珍寶。普施無邊一切眾生。廣為眾生作大利樂。婆羅門。三乘行人修三乘法。亦復如是。彼驢乘者即聲聞乘。彼馬乘者即緣覺乘。彼象乘者即是大乘。汝今當知。彼三乘道雖種種相。所證涅盤所得解脫。無種種相亦無差別。婆羅門。又如世間有三士夫。俱欲過渡一深大河。彼第一人依一小葉浮水而渡。彼第二人而勝于前。依其板木浮水而渡。彼第三人又復勝前。乘以大船與多人眾。安隱而渡得至彼岸。此復猶如世間長子。使其父母無所防護。于一切處離諸憂惱。婆羅門。彼第一人依葉而渡者。當知即是聲聞乘人。彼第二人依其板木而得渡者。當知即是緣覺乘人。彼第三人乘船得渡者。當知即是菩薩乘人。自所得度復度他人。婆羅門。是故當知。彼三乘人所修行法雖種種相。而聲聞緣覺及彼如來所證涅盤無種種相

爾時世尊欲重宣此義。而說偈曰

　三乘證涅盤　　同一涅盤法
　證道雖差別　　涅盤無二相
　三世一切佛　　得最上解脫
　如是等法眼　　正覺尊所說
　是最上法智　　出生諸方便
　諸有修行者　　應當如是學　

佛說發菩提心破諸魔經卷上佛說發菩提心破諸魔經卷下

　　　　西天譯經三藏朝奉大夫試光祿卿傳法大師賜紫臣施護奉　詔譯


爾時大婆羅門白佛言。世尊。諸修大乘法者當行何行。佛告婆羅門言。如我今說當如是行。婆羅門。汝今當知。若有修大乘法者。自發阿耨多羅三藐三菩提心已。復勸他人發如是心。于此經法廣為他人宣說教示。如是等人應當親近尊重恭敬。是人以四攝法普攝眾生。何等為四。所謂布施愛語利行同事。此中何名布施。所謂于財施中若少若多。隨其自力起廣大心。以此所施攝彼慳貪。如是名為修大乘者布施所攝。何名愛語。所謂于一切處見諸眾生。應當面目熙怡語言柔順。以諸方便安慰善來。以此愛語攝彼粗惡。如是名為修大乘者愛語所攝。何名利行。所謂見諸善法晝夜勤作。于諸眾生起慈愍心。以生凈信攝諸無信。以持凈戒攝諸毀禁。于一切處常樂利益。如是名為修大乘者利行所攝。何名同事。所謂于一切處先同其事。復以方便教令精進堅固菩提。諸有智者于如是法當如是行。如是行者是為菩薩所修正行。若如是勇猛乃名最勝。得到彼岸悉能通達最上法門。如是名為修大乘者同事所攝

爾時婆羅門白佛言。世尊。諸菩薩摩訶薩依何而住。乃能得成二足尊果。住有幾種。愿佛世尊廣為宣說所有住法。如是說者。即同宣說菩提法門最上希有

佛告婆羅門言。汝今當知住有三種。所謂天住梵住圣住。此中何名天住所謂但修慈行。若人先于東方。身業行慈語業行慈意業行慈廣大熾盛。南西北方四維上下亦復如是。身業行慈語業行慈意業行慈廣大熾盛。此說名為天住。何名梵住。所謂修四無量行。何等為四。謂慈悲喜舍。此說名為梵住。何名圣住。所謂修三解脫門。何等為三。所謂空無相無愿。此說名為圣住。菩薩摩訶薩當依如是圣住中住

爾時世尊欲重宣此義。說[阿-可+加]陀曰

　我所說三住　　是勇猛勝法
　為諸菩薩眾　　隨所應宣說
　若于一切時　　如說而能行
　我當稱贊彼　　是求菩提者
　天住及梵住　　圣住亦復然
　于此三住中　　隨應而安住
　若如是住者　　當得無滅句　

爾時婆羅門白佛言。世尊。菩提法門其義云何。未來世中若有眾生問我此義。我無智慧。所有佛法不能通達。我于爾時當云何答。愿佛世尊廣為我說

爾時世尊為婆羅門。說伽陀曰

　婆羅門當知　　我所為汝說
　此廣大正法　　勸發菩提心
　諸無智慧者　　由此而獲得
　若了此法門　　是即菩提義
　此所說正法　　勸發菩提心
　隨眾生所問　　一一能開示
　此所說正法　　勸發菩提心
　邪見諸疑惑　　一切皆能斷
　于后末世中　　若有人得此
　正法墮手者　　是人若布施
　謂廣大財等　　即圓滿施行
　由施成就故　　得到于彼岸
　又復末世中　　若有人得此
　正法墮手者　　是人若持戒
　清凈而無缺　　即圓滿戒行
　由戒成就故　　得到于彼岸
　又復末世中　　若有人得此
　正法墮手者　　是人若忍辱
　安受諸嬈惱　　即圓滿忍行
　由忍成就故　　得到于彼岸
　又復末世中　　若有人得此
　正法墮手者　　是人若精進
　勇猛而發起　　即精進行圓
　由精進成就　　得到于彼岸
　又復末世中　　若有人得此
　正法墮手者　　是人若修定
　住三摩呬多　　即圓滿定行
　由定成就故　　得到于彼岸
　又復末世中　　若有人得此
　正法墮手者　　是人若修慧
　解了最勝法　　即圓滿勝慧
　由慧成就故　　得到于彼岸
　又復末世中　　若有人得此
　正法墮手者　　能尊重供養
　當知如是人　　名求菩提者
　得近佛菩提　　決定當成就
　八十俱胝佛　　加持此正法
　若得墮手者　　獲最上法聚
　若現在佛前　　聞此正法者
　當知如是人　　了知菩薩義
　愛樂佛菩提　　我知如是人
　我見如是人　　我念彼名字
　我及一切佛　　亦共所稱贊
　若人聞此法　　不轉為他說
　彼生我慢心　　造廣大過失
　當知彼等人　　不尊重正法　

爾時婆羅門白佛言。善哉世尊。善說此法門。即是菩提義。若人于現世中。愛樂了知如是義者。是人不久于此世間得大勇猛。未來世中善說勝法安住菩提。廣為多人作大利益。佛言。婆羅門。汝今已能得正智慧。能說如是利益語言。婆羅門。若有人今于我前聞是法已。我涅盤后于末世中。若能于此正法書持讀誦者。當知是人愛樂圣道發菩提心。婆羅門。我于往昔求菩提時。于一阿蘭若處遇一苾芻宣說此法。我當暫得聞是法時。涕淚悲泣即自思惟。我宿世中以何業障。于此正法先不得聞。作是念已。即取摶食施彼苾芻。后復白言。如所聞法我不能知。我今樂聞愿為廣說。時彼苾芻。如其所應為我宣說。婆羅門。我于爾時聞是法已即發愿言。愿我當來以此正法。于末世中加持護念。廣為眾生宣布演說。婆羅門。我時又念。今此正法我于何時能為眾生如應宣說。后末世中諸眾生類。少能于此愛樂修習。后彼彼時此法在世佛不現前。我于是事深生悲愍。婆羅門。我當作是念時。有佛名無量光。發如是言。以愿力故果報成就。婆羅門。以是義故。我所悲愍一切眾生。積集癡暗受輪回怖。后末世中有諸苾芻。于此正法起厭離心。毀壞禁戒作不律儀。以是緣故。不能宣通如是正法。是故婆羅門。我為利益諸眾生故廣說此經。汝應當知。今此正法是廣大法門。總攝四種阿含。何等為四。所謂雜阿含長阿含中阿含增一阿含。如是等總攝一切聲聞藏法。諸聲聞人若于是中修學者即為聲聞藏。而能出生聲聞乘果。亦攝聲聞菩提分法。又此經中攝彼一切最上所說菩薩藏法。是故得名諸法之母。所有毗奈耶藏阿毗達磨藏亦于此經攝。乃至八萬四千法蘊一一皆從此經中出。又此經法是即一切智智最上根本。而復出生聲聞緣覺之智。廣大甚深不可思議。是大光明普照三有。此即從一切智根本出生諸佛菩提所有布施功德。持戒忍辱精進禪定智慧及彼最勝解脫。如是等眾功德藏。悉于此經如理宣說。又復苦集滅道四圣諦法。而亦于此經中演說。以要言之。此經總說諸行無常諸法無我涅盤寂靜。以是義故。若聲聞乘若緣覺乘若大乘法。隨其所應是中廣說。又此經者于諸法中。廣大稱贊彼菩提心。是故此經最上最勝。婆羅門。若有人現見諸佛親聞是法者。當知是人已從先佛聞寶嚴經。于彼經中已聞此法。是故當知今此經法。于三世中曾無斷絕。彼彼眾生隨應得聞

爾時婆羅門白佛言。希有世尊。佛所說法最上甚深。若諸無智眾生。得聞如是無量功德藏最上正法。不能深生愛樂心者。是人于阿耨多羅三藐三菩提。當以何緣而能成就。又復世尊。何因緣故多有眾生。于此大乘最上法中。心生疑惑。佛言。婆羅門。汝今當知。此三千大千世界中。有百俱胝天魔宮殿百俱胝魔王。一一各有百俱胝天魔眷屬。常時于此最上法門。伺求其便起諸難事。不令眾生書持讀誦。何以故。此三千大千世界中。多有眾生取證阿羅漢果。今得聞此大乘法門。有善男子善女人。發阿耨多羅三藐三菩提心者。彼前功德稱量較計。而不及此發菩提心。是故天魔伺求難事。魔為難故。多有眾生以此因緣心生疑惑。婆羅門。又復此經為諸法中王。以是緣故多諸難事

爾時婆羅門白佛言。世尊。以何方便能令諸魔而自調伏。佛言。婆羅門。我有秘密總持法門名曰破魔。我若說此法門時。所有一切魔及魔眾皆悉破壞。婆羅門。譬如日輪光明出照世間。一切暗冥皆悉隱沒。破魔法門亦復如是。我若說時。一切魔眾皆悉破壞。時婆羅門白佛言。世尊。何等是秘密總持破魔法門。愿佛為說

佛告婆羅門言。汝當諦聽破魔法門。其名如是

那謨(引)阿帝(引)多阿那(引)誐多缽啰(二合)怛喻(二合)怛半(二合)泥(引)毗藥(二合一句)薩哩嚩(二合)沒提(引)毗喻(二合引二)婆誐嚩訥毗藥(三合三)怛[寧*也](切身)他(引四)嗢哩沒(二合)那(五)娑摩哩沒(二合)那(六)嗢沒那沒那(十)壹賀沒那(八)且怛啰(二合)沒那(九)儞誐摩(十)多邏呬(引)臘沒馱(二合十一)怛怛啰(二合)沒(十二)怛嚕賀誐多(十三)誐摩那致(十四)摩呬(引)耨娑摩(十五)訥訥(十六)摩嚩啰蘇珂(十七)阿羅彌(引)多(引)伊迦啰叉(引十八)

世尊說是秘密總持破魔法門時一切魔宮皆大震動。一切魔王及諸魔眾。皆悉驚怖戰掉。心生苦惱不能安坐。咸作是念。世尊為一切眾生。悲愍利益令得安隱。以慈悲喜舍饒益眾生。何故今時。我等諸魔不為饒益。受斯苦惱不能安坐

復次婆羅門。我今以是秘密總持章句。而加持此發菩提心大乘經典。后末世中于一切處說此經時不為一切天龍夜叉乾闥婆阿修羅迦樓羅緊那羅摩睺羅伽人非人等伺得其便。宣通流布無諸難事。若有人書持讀誦此正法者。是人遠離王難賊難水火蟲獸一切難事。何以故。今此正法最上秘密。我為悲愍利樂一切眾生故。如是宣說。婆羅門。佛常不離慈悲喜舍饒益眾生。若善男子善女人。如所宣說如理修習者。是人當得三業善行滅除諸罪。于一切時離諸苦惱。婆羅門。以是因緣。汝應當知。今此正法能除一切苦。能滅一切罪。能破一切魔。成就一切法

爾時世尊欲重宣此義。說伽陀曰

　魔于修善者　　常伺求其便
　欲起諸難事　　破壞彼善法
　若聞說此經　　一句或一偈
　彼諸惡魔眾　　而悉自調伏
　大驚怖戰掉　　苦惱不安坐
　由彼罪業因　　獲果報如是
　于一切眾生　　常起惱害心
　障諸善法故　　彼因果無失
　若人于此法　　書持讀誦者
　是人當遠離　　王難及賊難
　水火蟲獸等　　諸難不能侵
　乃至人非人　　伺不得其便
　身語心善行　　斷除一切罪
　于一切時中　　不生諸苦惱
　遠離諸魔事　　不見諸魔相
　及離諸煩惱　　由持此經故
　若聞此經已　　如聞而善學
　善解一切法　　進趣于彼岸
　若修此法者　　通達菩提行
　從菩提道來　　成就正等覺　

佛說此經已。迦葉氏大婆羅門。及諸菩薩聲聞。世間天人阿修羅乾闥婆等。一切大眾聞佛所說。皆大歡喜信受奉行

佛說發菩提心破諸魔經卷下