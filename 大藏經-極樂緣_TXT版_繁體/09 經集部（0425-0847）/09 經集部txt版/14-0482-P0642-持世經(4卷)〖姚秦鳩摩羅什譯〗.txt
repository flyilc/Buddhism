　　No. 482 [No. 481]

持世經卷第一

　　　　姚秦龜茲三藏鳩摩羅什譯


　　持世經初品第一

如是我聞。一時佛在王舍城迦蘭陀竹園。與大比丘僧俱。爾時世尊與若干百千萬眾。恭敬圍繞而為說法。會中有菩薩摩訶薩名曰持世。為諸菩薩摩訶薩無量功德莊嚴發心。欲善知一切法彼岸。欲善知發無量愿具足無量莊嚴。欲通達無量諸法決定相。欲發無量莊嚴愿深心所行清凈。欲善知清凈具足布施。欲善知畢定清凈持戒。欲善知具足忍辱柔軟之心。欲善知清凈精進。欲善知清凈禪定。欲善知通達般若波羅蜜彼岸。以如是等無量功德故。從坐而起偏袒右肩。合掌向佛白佛言。世尊。我欲問佛。為利益安樂一切眾生。及諸菩薩摩訶薩不斷佛種者。具足威儀行處不著持戒。具足清凈戒受行大法。善知持無量行處道法。為是諸菩薩故。我今問佛世尊。云何菩薩摩訶薩能善知諸法實相。亦善分別一切法章句。云何菩薩摩訶薩能得念力。亦轉身成就不斷之念。乃至得阿耨多羅三藐三菩提

爾時世尊告持世菩薩言。善哉善哉。持世。汝能為諸菩薩摩訶薩故問如來是事。當知汝則多所安隱眾生憐愍世間。利益安樂諸天世人。亦為今世后世諸菩薩等作大光明。汝之功德不可限量。能問如來如是之事。汝必欲斷一切眾生之疑。愛護一切眾生。為作光明。欲示眾生義利。欲令眾生得度崄道。欲為眾生作歸作舍作洲作救。欲拔三惡道眾生。欲置眾生于無上道。欲脫眾生生老病死憂悲苦惱。欲與眾生無上涅槃之樂。汝欲于后世守護正法。于后恐怖惡世欲度眾生。持世。汝今善聽諦思念之。吾當為汝解說此事。唯然世尊。佛告持世。諸菩薩摩訶薩見四利故。勤修習諸法實相。亦善分別一切法章句。何等四。當得具足念。當得不斷念。當以安慧而自增長念常在心。持世。是為諸菩薩摩訶薩見此四利故勤修習諸法實相。亦善分別一切法章句。持世。諸菩薩摩訶薩復見四利。勤修習諸法實相。亦善分別一切法章句。何等四。當善知決定諸法義。當善知諸法義。當善知諸法種種因緣。當善入諸法如實門。是為四。持世。諸菩薩摩訶薩復見四利。勤修習諸法實相。亦善分別一切法章句。何等四。當善知無量法相。當修習善知決定無量法。當行無量功德而自增長。當知見諸法生滅相。是為四。持世。諸菩薩摩訶薩復見四利。勤修習諸法實相。亦善分別一切法章句。何等四。當近阿耨多羅三藐三菩提。當疾具足助菩提法。當不隨他語善知諸法方便故。當善知一切智慧。持世。是為諸菩薩摩訶薩見四利故勤修習諸法實相。亦善分別一切法章句。持世。諸菩薩摩訶薩復有四法。勤修習諸法實相。亦善善分別一切法章句。何等四。為利益眾生故心無慳垢。常行清凈戒安住毗梨耶波羅蜜故。發行精進不休不息。正思惟故善行般若波羅蜜。是為四。持世。諸菩薩摩訶薩復有四法。勤修習諸法實相。亦善分別一切法章句。何等四。成就具足深心清凈之愿。具足成就清凈所行功德。安住柔和忍辱功德。得分別諸法實相光明。是為四。持世。菩薩摩訶薩復有四法。勤修習諸法實相。亦善分別一切法章句。何等四。以大欲求一切智。善知分別禪定解脫諸三昧而生大欲。欲得大慈悲喜舍心故方便行清凈行處。善修習決定義。是為四。持世。菩薩摩訶薩復有四法。勤修習諸法實相。亦善分別一切法章句。何等四。具足慧行。亦求清凈智行處。樂無礙智。亦常不離一切智慧之愿。持世。是為菩薩摩訶薩有四法勤修習諸法實相。亦善分別一切法章句

持世。菩薩摩訶薩見四利故能求念力。何等四。當修集具足念根。當行安慧。當具足不斷念。當修集具足四念處。是為四。持世。菩薩摩訶薩復見四利能求念力。何等四。具足諸助菩提法故念常在心。以利念根善修集宿命。具足清凈智慧故當疾得不斷念。當種一切智慧因緣。是為四。持世。菩薩摩訶薩復見四利能求念力。何等四。當修集具足思惟方便。當修習如實智慧。當發勤精進得諸佛法故。當不忘憶念得不斷念力故。持世。是為菩薩摩訶薩見四利故能求念力

持世。菩薩摩訶薩有四法能得念力。何等四。念安慧故常勤精進不休不息。常一其心得諸法實相故。常不放逸正憶念諸法故。常護諸根正思惟故。是為四。持世。菩薩摩訶薩復有四法能得念力。何等四。安住清凈持戒。成就清凈威儀行處。除去心中五蓋。不為世法所染離業障煩惱障。是為四。持世。菩薩摩訶薩復有四法能得念力。何等四。以不散心求善法。勤修習一心相。善知正入諸法門。不樂憒鬧遠離在家。是為四。持世。菩薩摩訶薩復有四法名能得念力。何等四。親近善知識。常修習深法。常樂至諸佛菩薩所。常樂請問修習智慧。持世。是為菩薩摩訶薩有四法名得念力

持世。菩薩摩訶薩見四利。能修習一切法分別章句慧。何等四。當善知一切諸法實相。當分別一切法所因。當知諸法決定之義。當善知一切法言語章句。是為四。持世。菩薩摩訶薩見四法利。能修集一切法分別章句慧。何等四。當善知諸法隨宜次第。當善知一切法因緣方便。當具足修集一切法方便。當分別知了義未了義經。是為四。持世。菩薩摩訶薩復見四法利。能修集一切法分別章句慧。何等四。當善學是道是非道慧。當得一切法義說力。當疾得清凈智慧行處。當具足修智波羅蜜。持世。是為菩薩摩訶薩見四法利能修集一切法分別章句慧。持世。菩薩摩訶薩復有四法。能修集一切法分別章句慧。何等四。善知修集諸法集相。善知諸法因滅相。善知諸法緣相。能入因緣方便。是為四。持世。菩薩摩訶薩復有四法。能修集一切法分別章句慧。何等四。善知諸法苦。善知諸法集。善知諸法滅。善知諸法滅道。是為四。持世。菩薩摩訶薩復有四法。能修集一切法分別章句慧。何等四。善知諸法合散。方便得先因力。善知諸法所宜。善知分別文字章句。是為四。持世。菩薩摩訶薩復有四法。能修集一切法分別章句慧。何等四。善知不了義經。于了義經中不隨他語。善知一切法相印。亦善安住一切法無相智中。持世。是為菩薩摩訶薩有四法能修集一切法分別章句慧

持世。菩薩摩訶薩有四法。轉身常得不斷念乃至得阿耨多羅三藐三菩提。何等四。明了善不善法。成就第一念安慧。能離五蓋心。終不忘念阿耨多羅三藐三菩提心。是為四。持世。菩薩摩訶薩復有四法。轉身常得不斷念乃至得阿耨多羅三藐三菩提。何等四。善修集四念處。善修集學分別慧。于諸禪定智慧為首。于決定智慧中得通達。是為四。持世。菩薩摩訶薩復有四法。轉身常得不斷念乃至得阿耨多羅三藐三菩提。何等四。得諸陀羅尼門。亦修集無生智。入于盡智。亦觀于滅智。是為四。持世。菩薩摩訶薩復有四法。轉身常得不斷念乃至得阿耨多羅三藐三菩提。何等四。斷于愛恚。不貪著一切有為法。心通達無為智慧。至如來所行處。持世。是為菩薩摩訶薩有四法轉身常得不斷念乃至得阿耨多羅三藐三菩提心。持世。菩薩摩訶薩有五凈智力。能具足得如上功德。何等五。深心凈智力。愿凈智力。善根凈智力。回向凈智力。障業凈智力。是為五。持世。菩薩摩訶薩復有五凈智力。皆具足能得如上功德。何等五。威儀行處凈智力。念具足凈智力。方便凈智力。緣眾生凈智力。緣相凈智力是為五。持世。菩薩摩訶薩復有五凈智力。能具足得如上功德。何等五。舍心凈智力。利益眾生凈智力。生大慈凈智力。生大悲凈智力。生大喜大舍凈智力。是為五。持世。菩薩摩訶薩復有五凈智力。皆能具足得如上功德。何等五。持戒凈智力。不著持戒凈智力。忍辱凈智力。不著忍辱凈智力。多聞凈智力。是為五。持世。菩薩摩訶薩復有五凈智力。皆能具足得如上功德。何等五。深精進凈智力。受精進凈智力。禪定凈智力。禪定方便凈智力。止觀方便凈智力。是為五。持世。菩薩摩訶薩復有五凈智力。皆能具足得如上功德。何等五。慧凈智力。多聞決定方便凈智力。世間出世間凈智力。慧方便凈智力。有為無為凈智力。是為五。持世。菩薩摩訶薩復有五凈智力。皆能具足得如上功德。何等五。觀方便凈智力。明解脫凈智力。無生相凈智力。一相無相凈智力。第一義世諦義凈智力。持世。是為菩薩摩訶薩有是五凈智力疾得具足如是一切功德。持世。以是利故。菩薩摩訶薩于是凈智力中應勤修集。持世。菩薩摩訶薩成就三法。于是凈智力中能勤修集。何等三。一者欲。二者精進。三者不放逸。菩薩摩訶薩成就此三法。能于是具足一切功德凈智力中能勤修集。何以故。持世。欲精進不放逸。皆是一切法根本。菩薩摩訶薩得是凈智力。能疾得一切智。亦名精進不退者。亦名不退法者。亦以此功德疾得增長。亦于一切法中疾得凈智力。持世。若有人如是一切法中得凈智力者。是為世間福田。是人次我能消供養。是人能至如來行處。是人能觀如來法。是人不久能證如來智慧。持世。我本無量阿僧祇劫行菩薩道時。然燈佛與我受記。汝過阿僧祇劫當得作佛。即時邊知如是凈智力。持世。若有人于一切法中能成就如是凈智力者。是人當得阿耨多羅三藐三菩提。如我今得。是人亦轉法輪。如我今轉。是人亦師子吼。如我今師子吼。是人亦于一切法中得自在力。如我今也。持世。汝等于此凈智力中當勤精進。不久自然具足一切智慧

持世。過去無量阿僧祇劫。有佛號智高王如來應正遍知明行足善逝世間解無上士調御丈夫天人師佛世尊。持世。是智高王如來。有無量聲聞僧。亦有無量諸菩薩僧。是佛本愿因緣所致。是智高王佛土無三惡道。其諸眾生不覺有苦。畢竟具足安隱快樂。離欲多者能障五蓋。是諸眾生成就如是清凈快樂。如人入第四禪樂。是智高王佛壽六百萬億那由他劫。持世。是時國土唯佛為王。更無有王。國土眾生皆號佛為法王。是智高王佛多為諸菩薩。說是斷一切眾生疑喜一切眾生心菩薩藏經。爾時有五百菩薩。聞是諸菩薩凈智力。發如是精進力。盡形不生坐心。盡形不生衣服想。盡形不生我想眾生想人想男女想。盡形終不多食。但修集如是凈智力。勤行精進。五百菩薩以是善根因緣。命終皆生過東方十萬億國土。既生不久。修集是法故。得識宿命成就利根。其國土佛號無量花積王。現在說法。其諸菩薩始年十六。于無量花積王佛所出家。六十億歲行童子梵行。亦修行如是精進。持世。是五百菩薩得值如是等二十億佛。于諸佛所勤行精進。成就第一念安慧。末后值無量力高王佛與其授記。過萬劫已當得阿耨多羅三藐三菩提。是五百人于萬劫中。得值二萬億佛具足佛道。于一劫中次第得阿耨多羅三藐三菩提。持世。當知菩薩摩訶薩欲疾得阿耨多羅三藐三菩提者。于是凈智力中。應生欲精進不放逸。何以故。持世。諸佛阿耨多羅三藐三菩提。皆以欲精進不放逸為根本。及余助道法。能具足佛法者。持世。我以如是精進得值二十億佛。于諸法中世世成就念力。世世得識宿命。修集是法不休不息。我終不失是欲精進不放逸。我當成就欲精進不放逸。爾時世尊。以大慈悲心顧視四方。現神通力使三千大千世界諸閻浮提。皆有化佛。為諸眾生說是斷一切眾生疑喜一切眾生心菩薩藏經。復以神力令竹園中在會大眾皆見諸佛遍閻浮提各各說法。大眾咸悅。從坐而起皆共禮佛作是言。希有世尊。諸佛如來神力不可思議。成就無量不可思議法。爾時佛告大眾。諸善男子。如來是事未足為難。所以者何。如來善能通達法性故。若一毛孔出神通力。光明普照十方恒河沙世界。演說法音。于一毛孔百千萬億分未盡其一。如來成就如是不可思議功德。諸善男子。如來深觀眾生心而為說法。諸善男子。今世眾生少有于是法中能行欲樂。諸善男子。今世眾生少有于是法中能行精進。諸善男子。今世眾生少有于是法中能行不放逸。何以故。如來今出五濁惡世。所謂眾生濁。見濁命濁。煩惱濁劫濁。諸善男子。若有乃至一人能信受如是甚深清凈法能至佛慧。是為希有。何況能信解如來所行。諸善男子。我常長夜莊嚴如是愿。如是精進忍辱行。為苦惱眾生無救護者無依止者多墮惡道者。我于爾時當成佛道。利益無量阿僧祇眾生。諸善男子。當知如來恩力本清凈愿精進故。能令無量阿僧祇眾生信解受持如是深法。諸善男子。我于先世教化眾生。是諸眾生能解我法。諸善男子。今佛以十力四無所畏。少能令眾生信解如是甚深之法。若有眾生住是法中者。皆是如來恩力方便故。我長夜不離如是深法。我亦長夜大慈大悲大喜大舍攝取眾生。少有如來出五濁世利益眾生。何以故。諸善男子。我于先世。以大精進力大方便力教化眾生。集是阿耨多羅三藐三菩提

諸善男子。我念過世。一日之中舍千身布施利益眾生。諸善男子。我于若干千萬世。見饑餓眾生故。自割身肉煮以與之。我于爾時心無憂悔。但于眾生普行大悲。諸善男子。當知我如是以大精進大方便力教化眾生。集是阿耨多羅三藐三菩提。是故諸善男子。應發如是欲精進不放逸修集阿耨多羅三藐三菩提如我行菩薩道時。汝等亦當如我利益教化眾生。諸善男子。是賢劫中諸佛出世。無不贊我作如是言。釋迦牟尼佛深行精進如是。釋迦牟尼佛具足精進如是。釋迦牟尼佛具足精進波羅蜜如是。釋迦牟尼佛行菩薩道時。教化眾生如是。出于五濁利益無量阿僧祇眾生。諸善男子。如是行道故。應勤生欲精進不放逸。諸善男子。我今雖得阿耨多羅三藐三菩提。精進猶不休息。至涅槃時猶發精進。碎身骨如芥子解散支節。何以故。憐愍未來世眾生故。我先世行菩薩道時。所化眾生或行錯謬墮諸難處。欲勉濟之起大悲心。分布舍利乃至如芥子皆與神力。我滅度后若有眾生。應以舍利度者心得清凈。得清凈已。處處地中隨愿成就。諸善男子。我先世行道時。于眾生中成就如是悲心。碎身舍利普使分布。是我本愿。我以如是無量福德因緣大悲心故。于后惡世普覆眾生。諸善男子。若諸菩薩于此法中能生欲精進不放逸必發是愿。于后末世受持讀誦為人廣說如是等經。我當以神力令諸菩薩受持讀誦為人廣說。我亦以如是經囑累是諸菩薩。以其能受持讀誦為人廣說故。所以者何。諸善男子。隨是經所住。當知其土有佛不滅。是故如來以此經囑累諸菩薩。諸善男子。當知我宿世以如是因緣攝取眾生。今世亦復攝取眾生。后世亦復攝取眾生。所謂護念如是經法。于后五百歲普流布故。諸善男子。若于今世若我滅后。若聚落城邑山林曠野。有如是等經若能受持讀誦為人解說。當知此中則為有佛。何以故。我說諸佛即是法身。以見法故則為見佛。佛不應以色身見。若人信法聽法。是人則為信佛亦聽佛語。若人于此法中。能如說修行。是人則為見佛。是人名為實語者法語者隨法行者

諸善男子。我身非法非非法。是名隨法行。是名第一法施。所謂不著法不著非法。何以故。若著法者不名見佛。諸善男子。不著一切法名為見佛。若于一切法中無所見者。是名見佛。何以故。如來不可以法說。不可以非法說。亦不可以法見。所以者何。諸善男子。如經中說。汝等比丘。若知我法如筏喻者。法尚應舍。何況非法。若能舍法非法。是名見佛。何以故。如來名為舍一切法者。不貪不受諸法名字。不墮名字法中。何況墮非法名字中。諸善男子。舍離一切法名字。名為如來。能如是見者。名為見如來。何以故。舍離見一切法故。名為見如來。以一切法不可得故。如實知見一切法故。名為見如來。諸善男子。若一切法不可得。舍離一切法。是中即無戲論。無是法非法名字。無行無示。是名見如來。若人能如是見法者。是名見如來。若能如是見如來者。是名正見。若異見者名為邪見。若邪見者則為妄見。是人不名為真見。諸善男子。真見者斷一切語言道。非真非妄非有非無。離一切法不取一切法。不得一切法。如是見者名為見如來。何以故。諸善男子。如來不以法性見。見一切法性離者。名為如來。若能如是見者。名為正見。諸善男子。汝等應如是見如來。汝等且觀。如我所說觀于如來。如是觀者。當知一切法皆是如來。當得一切法如。當得一切法實相。當得一切法非虛妄相。當知一切法是如來法。當知一切法是如來行處。當知一切法是不可思議行處。諸善男子。是故我說一切法是如來行處。如來行處是無行處。何以故。一切法行處。是中無法可行。是故說無行處是如來行處。一切法行處即是無行處。無行處即是如來行處。何以故。一切法行處無所有故。無行處是如來行處。一切行處入如來行處。則非行處。如來通達證是法故。是名無行處是如來行處

諸善男子。能知一切法無行處。是人能入如來行處。是人能觀如來行處。是人能求如來行處。是人亦不著如來行處。何以故。是人知無行處是如來行處。離行處是如來行處。所謂一切法不可得。不可分別不可貪故。是名非行處是如來行處。是名入智行處。不入一切法故。何以故。一切法無門故。以是門入。諸善男子。一切法無入無出。一切法無形。所以者何。如來于法無所得。何法若出若入若見若說。諸善男子。是名入一切法門。以不入相故。一切法無合無散無縛無解。是一切法門以無門故。說是門名為不可出門不可入門。不可歸門不可說門。畢竟無生門。以是法門。于法無所知無所見。以是法門。于法無證無所入。何以故。諸善男子。一切法無門。門不可得故。虛空是一切法門。從本已來性清凈故。無斷是一切法門。斷無所有故。無邊是一切法門。邊不可得故。無量是一切法門。量不可得故。無際是一切法門。諸際無所有故。諸善男子。若有善男子善女人。能入是法門者。則入一切法門。則知一切法門。則說一切法門

　　持世經五陰品第二之一

爾時佛告持世菩薩。持世。若菩薩摩訶薩欲得一切法實相。若欲善分別一切法章句。若欲得念力。若欲轉身具足得不斷念乃至得阿耨多羅三藐三菩提者。當疾入如是法門。于是法門得智慧光明。何以故。于是法中疾得具足故。又復持世。菩薩摩訶薩勤修集如是法門。入是法方便門者。則能得分別陰方便。界方便。入方便。因緣生法方便。四念處方便。五根方便。八圣道分方便。世間出世間法方便。分別有為無為法方便

持世。何謂菩薩分別五陰方便。菩薩摩訶薩正觀五取陰。所謂無明陰是五取陰。苦陰是五取陰。癡陰是五取陰。病陰癰陰。如箭入身陰是五取陰。菩薩分別觀察。選擇色取陰。云何為分別觀察選擇色取陰。是色取陰從四大生。假名為色取陰。是色陰無有自性。但以四大和合。假名為色陰。色陰無有作者。無使作者。無作無起無出。名為色陰。但以先業因緣四大所攝數名色陰。非陰是色陰。譬如虛空。陰實無生相。若說虛空陰。是中無有法生。但有名字。故名為虛空陰。凡夫于此無陰陰相。以顛倒心故無實實相。貪著我五陰我所五陰。我色陰我所色陰。如是貪著。是諸凡夫貪著色已。于色中依止我我所。有色受色取色著色依色。受行種種惡不善業。我等不應隨凡夫學。我等應勤修集助菩提法。今應正觀色陰。菩薩正觀色陰時。知同水沫聚。云何知同水沫聚。無聚是水沫聚。但從眾緣生。不可執捉無有堅牢。水沫聚中無有。聚相無聚是水沫聚。色陰亦如是。色陰中無有陰相。菩薩如是觀時作是念。凡夫不能正觀虛妄色。不能如實知色無常。不能如實知色相。我等入正道。不應貪著虛妄。不應貪著色。何以故。色是不可貪著相。色但有名字無決定相。當觀是色無決定相。離名字故名之為色。又說色名惱壞相。智者通達知是無相。我等應當善知修集色無相方便。不貪著色相。若人貪著色相。即貪著色。我等應善知入色相。菩薩如是正觀時。如實觀察選擇色。是色陰皆從凡夫憶想分別起。若法從憶想分別起。即是不生。一切憶想分別皆非真實。凡夫依止顛倒所起色。為色所縛為色所害。往來苦惱。無明癡闇故。貪色不舍。見色有常牢固。是凡夫人為色縛。色所縛故。往來地獄畜生餓鬼天人。深貪色味。不觀色中有諸過惡。我等不應隨凡夫學。應當觀察選擇分別修習色方便。分別觀察選擇色時。見色性如夢。譬如夢中色。皆從憶想分別覺觀起。曾所見聞覺知因緣起。是夢中亦知彼我。亦見地水火風。亦見山河叢林。夢中色相無有決定。但以憶想故有。色陰相亦如是。從先世業因緣出。無有決定性。菩薩如是思惟不取色。若我若我所。但正觀色如實無常相虛妄顛倒。眾生顛倒貪著取色。若我色。若我所色。若彼色。若彼所色。如是正觀察選擇色時。不得色。不見色性。亦不貪著色無常。菩薩爾時若于色中。愛念貪著皆悉除斷。善知色正相善知色平等相。善知色滅相。善知色滅道相。善知色陰無所從來亦無所去。作是念。是身色陰。皆從業果報覺觀起。四大所攝是身色陰。非我非彼無有所屬。無所從起。觀色陰如是。內色不貪不受。外色不貪不受。過去色不貪不受。未來色不貪不受。現在色不貪不受。即知一切色陰是無生相。是菩薩爾時不滅色亦不求滅色法。持世。菩薩摩訶薩觀察選擇色取陰如是

持世。何謂菩薩摩訶薩觀察選擇受取陰。菩薩作是思惟。是苦受樂受不苦不樂受。皆從因緣生。屬諸因緣入受相中。此中無有受者。但以貪著故。貪著者即是不真。虛妄從憶想分別起。是菩薩如是思惟時作是念。是凡夫為虛妄受所縛。為三受所害。所謂苦樂不苦不樂受。是凡夫若受樂。為愛結所使。以愛結所使故。能起惡業。若受苦。為恚結所使。以恚結所使故。起諸惡業。若受不苦不樂受。為無明結所使。是人因無明結所使故。不脫憂悲苦惱。我等今不應隨凡夫學。應正觀諸法。我等應如實觀諸受。菩薩如實觀受陰作是念。非陰是受陰。從憶想分別起。顛倒相應無有受者。但從先世業因起。今世緣故。諸受自性空。受中無有受相。菩薩觀達受陰。譬如雨渧水泡。有生有滅無有決定。受陰亦如是。次第因緣起。屬諸因緣無有住時。虛妄不實從憶想顛倒相應起。菩薩爾時作是念。凡夫可愍為諸受所制。以不正觀受陰故。故得樂受生著。得苦受亦生著。得不苦不樂受亦生著。為諸受所縛馳走往來。從身至身受結所縛。輪轉五道無有休息。是凡夫著于諸受。為受所制為受所系。不脫受陰。于受陰所不見出處。不知正觀受陰故。不知如實觀受陰無常。于受陰中為欲染所縛。不知受陰如實相。我等今不應隨凡夫學。應如實觀察選擇受陰。即時如實觀受陰。無陰是受陰。不真陰是受陰。顛倒陰是受陰。不住陰是受陰。是時見受陰如實相。無有作者。無有使作者。于受陰中不見受陰相。如是觀受陰。不見受陰在內不見受陰在外。不著受我不著受彼。知受陰無所從來無有所屬。無法能生受者。但從顛倒相應先世業果報數名受陰。見受陰虛妄因緣相續行。爾時過去受陰。不受不貪不著。未來受陰。亦不受不貪不著。現在受陰。亦不受不貪不著。是人于樂受中除卻愛結。于苦受中除卻恚結。不苦不樂受中知見無明結故。勤行精進。菩薩爾時。若受樂受心不生愛。若受苦受心不生恚。若受不苦不樂受心不生癡。持世。凡夫多于樂受生愛。苦受生恚。不苦不樂受生癡。是諸凡夫以愛恚癡故深入闇冥。不能如實知受陰。亦不知愛恚癡相。深貪著愛恚癡。所謂是我我所。是此彼等。持世。菩薩摩訶薩于此中正觀受陰者。不為愛恚癡所牽。若生愛恚癡。即能除斷行于正道。于樂受中斷愛結使故勤精進。于苦受中斷恚結使故勤精進。于不苦不樂受中斷癡結使故勤精進如實知三受相。爾時有所受若苦若樂若不苦不樂。皆離不著。離愛結使。離恚結使。離癡結使。諸受起時皆能知見知受陰如實無常。若能如是知已。于受陰中欲染悉斷。入斷受陰欲染道中。不為諸受所污。是菩薩若如是正觀受陰。如實知受陰。知受陰集受陰滅受陰滅道。然后如實知受陰是無生相。以無生相。通達受陰無相。持世。菩薩摩訶薩如是觀察選擇受陰。持世。何謂菩薩摩訶薩觀察選擇想陰。菩薩摩訶薩正觀想陰時。見想陰皆從顛倒起。虛妄不堅固不真實。從本已來不生相。以因緣和合從先世業力起。作是念。非陰是想陰。虛妄陰是想陰。顛倒陰是想陰。想陰中無想陰想。譬如春后月焰。以名字故說名為焰。陰想陰亦如是。以識相故說名想陰。凡夫于此為虛妄想所系。或識樂或識苦。或識不苦不樂。或識寒熱。或識男女。或識五道生死。或識合或識散。或識過去。或識未來。或識現在。或識好或識丑。或識有或識無。是凡夫想。皆為顛倒虛妄。屬諸因緣。但假名為想陰。此中若內若外。無有想者。凡夫人虛妄想所系故。或識貪欲。或識嗔恚。或識愚癡。或識妻子。凡夫依止是想陰貪著虛妄。以是想陰馳走往來。不能如實觀想陰是虛妄。凡夫人以我想彼想男女想。系于想陰不能得脫。貪著想陰。我是想陰。我所是想陰。我等不應隨凡夫學。菩薩摩訶薩如是正觀想陰。想陰中想陰想不可得。如焰陰中焰。陰相不可得。菩薩見想陰如焰性。過去想陰不貪不受不著。未來想陰亦不貪不受不著。現在想陰不住。不分別若我若彼。即彼滅想受陰道。通達想陰是無生。不見想陰若來處若去處。但以顛倒相應先世業因所起。現在緣所系。無陰是想陰。觀察選擇想陰。無所從來亦無所去。即通達想陰無生。亦不分別想陰滅。但為滅一切想受陰故。亦住如實知見故。菩薩如實觀想陰時。遠離一切想道心。亦不住一切想道。但住知見想陰。亦如實想陰。不貪著想陰。如實觀察一切想陰。如實知想陰集滅盡。持世。菩薩摩訶薩如是正觀察選擇想陰。則離想陰欲染。亦能行斷想陰欲染道

持世。何謂菩薩摩訶薩觀察選擇行陰。持世。菩薩摩訶薩。觀行陰從顛倒起虛妄憶想分別假借。而有菩薩爾時若身行口行意行。皆觀不凈無常苦空無我。如是觀時作是念。非陰是行陰。苦陰是行陰。因緣生陰是行陰。像陰是行陰。諸行陰無增無減無集。若身行口行意行無有作者。智者不貪受是行陰何以故。是諸身行。不在身內。不在身外。不在中間。口行意行亦如是。不在意內。不在意外。不在中間。行陰中無行陰相。何以故。是行陰從眾因緣顛倒起。虛妄不真。先業果報所攝。亦令因緣所系。能有所行諸所有行。若身行若口行若意行。皆非真行。是無所有行。是虛妄行。是顛倒行。是故說非陰是行陰。何以故。智者不決定得行陰相。是身行是口行是意行。此處彼處若內若外。又身口意行。尚無決定行相可得可說。何況行陰可得可說。是故說無陰是行陰。凡夫起顛倒想貪著身口意行。憶念分別是行陰。為行陰所縛馳走往來。是凡夫人以顛倒故。起身口意行。起已貪著歸趣。無法生法想。無陰生陰想。貪著顛倒行故。為行陰所系往來五道。常隨身口意行。不能如實觀身口意行。不能如實觀行陰故。以身口意而起諸行。是諸凡夫著顛倒故。著不真法故。著虛妄故。數名行陰。持世。菩薩于此中如是正觀諸行無有根本。羸劣無力以眾緣和合。可說行陰。是中無有真實行陰。無陰是行陰。從本已來不生是行陰。無性是行陰。諸行前際不可得。后際不可得。中際不可得。無有住時諸行念念生滅。持世。菩薩如是正觀行陰空不可得。不堅牢相。乃至毫厘亦不可得。作是念。是諸凡夫為不堅牢法所系。行陰所系。貪著所縛。起身口意行。我是行我所是行。起如是業為行陰所縛。不知行陰性入無明癡冥。于諸行中生真實想。以顛倒故貪著受取行陰。是人貪著受取行陰故。或起樂行或起苦行。或起不苦不樂行。是人起樂行已得樂身。起苦行已得苦身。起不苦不樂行已。得不苦不樂身。是人得樂身已生愛。得苦身已生嗔。得不苦不樂身已生愚癡。是人以愛嗔癡故。不見諸行過惡。不能清凈身口意行。是人身口意行不清凈故。墮不清凈道中。所謂地獄畜生餓鬼。或時暫生天人中。貪著身口意行。深著行陰。菩薩摩訶薩應如是正觀。今我等不應隨凡夫學。我等應清凈身口意行。不應貪著行陰。應觀行陰過惡。應求出行陰道。如是觀者名為如實正觀行陰。亦名正觀行陰無常。即時如實觀諸行。諸行集諸行滅。諸行滅道。不受不貪不著諸行。亦不貪不著行陰。如是觀時遠離行相。亦行無行陰道。即觀諸行空。于一切諸行中。驚怖生厭離心。但起清凈身口意行壞行相故。離行陰相故。是人有所得身皆是清凈。何以故。是人身業清凈。口業清凈。意業清凈。身行清凈。口行清凈。意行清凈。是人遠離行陰相。壞諸法及根本相。如是正觀時見行陰無所從來亦無所去。不得諸行決定生相。亦不得決定滅相。即觀諸行無生滅相。一切諸行亦無生滅。是人觀一切諸行無生滅相。生厭離心。正通達諸行集滅相。雖證諸行無生相。而善通達諸行相。何以故。持世。是行陰無決定相。譬如芭蕉堅牢相不可得。無堅牢相亦不可得。行陰亦如是。堅牢相不可得。無堅牢相亦不可得。持世。菩薩摩訶薩如是觀察選擇思惟入于行陰

持世經卷第一持世經卷第二

　　　　姚秦龜茲三藏鳩摩羅什譯


　　持世經五陰品第二之二

持世。何謂菩薩摩訶薩正觀察選擇識陰。菩薩摩訶薩觀非陰是識陰。顛倒陰是識陰。虛妄陰是識陰。何以故。持世。是識陰從顛倒起。虛妄緣所系。從先業有。現在緣所系。屬眾因緣。虛妄無所有。憶想分別起。從識而生。有所識故名之為識。從憶想分別覺觀生。假借而有。有所識故數名為識。以識諸物故。以起心業故。以思惟故。眾緣生相故。起種種思惟故。數名識陰。從有所識。有識像出。示心業故。攝思惟故。數名識陰。或名為心。或名為意。或名為識。皆是意業分別故識陰所攝。識相識行識性示故。數名識陰。如是非陰是識陰。不生不起不作。但以顛倒相應緣虛妄識故。數名識陰。何以故。是識陰從眾因緣生無自性。次第相續生。念念生滅。是識緣不生陰相。何以故。是識陰生相不可得。決定相亦不可得。生相不可得故。決定相不可得故。根本無所有故。自相無故。牢堅不可得故。智者正觀察選擇通達非陰是識陰。凡夫于非識陰生識陰相。以覺觀分別憶想顛倒相應虛妄所縛。強名為識陰。貪著是識陰依止所識。依止識種種示思惟故生起識陰。是人種種分別。貪著內識。貪著外識。貪著內外識。貪著遠識貪著近識。以識相故分別起識陰。是人以憶想分別若心若意若識。假借強名是心是意是識。如是知種種心相生。是凡夫貪著識陰。為識陰所縛。心意識合故。起種種識陰。分別虛妄事故。以一相故。以決定相故。能得是心是意是識。能得分別愛著。是人依止識陰深貪識故。亦得過去識陰貪著念有。亦得未來識陰貪著念有。亦得現在識陰貪著念有。諸凡夫于見聞覺知法中。計得識陰貪著念有。是人貪著見聞覺知法。為識陰所縛貴其所知。以心意識合系故馳走往來。所謂從此世至彼世。從彼世至此世。皆識陰所縛故。不能如實知識陰。識陰是虛妄不實顛倒相應。因見聞覺知法起。此中無有實識者。若不能如是實觀。或起善識。或起不善識。或起善不善識。是人常隨識行。不知識所生處。不知識如實相。持世。菩薩摩訶薩于此中如是正觀知識陰從虛妄識起。所謂見聞覺知法中眾因緣生。無法生法想故貪著識陰。我等不應隨凡夫學。人我等當如實正觀察選擇識。如實正觀察選擇識陰。是諸菩薩如實觀時。知識陰虛妄不實從本已來常不生相。知非陰是識陰。像陰是識陰。幻陰是識陰。譬如幻所化人識。不在內亦不在外。亦不在中間。識性亦如是。如幻性虛妄緣生。從憶想分別起。無有實事如機關木人。識亦如是從顛倒起虛妄因緣和合故有。如是觀時。知識皆無常苦不凈無我。知識相如幻。觀識性如幻。菩薩爾時作是念。世間甚為狂癡。所謂從憶想分別識起于世間。與心意識合。三界但皆是識。是心意識亦無形無方。不在法內不在法外。凡夫為虛妄相應所縛故。于識陰中貪著若我若我所。是人貪著識陰在內。貪著識陰在外。貪著識陰在內外。貪著識陰在彼我。是人貴此識陰為識陰所縛。受識陰味說識陰相。所謂若心若意若識。隨味行故貪受識陰。是人為識所縛。識陰合故為心意識所牽。以心意識因緣力故生是凡夫。若起下思得下身。若起上思得上身。若起中思得中身。是人隨心意識力故。生依止諸入。貪著識陰故。不脫生老病死憂悲苦惱。菩薩于此中如實正觀選擇識陰。如實正觀識陰無常相故。過去識陰不貪不著不念。知非陰是識陰。未來世識陰亦不貪不著不念。知非陰是識陰。現在識陰亦不依止。如實知識陰無常相。如實知識陰生滅相。若如是思惟正觀識陰。是名正觀入識陰道。所謂如實知識。如實知識集。如實知識滅。如實知識滅道。是人如實觀識陰集滅相。能壞識陰。能斷一切相。知識陰集滅相。亦通達識陰集滅相。菩薩爾時亦不生識陰。亦不滅識陰。是識陰從本已來無生。如是觀時不分別識滅相。通達識陰無生相。何以故。持世。是識陰無生無相無成。是識陰生性虛妄故。入在無生相中。持世。識陰終不有生成相。是識陰相從眾因緣生。持世。菩薩摩訶薩如是觀因緣法。非陰是識陰。觀察選擇信解證知。通達諸所有識悉皆知實。菩薩知識陰實故。如是一切所緣知皆破壞。持世。菩薩摩訶薩如是觀識陰。知是識陰無生者。無作者無起者。無受者無所受者。但以眾緣生。眾緣合故有。緣見聞覺識法故系有。從本已來常畢竟空。如是觀識陰時。即知識陰是無作無起相。不貴不著。持世。菩薩摩訶薩如是正觀察選擇入識陰。若菩薩能如是方便入五陰。能如是方便正觀五陰。是名通達入五陰集滅道。皆能斷諸陰相。真知五陰方便。以是方便故。于五受陰中。不貪不著不縛不系。如實知色無常相。是菩薩若于色有欲染則能除斷。亦如實知受想行識。亦如實知受想行識無常相。若于受想行識中。有欲染則能除斷。菩薩于五受陰中除斷欲染故。隨順通達決定五陰方便。如是觀時。能知五受陰細微生滅相

持世。何謂菩薩摩訶薩能觀察選擇五受陰細微生滅相。菩薩摩訶薩觀眾生初入胎歌羅羅時。先五陰滅即更有五陰生。從是已來觀五陰生滅相。雖先識滅亦知五陰非斷滅相識。雖依止歌羅羅。亦知五陰不至不常。如是觀初入胎一念五受陰生滅相。從歌羅羅乃至出生。及后增長乃至死時。觀此五受陰念念生滅相。如是觀察選擇五受陰微細生滅相。持世。是五受陰微細生滅相者。所謂先五受陰滅。次第無物有至胎。識初合時五陰即有生滅。因歌羅羅五受陰假名為人。所以者何。持世。識無所依則不能住。識所依者五受陰是。持世。又無色界中諸天。五受陰細微生滅相亦應如是知。持世。如是細微五受陰生滅相。辟支佛智慧所不能及。何況聲聞智慧。惟諸佛如來善知五受陰。從初入胎細微生滅相。及無色天諸陰念念生滅。所謂一切智慧。出一切世間智慧菩薩摩訶薩得無生法忍。至佛慧境界。是人雖如是觀察選擇五受陰細微相。從初入胎乃至無色天。亦不能究盡如諸佛所知。持世。諸佛如來無有隨他智慧。自然得一切智慧方便。得阿耨多羅三藐三菩提。諸佛智慧無所不達。諸佛無礙智慧。于一切法中得決定慧。于一切法中得自在力。何以故。于無量無數千萬億阿僧祇劫行于深法故。持世。一切凡夫不能如是方便觀五受陰。何況觀五受陰細微生滅相。何以故。諸凡夫人不能知五受陰如實。凡夫不知取。不知受陰

持世。何謂為取。取名我取眾生取。見取戒取。五陰取。十八性取。十二因緣取。是名為取。乃至所有法。若內若外。所謂欲取有取。見聞覺識取。我我所取。持世。凡夫于此虛妄取不知不見。顛倒因緣而取諸法。是人為取所系。無明因緣取諸行。諸行因緣取識。識因緣取名色。名色粗相眾生染著歸趣。所謂色取色合色縛。及取四無色陰。受想行識分別為名。持世。若無諸佛眾生。則無所知無所見。不能正觀五受陰。諸佛出于世間。壞眾生依止色。壞依止受想行識。壞和合一相故。諸佛如來作如是分別說。汝等所依所歸。是名為色。是色但以四大和合。受想行識但有名字。名色相成就故說五受陰。汝等眾生莫貪歸此不牢堅五受陰。持世。如來何故說五受陰。持世。是凡夫人。從顛倒生入無明網。馳走往來何所歸趣。貪受五受陰相作是念。我依止此當以得樂。是人以是樂想貪歸五陰。以苦想以不苦不樂想貪歸五陰。凡夫人所歸所依止處。是名五陰。持世。諸凡夫人從生以來盲不知五陰為是何等。不知五陰從何所來。不知五陰如實故。貪受五陰。是故說名受陰。于此中誰有受者此中受者不可得。但以顛倒貪著分別虛妄自縛無明癡闇故。取我取我所。取此彼。是故說受陰是五陰。無有取者亦無決定相。是故智者。知非陰是五受陰。顛倒陰是五受陰。無明陰是五受陰凡夫于此為所系縛。貪歸五取陰。以貪歸故不知何等是取。何等是取陰。但為貪著所歸五陰。往來生死。貪著是五陰故馳走諸趣。貪歸何等。貪歸見貪歸聞。貪歸覺貪歸識。貪歸愛貪歸無明。是諸凡夫。為愛縛所縛。貪愛五受陰。為諸蓋所覆入無明闇冥。不知不覺我等今為貪歸何處。系縛何處。以不知故。往來地獄畜生餓鬼人天道中。生死所縛貪歸生死不放不舍。不斷五陰亦不能知五陰如實相。不如實知故。為種種苦惱所害。墮虛空獄不知出處。是人不見出道故。于無始生死道中受諸生死。是故不能得脫生老病死憂悲苦惱。亦不得度無量生死險道。亦不得脫諸大苦聚。還復歸趣于苦。貪著于苦。為苦所使。何等為苦。五受陰是。生時但苦生。滅時但苦滅。持世。我以是因緣故。為弟子說法。汝等比丘。當正觀色陰。亦當如實知色無常相。汝等若于色中有欲染者。當疾除斷。汝等當正觀受想行識。亦當如實知受想行識無常相。若于受想行識中有欲染者。當疾除斷。除斷欲染故心得正解脫。持世。若有人知我所說法義如是能如說修行。當得脫生老病死憂悲苦惱。若人不能如說修行。為色縛所縛。為愛系所系。入無明闇冥貪取五陰。是人貪取五陰故。不能得脫生死險道。持世。以是義故。我說世間與我諍。我不與世間諍。何等為世間。所謂貪著五受陰者。為世間所攝。是人貪歸五陰。為五陰所縛。不知五陰性。不知五陰空相。而與我諍。是人違逆佛語。與佛共諍故墮大衰惱。若有人于佛在世若佛滅后。能如是觀虛妄五受陰空無所有。從顛倒無明闇冥起。虛誑妄想但誑凡夫。非五陰似五陰。如是之人不與佛諍。不逆佛語故。得脫地獄畜生餓鬼苦惱。持世。諸佛不與人諍。斷一切諍訟名之為佛。但為眾生演說實法作是言。汝等先所取者皆是顛倒。一切眾生顛倒力故。貪歸五陰往來世間。是人貪歸五陰已。起種種邪見。貪歸種種名字。貪歸種種憂悲苦惱。是人為種種邪見煩惱種種憂悲苦惱之所殘害。無有能為作救作舍作歸作趣。唯佛能救。凡夫小心小智慧故貪嗜五欲。依止多過五陰。是凡夫人與救者歸者依者脫一切苦惱者。而共諍訟。持世。我今舉手其有見五陰者。見陰相者。貪五陰者。我則不與是人為師。是人亦非我弟子。不隨我出家。不隨我行。不歸依我。是人入于邪道。入虛妄道取不實者。是為顛倒不知佛意。不知佛隨宜說五陰。不知佛第一義。是人不受佛教。不應受供養而受。是人我尚不聽出家。何況當得受人供養。何以故。如是之人是外道徒黨。所謂生五陰相者。貪著歸趣五陰者。持世。當來之世后五百歲法欲滅時。于我法中出家多是生五陰相者。決定說五陰相。深著五陰入虛妄邪道。于我法中而得出家。袈裟繞咽。常樂往來白衣居家。當知是人與外道無異。亦以我法多為眾人恭敬供養。持世。我說是見五陰者。決定說五陰者。貪著五陰者。不聽受人一杯之水。所以者何。是人于我法中。乃至無有柔順法忍。是人違逆我法。背舍圣行。持世。是故菩薩摩訶薩于后惡世。應如是發大誓愿。于我如是甚深經典當共護持。亦斷眾生五陰見故而為說法

持世。我是經中說破一切陰相離貪著陰相。爾時多有在家出家聞如是等經。起于諍訟不生實相。菩薩摩訶薩于此中應發大誓愿。我等于后惡世貪著五陰邪見眾生作大利益。所謂度脫貪著見五陰眾生。隨宜方便以法利益。是故持世。菩薩摩訶薩若欲得善知諸法實相。亦善分別諸法章句。欲得念力。欲得轉身成就不斷念。乃至得阿耨多羅三藐三菩提。應常觀是五陰無常相。苦相。無我相。虛妄相。不堅牢相。畢竟空相。從本已來不生相。常正觀時五受陰中。所有欲染則能除斷。亦得如是等深法中方便。持世。過去無量阿僧祇劫。爾時有佛名大意山王如來應供正遍知明行足善逝世間解無上士調御丈夫天人師佛世尊。持世。是大意山王佛。有八十億那由他聲聞眾。皆是阿羅漢諸漏已盡。及八十億那由他學地阿那含。謂菩薩摩訶薩眾四十億那由他。是大意山王佛壽八萬歲。持世。爾時有王名為德益。是德益王有二萬大城。具足豐樂人民充滿。其城七重縱廣十二由旬。四寶合成有七重塹。皆有欄楯七重行樹。諸寶羅網遍覆其上。城塹諸樹及上羅網。皆以黃金琉璃車渠馬瑙四寶合成。一一大城各有五百園林。皆有七寶衣樹充滿其中。一一園林各有五百寶池。八功德水皆滿其中。持世。是德益王有八萬婇女。其大夫人有二子。一名無量意。二名無量力。持世。是二王子各年十六。夢中見佛端正無比如閻浮檀金幢。見大歡喜。覺已各說偈曰。其一人言

　我今夢見二足尊　　金色百福相莊嚴
　成就無量諸功德　　見已心得大歡喜　

第二人言

　我夢見佛明如日　　端正姝妙第一尊
　猶如須彌眾山王　　巍巍高顯見歡喜　

持世。即時無量意無量力二子。詣父母所具說是事。白父母言。今我二人于夢中見佛。惟愿父母。當聽我等俱詣佛所。佛久出世我等放逸不能覺知。沒五欲泥。為色縛所縛。為受想行識縛所縛。我等在家。以放逸故。不能見佛。持世。是二王子為父母說是事已。即詣大意山王佛所。到已頭面禮佛足。請佛及僧三月四事供養衣服飲食臥具醫藥。于大城邊莊嚴德益王所游園林。懸繒幡蓋寶華覆地。奉佛及僧令止其中。其二王子三月之中。以一切樂具供佛及僧。供養已畢。于佛法中俱共出家。持世。其大意山王佛知此二王子深心所愿。而為廣說是五陰十二入十八性菩薩方便經。于四萬歲中終不睡眠。常不滿腹食亦不傾臥。若坐若經行。又于四萬歲中不念余事。但念五受陰虛妄空相。知是五受陰從顛倒起。通達是五受陰相畢。其年壽常修梵行。命終即生兜率天上。于佛滅后。還生閻浮提大居士家。至年十六復夢見佛。為說五陰十八性菩薩從方便經。聞是法已即覺驚怖。復于佛法。滿萬歲中常修梵行。亦復方便深觀五陰十二入十八性菩薩所行方便經。命終生于忉利天上。畢天之壽。生閻浮提大姓婆羅門家。大意山王佛法末后千歲之中。其二人以本因緣故。復得出家學問廣博其智如海。亦善觀察選擇是五陰性。入法如實通了。于其世中教化二萬人及二十億天于阿耨多羅三藐三菩提。持世。是二菩薩從是已后。世世同心共值十億那由他佛。然后乃得無生法忍。得法忍已。復值一億那由他佛。然后得阿耨多羅三藐三菩提。二人共劫次第作佛。一名無量音。二名無量光。持世。是故菩薩摩訶薩。若欲疾得阿耨多羅三藐三菩提。當于是清凈無染法中。勤行修集此陰入性。及余有為法中說實知見相

　　持世經十八性品第三

持世。何謂菩薩摩訶薩善知十八性。菩薩摩訶薩方便正觀十八性。作是念。眼性眼性中不可得。是眼性無我無我所。無常無堅自性空故。眼性中眼性不可得故。眼性虛妄無所有。從憶想分別起。眼性無有決定相。虛空性是眼性。譬如虛空無決定相。無根本故眼性亦如是。無決定相亦無根本故。何以故。眼性中實事不可得故。眼性無處無方。不在內不在外不在中間。眼性無決定相以無事故。眼性事不可得。眾因緣生故。眼性不過去不未來不現在。眼性眼相不可得。眼性但以先業果報。屬現在緣故數名眼性。眼性者即是無性。眼性中眼性不可得。識行處故數名眼性

若眼根清凈。色在可見處意根相應。以三事因緣合。說名為眼性。眼性中無決定眼性相。智者通達無眼性是眼性性

持世。菩薩摩訶薩若能如是觀察選擇眼性。即通達無性是色性。何以故。色性中色性不可得。是色性不合不散。色無決定相故說名色性。色無根本無分別何況色性。色性則是亦無根本。色性不在色內不在色外不在中間。但以憶想分別。色在可見處。眼根清凈。以意識相應。見現在色故。數名色性。譬如鏡中面像。若鏡明凈則生色相。鏡中色無決定相。鏡中無人而見色像。但以外有鏡內起色相。如是眼性清凈所緣之色。在可見處。如鏡中像數名色性。色無性相無形性。無決定性是名色性。諸色相無我故。數名色性。隨眾生所知故。說名色性。若菩薩知是色性。即知無性是色性。無生性是色性。無作性是色性。何以故。是色性不過去不未來不現在示無所有性。示虛妄性。示假名性。名為色性。如是觀察選擇色性。是菩薩正觀察選擇眼識性。所謂眼識中無眼識。無眼識性無有常性。眼識性無有根本。無決定法。眼識性無所示。是眼識性非合非散無有根本。但以先業因緣起。屬現在緣系色緣故數名眼識性。隨凡夫顛倒心故。數名眼識性。賢圣通達眼識性即是非性。何以故。眼識性無決定故。從眾因緣生。屬諸因緣故數名眼識性。識所行處是眼識性。是識無決定故。說無決定相。無生故。示虛妄故。能分別色相故。能示緣故。說是眼識性。隨眾生所知。如來方便分別。破壞和合一相故。說是十八性示識無決定相。但眼清凈能知色相。二法和合故說眼識性。示眼識實相故說眼識性。眼識性者示眼所行處。能識色是眼識。性即是說無性。何以故。智者眼識性中。求眼識性相不可得。眼識性中。亦不得眼識性根本。所以者何。無決定性是眼識性。眼識性者以假名說。所說性者即是說不取義。能有所見處是眼識。意業起是眼識相。故名為眼識。眼性色性眼識性。以是性門。說三事和合。以知諸緣相故。即是離諸性義。所謂是眼性。是色性。是眼識性。有如是數。得令眾生入于實道。此中實無眼性色性眼識性。諸如來說是知見諸性相方便。分別說是諸性。若人通達是諸性方便者。則知三性無性。何以故。諸性中無性相故。諸性中相不可得故。耳性聲性耳識性。鼻性香性鼻識性。舌性味性舌識性。身性觸性身識性。皆亦如是

持世。何謂菩薩摩訶薩觀擇意性。菩薩作是念。意性無決定。根本無所有故。意性中無意性無決定性。是意性。譬如諸種子種于大地。因于水潤。得日得風。漸漸芽出。芽不從種子出。種子亦不與芽和合。芽生則種子壞。種子不離芽。芽不離種子。芽中無種子。意性亦如是。能起意業故。示意識故。如種示芽。得名意性。離意性則無意。意性不能知意。假名字故說為意性。是意性不在意內不在意外不在中間。但以先業因緣故起。識是意業故。知所緣故。諸性名字合故。現在緣起故。數名意性。即是不決定意業相。即是眾緣和合相。亦說意性從和合起隨眾生所知。于第一義中無有意性。何以故。根本無所有故。無生是意性。生無所有故。意性即是世俗語。第一義中決定無意性。過去未來現在不可得。智者通達無性是意性。諸菩薩觀擇法性。無性是法性。法性無自性。自性不可得。無決定性是法性。法性根本不可得故。決定事亦不可得故。但為起顛倒眾生虛妄結縛。有所知故。說言法性。欲令眾生入無性故。故說是法性。何以故。法性中無法性相。是法性從眾緣生。眾緣生法即無自性。諸因緣中無有自性。諸因緣皆從眾緣和合顛倒故相續而生。如來于此欲教化眾生說是法性。以世俗語言示無性法。是法性不在內不在外不在中間。但令眾生知見善不善法。以法性說離一切法相。知見畢竟空相故。說畢竟空即是法性。何以故。無所有是法性。法性中無決定有相。譬如虛空無決定相而數名虛空。法性亦如是無決定相。破法相故說名法性。法性即是無性。何以故。是法性不在過去不在未來不在現在。但屬眾緣與緣合故。數名法性說名法性。如眾生所知故。智者證知無性是法性。法性非合非散。法性中無法性相無多無少。以示性方便故。說法性名為性。若行者實通達是法性相。即知見無性。是三界法性中無分別相。眾因緣和合故。分別諸法故。說是法性。示無決定性是法性。智者非以法性相故見法性。法性是無生相。何以故。法性中無有相。智者通達無相是法性。法性中無分別相。無相無分別故。說名法性。法性中無有住處。無處無起無住無依止。是法性從本已來不生故。是法性無有生者。何以故。法性中無性故。又法性不以合故有。無合無散。無作無決定。名為法性。菩薩摩訶薩觀擇法性如是。所謂無性是法性

持世。何謂菩薩摩訶薩觀擇意識性。菩薩摩訶薩作是念。不生性是意識性。不決定性是意識性。意識性無根本。無有定法。以意識性示無性相。何以故。意識性中。意識性不可得。是意識性虛妄無所有。顛倒相應以意為首。識諸法故名為意識。隨凡夫所行故。說意識性。賢圣觀知非性是意識性。虛妄無所有是意識性。但示因緣法故。以意為首故。識諸緣合故說為意識性。隨眾生所知故如是說。智者知非性是意識性。從眾因緣生。憶想分別起。無有性相。即是第一義中無性相義。世俗法中為引導眾生故。說是意識性。欲令眾生知無性是意識性。但以小法壞離諸性故。說是意識性。何以故。圣人求之不可得。意識性不在意識性內。不在意識性外。不在中間。智者通達不合性是意識。意識不知意性。意性不知意識。但眾因緣生。從顛倒起。以意為首。知于諸緣二事和合故。著虛妄故從覺觀起。示眾生識相故。說名意識性。是意識不在過去不在未來不在現在。是意識無所從來亦無所去無有住處。從本已來不生相。意識中無根本定法。何以故。是意識性相即是無二相即是無相。是相不以二相故有。無所示性是意識性。智者通達意識性。是意識性。不在一切法中無處無方。不與法若合若散。圣人通達不生相是意識性。是意識性無來無去無緣。何以故。第一義中意識性無緣。不可得不可示故。智者通達意識性。是不作是意識性。作者不可得故。無生是意識性。生相無所有故。持世。菩薩摩訶薩如是觀擇意識性。諸菩薩作是觀時。觀擇欲界色界無色界皆是無生性無所有性。云何為觀。所謂欲界中無欲界。色界中無色界。無色界中無無色界。以界示無界法。為取欲界相者示是欲界。為取色界相者示是色界。為取無色界相者示是無色界。以界寄說無界。如智者所知。無所有界是欲界色界無色界。智者不得欲界色界無色界。是三界皆無根本無有定法。從眾緣起是故智者知見無界是三界。此中無有界相。是三界皆虛妄合顛倒行。何以故。智者不得三界。不說三界若過去若未來若現在。賢圣通達是三界虛妄無所有。無自性離諸法。但是顛倒起。為斷眾生顛倒故。知見三界故。如來分別說三界相。欲令眾生知無界義故。說三界非以性相有。智者知見三界相是無界相。持世。菩薩摩訶薩如是觀時。觀眾生性我性即是虛空性無所有性無生性。何以故。眾生性我性虛空性無別無異。如是諸性皆虛空出。但從眾緣生故名之為性。此中決定無性相。何以故。虛空中無一定性相。是諸性相皆入虛空。是無所有義。譬如虛空無性。是法畢竟離相無所有相。一切諸性亦如是離性相。諸性中無性相。性相不在內不在外不在中間。性中無有性。性中不攝性。性不依止性。一切性無所依止。一切性不生。智者于諸性中。不得生性。不得滅性。不得住性。一切諸性。不生不起不住。從本已來不可得。智者不貪不著諸性假名。不受不念。是故智者。通達知見一切諸性皆是無生相。若是無生相即無有滅。第一義中一切諸性不可得。世俗法故分別說諸性。第一義中不說諸性。智者知見通達一切諸性如第一義。持世。菩薩摩訶薩如是觀擇通達十八性及三界眾生性我性虛空性。諸菩薩如是觀擇通達時。不得性不見性。亦通達一切諸性假名字。亦信解諸入一切性是無性。亦知分別諸性。以世俗故分別說諸性。令一切諸性入第一義中。亦善通達無性方便。亦為眾生分別說諸性。亦令眾生善住諸性。以世俗語言為眾生說無性法。亦不以二相示諸性雖知一切諸性無二亦以方便說諸性從因緣起。雖以世俗言說引導眾生。而示眾生第一義。雖善知分別諸性。而信解通達一切諸性無所有何以故。持世如來以第一義故。于性無所得。亦不得諸性相。持世。我于諸性無所斷無所壞。得阿耨多羅三藐三菩提。何以故第一義中無諸性。一切諸性無所有無決定。一切性同虛空。一切性入虛空。一切性無生相。如來通達一切性如是持世。如來不說諸性相。亦不說諸法力勢。何以故。若法無所有。不應更說無所有性相。持世。如來亦說無所有性相。此中實無所說性相。持世。是名善分別諸性。菩薩摩訶薩得是善分別。能知一切諸性假名。能知世俗相能知第一義相能知諸性決定。能知世諦能分別諸相。能知隨宜能知諸相合。能知諸相旨趣。能知諸相所入。能分別諸相。能知諸相無性。能令一切諸性同虛空性。亦于諸性不作差別。于諸性中不得差別不說差別亦為眾生善說破壞諸性。持世。譬如工幻師能示眾生種種幻事。令知種種幻相。若有知識親友。語言是幻。說幻實事。是幻虛妄。示顛倒眾生。若有智者則知是幻。持世。世間性如幻。諸菩薩摩訶薩入此幻法中。知世間是幻性。世間所行如幻。是人以方便力。示眾生世間如幻。若有知此世間如實相。為說世間虛妄如幻。若有深智利根不開示之自能得知。知諸法空如幻無實無有根本。知一切法皆誑凡夫。一切法皆系虛妄緣中。持世。是故諸菩薩摩訶薩若欲入如是諸性方便。于如是等深經無染無得。說一切諸性知見相。說一切諸性無文字無和合。亦說諸性方便智慧。亦說因緣所作旨趣。亦說一切諸法如實相。所謂世間出世間。有為無為系不系。善知方便旨趣。說第一義世俗義了義經未了義經。種種因緣解說。于是甚深經中。應勤精進

持世經卷第二持世經卷第三

　　　　姚秦龜茲三藏鳩摩羅什譯


　　持世經十二入品第四

佛告持世。何謂菩薩摩訶薩善知十二入。菩薩摩訶薩正觀擇十二入時作是念。眼中眼入不可得。眼中眼入無決定。又眼入根本不可得。何以故。眼入從眾緣生顛倒起。以緣色故系在于色。二法合故有。因色有眼入。因色說眼入。二法相依故說名眼色。所謂眼色。色是眼入門與緣故。眼是色入門與見故。是故說入。以色緣故說眼入。以眼見故說色入。但以世諦故說。其實眼不依色色不依眼。眼不依眼色不依色。但從眾緣起。色作緣故說名眼入。又從眾因緣起。眼所知見相故。說名色入。云何為說。隨世俗顛倒法故說。第一義中眼入不可得。色入不可得。智者求諸入。不見有實入。但以凡夫顛倒相應。以二相說是眼入是色入。是眼入是色入。即示虛妄入。欲令眾生如實知諸法實相故。說是諸入皆從眾因緣生顛倒相應行。此中諸入實相不可得。何以故。若眼入若色入。不在內不在外不在中間。眼入色入。亦非過去。非未來非現在。但現在因緣知色故說眼入如凡夫所行。智者通達諸入皆是虛妄無所有。從憶想顛倒分別起。知見非入是入。不說諸入性。諸入無決定相。但以眾因緣生故說。如來說是諸入知見相。所謂是諸入虛妄無所有。屬諸因緣顛倒相應行。諸入無有作者。無使作者。眼入不知不分別色入。色入亦不知不分別眼入。二俱離相。若法離相。此中不可分別。說是入相皆從因緣生。如凡夫顛倒。如賢圣所通達。是眼入色入。無生無滅。不來不去相。眼不知眼眼不分別眼。色不知色色不分別色。何以故。二俱空故二皆離故。眼不知眼性。色亦不知色性。眼色皆無性無法。此中無一決定相。眼不自作。眼亦不自知。色亦不自作。色亦不自知。二俱無所有故。眼不作是念我是眼。色亦不作是念我是色。眼色性如幻性。以虛妄假名故。說是眼是色。諸菩薩摩訶薩。觀擇眼入色入如是。耳聲鼻香舌味身觸亦如是

持世。何謂菩薩摩訶薩觀擇意入。菩薩摩訶薩觀擇意入時作是念。意入中意入不可得。意無決定入相。意入無根本。何以故。意入即是眾因緣生。從顛倒起。系法入緣。二法和合能有所作。是意入因法入起。因法入可分別說。是二相依。意是法入處。意是法入門。法入是意入門。是故說名法入。緣法入門故說是意入。示意相門故說是法入。以世諦故說。其實意不依法法不依意。因緣生故以諸法為緣故說意入。因緣生故示意相故說法入。隨世諦顛倒故說。第一義中意入不可得。法入亦不可得。智者求諸入不見有實。但凡夫顛倒相應。以二相說是意入是法入。是意入法入虛妄無所有。如來如實通達故示是諸入。如是諸入從因緣生。顛倒相應行。此中意入法入實不可得。又意入法入不在內不在外不在中間。又意入非過去非未來非現在。但能覺現在因緣故。說意入法入。隨凡夫心故說。智者通達是意入法入虛妄無所有。從憶想顛倒分別起。非入是入。何以故。諸入中無決定入相。智者通達是諸入虛妄無所有。意入法入自性不可得。亦不得是意入法入所起實相。是意入法入但因緣生。如來說是諸入知見相。是諸入虛妄無所有。顛倒相應行屬諸因緣。意入法入無有作者。無使作者。意入不知不分別法入。法入亦不知不分別意入。何以故。二俱離故。若法離相此中無可分別。是諸入皆從因緣生。隨凡夫顛倒心故說。如賢圣所通達。意入法入不生不滅不來不去。意入不知意不分別意。法入不知法。不分別法。二俱空故二俱離故。意不知意性。法不知法性。是二性無所有。此中無一決定法。意不能成意。不能壞意。法不能成法不能壞法。二俱無所有故。意入不作是念我是意入。法入不作是念我是法入是二俱空皆如幻相。但假名字故分別說。菩薩摩訶薩觀擇意入法入如是。持世。何謂菩薩摩訶薩正觀擇內六入。外六入。所謂是十二入皆虛妄。從眾緣生顛倒相應。以二相故有內外用。凡夫不聞真法。不知十二入如實相故。貪著眼入。我是眼入。我所是眼入。貪著色入。我是色入我所是色入。耳聲鼻香舌味身觸意法亦如是。我是意入我所是意入。我是法入我所是法入。以食著故為十二入所縛。馳走往來五道生死不知出道。菩薩摩訶薩于此中正觀十二入時。見是十二入虛誑不牢堅。空如幻相。不貪著眼入若我若我所。乃至不貪著法入若我若我所。以不貪著故。不憶念分別。菩薩如是善知十二入。持世。菩薩摩訶薩得如是諸入方便。于一切十二入中。不系不縛亦證諸入。而能分別諸入。亦以眾緣生法。通達十二入。亦以無相相。壞十二入。亦不墮是諸入所依道中。亦知諸入性則是無性。亦知諸入方便究竟到邊。持世。譬如機關出水四面俱灑。十二入亦如是。內外因緣能有所作。此中實事不可得。是十二入先業機關所系故能有所作。持世。所謂入者。是諸凡夫。無知見者煩惱所入門。眼是色門。以生愛恚故。色是眼門。以生愛恚故。耳鼻舌身意是法門。以生愛恚故。法是意門。以生愛恚故。如是十二入。與愛恚共合故不知實相。持世。菩薩摩訶薩于此中善知諸入性。知是諸入實相故。不為愛恚所制。持世。菩薩摩訶薩善知諸入如是

　　持世經十二因緣品第五

持世。何謂菩薩摩訶薩善觀擇十二因緣。菩薩摩訶薩觀擇十二因緣。所謂無有故說名無明。于無明中無法故說名無明。不知明故說名無明。云何不知明。不知無明決定法不可得。是名無明。何以故。說無明因緣諸行。諸行無所有。而凡夫起作故。說無明因緣諸行。從行起故有識生。是故說諸行因緣識。名色二相。是故說識因緣名色從名色生六入。是故說名色因緣六入從六入生觸。是故說六入因緣觸從觸生受。是故說觸因緣受從受生愛。是故說受因緣愛從愛生取。是故說愛因緣取從取生有。是故說取因緣有從有生生。是故說有因緣生從生有老死憂悲苦惱聚集。是故說生因緣老死憂悲苦惱聚集。如是大苦惱聚。于此中為集何法。但知顛倒與明相違。無明聚為后身愛。依止喜染求處處生。則是愛集。持世。世間如是為十二因緣所系縛。盲無眼故。入無明網墮黑闇中。無明為首故。具足起十二因緣。諸菩薩如是思惟觀無明實相。知無明空故本際不可得何以故。無明無故本際無。智者觀非際是本際。則不分別本際。斷憶想分別故。不貪著無明。知一切法無所有。是法不爾如所說。若說一切法無所有。即是說知見不明。能通達一切法無所有。是為即得明。于此中更無余明。但知見無明是名為明。云何為知見無明。所謂一切法無所有。一切法無所得。一切法虛妄顛倒。一切法不爾如所說。是名知見無明。知見無明即為是明。何以故。明無所有故

無明因緣諸行者諸法無所有。凡夫入無明闇冥中。狂惑作諸行業。是行業無形無處是無明不能生行業。無法而起作故。說無明因緣諸行業。諸行業無有聚集。若是處若彼處來諸行業。亦非過去亦非未來亦非現在。無明無明性空。行業行業性空。諸行業無所依。但依無明起諸行業。諸行業不依無明。無明不依行業。無明不知無明。行業不知行業。如是無明諸行業。以顛倒故從無明生。此中不得無明。不得諸行業。不得無明性。不得諸行業性。但以闇冥數名闇冥。以是無明闇冥故。分別說行業。從無所有法而起作故。無明行業皆無所有

行業因緣識者。識不依行業。亦不離行業生識。行業亦不生識。何以故。行業不知行業。行業亦無持來者。但顛倒眾生從行業生識。是識不在行業內。不在行業外。亦不在中間。是識無有生者。亦無使生者。但緣行業相續不斷故有識生。智者求識相不可得。亦不得識生。識亦不知識。識亦不見識。識不依識。識因緣名色者。名色不依識。亦不離識生名色。是名色亦不從識中來但緣識故。凡夫闇冥貪著名色。識亦不至名色。智者于此求名色。不可得不可見。是名色無形無方。從憶想分別起。是名色相識因緣故有。識性尚不可得。何況從識緣生名色。若決定得是名色性者無有是處

名色因緣六入者。是六入因名色起名在身中故有出入息。利益身及心心數法。是六入皆虛誑無所有。從分別起有顛倒用

六入因緣觸者。是觸依色而有觸不觸色。何以故。色無所知與草木瓦石無異。但從六入起故分別說觸。何以故。六入尚虛妄無所有。何況從六入生觸。觸空無所有。從憶想顛倒起。是觸無方無處。觸空以無觸性故。觸不知六入。六入亦不知觸

觸因緣受者。是受不在觸內不在觸外。不在中間。是觸亦不余處持受來。而從觸起受。是觸尚虛妄無所有。何況從觸生受。諸受無一決定相。諸受皆無所有。從顛倒起有顛倒用

受因緣愛者。是受不于余處持愛來。受亦不與愛合。受亦不知愛不分別愛。愛亦不知受不分別受。愛不與受合。是愛亦不依受。亦不離受有愛。受中尚無受相。何況受因緣生愛。愛不在受內不在受外不在中間。愛亦不在愛內亦不在愛外亦不在中間。愛中愛相不可得。是愛但從虛妄憶想顛倒相應故名為愛。是愛非過去未來現在。是愛非以縛相故起。是愛亦非縛相。但以因緣相續不斷故。說受因緣愛。智者知見是愛無處無方。空無牢堅。虛妄無所有。愛因緣取者。愛不于余處持取來。愛不與取合。愛亦不能生取。有愛故說名取。隨因緣和合故說。取不與愛合亦不散。愛不與取合亦不散。取不在愛內不在愛外亦不在中間。愛尚無有何況愛因緣生取。諸取決定相不可得。智者知見是取虛妄無所有。取中無取相。是取非過去未來現在。取不在取內不在取外不在中間。是取但從顛倒起因。本緣生。今眾緣故有取。無有法若合若散。是取無有根本。無一定法可得。凡夫受是虛妄取。是諸行皆虛妄故。世間為取所系縛。智者通達是取虛妄空無牢堅。無有根本。無一定法可得。取因緣有者。是取不持有來。是取不能生有。而說取因緣有。是有不在取內不在取外不在中間。有不依止取。取不與有合亦不散。但以眾緣和合故。說取因緣有。取不能生有。取不分別有。取尚虛妄無所有。何況從取因緣生有。有無有持來者。有中有不可得。有不在內有不在外有不在中間。是有非過去未來現在。智者通達是有虛妄。顛倒相應無合無散。有無所知無所分別。是有無處無方。是有無前際無后際無中際。是有非有故非無故。但隨順十二因緣故說是有。智者通達有相空無牢堅。有因緣生者。是有不持生來。生亦不與有合亦不散。是生不在有內不在有外不在中間。有不能生生。亦不離有有生。但示十二因緣相續。說有因緣生。有與生非緣非不緣。有尚不可得。何況從有生生。智者通達是生不依于有生。生中無生相。生中無自性。生中無根本。無一定法可得。智者通達是生無性無所有。但示十二因緣和合相續。故說有因緣生。生無有法若合若散。生不在有內不在有外亦不在中間。是生非過去非未來非現在。是生前際后際中際不可得。是生根本不可得。智者通達從眾因緣生顛倒相應虛妄無所有如幻化相

生因緣老死憂悲苦惱者。是生不持老死憂悲苦惱來。生亦不能生老死憂悲苦惱。老死憂悲苦惱。不在生內不在生外不在中間。老死憂悲苦惱。亦不依生。以生故老死憂悲苦惱可說。但示眾因緣生法故。生不與老死憂悲。苦惱合亦不散。生中生尚不可得。何況生因緣老死苦惱。老死苦惱中老死苦惱不可得。何以故。老死苦惱不在老死苦惱內。亦不在外亦不在中間。老死苦惱非過去非未來非現在。老死苦惱不與老死合亦不散。但顛倒相應眾緣和合。具足十二因緣。故說生因緣老死苦惱。老死苦惱無所依止。老死苦惱決定相不可得。老死苦惱前際后際中際不可得。智者通達老死苦惱虛妄無所有顛倒相應無有根本不作不起不生。如是觀十二因緣法。不見因緣法。若過去若未來若現在。亦不見因緣相。但知因緣是無緣。無生無相無作無起無根本。從本已來。一切法無所有故。通達是十二因緣。亦見是十二因緣無有作者受者。若法所從因生。是因無故是法亦無。菩薩隨無明義故。一切法不可得。入如是觀中。無緣即是十二因緣。此中無所生。菩薩觀十二因緣是虛妄生。隨順無明義。通達十二因緣。若法無者是法亦無。是故說隨順無明義。通達十二因緣無明是不生不作不起無根本無一定法無緣無所有。菩薩爾時不分別是明是無明。無明實相即是明。因無明故一切法無所有。一切法無緣無憶想分別。是故隨順無明義。通達十二因緣。持世。是名菩薩摩訶薩十二因緣方便智慧。若菩薩能如是通達十二因緣合散。是名菩薩善得無生智慧。何以故。以生滅觀則不能善知十二因緣。若觀十二因緣集散。是名得無生智慧。若得無生智慧。是名通達十二因緣。持世。是故菩薩摩訶薩欲入通達欲證無生智慧。應當如是勤行修集是十二因緣智慧。則能觀證十二因緣無生相。持世。若菩薩摩訶薩知無生即是十二因緣者。即能得如是十二因緣方便。是人以無生相知見三界。疾得無生法忍。當知是菩薩于諸現在佛得近受阿耨多羅三藐三菩提記。是菩薩不久當得受記次第受記。持世。如是善人因與受記得安隱心。于一切法旨趣方便中。得智慧光明。是人通達十二因緣是無生。是人得近現在諸佛。是人于諸惡魔無所怖畏。是人度生死流得到陸地。是人得度無明淤泥。是人得到安隱之處。持世。若我今世若我滅后。若聞若信若讀誦若修習是十二因緣方便者。我與是人授記不久當得無生法忍。我亦記是人不久當于現在諸佛所。得受阿耨多羅三藐三菩提記

　　持世經四念處品第六

佛告持世。何謂菩薩摩訶薩善知四念處。菩薩摩訶薩觀擇四念處。順身觀身。順受觀受。順心觀心。順法觀法。何謂為順身觀身。順受心法觀受心法。持世。菩薩摩訶薩順身觀身時如實觀身相。所謂是身無常苦如病如瘡。苦惱憂衰動壞之相。是身不凈可惡惡露。身中種種充滿其內。九瘡孔中常流臭穢。身之不凈猶如行廁。如是正觀身時。不得是身一毫清凈無不可惡者。知是身骨體筋纏。皮肉所裹。從本業因緣果報所起集取所縛。何等為集。何等為取。從先因緣起是身。是名為取。今以沐浴飲食衣被床臥被辱醫藥。是名為集。如是現在因緣為集取所縛。本業果報力故有用。又是身四大所造無決定實。色陰所攝數名為身。何故說名為身。能有所作故。說名為身。貪著依止處故。說名為身。隨意有用故。說名為身。從憶想分別起故。說名為身。假合作故說名為身。與業合故說名為身。是身不久終歸壞敗。無常無定變異之相。是身不在身內。不在身外。不在中間。是身不知身。亦不見身。是身無作無動無有愿求。亦無有心。與草木瓦石等無有異。身中無有決定身相。如是正觀擇身。知是無有作者。亦無使作者。是身無前際無后際無中際。是身無一常定堅牢之相。如水沫聚不可撮摩。是身八萬蟲之所住處。是身百種諸病之所侵惱。以三苦故是身為苦。無有救者。所謂行苦壞苦苦苦。是身眾苦之器。如是正觀身時又復思惟。是身非我非彼。不得自在不得隨意。作是不作是。是身無根本。無一定法可得。是身性空無一決定相。是身虛妄所起。系于機關作法。從本業因緣起。不應于身中生我我所想。我等不應惜身壽命。菩薩如是觀時。不得身若合若散。不見有所從來。去有所至有所住處。不分別是身若過去若未來若現在。則不依止身命。不貪惜身若我若我所。常離身受。是菩薩觀身空無我無我所。是身中我我所不可得故。是身相不可得。是菩薩若不得身相。即不愿身入。身不起作道。云何為入。是身無有作者無有起者。是身不作不起相。從眾因緣生。是因緣能和合身。而是因緣亦虛誑無所有。顛倒相應空無牢堅。亦以是因緣故是身得生。是因緣亦無生無相。如是觀身即入身無生相中。入已觀身無相。以無相相觀身。知是身無相。相不可得故無生。是身過去相未來相現在相不可得。何以故。是身無根本。無一定法可得。是身若此若彼不可得。如是觀時。知身無所從來亦無所去。即入身不生不滅道。持世。菩薩摩訶薩如是愿身觀身入如實相。于身欲染則能除斷。疾令其念。正住身中。是名順身觀身。持世。何謂菩薩摩訶薩順受觀受。菩薩摩訶薩觀苦受樂受不苦不樂受。見是三受。無所從來亦無所去。但虛妄緣合。本業果報所持顛倒相應。知諸受虛妄從憶想分別起。菩薩如是觀諸受。不得過去受。不得未來受。不得現在受。是菩薩見過去諸受空。無我無我所。無常無牢堅。無不變異相。如是觀是過去諸受空相。寂滅相無相相。觀未來諸受空。無我無我所。無常無牢無堅。無不變異相。觀未來諸受空相。寂滅相無相相。是菩薩如是觀時作是念。諸受無決定相。無有根本無一定法。不相似故。新新生滅無有住時。菩薩作是念。是諸受無作亦無作者。但凡夫顛倒相應心中。起三種受屬本業因。今世緣合故有是諸受。是諸受皆空無有牢固。虛妄之法猶如空拳。如是觀受。心住一處。菩薩爾時得通達諸受集沒滅相。見諸受不合不散。又受中不見受。作是念諸受空性空故。即通達諸受無生相。此諸受無生無滅無有成相。是諸受皆無相無成相。如是思惟。受諸受時皆能不著。如實知見諸受相。離諸所受。于此諸受亦無所依。于諸受中心皆放舍。則疾得舍三昧。持世。菩薩摩訶薩如是順受觀受

持世。何謂菩薩摩訶薩順心觀心。菩薩摩訶薩觀心生滅住異相。如是觀時作是念。是心無所從來亦無所去。但識緣相故生。無有根本無一定法可得。是心無來無去。無住異可得。是心非過去未來現在。是心識緣故從憶念起。是心不在內不在外不在中間。是心無一生相。是心無性無定。無有生者無使生者。起雜業故說名為心。能識雜緣故說名為心。念念生滅相續不斷故。說名為心。但令眾生通達心緣相故。心中無心相。是心從本已來。不生不起性常清凈。客塵煩惱染故有分別。心不知心亦不見心。何以故。是心空性自空故。根本無所有故。是心無一定法。定法不可得故。是心無法若合若散。是心前際不可得。后際不可得。中際不可得。是心無形無能見者。心不自見。不知自性。但凡夫顛倒相應。以虛妄緣識相故起。是心空無我無我所。無常無牢無堅。無不變異相。如是思惟。得順心念處。是人爾時不分別是心是非心。但善知心無生相。通達是心無生性。何以故。心無決定性。亦無決定相。智者通達是心無生無相。爾時如實觀心生集沒滅相。如是觀時。不得心若集相若滅相。不復分別心滅不滅。而能得心真清凈相。菩薩以是清凈心。客塵所不能惱。何以故。菩薩見知心清凈相。亦知眾生心清凈相。作是念。心垢故眾生垢。心凈故眾生凈。如是思惟時。不得心垢相。不得心凈相。但知是心常清凈相。持世。菩薩摩訶薩如是順心觀心

持世。何謂菩薩摩訶薩順法觀法。菩薩觀一切法。不見內不見外不見中間。亦不得諸法若過去若未來若現在。但知諸法從眾緣生顛倒起。諸法無有決定相。所謂是諸法屬是人。諸法本體于諸法中無諸法。諸法不在諸法內。不在諸法外。不在中間。諸法不與諸法合亦不散。一切法無根本無一定相。諸法無所有故不動不作。一切法如虛空無所有故。一切法虛誑如幻。幻相無所有故。一切法常凈相俱不污故。一切法是不受相。諸受無所有故。一切法如夢。夢性無所有故。一切法無形。形無所有故。一切法如像。性常無故。一切法無名無相。名相無所有故。一切法如響。虛妄所作無所有故。一切法無性。性不可得故。一切法如焰。知無所有故。菩薩如是觀一切法時。不見諸法若一相若異相。亦不見法與法若合若散。亦不見法依止于法。如是觀時。見一切法無所從來。亦不見一切法住處。何以故。一切法無住無依無起。一切法無住處。住處無所有故。住處不可得故。持世。諸法無有差別。一切法無分別相。從眾生顛倒故有用。是諸法無處無方。智者得諸法。非一相。非二相。非異相。何以故。持世。一切法不生不作不起。無能作者。一切法離根本。一切法無自性。過諸性故。一切法無歸處。諸歸處無所有故。如是觀諸法。善知諸法無我無人。觀擇諸法性空。是諸法皆空。性自空故。諸法無相不見相故。于諸法中不起愿。即時觀擇一切法無生。作是念。此中實無有法若生若滅。如是觀時心住一處。爾時便得通達一切法無生。亦知見一切法集盡滅。亦能入一切法離相離性。何以故。持世。一切法無決定性。智者通達諸法無相離相。持世。菩薩摩訶薩順法觀法。如是觀者。于法無所得無所受。于法不為生不為住不為滅。故行而見一切法盡滅相寂滅相。持世。是名菩薩摩訶薩善觀四念處。何故說名念處。念處者。即是一切法無處。無起處無所有處。能如是入一切法則念不亂。名為念處。又念處。是一切法不住不生不取。如實知見處。名為念處

　　持世經五根品第七

持世。何謂菩薩摩訶薩善知諸根。菩薩摩訶薩正觀出世間五根。何等五。所謂信根。精進根。念根。定根。慧根。菩薩修習五根時。信一切法皆從眾因緣生。顛倒所起虛妄緣合。似如火輪又如夢性。信一切法無常苦不凈無我。如病如瘡無有堅牢。虛偽不實敗壞之相。又信一切法虛妄無所有。猶如空拳如虹雜色誑于小兒。憶想分別假借而有。無有本體無一定法。又信一切法。非過去非未來非現在。信一切法無所從來亦無所去。信一切法空無相無作。信一切法無生無作無起無相離諸相。而信持戒清凈。禪定清凈。智慧清凈。解脫清凈。解脫知見清凈。菩薩如是成就信根得不退轉。以信為首故能信持戒。是信常不退不失。成就不退法安住不動。信中常隨業果報成就信人。斷一切邪見。不離法。求師但以諸佛為師。常隨諸法實相知僧行正道。住清凈戒成就忍辱。得如是不動不壞信增上信故。名為成就信根

持世。何謂菩薩摩訶薩正觀精進根。成就精進根善知精進根。菩薩摩訶薩行精進不休不息。常欲除五蓋故勤行精進。乃至為聽如是等深法。名為精進。是菩薩求法不休不息精進不退。亦欲斷諸障礙法故。勤行精進而不怯弱。亦為斷種種惡不善衰惱法故勤行精進。又為增長種種善法故勤行精進。是菩薩決定成就精進。不貪著是精進。而入是平等精進。成就不退精進。是人為正方便。通達一切法故發行精進。于精進中不隨他人。于精進中得智慧明成不退相。能得如是不退精進增上精進故。得名成就精進根

持世。何謂菩薩摩訶薩能得念根。善修習念根。菩薩摩訶薩常攝念一處。布施柔和具足梵行。持畢竟清凈戒眾定眾慧眾解脫眾解脫知見眾。常思念凈身口意業。常思念究竟其事。常思念一切法生滅住異相方便。常思念知見苦集滅道諦。常思念諸根力覺道禪定解脫諸三昧方便。常思念一切法不生不滅不作不起不可說相。常思念欲得無生智慧。常思念欲得具足忍智。常思念離智滅智。常思念欲得具足佛法。常思念不使聲聞辟支佛法入心。常思念無礙智慧。常不忘不失不退是念。入如是觀中而不隨他。是人得如是堅牢增上念故。名為成就念根

持世。何謂菩薩摩訶薩能得定根。能得定根方便。菩薩摩訶薩于圣地中。常行禪定。不依禪定。不貪禪定。善取禪定相。善得禪定方便解善生禪定。亦能行無緣禪定。悉知諸禪定門。善知入禪定。善知住禪定。善知起禪定。而于禪定無所依止。善知所緣相。善知緣真相。亦不貪受禪味。于諸定中自在游戲而不隨他。亦不隨禪生。于諸定中得自在力。于諸定中不以為難不以為少。隨意所欲。是人得如是增上禪定故。名得定根。得定根方便。持世。何謂菩薩摩訶薩成就慧根。得慧根方便。菩薩摩訶薩能成就通達慧根。所謂能正滅諸苦。是人成就是通達慧。處處所用皆得離觀舍觀。成就隨涅槃智慧。成就是慧根故。善知三界皆悉熾然。善知三界皆是苦。以是智慧不處三界。是人觀擇三界一切皆空。皆無相無愿。無生無作無起。見出一切有為法道。為具足諸佛法故。勤行精進如救頭然。是菩薩智慧無能沮壞。以是通達智慧能出三界。亦不依止三界事。斷一切有為法中喜。一切可染可著系縛法中心不貪嗜。于諸五欲心皆厭離。心亦不住色無色界。成就增上智慧。成就無量功德猶如大海。以是智慧于一切法方便中無有疑難。是人以是智慧。通達三界。于三界中心無所系。得是增上慧故。說名度慧根。得慧根方便。持世。何故名之為根。增上義故說名為根。不動義故說名為根。無能壞故說名為根。無能退故說名為根。不隨他故說名為根。不退轉故說名為根。無能牽故說名為根。隨順正法故說名為根。不貪著故說名為根。不雜故說名為根。又持世。菩薩摩訶薩善知眾生諸根。亦能善學分別諸根。菩薩知染欲眾生諸根。知離染欲眾生諸根。知嗔恚眾生諸根。知離嗔恚眾生諸根。知愚癡眾生諸根。知離愚癡眾生諸根。知欲墮惡道眾生諸根。知欲生人中眾生諸根。知欲生天上眾生諸根。知軟心眾生諸根。知上眾生知中眾生知下眾生諸根。知壞敗不壞敗眾生諸根。知勤修不勤修眾生諸根。知巧不巧眾生諸根。知有罪無罪有垢無垢。知嗔礙不嗔礙。知隨順不隨順。知障礙不障礙眾生諸根。知欲界行。知色界無色界行眾生諸根。知厚善根薄善根。知畢定不畢定邪定眾生諸根。知慳貪離慳貪。知戲調不戲調。知狂惑不狂惑。知輕躁不輕躁。知嗔恚不忍。知柔軟能忍。知深厚慳。知具足施眾生諸根。知信者。知不信者。知恭敬者。知不恭敬者。知具足持戒。知清凈持戒。知具足忍辱。知懈怠知精進。知散心知得定。知無智慧知有智慧。知闇鈍知不闇鈍。知增上慢。知不增上慢。知行正道。知行邪道。知妄念。知得念安慧。知散根知攝根。知壞根不壞根。知凈根不凈根。知明根。知發小乘根。知發辟支佛乘根。知諸菩薩根。知發佛乘根。是菩薩得度如是諸根分別方便。于如是等眾生分別諸根智慧中方便。不隨他故。說名得諸根方便。亦名不為他所牽。亦名不可破壞。亦名不退轉。亦名得方便力。亦名得人根。亦名得諸天龍神夜叉乾闥婆阿修羅迦樓羅緊那羅摩睺羅伽人非人等根。亦名得最自在。亦名得不壞不動。亦名到彼岸者。成就如是功德者。于一切法中。疾得自在力

持世經卷第三持世經卷第四

　　　　姚秦龜茲三藏鳩摩羅什譯


　　持世經八圣道分品第八

持世。何謂菩薩摩訶薩善能知道。菩薩摩訶薩安住道中。何等為道。所謂八圣道分。正見。正思惟。正語。正業。正命。正精進。正念。正定。持世。何謂菩薩摩訶薩名為行八圣道分。何謂名為得八圣道分方便。菩薩摩訶薩得正見安住正見。為斷一切見故行道。為斷一切諸見故安住于道。乃至斷涅槃見佛見。何以故。持世。一切諸見皆名為邪。乃至涅槃見佛見。破壞一切貪著諸見故。名為正見。又無諸見無取諸見。不念不貪著不緣不行不分別一切諸見。是名正見。以是正見為見何等。見一切世間虛妄顛倒為諸見所縛。如是見時。名為安住斷一切見。于是正見亦不念不見不貪著分別乃至涅槃見佛見。為不起一切見故行。云何名為正見。一切法寂滅。念相不生不滅同于涅槃。如是亦不念不分別是一切法。不念不分別不現在前。不正不邪不取不舍。是名出世間正見。何故名為出世間正見。是人不得世間。不得出世間。度世間已無所分別。是故名為出世間正見。正見者如知見世間。出世間亦如是。是人不復分別是世間是出世間。斷諸憶想分別。名為出世間正見。是人不見邪不見正斷一切心所念。名為正見。又正見者。于諸法中更無差別。是故說名正見。又正見者。如實知諸邪見義。又正見者。觀諸邪見即是平等。是名菩薩摩訶薩安住正見

持世。菩薩摩訶薩住正見中。如實知正思惟。作是念。一切思惟皆為是邪。乃至涅槃思惟佛思惟。皆是邪思惟。何以故。斷諸分別名為正思惟。無所分別名為正分別。斷分別是正分別。何以故。是人知見一切思惟相已則無有邪。是人更不分別是此是彼。住如是正分別中。更不得諸分別若正若邪。如是之人離諸分別。過諸分別故說名正思惟。正思惟者。即是分別知見一切分別皆虛誑不實從顛倒起。諸分別中無有分別。是人安住正思惟。更不得分別若正若邪。離諸分別過諸分別。斷諸分別故說名正分別。是人爾時于一切分別中無所系縛。知見諸分別性皆平等故。是名安住正思惟

持世。菩薩摩訶薩勤集正語。是人見一切語言虛妄不實從顛倒起。但憶想分別從眾因緣有。作是念。是語言相語言中不可得。滅一切語如實知一切口業。名為正語。是語言無所從來亦無所去。能如是見者。名為正語。是人爾時安住實相中。有所語言皆是正語。是故說安住正語中。是人得住第一清凈口業。亦知見諸口業相。亦通達一切語言。是人所說終不有邪。是故說名住于正語

持世。菩薩摩訶薩善知一切語業皆是邪業。知一切諸業虛妄無所有不作不起。何以故。諸業中無一決定。滅一切業名為正業。正業者。于業不分別若正若邪。入諸業平等故。不分別業若正若邪。是故說名正業。又正業者。則是不系三界義。如實知見義。如實平等中。更無分別是正是邪。菩薩行如是正業。如實知見一切業故。如實于法無取無舍。是故說名行正業。正業中無有邪業。是人如實知見故。說名住于正業中

持世。何謂菩薩摩訶薩善知一切諸命皆是邪命。何以故。若有命相法相取相。乃至涅槃相佛相。乃至清凈佛法相。住于是中作清凈命皆名邪命。正命者。舍諸資生所著斷諸販賣。不分別不戲論。過一切戲論。是名正命。正命中更不分別是邪命是正命。即得一切清凈命。是故說名得清凈正命。又一切諸命皆不生無有邪正。是人名為得清凈命。安住正道無有戲論。住是正命中。不取正命不舍邪命。是故說名住正命中。是人爾時不名住正不名住邪。得清凈平等命。離于命相無動無作。不念命不念非命。但名為如實知者如實見者。是故說名住正命中

持世。何謂菩薩摩訶薩善知正精進。菩薩摩訶薩住正精進。若菩薩為斷一切精進道故。名為住正精進。何以故。一切精進皆為是邪。諸有所發有作有行皆名為邪。何以故。一切法皆是邪作。有所發作皆是虛妄。若虛妄者即亦是邪。正精進者。無發無作無行無愿。一切法中斷有所作。是菩薩于一切法中斷有所作。乃至涅槃相佛相中不生有所作相。是人善知一切所作皆為虛妄。為無所作故行道。若是正者則無所作。一切法平等無差別。無有所作過所作相。是菩薩善知精進非是精進道。不取不舍故說名住正精進。正精進者。即是諸精進不可得義。即是諸法如實知見義。所謂正精進如是見者。不復分別是邪精進是正精進。是故說名正精進

持世。何謂菩薩摩訶薩善知正念。菩薩摩訶薩知見一切念皆是邪念。有所念處皆是邪念。何以故。一切念是邪念。若于處所念生皆是邪念。無憶無念是名正念。何以故。一切念從虛妄因緣起。是故有生念處皆為邪念。若于處所無生無滅是名正念。無有處所起念業。是名安住清凈念中。無處生邪念。是人知見一切法皆為是邪。是正法中無念。是故說安住正念中。又正念者。于法無有分別是正念是邪念。是人通達一切念皆無念相。常行六舍心故說名住正念。是人更無所貪樂。亦不分別是無念。以諸法平等通達一切念。是人如實知見一切念故。若念若非念無取無舍。是故說安住正念中。是人所念更不分別是等是不等。于念非念不隨不緣。以無緣故知一切念非念。若念若非念不復在心。是人安住正念故。不可說不可示。斷一切語言。離一切語言。如實知一切語言。不分別此彼故。說名安住正念

持世。何謂菩薩摩訶薩安住正定。菩薩摩訶薩觀一切定皆是邪定。何以故。凡諸法中。所取緣定相。所取知定相。所取三昧戲論定相皆名為邪。邪者即是貪著義。是定不爾。如所緣取相不取相。無求無戲論無憶念。名為正定。若不貪著不分別此彼。斷貪著喜不受定味。壞取定相心無所住。是名正定。又正定者。不依止一切定中而不戲論。如實通達法之本體。善知定相心不貪著。欲破彼此念道。如是語亦不分別。斷一切分別故。名為正定。又正定中更不生邪正想。破一切想斷一切想。滅一切想故。名為正定。正定者。不生邪正不分別邪正。是名正定。何以故。是菩薩通達諸定方便住是正定中。不復為若定若定相所系。過諸定相故說名正定。正定名于法無所戲論。諸法平等中無有戲論。所謂是正是邪。正定者。即是諸法平等義。正定者。能出諸禪定三界一切有為法。能如實知見一切五道生死義。持世。是名諸菩薩摩訶薩住如是定中。名為得正定方便。名為善知道善知道方便。所謂如實知見能至涅槃道

　　持世經世間出世間品第九

持世。何謂菩薩摩訶薩善知世間出世間法。何謂得世間出世間法方便。持世。菩薩摩訶薩正觀世間出世間法。何等為世間法

菩薩作是念。凡所有法憶想分別。從顛倒起眾因緣生。系虛妄緣從二相起。空無所有如虹雜色。亦如火輪誑于凡夫。破壞義故假名世間。是名世間。諸世間法皆非是實。從虛妄緣起不作不起相。但因陰界入色聲香味觸法故說。因名色故說。隨凡夫人心所貪著。又隨種種貪著邪見。如亂絲無緒。如茅根蔓草互相連著。隨顛倒相應故說名世間法。何等為出世間法。如是世間法。從本已來如實性離。是名出世間。何以故。智者求世間法不可得。求出世間法不可得。無世間無出世間。處是中無分別是世間是出世間。但為世間故說出世間。世間實相即是出世間。何以故。世間無定相可得。世間相從本已來常空。世間法不決定故。世間從本已來是寂滅相。是菩薩如是觀世間出世間。不可得世間。亦不貪著出世間。是人不念不著世間出世間故。不與世間諍訟。何以故。智者通達世間是虛妄相。見世間實相故。更不分別是世間是出世間。何以故。持世。世間者即是五受陰義。一切世間法皆攝在中。智者求陰不得陰。不得陰性不得陰來處。不得住處不得去處。無五陰十二入十八性。無分別無名字。無性無相無行。即名出世間

持世。菩薩觀世間出世間法時。不見世間與出世間合。不見出世間離世間。是人不離世間見出世間。亦不離出世間見世間。是人不復緣于二行。所謂是世間是出世間。何以故。持世。世間如實相即是出世間。世間中世間相不可得。世間法中世間法不可得。以無所有故。通達是法即是出世間。持世。若世間與出世間異者。諸佛不出于世。諸佛亦不說一切世間不可得一切世間不生。如實知見一切世間。持世。若不得世間不取世間。即是出世間。是故當知。如實知見世間。通達世間不可得故。即說出世間。是故諸佛出于世間。一切諸法若世間若出世間。以不二不分別證如實知見故。即是說出世間法。持世。如是世間甚深難可得底。依世間法者。得世間法者。悕望出世間法者。于世俗語生第一義相者。住在二法者。不能得入如是法中。何以故。是人不知世間。不知出世間。是皆行二法者。持世。行二法者。不能通達世間出世間。持世。菩薩摩訶薩如是善知世間出世間法。亦得世間出世間法方便

　　持世經有為無為法品第十

持世。何謂菩薩摩訶薩善知有為無為法得有為無為法方便。持世。菩薩摩訶薩正觀擇有為無為法。云何為正觀擇。是有為法無有作者無有受者。是有為法自生自墮數中。是故名有為法。是有為法以虛妄因緣和合行。云何為行自墮數中。以二相緣知故。名有為法生。是法無有作者無使作者。是法自生無能起作者。是故說名有為法。是諸有為法。不在內不在外不在中間。不合不散。從虛妄根本分別起。無明因緣故皆無所有。但以諸行力故有用。是法無有作者無有起者。是名有為。有為者即是系義。隨凡夫顛倒所貪著說。智者通達不得有為法。不得有為所攝法。智者所不數故名有為法。何以故。諸智者不得有為分別。為凡夫世俗假名故。分別是有為。賢圣不隨一切諸法名數。諸賢圣離諸法名數。是故說得無為者。名為賢圣。智者通達一切有為法皆是無為。是故不復起作諸業。智者知見一切有為法起相虛誑妄想。是故不復起作有為。何以故。有為法無有定性。一切有為法。皆無性無起作。何以故。持世。無有行有為緣而能通達無為。通達無為者。更不復緣有為。云何為通達。智者見一切有為法皆虛妄。無有根本無所系屬。不墮數中。如是觀時不復貪著有為緣。亦不取有為法。何以故。持世。非離有為得無為。非離無為得有為。有為如實相。即名無為。何以故。有為中無有為。無為中無無為。但為顛倒相應眾生。令知見有為法故。分別說是有為法是無為法。是有為相是無為相。于是中何等為有為相。所謂生滅住異。何等為無為相。所謂無生無滅無住異。是有為相無為相。但為引導凡夫故說。持世。有為法無生相無滅相無住異相。是故說生滅住異相無相無生。若是有為法定有三相。佛當決定說。如是相是生。如是相是滅。如是相是住異。持世。如如來說一切法皆是無相。持世。無生若當有相。無滅若當有相。無住異若當有相。佛應決定說是無為相。持世。若無為有相有說即非無為。以說相故。但凡夫以數法故。說有為三相。所謂生滅住異。無為三相。所謂無生無滅無住異。持世。若人通達知見有為無為法。是人更不復有生滅住異。是故說得無為者。持世。生滅者。即是見集沒義。若法無集則無有沒。若不起集則不有退亦無住異。持世。是名有為如實知見。若人如實知見有為則不墮數中。所謂生滅住異。菩薩如是思惟有為無為法。不見有為法與無為法合。亦不見無為法與有為法合。但作是念。有為法如實相。即是無為。則更不復有所分別。若不分別有為無為法。即是無為法。若分別是有為是無為。則不能通達無為。斷一切分別。是名通達無為。如實通達緣性斷諸緣故。不在數不在非數。持世。是名菩薩摩訶薩有為無為法方便。所謂于諸法無所住無所系。亦不貪受若有為若無為法

　　持世經本事品第十一

持世。若菩薩摩訶薩能如是善知五陰。善知十八性。善知十二入。善知十二因緣。善知四念處。善知五根。善知八圣道分。善知世間出世間法。善知有為無為法。當得善知諸法實相。亦善分別一切法文辭章句。亦得念力。以是念力轉身成就不斷念。乃至得阿耨多羅三藐三菩提

持世。過去無量阿僧祇劫。爾時有佛。號閻浮檀金須彌山王如來應供正遍知明行足善逝世間解無上士調御丈夫天人師佛世尊。持世。是閻浮檀金須彌山王佛。壽命五劫。有無量聲聞眾。其佛國土清凈嚴飾豐樂安隱。其諸眾生具足快樂。少于貪欲嗔恚愚癡。易化易度易凈。持世。是閻浮檀金須彌山王佛。為諸菩薩亦說是斷眾生疑菩薩藏經。持世。時有菩薩名曰寶光。聞是陰界入緣四念處五根八圣道分世間出世間有為無為法方便。即時發于精進。二十億歲終不生惡心。若貪欲若嗔恚若愚癡。若利養若飲食若衣缽。但為入如是法方便門故。常勤精進。持世。是寶光菩薩。于閻浮檀金須彌山王佛所。盡其形壽常修梵行。命終之后還生其佛國土人中。年少命終即復還生于其佛所。修行梵行。于一一劫五百生死。最后生閻浮檀金須彌山王佛欲涅槃時。在第五劫成就如是多聞法。亦得如是諸法實相方便。所從佛聞諸法皆能憶念。得如是念力故。白佛言。聽我廣演諸法。即于其世中。度脫無量無邊眾生。令住阿耨多羅三藐三菩提道中。是閻浮檀金須彌山王佛。入涅槃時為持法故。護念寶光菩薩。佛滅度后法住一劫。是人于是一劫。五百世中常生人間出家學道。亦常于是諸法實相得自增長。亦復利益無量無邊眾生。持世。是寶光菩薩。如是展轉得值萬億諸佛。末后無量光佛為其授記。過阿僧祇劫當得阿耨多羅三藐三菩提。于阿僧祇劫中更值百千萬億那由他諸佛。后得阿耨多羅三藐三菩提。成佛號一切義決定莊嚴如來應供正遍知明行足善逝世間解無上士調御丈夫天人師佛世尊。有無量無邊阿僧祇菩薩眾無量聲聞僧。佛壽二劫。其佛國土豐樂安隱普皆莊嚴。持世。是故菩薩若欲得如是法中善知方便。當勤行精進勤求。讀誦修集如是之法。又復菩薩摩訶薩欲得如是諸法方便故。于四法中勤行精進。何等為四。一者出家。二者獨行。三者持戒清凈。四者除懈怠心。是為四。菩薩有是四法。勤求多聞安住忍辱。當疾得值遇四法。何等四。一者生中閻浮提。二者得值佛。三者隨法行。四者除罪業障。是為四。又復持世。菩薩摩訶薩如是法中。應勤行精進當得清凈布施力。清凈持戒。清凈忍辱。清凈精進。清凈禪定。清凈智慧力。菩薩摩訶薩住是法中疾得如是方便力。又持世。菩薩摩訶薩雖行頭陀細法。亦能常于眾生有大悲心。是人入大悲心。于是法方便中勤行精進

持世。復有菩薩摩訶薩欲得如是法。當入諸陀羅尼門勤行精進。何謂為入陀羅尼門故勤行精進。所謂善觀一切法無量緣。觀一切法無量方便。亦觀無量方便起。如是觀時。以三昧門方便。善入諸法門無量緣。亦入無量方便。亦入無量方便起。于是法中得力故。善知諸法實相。亦善分別一切文辭章句。亦得念力。亦得轉身成就不斷念不退法。乃至得阿耨多羅三藐三菩提。又復持世。菩薩摩訶薩入諸陀羅尼門故。通達一切諸法隨宜因緣。以一因緣能入千種因緣。隨智慧力得諸法方便。又復持世。菩薩摩訶薩如是法中勤精進故。入一相門三昧。得一相門三昧故。入無量相門三昧。如是入已。以種種因緣方便故。能入是諸法門。如是諸菩薩入一切諸法門已。當得一切諸法方便。又復持世。菩薩摩訶薩多行智慧故。善知諸禪定相。亦善知無緣三昧。是三昧力故。能善知無量緣無量禪定起。是菩薩住此地中。能得一切諸法實相方便。又復持世。菩薩摩訶薩常觀世間緣方便。常觀有為法緣方便。常觀世諦緣方便。亦常勤行壞散一切法緣方便。亦無貪著處。是菩薩修集如是法。疾得諸法實相方便。又復持世。菩薩摩訶薩勤行精進起方便力。而亦常觀諸法實相。不依止世樂。亦不雜行世間之法。成就如是法者。疾得諸法實相。亦善分別一切法文辭章句。亦得念力亦得轉身成就不斷念。乃至得阿耨多羅三藐三菩提。持世。是故菩薩摩訶薩欲得度如是諸法彼岸。當于是法如說修行。持世。汝等于是法中勤行精進。汝等不久當于此法得無礙智慧。持世。過去無量無邊不可思議阿僧祇劫。爾時有佛。號無量光德高王如來應供正遍知明行足善逝世間解無上士調御丈夫天人師佛世尊。是無量光德高王佛壽命一劫。其佛國土以七寶網羅覆其上。普以七寶諸多羅樹莊嚴世界。是諸多羅樹。亦復以七寶網羅覆其上。一一樹下敷師子座。諸多羅樹皆出天衣。諸座皆以琉璃寶閻浮檀金赤真珠所成。諸多羅樹四邊皆有香樹華樹圍繞莊嚴。一一樹下各各有池。八功德水充滿其中。諸池皆以頗梨車磲赤真珠所成。諸池水上皆有青赤白紅蓮華遍覆水上。諸池皆以七寶為欄楯。持世。彼佛國土。皆以如是眾寶莊嚴世界。四邊復有寶樹。如忉利天波利耶多羅迦持毗陀羅樹。如是寶樹千萬億數圍繞世界。是諸寶樹光明。障蔽一切日月光明不復現。持世。諸多羅樹及諸寶網。自然皆出種種妙香。如天伎女歌頌之聲。其佛國土常出如是微妙音聲。無三惡道亦無三惡道名。持世。是無量光德高王佛。為諸眾生多說如是之法。所謂般若波羅蜜。及菩薩藏斷一切眾生疑喜一切眾生心經。持世。其無量光德高王佛說法時。一日之中無量百千萬億眾生。發阿耨多羅三藐三菩提心。已發心者皆得具足助菩提法。持世。是無量光德高王佛。以是因緣教化成就無量無邊眾生于阿耨多羅三藐三菩提。其佛國土菩薩摩訶薩其數甚多。持世。彼佛滅后法住半劫。是無量光德高王佛。滅度之后法欲盡時。下方過十佛世界。有菩薩名無量意。命終來生始年十六。出家學道。于無量光德高王佛法欲滅時。聞是菩薩摩訶薩解說是陰界入方便經。是無量意菩薩。聞此經已發大精進。于是法中盡到其邊。成就深方便力。是菩薩善根因緣故。于彼命終得值二十億佛皆得成就如是之法。常識宿命。童真出家。修行梵行常得念力。世世不離如是之法。世世成就不斷念。然后得成阿耨多羅三藐三菩提。號無量光莊嚴王佛。持世。是故菩薩摩訶薩若欲疾得阿耨多羅三藐三菩提。若欲疾得具足一切智慧于我滅后后五百歲惡世之中。當勤護持發大誓愿。應生大欲大精進大不放逸。于后世中常當護持如是等經

爾時跋陀婆羅伽羅訶達多菩薩等為上首。從坐而起向佛合掌。白佛言。世尊。我等于佛滅后后五百歲法欲滅時。我等當為守護如是等經。勤行精進讀誦聽受。亦當復為他人廣說。復有若干千數菩薩。從坐而起合掌向佛。瞻仰尊顏發是愿言。世尊。我等后世后五百歲。作是誓愿。于如是等甚深無染污諸佛所。聽能生菩薩諸善功德。能具足諸菩薩助菩提法。我等當共護持聞如是法。當大清凈其心歡喜。專心勤求受持讀誦。佛便微笑。即時三千大千世界無量光明遍滿其中。三千大千世界六種震動。爾時阿難從坐而起偏袒右肩。右膝著地合掌白佛言。世尊。何因緣故。今者微笑地大震動。佛告阿難。汝見此等菩薩發大誓愿。后世護持如是甚深無染污法不。阿難。是諸菩薩非但今世發是誓愿。阿難。我念是諸菩薩于無量無邊諸佛所。發如是誓愿。三時護持諸佛之法。亦能利益無量眾生。今者亦復三時護持我法。于今現在及我滅后法欲滅時。亦大利益無量眾生。持世。如跋陀婆羅等三時護持我法。亦復于此賢劫之中。三時護持諸佛之法。亦于未來諸佛所。三時護持如是之法。阿難。我今贊說是人。成就如是無量功德說不可盡。憐愍利益安隱眾生。阿難。若我悉說是人如是功德。人不能信。若人不信佛語。是人長夜失于利益。受諸苦惱墜墮惡趣。阿難。我今粗說是等菩薩利益眾生。假使如三千大千世界滿中眾生。皆墮大地獄中。中有一人語諸眾生。汝等莫怖。我今一一代汝受此大地獄苦。是人即時出地獄眾生。一一皆為多千萬歲受地獄苦。阿難。于汝意云何。是人為大利益大安樂不。阿難言。世尊。為大利益大安樂。阿難。是人出諸眾生已。現其力勢。皆使令得成就世間第一快樂。阿難。是人為能有恩能與眾生樂不。阿難言世尊。是人所利益非言所說。阿難。我今實說是跋陀婆羅加羅訶達多菩薩等利益眾生。是人利益眾生。是二利益安樂之事。算數譬喻不可為比。何以故。阿難。是人樂具皆是有為相違之法。不為厭足故。不為離欲故。不為智慧故。不為沙門果故。不為涅槃故。阿難。是諸菩薩等。利益眾生與無上樂。一切智人樂為求佛道者。皆作佛事。未入正位者令得聲聞辟支佛地。以佛法化諸菩薩示教利喜。阿難。是諸菩薩能示教利喜諸菩薩眾。為不斷佛種故。為守護一切智種故。住于世間。阿難。是人過去本行菩薩道時。無量百千萬億那由他劫。皆使有佛不令斷絕。亦于未來無量百千萬那由他劫。皆使有佛亦不斷絕。何以故。阿難。是諸菩薩本行菩薩道時。已令無量諸佛住于佛道。是諸菩薩世世護持教化成就百千萬億諸佛。皆使成阿耨多羅三藐三菩提。從是以后亦復教化無數百千萬億眾生令住佛道。教化力故具足佛法。亦皆當得阿耨多羅三藐三菩提

阿難。是跋陀婆羅等。為與眾生佛樂一切智慧樂故勤行精進。阿難。若人實說。何等是諸菩薩父母救舍依洲生。諸菩薩當說是跋陀婆羅伽羅訶達多等五百菩薩是。阿難。若人實問何等是諸菩薩種。當言跋陀婆羅伽羅訶達多等五百人是。如是善男子等。為不斷佛種不斷一切智慧種故。住于世間。是善男子等。亦于后世后五百歲。以是教化方便力故。以樂因緣令諸眾生不墮三惡道中。亦令無量百千眾生住菩薩乘。阿難。若干千佛說是善男子等功德不可得盡。何以故。是善男子等。成就如是不可思議功德。阿難。我于無量百千萬億阿僧祇劫所集法藏。是善男子等能受護持。阿難。我今以是無量億劫所集法寶囑累是人。是善男子等。為無量阿僧祇國土中現在諸佛之所護念。阿難。是善男子等。一切天人世間所應禮事。阿難。是人十方千佛。講說法時常所贊嘆。阿難我已印可。為斷一切眾生疑故。若人于后末世。受持是經讀誦通利為人廣說。當知是善男子善女人近一切種智。有人于后末世乃至得聞如是深經。信解而發誓愿我皆與受阿耨多羅三藐三菩提記。若于后世后五百歲。生信解心勤行精進護持是經。是善男子善女人。我今亦以是阿耨多羅三藐三菩提法而囑累之。若聲聞人信受如是深法。心無違逆我與受記。后當得值彌勒佛會。若求佛道者。聞如是法受持信解。是人皆為彌勒佛所授記。以本愿故出家學道。阿難當知。是善男子善女人等。若于后世后五百歲時。于是法中勤行精進。當知是人善根猛利

　　持世經囑累品第十二

爾時持世菩薩摩訶薩白佛言。世尊。惟愿利益諸菩薩摩訶薩故。護念是經。菩薩摩訶薩若于后世得聞是法心凈喜樂。亦為具足如是法故。勤行精進。爾時世尊護念是經。即以神力令此三千大千世界香氣遍滿。所未曾有。一切眾生慈心相向。佛護念已告持世菩薩。持世。我今護念是法印品經斷一切疑故。持世。若有能受持讀誦是經者。不久當得一切智慧。惟除本愿。我今亦與是人受記。疾得具足一切智慧故。持世。菩薩摩訶薩若受持讀誦是法印品經。思惟廣為人說。是人不久當疾得五陰方便十二入十八界十二因緣四念處五根八圣道分。世間出世間法有為無為法方便。亦疾得諸法實相。亦疾得分別一切法章句。亦疾得念力亦疾得轉身成就不斷念。乃至得阿耨多羅三藐三菩提。持世。是經后世能與眾生。作大法明大智慧光福德因緣。亦能與諸菩薩。具足助阿耨多羅三藐三菩提法。持世。若諸菩薩于后末世時。得值是經及余深經。菩薩藏所攝與諸波羅蜜相應。是人不為魔事所覆。不為業障所惱。持世。若是人未得無生法忍者。我與受記。于當來世第二第三佛。當得無生法忍。已得無生法忍者。于一切法中疾得自在力。疾得凈佛國土。疾得無量聲聞眾。疾得無量菩薩眾。持世。我今說是法印為斷后世一切疑故。持世。菩薩摩訶薩見四利故。于后末世護持如是等經而發誓愿。何等為四。諸菩薩作是念。我當疾得無量無邊功德。亦令眾生生大善根。亦為諸佛護持正法。亦作諸佛持法藏人。亦為無量諸佛所見贊嘆。是名四。持世菩薩摩訶薩復見四利。于后末世護持是經而發誓愿。何等為四。諸菩薩作是念。我等于后恐怖惡世守護法故。行大精進。于后惡世正法壞時。能持法藏為此難事。于后惡世中法亂眾生亂時。我等守護法故其心不亂。爾時當得具足忍辱。以無嗔道守護于法。是名四。持世。菩薩摩訶薩見是四利故。于后惡世。護持如是等深經而發誓愿。跋陀婆羅伽羅訶達多等五百菩薩。及余菩薩得聞是法印品經。佛前合掌。于后惡世發愿護持是深法者。佛以右手皆摩其頭。作如是言。諸善男子。我于無量阿僧祇劫所集阿耨多羅三藐三菩提大法寶藏甚為難集。受諸無量無邊憂悲苦惱。亦舍無量無邊歡喜快樂。今以囑累汝等。于后末世當以是無量劫所集法藏善開與人。廣為四眾分別解說此正法種令不斷絕。汝等還當然大法炬。諸善男子。如來今者。請汝等佛子住佛所住。我于是無量百千萬億阿僧祇劫所集法寶藏。為諸天人廣宣流布。即時跋陀婆羅伽羅訶達多等。即禮佛足作如是言。我等隨力所能亦承佛威神。當于后世廣宣流布是法寶藏。說是法印品經時。無量無邊阿僧祇一生諸菩薩。善根成就。亦有無量百千萬億眾生。發阿耨多羅三藐三菩提心。畢定受阿耨多羅三藐三菩提記。佛說是經已。持世菩薩及跋陀婆羅伽羅訶達多等。及余菩薩并諸四眾。一切天人阿修羅等。聞佛所說皆大歡喜

持世經卷第四