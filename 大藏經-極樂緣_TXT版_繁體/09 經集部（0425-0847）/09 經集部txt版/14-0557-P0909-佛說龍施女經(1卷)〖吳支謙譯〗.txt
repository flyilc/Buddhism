　　No. 557 [No. 558]

佛說龍施女經

　　　　吳月氏優婆塞支謙譯


聞如是。一時佛游于維耶離奈氏樹園。與大比丘眾千二百五十人俱。及五百眾菩薩。佛以晨旦著衣持缽。入城分衛眾會皆從。諸天龍神香華伎樂倍于常時。佛到長者須福門外。須福有女名曰龍施。厥年十四。時在浴室澡浴涂香著好衣。為佛眉間毫相之光。照七重樓上。東向見佛在門外住。容貌端正如星中有月。奇相眾好金色從容諸根寂定。女大歡喜則自念言。今得見佛及眾弟子。當以發意作菩薩行。愿令我得道如佛。魔見女發大意心為不樂。念言是女今興大福及欲求佛。必過我界多度人民。今我當往壞其道意。魔便下化作女父形象被服。謂龍施言。今所念者大重。佛道難得億百千劫勤勞不懈然后乃成。今世幸有佛。不如求羅漢。既要易得且俱度世泥洹無異。何為貪佛久負勤苦。汝是我女故語汝耳。龍施對曰。不如父言。羅漢與佛雖俱度世功德不同。佛智大度如十方空度人無極。羅漢智少若一時耳。何有高才樂于少者。魔復言。未曾聞女人得作轉輪圣王。況乃欲得作佛。佛道長久不如求羅漢早取泥洹。龍施報言。我亦聞女人不得作轉輪圣王。不得作帝釋。不得作梵王。不得作佛。我當精進轉此女身竟受作男子身。蓋聞天下尊行菩薩道。億劫不懈者后皆得作佛。魔見女意不轉。益用愁毒更作急教言。作菩薩行者。當不貪于世間。不惜于壽命。今汝精進。能從樓上自投于地者。后可得佛。龍施念言。今我見佛乃自愛欲菩薩道。父有教以精進棄身可得佛道。我何惜此危脆之命。女即于欄邊叉手向佛言。我今自歸天中之天。以一切愍念知我所求。請棄軀命不舍菩薩。以身施佛愿而散華。以便縱身自投樓下。于空中未及至地。女身則化成男子。時佛乃笑。五色光從口出。照一佛剎還從頂入。賢者阿難前跪問言。佛不妄笑愿聞其意。佛言。阿難。汝見此女自投空中化成男子不。對曰見。佛言。此女乃前世時以事萬佛。后當供養恒沙如來。卻至七億六千萬劫。當得作佛號名龍盛其壽一劫。般泥洹后經道興盛半劫乃滅。時佛說法當度九十七億萬人。令得菩薩及羅漢道。是時人民飲食。當如第二忉利天上。于是龍施身住佛前。報父母言。愿放舍我得作沙門。父母即聽。諸家親屬合五百人。及八百天神。見女人龍施化成男子。皆發無上正真道意。魔王見眾人求佛。更多憂愁不樂慚愧而歸。佛說是時莫不歡喜佛說龍施女經