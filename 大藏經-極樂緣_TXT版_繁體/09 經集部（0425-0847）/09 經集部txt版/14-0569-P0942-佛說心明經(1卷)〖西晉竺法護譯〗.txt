　　No. 569

佛說心明經一卷

　　　　西晉月氏國三藏竺法護譯


聞如是。一時佛游王舍城靈鷲山。與五百比丘四部眾俱。佛以晨旦著衣持缽。往至一縣而行分衛。諸天龍神追于上侍。到梵志館門外而住。佛放大光普昭十方。時梵志婦執爨炊飯。見光照身身得安隱。解悍無量心自念言。今此光耀不似日月釋梵四王諸天之明。躬荷熙怡不能自勝。還顧見佛端正殊好。如星中月奇相巍巍。眾好具足諸根澹泊。無有衰入建最上寂。得第一定如日初出現于山崗。如轉輪王臨幸大殿補臣翼從。又若帝釋顯據忉利。猶梵天王于第七尊。如高山雪冏灼普現。倍加踴躍重自惟忖。今得睹佛及佛弟子誠副宿愿。欲以食饌奉進正覺。隱察愚夫不信道德。志在邪疑六十二見。見妾所施必興結恨。宿命愆咎失雄猛男。嬰墜女像羈制于人。欲施圣尊不得由已。宜順護意當如之何。便即箄飯取汁一杓以用上佛。佛之威神。缽中自然有百味食。佛時達嚫。口嘆頌曰

　假以馬百疋　　金銀挍鞍勒
　用惠施于人　　不如杓飯汁
　設以七寶車　　載滿諸珍琦
　杓飯汁施佛　　其福過于彼
　若施白象百　　明珠瓔珞飾
　供佛一杓汁　　其福超彼上
　如圣轉輪王　　普賢玉女后
　端正無有比　　七寶瓔珞身
　如是之妙類　　其數各有百
　悉以配施人　　不如一杓汁　

于時梵志靜住而聽聞佛所嘆。心懷疑惑前問佛言。一杓飯汁何所直也而乃稱贊。若干寶施象馬車乘。不可呰毀而云不如杓飯汁施。斯之飯汁不直一錢。然乃咨嗟若干億倍孰當信哉

于是世尊。尋即顯露廣長之舌。以覆其面上至梵天。告梵志曰。吾從無數億百千劫。常行至誠六度無極。施諸所安有而不惜乃獲斯舌。寧以妄語能致之乎。吾欲問卿至誠答之。曾頗往返舍衛羅閱。中路有樹名尼拘類。蔭庇人眾五百乘車乎。對曰唯然。有是樹我所見也。世尊又問其子大如。答曰形如芥子。佛告梵志。卿真兩舌。實如芥子樹何巨乎。對曰審爾不敢欺也。佛又告曰。種如芥子生樹廣大。地之生殖適無所置所覆彌廣。乃況如來無上至真等正覺。無量福會普勝者哉。戒定慧解脫解脫知見事。大慈弘哀無所不濟。以饌供獻功祚難計。梵志默然無以加報。時佛乃笑。五色光從口出。照十方五趣之類。天欲止人心喜。餓鬼飽地獄痛息。畜生意開罪除。尋光來詣佛所。諸佛笑法皆有常瑞。授菩薩決。遍照十方光從頂入。授緣覺莂光入面門。授聲聞莂光入肩斗。說生天事光從臍入。說降人中光從膝入。說趣三苦從足心入。諸佛之欣。不以欲笑。不以嗔笑。不以癡笑。不放逸笑。不利欲笑。不榮貴笑。不富饒笑。今佛普等愍傷群萌。行大慈笑無斯七也。賢者阿難分別七法。知法解義曉時了節暢眾會事。自省己身明眾人根。即從座起更整衣服長跪問佛。佛何因笑愿說其意。佛告阿難。見梵志婦發大意乎。對曰已見。佛言。斯婦壽終。當轉女像得為男子。生于天上諸天中尊。下生世間為人中上。解深妙法如幻如化如水中月影響野馬。卻三十劫當得作佛。名曰心明如來至真等正覺明行成為善逝世間解無上士道法御天人師號佛世尊。梵志心伏五體投地克心自責。懺曰。我如小兒愚癡闇冥。懷疑猶豫不識大圣。口出粗言唯原罪釁佛言。善哉善哉。若自見過歸命于佛。于道法律悔殃塵者。其咎損減福增日滋。梵志進啟。唯垂大哀加恩矜攝令得出家。佛即納受以為沙門。須發則除法衣在身。于時世尊。講四圣諦苦習盡道。梵志踴躍漏盡意解。佛說如是。賢者阿難。諸四部眾。天人龍神。皆發道意。歡喜稽首佛說心明經