　　No. 827

佛說懈怠耕者經

　　　　宋沙門惠簡譯


聞如是。一時佛在羅閱只竹園中。與大比丘眾千二百五十人及眾菩薩俱。時佛從羅閱只欲詣舍衛。諸菩薩導前。釋梵。被服又見身體如四天王。諸比丘僧悉從佛后。諸天龍神在上供養。去城不遠。時有一人在田耕種。遙見如來弟子侍從端正殊妙。威神巍巍容貌殊好。如星中月。奇相眾好金光從容三十二相。皆出眾好。遙見世尊心便歡喜。欲往詣佛稽首作禮咨受法義。佛世難值時時一現。退自念言。耕地未竟下種未畢。須后閑時乃當見佛。時佛知心發此懈怠。世尊便笑。放五色光。光從口出照十方境界。安隱五道。皆乘光來集會佛所。地獄休息餓鬼飽滿。畜生思善人民求度。諸天龍神神聽道法。賢者阿難。解了七應義法時節。身與他人即詣佛所。長跪叉手白佛言。何因笑。既笑會當有意。佛告阿難。汝見犁者不。對曰已見。佛言。是人從維衛佛已來。九十一劫于是耕種。每一見佛常自懈怠。選軟復后。匆匆耕種生死罪法。不識法犁種無極田。已過六佛不得蒙度。于今見我適發好心。即便變悔欲故懈怠樂種罪根。時人遙聞棄耕及田。來詣佛所稽首佛足。悔過自責。愚癡無知罪過甚重。愿見愍傷原其罪過。蒙冥抵突懈怠來久。唯見原恕濟脫生死。佛言。善哉。卿能覺者于法有益。終不為損。佛為說經。示懈怠之垢精進之利。踴躍歡喜立不退轉。諸天龍神無央數千。皆發無上正真道意。以故學道常當精進莫為懈怠。宛轉生死動有劫數。佛說如是。賢者阿難。諸天龍神阿須倫王。聞經歡喜。作禮而退佛說懈怠耕者經