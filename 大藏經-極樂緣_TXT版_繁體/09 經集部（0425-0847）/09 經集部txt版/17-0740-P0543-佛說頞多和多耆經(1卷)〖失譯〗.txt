　　No. 740

佛說頞多和多耆經

　　　　失譯人今附西晉錄


聞如是。一時佛在為耶國時有多樹木處。與眾比丘僧俱。比丘有五百人。月十五日盛滿時。夜半寂然安靜。比丘僧自相難問。時栴檀調弗天人。持天形狀威神光耀來。直前趣佛。前以后悉脫身上珍寶著一面。但披一領衣。前以頭面著佛足禮畢。問佛言。諸可過去佛正覺弟子有經。經名頞多和多耆。佛弟子今亦復說是頞多和多耆經。愿佛為我說是經。當使弟子奉持。佛默然不應。栴檀調弗。稽首而卻坐。佛即為比丘僧說經言。我為若說頞多和多耆經。皆聽著心中。念之勿得忘。比丘言。愿佛說。我皆當受經戒。佛言。布施有八事。何謂為八。愚癡人布施。但布施不知其恩善所在。既布施不達世間無有常。癡人持作常世間苦無極。愚人持作樂世間。所有愚人言。是我所有可常得。世間人皆顛倒不凈臭處惡露。愚人用作好。不知作善得善。作惡得惡。愚人施與人。不知其人德深淺。持善心施與得道者。福不可量

佛告諸比丘。何以知愚人不知。布施有十因緣。何等為十。愚人布施不知為尊自用所與者得善。愚人不至心施與人也。愚人既施與人與時不敬重。不自手與。傳教人與施。人不欲望其福。不即得其福者。自用忘其福。愚人施與佛辟支佛阿羅漢。不能自知其福大。愚人施與。不信佛辟支佛阿羅漢阿那含斯陀含須陀洹。皆用為棄損。無有后生。愚人施與。欲但得名字。欲使人稱譽。是為愚人布施。佛說經已。栴檀調弗。及諸比丘。皆歡喜。前為佛作禮佛說頞多和多耆經