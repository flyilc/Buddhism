　　No. 622 [No. 623]

佛說自誓三昧經(獨證品第四出比丘凈行中)

　　　　后漢安息三藏安世高譯


聞如是。一時佛游摩竭提界梵志精廬大叢樹間珓露精舍。所止道場名曰顯揚獨證。初始得佛光影甚明。自然寶零蓮華之座。與大比丘眾比丘三萬二千。皆阿羅漢諸漏已盡。意所總持總攝諸根。三世自在神通無礙。譬如大龍所作已辦。圣慧具足暢眾生原。賢者舍利弗大目揵連等菩薩無數。皆不思議權行普具。游諸佛藏過諸魔行。等恒沙剎弘慈六度隨時拯濟眾生獲安。遠舍名教。光世音慈氏等如是上首者也。于是如來便人神靜化證三昧。普感恒沙諸佛世界。于佛座前。忽有蓮華座自然踴從地出。其華清香明徹十方。其華千葉一一葉上有化菩薩。立侍祥序玄處虛空。各從其位五體投地。右繞七匝當前恭立。俱發洪音嘆未曾有。唯然世尊。我等自于本剎見有化靈瑞樹。其樹初生光照恒沙諸佛世界。樹出洪音其聲清凈。哀雅慈和暢入眾心。聞者踴躍具足平等。興大乘行六度無極。三十七品備悉佛事。爾時恒沙世界一一如來。各遣菩薩宣揚道教光顯大乘。告其菩薩曰。汝等從此佛土。度如恒沙等剎有佛土。名曰娑呵(漢言忍界)。其佛名能仁如來無所著至真等正覺。以法律神足言教作佛事。一一如來手執千葉蓮華。授其菩薩而告之曰。汝持吾名致敬無量。欣承正士功成志就道體備足。降神五濁為眾重任。超次踔第在彌勒前。弘慈六度普濟群生。興居輕利道教勝常。今致此華成法供養。愿使一切普會道場。彼諸菩薩承佛威神。各從其剎忽然不現。潛定寂靜三昧入觀三昧。須臾之頃俱到忍界。各離其坐端嚴恭立。歸崇圣化五體投地。退繞七匝卻住本位。神足玄處威儀肅然。法服正齊俱發洪音。前白佛言。我等世尊本土如來致敬無量。欣承功成志就道體備足。降神五濁為眾重任。超次踔第在彌勒前。弘慈六度普濟群生。興居輕利道教勝常。今贈此華成法供養。愿使一切普會道場。佛言。正士。欣承彼諸如來慧教不惓。三昧通暢法身空凈智明弘備。此彼等一欽歌所聞光慶無量。爾時能仁如來手受此華。欣然而笑。光從口出普照十方恒沙無量諸佛世界。便以此華等散恒沙無量諸佛。亦以光明普洞通徹恒沙世界。一一眾生蒙佛慈光。皆得慧觀達識宿命。展轉相照照下地獄三惡八難天堂人中。盡蒙慈光皆得解脫。百千眾生盡同一意普發無上正真道心。其光尋還繞身三匝滅于頂上。爾時恒沙等諸佛盡通相見。諸佛威神普使眾生并得見佛。現變畢訖廓如常故。于是座中有菩薩名曰賢儒。即于佛前以偈贊曰

　妙哉大圣化　　愍哀群萌類
　從無央數劫　　積累功德行
　一一功德行　　有若干百千
　百福成一相　　愿禮三世尊
　妙哉大圣化　　慈慧無有邊
　道教清且貴　　釋師天中天
　大智高無上　　法船濟群生
　圣慧凈無量　　愿禮無上尊
　妙哉大圣化　　慈光潤恒沙
　愚冥悉已除　　迷悟反濁清
　惠澤隨時宜　　善權接群生
　法橋度一切　　愿禮三界尊　

于是圣師。告賢儒曰諸佛法笑有三因緣。何謂為三。薩云若智深遠微妙。明暢三世達眾生原三乘趣向各有本行根信具足。或有菩薩志存弘誓。被大德鎧為眾重任。斷所趣向為世橋梁。專推六度不舍一切。道住漸著勇猛精進。布施無相戒忍護行。禪定不亂慧智清明向不退轉。是等賢儒。佛眼悉見一一受決。非但一佛授其人決。十方現在諸佛皆授其決。是一因緣。復次賢儒。若有菩薩向阿惟顏。積殖德本具足圣慧。供養恒沙無量諸佛一一受決。決決相明明凈佛土。等潤眾生普同一行。招來諸佛賢圣大仁。于四駃流為大法船。竭六欲海枯十二門。入五道凈五眼凝神玄寂。處兜術宮集諸菩薩達士正士。凈三界行講不退輪。十方現在諸佛于四部眾皆共贊嘆。如此菩薩稱揚其德言。當降神作佛不久。十方眾生普得解脫。是二因緣。復次賢儒。若有菩薩于兜術宮畢彼天壽。當下降神便入究竟廣現三昧。凈居諸天普觀三千大千之剎。國邑寬大眾生濡和。剎利梵志長者居士。何城何邑百億之中。有道有德清凈淳淑仁和慈惠。轉輪圣王正處天竺。議集降神諸天翼從。現居宮中侍女宿衛。現學盡俗觀四非常。凈居天子勸進出家。入山研精坐貝多樹。去發自誓作比丘像。修先佛法以法為師。凈居為證。一夜三達降魔官屬。具足佛事。靈瑞之樹普出。恒沙諸佛世界一一如來。于其剎土八部眾中。贊嘆座樹菩薩功德。如此各各遣其土菩薩。往贈華致敬贊揚大乘。如此賢儒。十方現在諸佛皆共知之。善慶眾生普會道場。是三因緣。是等菩薩來者。皆是如來本因緣人。因此說法皆當逮得無所從生。或向童真或向了生。向阿惟顏。故如來一一授決分明具足。當知正士。佛不妄笑。說是語時七十億那術菩薩得童真位。六十億那術菩薩得了生位。三十億那術菩薩得阿惟顏。百千比丘得阿羅漢。九十億那術人得踐道跡。三界諸天普得法明。于是圣師而作頌曰

　法界一切空　　色身清凈真
　總持度無極　　三昧無有因
　佛界亦不空　　慧凈亦不有
　哀世表微笑　　正士宜速受　

于是座中有菩薩。名曰明見光賢。即從座起。正衣服偏露右臂下右膝。長跪叉手前白圣師。愿有所問。唯圣師。以無量慧照釋未聞。世尊曰。善哉。恣汝所問。今當為汝具敷大要。明見光賢菩薩曰。何謂菩薩正士出家。具足道證至薩云然。于是圣師告曰。正士。善聽著意具思其要。諸佛出家要有起發。端坐閑思玄靜通微。夫專精念道必有所感。應感者凈居天子梵王自在。便敕帝釋化四非常老病死像。因此說證離欲苦難念道清凈。當處山澤研精行禪此意方興。四王已下給侍所當詣貝多樹。憶念先佛出家之法。以法為師天梵為證。信根內固宿習六度。四等四恩四禪行五神通善權隨時。三十七品具足佛事。發意已來不舍一切。忽然自悟。帝釋便下剃刀授之。于是菩薩左手執發右手持刀。心自念言。刈習苦垢殖無著根。斷不退流通泥洹源。從始起意常得去家。堅固之志心無懈惓。深不退轉信證具足意思分明。刀未近發忽便自墮。肉髻自然明顯。菩薩心念。先佛出家去發。應有袈裟法服。檢心方興此念。凈居天子即取色界天劫波育自然袈裟以上菩薩。惟愿正士受是法服。菩薩即受以被著身。在體正齊威儀肅然。于是恒沙無量世界。諸佛盡通相見。各送袈裟授與菩薩。菩薩即受諸佛袈裟。彼此諸佛普現威神。盡令諸佛所送袈裟合成一服。名曰薩披佛頭震越。此衣今在梵天。所以端坐六年以畢宿緣。六年后夜戒證方現。何謂戒證。志在閑寂山澤受法。神真操遠持戒行道。不惜壽命棄捐身體。齊等萬物不求利養。守空行寂常觀凈法。行凈四等慈悲喜護。宣暢四恩惠施人愛。利人等利具無蓋哀。明釋四禪無瑕穢無黠念。遠眼色。舍耳聲。止鼻香。絕口味。外更樂。息意念。滅六欲。棄本習。色止色。聲香止。味樂味止。樂念止。念凈色生。斷耳聲。靜鼻根。拔口力。息樂。定住覺意。色非色。無非色。無滅色。不色色。舍諸大。棄本習。聲非聲。無非聲。不聲聲。舍彼受。止此起。無緣對。歸本斷。香非香。不非香。不香香。神空凈。凈神足。味非味。不非味。不味味。寂微弱。強根力。樂非樂。不非樂。不樂樂。四大凈。凈本住。心意識。緣七法。七法凈。凈所向。心無心。不心心。意無意。不意意。識無識。不非識。不識識。非意識。合為一以知一而除一。不于一而有動。空本地。凈本向。棄名譽。舍諸入。無種性。不群從。遠刑法。無吾我。無人壽。舍命求。無三界想。無識無吾。無我無人。無命無意。無名無種。無化無數無作。無所從來。無所從去。無起無滅。無身無犯無口無言。無心無念。無世事。無計想。無事緣。無所住。亦無有戒。亦無有持。無成念。無敗壞。是名禁戒內外凈戒佛禁戒。無瑕穢。亦無著戒者。無嗔無恚。安定清凈。就度世道。菩薩正士。初坐樹下。始凈戒證。棄欲苦本。舍分散意。無起想。不動想。不微想。不我想。不彼想。不中想。不彼此想。不中外想。無道想。無俗想。無滅想。滅無想。無無無想想。無無無想。盡無盡想。如是正士。坐樹菩薩立證凈本千八百戒。此數始訖金剛之座。忽然從地裂而出。第六魔宮而大傾動。三界諸天不安本位。皆共俱下詣貝多樹。供侍所當恒沙世界。忽有洪音。洪音之中云。坐樹菩薩是夜啟證。眾生各各皆聞皆見。如是正士。是為菩薩具足戒證成薩云然。三達六通。三十七品十八不共。十力神通。四無所畏。一切普具。三千世界六反震動功德降魔。光明普照恒沙世界。眾生蒙此慈光一時得安。普發無上正真道意。佛說是時。八百比丘得阿羅漢。三萬天人皆得法眼。三千清信士得阿那含。賢儒正士等。皆還了生。一切眾會普發無上正真道意

于是圣師。告賢儒曰。昔吾一時游句睒彌國。爾時天魔部黨。忽與部屬來入大眾。作異被服。與眾同處動共諍訟。更相誹謗兩頭謳合。生死比丘不閑道體。恚心忿惱各自離群馳散。惟羅漢真人各之山林。爾時賢儒。夏三月已過歲暮已至。當缽和蘭十四日夜明星出時。唯敕阿難鳴揵[打-丁+遲]布草褥。唯與阿難共缽和蘭。爾時凈居天子于虛空中白佛。世尊。今比丘眾各共分散。今佛受歲何其獨自。佛告天子。昔吾出家以汝為證。詣貝多樹汝復為證。今我受歲汝復為證。于閻浮利回周三千。無量世界多薩阿竭成薩云然。凡從得佛至于泥曰。汝為三證明體具足。當知天子。多薩阿竭道慧神通。獨步三界由復須證。而況一切凡為道者可無師乎。又告凈居。末世多人志存清白。道心貞明不樂世俗。隱處山林審有去家堅固之志。若無師長可宗法者。當如摩訶迦葉出家之法。遠欲欲舍為證。遠俗俗舍為證。遠名譽譽舍為證。遠形法忘形為證。遠內外求舍求為證。如是等天子。摩訶迦葉以此五證。便下須發被袈裟。師自然法凈。感十方諸佛求哀自陳。仰惟佛出家之法。稱凈居為證三證分明。便成比丘專行十二頭陀。一一堅固無起想證。爾時迦葉即于樹下具五神通。末后見佛六通即備。如是天子。末世比丘善思此法。莫自貢高求名毀眾以望供養。亦不可茍有此法。背眾不師于師。此法謂都無比丘眾可為師者慕行此法。若有僧者當求僧為證。佛法眾。此三寶等于如來故。多薩阿竭稱明律比丘僧眾以為上頭。當知天子。比丘僧中必有三乘。說是語時。凈居天子及八部眾。聞經歡喜作禮而去佛說自誓三昧經