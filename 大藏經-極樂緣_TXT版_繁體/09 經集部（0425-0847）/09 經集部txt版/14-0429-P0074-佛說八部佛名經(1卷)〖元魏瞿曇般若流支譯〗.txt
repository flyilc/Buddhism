　　No. 429 [Nos. 427, 428, 430, 431]

佛說八部佛名經

　　　　元魏天竺婆羅門瞿曇般若流支譯


聞如是。一時佛游維耶離奈女樹園。與大比丘眾俱。比丘千二百五十諸菩薩無央數。爾時有長者子。名曰善作。從城中出詣奈女園。到世尊所稽首足下。右繞三匝卻住一面叉手白佛。欲有所問。大圣見聽乃敢自陳。佛告善作。恣所欲問。如來當具分別解說。善作見聽便白佛言。唯天中天。寧有諸佛修行本愿自致正覺今現世講說經道。大圣愿宣諸佛之名。聞之執持戴著頂上咨受所說。稽首歸命頒宣功勛。無復眾難不趣三涂。聞諸佛名。人若非人不得其便。若在縣官說諸佛名。無能撗枉奪其所有。而性堅強不懷怯弱安隱得勝。又入戰斗刀不傷身。箭射不入。閱叉諸鬼諸天龍神無敢嬈者。師子虎狼野獸弊蟲無能害者。佛告善作。諦聽善思念之。當為汝說。擁護除難無恐獲安。于是善作受教而聽。佛言。東方去此有佛號奉至誠如來至真等正覺。今現在說經法。世界曰名聞跡

復次東方有佛號固進度思吉義如來至真等正覺。今現在說經法。世界曰莫能當

復次東方去此佛土。有佛號觀明功勛如來至真等正覺。今現在說經法。世界名吉安

復次東方去此佛土。有佛號慈英寂首如來至真等正覺。今現在說經法。世界曰無恚恨

復次東方去此佛土。有佛號真性上首如來至真等正覺。今現在說經法。世界名曰去杖

復次東方去此佛土。有佛號念眾生稱上首如來至真等正覺。今現在說經法。世界曰熾盛首

復次東方有佛號踴首高超須彌如來至真等正覺。今現在說經法。世界曰曜赫熱首

復次東方去此佛土。有佛號勝恥稱上首如來至真等正覺。今現在說經法。世界曰愛樂。假使有人遙聞東方諸如來號。受此諸佛世尊之名。諦奉善思抱在心懷持諷誦讀。縱使諸佛戒德智慧道本平等。又諸剎土莊嚴清凈殊異之德卓然無侶。無有塵垢。無有女人污穢之難。亦無五濁勤苦之患三涂之厄。無沙礫石荊棘溝坑。佛言善作。若有能持奉是諸佛世尊之名頒宣遠近。上夜覺寤而起經行。嘆詠誦說此諸佛名。中夜后夜起一心住。舍此無益念所增修。如是行者德行日進終無損耗也。佛告善作。汝當樂此八佛名經。佛以斯法教族姓子。懷抱在心勿得忘舍。尋時精修便當逮見八千諸佛。善作于是聞圣教詔。則以寶華價直八千兩金。供散世尊稽首佛足。右繞三匝卻行而坐。時天帝釋在于彼會。前白佛言。唯然大圣。我已受此八佛之名。以諷誦讀抱在心懷。唯天中天。吾身當勤精進奉行是八部場諸佛尊名。思惟專念不離食息。貴重恭敬為無上寶。佛告天帝。以是之故。天阿須倫共戰斗時。若有恐懼拘翼當念可無所畏。所以者何。假使有人贊嘆稱譽諸如來名八部經典。則為頒告無所畏業。宣諸如來經典名者。不遇惱熱眾患之難。若能顯傳諸如來名經典之要。則宣太平豐熟之世。能傳諸佛經典名者。則宣安隱除去大患。能傳諸佛經典名者。則為宣布寂然燕坐。若傳諸佛經典名者。則離一切無數恐懼。若能傳此諸佛名經。夢安覺歡不畏縣官。水火盜賊怨家債主自然避去。鬼神羅剎妖魅魍魎。薜荔厭鬼皆不敢當。若入山陵溪谷壙路。抄賊劫掠自然不現。師子虎狼態罷蛇虺悉自縮藏。所以者何。諸佛至尊德過須彌。智超江海慧踰虛空。獨步三界無能及者。十方一切莫不蒙度。佛說如是。長者善作及天帝釋諸比丘僧一切會者。諸天龍神阿須倫世間人。聞經歡喜作禮而退佛說八部佛名經