　　No. 586 [Nos. 585, 587]

思益梵天所問經卷第一

　　　　姚秦龜茲國三藏鳩摩羅什譯


　　序品第一

如是我聞。一時佛住王舍城迦蘭陀竹林。與大比丘僧六萬四千人俱。菩薩摩訶薩七萬二千人。皆眾所知識。得陀羅尼無礙辯才及諸三昧。于諸神通無所掛礙。善能曉了諸法實性。悉皆逮得無生法忍

其名曰文殊師利法王子。寶手法王子。寶積法王子。寶印手法王子。寶德法王子。虛空藏法王子。發心轉法輪法王子。網明法王子。障諸煩惱法王子。能舍一切法法王子。德藏法王子。花嚴法王子。師子法王子。月光法王子。尊意法王子。善莊嚴法王子。及跋陀婆羅等十六賢士。跋陀婆羅菩薩。寶積菩薩。星德菩薩。帝天菩薩。水天菩薩。善力菩薩。大意菩薩。殊勝意菩薩。增意菩薩。善發意菩薩。不虛見菩薩。不休息菩薩。不少意菩薩。導師菩薩。日藏菩薩。持地菩薩。如是等菩薩摩訶薩。七萬二千人。及四天王釋提桓因等。忉利諸天。夜摩天。兜率陀天。化樂天。他化自在天。及梵王等。諸梵天。并余無量諸天龍鬼神夜叉犍闥婆阿修羅迦樓羅緊那羅摩睺羅伽人與非人。普皆來集。爾時世尊。大眾恭敬圍繞。而為說法。于時網明菩薩。即從坐起。偏袒右肩。右膝著地。頭面禮佛足。合掌向佛。動此三千大千世界。引導起發一切大眾。而白佛言。世尊。我欲從佛少有所問。若佛聽者乃敢咨請。佛告網明。恣汝所問。當為解說悅可爾心。于是網明既蒙聽許。心大歡喜。即白佛言。世尊。如來身相。超百千萬日月光明。我自惟念。若有眾生能見佛身甚為希有。我復惟念。若有眾生能見佛身。皆是如來威神之力。佛告網明。如是如是。如汝所言。若佛不加威神。眾生無有能見佛身。亦無能問。網明當知。如來有光名寂莊嚴。若有眾生遇斯光者。能見佛身不壞眼根。又如來光名無畏辯。若有眾生遇斯光者。能問如來其辯無盡。又如來光名集諸善根。若有眾生遇斯光者。能問如來轉輪圣王行業因緣。又如來光名凈莊嚴。若有眾生遇斯光者。能問如來天帝釋行業因緣。又如來光名得自在。若有眾生遇斯光者。能問如來梵天王行業因緣。又如來光名離煩惱。若有眾生遇斯光者。能問如來聲聞乘所行之道。又如來光名善遠離。若有眾生遇斯光者。能問如來辟支佛所行之道。又如來光名益一切智。若有眾生遇斯光者。能問如來大乘佛事。又如來光名為往益。佛來去時足下光明。眾生遇者命終生天。又如來光名一切莊嚴。若佛入城放斯光明。眾生遇者得歡喜樂。一切嚴飾之具莊嚴其城。城中寶藏從地踴出。又如來光名曰震動。佛以此光。能動無量無邊世界。又如來光名曰生樂。佛以此光。能滅地獄眾生苦惱。又如來光名曰上慈。佛以此光。能令畜生不相惱害。又如來光名曰涼樂。佛以此光。能滅餓鬼饑渴熱惱。又如來光名曰明凈。佛以此光。使盲者得視。又如來光名曰聰聽。佛以此光。能令眾生聾者得聽。又如來光名曰慚愧。佛以此光。能令眾生狂者得正。又如來光名曰止息。佛以此光。能令眾生舍十不善道。安住十善道。又如來光名曰離惡。佛以此光。能令邪見眾生皆得正見。又如來光名曰能舍。佛以此光。能破眾生慳貪之心。令行布施。又如來光名無惱熱。佛以此光。能令毀禁眾生皆得持戒。又如來光名曰安利。佛以此光。能令嗔恨眾生皆行忍辱。又如來光名曰勤修。佛以此光。能令懈怠眾生皆行精進。又如來光名曰一心。佛以此光。能令妄念眾生皆得禪定。又如來光名曰能解。佛以此光。能令愚癡眾生皆得智慧。又如來光名曰清凈。佛以此光。能令不信眾生皆得凈信。又如來光名曰能持。佛以此光。能令少聞眾生皆得多聞。又如來光名曰威儀。佛以此光。能令無慚眾生皆得慚愧。又如來光名曰安隱。佛以此光。能令多欲眾生斷除淫欲。又如來光名曰歡喜。佛以此光。能令多怒眾生斷除嗔恚。又如來光名曰照明。佛以此光。能令多癡眾生斷除愚癡。又如來光名曰遍行。佛以此光。能令等分眾生斷除等分。又如來光名示一切色。佛以此光。能令眾生皆見佛身無量種色。網明當知。如來若以一劫若減一劫。說此光明力用名號。不可窮盡。爾時網明菩薩。白佛言。未曾有也。世尊。如來身者。即是無量無邊光明之藏。說法方便亦不可思議。世尊。我自昔來未曾聞此光明名號。如我解佛所說義。若有菩薩。聞斯光明名號。信心清凈。皆得如是光明之身。世尊。惟愿今日放請菩薩光。令他方菩薩善能問難者。見斯光已。發心來此娑婆世界

爾時世尊。受網明菩薩請已。即放光明。照此三千大千世界。普及十方無量佛土。于是諸方無量百千萬億菩薩。見斯光已。皆來至此娑婆世界。爾時東方過七十二恒河沙佛土。有國名清潔。佛號日月光如來應供正遍知。今現在。其佛土有菩薩梵天。名曰思益。住不退轉。見此光已到日月光佛所。頭面作禮。白佛言世尊。我欲詣娑婆世界釋迦牟尼佛所。奉見供養親近咨受。彼佛亦復欲見我等。其佛告言。便往梵天。今正是時。彼娑婆國有若干千億諸菩薩集。汝應以此十法游于彼土。何等為十。于毀于譽心無增減。聞善聞惡心無分別。于諸愚智等以悲心。于上中下眾生之類。意常平等。于輕毀供養心無有二。于他闕失不見其過。見種種乘皆是一乘。聞三惡道亦勿驚畏。于諸菩薩生如來想。佛出五濁生希有想。梵天。汝當以此十法游彼世界。思益梵天。白佛言。世尊。我不敢于如來前作師子吼。我所能行佛自知之。今當以此十法游彼世界一心修行。爾時日月光佛國有諸菩薩。白其佛言。世尊。我得大利。不生如是惡眾生中。其佛告言。善男子。勿作是語。所以者何。若菩薩于此國中。百千億劫凈修梵行。不如彼土從旦至食無嗔礙心。其福為勝。即時有萬二千菩薩。與思益梵天。俱共發來而作是言。我等亦欲以此十法游彼世界見釋迦牟尼佛。于是思益梵天與萬二千菩薩俱。于彼佛土忽然不現。譬如壯士屈伸臂頃。到娑婆世界釋迦牟尼佛所。卻住一面。爾時佛告網明菩薩。汝見是思益梵天不。唯然已見。網明當知。思益梵天。于諸正問菩薩。中為最第一。于諸善分別諸法菩薩中。為最第一。于諸說隨宜經意菩薩中。為最第一。于諸慈心菩薩中。為最第一。于諸悲心菩薩中。為最第一。于諸喜心菩薩中。為最第一。于諸舍心菩薩中。為最第一。于諸軟語菩薩中。為最第一。于諸不嗔礙菩薩中。為最第一。于諸先意問訊菩薩中。為最第一。于諸決疑菩薩中。為最第一。爾時思益梵天與萬二千菩薩俱。頭面禮佛足。右繞三匝。合掌向佛以偈贊曰

　世尊大名稱　　普聞于十方
　所在諸如來　　無不稱嘆者
　有諸余凈國　　無三惡道名
　舍如是妙土　　慈悲故生此
　佛智無減少　　與諸如來等
　以大慈本愿　　處斯穢惡土
　若人于凈國　　持戒滿一劫
　此土須臾間　　行慈為最勝
　若人于此土　　起身口意罪
　應墮三惡道　　現世受得除
　生此土菩薩　　不應懷憂怖
　設有惡道罪　　頭痛即得除
　此土諸菩薩　　若能守護法
　世世所生處　　不失于正念
　若人欲斷縛　　滅煩惱業罪
　于此土護法　　增益一切智
　凈土多億劫　　受持法解脫
　于此娑婆界　　從旦至食勝
　我見喜樂國　　及見安樂土
　此中無苦惱　　亦無苦惱名
　于彼作功德　　未足以為奇
　于此煩惱處　　能忍不可事
　亦教他此法　　其福為最勝
　我禮無上尊　　大悲救苦者
　能為惡眾生　　說法為甚難
　佛集無量眾　　十方世界中
　名聞諸菩薩　　聽法無厭足
　佛集十方界　　名聞諸菩薩
　聽法無厭足　　如海吞眾流
　為如是等人　　廣說于佛道
　釋梵四天王　　諸天龍神等
　皆集欲求法　　隨所信樂說
　比丘比丘尼　　及清信士女
　是四眾普集　　愿時為演說
　有樂佛乘者　　及緣覺聲聞
　佛知其深心　　悉皆為斷疑
　不斷佛種者　　能出生三寶
　為是諸菩薩　　我今諸法王
　名稱普流布　　十方菩薩聞
　皆悉共來集　　為說無上道
　此無上大法　　二乘所不及
　我等信力故　　得入如是法
　不可思議慧　　非我等所及
　佛雖無疲倦　　而我有所請
　悔過于世尊　　愿說菩提道　

　　四法品第二

爾時思益梵天。說此偈已。白佛言世尊。何謂菩薩其心堅固而無疲倦。何謂菩薩所言決定而不中悔。何謂菩薩增長善根。何謂菩薩無所恐畏威儀不動。何謂菩薩成就白法。何謂菩薩善知從一地至一地。何謂菩薩于眾生中善知方便。何謂菩薩善化眾生。何謂菩薩世世不失菩提之心。何謂菩薩能一其心而無雜行。何謂菩薩善求法寶。何謂菩薩善出毀禁之罪。何謂菩薩善障煩惱。何謂菩薩善入諸大眾。何謂菩薩善開法施。何謂菩薩得先因力不失善根。何謂菩薩不由他教而能自行六波羅蜜。何謂菩薩能轉舍禪定還生欲界。何謂菩薩于諸佛法得不退轉。何謂菩薩不斷佛種

爾時世尊。贊思益梵天。善哉善哉。能問如來如此之事。汝今諦聽。善思念之。唯然世尊。愿樂欲聞。佛告思益梵天。菩薩有四法。堅固其心而不疲倦。何等四。一者于諸眾生起大悲心。二者精進不懈。三者信解生死如夢。四者正思量佛之智慧。菩薩有此四法。堅固其心而不疲倦。梵天。菩薩有四法。所言決定而不中悔。何等四。一者決定說諸法無我。二者決定說諸生處無可樂者。三者決定常贊大乘。四者決定說罪福業不失。是為四。梵天。菩薩有四法。增長善根。何等為四。一者持戒。二者多聞。三者布施。四者出家。是為四。梵天。菩薩有四法。無所恐畏威儀不轉。何等四。一者失利。二者惡名。三者毀辱。四者苦惱。是為四。梵天。菩薩有四法成就白法。何等四。一者教人令信罪福。二者布施不求果報。三者守護正法。四者以智慧教諸菩薩。是為四。梵天。菩薩有四法。善知從一地至一地。何等四。一者久殖善根。二者離諸過咎。三者善知方便回向。四者勤行精進。是為四。梵天。菩薩有四法。善知方便。何等四。一者順眾生意。二者于他功德起隨喜心。三者悔過除罪。四者勸請諸佛。是為四。梵天。菩薩有四法。善化眾生。何等四。一者常求利安眾生。二者自舍己樂。三者心和忍辱。四者除舍憍慢。是為四。梵天。菩薩有四法。世世不失菩提之心。何等四。一者常憶念佛。二者所作功德常為菩提。三者親近善知識。四者稱揚大乘。是為四。梵天。菩薩有四法。能一其心而無雜行。何等四。一者離聲聞心。二者離辟支佛心。三者求法無厭。四者如所聞法廣為人說。是為四。梵天。菩薩有四法。善求法寶。何等四。一者于法中生寶想。以難得故。二者于法中生藥想。療眾病故。三者于法中生財利想。以不失故。四者于法中生滅一切苦想。至涅槃故。是為四。梵天。菩薩有四法。善出毀禁之罪。何等四。一者得無生法忍。以諸法無來故。二者得無滅忍。以諸法無去故。三者得因緣忍。知諸法因緣生故。四者得無住忍。無異心相續故。是為四。梵天。菩薩有四法。善障煩惱。何等四。一者正憶念。二者障諸根。三者得善法力。四者獨處遠離。是為四。梵天。菩薩有四法。善入諸大眾。何等四。一者求法不求勝。二者恭敬心無憍慢。三者惟求法利不自顯現。四者教人善法不求名利。是為四。梵天。菩薩有四法。善開法施。何等四。一者守護于法。二者自益智慧亦益他人。三者行善人法。四者示人垢凈。是為四。梵天。菩薩有四法。得先因力不失善根。何等四。一者見他人闕不以為過。二者于嗔怒人常修慈心。三者常說諸法因緣。四者常念菩提。是為四。梵天。菩薩有四法。不由他教而能自行六波羅蜜。何等四。一者以施導人。二者不說他人毀禁之罪。三者善知攝法教化眾生。四者解達深法。是為四。梵天。菩薩有四法。能轉舍禪定還生欲界。何等四。一者其心柔軟。二者得諸根力。三者不舍一切眾生。四者善修智慧方便之力。是為四。梵天。菩薩有四法。于諸佛法得不退轉。何等四。一者受無量生死。二者供養無量諸佛。三者修行無量慈心。四者信解無量佛慧。是為四。梵天。菩薩有四法。不斷佛種。何等四。一者不退本愿。二者言必施行。三者大欲精進。四者深心行于佛道。是為菩薩有四法不斷佛種。說是諸四法時。二萬二千天及人。皆發阿耨多羅三藐三菩提心。五千人得無生法忍。十方諸來菩薩。供養于佛所散天花。周遍三千大千世界。積至于膝

　　分別品第三(丹本菩薩正問品第三)

爾時網明菩薩。問思益梵天言。佛說汝于正問菩薩中為最第一。何謂菩薩所問為正問耶。梵天言。網明。若菩薩以彼我問。名為邪問。分別法問名為邪問。若無彼我問名為正問。不分別法問名為正問。又網明。以生故問名為邪問。以滅故問名為邪問。以住故問名為邪問。若不以生故問。不以滅故問。不以住故問。名為正問。又網明。若菩薩為垢故問名為邪問。為凈故問名為邪問。為生死故問名為邪問。為出生死故問名為邪問。為涅槃故問名為邪問。若不為垢凈故問。不為生死出生死故問。不為涅槃故問。名為正問。所以者何。法位中無垢無凈無生無死無涅槃。又網明。若菩薩為見故問。為斷故問。為證故問。為修故問。為得故問。為果故問。名為邪問。若無見無斷無證無修無得無果故問。名為正問。又網明。是善是不善名為邪問。是世間法是出世間法。是罪法是無罪法。是有漏法是無漏法。是有為法是無為法。如是等二法。隨所依而問者名為邪問。若不見二不見不二問。名為正問。又網明。若菩薩分別佛問名為邪問。分別法。分別僧。分別眾生。分別佛國。分別諸乘問。名為邪問。若于法不作一異問者。名為正問。又網明。一切法正。一切法邪。網明言。梵天。何謂一切法正一切法邪。梵天言。于諸法性無心故。一切法名為正。若于無心法中。以心分別觀者。一切法名為邪。一切法離相名為正。若不信解達是離相。是即分別諸法。若分別諸法則入增上慢。隨所分別皆名為邪。網明言。何謂為諸法正性。梵天言。諸法離自性離欲際。是名正性。網明言。少有能解如是正性。梵天言。是正性不一不多。網明。若有善男子善女人。能如是知諸法正性。若已知。若今知。若當知。是人無有法已得。無有法今得。無有法當得。所以者何。佛說無得無分別。名為所作已辦相。若人聞是諸法正性。勤行精進。是名如說修行。不從一地至一地。若不從一地至一地。是人不在生死。不在涅槃。所以者何。諸佛不得生死。不得涅槃。網明言。佛不為度生死故說法耶。梵天言。佛所示法有度生死耶。網明言。無也。梵天言。以是因緣。當知佛不令眾生出生死入涅槃。但為度妄想分別生死涅槃二相者耳。此中實無度生死至涅槃者。所以者何。諸法平等。無有往來。無出生死。無入涅槃。爾時世尊。贊思益梵天言。善哉善哉。說諸法正性。應如汝所說。說是法時。二千比丘不受諸法。漏盡心得解脫。佛告梵天。我不得生死。不得涅槃。如來雖說生死。實無有人往來生死。雖說涅槃。實無有人得滅度者。若有入此法門者。是人非生死相。非滅度相。爾時會中五百比丘。從坐而起作是言。我等空修梵行。今實見有滅度者。而言無有滅度。我等何用修道求智慧為

爾時網明菩薩。白佛言世尊。若有于法生見。則于其人佛不出世。世尊。若有決定見涅槃者。是人不度生死。所以者何。涅槃名為除滅諸相。遠離一切動念戲論。世尊。是諸比丘。于佛正法出家。而今墮于外道邪見。見涅槃決定相。譬如從麻出油。從酪出酥。世尊。若人于諸法滅相中求涅槃者。我說是輩皆為增上慢人。世尊。正行道者。于法不作生不作滅。無得無果。網明謂梵天言。是五百比丘。從坐起者。汝當為作方便引導其心入此法門。令得信解離諸邪見。梵天言。善男子。縱使令去至恒河沙劫。不能得出如此法門。譬如癡人畏于虛空。舍空而走。在所至處不離虛空。此諸比丘亦復如是。雖復遠去不出空相。不出無相相。不出無作相。又如一人求索虛空東西馳走。言我欲得空我欲得空。是人但說虛空名字。而不得空。于空中行而不見空。此諸比丘亦復如是。欲求涅槃。行涅槃中而不得涅槃。所以者何。涅槃者但有名字。猶如虛空但有名字不可得取。涅槃亦復如是。但有名字而不可得。爾時。五百比丘。聞說是法不受諸法。漏盡心得解脫。得阿羅漢道。作是言。世尊。若人于諸法畢竟滅相中。求涅槃者。則于其人佛不出世。世尊。我等今者非凡夫。非學非無學。不在生死。不在涅槃。所以者何。佛出世故。名為遠離一切動念戲論

爾時長老舍利弗。謂諸比丘。汝今得正智。為己利耶。五百比丘言。長老舍利弗。我等今者得諸煩惱。不可作而作。舍利弗言。何故說此。諸比丘言。知諸煩惱實相故言得諸煩惱。涅槃是無作性。我等已證故。說不可作而作。舍利弗言。善哉善哉。汝等今者住于福田能消供養。諸比丘言。大師世尊。尚不能消諸供養。何況我等。舍利弗言。何故說此。諸比丘言。世尊知見法性。性常凈故。于是思益梵天。白佛言世尊。誰應受供養。佛告梵天。不為世法之所牽者。世尊。誰能消供養。佛言。于法無所取者。世尊。誰為世間福田。佛言。不壞菩提性者。世尊。誰為眾生善知識。佛言。于一切眾生不舍慈心者。世尊。誰知報佛恩。佛言。不斷佛種者。世尊。誰能供養佛。佛言。能通達無生際者。世尊。誰能親近佛。佛言。乃至失命因緣不毀禁者。世尊。誰能恭敬于佛。佛言。善覆六根者。世尊。誰名財富。佛言。成就七財者。世尊。誰名知足。佛言。得出世間知慧者。世尊。誰為遠離。佛言。于三界中無所愿者。世尊。誰為具足。佛言。能斷一切諸結使者。世尊。誰為樂人。佛言。無貪著者。世尊。誰無貪者。佛言。知見五陰者。世尊。誰度欲河。佛言。能舍六入者。世尊。誰住彼岸。佛言。能知諸道平等者。世尊。何謂菩薩能為施主。佛言。菩薩能教眾生一切智心。世尊。何謂菩薩能奉禁戒。佛言。常能不舍菩提之心。世尊。何謂菩薩能行忍辱。佛言。見心相念念滅。世尊。何謂菩薩能行精進。佛言。求心不可得。世尊。何謂菩薩能行禪定。佛言。能除身心粗相。世尊。何謂菩薩能行智慧。佛言。于一切法無有戲論。世尊。何謂菩薩能行慈心。佛言。不生眾生想。世尊。何謂菩薩能行悲心。佛言。不生法想。世尊。何謂菩薩能行喜心。佛言。不生我想。世尊。何謂菩薩能行舍心。佛言。不生彼我想。世尊。何謂菩薩安住于信。佛言。信解無濁法。世尊。何謂菩薩安住于空。佛言。不著一切語言。世尊。何謂菩薩名為有慚。佛言。知見內法。世尊。何謂菩薩名為有愧。佛言。舍于外法。世尊。何謂名為菩薩遍行。佛言。能凈身口意業。爾時世尊。而說偈言

　若身凈無惡　　口凈常實語
　心凈常行慈　　是菩薩遍行
　行慈無貪著　　觀不凈無恚
　行舍而不癡　　是菩薩遍行
　若聚若空野　　及與處大眾
　威儀終不缺　　是菩薩遍行
　知法名為佛　　知離名為法
　知無名為僧　　是菩薩遍行
　知多欲所行　　知恚癡所行
　善知轉此行　　是菩薩遍行
　不依止欲界　　不住色無色
　行如是禪定　　是菩薩遍行
　信解諸法空　　及無相無作
　而不盡諸漏　　是菩薩遍行
　善知聲聞乘　　及辟支佛乘
　通達于佛乘　　是菩薩遍行
　明解于諸法　　不疑道非道
　憎愛心無異　　是菩薩遍行
　于過去未來　　及與現在世
　一切無分別　　是菩薩遍行　

(此下丹本為菩薩出過世間品第四)

爾時思益梵天。白佛言世尊。何謂菩薩過世間法。通達世間法。通達世間法已度眾生。于世間法行于世間而不壞世間。爾時世尊。以偈答言

　說五陰是世　　世間所依止
　依止于五陰　　不脫世間法
　菩薩有智慧　　知世間實相
　所謂五陰如　　世間法不染
　利衰及毀譽　　稱譏與苦樂
　如此之八法　　常牽于世間
　大智慧菩薩　　散滅世間法
　見世壞敗相　　處之而不動
　得利心不高　　失利心不下
　其心堅不動　　譬如須彌山
　利衰及毀譽　　稱譏與苦樂
　于此世八法　　其心常平等
　知世間虛妄　　皆從顛倒起
　如是之人等　　不行世間道
　世間所有道　　菩薩皆識知
　故能于世間　　度眾生苦惱
　雖行于世間　　如蓮華不染
　亦不壞世間　　通達法性故
　世間行世間　　不知是世間
　菩薩行世間　　明了世間相
　世間虛空相　　虛空亦無相
　菩薩知如是　　不染于世間
　如所知世間　　隨知而演說
　知世間性故　　亦不壞世間
　五陰無自性　　是即世間性
　若人不知是　　常住于世間
　若見知五陰　　無生亦無滅
　是人現行世　　而不依世間
　凡夫不知法　　于世起諍訟
　是實是不實　　住是二相中
　我常不與世　　起于諍訟事
　世間之實相　　悉已了知故
　諸佛所說法　　皆悉無諍訟
　知世平等故　　非實非虛妄
　若佛法決定　　有實有虛妄
　是即為貪著　　與外道無異
　而今實義中　　無實無虛妄
　是故我常說　　出世法無二
　若人知世間　　如是之實性
　于實于虛妄　　不取此惡見
　如是知世間　　清凈如虛空
　是大名稱人　　照世間如日
　若人見世間　　如我之所見
　如斯之人等　　能見十方佛
　諸法從緣生　　自無有定性
　若知此因緣　　則達法實性
　若知法實相　　是則知空相
　若能知空相　　則為見導師
　若有人得聞　　如是世間相
　雖行于世間　　而不住世間
　依止諸見人　　不能及此事
　云何行世間　　而不依世間
　若佛滅度后　　有樂是法者
　佛則于其人　　常現于法身
　若人解達此　　則守護我法
　亦為供養我　　亦是世導師
　若人須臾聞　　世間性如此
　是人終不為　　惡魔所得便
　若能達此義　　則為大智慧
　法財之施主　　亦是具禁戒
　若知世如此　　忍辱力勇健
　具足諸禪定　　通達于智慧
　所在聞是法　　其方則有佛
　如是諸菩薩　　不久坐道場
　若有深愛樂　　如是世間法
　則能降眾魔　　疾得無上道　

　　解諸法品第四(此品名丹本無下二十四幅爾時下方為嘆功德品第五)

佛復告思益梵天。如來出過世間。亦說世間苦世間集世間滅世間滅道。梵天。五陰名為世間苦貪著五陰名為世間集。五陰盡名為世間滅。以無二法求五陰。名為世間滅道。又梵天。所言五陰但有言說。于中取相分別生見。而說是名世間苦。不舍是見是名世間集。是見自相是名世間滅。隨以何道不取是見。是名世間滅道。梵天。以是因緣故。我為外道仙人說言。仙人于汝身中。即說世間苦世間集世間滅世間滅道。爾時思益梵天。白佛言世尊。所說四圣諦。何等是真圣諦。梵天。苦不名為圣諦。苦集不名為圣諦。苦滅不名為圣諦。苦滅道不名為圣諦。所以者何。若苦是圣諦者。一切牛驢畜生等。皆應有苦圣諦。若集是圣諦者。一切在所生處眾生。皆應有集圣諦。所以者何。以集故生諸趣中。若苦滅是圣諦者。觀滅者說斷滅者。皆應有滅圣諦。若道是圣諦者。緣一切有為道者。皆應有道圣諦。梵天。以是因緣故。當知圣諦。非苦非集非滅非道。圣諦者。知苦無生。是名苦圣諦。知集無和合。是名集圣諦。于畢竟滅法中。知無生無滅。是名滅圣諦。于一切法平等。以不二法得道。是名道圣諦。梵天。真圣諦者。無有虛妄。虛妄者。所謂著我。著眾生。著人。著壽命者。著養育者。著有著無。著生著滅。著生死著涅槃。梵天。若行者言。我知見苦是虛妄。我斷集是虛妄。我證滅是虛妄。我修道是虛妄。所以者何。是人違失佛所護念。是故說為虛妄。何等是佛所護念。謂不憶念一切諸法。若行者住是念中。則不住一切相。若不住一切相。則住實際。若住實際。是名不住心。若不住心。是人名為實語者非妄語者。梵天。是故當知。若非實非虛妄者。是名圣諦。梵天。實者終不作不實。若有佛若無佛。法性常住。所謂生死性涅槃性常實。所以者何。非離生死得涅槃。名為圣諦。若人證如是四諦。是名世間實語者。梵天。當來有比丘不修身。不修戒。不修心。不修慧。是人說生死相是苦諦。眾緣和合是集諦。滅法故是滅諦。以二法求相是道諦。佛言。我說此愚人是外道徒黨。我非彼人師。彼非我弟子。是人墮于邪道。破失法故說言有諦。梵天汝且觀我坐道場時。不得一法是實是虛妄。若我不得法。是法寧可于眾中有言說有論議有教化耶。梵天言不也。世尊。梵天。以諸法無所得故。諸法離自性故。我菩提是無貪愛相

爾時思益梵天。白佛言世尊。若如來于法無所得者。有何利益。說如來得菩提名為佛。佛言。梵天。于汝意云何。我所說法。若有為若無為。是法為實為虛妄耶。梵天言。是法虛妄非實。于汝意云何。若法虛妄非實。是法為有為無。梵天言世尊。若法虛妄。是法不應說有。不應說無。于汝意云何。若法非有非無。是法有得者不。梵天言。無有得者。梵天。如來坐道場時。惟得虛妄顛倒所起煩惱畢竟空性。以無所得故得。以無所知故知。所以者何。我所得法。不可見不可聞。不可覺不可識。不可取不可著。不可說不可難。出過一切法相。無語無說無有文字。無言說道。梵天。此法如是猶如虛空。汝欲于如是法中得利益耶。梵天言。不也世尊。諸佛如來甚為希有。成就未曾有法。深入大慈大悲。得如是寂滅相法。而以文字言說教人令得。世尊。其有聞是能信解者。當知是人不從小功德來。世尊。是法一切世間之所難信。所以者何。世間貪著實。而是法無實無虛妄。世間貪著法。而是法無法無非法。世間貪著涅槃。而是法無生死無涅槃。世間貪著善法。而是法無善無非善。世間貪著樂。而是法無苦無樂。世間貪著佛出世。而是法無佛出世。亦無涅槃。雖有說法而是法非可說相。雖贊說僧而僧即是無為。是故此法一切世間之所難信。譬如水中出火火中出水難可得信。如是煩惱中有菩提。菩提中有煩惱。是亦難信。所以者何。如來得是虛妄煩惱之性。而無法不得。有所說法亦無有形。雖有所知亦無分別。雖證涅槃亦無滅者。世尊。若有善男子善女人。能信解如是法義者。當知是人得脫諸見。當知是人已親近無量諸佛。當知是人已供養無量諸佛。當知是人為善知識所護。當知是人志意曠大。當知是人善根深厚。當知是人守護諸佛法藏。當知是人能善思量起于善業。當知是人種姓尊貴生如來家。當知是人能行大舍舍諸煩惱。當知是人得持戒力非煩惱力。當知是人得忍辱力非嗔恚力。當知是人得精進力無有疲懈。當知是人得禪定力滅諸惡心。當知是人得智慧力離惡邪見。當知是人一切惡魔不能得便。當知是人一切怨賊所不能破。當知是人不誑世間。當知是人是真語者善說法相故。當知是人是實語者說第一義故。當知是人善為諸佛之所護念。當知是人柔和軟善同止安樂。當知是人名為大富。有圣財故。當知是人常能知足。行圣種故。當知是人易滿易養。離貪著故。當知是人得安隱心。到彼岸故。當知是人度未度者。當知是人解未解者。當知是人安未安者。當知是人滅未滅者。當知是人能示正道。當知是人能說解脫。當知是人為大醫王善知諸藥。當知是人猶如良藥善療眾病。當知是人智慧勇健。當知是人為有大力堅固究竟。當知是人有精進力不隨他語。當知是人為如師子無所怖畏。當知是人為如象王其心調柔。當知是人為如老象其心隨順。當知是人為如牛王能導大眾。當知是人為大勇健能破魔怨。當知是人為大丈夫處眾無畏。當知是人無所忌難。得無畏法故。當知是人無所畏難。說真諦法故。當知是人具清白法如月盛滿。當知是人智慧光照猶如日明。當知是人除諸闇冥猶如執炬。當知是人樂行舍心離諸憎愛。當知是人載育眾生猶如地。當知是人洗諸塵垢猶如水。當知是人燒諸動念猶如火。當知是人于法無障猶如風。當知是人其心不動如須彌。當知是人其心堅固如金剛山。當知是人一切外道競勝論者所不能動。當知是人一切聲聞辟支佛所不能測。當知是人多饒法寶猶如大海。當知是人煩惱不現如波陀羅。當知是人求法無厭。當知是人以智慧知足。當知是人能轉法輪如轉輪王。當知是人身色殊妙如天帝釋。當知是人心得自在如梵天王。當知是人說法音聲猶如雷震。當知是人降法甘露猶如時雨。當知是人能增長無漏根力覺分。當知是人已度生死污泥。當知是人入佛智慧。當知是人近佛菩提。當知是人能多學問無與等者。當知是人無有量已過量。當知是人智慧辯才無有障礙。當知是人得憶念堅固得陀羅尼。當知是人知諸眾生深心所行。當知是人得智慧力正觀諸法解達義趣。當知是人勤行精進利安世間。當知是人超出于世。當知是人不可污染猶如蓮華。當知是人不為世法所覆。當知是人利根者所愛。當知是人多聞者所敬。當知是人智者所念。當知是人人天供養。當知是人為坐禪者之所敬禮。當知是人善人所貴。當知是人聲聞辟支佛之所貪慕。當知是人不貪小行。當知是人不覆藏罪不顯功德。當知是人威儀備具生他凈心。當知是人身色端正見者悅樂。當知是人有大威德眾所宗仰。當知是人以三十二相莊嚴其身。當知是人能繼佛種。當知是人能護法寶。當知是人能供養僧。當知是人諸佛所見。當知是人為得法眼。當知是人以佛智慧而得受記。當知是人具足三忍。當知是人安住道場。當知是人破壞魔軍。當知是人得一切種智。當知是人轉于法輪。當知是人作無量佛事。若人信解如是法義。不驚疑怖畏者。得如是功德。是人于諸佛阿耨多羅三藐三菩提。甚深難解難知難信難入。而能信受讀誦。通利奉持。為人廣說如說修行。亦教他人如說修行。如是之人我以一劫若減一劫。說其功德猶不能盡

思益梵天所問經卷第一思益梵天所問經卷第二

　　　　姚秦龜茲國三藏鳩摩羅什譯


　　解諸法品第四之余(丹如來五力說品第六五幅世尊何謂大悲下為如來大悲品第七)

佛告梵天。汝何能稱說是人功德。如如來以無礙智慧之所知乎。是人所有功德復過于此。若人能于如來所說文字言說章句。通達隨順不違不逆。和合為一。隨其義理。不隨章句言辭。而善知言辭所應之相。知如來以何語說法。以何隨宜說法。以何方便說法。以何法門說法。以何大悲說法。梵天。若菩薩能知如來以是五力說法。是菩薩能作佛事。梵天言。何謂如來所用五力。佛言。一者語說。二者隨宜。三者方便。四者法門。五者大悲。是名如來所用五力。一切聲聞辟支佛所不能及。世尊。何謂為說法。佛言梵天。如來說過去法。說未來現在法。說垢凈法。說世間出世間法。說有罪無罪法。說有漏無漏法。說有為無為法。說我人眾生壽命法。說得證法。說生死涅槃法。梵天。當知是諸言說。如幻人說無決定故。如夢中說虛妄見故。如響聲說從空出故。說如影眾緣合故。說如鏡中像因不入鏡故。說如野馬顛倒見故。說如虛空無生滅故。當知是說為無所說。諸法相不可說故。梵天。若菩薩能知此諸說者。雖有一切言說。而于諸法無所貪著。以不貪著故得無礙辯才。以是辯才。若恒河沙劫說法無盡無礙。諸有言說不壞法性。亦復不著不壞法性。梵天。是名如來說也。梵天。言世尊。何謂隨宜。佛言。如來或垢法說凈凈法說垢。菩薩于此應知如來隨宜所說。梵天。何謂垢法說凈。不得垢法性故。何謂凈法說垢。貪著凈法故。又梵天。我說布施即是涅槃。凡人無智不能善解隨宜所說。菩薩應如是思量布施后得大富。此中無法可得。從一念至一念。若不從一念至一念。即是諸法實相。諸法實相即是涅槃。持戒是涅槃。不作不起故。忍辱是涅槃。念念滅故。精進是涅槃。無所取故。禪定是涅槃。不貪味故。智慧是涅槃。不得相故。貪欲是實際。法性無欲故。嗔恚是實際。法性無嗔故。愚癡是實際。法性無癡故。生死是涅槃。無退無生故。涅槃是生死。以貪著故。實語是虛妄。生語見故。虛妄是實語。為增上慢人故。又梵天。如來以隨宜故。或自說我是說常邊者。或自說我是說斷邊者。或自說我是說無作者。或自說我是邪見者。或自說我是不信者。或自說我是不知報恩者。或自說我是食吐者。或自說我是不受者。如來無有如此諸事。當知是為隨宜所說。欲令眾生舍增上慢故。若菩薩善通達如來隨宜說者。若聞佛出則便信受。示眾生善業色身果報故。若聞佛不出亦信受。知是諸佛法性身故。若聞佛說法亦信受。為喜樂文字眾生故。若聞佛不說法亦信受。知諸法位性不可說故。若聞有涅槃亦信受。滅顛倒所起煩惱故。若聞無涅槃亦信受。諸法無生滅相故。若聞有眾生亦信受。入世諦門故。若聞無眾生亦信受。入第一義故。梵天。菩薩如是善知如來隨宜所說。于諸音聲無疑無畏。亦能利益無量眾生

世尊。何謂方便。佛言。如來為眾生。說布施得大富。持戒得生天。忍辱得端正。精進得具諸功德。禪定得法喜。智慧得舍諸煩惱。多聞得智慧故。行十善道得人天福樂故。慈悲喜舍得生梵世故。禪定得如實智慧故。如實智慧得道果故。學地得無學地故。辟支佛地得消諸供養故。佛地得無量智慧故。涅槃得滅一切苦惱故。梵天我如是方便。為眾生贊說是法。如來實不得我人眾生壽命者。亦不得施。亦不得慳。亦不得戒。亦不得毀戒。亦不得忍辱。亦不得嗔恚。亦不得精進。亦不得懈怠。亦不得禪定。亦不得亂心。亦不得智慧。亦不得智慧果。亦不得菩提。亦不得涅槃。亦不得苦。亦不得樂。梵天。若眾生聞是法者。勤行精進。是人為何利故。勤行精進不得是法。若須陀洹果。斯陀含果。阿那含果。阿羅漢果。辟支佛道。阿耨多羅三藐三菩提。乃至涅槃。亦復不得。梵天。是名如來方便說法。菩薩于此方便說法中。應勤精進令諸眾生得于法利。世尊。何謂如來法門。佛言眼是解脫門。耳鼻舌身意是解脫門。所以者何。眼空無我無我所性自爾。耳鼻舌身意空無我無我所性自爾。梵天。當知諸入皆入此解脫門。正行則不虛誑故。色聲香味觸法。亦復如是一切諸法皆入是門。所謂空門。無相門。無作門。無生門。無滅門。無所從來門。無所從去門。無退門。無起門。性常清凈門。離自體門。又梵天。如來于一切文字中。示是解脫門。所以者何。諸文字無合無用性鈍故。梵天。當知如來于一切文字中。說圣諦說解脫門。如來所說法無有垢。一切諸法皆入解脫。令住涅槃。是名如來說法入于法門。菩薩于此法門。應當修學

世尊。何謂大悲。佛言。如來以三十二種大悲。救護眾生。何等三十二。一切法無我。而眾生不信不解說有我生。如來于此而起大悲。一切諸法無眾生。而眾生說有眾生。如來于此而起大悲。一切法無壽命者。而眾生說有壽命者。如來于此而起大悲。一切法無人。而眾生說有人。如來于此而起大悲。一切法無所有。而眾生住于有見。如來于此而起大悲。一切法無住。而眾生有住。如來于此而起大悲。一切法無歸處。而眾生樂于歸處。如來于此而起大悲。一切法非我所。而眾生著于我所。如來于此而起大悲。一切法無所屬。而眾生計有所屬。如來于此而起大悲。一切法無取相。而眾生有取相。如來于此而起大悲。一切法無生。而眾生住于有生。如來于此而起大悲。一切法無退生。而眾生住于退生。如來于此而起大悲。一切法無垢。而眾生著垢。如來于此而起大悲。一切法離染。而眾生有染。如來于此而起大悲。一切法離嗔。而眾生有嗔。如來于此而起大悲。一切法離癡。而眾生有癡。如來于此而起大悲。一切法無所從來。而眾生著有所從來。如來于此而起大悲。一切法無所去。而眾生著于有去。如來于此而起大悲。一切法無起。而眾生計有所起。如來于此而起大悲。一切法無戲論。而眾生著於戲論。如來于此而起大悲。一切法空。而眾生墮于有見。如來于此而起大悲。一切法無相。而眾生著于有相。如來于此而起大悲。一切法無作。而眾生著于有作。如來于此而起大悲。世間常共嗔恨諍競。如來于此而起大悲。世間邪見顛倒行于邪道。欲令住于正道。如來于此而起大悲。世間饕餮無有厭足互相熬奪。欲令眾生住于圣財信戒聞施慧等。如來于此而起大悲。眾生是產業妻子恩愛之仆。于此危脆之物生堅固想。欲令眾生知悉無常。如來于此而起大悲。眾生身為怨賊。貪著養育以為親友。欲為眾生作真知識。令畢眾苦究竟涅槃。如來于此而起大悲。眾生好行欺誑邪命自活。欲令行于正命。如來于此而起大悲。眾生樂著眾苦不凈居家。欲令出于三界。如來于此而起大悲。一切諸法從因緣有。而眾生于圣解脫生于懈怠。欲說精進令樂解脫。如來于此而起大悲。眾生棄舍最上無礙智慧。求于聲聞辟支佛道。欲引導之令發大心緣于佛法。如來于此而起大悲。梵天。如來如是于諸眾生行此三十二種大悲。是故如來名為行大悲者。若菩薩于眾生中。常能修集此大悲心。則為入阿惟越致。為大福田威德具足。常能利益一切眾生。說是大悲法門品時。三萬二千人。皆發阿耨多羅三藐三菩提心。八千菩薩得無生法忍

　　難問品第五(丹幻化品第八)

爾時網明菩薩摩訶薩白佛言。世尊。是思益梵天。云何聞是大悲法門而不喜悅。梵天言。善男子。若識在二法則有喜悅。若識在無二實際法中。則無喜悅。譬如幻人見幻戲事無所喜悅。菩薩知諸法相如是。則于如來若說法若神通。亦無喜悅。又善男子。如佛所化人聞佛說法不喜不悅。菩薩知諸法相與化無異。于如來所不加喜悅。于諸眾生無下劣想。網明言。梵天。汝今見諸法如幻相耶。梵天言。若人分別諸法者。汝當問之。網明言。汝今于何處行。梵天言。一切凡夫所行處吾于彼行。網明言。凡夫人行貪欲嗔恚愚癡身見疑網我我所等邪道。汝于是處行耶。梵天言。善男子。汝欲得凡夫法決定相耶。網明言。我尚不欲決定得凡夫。何況凡夫法。善男子。若是法無決定者。寧有貪欲嗔恚愚癡法耶。網明言無也。善男子。一切法離貪恚癡相行相亦如是。善男子。凡夫行賢圣行。皆無二無差別。善男子。一切行非行。一切說非說。一切道非道。網明言。何謂一切行非行。梵天言。善男子。若人千萬億劫行道。于法性不增不減。是故言一切行非行。何謂一切說非說。梵天言。善男子。如來以不說相說一切法。是故言一切說非說。何謂一切道非道。梵天言。以無所至故。一切道非道。爾時世尊。贊思益梵天言。善哉善哉。說諸法相應當如是。網明菩薩。謂梵天言。汝說一切凡夫行處。吾于彼行者則有行相。梵天言。若我有所生處應有行相。網明言。汝若不生。云何教化眾生。梵天言。佛所化生吾如彼生。網明言。佛所化生無有生處。梵天言。寧可見不。網明言。以佛力故見。梵天言。我生亦如是以業力故。網明言。汝于起業中行耶。梵天言。我不于起業中行。網明言。云何言以業力故。梵天言。如業性力亦如是。是二不出于如

爾時舍利弗白佛言。世尊。若有能入是菩薩隨宜所說法中者。得大功德。所以者何。世尊。乃至聞是上人名字尚得大利。何況聞其所說。譬如有樹不依于地在虛空中。而現根莖枝葉華果甚為希有。此人行相亦復如是。不住一切法。而于十方現有行有生死。亦有如是智慧辯才。世尊。若有善男子善女人。聞是智慧自在力者。其誰不發阿耨多羅三藐三菩提心。爾時有一菩薩。名曰普華。在會中坐。謂長老舍利弗。仁者已得法性。佛亦稱汝于智慧人中為最第一。何以不能現如是智慧辯才自在力耶。舍利弗言。普華。佛諸弟子隨其智力能有所說。普華言。舍利弗。法性有多少耶。舍利弗言無也。普華言。汝何以言。佛諸弟子隨其智力能有所說。舍利弗言。隨所得法而有所說。普華言。汝證法性無量相耶。舍利弗言然。普華言。汝云何言隨所得法而有所說。如法性無量相。得亦如是。如得說亦如是。何以故。法性無量故。舍利弗言。法性非得相。普華言。若法性非得相者。汝出法性得解脫耶。舍利弗言不也。普華言。何故爾耶。舍利弗言。若出法性得解脫者。則壞法性。普華言。是故舍利弗。如仁者得道法性亦爾。舍利弗言。我為聽來非為說也。普華言。一切法皆入法性。此中寧有說者聽者不。舍利弗言不也。普華言。若然者。汝何故言我為聽來非為說耶。舍利弗言。佛說二人得福無量。一者專精說法。二者一心聽受。是故汝今應說。我當聽受。普華言。汝入滅盡定能聽法耶。舍利弗言。入滅盡定。無有二行而聽法也。普華言。汝信佛說一切法是滅盡相不。舍利弗言然。一切法皆滅盡相。我信是說。普華言。若然者。舍利弗。常不能聽法。所以者何。一切法常滅盡相故。舍利弗言。汝能不起于定而說法耶。普華言。頗有一法非是定耶。舍利弗言。無也。普華言。是故常知一切凡夫常在于定。舍利弗言。以何定故。一切凡夫常在定耶。普華言。以不壞法性三昧故。舍利弗言。若然者。凡夫圣人無有差別。普華言。如是如是。我不欲令凡夫圣人有差別也。所以者何。圣人無所斷。凡夫無所生。是二不出法性平等之相。舍利弗言。何等是諸法平等相。普華言。如舍利弗所得知見。舍利弗。汝生賢圣法耶。答言不也。汝滅凡夫法耶答言不也。汝得賢圣法耶。答言不也。汝見凡夫法耶。答言不也。舍利弗。汝何知見說言得道。答言汝不聞。凡夫如即是漏盡解脫如。漏盡解脫如即是無余涅槃如。舍利弗。是如名不異如不壞如。應以是如知一切法。爾時舍利弗白佛言。世尊。譬如大火一切諸炎皆是燒相。如是諸善男子。所說法皆入法性。佛告舍利弗。如汝所言。是諸善男子。所說法皆入法性。爾時網明菩薩謂舍利弗。佛說仁者于智慧人中為最第一。以何智慧得第一耶。舍利弗言。所謂聲聞因聲得解。以是智慧。說我于中為第一耳。非謂菩薩。網明言。智慧是戲論相耶。答言不也。網明言。智慧非平等相耶。答言如是。網明言。今仁者。得平等智慧。云何。說智慧有量。答言善男子。以法性相故智慧無量。隨入法性多少故。智慧有量。網明言。無量法終不作有量。仁者何故說智慧有量。即時舍利弗默然不答

(丹爾時上有菩薩光明品第九)爾時長老大迦葉。承佛圣旨。白佛言世尊。是網明菩薩。以何因緣號網明乎。佛告網明。善男子。現汝福報光明因緣。令諸天人一切世間皆得歡喜。其有福德因緣者當發菩提心。于是網明即受佛教。偏袒右肩。從右手赤白莊嚴抓指間。放大光明。普照十方無量無邊阿僧祇佛國。皆悉通達。其中地獄畜生餓鬼。盲聾喑啞。手足拘癖。老病苦痛。貪欲嗔恚。愚癡裸形。丑陋貧窮。饑渴囹圄。系閉困厄。垂死慳貪。破戒嗔恚。懈怠妄念無慧。少于聞見。無慚無愧墮邪疑網。如是等眾生。遇斯光者皆得快樂。無有眾生為貪欲嗔恚愚癡憍慢憂愁懷恨等之所惱也。其在佛前大會之眾。菩薩摩訶薩天龍夜叉乾闥婆等。及比丘比丘尼。優婆塞優婆夷眾。是諸眾生同一金色與佛無異。有三十二相八十隨形好。無見頂者。皆坐寶蓮華座。寶交絡蓋羅覆其上。等無差別。諸會眾生皆得快樂。譬如菩薩入發喜莊嚴三昧。時諸大眾得未曾有。各各相見如佛無異。不見佛身為大己身為小。又以光明力故。尋時下方有四菩薩。從地踴出合掌而立。欲共禮佛。作是念言。何者真佛我欲禮敬。即聞空中聲曰是網明菩薩光明之力。一切大眾同一金色。與佛無異。時四菩薩發希有心。作如是言。今此眾會其色無異。一切諸法亦復如是。若我此言誠實無虛。世尊釋迦牟尼。當現異相。令我今得供養禮事。即時佛以蓮華寶師子座。上升虛空高一多羅樹。于是四菩薩頭面禮佛足。作如是言。如來智慧不可思議。網明菩薩福德本愿。亦不可思議。能放如是無量光明。爾時佛告網明菩薩言。善男子。汝今已作佛事。令無量眾生住于佛道。可攝光明。于是網明即受佛教。還攝光明。攝光明已。此諸大眾威儀色相還復如故。見佛坐本師子座上。爾時長老大迦葉白佛言。世尊。此四菩薩從何所來。四菩薩言。我等從下方世界來。迦葉言。其國何名。佛號何等。四菩薩言。國名現諸寶莊嚴。佛號一寶蓋。今現說法。大迦葉言。其佛國土去此幾何。四菩薩言。佛自知之大迦葉言。汝等。何故來此。四菩薩言。是網明菩薩光明。照彼我等。遇之即聞釋迦牟尼佛名及網明菩薩。是故我等今來見佛并網明上人。大迦葉白佛言。世尊。一寶蓋佛。現諸寶莊嚴世界。去此幾何。佛言。去此七十二恒河沙佛土。大迦葉言。世尊。是四菩薩從彼發來。幾時至此。佛言。如一念頃。于彼不現忽然而至。大迦葉言。世尊。此諸菩薩光明遠照。神通速疾甚為希有。今是網明菩薩光明遠照。是四菩薩發來速疾。佛言迦葉。如汝所說。菩薩摩訶薩所行不可思議。一切聲聞辟支佛所不能及。爾時長老大迦葉。謂網明菩薩言。善男子。汝現光明照此大會皆作金色。以何因緣。網明言。長老大迦葉。可問世尊。當為汝說。即時大迦葉。以此白佛。佛言迦葉。是網明菩薩成佛時。其會大眾同一金色。咸共信樂一切智慧。其佛國土。乃至無聲聞辟支佛名。唯有清凈諸菩薩摩訶薩會。大迦葉白佛言。世尊。生彼菩薩當知如佛。佛言。如汝所說。生彼菩薩當知如佛。于是會中四萬四千人。皆發阿耨多羅三藐三菩提心已。愿生彼國。白佛言。網明菩薩得成佛時。我等愿生其國

　　問談品第六(丹無此品名)

爾時長老大迦葉白佛言。世尊。網明菩薩。幾時當得阿耨多羅三藐三菩提。佛言迦葉。汝自問網明。于是迦葉。問網明菩薩言。善男子。仁者幾時當得阿耨多羅三藐三菩提。網明言。大迦葉。若有問幻所化人。汝幾時當得阿耨多羅三藐三菩提。是幻人當云何答。大迦葉言。善男子。幻所化人無決定相。當何所答。網明言。大迦葉。一切諸法亦如幻所化人。無決定相。誰可問言。汝幾時當成阿耨多羅三藐三菩提。大迦葉言。善男子。幻所化人離于自相。無異無別無所志愿。汝亦如是耶。若如是者。汝云何能利益無量眾生。網明言。阿耨多羅三藐三菩提。即是一切眾生性。一切眾生性即是幻性。幻性即是一切法性。于是法中。我不見有利。不見無利。大迦葉言。善男子。汝今不令眾生住菩提耶。網明言。諸佛菩提有住相耶。大迦葉言。無也。網明言。是故我今不令眾生住于菩提。亦不令住聲聞辟支佛道。大迦葉言。善男子。汝今欲趣何所。網明言。我所趣如如趣。大迦葉言。如無所趣亦無有轉。網明言。如如無趣無轉。一切法住如相故。我亦無趣無轉。大迦葉言。若無趣無轉。汝云何教化眾生。網明言。若人發愿。則是不能教化眾生。若人于法有轉。是亦不能教化眾生。大迦葉言。善男子。汝不轉眾生生死耶。網明言。我尚不得生死。何況于生死中而轉眾生。大迦葉言。汝不令眾生得涅槃耶。網明言。我尚不見涅槃。何況教化眾生令住涅槃。大迦葉言。善男子。若汝不得生死。不見涅槃。何故今為無量眾生行于菩提。此豈不為滅度眾生耶。網明言。若菩薩得生死分別涅槃。因眾生行于菩提。此則不應說為菩薩。大迦葉言。善男子。汝今于何處行。網明言。我非生死中行。非涅槃中行。亦不以眾生相行。大迦葉。如汝所問。汝何處行者。如佛所化人行處。吾于彼行。大迦葉言。佛所化人無有行處。網明言。當知一切眾生所行亦如是相。大迦葉言佛所化人無貪無恚無癡。若一切眾生所行如是相者。眾生貪恚癡從何所起。網明言。我今問汝隨意答我。大迦葉。汝今寧有貪恚癡不。答言不也。網明言。是貪恚癡盡滅耶。答言不也。網明言。若大迦葉。今無貪恚癡亦不盡滅者。汝置貪恚癡于何所耶。答言。善男子。凡夫縱顛倒起妄想分別生貪恚癡耳。賢圣法中善知顛倒實性故。無妄想分別。是以無貪恚癡。大迦葉。于汝意云何。若法從顛倒起。是法為實為虛妄耶。答言是法虛妄非是實也。網明言。若法非實可令實耶。答言不也。網明言。若法非實。仁者欲于是中得貪恚癡耶。答言不也。網明言。若然何所是貪恚癡能惱眾生者。答言。善男子。若爾一切法從本已來離貪恚癡相。網明言。以是故。我說一切法相如佛所化。說是法時。四萬四千菩薩得柔順法忍

(丹有菩薩授記品第十二十五幅梵天上有薩婆若品第十一)爾時長老大迦葉白佛言。世尊。若網明菩薩所見眾生。不應復畏墮三惡道。若聞網明所說法者。魔不得便。若為網明所教化者。不畏墮聲聞辟支佛道。世尊。愿說網明功德莊嚴國土。佛言迦葉。是網明菩薩在在國土游行之處。利益無量眾生。迦葉。汝見網明所放光明不。答言已見。佛言。若三千大千世界滿中芥子。尚可算數。今網明光明令諸眾生住菩提者不可數也。迦葉。是網明菩薩所放。光明饒益尚爾。何況說法。汝今諦聽。我當粗略說其功德。迦葉。是網明菩薩過七百六十萬阿僧祇劫。當得作佛。號普光自在王如來應供正遍知。世界名曰集妙功德。其佛趣菩提樹時。國中諸魔魔民悉皆正定。于阿耨多羅三藐三菩提。其佛國土。以真栴檀寶為地。地平如掌。柔濡細滑如迦陵伽衣。處處皆以眾寶莊嚴。無三惡道亦無八難。其國廣長皆以妙寶蓮華色香妙好以為挍飾。普光自在王如來。有無量菩薩僧。善修無量法門。得無量自在神通。皆以光明莊嚴其身。得諸陀羅尼藏無礙辯才。善能說法光明神力。皆悉通達。能破魔怨慚愧念慧。諸妙功德以修其心。彼佛國土無有女人。其諸菩薩皆于寶蓮華中。結加趺坐自然化生。以禪樂為食。諸所須物經行之處。房舍床榻園林浴池。應念即至。迦葉。是普光自在王如來。不以文字說法。但放光明照諸菩薩。光觸其身即得無生法忍。其佛光明。復照十方通達無礙令諸眾生得離煩惱。又其光明。常出三十二種清凈法音。何等三十二。所謂諸法空無眾生見故。諸法無相離分別故。諸法無作出三界故。諸法離欲性寂滅故。諸法離嗔無有礙故。諸法離癡無闇冥故。諸法無所從來本無生故。諸法無所去無所至故。諸法不住無所依故。諸法過三世去來現在無所有故。諸法無異其性一故。諸法不生離于報故。諸法無業業報作者不可得故。諸法不作無所起故。諸法無起無為性故。諸法無為離生滅故。諸法真不從和合生故。諸法實一道門故。諸法無眾生眾生不可得故。諸法無我第一義故。諸法鈍無所知故。諸法舍離憎愛故。諸法離煩惱無有熱故。諸法無垢性不污故諸法一相離欲際故。諸法離相常定故。諸法住實際性不壞故。諸法如相不分別故。諸法入法性遍入故。諸法無緣緣不合故。諸法是菩提如實見故。諸法是涅槃無因緣故。迦葉。普光自在王如來。光明常出如是清凈法音。能令諸菩薩施作佛事。其佛國土無有魔事。佛壽無量阿僧祇劫。大迦葉。白佛言。若人欲得清凈佛土者。應取如網明菩薩所修功德具足清凈國土。如是迦葉。是網明菩薩。于諸無量阿僧祇佛所。隨愿修行功德具足故

爾時思益梵天謂網明菩薩。仁者已得從佛受記。網明言。一切眾生皆從佛受記。梵天言。于何事中而得受記。網明言。隨業受報而得受記。梵天言。汝作何業而得受記。網明言。若業非身作。非口作。非意作。是業可得示不。梵天言。不可示也。網明言。菩提是起作相耶。梵天言不也。何以故。菩提是無為。非起作相故。網明言。可以起作相得無為菩提不。梵天言不也。梵天。是故當知若無業無業報。無諸行無起諸行。是名菩提。如菩提性得亦如是。如得性受記亦如是。不可以起作法而得受記。梵天言。善男子。汝不行六波羅蜜然后得受記耶。網明言。如汝所說。菩薩行六波羅蜜而得受記。梵天。若菩薩舍一切煩惱。名為檀波羅蜜。于諸法無所起。名為尸羅波羅蜜。于諸法無所傷。名為羼提波羅蜜。于諸法離相。名為毗梨耶波羅蜜。于諸法無所住。名為禪波羅蜜。于諸法無戲論。名為般若波羅蜜。梵天。菩薩如是行六波羅蜜。于何處行。梵天言。無處行也。所以者何。凡所有行皆是不行。若行即是不行。若不行即是行。梵天。以是故。當知無所行是菩提。如汝所問。汝得受菩提記者。如如法性得受記。我所受記亦如是。梵天言。善男子。如如法性無受記。網明言。諸菩薩受記相皆亦如是。如如如法性爾時思益梵天白佛言。世尊。菩薩以何行。諸佛授阿耨多羅三藐三菩提記。佛言。若菩薩不行生法。不行滅法。不行善。不行不善。不行世間。不行出世間。不行有罪法。不行無罪法。不行有漏法。不行無漏法。不行有為法。不行無為法。不行修道。不行除斷。不行生死。不行涅槃。不行見法。不行聞法。不行覺法。不行知法。不行施。不行舍。不行戒。不行覆。不行忍。不行善。不行發。不行精進。不行禪。不行三昧。不行慧。不行行。不行知。不行得。梵天。若菩薩如是行者。諸佛則授阿耨多羅三藐三菩提記。所以者何。諸所有行皆是取相。無相無分別則是菩提。皆有所是。無所是是菩提。諸所有行皆是分別。無分別是菩提。諸所有行皆是起作。無起作是菩提。諸所有行皆是戲論。無戲論是菩提。是故當知。若菩薩過諸所行則得受記。唯然世尊。受記者有何義。佛言。離諸法二相。是受記義。不分別生滅道。是受記義。離身口意業相。是受記義。梵天。我念過去有劫名喜見。我于此劫供養七十二那由他佛。是諸如來不見授記。又過是劫。劫名善化。我于此劫供養二十二億佛。是諸如來亦不見授記。又過是劫劫名梵嘆。我于此劫供養萬八千佛。是諸如來亦不見授記。又過是劫。劫名無咎。我于此劫供養三萬二千佛。是諸如來亦不見授記。又過是劫。劫名莊嚴。我于此劫供養四百四十萬佛。我皆以一切供養之具。而供養之。是諸如來。亦不見授記。梵天。我于往昔。供養諸佛恭敬尊重贊嘆。凈修梵行。一切布施一切持戒。及行頭陀。離于嗔恚忍辱慈心。如所說行勤修精進。一切所聞皆能受持。獨處遠離入諸禪定。隨所聞慧贊誦思問。是諸如來。亦不見授記。何以故。依止所行故。以是當知。若諸菩薩出過一切諸行則得受記。我若以一劫若減一劫。說是諸佛名號不可得盡。梵天。我于是后見燃燈佛。即得無生法忍。佛時授我記言。汝于來世當得作佛。號釋迦牟尼如來應供正遍知。我爾時出過一切諸行。具足六波羅蜜。所以者何。若菩薩能舍諸相。名為檀波羅蜜。能滅諸所受持。名為尸羅波羅蜜。不為六塵所傷。名為羼提波羅蜜。離諸所行。名為毗梨耶波羅蜜。不憶念一切法。名為禪波羅蜜。能忍諸法無生性。名為般若波羅蜜。我于燃燈佛所。具足如是六波羅蜜

梵天。我從初發菩提心已來所作布施。于此五華布施。百分不及一。百千分百千萬億分。乃至算數譬喻所不能及。我從初發心已來。受戒持戒行頭陀。于此常滅戒。百分不及一。乃至算數譬喻所不能及。我從初發心已來柔和忍辱。于畢竟忍法。百分不及一。乃至算數譬喻所不能及。我從初發心已來。發勤精進。于此不取不舍精進。百分不及一。乃至算數譬喻所不能及。我從初發心已來。禪定獨處。于此無住禪定。百分不及一。乃至算數譬喻所不能及。我從初發心已來。思惟籌量智慧。于此無戲論智慧。百分不及一。百千分百千萬億分。乃至算數譬喻所不能及。梵天。是故當知。我爾時得具足六波羅蜜。世尊。云何名具足六波羅蜜。梵天。若不念施。不依止戒。不分別忍。不取精進。不住禪定。不二于慧。是名具足六波羅蜜。又問。具足六波羅蜜已。能滿足何法。佛言。具足六波羅蜜已。能滿足薩婆若。世尊云何具足六波羅蜜已。能滿足薩婆若。梵天。布施平等即是薩婆若平等。持戒平等即是薩婆若平等。忍辱平等即是薩婆若平等。精進平等即是薩婆若平等。禪定平等即是薩婆若平等。智慧平等即是薩婆若平等。以是平等等一切法。名為薩婆若。又梵天。具足布施相持戒相忍辱相精進相禪定相智慧相。是名薩婆若。梵天。如是具足六波羅蜜能滿足薩婆若。世尊。云何當知滿足薩婆若。梵天。若不受眼。不受色。不受耳。不受聲。不受鼻。不受香。不受舌。不受味。不受身。不受觸。不受意。不受法。若不受是內外十二入。名為滿足薩婆若。我得如是滿足薩婆若。于眼無所著。于色耳聲鼻香舌味身觸意法。無所著。是故如來名為無礙知見薩婆若。梵天。薩婆若于法無所受。何以故。以無用故。無用即是無所有義。無所有義即是空如虛空義。同虛空相是薩婆若。是故于法無所受。梵天。譬如一切所作皆因虛空。而虛空無所依。如是諸智慧皆從薩婆若出。而薩婆若無所依。梵天白佛言。世尊。世尊所說薩婆若。薩婆若者。為何謂也。梵天。一切所行是智為真。非諸聲聞辟支佛所及故名薩婆若。諸有所行皆能成就故。名薩婆若。能破一切所念戲論故。名薩婆若。諸所教敕諸所防制。如此眾生所行之法。皆從中出故。名薩婆若。得諸圣智。若學智。若無學智。若辟支佛智。皆從中出故。名薩婆若。正行故。名薩婆若。能分別一切藥故。名薩婆若。能滅一切眾生病故。名薩婆若。能除一切煩惱習氣故。名薩婆若。常在定故。名薩婆若。一切法中無疑故。名薩婆若。一切世間出世間智慧皆從中出故。名薩婆若。善知一切智慧方便相故。名薩婆若。爾時思益梵天白佛言。未曾有也。世尊。諸佛如來智慧甚深心無所緣。而知一切眾生心心所行。世尊。薩婆若。有如是無量功德。其誰善男子善女人。不發阿耨多羅三藐三菩提心。于是網明菩薩白佛言。世尊。若有菩薩。悕望功德利。而發菩提心者。不名發大乘也。所以者何。一切法無功德利。以無對處故。世尊。菩薩摩訶薩不應為功德利故發菩提心。但為大悲心故。滅眾生諸苦惱故。不自憂苦故。生諸善法故。解脫諸邪見故。滅除諸病故。舍我所貪著故。不觀憎愛故。不沒世法故。厭患有為故。安住涅槃故。發菩提心。世尊。菩薩不應于眾生求其恩報亦不應觀作與不作。又于苦樂心不傾動。世尊。何謂菩薩家清凈。佛言。善男子。菩薩若生轉輪圣王家。不名家清凈。若生帝釋中。若生梵王中。亦不名家清凈。在所生處乃至畜生。自不退失善根。亦令眾生生諸善根。是名菩薩家清凈。又網明慈是菩薩家。心平等故。悲是菩薩家。深心念故。喜是菩薩家生法喜故。舍是菩薩家。離貪著故。不舍菩提是菩薩家。不貪聲聞辟支佛地故

思益梵天所問經卷第二思益梵天所問經卷第三

　　　　姚秦龜茲國三藏鳩摩羅什譯


　　談論品第七(丹菩薩無二品第十二)

爾時思益梵天白佛言。世尊。是文殊師利法王子在此大會而無所說。佛即告文殊師利。汝于此會所說法中可少說之。文殊師利白佛言。世尊。佛所得法寧可識不。佛言。不可識也。世尊。是法可說可演可論不。佛言。不可說。不可演。不可論。世尊。若是法不可說。不可演。不可論者。則不可示。爾時思益梵天謂文殊師利。汝不為眾生演說法乎。文殊師利言。梵天。法性中有二相耶。梵天言。無也。文殊師利言。一切法不入法性耶。梵天言然。文殊師利言。若法性是不二相。一切法入法性中。云何。當為眾生說法。梵天言。頗有說法亦無二耶。文殊師利言。若決定得說者聽者。可有說法。亦無有二。文殊師利。如來不說法耶。文殊師利言。佛雖說法不以二相。何以故。如來性無二故。雖有所說而無二也。梵天言。若一切法無二。其誰為二。文殊師利言。凡起貪著我故分別二耳。不二者法性終不為二。雖種種分別為二。然其實際無有二相。梵天言。云何識無二法。文殊師利言。若無二可識則非無二。所以者何。無二相者不可識也。梵天。二即是識業。不可識法佛所說也。是法不爾如所說。何以故。是法無文字故。文殊師利。佛所說法終何所至。文殊師利言。佛所說法至無所至。梵天言。佛所說法不至涅槃耶。文殊師利言。涅槃中可得至耶。梵天言。涅槃無來處。無至處。文殊師利言。如是佛所說法至無所至。梵天言。是法誰聽。答言。如所說。梵天言。云何如所說。答言。如不識不聞梵天言。誰能聽如來如是法。答言。不漏六塵者。梵天言。誰能知是法。答言無識。無分別。無諍訟者。梵天言。云何比丘名多諍訟。答言。是好是惡此名諍訟。是理是非理此名諍訟。是垢是凈此名諍訟。是善是不善此名諍訟。是持戒是毀戒此名諍訟。是應作是不應作此名諍訟。以是法得道。以是法得果此名諍訟。梵天。若于法中有高下心貪著取受。皆是諍訟。佛所說法無有諍訟。梵天。樂戲論者無不諍訟。樂諍訟者無沙門法。樂沙門法者。無有妄想貪著。梵天言。云何比丘隨佛語隨佛教。答言。若比丘稱贊毀辱其心不動。是名隨佛教。若比丘不隨文字語言。是名隨佛語。又比丘滅一切諸相。是名隨佛教。不違于義。是名隨佛語。若比丘守護于法。是名隨佛教。不違佛語。是名隨佛語。梵天言。云何比丘能守護法。答言。若比丘不逆平等。不壞法性。是名能守護法。梵天言。云何比丘親近于佛。答言。若比丘于諸法中。不見有法若近若遠。是名親近于佛。梵天言。云何比丘給侍于佛。答言。若比丘身口意無所作。是名給侍于佛。梵天言。誰能供養佛。答言。若不起福業。不起無動業者。梵天言。誰能見佛。答言。若不著肉眼。不著天眼。不著慧眼。是名能見佛。梵天言。誰能見法。答言。不逆諸因緣法者。梵天言。誰能順見諸因緣法。答言。不起平等。不見平等所生相者。梵天言。誰得真智。答言。不生不滅諸漏者。梵天言。誰能隨學如來。答言。不起不受不取不舍諸法者。梵天言。誰名正行。答言。不墮三界者。梵天言。誰為善人答言。不受后身者。梵天言。誰為樂人。答言。無我無我所者。梵天言。誰為得脫。答言。不壞縛者。梵天言。誰為得度。答言。不住生死不住涅槃者。梵天言。漏盡比丘盡何事耶。答言。若有所盡不名漏盡。知諸漏空相隨如是知。名為漏盡。梵天言。誰為實語。答言。離諸言論道者。梵天言。誰為入道。答言。凡夫有入圣道行者。知一切有為法無所從來無所從去。則為入道。梵天言。誰能見圣諦。答言。無有見圣諦者。所以者何。隨所有見皆為虛妄。無所見者乃名見諦。梵天言。不見何法名為見諦。答言。不見一切諸見名為見諦。梵天言。是諦當于何求答言。當于四顛倒中求。梵天言。何故作如是說。答言。求四顛倒。不得凈。不得常。不得樂。不得我。若不得凈是即不凈。若不得常是即無常。若不得樂是即為苦。若不得我是即無我。梵天一切法空無我。是為圣諦。若能如是求諦。是人不見苦。不斷集。不證滅。不修道。梵天言。云何名修道。答言。若不分別是法是非法。離于二相。名為修道。以是道求一切法不得。是名為道。是道不令人離生死至涅槃。所以者何。不離不至乃名圣道

爾時有摩訶羅梵天子。名曰等行。問文殊師利。何謂優婆塞歸依佛歸依法歸依僧。答言。優婆塞。不起二見。不起我見不起彼見。不起我見不起佛見。不起我見不起法見。不起我見不起僧見。是名歸依佛歸依法歸依僧。又優婆塞。不以色見佛。不以受想行識見佛。是名歸依佛。優婆塞。于法無所分別。亦不行非法。是名歸依法。若優婆塞。不離有為法。見無為法。不離無為法見有為法。是名歸依僧。又優婆塞。不得佛。不得法。不得僧。是名歸依佛歸依法歸依僧

爾時等行菩薩問文殊師利言。是諸菩薩發菩提心者。為趣何所。答曰。趣于虛空。所以者何。阿耨多羅三藐三菩提同虛空故。等行言。云何菩薩名發阿耨多羅三藐三菩提心。答言。若菩薩知一切發非發。一切法非法。一切眾生非眾生。是名菩薩發阿耨多羅三藐三菩提心。爾時等行菩薩白佛言。世尊。所言菩薩。菩薩者。為何謂耶。佛言。善男子。若菩薩于邪定眾生發大悲心。于正定眾生不見殊異。故言菩薩。所以者何。菩薩不為正定眾生。不為不定眾生故發心。但為度邪定眾生故。而起大悲發阿耨多羅三藐三菩提心。故言菩薩

(爾時等行菩薩白佛言下丹為名字義品第十三)爾時菩提菩薩白佛言。世尊。我等亦樂說所以為菩薩。佛言便說。菩提菩薩言。譬如男子女人受一日戒無毀無缺。若菩薩如是從初發心。乃至成佛。于其中間常修凈行。是名菩薩。堅意菩薩言。若菩薩成就深固慈心。是名菩薩。度眾生菩薩言。譬如橋船渡人不倦無有分別。若心如是。是名菩薩。斷惡道菩薩言。若菩薩于諸佛國投足之處。即時一切惡道皆滅。是名菩薩。觀世音菩薩言。若菩薩眾生見者。即時畢定于阿耨多羅三藐三菩提。又稱其名者得免眾苦。是名菩薩。得大勢菩薩言。若菩薩所投足處。震動三千大千世界及魔宮殿。是名菩薩。無疲倦菩薩言。若恒河沙等劫為一日一夜。以是三十日為一月。十二月為歲。以是歲數。若過百千萬億劫。得值一佛。如是于恒河沙等佛所行諸梵行修集功德。然后受阿耨多羅三藐三菩提記。心不休息無有疲倦。是名菩薩。導師菩薩言。若菩薩于墮邪道眾生生大悲心。令入正道不求恩報。是名菩薩。須彌山菩薩言。若菩薩于一切法無所分別。如須彌山一于眾色。是名菩薩。那羅延菩薩言。若菩薩不為一切煩惱所壞。是名菩薩。心力菩薩言。若菩薩以心思惟一切諸法。無有錯謬。是名菩薩。師子游步自在菩薩言。若菩薩于諸論中。不怖不畏得深法忍。能使一切外道怖畏。是名菩薩。不可思議菩薩言。若菩薩知心相不可思議。無所思惟分別。是名菩薩。善寂天子言。若菩薩能于一切天宮中生。而無所染。亦不得是無染之法。是名菩薩。實語菩薩言。若菩薩有所發言常以真實。乃至夢中亦無妄語。是名菩薩。喜見菩薩言。若菩薩能見一切色皆是佛色。是名菩薩。常慘菩薩言。若菩薩見墮生死眾生。其心不樂世間諸樂。欲自度己身。亦度眾生。是名菩薩。心無礙菩薩言。若菩薩于一切煩惱眾魔而不嗔礙。是名菩薩。常喜根菩薩言。若菩薩常以善根自滿其愿。亦滿他愿。所作皆辦。是名菩薩。散疑女菩薩言。若菩薩于一切法中不生疑悔。是名菩薩。師子童女菩薩言。若菩薩無男法無女法。而現種種色身。為成就眾生故。是名菩薩。寶女菩薩言。若菩薩于諸寶中不生愛樂。但樂三寶。是名菩薩。毗舍佉達多優婆夷言。若菩薩有所得者則無菩提。若不得一切法。不生一切法。不滅一切法。是名菩薩。跋陀婆羅居士言。若菩薩眾生聞其名者。畢定于阿耨多羅三藐三菩提。是名菩薩。寶月童子言。若菩薩常修童子梵行。乃至不以心念五欲。何況身受。是名菩薩。忉利天子。曼陀羅花香菩薩言。若菩薩持戒熏心。常流諸善法香不流余香。是名菩薩。作喜菩薩言。若菩薩喜樂三法。謂供養佛演說法教化眾生。是名菩薩。思益梵天言。若菩薩所見之法皆是佛法。是名菩薩。彌勒菩薩言。若菩薩眾生見者。即得慈心三昧。是名菩薩。文殊師利法王子言。若菩薩雖說諸法而不起法相。不起非法相。是名菩薩。網明菩薩言。若菩薩光明能滅一切眾生煩惱。是名菩薩。普花菩薩言。若菩薩見諸如來滿十方世界。如林花敷是名菩薩。如是諸菩薩各各隨所樂說已

爾時佛告等行菩薩。若菩薩能代一切眾生受諸苦惱。亦復能舍一切福事與諸眾生。是名菩薩

　　論寂品第八

爾時思益梵天問等行菩薩言。善男子。汝今以何行為行。答言。我以隨一切有為法眾生行為行。又問。隨一切有為法眾生。以何為行。答言。諸佛所行。是隨一切有為法眾生行也。又問。諸佛以何為行。答言。諸佛以第一義空為行。又問。凡夫所行諸佛亦以是行。有何差別。等行言。汝欲令空中有差別耶。答言不也。等行言。如來不說一切法空耶。答言然。是故梵天。一切法無有差別。是諸行相亦復如是。所以者何。如來不說諸法有差別也

爾時思益梵天問文殊師利言。所言行行為何謂耶。答言。于諸行中有四梵行。是名行處行。若人離四梵行。不名行處行。能行四梵行是名行處行。梵天若人成就四梵行。雖于空閑曠野中行。是名行處行。若不成就四梵行。雖于樓殿堂閣金銀床榻妙好被褥于此中行。不名行處行。亦復不能善知行處相。又問。菩薩以何行知見清凈。答言。于諸行中能凈我見。又問。若得我實性。即得實知見耶。答言然。若見我實性。即是實知見。譬如國王典金藏人因已出用知余在者。如是因知我實性故。得實知見。又問。云何得我實性。答言。若得無我法。所以者何。我畢竟無根本。無決定故。若能如是知者。是名得我實性。又問。如我解文殊師利所說義。以見我故即是見佛。所以者何。我性即是佛性。文殊師利。誰能見佛。答言。不壞我見者。所以者何。我見即是法見。以法見能見佛。又問。頗有無所行名為正行耶。答言有。若不行一切有為法。是名正行。又問。云何行名為正行。答言。若不為見故行。不為斷。不為證。不為修故行。是名正行。又問。慧眼為見何法。答言。若有所見不名慧眼。慧眼不見有為法不見無為法。所以者何。有為法皆虛妄分別。無虛妄分別。是名慧眼。無為法空無所有。過諸眼道。是故慧眼亦不見無為法。又問。頗有因緣正行比丘不得道果耶。答言有。正行中無道無果無行無得。無有得果差別。梵天。無所得故乃名為得。若有所得。當知是為增上慢人。正行者無增上慢。無增上慢則無行無得。又問。得何法故名為得道。文殊師利言。若法不自生不他生。亦不眾緣生。從本已來常無有生。得是法故說名得道。又問。若法不生為何所得。答言。若知法不生即名為得。是故。佛說若見諸有為法不生相。即入正位。又問。何等名為正位。答言。我及涅槃等不作二。是名正位。又行平等故。名為正位。以平等出諸苦惱故。名為正位。入了義中故。名為正位。除一切憶念故。名為正位。爾時世尊贊文殊師利言。善哉善哉。快說此言。誠如所說。說是法時。七千比丘不受諸法漏盡心得解脫。三萬二千諸天遠塵離垢得法眼凈。十千人離欲得定。二百人發阿耨多羅三藐三菩提心。五百菩薩得無生法忍

爾時思益梵天白佛言。世尊。是文殊師利法王子。能作佛事大饒益眾生。文殊師利言。佛出于世。不為益法故出。不為損法故出。梵天言。佛豈不滅度無量眾生。仁者亦不利益無量眾生耶。文殊師利言。汝欲于無眾生中得眾生耶。答言不也。梵天。汝欲得眾生決定相耶。答言不也。梵天。汝欲得諸佛有出生相于世間耶。答言不也。梵天。何等是眾生為佛所滅度者。梵天言。如仁所說義。無生死無涅槃。文殊師利言。如是。諸佛世尊。不得生死不得涅槃。佛諸弟子得解脫者。亦不得生死不得涅槃。所以者何。是涅槃是生死。但假名字有言說耳。實無生死往來滅盡得涅槃。又問。誰能信是法耶。答言。于諸法中無貪著者。又問。若貪著者于何貪著。答言。貪著虛妄。梵天。若貪著是實者終無增上慢人。以貪著虛妄故。行者知之而不貪著。若不貪著則無有流。若無有流則無往來生死。若無往來生死是則滅度。又問。何故說言滅度。答言。滅度者。名為眾緣不和合。若無明不和合諸行因緣。則不起諸行。若不起諸行。是名為滅。不起相是畢竟滅。得是道故則無生處。如是名為四圣諦

(爾時下丹為如來二事品第五)爾時等行菩薩謂文殊師利言。如汝所說皆為真實答言。一切言說皆為真實。又問。虛妄言說亦真實耶。答言。如是。所以者何。是諸言說皆為虛妄。無處無方。若法皆虛妄。無處無方。是故一切言說皆是真實。善男子。提婆達語。如來語。無異無別。所以者何。一切言說。皆是如來言說。不出如故。一切言說有所說事。皆以無所說故。得有所說。是故一切言說皆等。文字同故。文字無念故。文字空故。等行言。如來不說凡夫語言賢圣語言耶。文殊師利言然。以文字說凡夫語言。亦以文字說賢圣語言。如是善男子。諸文字有分別是凡夫言說是賢圣言說耶。等行答言。不也。文殊師利言。如諸文字無分別。一切賢圣亦無分別。是故賢圣無有言說。所以者何。賢圣不以文字相。不以眾生相。不以法相。有所說也。譬如鐘鼓眾緣和合而有音聲。是諸鐘鼓亦無分別。如是諸賢圣善知眾因緣故。于諸言說無貪無礙。等行言。如佛所說。汝等集會當行二事。若說法若圣默然。何謂說法。何謂圣默然。答言。若說法不違佛。不違法。不違僧。是名說法。若知法即是佛。離相即是法。無為即是僧。是名圣默然。又善男子。因四念處有所說。名為說法。于一切法無所憶念。名圣默然。因四正勤有所說。名為說法。以諸法等不作等不作不等。名圣默然。因四如意足有所說。名為說法。若不起身心名圣默然。因五根五力有所說。名為說法。若不隨他語有所信。為不取不舍故。分別諸法一心安住。無念念中解一切法。常定性斷一切戲論慧。名圣默然。因七菩提分有所說。名為說法。若常行舍心無所分別。無增無減。名圣默然。因八圣道分有所說。名為說法。若知說法相如筏喻。不依法。不依非法。名圣默然。善男子。于是三十七助道法。若能開解演說。名為說法。若身證是法。亦不離身見法。亦不離法見身。于是觀中不見二相不見不二相。如是現前知見而亦不見。名圣默然。又善男子。若不妄想著我。不妄想著彼。不妄想著法有所說。名為說法。若至不可說相。能離一切言說音聲。得不動處入離相心。名圣默然。又善男子。若知一切眾生諸根利鈍。而教誨之。名為說法。常入于定心不散亂。名圣默然。等行言。如我解文殊師利所說義。一切聲聞辟支佛無有說法。亦無圣默然。所以者何。不能了知一切眾生諸根利鈍。亦復不能常在于定。文殊師利。若有真實問。何等是世間說法者。何等是世間圣默然者。則當為說諸佛是也。所以者何。諸佛善能分別一切眾生諸根利鈍。亦常在定。佛告文殊師利。如是如是。如等行所說。唯諸佛如來有此二法

爾時須菩提白佛言。世尊。我親從佛聞。汝等集曾當行二事。若說法。若圣默然。世尊。若聲聞不能行者。云何如來敕諸比丘行此二事。佛告須菩提。于汝意云何。若聲聞不從他聞。能說法能圣默然不。須菩提言。不也。須菩提。是故當知一切聲聞辟支佛。無有說法無圣默然。爾時文殊師利謂須菩提言。長老須菩提。如來了知眾生八萬四千行。汝于此中有智慧。能隨其所應為說法不。答言不也。今須菩提。能入觀一切眾生心三昧。住是三昧。通達一切眾生心心所行。自心他心無所妨礙不。答言不也。須菩提。如來于眾生八萬四千行。隨其所應為說法藥。又常住定平等相中。心不動搖。而通達一切眾生心心所行。須菩提。是故當知。一切聲聞辟支佛不及此事。須菩提。或有眾生多淫欲者。以觀凈得解脫。不以不凈。唯佛能知。或有眾生多嗔恚者。以觀過得解脫。不以慈心。唯佛能知。或有眾生多愚癡者。以不共語得解脫。不以說法。唯佛能知。或有眾生等分行者。不以觀凈不以不凈。不以觀過不以慈心。不以不共語。不以說法得解脫者。隨其根性以諸法平等。而為說法使得解脫。唯佛能知。是故如來。于諸說法人中為最第一。禪定人中亦最第一。爾時須菩提問文殊師利。若聲聞辟支佛不能如是說法。不能如是圣默然者。諸菩薩有成就如是功德。能說法能圣默然不。答言。唯佛當知。于是佛告須菩提。有三昧名入一切語言心不散亂。若菩薩成就此三昧皆得是功德。爾時文殊師利謂等行菩薩。善男子。為眾生八萬四千行故。說八萬四千法藏。名為說法。常在一切滅受想行定中。名圣默然。善男子。我若一劫。若減一劫。能說是義。是名說法相。是圣默然相。猶不能盡。于是佛告等行菩薩。善男子。乃往過去無量無邊不可思議阿僧祇劫。時世有佛。號曰普光。劫曰名聞。國名喜見。彼國嚴凈。豐樂安隱天人熾盛。其地皆以眾寶莊嚴。柔軟細滑。生寶蓮花一切香樹。充滿其中常出妙香。善男子。喜見國土有四百億四天下。一一天下縱廣八萬四千由旬。其中諸城縱廣一由旬。皆以眾寶校飾。一一城者有一萬五千聚落村邑。而圍繞之。一一聚落村邑無量百千人眾充滿其中。彼時人民所見色像。心皆喜悅無可憎惡。亦悉皆得念佛三昧。是以國土名曰喜見。若他方世界諸來菩薩皆得快樂。余國不爾。善男子。其普光佛。以三乘法為弟子說。亦多樂說如是法音。汝等比丘當行二事。若說法。若圣默然。善男子。爾時上方醫王佛土。有二菩薩。一名無盡意。二名益意。來詣普光佛所。頭面禮足。右繞三匝。恭敬合掌。卻住一面。時普光佛。為二菩薩廣說凈明三昧。所以名曰凈明三昧者。若菩薩入是三昧即得解脫。一切諸相及煩惱著。亦于一切佛法。得凈光明。是故名為凈明三昧。又前際一切法凈。后際一切法凈。現在一切法凈。是三世畢竟凈。無能令不凈。性常凈故。是以說一切諸法性常清凈。何謂諸法性凈。謂一切法空相。離有所得故。一切法無相相。離憶想分別故。一切法無作相。不取不舍。無求無愿。畢竟離自性故。是名性常清凈。以是常凈相。知生死性即是涅槃。涅槃性即是一切法性。是故說心性常清凈。善男子。譬如虛空。若受垢污無有是處。心性亦如是。若有垢污無有是處。又如虛空。雖為煙塵云霧覆翳。不明不凈。而不能染污虛空之性。設染污者不可復凈。以虛空實不染污故。還見清凈。凡夫心亦如是。雖邪憶念起諸煩惱。然其心相不可垢污。設垢污者不可復凈。以心相實不垢污性常明凈。是故心得解脫。善男子。是名入凈明三昧門。彼二菩薩聞是三昧。于諸法中得不可思議法光明。爾時無盡意菩薩白普光佛言。世尊。我等已聞入凈明三昧門。當以何行行此法門。佛告無盡意。善男子。汝等當行二行。若說法。若圣默然。時二菩薩從佛受教。頭面禮佛足。繞三匝而出。趣一園林。自以神力化作寶樓于中修行。時有梵天名曰妙光。與七萬二千梵俱來至其所。頭面禮足。問二菩薩。善男子。普光如來說言。汝等比丘集會當行二事。若說法。若圣默然。善男子。何謂說法何謂圣默然。二菩薩言。汝今善聽。我當少說。唯有如來乃通達耳。于是二菩薩。以二句義為諸梵眾廣分別說。時七萬二千梵皆得無生法忍。妙光梵天得普光明三昧。是二菩薩。于七萬六千歲。以無礙辯力答其所問。不懈不息分別二句。互相問答而不窮盡。于是普光佛。在虛空中作如是言。善男子。勿于文字言說而起諍訟。凡諸言說皆空如響。如所問答亦如是。汝等二人皆得無礙辯才及無盡陀羅尼。若于一劫若百劫。說此二句辯不可盡。善男子。佛法是寂滅相第一之義。此中無有文字不可得說。諸所言說皆無義利。是故汝等。當隨此義勿隨文字。是二菩薩聞佛教已。默然而止。佛告等行。以是當知。菩薩若以辯才說法。于百千萬劫若過百千萬劫。不可窮盡。又告等行。于意云何。彼二菩薩豈異人乎。勿造斯觀。無盡意者。今文殊師利是。益意菩薩者。今汝身是。妙光梵天者。今思益梵天是

　　仂行品第九(丹無此品幅末爾時文殊師利下為得圣道品第十六（夾注幅末當今本紙左十九行）)

爾時等行菩薩白佛言。未曾有也。世尊。諸佛菩提為大饒益如所說行精進眾生。世尊。其懈怠不能如說行者。雖值百千萬佛。無能為也。當知從勤精進得出菩提。爾時文殊師利謂等行菩薩。善男子。汝知菩薩云何行名勤精進。答言。若菩薩能得圣道。名勤精進。又問。云何行能得圣道。答曰。若于諸法無所分別。如是行者。能得圣道。又問。云何名得圣道已。答曰。若行者于平等中見諸法平等。是名得圣道已。又問。平等可得見耶。答言。不也。所以者何。若平等可見則非平等。思益梵天謂文殊師利。若行者于平等中不見諸法。是名得圣道已。文殊師利言。何故不見。思益言。離二相故不見。不見即是正見。又問。誰能正見世間。答言。不壞世間相者。又問。云何為不壞世間相。答言。色如無別無異。受想行識如無別無異。若行者見五陰平等如相。是名正見世間。又問。何等是世間相。答言。滅盡是世間相。又問。滅盡相復可盡耶。答言。滅盡相者不可盡也。又問。何故說言世間。是滅盡相。答言。世間畢竟盡相。是相不可盡。所以者何。已盡者不復盡也。又問。佛不說一切有為法是盡相耶。答言。世間是盡相終不可盡。是故。佛說一切有為法是盡相。又問。何故數名有為法。答言。以盡相故名有為法。又問。有為法者為住何所。答言。無為性中住。又問。有為法無為法有何差別。答言。有為法無為法文字言說有差別耳。所以者何。以文字言說言是有為是無為。若求有為無為實相。則無差別。以實相無差別故。又問。何等是諸法實相義。答言。一切法平等無有差別。是諸法實相義。又問。何等為義。答言。以文字說令人得解故名為義。所以者何。實相義者不如文字所說。諸佛雖以文字有所言說。而于實相無所增減。文殊師利。一切言說皆非言說。是故佛語名不可說。諸佛不可以言相說故。又問。云何得說佛相。答言。諸佛如來不可以色身說相。不可以三十二相說相。不可以諸功德法說相。又問。諸佛可離色身三十二相諸功德法。而說相耶。答言不也。所以者何。色身如。三十二相如。諸功德法如。諸佛不即。是如。亦不離如。如是可說佛相。不失如故。又問。諸佛世尊得何等故號名為佛。答言。諸佛世尊通達諸法性相如故。說名如來正遍知者

　　志大乘品第十(丹大乘行品第十七)

于是等行菩薩白佛言。世尊。何謂菩薩發行大乘。爾時世尊。以偈答言

　菩薩不壞色　　發行菩提心
　知色即菩提　　是名行菩提
　知色菩提然　　等入于如相
　不壞諸法性　　是名行菩提
　不壞諸法性　　則為菩提義
　是菩提義中　　亦無有菩提
　正行第一義　　是名行菩提
　愚于陰界入　　而欲求菩提
　陰界入即是　　離是無菩提
　若有諸菩薩　　于上中下法
　不取亦不舍　　是名行菩提
　若法及非法　　不分別為二
　亦不得不二　　是名行菩提
　若二則有為　　非二則無為
　離是二邊者　　是名行菩提
　是人過凡夫　　亦不入法位
　未得果而圣　　是世間福田
　行于世間法　　處中如蓮華
　遵修最上道　　是名行菩提
　世間所行處　　悉于是中行
　世間所貪著　　于中得解脫
　菩薩無所畏　　不沒生死淵
　無憂無疲惓　　而行菩提道
　斯人能善知　　法性真實相
　是故不分別　　是法是非法
　行于佛道時　　無法可舍離
　亦無法可受　　是名菩提相
　一切法無相　　猶若如虛空
　終不作是念　　是相是可相
　善知世所行　　遍知方便力
　能充滿一切　　眾生之所愿
　常住于平等　　護持佛正法
　一切無所念　　是則如來法
　若有佛無佛　　是法常住世
　能通達此相　　是名護持法
　諸法之實相　　了達知其義
　安住于此中　　而為人演說
　行于甚深法　　魔所不能測
　是人于諸法　　無所貪著故
　愿求諸佛慧　　亦不著愿求
　是慧于十方　　求之不可得
　諸佛慧無礙　　不著法非法
　若能不著此　　究竟得佛道
　其諸樂善人　　布施轉高尊
　舍一切所有　　而心不傾動
　諸法不可舍　　亦復不可取
　一切世間法　　根本不可得
　能知一切法　　非施非舍相
　是名大施主　　于法無所見
　是等諸菩薩　　不計我我所
　是故行施時　　不生貪惜心
　諸所有布施　　皆回向佛道
　布施及菩提　　不住是二相
　無作無起戒　　當住于此中
　亦不作是念　　我住是持戒
　智者知戒相　　不生亦不作
　是故戒清凈　　猶若如虛空
　觀身如鏡像　　言說如響聲
　心則如幻化　　不以戒自高
　其心常柔軟　　安處寂滅性
　悉除一切惡　　通達于善法
　持戒及毀戒　　不得此二相
　如是見法性　　則持無漏戒
　已度忍辱岸　　能忍一切惡
　于諸眾生類　　其心常平等
　諸法念念滅　　其性常不住
　于中無罵辱　　亦無有恭敬
　若節節解身　　其心終不動
　知心不在內　　亦復不在外
　身怨及刀杖　　皆從四大起
　于地水火風　　未曾有傷損
　通達于此事　　常行忍辱法
　菩薩行如是　　眾生不能動
　勇猛勤精進　　堅住于大乘
　是人于身心　　而無所依止
　雖知生死本　　其際不可得
　為諸眾生故　　莊嚴大誓愿
　法無決定生　　何許有滅相
　本際不可得　　為顛倒故說
　法性不可議　　常住于世間
　若能知如是　　不生亦不滅
　菩薩念眾生　　不解是法相
　為之勤精進　　令得離顛倒
　諸佛常不得　　眾生決定相
　而彼弘本愿　　當觀精進力
　思惟一切法　　知皆如幻化
　不得堅牢相　　觀之如虛空
　從虛妄分別　　貪著生苦惱
　為斯開法門　　令得入涅槃
　為彼行精進　　而不壞于法
　離法非法故　　常行真精進
　是等行遠離　　了達無諍定
　獨處無憒鬧　　常畏于生死
　樂住于閑居　　猶如犀一角
　游戲諸禪定　　明達諸神通
　心常住平等　　處空閑聚落
　威儀無變異　　恒樂于禪定
　信解常定法　　及寂滅無漏
　其心得解脫　　故說常定者
　自住平等法　　以此導眾生
　不違平等行　　故說常定者
　志念常堅固　　不忘菩提心
　亦能化眾生　　故說常定者
　常念于諸佛　　真實法性身
　遠離色身相　　故說常定者
　常修念于法　　如諸法實相
　亦無有憶念　　故說常定者
　常修念于僧　　僧即是無為
　離數及非數　　常入如是者
　悉見十方佛　　一切眾生類
　而于眼色中　　終不生二相
　諸佛所說法　　一切能聽受
　而于耳聲中　　亦不生二相
　能于一心中　　知諸眾生心
　自心及彼心　　此二不分別
　憶念過去世　　如恒河沙劫
　是先及是后　　亦復不分別
　能至無量土　　現諸神通力
　而于身心中　　無有疲倦想
　分別知諸法　　樂說辯無盡
　于無央數劫　　開示法性相
　智慧度彼岸　　善解陰界入
　常為眾生說　　無取無戲論
　善知因緣法　　遠離二邊相
　知是煩惱因　　亦知是凈因
　信解因緣法　　則無諸邪見
　法皆屬因緣　　無有定根本
　我見與佛見　　空見生死見
　涅槃之見等　　皆無是諸見
　無量智慧光　　知諸法實相
　無闇無障礙　　是行菩提道
　是乘名大乘　　不可思議乘
　悉容受眾生　　猶不盡其量
　一切諸乘中　　是乘為第一
　如是大乘者　　能出生余乘
　余乘有限量　　不能受一切
　唯此無上乘　　能悉受眾生
　若行此無量　　虛空之大乘
　于一切眾生　　無有慳吝心
　虛空無有量　　亦無有形色
　大乘亦如是　　無量無障礙
　若一切眾生　　乘于此大乘
　當觀是乘相　　寬博多所容
　無量無數劫　　說大乘功德
　及乘此乘者　　不可得窮盡
　若人聞是經　　乃至持一偈
　永脫于諸難　　得到安隱處
　敬念此經者　　舍是身已后
　終不墮惡道　　常生天人中
　于后惡世時　　若得聞是經
　我皆與授記　　究竟成佛道
　若住此經者　　佛法在是人
　是人在佛法　　亦能轉法輪
　若人持是經　　能轉無量劫
　生死諸往來　　得近于佛道
　若能持是經　　精進大智慧
　是名極勇猛　　能破魔軍眾
　我于燃燈佛　　住忍得受記
　若有樂是經　　我授記亦然
　若人于佛后　　能解說是經
　佛雖不在世　　為能作佛事　

佛說是偈時。五千天子皆發阿耨多羅三藐三菩提心。二千菩薩得無生法忍。十千比丘不受諸法漏盡心得解脫。三萬二千人遠塵離垢。于諸法中得法眼凈

　　行道品第十一(丹發菩提心品第十八)

爾時文殊師利法王子白佛言。世尊。如我解佛所說義。若有人發菩提愿。是為邪愿。所以者何。諸有所得悉皆是邪。若計得菩提而發愿者。是人諸所作行皆為是邪。所以者何。菩提不在欲界。不在色界。不在無色界。菩提無有住處。不應發愿。世尊。譬如有人愿得虛空。寧得虛空不。佛言。不也。世尊。菩薩亦復如是。發同虛空相菩提之愿。即是發虛空愿。菩提出過三世非是受相。不可愿也。若菩薩起二相。發菩提心作是念。生死與菩提異。邪見與菩提異。涅槃與菩提異。是則不行菩提道也

爾時思益梵天謂文殊師利。菩薩云何行名菩提行。答言。若菩薩行一切法而于法無所行是名行菩提行。所以者何。出過一切所行。是行菩提。又問。云何出過一切所行。是行菩提。答言。離眼耳鼻舌身意諸緣相。是名出過一切所行又問。出過有何義。答言。不出過平等。所以者何。一切法平等即是菩提。又問。云何是發菩提愿答言。當如菩提。又問。云何為菩提。答言。菩提非過去非未來非現在。是故菩薩應以三世清凈心發菩提愿。梵天。如過去未來現在法。從本以來常不生。不生故不可說。如是發愿無所發愿。是發一切愿。所以者何。以是行道能得薩婆若。又問。何故說言薩婆若。答言。悉知一切真智慧故名薩婆若。又問。何等是真智慧。答言。無變異相。如眾生無變。異相真智慧亦無變異相。又問。云何是眾生相。答言。假名字畢竟離是眾生相。如是相則無變異。名眾生與菩提異。是為變異。如菩提相眾生亦爾。是故無變異。菩提不可以余道得。但以我平等。故菩提平等。眾生性平等無我故。如是可得菩提。是故菩提無有變異。所以者何。如虛空無變異相。一切諸法亦無變異相

爾時思益梵天謂文殊師利。如來是實語者。能說如是法。文殊師利言。如來于法無所說。何以故。如來尚不得諸法。何況說法。思益言。如來豈不說諸法是世間是出世間。是有為是無為耶。文殊師利言。于汝意云何。是虛空可說可分別不。思益言。不也。文殊師利言。今說虛空名字。以所說故有生有滅耶。思益言。不也文殊師利言。如來說法亦復如是。不以說故諸法有生有滅。如此說法是不可說相。亦以此法有所教誨。是無所教誨。所以者何。如說法性不說法性亦如是。是故說一切法住于如中。是如亦無所住

思益梵天所問經卷第三思益梵天所問經卷第四

　　　　姚秦龜茲國三藏鳩摩羅什譯


　　稱嘆品第十二(丹無此品名)

爾時釋梵四天王俱在會中。即以天花散于佛上而作是言。世尊。若善男子善女人。聞文殊師利說是法。有信解者當知是人能破魔怨。所以者何。文殊師利今所說法。能破一切邪見妄想。世尊。若善男子善女人。聞是法不驚不怖。當知是人不從小功德來。若是經所在之處。當知此處則為諸佛擁護受用。若聞是經處。當知此處轉于法輪。是經在所住處。聚落村邑山林曠野。塔寺僧坊經行之處。諸魔外道貪著之人不能侵嬈。世尊。若人多供養過去諸佛。乃能得聞如是經典。世尊。我等于此經中得智慧光明。而不能得報佛及文殊師利思益梵天之恩。世尊。我等所從聞經。于是法師生世尊想。我等常當隨侍說是經者。此善男子常為諸天之所擁護。若人書寫是經讀誦解說時。無量諸天為聽法故來至其所

　　詠德品第十三(丹無此品名)

爾時世尊贊釋梵四天王等大眾言。善哉善哉。如汝所說。若三千大千世界滿中珍寶以為一分。聞是經者所得功德以為一分。福勝于彼。置是三千大千世界。若恒河沙等十方世界滿中珍寶。聞是經者所得功德。復勝于彼。諸善男子。若欲得功德者當聽是經。欲得身色端正。欲得財富。欲得眷屬。欲得自在。欲得具足天樂人樂。欲得名稱。欲得多聞憶念堅固正行威儀戒定智慧解達經書。欲得善知識。欲得三明六通。欲得一切善法。欲得阿耨多羅三藐三菩提。欲得與一切眾生樂具。欲得涅槃者。當聽是經受持讀誦如法修行廣為人說。諸善男子。若行是經者。我不見其人不得如此具足快樂。諸善男子。我今語汝。若人所從聞是經處。若和上。若阿阇梨。我不見世間供養之具。能報其恩。是法出于世間。世間供養所不能報。是法度于世間。世間財物所不能報。是法無染。染污之物所不能報。諸善男子。是法余無能報。惟有一事如說修行。若人于此法中能如說行者。是名能報師恩。亦為恭敬于師凈畢報恩。是名不空食人信施。是名順如來語順如來教。是名越渡諸流。是名過諸險道。是名建立勝幢。是名能破敵陣。是名師子之王。無所畏故。是名象王心。柔軟故。是名牛王。外道論師無能壞故。是名醫王。能療一切眾生病故。是名無所驚怖。能說甚深法故。是名能具足舍。舍諸煩惱故。是名持清凈戒。究盡善法故。是名得大忍辱。離我我所故。是名大精進力。于無量劫心無倦故。是名具足禪定。常念系心住一處故。是名有大智慧。善解言說諸章句故。是名有大威德。以無量福莊嚴身相故。是名有大威德。能蔽日月諸光明故。是名大力。持佛十力故。是名大云。能震法雷故。是名大雨。能滅煩惱塵故。是名為舍。至涅槃故。是名大救。救生死畏故。是名燈明。離無明闇故。是名歸趣。魔所怖者之所依故。是名眾生究竟之道。是名得位。坐道場故。是名已得法眼。是名見諸法如。是名知空法相。是名安住大悲。是名安立大慈。是名不舍一切眾生。是名背于小乘。是名向于大乘。是名除舍顛倒。是名至于平等。是名入于法位。是名安住道場。是名破壞諸魔。是名轉于法輪。諸善男子。我若一劫若減一劫。稱揚贊嘆說是如說修行功德。不可窮盡。如來之辯亦不可盡

　　等行品第十四(丹無此品名)

爾時會中有天子。名不退轉。白佛言。世尊。所說隨法行。隨法行者為何謂耶。佛告天子。隨法行者。不行一切法。所以者何。若不行諸法。則不分別是正是邪。如是行者則不行善。不行不善。不行有漏。不行無漏。不行世間。不行出世間。不行有為。不行無為。不行生死。不行涅槃。是名隨法行。若起法相者。是則不名隨法行也。若念言我行是法。是則戲論不隨法行。若不受一切法則隨法行。于一切法無憶念。無分別。無所行。是名隨法行。爾時不退轉天子白佛言。世尊。若能如是隨法行者。是人畢竟不復邪行。所以者何。正行者名為畢竟。住邪道者無隨法行。住正道者有隨法行。世尊。行正行者無有邪法。所以者何。諸法平等無差別故。爾時思益梵天謂不退轉天子。汝于此中隨法行不。答言。若世尊所說法中有二相者。我當行隨法行。今以無二相是隨法行。于中行者及所行法俱不可得。梵天。我以不二法行隨法行。離諸分別故如諸法如行。是名隨法行。思益言。汝未曾見此佛土耶。天子言。此佛土亦未曾見我。思益言。此佛土不能思惟分別見與不見。天子言。我亦不思惟分別曾于佛土見與不見。思益言。何人未見能見。答言。一切凡夫未見圣法位。若能入者是為先所未見而見。是法位相非眼所見。非耳鼻舌身意識所知。但應隨如相。見如眼如乃至意如法位如亦如是。若能如是見者是名正見

　　授不退轉天子記品第十五(丹師子吼品第十九)

爾時釋提桓因白佛言。世尊。譬如賈客主入于寶洲。其人所見皆是寶物。如是成就不可思議功德者。有所樂說皆是法寶。所樂說者皆是實際。所樂說者。于諸法中無所貪著不著彼我。所樂說者。皆是真實無有顛倒。所樂說者。過去際空。未來際不可得。現在際不起見。所樂說者。不信解者得信解。信解者得解脫。所樂說者。破增上慢。無增上慢者自說所作已辦。所樂說者。魔不得便。所聽法者超度魔事。所樂說者。未生善法令生。已生善法令得增長。所樂說者。已生諸煩惱令斷。未生諸煩惱令不生。所樂說者。未大莊嚴者令大莊嚴。已大莊嚴者令不退轉。所樂說者。不斷滅諸法而護佛法。世尊。以是樂說。能降伏一切外道。所以者何。一切野干不能于師子王前自現其身。況聞其吼。世尊。一切外道諸論議師。不能堪忍無上師子之吼。亦復如是(八幅爾時佛告下丹為梵行牢強精進品第二十)

爾時不退轉天子謂釋提桓因。憍尸迦。所言師子吼。師子吼者為何謂耶。答言。若行者說法無所貪著。是名師子吼。若行者貪著所見而有所說。是野干鳴。不名師子吼。起諸邪見故。天子。汝當復說所以為師子吼者。天子言。憍尸迦。有所說法乃至如來尚不貪著。何況余法。是名師子吼。又憍尸迦。如說修行名師子吼。決定說法名師子吼。說法無畏名師子吼。又憍尸迦。若行者為不生不滅不出故說法名師子吼。若為無垢無凈無合無散故說法名師子吼。又憍尸迦。師子吼名決定說一切法無我無眾生。師子吼名決定說諸法空。師子吼名守護法故而有所說。師子吼名作是愿言我當作佛滅一切眾生苦惱。師子吼名于清凈所須物中少欲知足。師子吼名常能不舍阿蘭若住處。師子吼名行施唱導。師子吼名不舍持戒。師子吼名等心怨親。師子吼名常行精進不舍本愿。師子吼名能除煩惱。師子吼名以智慧善知所行。說是師子吼法時。三千大千世界六種震動。百千伎樂不鼓自鳴。其大光明普照天地。百千諸天踴躍歡喜言。我等聞不退轉天子說師子吼法。于閻浮提再見轉法輪。時佛微笑。諸佛常法若微笑時。若干百千種。青黃赤白紅紫等光。從口中出普照無量無邊世界。上過梵世蔽日月光。還繞身三匝從頂相入。于是思益梵天向佛合掌。以偈贊曰

　度一切慧最勝尊　　悉知三世眾生行
　智慧功德及解脫　　唯愿演說笑因緣
　佛慧無量無障礙　　聲聞緣覺所不及
　知眾生心隨意說　　愿最上尊說笑緣
　佛光可樂凈無穢　　普照天人蔽日月
　須彌鐵圍及眾山　　愿無比尊說笑緣
　大圣寂然離嗔恨　　天人瞻仰無厭足
　一切皆蒙得快樂　　愿為分別笑因緣
　通達諸法空無我　　水沫云露夢所見
　水中月影虛空相　　愿以妙音說笑緣
　離分別想諸邪見　　了空無相及無作
　常樂禪定寂然法　　愿說放此凈光緣
　不著文字言音聲　　說不依法及眾生
　彼各自謂為我說　　愿神通智說笑緣
　佛為醫王滅眾病　　那羅廷力救世者
　趣舍燈明究竟道　　天人供養說笑緣　

爾時佛告思益梵天。汝見是不退轉天子不。唯然已見。梵天。此不退轉天子從今已后。過三百二十萬阿僧祇劫。當得作佛號須彌燈王如來應供正遍知明行足善逝世間解無上士調御丈夫天人師佛世尊。世界名妙化。劫名梵嘆。其佛國土以閻浮檀金琉璃為地。純以菩薩為僧。無諸魔怨。所須之物應念即至。佛壽無量不可計數。于是思益梵天。謂不退轉天子。如來今已授仁者記。天子言。梵天。如與如法性受記。與我受記亦復如是。思益言。如法性不可授記。天子言。如法性不可授記者。當知一切菩薩受記亦復如是。思益言。若如來不與汝記。汝于過去諸佛所則為空住梵行。天子言。若無所住是住梵行。思益言。云何無住而住梵行。答言。若不住欲界。不住色界。不住無色界。是住梵行。又梵天。若行者不住我。不住眾生。不住壽命者。不住人者。是住梵行。以要言之。若不住法。不住非法。是住梵行。又問。梵行者有何義。答言。住不二道是梵行義。又問。住不二道為住何所。答言。住不二道是即不住一切諸法。所以者何。眾賢圣無所住。不取于法能度諸流。又問。云何為修道。答言。不墮有。不墮無。亦不分別是有是無。習如是者名為修道。又問。以何法修道。答言。不以見聞覺知法。不以得不以證。于一切法無相無示。名為修道。又問。何謂菩薩牢強精進。答言。若菩薩于諸法不見一相。不見異相。是名菩薩牢強精進大莊嚴也。于諸法不壞法性故。于諸法無著無斷無增無減。不見垢凈出于法性。是名菩薩第一精進。所謂身無所起。心無所起。于是世尊贊不退轉天子。善哉善哉。贊已語思益梵天言。如此天子所說。身無所起。心無所起。是為第一牢強精進。梵天。我念宿世一切所行。牢強精進持戒頭陀。于諸師長供養恭敬。在空閑處專精行道讀誦多聞。愍念眾生給其所須。一切難行苦行殷勤精進。而過去諸佛不見授阿耨多羅三藐三菩提記。所以者何。我住身口心。起精進相故。梵天。我后得如天子所說牢強精進故。然燈佛授我記言。汝于來世當得作佛號釋迦牟尼。是故梵天。若菩薩。疾欲受記。應當修習如是牢強精進。謂于諸法不起精進相。世尊。何等是不起相精進。佛言。三世等空精進。是名不起相精進。世尊。云何為三世等空精進。佛言。過去心已滅。未來心未至。現在心無住。若法滅不復更起。若未至即無生相。若無住即住實相。又實相亦無有生。若法無生則無去來今。若無去來今者則從本已來性常不生。是名三世等空精進。能令菩薩疾得受記。梵天。菩薩成就如是法忍者。能了達一切法無所舍。是名檀波羅蜜。了達一切法無漏。是名尸波羅蜜。了達一切法無傷。是名羼提波羅蜜。了達一切法無所起。是名毗梨耶波羅蜜。了達一切法平等。是名禪波羅蜜。了達一切法無所分別。是名般若波羅蜜。若菩薩如是了達則于諸法無增無減無正無邪。是菩薩雖布施不求果報。雖持戒無所貪著。雖忍辱知內外空。雖精進知無起相。雖禪定無所依止。雖行慧無所取相。梵天。菩薩成就如是法忍。雖示現一切所行。而無所染污。是人得世間平等相。不為利衰毀譽稱譏苦樂之所傾動。出過一切世間法故。不自高不自下。不喜不戚。不動不逸。無二心離諸緣得無二法。為墮見二法眾生起大悲心。為其受身而教化之。梵天。是名第一牢強精進。所謂得無我空法忍。而于眾生起大悲心。為之受身說是牢強精進相。時八千菩薩得無生法忍。佛為受記。皆當得阿耨多羅三藐三菩提。各于異土得成佛道。皆同一號號堅精進

爾時大迦葉白佛言。世尊。譬如諸大龍若欲雨時雨于大海。此諸菩薩亦復如是。以大法雨雨菩薩心。佛言。迦葉。如汝所說。諸大龍王所以不雨閻浮提者。非有吝也。但以其地不堪受故。所以者何。大龍所雨澍如車軸。若其雨者。是閻浮提及城邑聚落山林陂池。悉皆漂流如漂棗葉。是故大龍不雨大雨于閻浮提。如是迦葉。此諸菩薩所以不雨法雨于余眾生者。亦無吝心。以其器不堪受如是等法。是故此諸菩薩。但于甚深智慧無量大海菩薩心中。雨如是等不可思議無上法雨。迦葉。又如大海堪受大雨澍如車軸不增不減。此諸菩薩亦復如是。若于一劫若復百劫。若聽若說。其法湛然不增不減。迦葉。又如大海百川眾流入其中者同一堿味。此諸菩薩亦復如是。聞種種法種種論議。皆能信解為一空味(前幅爾時大迦葉下丹本為海喻品第二十一)

迦葉。又如大海澄凈無垢。濁水流入即皆清潔。此諸菩薩亦復如是。凈諸結恨。塵勞之垢。迦葉。又如大海甚深無底。此諸菩薩亦復如是。能思惟入無量法故。名為甚深。一切聲聞辟支佛不能測故。名為無底。迦葉。又如大海集無量水。此諸菩薩亦復如是。集無量法無量智慧。是故說諸菩薩心如大海。迦葉。又如大海積聚種種無量珍寶。此諸菩薩亦復如是。入種種法門集諸法寶。種種行道出生無量法寶之聚。迦葉。又如大海有三種寶。一者少價。二者有價。三者無價。此諸菩薩所可說法亦復如是。隨諸眾生根之利鈍令得解脫。有以小乘而得解脫。有以中乘而得解脫。有以大乘而得解脫。迦葉。又如大海漸漸轉深。此諸菩薩亦復如是。向薩婆若漸漸轉深。迦葉。又如大海不宿死尸。此諸菩薩亦復如是。不宿聲聞辟支佛心。亦不宿慳貪毀戒嗔恚懈怠亂念愚癡之心。亦不宿我人眾生之見。迦葉。又如劫盡燒時諸小陂池江河泉源在前枯竭。然后大海乃當消盡。正法滅時亦復如是。諸行小道正法先盡。然后菩薩大海之心正法乃滅。迦葉。此諸菩薩寧失身命不舍正法。汝謂菩薩失正法耶。勿造斯觀。迦葉。如彼大海有金剛珠名集諸寶。乃至七日出時火至梵世。而此寶珠不燒不失。轉至他方大海之中。若是寶珠在此世界。世界燒者無有是處。此諸菩薩亦復如是。正法滅時七邪法出爾。乃至于他方世界。何等七。一者外道論。二者惡知識。三者邪用道法。四者互相惱亂。五者入邪見棘林。六者不修福德。七者無有得道。此七惡出時。是諸菩薩知諸眾生不可得度爾。乃至于他方佛國。不離見佛聞法。教化眾生增長善根。迦葉。又如大海為無量眾生之所依止。此諸菩薩亦復如是。眾生依止得三種樂。人樂天樂涅槃之樂。迦葉。又如大海堿不可飲。此諸菩薩亦復如是。諸魔外道不能吞滅。于是大迦葉白佛言。世尊。大海雖深尚可測量。此諸菩薩不可測也。佛告迦葉。三千大千世界微塵猶可數知。此諸菩薩功德無量不可數也。爾時世尊欲重宣此事。而說偈言

　譬如大海能悉受　　一切眾水無滿時
　此諸菩薩亦如是　　常求法利無厭足
　又如大海納眾流　　一切悉歸無損益
　此諸菩薩亦如是　　聽受深法無增減
　又如大海不受濁　　濁水流入悉清凈
　此諸菩薩亦如是　　不受一切煩惱垢
　又如大海無涯底　　此諸菩薩亦如是
　功德智慧無有量　　一切眾生不能測
　又如大海無別異　　百川流入皆一味
　此諸菩薩亦如是　　所聽受法同一相
　又如大海所以成　　非但為一眾生故
　此諸菩薩亦如是　　普為一切發道心
　如海寶珠名集寶　　因是寶故有眾寶
　菩薩寶聚亦如是　　從菩薩寶出諸寶
　如大海出三種寶　　而此大海無分別
　菩薩說法亦如是　　三乘度人無彼此
　又如大海漸漸深　　此諸菩薩亦如是
　為眾生故修功德　　回向甚深薩婆若
　又如大海不宿尸　　此諸菩薩亦如是
　發清凈心菩提愿　　不宿聲聞煩惱心
　如大海有堅牢寶　　其寶名曰集諸寶
　劫盡燒時終不燒　　轉至他方諸佛國
　正法滅時亦如是　　堅精進者能持法
　知諸眾生不可度　　轉至他方諸佛所
　三千世界欲壞時　　火劫將起燒天地
　百川眾流在前涸　　爾時水王于后竭
　行小道者亦如是　　法欲盡時在前滅
　菩薩勇猛不惜身　　護持正法后乃盡
　若佛在世滅度后　　是心中法寶不滅
　深心清凈住是法　　以此善法修行道
　百千眾生依止海　　海成非為一眾生
　菩薩發心亦如是　　為度一切眾生故
　十方世界諸大海　　猶尚可得測其量
　是諸菩薩所行道　　聲聞緣覺不能測
　迦葉當知諸菩薩　　勇猛精進回向心
　愿欲作佛度眾生　　尚無與等何況勝
　是德寶聚如大海　　是可供養良福田
　是為最上大醫王　　能療一切眾生病
　是世歸依作救護　　洲渚燈明究竟道
　能與世間無明眼　　得眼則能服甘露
　是為世間諸法王　　是為帝釋決斷智
　是為梵王行四禪　　是為能轉梵法輪
　是為大智導世師　　示諸邪徑正真道
　是為勇猛能破魔　　是為清凈除惱穢
　是修白法如滿月　　光明高顯猶如日
　智慧超出如須彌　　猶如密云雨甘露
　是無所畏如師子　　是心調柔如象王
　是則譬如金剛山　　一切外道不能壞
　是則清凈猶如水　　是有威猛如大火
　是則如風無障礙　　是則如地無能動
　是拔憍慢我根等　　是如藥樹無分別
　是持凈戒如蓮華　　是于世法無所染
　是如優曇缽羅華　　千萬億劫時一出
　是為知報佛之恩　　是為不斷諸佛種
　是為精進行大悲　　是用慈喜而超出
　是能舍離五欲心　　是常求佛法寶財
　是行布施為最勝　　是持凈戒無等侶
　是忍辱健無疇匹　　是勤精進無厭倦
　是行禪定具神通　　能至無量諸佛土
　常見諸佛聽受法　　如其所聞為人說
　是知眾生所行道　　隨其性欲根利鈍
　是名善知方便力　　是然慧燈得濟處
　是能善知一切法　　皆從和合因緣生
　是能決了因緣相　　離于我見樂平等
　是能正觀于諸法　　為從何來至何所
　善知諸法無去來　　常住法性而不動
　是見有為法皆空　　增益大悲濟眾生
　眾生妄想起眾苦　　為欲度故修行道
　凡夫分別我我所　　行于種種諸邪見
　是能曉了法實相　　為斷諸見講說法
　無常為常不清凈　　無我謂我苦為樂
　凡夫顛倒貪著故　　生死前際不可知
　是能知此從顛倒　　無我無人無眾生
　我當如是修正道　　無常我樂及不凈
　迦葉當知此菩薩　　我所稱贊諸功德
　于其所行不可盡　　猶如大地舉一塵
　若發菩提心不退　　三千大千供養具
　若復有供過于是　　悉應供養如是人
　若人發心愿作佛　　是則恭敬供養我
　于諸去來現在佛　　亦皆恭敬供養已　

　　建立法品第十六(丹天子授記品第二十二)

爾時思益梵天謂文殊師利法王子。當請如來護念斯經。于后末世五百歲時令廣流布。文殊師利言。于意云何。佛于是經有法有說有示可護念不。思益言不也。梵天。是故當知一切法無說無示無有護念。是法終不可滅不可護念。若欲護此法者。為欲護念虛空。梵天。菩薩若言欲有所受法者。即非法言。所以者何。出過一切言論。是名菩薩樂無諍訟。梵天。若有菩薩于此眾中作是念。今說是法。當知是人即非聽法。所以者何。不聽法者乃為聽法。梵天言。何故說不聽法者乃為聽法。文殊師利言。眼耳鼻舌身意不漏。是聽法也。所以者何。若于內六入不漏色聲香味觸法中。乃為聽法。爾時會中三萬二千天子。五百比丘。三百比丘尼。八百優婆塞。八百優婆夷。聞文殊師利所說皆得無生法忍。得是忍已作是言。如是如是。文殊師利。如仁者所說。不聽法者乃為聽法

爾時思益梵天。問得忍諸菩薩言。汝等豈不聽是經耶。諸菩薩言。如我等聽。以不聽為聽。又問。汝等云何知是法耶。答言。以不知為知。又問。汝等得何等故名為得忍。答言。以一切法不可得故。我等名為得忍。思益言。云何隨是法行。答言。以不隨行故隨行。又問。汝等于此法中明了通達耶。答言。一切諸法皆明了通達。無彼我故。爾時會中有天子名凈相。謂思益梵天。若有但聞此經佛不與受記者。我當授其阿耨多羅三藐三菩提記。所以者何。此經不破因果。能生一切善法。能壞魔怨離諸憎愛。能令眾生心得清凈。能令信者皆得歡喜除諸嗔恨。斯經一切善人之所修行。斯經一切諸佛之所護念。斯經一切世間天人阿修羅所共守護。斯經決定至不退轉故。斯經不誑至道場故。斯經真實能令眾生得諸佛法。斯經能轉法輪。斯經能除疑悔。斯經能開圣道。斯經求解脫者所應善聽。斯經欲得陀羅尼者所應善持。斯經求福之人所應善說。斯經樂法之人所應善念。斯經能與快樂至于涅槃。斯經若魔外道有所得人所不能斷。斯經應受供養人能隨其義。斯經能令利根者欣悅。斯經能令智慧者歡喜。斯經能與人慧。離諸見故。斯經能與人智。破愚癡故。斯經文辭次第善說。斯經究竟善隨義說。斯經多所利益說第一義。斯經愛樂法人之所貪惜。斯經有智之人所不能離。斯經施者之大藏。斯經熱惱者之清涼池。斯經能令慈者心等。斯經能令懈怠者精進。斯經能令妄念者得定。斯經能與愚者慧明。梵天。斯經一切諸佛之所貴重。凈相天子說是法時。三千大千世界皆大振動。佛即贊言。善哉善哉。天子。如汝所說

爾時思益梵天白佛言。世尊。是天子曾于過去諸佛所聞是經耶。佛言。是天子已于六十四億諸佛所。得聞是經。過四萬二千劫。當得作佛號寶莊嚴。國名多寶。于其中間有諸佛出。皆得供養亦聞是經。梵天。是諸比丘比丘尼優婆塞優婆夷。諸天龍鬼神。在此會中得法忍者。皆當得生多寶國土。爾時凈相天子白佛言。世尊。我不求菩提。不愿菩提。不貪菩提。不樂菩提。不念菩提。不分別菩提。云何如來見授記耶。佛告天子。如以草木莖節枝葉。投于火中而語之言。汝等莫然。汝等莫然。若以是語而不然者。無有是處。天子。菩薩亦如是。雖不喜樂貪著菩提。當知是人已為一切諸佛所記。所以者何。若菩薩不喜不樂不貪不著不得菩提。則于諸佛必得受阿耨多羅三藐三菩提記。爾時會中有五百菩薩白佛言。世尊。我等今不求菩提。不愿菩提。不喜樂菩提。不貪著菩提。不思念菩提。不分別菩提。作是語已。以佛神力。即見上方八萬四千諸佛。授其阿耨多羅三藐三菩提記

爾時五百菩薩。白佛言。未曾有也。世尊。如來所說甚善快哉。所謂菩薩不求不愿不貪不喜不得菩提。而諸佛授記。世尊。我等今見上方八萬四千諸佛。諸佛皆與我等。受阿耨多羅三藐三菩提記

　　諸天嘆品第十七(丹如來神咒品第二十三)

爾時文殊師利白佛言。惟愿世尊。護念是法。于當來世后五百歲廣宣流布。此閻浮提令得久住。又令大莊嚴善男子善女人咸得聞之。設魔事種種起而能不隨魔。若魔民亦不得便。以受持是經故。終不退失阿耨多羅三藐三菩提。爾時佛告文殊師利。如是如是。汝今善聽。欲令此經久住故。當為汝說。召諸天龍夜叉乾闥婆鳩槃茶等咒術。若法師誦持此咒。則能致諸天龍夜叉乾闥婆阿修羅迦樓羅。緊那羅摩睺羅伽等。常隨護之。是法師若行道路。若失道時。若在聚落。若在空閑。若在僧房。若在宴室。若經行處。若在眾會。是諸神等。常當隨侍衛護益其樂說辯才。又復為作堅固憶念慧力因緣。無有怨賊得其便者。使是法師行立坐臥一心安詳。文殊師利。何等為咒術章句

郁頭隸(一)頭頭隸(二)摩隸(三)遮隸(四)麑隸(五)梯隸緹隸(六)彌隸(七)睺樓(八)睺樓(九)睺樓(十)堙婆隸(十一)韋多隸(十二)麴丘隸(十三)阿那禰(十四)伽帝(十五)摩醯履(十六)摩那從(十七)摩禰(十八)婆睺干地薩波樓帝(十九)羅婆婆伽帝(二十)辛頭隸(二十一)南無佛馱遮黎帝隸(二十二)南無達摩涅伽陀禰(二十三)南無僧伽和醯陀和醯陀(二十四)毗婆扇陀禰(二十五)薩婆波波禰麑帝隸彌浮提履(二十六)薩遮涅提舍梵嵐摩波舍多予利師鞞波舍多阿哆羅提佗(佗敕寫反)提薩婆浮多伽羅呵(呵呼奈反)南無佛馱悉纏斗曼哆邏

一切眾生中慈說圣諦。梵天所贊嘆。諸賢圣所贊嘆。此中住召一切諸神。南無諸佛。當成就是咒術

文殊師利。是為咒術章句。若菩薩摩訶薩欲行此經者。當誦持是咒術章句。應一心行不調戲不散亂。舉動進止悉令凈潔。不畜余食少欲知足。獨處遠離不樂憒鬧。身心遠離常樂慈悲以法喜樂。安住實語不欺誑人。貴于坐禪樂欲說法。行于正念常離邪念。常樂頭陀細行之法。于得不得無有憂喜。趣向涅槃畏厭生死。等心憎愛離別異相。不吝身命及一切物。無有貪惜。威儀成就常樂持戒。忍辱調柔惡言能忍。顏色和悅無惡姿容。先意問訊除去憍慢。同心歡樂。文殊師利。此諸法師住如是法誦是咒術。即于現世得十種力。何等為十。得念力不忘失故。得慧力善擇法故。得行力隨經意故。得堅固力行生死故。得慚愧力護彼我故。得多聞力具足慧故。得陀羅尼力一切聞能持故。得樂說辯力諸佛護念故。得深法力具五通故。得無生忍力速得具足薩婆若故。文殊師利。若法師能住是行誦持咒術。現世得是十力。佛說是咒術力時。四天王驚怖毛豎。與無量鬼神眷屬圍繞。前詣佛所頭面禮足。白佛言。世尊。我是四天王。得須陀洹道順佛教者。我等各當率諸親屬營從人民衛護法師。若善男子善女人護念法者。能持如是等經讀誦解說。我等四天王常往衛護。是人所在之處。若城邑聚落。若空閑靜處。若在家若出家。我等及眷屬常當隨侍供給。令心安隱無有厭倦。亦使一切無能嬈者。世尊。又是經所在之處面五十里。若天天子。若龍龍子。若夜叉夜叉子。若鳩槃茶鳩槃茶子等。不能得便。爾時毗樓勒迦護世天王。即說偈言

　我所有眷屬　　親戚及人民
　皆當共衛護　　供養是法師　

爾時毗樓婆叉天王。即說偈言

　我是法王子　　從法而化生
　求菩提佛子　　我皆當供給　

爾時犍馱羅吒天王。即說偈言

　若有諸法師　　能持如是經
　我常當衛護　　周遍于十方　

爾時毗賒婆那天王。即說偈言

　是人發道心　　所應受供養
　一切諸眾生　　無能辦之者　

爾時毗賒婆那天王子。名曰善寶。持七寶蓋奉上如來。即說偈言

　世尊我今當　　受持如是經
　亦為他人說　　我有如是心
　世尊知我心　　及先世所行
　從初所發意　　至誠求佛道
　世尊無見頂　　今奉此妙蓋
　愿我得如是　　無見之頂相
　我以愛敬心　　瞻仰于世尊
　愿成清凈眼　　得見彌勒佛
　度智慧世尊　　即時以偈答
　汝于此命終　　即生兜術天
　從兜術下生　　得見彌勒佛
　二萬歲供養　　爾乃行出家
　既得出家已　　凈修于梵行
　賢劫中諸佛　　一切悉得見
　亦得供養之　　于彼修梵行
　過六十億劫　　汝當得成佛
　號名為寶蓋　　國土甚嚴凈
　唯有菩薩僧　　為講說妙法
　壽命盡一劫　　若滅度已后
　正法住半劫　　利益諸眾生　

爾時釋提桓因。與無數百千諸天圍繞。白佛言。世尊。我今亦當衛護能持如是比經諸法師等供養供給。是經所在之處。若讀誦解脫。我為聽受法故往詣其所。又當增益法師氣力。法句次第令不漏失

爾時釋提桓因子。名曰劬婆伽。持真珠蓋七寶莊嚴奉上如來。即說偈言

　我常現了知　　世尊之所說
　亦當如是行　　求佛一切智
　世尊于前世　　無物不施與
　我當隨此行　　亦舍諸所有
　我今法王前　　受持如是經
　當數為人說　　以報如來恩
　若愛念是經　　是即與我同
　我當供養之　　為得菩提故
　世尊聲聞人　　不能守護法
　于后恐怖世　　我當護是經
　世尊安慰我　　又斷諸天疑
　我今當久如　　得佛如世尊
　佛通達智慧　　即時與受記
　汝后當作佛　　如我今無異
　過于千億劫　　又復過百億
　爾乃得成佛　　號曰為智王　

爾時娑婆世界主梵天王白佛言。世尊。我舍禪定樂往詣法師。若善男子善女人若說是法者。所以者何。從如是等經出帝釋梵王諸豪尊等。世尊。我當供養是諸善男子。是諸善男子。應受一切世間天人阿修羅之所供養。爾時妙梵天王。即說偈言

　比丘比丘尼　　諸清信士女
　其能受是經　　是世供養處
　乃至有一人　　能行是經者
　我要當為之　　演說如是經
　敷眾妙花座　　高至于梵天
　于此座上坐　　演說如是經
　若于惡世中　　所從聞此經
　應發希有心　　踴躍稱善哉
　若無量世界　　大火悉充滿
　要當從中過　　往聽如是經
　能開佛道經　　若欲得聞者
　積寶如須彌　　應盡供是人　

　　囑累品第十八(丹第二十四)

爾時世尊現神通力。令魔波旬及其軍眾來詣佛所作是言。世尊。我與眷屬今于佛前立此誓愿。是經所流布處。若說法者及聽法者。并彼國土不起魔事。亦當擁護是經。爾時世尊放金色光照此世界告文殊師利言。如來今護念是經。利益諸法師故。是經在閻浮提隨其歲數佛法不滅。爾時會中眾生以一切花一切香一切末香而散佛上作是言。世尊。愿使是經久住閻浮提廣宣流布。于是佛告阿難。汝受持是經不。阿難言。唯然受持。阿難我今以是經囑累于汝。受持讀誦為人廣說。阿難白佛言。世尊。若人受持是經讀誦解說得幾所功德。佛告阿難。隨是經所有文字章句之數。盡壽以一切樂具。供養爾所諸佛及僧。若人乃至供養是經卷恭敬尊重贊嘆。其福為勝。是人現世得十一功德之藏。何等為十一。見佛藏得天眼故。聽法藏得天耳故。見僧藏得不退轉菩薩僧故。無盡財藏得寶手故。色身藏具三十二相故。眷屬藏得不可壞眷屬故。所未聞法藏得陀羅尼故。憶念藏得樂說辯故。無所畏藏破壞一切外道論故。福德藏利益眾生故。智慧藏得一切佛法故。佛說是經時。七十二那由他眾生得無生法忍。無量眾生發阿耨多羅三藐三菩提心。無數眾生不受諸法漏盡心得解脫。爾時阿難即從坐起偏袒右肩。頭面禮佛足白佛言。世尊。當何名此經云何奉持。佛告阿難。此經名為攝一切法。亦名莊嚴諸佛法。又名思益梵天所問。又名文殊師利論議。當奉持之。佛說是經已。文殊師利法王子。及思益梵天等行菩薩。長老摩訶迦葉。慧命阿難。及諸天眾一切世人。受持佛語。皆大歡喜

思益梵天所問經卷第四