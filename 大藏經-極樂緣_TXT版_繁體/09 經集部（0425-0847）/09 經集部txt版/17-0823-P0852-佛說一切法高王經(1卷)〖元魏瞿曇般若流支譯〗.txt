　　No. 823 [Nos. 822, 824]

佛說一切法高王經(一名一切法義王經)

　　　　元魏婆羅門瞿曇般若流支譯


如是我聞。一時婆伽婆。游王舍城迦蘭陀竹林。與大比丘眾一千二百五十人俱。其先悉是編發梵志。其名曰優樓頻騾迦葉等。一切皆是大阿羅漢。諸漏已盡無復煩惱心得自在。善得心解脫。善得慧解脫。人中大龍。應作者作所作已辦。離諸重擔逮得己利。盡諸有結善得正智心。解脫一切心得自在。到第一彼岸

爾時世尊月十五日。于布薩時在露地坐。諸比丘眾之所圍繞供養恭敬。彼時復有一異比丘。初始出家即日受戒詣世尊所。到佛所已頭面禮足右繞三匝。繞三匝已。合掌向佛白言。世尊。我新出家朝日受戒。唯愿教我。我于僧中云何而食。僧中食已云何可消。既食食已云何消施。又善男子信何義故。舍家出家得彼饒益。彼異比丘。即以偈頌問如來曰

　我既新出家　　朝日始受戒
　唯愿為我說　　云何消僧食
　何義故舍家　　出家入佛法
　唯愿說勝義　　云何消他施　

如是問已。如來即答彼比丘言。比丘當知。若比丘成就三法。應食僧食。食已消施。彼善男子信何義故。舍家出家得彼饒益。何等為三。比丘當知。謂入眾僧作眾僧業僧利相應。比丘當知。比丘成就此三法者。應食僧食。食已消施。彼善男子信何義故。舍家出家得彼饒益。爾時世尊即說偈言

　若人入眾僧　　造作眾僧業
　眾僧利相應　　彼人能消施　

如是說已。彼比丘言。如是之義世尊略說。我不能解。世尊。云何比丘名入眾僧作眾僧業。又復云何僧利相應。時彼比丘。即以偈頌問如來曰

　云何入眾僧　　云何眾僧業
　云何眾僧利　　愿說令得知　

如是請已。佛言。比丘。諦聽諦聽善思念之。我今為汝廣說眾僧。說眾僧業說眾僧利。彼比丘言。如是世尊。愿樂欲聞。佛言。比丘。所言僧者。四行四得八富伽羅。比丘當知。此名為僧。應受世間天人供養合掌恭敬。無上福田。爾時世尊重說偈言

　有四行四得　　八種富伽羅
　此等名為僧　　無上勝福田　

如是說已。彼比丘言。未知世尊。何者僧業。佛言。比丘。謂四念處及四正勤四如意足五根五力七菩提分八圣道分。比丘當知。此名僧業。爾時世尊而說偈言

　若常勤修習　　寂靜八圣道
　如是修勝道　　是名為僧業　

如是說已。彼比丘言。未知世尊。何者僧利。佛言。比丘。謂僧利者四沙門果。何等為四。四者所謂須陀洹果斯陀含果阿那含果阿羅漢果。比丘當知。此名僧利。爾時世尊而說偈言

　大人有大利　　僧中富伽羅
　謂四沙門果　　彼人能消施　

如是說已。彼比丘言。如世尊說。比丘入僧作眾僧業僧利相應。如是比丘能消他食。既食食已能消他施。彼善男子。信何義故舍家出家得彼饒益。世尊。若人悕望一切智智舍家出家。未知世尊。彼富伽羅為入僧不作僧業不得僧利不。佛言。比丘。善哉善哉。汝善思量。汝善能問。汝善辯才。能問如來如是之義。利益多人安樂多人饒益多人。憐愍世間利益安樂。憐愍天人故如是問。如汝所問。若人悕望一切智智舍家出家。彼富伽羅為入僧不作僧業不得僧利不。如是問者。我為汝說。比丘當知。彼富伽羅不入眾僧非作僧業與眾僧利則不相應。爾時世尊重說偈言

　若人悕菩提　　彼不入眾僧
　非修眾僧業　　非僧利相應　

如是說已。彼比丘言。未知世尊。彼富伽羅若不入僧非作僧業非利相應。云何世尊。聽其出家聽食僧食。云何消施。佛言。比丘。汝且止止。勿作此語此不須問。彼異比丘復言。世尊。若此比丘不入眾僧非作僧業非利相應。云何消施。爾時世尊復言。比丘。此不須問。彼異比丘更復第三問言。世尊。若此比丘不入眾僧非作僧業非利相應。云何消施

爾時世尊以彼比丘殷勤三問。即放眉間白毫相光。照此三千大千世界。光明遍滿山河石壁皆悉不現。唯見光明遍此三千大千世界。而此三千大千世界海中眾生。所謂諸魚摩伽羅魚舒摩羅龜等眾生昔未曾見。見光明已皆生驚怖。又此三千大千世界諸大海中。若龍龍女。若阿修羅阿修羅女。若迦樓羅迦樓羅女昔未曾見。見光明已皆生驚怖。如是光明皆悉遍至四大王天三十三天炎摩兜率化樂自在。梵身梵輔梵眾大梵。光明少光無量光天光音。凈天及少凈天無量凈天遍。凈廣果不煩不熱善見善現阿迦尼吒。乃至非想非非想處。多千天子睹佛光明一切皆來。乃至三千大千世界四大王天。次第乃至凈處天眾。一切專心來詣佛所。到佛所已頭面禮足尊重恭敬。合掌向佛住虛空中

爾時復有眾多比丘游行人中。既睹光明往詣佛所。到佛所已頭面禮足右繞三匝。一心正念卻坐一面

爾時復有比丘比丘尼優婆塞優婆夷。既睹光明往詣佛所。到佛所已頭面禮足右繞三匝。專心正念卻坐一面

爾時復有三千大千世界諸龍夜叉乾闥婆阿修羅迦樓羅緊那羅摩睺羅伽人非人等。睹佛光明往詣佛所。到佛所已頭面禮足右繞三匝。一心正念卻坐一面

爾時慧命舍利弗。從座而起整服一廂。右膝著地合掌向佛白言。世尊。此多比丘比丘尼優婆塞優婆夷等皆來集會。世尊。此多天龍夜叉乾闥婆阿修羅迦樓羅緊那羅摩睺羅伽人與非人。四大王天三十三天夜摩兜率化樂自在。并梵身天。乃至無量凈處凈身多千天子。睹佛光明皆來集會。世尊。何故放眉間光愿為解說。爾時慧命舍利弗。即以偈頌問如來曰

　多千數眾生　　復億那由他
　睹佛光明故　　皆來見世尊
　世尊以何因　　復以何因緣
　此多千億眾　　今來集此處
　世尊知其義　　何故來至此
　愿導師憐愍　　為我說其因　

如是問已。佛告慧命舍利弗言。舍利弗。此新出家朝日受戒比丘問言。若有比丘行大乘行。專心悕求一切智智。彼人云何食眾僧食能消他施。舍利弗。我今欲答彼比丘問。為是義故。如是無量億千眾生和集來此

爾時慧命舍利弗言。唯愿世尊。惟愿善逝。今答此問。佛言。舍利弗。若說此義有人迷沒。何以故。舍利弗。一切大龍不可思議。有大神通大師子吼不可思議。師子之吼不可思議。大眾生法不可思議。此非一切愚癡凡夫聲聞緣覺所能信解。故汝三問。我皆默然不答此義。慧命舍利弗白佛世尊。今此會中有比丘比丘尼優婆塞優婆夷。天龍夜叉乾闥婆阿修羅迦樓羅緊那羅摩睺羅伽人非人等。能信此義。唯愿世尊。利益彼人答我所問。佛言。舍利弗。若說此義眾生迷沒。爾時慧命舍利弗。復以偈頌請如來曰

　善哉愿今說　　菩薩何功德
　若行菩提心　　聞已勤精進　

如是請已。佛告慧命舍利弗言。舍利弗。菩薩摩訶薩天人世間無上福田。舍利弗。非菩薩摩訶薩不消布施。何以故。舍利弗。菩薩摩訶薩畢竟消施。舍利弗。若菩薩摩訶薩日日常食一切眾生所施飲食。摶如須彌。披其袈裟廣長之量如閻浮提。劫劫常爾。菩薩摩訶薩恒常如是畢竟消施

舍利弗。若菩薩摩訶薩三千大千世界眾生。一一眾生于日日中施其床座。廣長之量如四天下。高如須彌七寶間錯。何等七寶。所謂金銀及毗琉璃私頗胝迦赤色真珠車磲馬瑙。以用莊嚴師子之座。天衣覆上。舍利弗。若菩薩摩訶薩一一眾生于日日中如是布施。菩薩受取隨意受用。若坐臥等。舍利弗。菩薩摩訶薩常如是受常如是用。畢竟消施。何以故。舍利弗。乃至初發菩提之心菩薩摩訶薩即發心日。已是一切聲聞緣覺眾生福田。舍利弗。菩薩摩訶薩一一眾生于日日中以如是色七處宮殿。其量廣長如四天下。謂閻浮提西瞿耶尼東弗婆提北郁單越。廣長如是一一別處垂七寶簾。彼一一處。七寶網縵高幢幡蓋。種種天寶以為莊嚴。彼殿高大乃至他化自在天處。彼一一處種種寶樹處處遍有。彼一切樹隨意所須一切皆得。一一樹中皆出樂音。彼諸樹中有樹能出種種諸香。有樹能出種種妙華。有樹能出種種諸果。彼殿彼處多有池水八分相應滿彼池中。底布金沙。彼池多有七寶蓮花充滿其中。彼一切池用毗琉璃以為階道。普池周匝七寶欄楯。彼池岸邊多有無量師子座處。億那由他百千敷具以敷其上。以天妙花遍散地處。舍利弗。若菩薩摩訶薩如是色殿如是色座如是色處。若坐若臥若行若住若語若默。皆悉隨意。舍利弗。若菩薩摩訶薩一切眾生于日日中。如是色殿如是色座如是色處。得已受用。舍利弗。如是菩薩摩訶薩于一切眾生畢竟消施。如是乃至初發心者。何以故。舍利弗。菩薩摩訶薩一切眾生無上福田

舍利弗。汝今見此種姓尊貴。大富饒財有大安樂。所謂剎利大姓。婆羅門大姓。長者大姓。居士大姓。人中之王。轉輪圣王七寶成就。四天王天。三十三天。釋提桓因。炎摩天子。兜率天子。化樂天子。如是他化自在天子。梵娑婆主。次第乃至色無色中生處眾生。若人得住初果二果三果四果。復有獲得辟支佛道。若人欲覺阿耨多羅三藐三菩提。舍利弗。此如是等一切皆于菩薩中生菩薩所化。應如是知。何以故。舍利弗。菩薩摩訶薩行菩薩已。次第獲得阿耨多羅三藐三菩提覺轉于法輪。于菩薩所得聞法已。如是得入須陀洹果斯陀含果阿那含果阿羅漢果辟支佛道。次第乃至阿耨多羅三藐三菩提覺。聞布施已則能布施。以布施故。則得生于剎利大姓婆羅門大姓長者大姓。得為人王轉輪圣王。聞說戒已能受持戒。受持戒故。則得生于四天王天三十三天炎摩兜率化樂自在。聞四無量故得修行。以修行故。生色界天。舍利弗。此門如是應當善知。此一切法皆依菩薩菩薩所化

舍利弗。譬如阿那婆達多龍王池處出四大河。何等為四。所謂強伽辛頭博叉斯陀大河。彼四大河入四大海。何者為四。殑伽大河五百眷屬流滿東海。辛頭大河五百眷屬流滿南海。博叉大河五百眷屬流滿西海。斯陀大河五百眷屬流滿北海。舍利弗。于意云何此四大河流向四方。如彼次第入四大海

舍利弗。彼四大河流向四方。頗有眾生隨須用不。慧命舍利弗言。無量眾生受用得力。所謂沙門及婆羅門人非人等。世尊。彼四大河悉能遍滿稻田豆田若摩沙田大小麥田。異異種種諸谷豆等悉能充遍。彼谷豆等多人受用。所謂沙門及婆羅門人非人等。佛言。舍利弗。于意云何彼四大海。頗有眾生隨須用不。慧命舍利弗白佛言。世尊。無量眾生受用得力。謂勝眾生陸地眾生水中眾生。所謂魚龜摩伽羅魚坻[魚*彌]宜羅蝦蟆鵝鴨。及魚師等。復是無量大眾生處。所謂諸龍乾闥婆阿修羅迦樓羅等無量眾生。人與非人受用得力謂珠真珠及毗琉璃珂與珊瑚因陀尼羅大青寶珠牟娑羅寶迦羅婆寶馬瑙寶等。復有大價異大寶珠。在大海中為人受用。佛言。舍利弗。于意云何。彼四大海以何因緣有如是力。慧命舍利弗白佛言。世尊。阿那婆達多龍王。池水因緣如是勢力

佛言。善哉善哉。舍利弗。阿那婆達多龍王離三種畏。何等為三。所謂得離迦樓羅畏離熱沙畏。若余龍王。行欲法時蛇形色相。彼阿那婆達多龍王。行欲之時無此形相。舍利弗。阿那婆達多龍王宮中。坐禪比丘住在彼處。舍利弗。阿那婆達多龍王宮中。神通比丘有威德者住在彼處。舍利弗。阿那婆達多龍王隨住何宮。若有入者無諸衰惱

慧命舍利弗白佛言。世尊。希有世尊。阿那婆達多龍王宮殿。成就如是未曾有法。希有世尊。如是龍宮彼三種過一切皆無。希有世尊。隨何眾生入彼宮者免三種過。希有世尊。彼龍王宮神通威德坐禪比丘入彼處住。希有世尊。彼龍池處出四大河多人受用。彼四大河生四大海。大眾生處無量百千諸眾生等受用之處。所謂沙門及婆羅門。人非人等受用之處。世尊。阿那婆達多龍王。成就如是無量功德

佛言。舍利弗。菩薩摩訶薩亦復如是。舍利弗。譬如阿那婆達多龍王離三種畏。舍利弗。菩薩摩訶薩亦復如是。已得出過三惡道畏。何等三畏。一地獄畏。二餓鬼畏。三畜生畏

舍利弗。譬如阿那婆達多龍王池水出四大河多人受用。舍利弗。菩薩摩訶薩亦復如是。有四攝法攝取眾生。何等為四。布施愛語利行同事。此四攝法菩薩所行多人受用

又舍利弗。譬如阿那婆達多龍王池處因緣有四大海。如是如是。舍利弗。菩薩出生薩婆若智

又舍利弗。譬如大海無量眾生依住安樂。如是如是。舍利弗。三有眾生依薩婆若得安樂住。三者所謂欲有色有及無色有。舍利弗。此門如是應當善知

舍利弗。所有三千大千世界眾生安樂。一切皆因菩薩而生依菩薩有。何以故。舍利弗。發菩提心常行不斷。次第相續乃至受記。得受記已阿耨多羅三藐三菩提覺。阿耨多羅三藐三菩提覺已轉于法輪。若諸沙門若婆羅門。若天若魔若梵若余。皆不能轉如是正法。以聞法故出生四眾。所謂比丘比丘尼優婆塞優婆夷。以彼因緣得無量樂。得天人樂得解脫樂

舍利弗。汝意云何。此法何生。慧命舍利弗白佛言。世尊。從菩薩生。佛言。舍利弗。汝意云何。三有所攝。若利若養隨何等物。一切皆是菩薩先時所作之恩。豈有人能報恩者不。慧命舍利弗言。世尊。無能報也。何以故。菩薩出生一切法故

佛言。舍利弗。譬如有人貧無財物。有大富者多有財物。以悲愍心舍而施之。多百多千無量無數。百千萬億皆能舍與。如是次第施第二人。施第三人施第四人。乃至百千乃至無量百千眾生。如是乃至一切眾生。彼大富者。所有財物一切舍與。又復施與一切無畏令除怖畏。所有怨憎系縛斗諍。如是等畏皆令免脫。又復令離惡道怖畏。又與無量天人安樂。彼受施中有一眾生。為報恩故。破已一物以為百分。以一分物與前施者。既與物已作如是心。我已報恩。舍利弗。汝意云何。若此丈夫如是饒益一切眾生。如是利益一切眾生。彼一眾生所破之物。百分中一與前施者。報恩盡不。慧命舍利弗言。世尊。不能盡也。佛言。如是如是。舍利弗。菩薩亦爾。舍利弗。如悲心者利益一切。而一眾生一物百分。與悲心者一分之物。如是如是。舍利弗。有一施者。一切欲樂供養瞻視大乘行者。乃至命盡。彼人雖作如是供養。猶不報恩

爾時世尊告慧命舍利弗言。善哉善哉。舍利弗。汝今真是我之弟子。隨順我教善解我語。舍利弗。一切眾生于菩薩所。若舍自肉若皮若筋若骨若身。如是乃至百千到舍。于菩薩恩百分之中不報其一。如是乃至千分億分百千億分。乃至數分不報其一。算數譬喻所不能及。何以故。舍利弗。菩薩之恩世間天人阿修羅等所不能報。舍利弗。若善男子若善女人。發起如來一切智心。則能報恩。何以故。舍利弗。若有能發阿耨多羅三藐三菩提心者。一切眾生之所受用

舍利弗。譬如此處閻浮提中生栴檀樹。始生牙時已能除滅童男童女藥相應病。及其葉生能除婦女男子之病。又時增長成栴檀樹。若有人來住其蔭中彼人離病。彼栴檀樹若出華時能與天樂。彼栴檀樹若生果時。光明周遍十方世界。光明既出隨何眾生心憶念者。則得不老不病之法。彼栴檀樹若有斫伐分析破裂。取其材木而將去者不畏貧窮。彼栴檀樹若有人能取其材木用為屋舍。入其中者不寒不熱不饑不渴。如是如是。舍利弗。彼栴檀樹。皆悉有用無不用者。樹始生時已住受用。生已有用增長有用。華出有用果出有用。斫伐破裂材木有用。作屋有用

舍利弗。菩薩摩訶薩亦復如是。初發阿耨多羅三藐三菩提心。修四攝法與眾生樂如栴檀芽。既發心已三解脫門心得增長。何等為三。謂空無相無愿等門。如樹生葉。次后得住無生法忍如樹增長。次復成就一切智智如樹華出。次入無余涅槃界中如樹有果。碎身舍利量如芥子。住持利益諸眾生界。如人斫伐彼栴檀樹將木而去。如來舍利利益眾生亦復如是。如栴檀樹取木作舍入者安樂。如是如來入涅槃已。諸修行人入如來寺除熱清涼。舍利弗。此門如是應當善知

舍利弗。若善男子若善女人。其有能發阿耨多羅三藐三菩提心者佛法不斷。一切眾生得天人樂及解脫樂。常行不斷

舍利弗。若天人樂及解脫樂常行不斷。舍利弗。豈有能說與其相似與等者不。慧命舍利弗白佛言。世尊。無能與等。彼富伽羅人天并梵修羅世間。雖與善樂不能報恩。若于一劫若于百劫。若于千劫若于億劫。若億千劫不能報恩

佛言如是。舍利弗。若善男子若善女人。欲報無上一切恩者。彼人應發阿耨多羅三藐三菩提心。舍利弗。此發心者無上報恩。如恩相似相似報恩。無相似眾生。無譬喻眾生。欲報其恩者。生不相似心。生此無上心

舍利弗。欲報過去如來恩者。唯應發此阿耨多羅三藐三菩提心。舍利弗。欲報未來如來恩者。亦惟發此阿耨多羅三藐三菩提心。舍利弗。欲報今時十方世界諸佛世尊現在現命現住如來無上恩者。亦唯發此阿耨多羅三藐三菩提心

舍利弗。二富伽羅供養如來無上供養。何等為二。有富伽羅一切漏盡。有富伽羅發阿耨多羅三藐三菩提心。爾時世尊即說偈言

　說二富伽羅　　供養于如來
　菩薩阿羅漢　　是二富伽羅
　非世間財物　　三有中資生
　能作善供養　　供養彼大人
　若以天人中　　勝色聲味觸
　舍施彼大人　　不名善供養
　若資生供養　　非無上供養
　若發菩提心　　是無上供養
　若天人世間　　及以魔世間
　一切欲者與　　非是勝報恩
　大人不乏少　　不生悕望心
　如是之大人　　更無勝供養
　若人心悕望　　無上供養佛
　彼發菩提心　　取未來成佛
　若人常悕望　　欲作無量福
　彼發菩提心　　堅固勤精進
　若人欲悕望　　發心修無量
　彼人發精進　　欲得佛菩提
　若人悕天樂　　舍離一切苦
　彼人則修習　　佛菩提因緣
　若欲見無量　　阿僧祇諸佛
　正信殷重心　　欲取佛菩提
　若人欲行到　　無量異世界
　彼人勤精進　　欲取佛菩提
　若欲見過佛　　有如是憶念
　彼發菩提心　　修行菩提行
　若人欲得見　　未來世諸佛
　彼發菩提心　　修行菩提行
　若欲見供養　　現在世諸佛
　彼人心樂欲　　利益諸眾生
　若人悲心普　　愍一切眾生
　彼人欲發起　　無上佛菩提
　若欲與眾生　　無上無量樂
　彼人欲發起　　第一佛菩提
　若見苦眾生　　而生于悲心
　彼人欲發起　　佛菩提因緣
　若生如是心　　我覺無上道
　彼無量功德　　一切不可說　

如是說已。慧命舍利弗白佛言。世尊。世尊向來說如是法。幾許眾生發阿耨多羅三藐三菩提心。佛告慧命舍利弗言。舍利弗。汝且止止。舍利弗。汝今何用問如是義。何以故。舍利弗。若使如來一切智智說此義者。眾生迷惑。何以故。舍利弗。以佛如來有無量戒無量三昧。有無量慧無量神通。有無量智。舍利弗。譬如虛空不可量取。云何虛空可思議不。慧命舍利弗言。世尊。不可思議。何以故。以彼虛空無人已知今知當知。佛言。如是如是。舍利弗。如來所知。一切眾生一切聲聞一切緣覺。不能已知今知當知。何以故。佛之所知。非諸聲聞緣覺境界

慧命舍利弗白佛言。世尊。希有世尊。彼諸眾生乃有如是善決定意發阿耨多羅三藐三菩提心。佛言。如是如是。舍利弗。當有菩薩善決定意。慧命舍利弗言。世尊。菩薩云何善決定意。佛言。舍利弗。如閻浮提所有眾生。若在陸行若在水行。若在空行若在地行。彼如是等一切眾生。本身盡已皆得人身。若有一人教彼諸人。令住五戒十善業道。舍利弗汝意云何。彼富伽羅以是因緣得多福不。舍利弗言。甚多世尊。彼人福德不可譬喻。佛言舍利弗。我復更說汝今應知。如是之人教閻浮提一切眾生。令住五戒十善業道所有福德。若復有人令一眾生住信行法。其福勝彼。舍利弗。汝意云何。若復有人。令閻浮提一切眾生住信行法。彼富伽羅。以是因緣得福多不。舍利弗言。甚多世尊。彼人福德不可少分譬喻而說。佛言舍利弗。如是之人令閻浮提一切眾生住信行道所有福德。若復有人令一眾生住法行道。其福勝彼

舍利弗。汝意云何。若復有人令閻浮提一切眾生住法行道。彼富伽羅以是因緣得福多不。舍利弗言甚多世尊。彼人福德不可譬喻。佛言舍利弗。如是之人。令閻浮提一切眾生住法行道所有福德。若復有人令一眾生住于初果。其福勝彼

舍利弗。汝意云何。若復有人令閻浮提一切眾生住于初果。彼富伽羅。以是因緣得福多不。舍利弗言。甚多世尊。彼人福德不可譬喻。佛言舍利弗。如是之人令閻浮提一切眾生住于初果所有福德。若復有人令一眾生住第二果。其福勝彼

舍利弗。汝意云何。若復有人令閻浮提一切眾生住第二果。彼富伽羅。以是因緣得福多不。舍利弗言。甚多世尊。彼人福德不可譬喻。佛言舍利弗。如是之人令閻浮提一切眾生住第二果所有福德。若復有人令一眾生住第三果其福勝彼

舍利弗。若復有人令閻浮提一切眾生住第三果所有福德。若復有人令一眾生住羅漢果。其福勝彼

舍利弗。若復有人令閻浮提一切眾生住羅漢果所有福德。若復有人令一眾生得緣覺道。其福勝彼

舍利弗。若復有人令閻浮提一切眾生住緣覺道所有福德。若復有人令一眾生住阿耨多羅三藐三菩提。其福勝彼

舍利弗。若復有人令閻浮提一切眾生住阿耨多羅三藐三菩提。所有福德。若復有人令一眾生住不退法。其福勝彼

舍利弗。若復有人令閻浮提一切眾生住不退法。所有福德。若復有人令一眾生畢竟安住無生法忍。其福勝彼

舍利弗。若復有人令閻浮提一切眾生畢竟安住無生法忍。所有福德。若復有人令一眾生速疾安住一切智智。其福勝彼

舍利弗。若復有人令閻浮提一切眾生速疾安住一切智智。所有福德。若復有人為他廣說能生菩提能破壞魔。示陰無我能離諸界。破散諸入盡滅煩惱。凈分種子破壞染分。此一切法高王法門其福勝彼

舍利弗。置閻浮提一切眾生。舍利弗。譬如乃至遍四天下世界眾生。如是乃至一千世界二千世界三千世界。乃至無量百千世界。東西南北四維上下。如是十方于一一方。恒河沙等世界眾生。有色無色陸行水行。卵生胎生濕生化生。如是乃至有想無想。彼如是等一切眾生。本身盡已皆得人身。若有一人教彼諸人。令住五戒十善業道。舍利弗。彼富伽羅以是因緣得福多不。舍利弗言。甚多世尊。甚多善逝。彼得無量阿僧祇福

佛言舍利弗。汝今應知如是譬喻。舍利弗。如是十方諸世界中一切眾生。若人令住信行法行須陀洹果斯陀含果阿那含果阿羅漢果辟支佛道。住阿耨多羅三藐三菩提。住不退法不生法忍一切智智所有福德。若復有人為他廣說此一切法高王法門所得福德。舍利弗。此福德聚勝前福德。第一清凈無上無比

舍利弗。此勝法門善決定意。菩薩摩訶薩之所修行。菩薩之行如是應知。舍利弗。若人得聞此一切法高王法門。當知是人即是菩薩摩訶薩也。彼人不退阿耨多羅三藐三菩提。是福田者。無等等者。不相似者。是憶念者。是過度者。是寂靜者。是調御者。性寂靜者。是解脫者。是丈夫者。是師子者。第一男者。勝丈夫者。大丈夫者。龍者天者。天中天者。無障礙者。是不縛者。作所作者。所作辦者。一切所作皆悉辦者。即是無邊功德聚者。爾時世尊即說偈言

　若人行菩提　　是決定眾生
　彼人無惡意　　有無明如來
　若發菩提心　　其福不可喻
　一切世間福　　無如菩提福
　無邊世界中　　所有諸眾生
　若人令勝上　　轉轉更增上
　彼人轉上上　　上上得福利
　于此菩提心　　彼福如微塵
　若人廣說此　　無上修多羅
　及學此經者　　彼人是福田
　若人聞此經　　盡本性清凈
　彼人名寂靜　　是佛之真子
　若聞此經時　　勇健審丈夫
　名調御解脫　　天中天師子
　若人說此經　　經中無上經
　天中天之天　　眾生中無上　

如是說已。慧命舍利弗白佛言。世尊。希有世尊。如來乃能于此經中。如是略說菩薩之行。菩薩乃于阿僧祇劫行菩薩行。猶故未得無上佛智。世尊。此經中說無上佛智。世尊。若有眾生從如來口聞此法門。如是眾生快得善利第一善利

慧命舍利弗白佛言。世尊。如我解佛所說法義。乃至過去已入涅槃。諸佛世尊已為眾生說此法門。此法門者。彼過去佛所說法中最為第一。世尊。于未來世諸佛世尊當為眾生說此法門。此法門者。彼未來佛所說法中最為第一。謂一切法高王法門。世尊。于今現在現命現住。諸佛世尊今為眾生說此法門。此法門者。彼現在佛所說法中最為第一。世尊。我從世尊。先已曾聞多多法門。善哉世尊。今復為我說此法門

佛告慧命舍利弗言。舍利弗。此修多羅佛自知時。如眾生心信解之相知心而說。舍利弗。是佛所知非諸聲聞緣覺境界

舍利弗。說此法時八萬四千人先未曾發菩提之心。今聞此經發菩提心。六十千眾生得無生法忍。有七十億欲界諸天先未曾發菩提之心。今聞此經發菩提心。三億眾生得柔順忍。無量地天諸龍夜叉。先未曾發菩提之心。今聞此經發菩提心。舍利弗。如來觀知如是義故。廣為眾生說此法門

爾時無量百千眾生。比丘比丘尼優婆塞優婆夷。合掌向佛瞻仰尊顏目不暫舍

爾時世尊怡然微笑。于面門中放無量色種種色光。遍照三千大千世界。此勝光明遍已。還入世尊面門

爾時慧命舍利弗白佛言。世尊。云何世尊何因何緣如是微笑。唯愿世尊為我解說。佛告慧命舍利弗言。舍利弗。此多比丘比丘尼優婆塞優婆夷。合掌觀佛目不暫舍。汝為見不。舍利弗言。已見世尊。佛言舍利弗。此四部眾行大乘行行菩薩行。舍利弗。如彼心行我悉知之。舍利弗。若以如來過去不得未來不得現在不得。舍利弗。此眾生行。陰中不得界中不得入中不取。舍利弗。此菩薩行無上無等。如來說此菩薩行時。于此三千大千世界皆悉大動。謂動遍動等遍動。勇遍勇等遍勇。吼遍吼。等遍吼。起遍起等遍起。覺遍覺等遍覺。魔王波旬退其宮殿。余勇魔身皆悉退墮。此有偈言

　朝壞魔軍力　　不能更復起
　以正覺所說　　一切無有余
　陰魔煩惱魔　　瘦弱無勢力
　以聞如來說　　一切法空故
　見諸魔驚怖　　聞不戲論法
　彼法既不生　　云何得有死　

彼魔波旬既墮地已。即向如來而說偈言

　善哉獨大佛　　愿速安慰我
　我今恐命盡　　愁憂之所縛　

時魔波旬。得佛安慰忽然不現

如來既說此法門已。慧命舍利弗心意歡喜。彼新出家無夏比丘。并諸天人及阿修羅乾闥婆等。聞世尊說皆大歡喜佛說一切法高王經(丹本一名一切法義王經)



　　一切法高王經翻譯之記

若夫皇德配天。則臣應圣道。魏大丞相渤海國王。冥會如來勝典之目。謂一切法高王經也。子尚書令儀同高公。能知通法。資福中勝翻譯之功。通法之最。敬集梵文。重崇茲業。感佛法力。遇斯妙典。令知法者。翻為魏言。大乘學人沙門曇林。婆羅門客瞿曇流支。在竇大尉定昌寺譯。興和四年歲次壬戌。季夏六月朔次乙未。二十三日丁巳。創譯八千四百四十九字。出此經福非凡知量。若有形色。空界弗容。書寫讀誦。供養等者。生死暫居。菩提不遠。其有智慧。男子女人。若見聞知。愿崇斯福