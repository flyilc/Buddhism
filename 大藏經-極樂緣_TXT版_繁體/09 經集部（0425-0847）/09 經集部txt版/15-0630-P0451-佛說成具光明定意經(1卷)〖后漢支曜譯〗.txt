　　No. 630

佛說成具光明定意經

　　　　后漢天竺三藏支曜譯


聞如是。一時佛在迦維羅衛國精舍中止。晨朝整服呼語阿難。汝請諸明士除惡眾及無著履跡等來。今日當有上問異要。于是阿難受敕。應時遍宣如來教于四輩人。時有除惡無著履跡眾。凡五千萬人詣如來所。稽首于地畢而避住。復有賢女棄惡眾及國中凡女人隨諸賢女人。十四萬眾詣如來所。稽首于地退座而坐。復有明士八十億萬二千人詣如來所。稽首于地儼然恭住。復有文士居家修戒者。四萬人相隨來至。稽首于地畢各卻住。佛以威神感動十方諸佛國。明士及上諸天應當成者及當發者。凡八百億萬人皆飛來至佛所。稽首于地列住空中。復有十二天神將軍。將諸官屬四十萬人來詣佛所。稽首于地畢各分部住。佛左右立侍所當是日會時如一食頃悉至佛所佛即令坐。其有肉體未得四神足者。應皆就榻。十方諸來明士及諸天神身輕。或已得神足者皆踴在空中坐自然座。各各有化花蓋。行列奇好。皆佛威變之所興化也。諸來明士在會坐者率皆妙行。心清口凈身服眾戒。三穢六患五蔽已索。眾煩熱惱。雜垢沷若。疑網閉結。倒見之謬。不知之本。十二牽連皆已絕棄。凈如月花。各隨世習俗。依行立字

有明士名無穢王。次復名光景尊。次復名智如山弘。次復名大花凈。次復名轉根香。次復名月精曜。次復名光之英。次復名整不法。次復名善中善。次復名昆侖光。次復名日光精。次復名師子威。次復名意雜寶。次復名炎熾妙。次復名德普洽。次復名普調敏。次復名敬端行。次復名慈仁署。次復名慧作。次復名散結。次復名嚴儀具足。次復名高遠行。次復名光德王。次復名護世。次復名導世。次復名大力。次復名正凈。次復名天師。次復名善觀。次復名觀音。如是眾名各各別異

于時有貴姓子。名曰善明。從同輩五百。人人各有侍者。執蓋相隨來詣佛所。稽首如來足下。起住觀眾四面甚盛。仰視空中率皆上人。天尊在座端嚴直立。興心念言。今日大福遇此眾會。欲設飲食以供一日。計身所有不能供辦。施不等接則非施也。我將如何。于是佛知善明所念。則勞之曰。少年善來。寧聞法勸之說乎。曰未達也。起時則起可謂智矣。不計少多有所希望。可謂施矣。向所念者如來在此何患不辦。如來能使不辦者辦。不足者足。一切常足所作常辦。是謂如來。如來辦者。不用衣食欲樂之物。乃以具戒。不聽六患五蔽之惑。不惟家樂。不有四食之想。亦無衣容冠幘之飾。處計常之中而知無常之諦。居惑樂之地則覺必苦之對。貪有之室照空無之本。于受有之體明非身之真。無我無作無緣無著。斯如來之辦也。于是善明聞天尊說。心悅結解身輕踴躍曰。我本無黠連縛十二。心起就冥墮俗三流。今日所聞未曾有法。愿身受持如天尊教咸樂妙法。因而嘆曰

　天人之尊　　如來為上　　慈哀勸救
　等施三界　　劣漏貧行　　攝以法財
　令一切惑　　解釋無疑　　身尊具貴
　相好無雙　　出意為人　　演法無窮
　睿慧眾流　　注如山洋　　法澤三界
　流衍十方　　大人相滿　　寶慧具足
　在在現法　　將導不逮　　慧照愚冥
　牽致凈處　　愿身自歸　　得到彼岸　

于是善明嘆畢。更前長跪啟天尊曰。愿卒本意。今日設饌。唯乞加哀抂屈臨眄。天尊默然自如常法。善明恭立謂未見聽。于是阿難開語之曰。天尊默然為己相許。善明聞之心則逸豫。稽首而出住于門外。遣人入白言。今自計所有。可供二千人飯。愿啟天尊令知如此。阿難即白佛具宣善明所言。佛告阿難。汝語善明。使還供設盡汝所有。佛當與大眾一切皆往。勿嫌不辦。阿難即出具語善明如佛教言。阿難又曰。賢者便還。莫起二意畏有不足。佛神所至無有不具。善明即前禮阿難而還。還舍敕其妻子室內大小言。今所請者號曰天尊。神妙通達為一切智。其以一物施是人者。世世受福而無窮極。又能度人解于索結。汝等恭肅凈施飯食。具設眾味當令絕美。眷屬從使各盡心極意。天尊難遇億劫時有。其所當為善令清凈。于時座中有明士。名力辦眾有。佛告令行。共佐善明供此大眾。于時十二天神王。及四天王大勢龍王。承佛告教。皆從力辦眾有明士往而佐之。到則勞徠語善明曰。賢者勤心。佛使我等來相營助。善明則前禮明士及諸天王。敬意辭謝言。勞屈上人。今已辦二千人具。大眾當來懼是小舍。其將奈何。于是力辦眾有明士。及諸天神王。答言莫憂。因各左右顧視。屋室自然長廣高大像天之殿。于屋下。便有千億萬座。皆是眾寶變地之形。紺琉璃色。室中床座亦復如是。如彈指頃。即有百千億萬人飯具。而皆足畢。燒眾名香懸諸繒幡。其所行道即便廣平。色如水精。樹木行伍。自然音樂。雅聲相和甚悲。說法之音釋梵八種。于時力辦眾有明士。諸天神王。即還佛所。善明見此大變。驚喜踴躍來詣天尊白言。受佛大慈。所設已具。唯愿舉眾抂屈尊神。佛即令無穢王明士等六百萬人在于前導。或行虛空。佛處中央其余從后。如來出門地則肅震。諸天散花燒眾名香。乃作上樂歌頌而從。到皆就座。諸天神王即助施飯。佛口咒愿食已。飽足飯不消[歹*斯]。眾器飯具滿則如故。善明心獨而言。天尊威變弘廣乃爾。食訖行盥當問此意。水盥已畢。如伸臂頃。佛與大眾恍惚而還在精舍坐。于是善明因復嘆曰

　天尊實神妙　　世所希見聞
　變改卓犖異　　睹者莫不欣
　諦觀甚奇雅　　現變難等雙
　不作而自具　　不勞飽滿眾
　不語自然使　　不教令自行
　不為而遇為　　是德以可將
　本行何術法　　生而有此榮
　積何德之本　　致斯巍巍尊
　愿哀貧道者　　開饒以法財
　決心之結網　　放令無余疑　

善明嘆已。更避坐叉手啟言。我所居止去是不遠。聚名福安。佛向所哀顧處是也。我在其聚常好學問。學世威儀古王之制。及學神仙圣人之法。始聞天尊近在此國。興意想像夢輒仿佛。天尊弟子名舍利弗。常到我舍為我說法。法甚深妙我所希聞。心雖欣嘆猶懷瞢瞢。今日輕來禮佛天尊并觀道法。所當則行至見。心悅如冥睹光。意欲設飯因獲異問。所有劣少未敢發言。天尊神通迎知我心。道力助我。床座食饌忽然而辦。食畢器具滿則如故。此何變化神妙乃爾。又觀天尊三十二相。相相有好視之無厭。行則庠序不遲不疾。坐則中坐不前不卻。語聲八種不緩不急。言成法律明誡如日。令一切眾咸受恩福。本作何行生而有此。又見天尊足不履地。相輪昺列端嚴如畫。身空體輕在所變現。此皆何行于世有是。愿垂解了令知本末。于是佛言。善哉善哉。如爾所問。如來當具演之。整心整意咸受莫忘。善明則曰受教。佛言。我本先行六德之行。世世不廢。是以至于得佛。恣意變化在所作為。為一切智無物不達也。則曰。何謂六德之行。曰廣施。廣戒。廣忍。廣精進。廣一心。廣智慧。善明白佛。何謂廣施。佛言。為道者。先當知身非常真物四大所成。骨肉不凈皆當棄捐。還歸其本不得常住。身不我有財物非我許。心無有形了無常名。為緣緣行縛。所以有身行。身無有常。亦當空朽。以計如此則立四信。內身外身天地萬物皆無常住。當歸壞敗棄散消融。此信已立則觀體非體。觀物非物。便能恣施飽滿于人。又而法施牽化愚曚。故曰廣施。何謂廣戒。曰廣戒者。謂能攝身之三殃。守口之四過。撿意之三惡。身行者。若見一切眾生蚑行蠕動。愍而哀傷縱而活之。隨其水陸還而安之。若見眾寶珍琦柔軟細滑可意之物。雖身貧苦。內伏其心。不令貪取。及見細色脂粉之飾。則內觀朽爛膿血之臭。斯身之三戒。口行者。謂彼若以四過加己。則而覺知口之失也。報以善言和語。至誠不飾。答而化之。使反從己。斯口之四戒矣。意行者。則心習智慧思惟生死。常住慧處不惑流淟。又深人道品空無之要。別了真喭而無疑難。見善則勸成則代喜。斯意之三戒。故行道之始。先于十戒既能自為。又化他人勤而不懈。行而不休。都無懈惓之想。故曰廣戒也。何謂廣忍。曰廣忍者。若人罵我。計從聲出音來。到此觀了無形本音所來。出于心意。觀于心意亦復無形。察心所猗猗于四大。四大還本則亦無名。亦非彼我亦非男女。亦非老少。計了無主。慚辱所在無形立字。于兩無之中又亦無形。計此三者空無所有。智者散意觀慮。如此則嗔恚不生。以空忍空。又于眾惡忍而不為。對來不起。撿心伏意。身自能爾。又誨他人。此謂廣忍也。何謂廣精進。減于多食不味于味。除于睡臥驚意晨夜。遠俗近道行于眾戒。坐起之法。不失其儀。無犯之行。當習于心道品之要。汲汲樂誦。晝則勤受夜則經行。語則應律。身口意并從猗憶法不離經文。坐而廣說意不以煩。開教愚頑不以懈勞。違心反意自逮專精。身既自能又誨他人。斯謂廣精進。何謂廣一心。孝事父母則一其心。尊敬師友而一其心。斷愛遠俗而一其心。入三十七品而一其心。空閑寂寞而一其心。在眾煩亂而一其心。多欲多諍多作多惱。于是之處而一其心。褒訕利失善惡之事。于是不搖而一其心。數息入禪舍六就凈而一其心。身自能行復教他人。此謂廣一心也。何謂廣智慧。曰明士隨于受身。則有三痛六患五蔽之垢。六十二沉吟之想。八十八難解之縛。千八百鋒瘡之痛。若此之事。則以智慧一一開了。觀其所起察其所滅。視其所病選以何藥。既總其要令身不毀戒。意不入俗處眾愛之中心在道品之藏。寄六患之舍心在六凈之堂。住五蔽之室心在斷滅之戶。猗不固之屋心思方便之護。坐蛇蚖之地心念舍遠之徑。乘壞船之崄心圖自濟之路。近盛火之林心推灌滅之安。是以明士。行智慧之便拔出生死之難。絕三界之想就滅度之地。既自身行又教他人。此謂廣智慧六德之行義也。向所問如來神變相好無量之德。所以致之。行此六法及諸慧定三十七品總持無邊底之行故。得佛號天尊。無所不能為也。于是善明及眾會。聞天尊說。則皆舉言。愿發無上獨尊平等之意。皆言今日得大福。令一切人疾逮此行。善明。時則得四凈法。一為眼凈。二為身凈。三為口凈。四為意凈。欣然低頭默思法義。于是善明。避坐長跪啟如來曰。天尊所說廣度無極。法禁微妙撿攝意態。伏心就凈殃垢消滅。其聞此者功德已大。況乃履行德難稱量。天尊又說。前世非但行此六事而已。又行定意之法及總持無底邊三十七品。乃成具佛事四無所畏十種力十八神妙特異之法。變化自在所說無難。而面見諸佛。飛到十方。而授一切諸未度者。率化度之。而壞邪藏將導曲邪。而生受苦之中。不著不斷。以不著不斷。作因緣行。教諸惑者如此之妙德無央數事。行何等定意。致得之乎。唯愿天尊。為今現在及未來者。演其深義。令獲解脫。佛言。善哉善哉。所欲問者。今為分別具敷大要。整意善聽。則曰受教。佛言。有定意法。名成具光明。其有人聞之者。若能履行一日至七日。其功德福不可譬喻。其聞是法者。先世已供養百千億佛已。于其坐具聞不疑。今生乃復值遇是成具光明定意法。今得修行行之。如彈指頃。長離三惡道。功德漸滿疾逮至佛。向所問諸事悉能成具。善明曰。當行幾事而得此尊定。佛言。當凈行百三十五事。乃得入此定耳

遠身行。離口過。除意念。盡三穢。卻六患。遏五蔽。十二因緣已捐盡解結束明六十二沉吟行。愈眾瘡。悅眾惱。舍諸大。棄骨血。避親屬。絕諸習。斷于愛。無諸可。無不可。刬貪垢。刈欲根。不惑流。能制疾。不我計。無不我。立四信。住四止。就四斷。插五根。習五力。曉七智。履八正。入八念。八常勤為已無。勤可行。離不可行。學上智。自尊意。不貢高。而濡軟。雨法雨。如一法不兩計。不三想。不為無益想。無有際想。不空想。不想想。想無處。不住無處想。善惟佛。知佛凈。已知凈。而善學。心正住。不邪還。等善惡。如明冥。于明冥知俱空。不疑法。不以有凈無。觀有無本為一。已知一而除一。不于一而起想。勤受教。善習行。因習行。入無際。習勝意。不聽心。善防識不亂轉。往來三而不著。察諸性了無根。知無根不可滿。以不滿而自整。縷觀法為同無。常住無絕無想。常無常以過上。不念人。不宥世。不著物。罷舍求。法合離了無見。身生歿皆由化。上中下知法等。于是世往后世。觀二因如虛空。心無欲而常仁。行清白善誘人。知人向為反濁。于反濁而清澄。心遠愛筋入火。以凈火燒眾垢。已盡垢寂然凈。不念善。不念惡。不惟好。不惟丑。不念苦。不念樂。于毀譽。無歡怒。心調凈所在入。開大藏。入大法。以道律護滿法。苦習審勤承行。以盡道為光曜。視一切性識起。流結冥意思止。勤求止以入道。剪三愛。除四失。增四城。離五覆。絕六慢。修六敬。具六法證。行七慧。強八力。拔九結。習九滅。十弘凈為已能。十力慧已備足。十直法不復學。慧法種而常存。于三寶已能備。以法施無極盡。于諸專能備行。入無所著。入空無懈。卻無吾念。無我想。無人計。無籌算。寂如滅度

是為百三十五事成具光明定意戒法之行。佛說是成具光明定意戒法品時。三十萬明士。得是定意功德成具。立于第十之地。善明。則得無所從生法忍。五百同輩人。心欣意悅。皆發無上獨尊平等覺意。四十萬明士。皆立不回還行。除惡眾五萬人。皆得無所著道。持五戒賢士賢女二千人。皆得履跡之行。諸天在虛空中。而作音樂。嘆曰快哉世人乃獲上聞之要。其在愚曚埃濁者。今日[火*霍]然除盡。如凈水洗浴垢。今聞大法心垢為消。愿令法輪常轉。使一切疾逮妙慧。我等常遇天尊所生不離。疾得是成具光明定意。當廣宣法恩。還照流冥。如今日大會。興立無數道本。善明白佛言。今聞天尊是定意。凈心自思觀。我無黠慧心了不知處。于外于內俱亦如是。佛告善明。譬猶冥室執炬而入。則莫知冥之所在。是定意法其能履行道品成具。則不知無黠十二牽連之所失也。善明。非但是而已。則不見十方生死起滅之處也。至履跡無著因緣覺佛乃至如來皆無見有所想見非見也。無所想。一切清凈想。止清凈想。亦不止清凈想。是為空見無所見

善明白天尊。云何不止清凈想是為空見。當是時。心在何許。所見何等。佛言。善明。于是時心不在內不處外。不于道不于俗。不于有不于無。不于起不于滅。不于動搖處也。是心無根際無音響。本末了索。當如是見。是見為見。為空為滅。為都無所有定意之法。以此為見。明士當作是計念。除念就凈。作是計念者。為應成具光明定意之教法也。是法無所有法故。強為其名。明士聞是。莫怪莫疑。諦而思惟其法。不退不懈。斯為已得定意威神之護力也。善明。其欲學此者。當行四事。稍入無見處。曰何謂四也。一不有身。二不有居三不有世。四不有物。以能如此者。則得入四要。曰何謂四要。曰一為佛要。二為法要。三為空要。四為滅要。此謂四要也。佛時嘆曰

　無彼無我想　　亦不無黠計
　十二因不著　　是應成具足
　是定法本無　　非有住立處
　哀世現其名　　空行亦合儀
　人心并意識　　此三為起法
　行是成具足　　無起無所滅
　空為成具地　　生死苦斷離
　一切無余跡　　是合定意行
　世人轉相猗　　邪見著名法
　貪有利常想　　纏縛無數世
　積行常綴礙　　憂惱著意戚
　四變如隨影　　往來無休息
　行定無所猗　　正觀不著名
　貪盡想得滅　　解縛清凈安
　凈行不掛惑　　惑惱意了無
　生老病已絕　　無復往來憂
　慧眼明已大　　智本無邊底
　黠使度無極　　行定乃致此
　世火星月明　　日曜昆侖光
　釋梵殿所照　　是定明過上　

佛告善明。乃往昔無數劫時。有佛名尊伏欲王。時佛住世壽十萬歲。不在是南天竺止。自于今北方凈耀天歸佛所住處是也。彼國去是。三億萬佛土乃得之。尊伏欲王佛時。人壽二萬歲。常可自從弟子六十萬人。明士眾不可計。國民熾盛豐饒寧靜。率皆賢行戒德相嵯。欲貪三垢薄而[歹*斯]。時佛大會十方明士。普受持說是成具光明定意。便而成具佛事。在于四署之一數。是時有長者子名敏見。年五百歲。時國人以為少年。敏見。聞佛大會則啟二親。乞行詣佛觀其所作。父母聽行即往見佛。稽首于地禮竟正住。喜心興盛。便脫身珍琦雜寶瓔珞。散于佛上。以佛神威。應時所散化成花蓋。到覆大眾。人人各別佛令就坐。為說是成具光明定意法。心又增欣。則時愿言。令我所生常遇是成具光明定意。疾能履行無虧減于戒德。是時少年。以一切寶施與。發一言之至愿。以是故。所生世輒得受。善明。寧知彼時少年不乎。則爾身是也。今我出世。汝復遇值定意。于今以后必得不久。得慧之后。二百劫當具成佛。號導世王天上天下之獨尊。當化導愚冥如我今也。善明。聞佛授其封拜之名。則心凈體輕。譬如琉璃水精中外潔凈一切無穢。以所置處處并后凈其心。若斯則時得十憺然法。一者憺然不以所見為動。二者于諸煩勞之事。憺然常足。三者于眾想憺然不想。四者流俗所樂汲汲之事。憺然而飽舍。五者于德不德憺然不念求。不念否。六者善法惡法。憺然不著。七者謙者賢者。憺然不望榮。八者敬養舍棄。憺然無歡怒。九者一切如法失法。憺然同其原。十者以入凈寂若處不凈。能以法化。憺然無著別。無厭舍之念。心以如此。因白言。天尊。今授封拜之要于我。當報恩宣開一切。令未聞者聞。未知者知。未度者度之。我生死常多。雖多雖久不以為勞。已不著。已覺。已能整。已為不惑。已能入其被服。隨因緣而示見之。我不已生死為生死也。我受佛威神已悉俱了我有等率五百人。愿天尊加四等之大慈。勉引入法。令疾解是成具光明定意。于是佛笑。皆見光從口出。五色煒曄明接十方。其在痛者一時得安。還從頂入自如常輝。侍者阿難。整服避坐。叉手啟曰。佛未嘗虛欣笑。笑必有故。唯愿敷演散告未聞。于是阿難。則而嘆曰

　面部人雄顏　　眼鼻口正端
　金體極軟細　　今笑何盛欣
　方口含白齒　　唇像朱火明
　姿美八十種　　今笑必有因
　鏡齒牙四十　　廣舌頰車方
　語則香氣發　　今笑為誰成
　眉髭紺青色　　眼瞼雙部當
　白毫天中立　　今笑唯愿聞
　天眼已了朗　　道眼已備通
　法眼與慧眼　　此四已具成
　笑必有感應　　啟化于未成
　或當受拜決　　故笑發金顏　

佛語阿難。佛真不妄笑也。今善明所從五百賢士。前世已供養二百億佛。已于其坐。聞是成具光明慧中百三十五行。自從初聞歷世踰多。然常剛猛適在小善之數。未能伏心受持清凈最妙定行。雖爾以聞之功德。所生不在三惡處。常遇值是尊定之法。今日來會凈心聽受。稍稍解釋開入正諦。后慈仁佛立。當于彼時得是成具光明定意。卻后三十六萬億劫。皆成為佛。當復以是法教化。所領國土各各有號有名。幢節布耀王。次名大光遍顯。次名大勢伏惡。次名猛盛威德。次名流水凈音。次名高德普接。次名景現除結。次名化幻自在。名各各如此。于是五百賢士聞所受決。欣悅踴躍。則得五無轉心。一者祠祀求福心不轉為。二者一切五味可否。皆是眾生之神命。終不轉為害生可口。三者正立于無上獨尊之行。終不轉動舍就小道。四者知是法尊無有與等者。勤心修行。雖有他法雜異之虛而己。法心觀別終不轉為。五者正使世有佛無佛法興法衰有終有絕。心在定意。不以無此三寶故轉為邪業。是為五無轉心。已得是心法義。皆前長跪白天尊曰。佛哀我等。告其封拜成佛之名。我等當報恩。后若所生弊惡之世。當勤修正行。奉宣尊法。開化未知亂者正之。懈者勤之。卻者勉之。傾者扶之。缺懼者補完之。冥者照之。結者解之。殺者為說夭逝之殃。盜者為說貧乞之苦。淫者為說身之禍。讒佞欺者為說滅性之患。醉亂者為說危身之變。我等今日并于佛前。誓立五愿。作明士行乃至成佛。行之無休已愿佛哀于我等。聽我等所言。第一之愿者。我作明士行。疾令身而變化周流十方。若世無佛。四輩弟子或有知法者。言信實有佛但滅度耳。俗人邪見疑網生。不見佛有不知法。便言無佛但虛妄耳。若審有佛。何不見其威神乎。兩諍如此。當于諍時。我便當往化。現佛身相好照明。又化威神。于是兩諍人前令見知諦有佛。并謂曰汝莫疑也。是疑人即當驚喜。因為說法教度脫之已便化去。如是無極。第二之愿者。佛有大妙極深無量法門十二部要。佛滅度后。弟子各學一經。偏見一卷不能遍洽。未解四說方便之等。便轉相難。或言虛惑言有。言是義當爾是不當爾。真知法義者言辭相貌。不曉義者。貪于名字。飾相貌狀。如解達便于眾會。兩諍興恚舍善就惡。當是諍時。我當往現身變化。有踰于眾。令眾肅然。便為斷說。是別正者。牽經開語。令俱歡喜已便化去。如是無極。第三之愿者。佛滅度后。俗人外智之士。入佛弟子大眾中。弟子論說法義言及眾道分邪別正差品高下。便言是道九十六種之中佛為尊耶。有四神足飛行變化。天上天下無如佛智者。俗智之士生不睹佛。習于邪見信小毀大。便語佛弟子言。汝莫妄說云佛神足飛行變化。先古以來人之品類無有此也。誠不實言。當此之時我便化作佛身相。示諸種好。現于神足。經行空中。身出火水。令諸俗人外智之士肅然而驚。乃知威神之化。以為說法。授以正戒畢乃化去。如是無極。第四之愿者。若人讀誦佛經。獨在野室若在山間。或于大國尊姓長者及與人民無有師法。或師不明頑無所問心用疑網。我化作道人。被服往到其所。句句為解本末分了疑意權開。令入微妙而無疑難已便化去。如是無極。第五之愿者。所生國處常遇見佛。佛滅度后弟子立廟圖像佛形。并設講堂論義經法。若俗之人。開學小慧縛在四倒。聞佛弟子說度世法生死之要。便往難卻。不諒真正。謗訕啤呰。貪名求勝。或加悁恚。欲往壞敗。陵訾毀蔑卑易弱之。弊于正道令不得行。當爾之時。我便當化現佛身。更為說絕妙之法。現其生死殃福之應。將詣天上令觀福舍。牽到泥梨使視罪報。法威以震之。智力以伏之。令即降伏信就大道已便化去。如是無極。我作明士乃至成佛。常當行此五愿無有休息。愿天尊以大恩之福。覆祐我等令得所志。于是佛言。善哉愿也。斯成明士所當志念。從今已往必得不失。但當常護其行莫令毀漏。勤率一切疾獲爾志。佛時嘆曰

　意大興愿首　　化惑以此五
　當成無央數　　疑者得入道
　此德無有量　　為眾行之英
　若人聞是愿　　疑網永除亡
　五愿為佛地　　所伏合道化
　大慧無過是　　此愿人中上
　五百諸賢士　　啟愿少等雙
　后生得不失　　一切受福慶　

佛謂諸賢士。一切在坐者。是法真諦宜善奉行。當以成具為本。不以虛言綺語為應法也。當忍而不為惡。若在空閑及于大眾尊卑之處。內制其心令如戒法。不以閑宴而犯漏。行。不于眾會而自大。不用尊顯而驕貴。不以卑弱而轉隨。不慚善不慚惡。不種無益之事。心如正法無有搖卻。不作增減之念也。如此明士。善根五愿必獲爾志。疾成至佛。是時無穢王明士。避坐長跪。啟天尊曰。愿佛今日現是成具光明定意威神。令此眾會見之悅也。喜樂皆當發意立此德本。未成者成未度者度。于時坐中有明士。名大力普平。佛贊大力普平。現是成具光明定意威神。即時受教。便于其坐而不起動。因入慧定神靜之意。如彈指頃。三千大千之國。諸小山大山。大障山小障山。悉滅不現。一切普平紺琉璃色。復令十方他佛國土。皆通相見相去如一尋所也。觀十方諸佛坐處。譬如仰觀星宿不可計算。復以右手舉十方諸佛三千大千國土。已著一指。上之下之如舉一塵。其中人民蠕動之類。無有知之者而有驚怖之念也。于是復以一切十方諸佛之國。以內方圓一尺之器中而不逼迮。現變畢竟耀如常故。其在坐者皆見如斯。悉而驚欣踴喜發于大愿。其心皆在無上獨尊之地。八百萬明士。及諸尊天。得安樂慧定。復六十萬人。悉入通解法門。復六萬八千人。得是成具光明定意。十方諸來明士莫不歡喜。佛語善明。一切人所以不學是成具光明定意者。為住于惑故也。計有以有便著染黑冥。以在著染譬猶冥夜復閉目行便無所見。無所見者。謂今所受身善惡目前之所造也

以不覺見故便吁嗟啼泣。謂今為善反受惡罪。或先為惡反受善福。不曉思惟此本。便結在疑網。已在疑網。于可學便不欲學。可進不欲進。可入不欲入。是故忘失是定。在于哭悲惶戀累劫無終已來往無休息。名曰勞苦行也。哀哉善明。此章可像故。佛出世正為愚迷人故。其有人學是正定者。彼所感念生死之煩皆疾得除。復能訓導一切諸著有者。善明。常當思惟空法。莫住惑誤處也。善明白佛言。若有賢士。生于種姓之家。統領縣官位率國政。心多煩亂不得專一。欲學是定。當奈何乎。佛言。賢士生有縣官之因緣。或在不安隱處。欲學是定。不得巡心者。當書是經卷供養。設坐閣燒香敬禮。朝中人定不失三時。頭面為禮懇惻至心。又當加行十五事。一者不殺。二者活生。三者不妄取。四者而恩施人。五者不淫。六者遠色聲。七者不欺不調。八者而忠言善諫。九者不醉。十者不以酒為惠施。十一者擁護羸劣不令抂撗。十二者其所臨生加以仁心。各使得所。十三者寬弘大受包化不肖示以正教。十四者其來歸于己有所陳訴必而正平。應于法律令無枉慍。十五者以善勸上。悉施于民。終始無懈。行是十五戒莫得休廢。此亦應定意之教法。必得不失。后長解脫也

善明白佛言。若有凡人。為宿罪所牽。在不安隱處。拘逼制礙。有志于是成具光明定法。而不得從心意。欲學是尊定。當奈何乎。佛言。善明。凡人至心欲學者。亦如上說。善書是經卷。為設坐閣燒香敬禮。不失三時。當復加行十事。一者修奉五戒無有缺犯。二者當以閑暇。稍稍誦行定意法文。三者雖執事作。內心誦習使不忘誤。四者在勤勞屈苦之地。當知是宿行所為而無慍恚。五者若居地無佛形像。無離惡眾。心常存憶。向四方作禮。如對佛無異。六者謹敕柔軟。調和心意。下于一切。七者所作盡節而無虛飾。八者饒作等侶。不愛筋力。九者若見老羸疾病瘦耄。傷念扶護至心不飾。十者當歸命三尊。而不怠忘是謂十事。凡人雖在勤苦拘礙之處。當行此十事。莫毀莫懈。亦應定意教法世世不失。后長解脫也。善明白佛言。若有賢女人。姻種姓之家。或有居事之業因緣。不得舍離。欲學是成具光明定意。當奈何乎。佛言。善明。女人有居事因緣。志欲學是正定者。亦如上說。善書是經。設立棚閣。供施幡花。燒香敬禮。頭腦著地。雞鳴日中人定三時。為禮不失。至心懇惻。常愿離于女人身。心絕愛欲如是無懈。又當加行二十事。一者持上賢士十五戒。中士十戒而不毀缺。二者捐于妒心。三者減于镮釧之好。四者于除脂粉之飾。五者無有恣態。六者衣服真純而不奢麗。七者育養室內。以慈心相向。八者軟教奴婢不加楚痛。九者攝護孤獨。衣食平等。十者孝事其上。仁接下小。十一者下聲下意。當自克責。十二者謙卑誡順。常知慚愧。十三者所作為者。手執其事。清凈香潔。施于公姑父母。供養三尊及與師友。十四者親疏善惡。慈而等之。無此四念差別之相。十五者若在私室空閑無人。心不念欲。十六者端殷精一。心常在法。十七者所欲施作報于所尊。然后乃行。十八者無自專之心。常以卑順敕誡其身。令如正法。十九者終不于墻垣窺看有邪辟之念。二十者坐起言語終不調戲。常應法律而無輕失。是為賢女人居家行正定之法。如此莫漏。功德漸滿。后長解脫也。善明白佛言。若有小姓凡女人。性樂賢行者。家貧困厄。執事勞苦。憂在衣食。不得自在。內厭殃罪。欲疾解脫。聞是成具光明尊定清凈之法。至于欲行。當云何乎。佛言。善明如此凡女人輩。在于貧困。欲學是定。雖不能得具行誡法者。且當修奉十事。莫作違舍。一者親就賢友從受五戒。行不毀缺。二者雖饑雖寒。忍不殺盜。以自飽暖。三者雖獨居處。忍不邪淫。數諫心意。四者雖貧。忍不欺怠以求財賄。五者于酒食倡伎。忍不觀戲。六者尊行定法者。視之知佛。七者常行五善心。一為念施心。二為恭敬心。三為禮節心。四為下于一切心。五為制伏眾態心。八者雖在事作心誦法文而無懈怠。九者六齋入塔禮拜三尊。十者雖無錢財以用布施。常身自掃灑塔地。以凈水漿給與眾僧。澡手洗浴以力為施勤而不厭。是為凡女人在于貧困而行是十事不有懈怠。此則巍巍。生則值佛。常遇定法。后長解脫。佛言。善明。我所說賢女凡人。貴姓賢女。凡姓女人。好賢行者。四品之行誡法了了。其身履行無毀漏者。是之福祐難譬喻也。善明。譬人以七寶滿是十方。上至二十八天。以用布施。百千劫不休不息。如彼四輩人。行成具光明定意四品法功德。出于彼布施福上巨億萬倍。所以者何。夫福者有盡有苦。有往來有煩勞。有食飲。行是成具光明定意。則無此五也。寂然潔凈一切盡滅。是曰最尊故喻勝也善明。當布露是戒。令一切聞受持行之。此明士所當勤勸率也。佛告善明。我滅度后。若有人行是成具光明定意。及書持經卷供養作禮者。當有十二大天神擁護之。令不抂撗所在安隱。不為惡所中傷。今為汝說此諸神名字。其在厄難水火盜賊兵革。善誦行是經文。不以怨厄故而廢置者。是十二天神即當往護之。終不使橫殃。佛無二言也。當廣宣告一切人令誦習之

　有神名大護　　復次神名福救
　復次神名祐眾　　復次神名不厄
　復次神名善將　　復次神名光明
　復次神名道戒　　復次神名拔苦
　復次神名大度　　復次神名度厄
　復次神名安隱　　復次神名普濟　

佛告善明。是十二神又有愿。于佛當防護是持法者。行是成具光明定意法誡處。當令有五清凈。一者為經所在高座當令清凈。二者燒香掃地令清凈。三者衣服常清凈。四者心口意常清凈。五者讀是經時。先施清凈水。盥手漱口常令清凈。是為五也。于是佛告阿難。以成具光明定意法囑汝。善書經文慎莫增減。勤教一切人疾令受解。阿難。是經難遇。所以者何。其要先從六度無極起。乃入正定。是百三十五行。此中有教誡。有謙誡。有忍誡。有禮節誡。有眾善法誡。有空法誡。乃至滅度處。無不具有也。佛身所有相好慧力。悉從此法出。為尊上為斷生死。所謂無比之法也。重囑累汝。諦以授之。當以了了。佛之出世難可常見。法誡之興亦難值遇也。汝莫怠遠。阿難言。受天尊教。佛說經竟。十方諸來明士。及諸天神。禮佛歡喜。忽各還本所。忍國諸明士除惡眾。天龍鬼王及四輩人。聞經欣悅。各以頭面著地。禮佛而去佛說成具光明定意經