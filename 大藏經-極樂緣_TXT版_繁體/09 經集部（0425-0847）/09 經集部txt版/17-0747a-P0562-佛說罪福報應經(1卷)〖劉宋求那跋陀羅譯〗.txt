　　No. 747

佛說罪福報應經

　　　　宋于闐國三藏求那跋陀羅譯


聞如是。一時佛在迦維羅衛國釋氏精舍。與千二百五十比丘俱。九月本齋一時畢竟從神室出。往至舍衛國祇樹給孤獨園。二國之間有一大樹。名尼拘類。高二十里。枝布方圓覆六十里。其樹上子數千萬斛。食之香甘其味如蜜。甘果熟落人民食之。眾病皆除眼目精明。佛坐樹下。時諸比丘取果食之。佛告阿難。吾觀天地萬物各有宿緣。阿難即前為佛作禮。長跪白佛。何等宿緣。此諸弟子愿欲聞之。唯具演說開化未聞。佛告阿難。善哉善哉。若樂聞者一心聽之

佛言。夫人作福譬如此樹。本種一核。稍稍漸大所益無限。為人豪貴國王長者。從禮事三寶中來。為人大富財物無限。從布施中來。為人長壽無有疾病身體強壯。從持戒中來。為人端正顏色潔白暉容第一。手體柔軟口氣香潔。人見姿容無不歡喜。視之無厭。從忍辱中來。為人精修無有懈怠。樂為福德。從精進中來。為人安詳言行審諦。從禪定中來。為人才明達解深法。講暢妙義開悟愚蒙。人聞其言莫不咨受宣用為珍。從智慧中來。為人音聲清徹。從歌詠三寶中來。為人潔凈無有疾病。從慈心中來。以其前生不行杖捶故。為人姝長恭敬人故。為人短小輕慢人故。為人丑陋喜嗔恚故。生無所知不學問故。為人顓愚不教人故。為人喑啞謗毀人故。為人聾盲不視經法不聽經故。為人奴婢負債不償故。為人卑賤不禮三尊故。為人丑黑遮佛前光明故。生在裸國輕衣唐突佛精舍故。生馬蹄人國屐躡佛前故。生穿胸人國布施作福悔惜心故。生獐鹿麋塵中喜驚怖人故。生墮龍中喜調戲故。身生惡瘡治護難差。喜鞭榜眾生故。人見歡喜前生見人歡悅故。人見不歡喜。前生見人不歡悅故。喜遭縣官閉系牢獄桁械其身。前生為人籠系眾生不從意故。為人吻缺。前生釣魚魚決口故。聞好言善語心不樂聞。于中鬧語亂人聽受經法者。后為耽耳狗。聞說法語心不餐采。后生長耳驢馬之中。慳貪獨食墮餓鬼中。出生為人。貧窮饑餓衣不蔽形。好者自啖惡者與人。后墮豬豚蜣螂中。劫奪人物后墮羊中。人生剝皮。喜殺生者后生水上浮游蟲。朝生暮死。喜偷盜人財物者。后生牛馬奴婢中償其宿債。喜淫他人婦女者。死入地獄。男抱銅柱。女臥鐵床。出生為人墮雞鴨中。喜作妄語傳人惡者。入地獄中洋銅灌口。拔出其舌以牛犁之。出生墮惡聲鳥鵂鹠鴝鵒中。人聞其鳴無不驚怖。皆言變怪咒令其死。喜飲酒醉犯三十六失。后墮沸屎泥犁中。出生墮狌狌中。后為人愚癡頑無所知。夫婦不相和順者。數共斗諍更相驅遣。后生鴿鳩鳥中。貪人力者后生象中。為州郡令長粟食于官者。無罪或私侵人民鞭打捶杖。逼強輸送告訴無從。桁械系錄不得寬縱。后墮地獄神受萬痛數千億歲。從罪中出墮水牛中。貫穿鼻口挽船牽車。大杖打撲償其宿罪。為人不裁凈者從豬中來。慳貪不庶幾者從狗中來。佷戾自用者從羊中來。為人不安諦不能忍事者。從獼猴中來。人身腥臭者從魚鱉中來。為人兇惡含毒心者。從蝮蛇中來。為人好美食。殺害眾生無有慈心者。從豺狼貍鷹中來。生世短命胞胎傷墮不全。生世未幾而早命終。墮在三涂。數千萬劫無得竟時。慎之慎之

佛言。凡作功德皆應身。為燒香福食及以轉經。不得請人而不嚫。愿如倩人食。豈得自飽不復饑耶。燒香潔凈逮薩云若攝一切想。然燈聰明得三達智無所掛礙。燒香齋食讀經達嚫以為常法。布施得福諸天扶將。萬惡皆卻眾邪敢當。懈怠之人安隱諧偶無精進心。一朝疾病有不吉利。便欲燒香方云作福。諸天未降眾魔故前。試共嬈觸作諸變怪。以是之故常當精進。罪福隨人如影隨形。殖種福田如尼俱類樹。本種之時為種幾核。阿難長跪叉手答佛言。種一枚核稍稍漸大。收子無限。佛言阿難。施一得萬倍。言不虛也。佛時頌曰

　賢者好布施　　天人自扶將
　施一得萬倍　　安樂壽命長
　今日施善人　　其福不可量
　皆當得佛道　　度脫于十方　

佛語阿難。世人無知生死。肉眼不知罪福。吾以道眼睹無數劫來。至于今日罪福報應。猶如掌中觀寶琉璃。內外明徹無狐疑也。阿難即前整衣服。作禮而白佛言。演說此法當何名之。佛告阿難。此經名為五道輪轉罪福報應。若有善男子善女人。諷誦宣傳功德無量。當見賢劫千佛奉事供養。不墮三涂八難之處。得無識定。佛說經已。五百比丘漏盡意解。諸天龍神時會樹下。清信士萬二千人。清信女六千人。悉履道跡。皆前為佛作禮而去佛說罪福報應經