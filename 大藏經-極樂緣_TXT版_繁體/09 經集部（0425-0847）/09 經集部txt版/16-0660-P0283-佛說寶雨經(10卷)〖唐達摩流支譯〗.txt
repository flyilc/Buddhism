　　No. 660

佛說寶雨經卷第一(顯[禾*(ㄆ/用)]不退轉菩薩記)

　　　　唐天竺三藏達摩流支譯


如是我聞。一時薄伽梵。住伽耶城伽耶山頂。與大苾芻眾七萬二千人俱。皆是阿羅漢諸漏已盡。無復煩惱得真自在。心善解脫慧善解脫。如調慧馬亦如大象。已作所作已辦所辦。棄諸重擔逮得己利。盡諸有結明了正法。心得自在到勝彼岸。通達法界為法王子。于諸利養心無所著。善得出家成具足戒。意解圓滿住涅槃路。唯除一人。謂長老阿難陀。猶居學地

菩薩摩訶薩八萬四千人皆是一生補處。于一切智現前能入隨順尊重。得無所著陀羅尼門。住首楞嚴三昧。游戲神通證無功用。離一切障起大慈悲。遍滿十方一切世界。善攝無邊諸佛剎土。空性所行安住無相。心如虛空如甚深海。如妙高山八風不動。亦如蓮花無所染著。如明凈寶如煉真金。為欲利益諸有情故。起無邊智入佛境界。其名曰寶熾菩薩。寶手菩薩。寶印手菩薩。寶冠菩薩。寶髻菩薩。寶積菩薩。寶性菩薩。寶頂菩薩。寶幢菩薩。金剛藏菩薩。金藏菩薩。寶藏菩薩。德藏菩薩。離垢菩薩。如來藏菩薩。智藏菩薩。日藏菩薩。定藏菩薩。蓮花藏菩薩。解脫月菩薩。普月菩薩。凈月菩薩。觀自在菩薩。大勢至菩薩。普賢菩薩。普眼菩薩。蓮花眼菩薩。普威儀菩薩。端嚴菩薩。普慧行菩薩。法慧菩薩。勝慧菩薩。上慧菩薩。金剛慧菩薩。師子游戲菩薩。大音聲王菩薩。師子吼菩薩。甚深音聲菩薩。無染著菩薩。離一切垢菩薩。月光菩薩。日光菩薩。智光菩薩。智德菩薩。賢德菩薩。月德菩薩。蓮花德菩薩。寶德菩薩。曼殊室利法王子菩薩摩訶薩等

復有十六善大丈夫。賢護菩薩而為上首

復有賢劫菩薩。慈氏菩薩而為上首

復有四大王眾天。四大天王而為上首

復有三十三天眾。帝釋天王而為上首

復有時分天眾。時分天王而為上首

復有知足天眾。知足天王而為上首

復有樂變化天眾。樂變化天王而為上首

復有他化自在天眾。他化自在天王而為上首

復有白分魔王眾。商主羅摩而為上首

復有梵天王眾。大梵天王而為上首

復有凈居天眾。摩醯首羅天王而為上首

復有無量百千阿素羅眾。毗摩質多羅阿素羅王。睒末羅阿素羅王。婆稚阿素羅王。羅怙羅阿素羅王等而為上首

復有無量百千諸龍王眾。阿那婆達多龍王。摩那斯龍王。娑揭羅龍王。和修吉龍王等而為上首

復有無量百千諸龍王子。威光而為上首

復有無量百千諸龍王婇女。及余無量天龍。藥叉健達縛。阿素羅。揭路荼。緊奈羅。莫呼羅伽。人非人等。皆來集會。時伽耶山頂周四踰繕那地及虛空。無微塵許眾不充滿。為欲供養佛世尊故敷師子座。其師子座高一踰繕那。以無量百千綺妙繒彩寶鈴寶網寶蓋莊嚴。復有百千繒帶垂下。其師子座及地方處皆以金剛所成。堅固難壞。平坦如掌灑掃清凈散眾天花甚可愛樂。于其地上出生無量百千葉金色蓮花。琉璃為莖帝青為臺。香氣芬馥悅可眾心。其座四邊生四寶樹。高半踰繕那枝條蔭映三俱盧舍

爾時如來于大眾中坐師子座。以清凈智轉妙法輪。降伏魔怨世法不染。無有驚怖如師子王。如清凈池。亦如大海。如妙高山。如日光耀。如月清涼。如大龍王普雨法雨。如梵天王超諸法眾。以無量無邊諸弟子等。及百千帝釋梵王護世四天王等。一切大眾前后圍繞。瞻仰尊顏目不暫舍

爾時世尊從于頂上放大光明蔽于眾會。其所放光名曰普耀。有無量光明而為眷屬。遍滿十方一切世界。還于佛所右繞三匝攝入面門。然佛面門無有異相。譬如月光遍于虛空無有異相。如是光明入佛面門無有異相亦復如是。又如灌水及蘇油等入于沙聚。然彼沙等無有異相。光入面門亦復如是

爾時東方有一天子名日月光。乘五身云來詣佛所。右繞三匝頂禮佛足退坐一面

佛告天曰。汝之光明甚為希有。天子。汝于過去無量佛所。曾以種種香花珍寶嚴身之物衣服臥具飲食湯藥。恭敬供養種諸善根。天子。由汝曾種無量善根因緣。今得如是光明照耀。天子。以是緣故。我涅槃后最后時分。第四五百年中法欲滅時。汝于此贍部洲東北方摩訶支那國。位居阿鞞跋致。實是菩薩故現女身為自在主。經于多歲正法治化。養育眾生猶如赤子。令修十善能于我法廣大住持建立塔寺。又以衣服飲食臥具湯藥供養沙門。于一切時常修梵行。名曰月凈光。天子。然一切女人身有五障。何等為五。一者不得作轉輪圣王。二者帝釋。三者大梵天王。四者阿[跳-兆+卑]跋致菩薩。五者如來。天子。然汝于五位之中當得二位。所謂阿鞞跋致及輪王位。天子。此為最初瑞相。汝于是時受王位已。彼國土中有山涌出五色云現。當彼之時。于此伽耶山北亦有山現。天子。汝復有無量百千異瑞。我今略說。而彼國土安隱豐樂人民熾盛甚可愛樂。汝應正念施諸無畏。天子。汝于彼時住壽無量。后當往詣睹史多天宮。供養承事慈氏菩薩。乃至慈氏成佛之時。復當與汝授阿耨多羅三藐三菩提記

爾時月光天子。從佛世尊聞授記已。踴躍歡喜身心泰然。從座而起繞佛七匝頂禮佛足。即舍寶衣嚴身之具。奉上于佛作如是言。世尊。我于今者親在佛前得聞如是本末因緣。授阿耨多羅三藐三菩提記已獲大善利。作是語已繞佛三匝退坐一面

爾時東方過殑伽沙世界。有世界名蓮花。其佛號曰蓮花眼如來應正等覺明行圓滿善逝世間解無上丈夫調御士天人師佛薄伽梵。為諸菩薩開示正法。其所演說唯是一乘。彼佛剎中無有聲聞辟支佛名。一切有情皆是阿鞞跋致。回向阿耨多羅三藐三菩提。而彼世界諸菩薩等。皆以禪定法喜為食無段食等。彼佛光明清凈遍滿。不假日月星宿之光。地平如掌無諸草木墻壁瓦礫及以山川清凈嚴飾

爾時釋迦牟尼佛所放光明既遍其國。而彼大眾倍增歡喜。彼有菩薩名止一切蓋。何故菩薩而受此名。若諸有情聞其名者。即能斷除諸障結縛名止一切蓋。爾時止蓋菩薩。乘佛光明詣彼佛所從蓮花下。偏袒右肩右膝著地。合掌恭敬而白佛言。世尊。如是種種清凈光明。悅樂身心從何而至

爾時蓮花眼如來告止蓋菩薩言。善男子。西方去此佛剎過殑伽沙世界。有佛國土名曰索訶。其中有佛號釋迦牟尼如來應正等覺明行圓滿善逝世間解無上丈夫調御士天人師佛薄伽梵。若諸有情聞彼佛名。于阿耨多羅三藐三菩提得不退轉。如是種種清凈光明。從彼如來之所現耳。其有眾生遇斯光者身心悅樂。爾時止蓋菩薩白佛言。世尊。以何因緣聞彼佛名。即于阿耨多羅三藐三菩提得不退轉

佛告止蓋菩薩。善男子。由彼如來往昔修菩薩行時發是誓愿。若我得成佛已。一切有情聞我名者。皆于阿耨多羅三藐三菩提得不退轉。止蓋菩薩白其佛言。世尊。若如是者彼世界中諸有情等。但聞佛名皆于菩提不退轉耶。佛言不也。止蓋菩薩言。世尊。彼諸眾生既已預聞彼佛名號。云何于中有退不退。佛言。善男子。但使得聞如來名號。皆與彼作不退因緣。是故亦名阿鞞跋致

善男子。譬如植種未經腐敗。至彼后時水土和合。于意云何。如是種子名為生不。止蓋菩薩白其佛言。世尊。如是種子無有損壞。若遇因緣而定得生。佛言。善男子。如是如是。彼諸眾生由聞佛名。必定當成阿鞞跋致。得授阿耨多羅三藐三菩提記

爾時止蓋菩薩白佛言。世尊。我今欲往索訶世界。禮拜釋迦牟尼如來應正等覺。承事供養尊重贊嘆。愿見聽許。爾時世尊告止蓋菩薩言。善男子。汝欲往彼今正是時。其諸菩薩又白佛言。世尊。我亦欲往索訶世界。禮拜親覲恭敬供養釋迦牟尼佛

爾時世尊告彼諸菩薩言。善男子。汝若欲往今正是時。汝等于彼國土。莫生輕賤放逸之心。所以者何。彼國有情多諸貪欲嗔恚愚癡。不敬沙門婆羅門造作非法粗惡獷悷矯詐輕險。貢高我慢愛著慳吝嫉妒懈怠。毀破禁戒行諸不善。無量煩惱之所系縛。而彼如來能于惡世教化有情。彼諸菩薩白其佛言。世尊。釋迦牟尼如來。甚為希有能為難事

佛告諸菩薩。如是如是。如汝所說。于惡世中若諸有情。一彈指頃能生凈信。或持禁戒或離慳貪或起大悲。發阿耨多羅三藐三菩提心。過于清凈國土百千劫行

爾時止蓋菩薩及諸菩薩。承佛教已頂禮佛足。彼本住處將欲往詣索訶世界。為欲供養釋迦牟尼佛故。即以種種神通變化。示現寶樹花樹果樹劫波樹等。皆以真金琉璃頗胝迦寶而嚴飾之。高廣微妙枝條扶疏。或復示現種種衣服嚴身之具。妙香寶蓋諸天音樂如云而下。現如是等無量變化。謂眾菩薩言。諸仁者。彼索訶世界多諸苦惱。汝等各現神變。令彼有情獲最勝樂。時諸菩薩皆曰唯然

爾時止蓋菩薩及諸菩薩。身出種種清凈光明。其光遍滿三千大千世界。其中所有地獄傍生琰魔鬼界蒙光觸身。皆得離苦悉獲安樂。慈心相向遠離貪嗔。如父母想。又于世界暗冥之中日月光明所不能及。而皆大明各得相見。威光照耀充滿世界。所有諸山。鐵圍山。大鐵圍山。目真鄰陀山。摩訶目真鄰陀山。并余黑山。上至梵世。下至阿鼻地獄。靡不周遍。威光至處一切有情。求食得食求衣得衣。求乘得乘求財得財。盲者得視聾者得聞。狂者正念苦者得樂。懷孕之者自然平安

爾時止蓋菩薩與諸菩薩。到索訶世界已詣伽耶山。以諸菩薩威神力故。三千大千世界寶網彌覆莊嚴顯現。于虛空中遍布大云。雨天妙蓮花雜花妙果。或雨天花鬘好香末香袈裟衣服珠蓋幢幡。現如是等種種供具之時。索訶世界一切有情。皆得最上無量快樂。爾時伽耶山頂及諸方國。所有株杌一切叢林。由菩薩威神力故悉不復現。又復顯示一切寶樹花樹果樹栴檀沉水劫波樹等。枝葉花果次第莊嚴甚可愛樂。于虛空中奏天伎樂供養贊嘆

爾時止蓋菩薩摩訶薩。即從坐起偏袒右肩右膝著地。向佛合掌恭敬而白佛言。世尊。我欲少問如來應正等覺。唯愿聽許。佛告止蓋菩薩言。善男子。隨汝所問當為汝說。一切如來皆同許可。今汝應當善自攝心。止蓋菩薩聞佛許已白佛言。世尊。云何菩薩得施圓滿。云何凈戒圓滿。云何住忍圓滿。云何精進圓滿。云何靜慮圓滿。云何般若圓滿。云何方便善巧圓滿。云何大愿圓滿。云何勝力圓滿。云何得智圓滿。世尊。諸菩薩云何等于地。云何等于水。云何等于火。云何等于風。云何等于空。云何得如月。云何得如日。云何如師子。云何善調伏。云何性寂靜。云何如蓮花。云何廣大心。云何清凈心。云何無猶豫心。云何而得智慧如海。云何而得微妙智善巧。云何成就應理辯才。云何而得解脫辯才。云何而得清凈辯才。云何能令一切眾生歡喜滿足。云何言說令他信受。云何名為能說法者。云何而得隨順法行。云何而得諸法善巧。云何而得法界善巧。云何行于空。云何行無相。云何行無愿。云何得慈自性。云何得悲自性。云何得喜行。云何得舍行。云何能得游戲神通。云何能得離八無暇。云何住菩提心而不退轉。云何而得宿住智通。云何而得近善知識。云何而得遠離惡知識。云何證得如來法身。云何修得金剛之身。云何而得為大商主。云何于道而得善巧。云何演說得不顛倒。云何常得諸三摩呬多。云何菩薩受糞掃衣。云何而得受用三衣。云何而得不隨他行。云何常乞食。云何得一坐。云何得一食。云何得阿蘭若。云何得樹下坐。云何露地坐。云何冢間住。云何得常坐。云何隨敷坐。云何修瑜伽者。云何能持素怛纜藏。云何能持毗奈耶藏。云何而得軌則所行境界具足威儀。云何得離慳吝嫉妒。云何于一切有情得平等心。云何得善巧供養如來。云何降伏我慢。云何多凈信。云何于世俗而得善巧。云何于勝義而得善巧。云何深入緣起善巧。云何自了知。云何能知于世。云何得生清凈佛土。云何得處胎塵垢無染。云何樂出家。云何得凈命。云何無疲倦。云何奉順如來教敕常不違越。云何和顏微笑永無顰蹙。云何具足多聞總持。云何善巧攝受正法。云何為法王子。云何而得釋梵護世之所隨從。云何了他意樂隨眠。云何成熟有情善巧。云何得隨順住。云何共安隱住。云何而得攝事善巧。云何成就相好端嚴。云何而得依止所作。云何而得如藥樹王。云何精勤修福德業。云何修證變化善巧。云何速證無上菩提

爾時世尊告止蓋菩薩言。善男子。善哉善哉。汝為利益無量有情故。為安樂無量有情故。為哀愍一切世間故。問如是義。諦聽諦聽善思念之。當為汝說。爾時止蓋菩薩聞是語已白佛言。唯然世尊。愿樂欲聞。佛言。善男子。有十種法。諸菩薩摩訶薩若能成就。即得施波羅蜜多。何等為十。一者成就法施。二者成就無畏施。三者成就財施。四者成就無悕望施。五者成就慈愍施。六者成就不輕慢施。七者成就恭敬施。八者成就供養施。九者成就無所依施。十者成就清凈施。善男子。云何菩薩成就法施。所謂攝受正法。受持讀誦。無所悕求。不為利養恭敬故。不為名聞勝他故。唯為一切苦惱有情令罪銷滅。演說妙法無所悕望。如為王王子及旃陀羅子演說妙法心尚無二。況為一切大眾說法心不平等。雖復行施而不恃此心生我慢。善男子。是名菩薩成就法施。善男子。云何菩薩成就無畏施。所謂菩薩自舍離科罰及一切器仗。亦教他學舍離科罰及一切器仗。又復觀察一切有情。如父母想。如男女想。如親屬想。何故菩薩作如是念。如佛所說。一切眾生未有不曾為我父母男女眷屬。于微細蟲猶割身肉而布施之。何況廣大有情而令驚怖。是名菩薩成就無畏施。善男子。云何菩薩成就財施。所謂菩薩觀見一切有情。造極惡業施財攝取。令彼遠離所作惡業安置善處。復起思惟。佛說布施是菩薩菩提。由布施故得斷三種不善之法。所謂慳吝嫉妒惡思。是故我應學于如來隨所有財常行布施。雖復施與不起慢心。是名菩薩成就財施。善男子。云何菩薩成就不悕望施。所謂布施終不為自身故。不為財物故。不為眷屬故。不為利養故。然諸菩薩行布施時其心清凈。由是因緣遠離一切希望報恩而行布施。是名菩薩成就不希望施。善男子。云何菩薩成就慈愍施。所謂菩薩見諸有情受于苦惱饑渴貧露衣服垢弊。孤獨無怙無所依止。遠離福業無所趣向。由此菩薩作是思惟起慈愍心。我為利益彼有情故。發阿耨多羅三藐三菩提心。此諸有情受于苦惱。無歸無怙無所依處流轉生死。我當何時為諸有情。為歸為怙為所依處。由是菩薩慈愍纏心。于常常時于恒恒時。隨所有物施彼有情。雖有饒益眾生善根。終不恃此起于高慢。是名菩薩成就慈愍施。善男子。云何菩薩成就不輕慢施。所謂施時終不棄擲輕欺而與。曾無嗔嫌要頡之意。不恃富貴自在驁慢。非求多聞名稱憍逸。所施與時歡喜恭敬尊重贊嘆自手授與。是名菩薩成就不輕慢施。善男子。云何菩薩成就恭敬施。所謂菩薩見阿遮利耶鄔波馱耶。及修梵行所有尊者。恭敬頂禮問訊起居。但是所作種種善根。愿我同作所作成就是名菩薩成就恭敬施。善男子。云何菩薩成就供養施。所謂菩薩供養三寶。云何供養佛。謂于如來制多之中。若花若香若散若燒及涂掃地。若制多破壞應當修理。是名菩薩善供養佛。云何供養法。謂諸菩薩聽聞正法。若書寫受持讀誦通利思惟修習。不顛倒思惟不顛倒修習。是名菩薩善供養法。云何供養僧。謂供給衣服飲食臥具湯藥。下至水器眾具皆足。是名菩薩善供養僧。如是供養佛法僧時。是名菩薩成就供養施。善男子。云何菩薩成就無所依施。所謂菩薩行布施時。終不為求天王位果及生余天。亦不求人王及小王等。是名菩薩成就無所依施。善男子。云何菩薩成就清凈施。所謂菩薩行施之時。觀察施物及能所施皆非實有。離諸障礙貪染過患。是名菩薩成就清凈施。善男子。若能成就此十種法。是名菩薩成就施波羅蜜多

復次善男子。菩薩成就十種法。即能圓滿戒波羅蜜多。何等為十。一者守護波羅提木叉律儀。二者守護菩薩凈戒律儀。三者遠離一切熱惱。四者遠離不如理思惟。五者驚怖所作諸業。六者驚怖所作違犯。七者怖見他物。八者要期堅固。九者得凈尸羅而無所依。十者尸羅三輪清凈。善男子。云何菩薩守護波羅提木叉律儀。所謂菩薩善學如來所說素怛纜毗奈耶法。善受學處。菩薩修學及以學處。不著種族故。不執異見故。不著徒眾故。不見補特伽羅過患生尊重心故。是諸菩薩所修學處。是名菩薩守護波羅提木叉律儀。云何守護菩薩凈戒律儀。所謂菩薩如是思惟。若但學波羅提木叉。終不令我得阿耨多羅三藐三菩提。由是菩薩于諸如來素怛纜中所說菩薩學處及菩薩律儀戒。我應修學。何者是菩薩學處。何者是菩薩律儀戒。謂諸菩薩不住非處。順時而語知時知方。菩薩若不如是即令有情不生敬信。由是菩薩隨順一切諸有情故。令至菩提及為己身菩提資糧速圓滿故。成就具足威儀行法。音聲柔軟辯才簡要無所執著。恒修寂靜顏貌熙怡。是諸菩薩于如來所說素怛纜中。成就學處修律儀戒。是名守護菩薩凈戒律儀。云何菩薩遠離一切纏障熱惱。所謂菩薩不為貪嗔癡等毒火所燒。亦復不為闕緣眾具熱惱所燒。以諸菩薩修習貪欲能對除法。及遠離能起貪欲緣故。何者是貪欲對除。何者是起貪愛緣。謂修不凈觀是貪對除。世間妙色是貪起緣。云何修習觀不凈法。謂諸菩薩觀察自身發毛爪齒皮膚血脈筋肉骨髓脾腎心肺肝膽腸胃生熟二藏肪膏腦膜洟唾涎淚膿汗脂痰瘡。及塵垢大小便利流溢種種臭穢不凈。如是觀察不凈體性。深生厭離不起貪心。設有頑嚚癡迷狂亂幼無了解。見是事時尚不起貪。何況智者。由是菩薩修不凈觀。云何遠離起貪愛緣。謂諸菩薩見于世間端嚴妙相可愛色像。便生染著適悅身心。即自思惟。如世尊說愛欲境界猶如幻夢悟已即無。云何智者于幻夢境而起貪心。是名菩薩修習對除貪欲自性及彼起緣。云何菩薩修嗔對除。云何遠離能起嗔緣。所謂菩薩于諸有情多修習慈。由是因緣對除嗔恚。若起嗔恚于因于緣有執著時。彼諸菩薩由是伏滅嗔恚隨眠。是名菩薩修習對除嗔及起嗔緣。云何菩薩修癡對除。云何遠離能起癡緣。由彼菩薩如是觀察便得離癡。由離癡故無諸熱惱。遠離樂欲及眾資具。是名菩薩修習對除癡及起癡緣。云何菩薩而得遠離不如理思惟。謂諸菩薩靜處獨坐終不思惟。云我居靜處不雜亂住。我順如來毗奈耶法。其余沙門婆羅門等。皆雜亂住多所執著。不順如來毗奈耶法。是名菩薩遠離不如理思惟。云何菩薩怖畏所作諸不善業。謂諸菩薩起正思惟修諸善法。以如來說諸苾芻等應當恭敬守護凈戒。專修定業習學般若。何以故。以恭敬心作福德業。能招端正可愛果報殊勝果報。菩薩如是遠離一切諸不善業。是名菩薩而能怖畏所作諸業。云何菩薩驚怖違犯。所謂菩薩見違犯中如微塵量深生怖畏。下至少罪心懷大懼。況多違犯而生隨喜。何以故。由知如來說苾芻當知。多服毒藥能令人死。少服毒藥亦令人死。苾芻當知。若多犯罪即生惡趣。若少犯罪亦生惡趣。菩薩如是正思惟時驚怖違犯。是名菩薩驚怖違犯。云何菩薩怖見他物。謂此菩薩與城邑聚落諸婆羅門剎帝利等。心相體信彼。婆羅門剎帝利等。或以金銀末尼真珠珂貝珊瑚璧玉吠琉璃寶及資身具而寄菩薩。菩薩受時獨一無二雖無忌憚。菩薩于彼終無惡思而輒受用。又復菩薩執知眾事。若窣堵波物。若四方僧物及僧祇等物。于諸物中亦不受用。何以故。由世尊說。若他飲食資生之具一切物等。他不與時皆不應用。菩薩如是起思惟已。寧自割身肉而自食之。然于他物終無侵犯。是名菩薩怖見他物。云何菩薩誓愿堅固。所謂菩薩若為惡魔及魔天眾。以諸妙欲來嬈菩薩令起貪愛。菩薩于彼心無惑著而不生退。是名菩薩誓愿堅固。云何菩薩于凈尸羅心無所著。謂諸菩薩善護禁戒終不起心。以此尸羅令我生天及王等家。是名菩薩于凈尸羅心無所著。云何菩薩三輪清凈。謂諸菩薩于身口意皆得清凈。云何身得清凈謂身所有一切惡行皆得永離。何者是身惡行。所謂殺生及不與取欲邪行業。常遠離故。是名身得清凈。云何菩薩語得清凈。謂語惡行皆得永離。何者是語惡行。謂虛誑離間粗惡雜穢等語。常遠離故。是名語得清凈。云何菩薩意得清凈。謂意所有一切惡行皆得永離。何者是意惡行。謂貪染嗔恚邪見。皆遠離故。是名意得清凈。是名菩薩三輪戒凈。善男子。菩薩摩訶薩成就此十種法。得尸羅圓滿

佛說寶雨經卷第一佛說寶雨經卷第二

　　　　唐天竺三藏達摩流支譯


復次善男子。菩薩摩訶薩成就十種法得忍圓滿。何等為十。一者內忍圓滿。二者外忍圓滿。三者法忍圓滿。四者隨佛教忍圓滿。五者無分限忍圓滿。六者無分別忍圓滿。七者不待事忍圓滿。八者無恚忍圓滿。九者悲忍圓滿。十者誓愿忍圓滿。云何菩薩內忍圓滿。善男子。謂諸菩薩于內所有憂悲苦惱。能安忍住心無逼迫。是名菩薩內忍圓滿。云何菩薩外忍圓滿。善男子。謂諸菩薩聞他粗言罵詈毀呰父母親屬阿遮利耶鄔波馱耶。及聞誹謗佛法僧寶。菩薩聞已不起嗔恨反報毀呰。亦不為彼嗔恚隨眠之所隨逐。堪忍彼惱能安隱住。是名菩薩外忍圓滿。云何菩薩法忍圓滿。謂諸菩薩于佛所說素怛纜中一切甚深微妙法義。無來無去自性寂靜。離分別取自性涅槃。菩薩聞已不驚不怖。作是思惟。我若不了諸深妙法。終不能得阿耨多羅三藐三菩提。由是因緣攝取諸法。思惟修習心生信解是名菩薩法忍圓滿。云何菩薩隨佛教忍圓滿。謂諸菩薩若起嗔恚為損害時。菩薩自應如是思惟。而此嗔恚從何而起從何而滅。是誰所起云何而起有所緣耶。菩薩如是思惟。彼能起之因了不可得。能滅之因亦不可得。能起既無所起非有。乃至所緣皆不可得。由是菩薩安忍而住嗔無緣起。是名菩薩隨佛教忍圓滿。云何菩薩無分限忍圓滿。謂諸菩薩非晝分忍夜分不忍。非夜分忍晝分不忍。非自國忍他國不忍。非他國忍自國不忍。非于名聞者忍無名聞者不忍。非于無名聞者忍有名聞者不忍。由是菩薩于一切時及一切國名聞有無皆悉能忍。是名菩薩無分限忍圓滿。云何菩薩無分別忍圓滿。謂諸菩薩非惟父母妻子親屬于是處忍余所不忍。是故菩薩下至旃荼羅等亦能行忍。是名菩薩無分別忍圓滿。云何菩薩不待事忍圓滿。謂諸菩薩修忍辱時。不為財物。不為驚怖。不為行恩。不為順世及羞恥故。如是菩薩自性常忍。是名菩薩不待事忍圓滿。云何菩薩得無恚忍圓滿。謂諸菩薩設未遇彼嗔恚因緣。及未遇他嗔心常安忍。若遇因緣及遇他嗔。或復輕欺拳打手搏刀杖損害粗言毀責。菩薩遇已作是思惟。被輕毀業是我所造我今應受。定非父母親屬所造。是故我今歡喜忍受。亦非內外地界所受。水火風界亦復如是。菩薩由是無倒觀察。遇因緣時于嗔不嗔二俱能忍。是名菩薩得無恚忍圓滿。云何菩薩悲忍圓滿。謂諸菩薩。于彼貧苦一切有情。為作君主若王小王。有大財寶多諸資具。若為一切貧苦有情。罵詈呵責惱亂之時。終無恚恨損害之心。亦不自高現主威勢。但起思惟。此諸有情是我所攝。我應養育而守護之。由是菩薩不生損害。以是因緣起大悲心忍受安住。是名菩薩悲忍圓滿。云何菩薩誓愿忍圓滿。謂諸菩薩如是思惟。我曾于彼一切如來應正等覺所。作師子吼誓修菩提。成正覺已于生死海煩惱泥中。濟拔一切諸有情等。菩薩由是不生嗔惱。是故我應精勤修習。為拔濟故。為成熟故。為欲調伏安樂有情。若自起嗔及損害彼即不含容。云何而能生于悲忍拔濟有情。善男子。如有良醫善能針療見有眾生患目翳者。作是思惟。我應愍彼為除眼翳令無暗障。爾時良醫起思惟已自患眼暗。善男子。汝意云何。而此醫師堪能療彼有情眼翳除暗障不。止蓋菩薩白佛言不也世尊。佛告止蓋菩薩言。善男子。菩薩亦爾作是思惟。我今不應以般若針斷世間翳。由自心有無明暗障。如何能滅他無明惑。由是因緣。終不損害修忍安住。是名菩薩得誓愿忍圓滿。善男子。菩薩成就此十種法得忍圓滿

復次善男子。菩薩成就十種法得精進圓滿。何等為十。一者如金剛精進。二者得無逮精進。三者離二邊精進。四者廣大精進。五者熾盛精進。六者性常精進。七者清凈精進。八者不共精進。九者不輕賤精進。十者不倨傲精進。善男子。云何如金剛精進。謂諸菩薩發起精進。勤修而住諸有情界。未涅槃者令證涅槃。未得度者令其得度。未解脫者令得解脫。未安隱者令得安隱。未現等覺者令現等覺。菩薩如是勤修而住。爾時天魔伺求其短將欲破壞。至菩薩所作如是言。善男子。汝勿作此勤苦精進。何以故。我曾如是發起精進。勤修而住諸有情界。未涅槃者令證涅槃。未得度者皆令得度。未解脫者令得解脫。未安隱者令得安隱。未現等覺者令現等覺。如此精進誑惑愚夫。皆為虛妄非真實法。善男子。如是勤修起精進者。我未曾見一有情能于阿耨多羅三藐三菩提而現等覺。善男子。我知無量俱胝有情。皆能證入二乘涅槃。善男子。汝徒精進求虛妄法。速舍是心離諸苦惱。爾時菩薩作是思惟。決定是魔惱壞于我。菩薩悟已知是魔說而告之言。汝惡思惟欲破壞我。汝但自憂勿憂我事。世尊已說。魔羅波旬一切世間各隨逐業。若自若共而感生處。魔羅汝今亦隨逐業。亦自亦共而感生處。汝應如是隨業而往。莫惱亂我無義利故。又于長夜自受苦惱。爾時魔羅情智狹劣。自生慚恥即舍惡自隱沒不現。由是菩薩。若一切魔王及諸魔眾來惱亂時。欲求其短故相破壞。而菩薩心終不傾動。無下勇捍堅固不退。是名菩薩如金剛精進。善男子。云何菩薩得無逮精進。謂諸菩薩發起如是種種精進。諸余菩薩雖復久遠積集凈業安住真性終不及此發起種種精進菩薩。數分不及。迦羅等分乃至計喻及鄔波尼殺曇分亦不能及。何況一切聲聞緣覺。是中菩薩發心精進力。能攝取一切佛法。復能舍離一切罪業諸不善法。是名菩薩得無逮精進。云何菩薩離二邊精進。謂諸菩薩常起精進不增不減。何以故。以極增上生倨傲故。以極下劣生懈怠故。是故精進常不增減。是名菩薩離二邊精進。云何菩薩廣大精進。謂諸菩薩發起精進。愿我如是當得如來妙色端嚴。諸佛所有無見頂相。圓光隨好微妙具足。又復發起如是精進。愿我當得無量無礙諸佛大智。及大威德勝義性等。是名菩薩廣大精進。善男子。云何菩薩熾盛精進。謂諸菩薩發起精進。永離一切塵垢過患。如末尼珠及紫金等。遠離一切塵垢過患。光明炫曜殊妙赫奕。菩薩精進如是熾盛。永離一切塵垢過患。何者名為精進塵垢。何者名為精進過患。所謂惰怠懶惰。不節飲食。不自知量。非理作意。起惡思惟。如是說名精進塵垢。亦名過患。菩薩精進永能舍離。是故精進清凈無垢鮮白熾盛無復過患。是名菩薩熾盛精進。云何菩薩性恒精進。謂諸菩薩于諸威儀能常發起種種精進。性恒勤勇無休廢時。若身若心曾無懈倦。是名菩薩性恒精進。云何菩薩清凈精進。謂諸菩薩發起如是恒常精進。所有眾罪諸不善法無利益事。障礙于道乃至微細極小不善一念惡心亦不發起。況復廣大諸不善法。是故菩薩皆悉除斷順涅槃理。圣道資糧趣菩提分。如是善法菩薩修習令增長廣大圓滿菩提。是名菩薩清凈精進。云何菩薩不共精進。謂諸菩薩如是思惟。設使十方殑伽沙界。火聚遍滿如阿鼻獄過彼世界。有一眾生受諸苦惱。無歸無依及無怙恃。菩薩哀愍彼一有情。度猛火聚往彼教化尚不辭勞。況多有惱而不救濟。菩薩如是大悲精進。外道二乘所不能及。是名菩薩不共精進。云何菩薩不輕賤精進。謂諸菩薩終不起心。以我精進微弱下劣及懈怠故。修習菩提自謂難得。又復不作如是思惟。我亦不能荷擔。如是于無量劫及千萬劫積集苦行。如救頭然方證菩提。不作如是退屈之心。由是菩薩發如是心。所有過去如來應正等覺。現在如來應正等覺。未來如來應正等覺。彼諸如來于無量劫精進修行皆現等覺。由是諸佛非不多時修行精進。得有如是現正等覺。我亦如是理應多劫修種種行。當得阿耨多羅三藐三菩提。以三世如來同行精進已成佛故。又我寧為一切有情。精勤修習而處地獄。終不為己修行精進而證涅槃。是名菩薩不輕賤精進。云何菩薩不倨傲精進。謂此菩薩起精進時。終不味著自倨輕他。誰有智者希他恩念而行精進。是名菩薩不倨傲精進。善男子。菩薩摩訶薩。能成就此十種法故得精進圓滿

復次善男子。菩薩成就十種法得靜慮圓滿。何等為十。一者積集福德。二者能多厭離。三者勤修精進。四者具足多聞。五者得不顛倒勤修領受。六者法隨法行。七者成利根性。八者得心善巧。九者得奢摩他毗缽舍那善巧。十者得不執著。云何菩薩積集福德。謂諸菩薩愛樂大乘。復能積集一切善根。所生之處攝善知識。而能修習種種妙行。又常愿生大婆羅門家。剎帝利家。大居士家。所生之處恒得正信。由是因緣增長無量廣大善根。為常不離善知識故。善知識者。所謂諸佛一切菩薩。由是菩薩。串習善根增長熾盛。觀察世間苦惱逼迫。眾病所集愚暗所蔽無所安住。何以故。以欲因緣故。云何菩薩能多厭離。謂諸菩薩由前因緣。我今不應于此世間行于貪欲。以彼貪欲但由妄情分別生故。諸佛廣說一切貪欲種種過患。所謂欲如尖摽如镩如劍亦如利刀。又如毒蛇。如水聚沫。如肉腐敗臭穢可惡。由是菩薩起厭離心。剃除須發而披法服出家正信趣于非家。云何菩薩勤修精進。謂此菩薩既出家已發大精進。未得令得。未解令解。未證令證。云何菩薩具足多聞。謂此菩薩由前因緣多聞領受。于世俗諦及勝義諦深妙理中善能宣說。云何菩薩得不顛倒勤修領受。謂此菩薩于諸諦理領納于心。精勤修習無倒善巧。云何菩薩法隨法行。謂此菩薩得善巧已法隨法行。所謂正語正業正命正思惟正精進正念正定正見。是為菩薩修習道支。云何菩薩而得利根。謂此菩薩習道支已。利根明悟能正了知。菩薩由此安住寂靜。遠離執著一切憒鬧不樂多言。復能舍離欲尋恚尋害尋及不死尋。遠離眷屬名稱利養。云何菩薩得心善巧。謂此菩薩由前因緣。得心善巧身常寂靜。觀察其心于善不善及與無記。自念我今心住何性。若住勝善清凈心生信樂歡喜。云何勝善。謂三十七菩提分法。若住不善應當厭離。發起精進便能永斷諸不善法。云何名為諸不善法。謂貪嗔癡。貪有三種。謂上中下。云何上貪。謂此貪欲遍滿身心。隨順下劣心常染著。于一切時無有慚愧。云何無慚。謂貪欲者恒起思惟尋求欲境。心生愛重耽著贊美。是名無慚。云何無愧。謂貪欲者為欲因緣。能于父母及余尊者起于諍論。輕欺損害重彼貪欲。是名無愧。謂貪欲者由是因緣生于惡處。是故說名增上貪欲。云何中貪。謂貪欲者。行貪欲已即生厭離。起變悔心不復隨順。是名中貪。云何下貪。謂貪欲者起貪欲時。或摩觸身才共語言。或時見已欲心便息。是名下貪。所有一切活命資具。心若執著總說名貪。云何名嗔。是嗔應知亦有三種。謂上中下。云何上嗔。謂嗔恚者起種種嗔。于五無間隨造一業。或謗正法。謗正法者。其罪過彼五無間業。數分不及。迦羅分不及。乃至計喻鄔波尼殺曇分亦所不及。由是因緣生捺洛迦。若生人中形貌慘黑眼目恒赤。為人暴惡常行損害。由是因緣生捺洛迦。是名上嗔。云何中嗔。謂嗔恚者造罪業已。速能改悔即起對除。是名中嗔。云何下嗔。謂嗔恚者由起嗔故出粗惡言輕調譏嫌集不善業。經一剎那及一臘縛一牟呼栗多。即能改悔修習對除。是名下嗔。是癡應知亦有三種。謂上中下。云何上癡。謂愚癡者恒住貪嗔曾無憂悔。是名上癡。云何中癡。謂愚癡者起少不善。即能于彼梵行者前發露懺悔。不見惡業可受重故。是名中癡。云何下癡。謂愚癡者于佛所制非性戒中少有毀犯。或一二三便能舍離。是名下癡。菩薩于彼貪嗔癡法。皆能遮止由心善巧。得善巧已終無喜樂于彼染著。何以故。得心善巧故。若住無記即勤觀察惟起正念。云何無記。謂起心時心不在內亦不在外。非住于善非住不善。不住毗缽舍那亦復不住于奢摩他。而心下劣引起睡眠。令心昧略。猶如士夫極重睡眠初覺之時根識惛昧不能明了。住無記心亦復如是。以無記心不明了故。菩薩于中心精勇銳安住歡喜。是名菩薩得心善巧。云何菩薩得奢摩他毗缽舍那善巧。謂此菩薩心善巧已。觀察諸法如幻如夢。思惟諸法此是善法。此非善法。此出離法。此不出離法。謂諸菩薩觀一切法皆依于心。心為自性。心為上首。能攝受心。善調伏心。善了知心。故能攝此一切諸法。既善調伏又善了知。由此因緣便能修習奢摩他法。如是系心如是止心及安住心。勤修如是奢摩他故。便能安住心一境性。菩薩住心一境性已。入定觀察得離生喜樂。心得喜已。遠離欲界惡不善法及有尋有伺。是名修行住初靜慮。又離尋伺不味喜樂。觀無常已出初靜慮。住內等凈得定生喜樂。是名菩薩入第二靜慮。次厭離喜及觀苦已。住舍正念正知及樂心安正受。佛說成就住舍念樂入第三靜慮修行而住。作空解已入第四靜慮。便舍我執。舍我執故。苦樂亦斷。憂喜滅故。住不苦樂舍念清凈。是名修習第四靜慮。又菩薩觀身與虛空等。既信解已。舍諸色想。滅有對想。離種種想。舍色想故。滅有對想。離異想故。入無邊空。是謂修習空無邊處。超過一切空無邊已。有識等生入無邊識。是謂修住識無邊處。超過一切識無邊已。入無所有。是謂修住無所有處。超無所有修習而住非想非非想處。又諸菩薩遠離能緣想受心故。名住滅定。雖入彼定終不樂著。出彼定已與慈心俱。舍怨憎心遠損害想。廣大無量平等無二極善修習。于一方面意解遍滿入定而住。諸余三方四維上下周遍世間與悲心俱。舍怨憎心離損害意。廣大無量平等無二極善修習。于一方面無邊世界。意解遍滿入定而住。諸余三方四維上下周遍世間。菩薩與喜心俱。舍怨憎心離損害意。廣大無量平等無二極善修習。于一方面意解周遍入定而住。諸余三方四維上下周遍世間。菩薩與舍心俱。離怨憎心舍損害意。廣大無量平等無二極善修習。于一方面意解周遍入定而住。諸余三方四維上下周遍世間。云何菩薩得不執著。謂此菩薩得五神通亦不執著。常能希求菩提資糧諸法圓滿。善男子。菩薩摩訶薩。成就此十種法故。得靜慮圓滿

復次善男子。菩薩成就十種法得般若圓滿。何等為十。一者無我善巧。二者業果善巧。三者有為善巧。四者生死流轉善巧。五者舍離生死善巧。六者得二乘善巧。七者大乘善巧。八者舍離魔業善巧。九者得不顛倒般若。十者得無等般若。善男子。云何菩薩得無我善巧。謂諸菩薩。學般若故能正觀色受想行識。觀察色時生不可得。集不可得。滅不可得。如是觀察受想行識生集滅法俱不可得。以勝義中不可得故非于世俗。勝義世俗諸法自性。但有言說實無可得。由是因緣菩薩長時不舍精進。為欲利益諸有情故如救頭然。由是菩薩得無我善巧。云何菩薩得業果善巧。謂諸菩薩如是思惟。一切世間自性皆空。如戲場處健達縛城。一切有情雖非實有然執著我。由是不能通達圣道。是諸有情如是思惟。若無有我。及無有情命者生者意生士夫。若補特伽羅摩納縛迦。若養育者。即無善惡業異熟果體性可得。以正般若如實了知。是名菩薩得業果善巧。云何菩薩得有為善巧。謂諸菩薩以正般若了知一切諸有為法。如是思惟。諸有為法念念遷謝無久住相。猶如危露譬若瀑流。云何如是法中。而生貪著即懷憂惱。若起執著易壞諸法。何名智者。由是因緣于滅壞法不樂執著起厭離心。是名菩薩得有為善巧。云何菩薩得生死流轉善巧。謂諸菩薩如是思惟。一切世間無明所覆。常處生死為愛罥縛。由愛為因而生于取。由取為因生善惡業。由生業故令有相續。由有為因而起于生。由生為因故有老死憂悲苦惱。眾苦集故如是展轉相續不斷。如汲灌輪上下回轉。生死相續亦復如是。由此菩薩以正般若如實了知。是名菩薩得生死流轉善巧。云何菩薩得舍離生死善巧。謂諸菩薩如是思惟。離無明故不著諸行。舍諸行故則無有愛。遠離愛故則無有取。能離取故有不相續。舍彼有故則無有生。能離生故永斷老死憂悲苦惱。由是菩薩以正般若如實了知。是名菩薩得舍離生死善巧。云何菩薩得二乘善巧。謂諸菩薩如是思惟。此法得能預流一來及不還果阿羅漢故。永盡諸漏斷諸結習無復相續。生死流轉游履涅槃。思惟此法得辟支佛。如犀角喻。獨一而行。一切菩薩以正般若了知此法。終不取證。何以故。若諸菩薩如是思惟。我為利益諸有情界。作師子吼。我當拔濟住于生死諸有情類。發大誓愿終不獨一出離生死。是名菩薩得二乘善巧。云何菩薩得大乘善巧。謂諸菩薩于學戒中。觀學者不可得。所學亦不可得。戒所得果亦不可得。然不執空墮于斷見。是名菩薩大乘善巧。云何菩薩而得舍離魔業善巧。謂諸菩薩遠離一切不善丈夫。亦不住彼惡國之中。又能遠離隨世俗見修習咒術。而求利養及尊重供養。復能遠離障菩提法諸煩惱等。而能修習諸對除道。是名舍離魔業善巧。云何菩薩得不顛倒般若。謂諸菩薩修習般若。于諸世間經書咒術工巧處中。常為教化諸有情故。終不為已求知解故。亦不為身得名聞故。又復不為得利養故。為開演圣教大威德故。終不欲為顯己德故。專起思惟殊勝正教。于如來制毗奈耶中。示現功德終不墮于異道諸見。是名菩薩得不顛倒善巧。云何菩薩得無等般若謂諸菩薩所學般若。超過二乘。一切世間天魔梵世及諸外道婆羅門等八部諸眾一切有情。而無等于菩薩般若。惟除如來應正等覺。是名菩薩無等般若。善男子。菩薩能成就此十種法。得般若圓滿

佛說寶雨經卷第二

(大周長壽二年歲次癸巳九月丁亥三月己丑佛授記寺譯)

(大白馬寺大德沙門懷義監譯)

(南印度沙門摩流支宣釋梵本)

(中印度王使沙門梵摩兼宣梵本)

(京濟法寺沙門戰陀譯語)

(佛授記寺沙門慧智證譯語)

(佛授記寺沙門道昌證梵文)

(天宮寺沙門摩難陀證梵文)

(大周東寺都維那清源縣開國公沙門處一筆受)

(佛授記寺都維那昌平縣開國公沙門德感筆受)

(佛授記寺沙門思玄綴文)

(長壽寺主沙門智[澰*殳]綴文)

(佛授記寺都維那贊皇縣開國公沙門知靜證議)

(佛授記寺主渤海縣開國公沙門行感證議)

(大周東寺都維預章縣開國公沙門惠儼證議)

(天宮寺上座沙門知道證議)

(大周東寺上座江陵縣開國公沙門法明證議)

(長壽寺上座沙門知機證議)

(大奉光寺上座當陽縣開國公沙門惠棱證議)

(佛授記寺沙門神英證議)

(京西明寺沙門圓測證議)

(波羅門僧般若證譯)

(波羅門僧臣度破具寫梵本)

(鴻州度山縣人臣叱干智藏寫梵本)

(婆羅門臣迦葉烏擔寫梵本)

(婆羅門臣剎利烏臺寫梵本)

(尚方監匠臣李審[暴-日]裝)

(麟臺揩書令史臣杜大賓寫)

(專當典并寫麟臺揩書令史臣徐元處)

(專當使文林郎守左術翊二府兵曹參軍事臣傅守真)

(敕撿挍翻經使典司賓寺府史趙思泰)

(敕撿挍翻經使司賓寺錄事攝然孫承辟)佛說寶雨經卷第三

　　　　唐天竺三藏達摩流支譯


復次善男子。菩薩成就十種法得方便善巧圓滿何等為十。一者得回向方便善巧。二者令諸外道歸向方便善巧。三者轉舍境界方便善巧。四者除遣惡作方便善巧。五者救護有情方便善巧。六者施與有情活命方便善巧。七者得受取方便善巧。八者舍離非處住于是處方便善巧。九者示現教導勸勵慶喜方便善巧。十者供養承事方便善巧。云何菩薩得回向方便善巧。謂諸菩薩以非他攝所有花果。晝夜六時奉獻諸佛及諸菩薩。以此善根回向阿耨多羅三藐三菩提。菩薩以非他攝所有香樹。若諸寶樹。若劫波樹。于晝夜六時供養諸佛及眾菩薩。以此善根回向阿耨多羅三藐三菩提。菩薩又于素怛纜中所有廣大承事供養。聞已起于凈信樂心回此。供養一切諸佛及諸菩薩。又復菩薩能于十方諸菩薩所。及余有情所造善業。令菩提資糧皆得圓滿。發凈意樂深心慶喜。以此善根回向阿耨多羅三藐三菩提。菩薩若以香花奉獻如來制多及佛形像以此回向。令諸有情離破戒垢得佛戒香。菩薩又常灑掃涂地持此回向。令諸有情離惡威儀修善法式齊整圓滿。又諸菩薩奉獻花蓋以此回向。令諸有情舍離熱惱。又彼菩薩入僧伽藍發如是心。令有情等入涅槃城。出伽藍時。愿令有情出生死獄。若開房門。愿令有情開諸善趣出世智門。若閉房門。愿令有情閉惡趣門。菩薩坐時。愿令有情皆得坐于妙菩提樹。右脅臥時。愿令有情安住涅槃。從臥起時。愿令有情離纏障起。若往便利。愿令有情向大覺路。正便利時。愿令有情拔諸毒箭。若洗凈時。愿令有情洗煩惱垢一切過患。若洗手時愿令有情離穢濁業。若洗足時。愿令有情離障塵垢。嚼楊枝時。愿令有情舍離垢穢。菩薩自身所作諸業。持此回向。利益安樂一切有情。菩薩禮拜如來制多。愿令有情常得諸天及世間禮。是名菩薩回向方便善巧。云何菩薩令諸外道歸向方便善巧。謂此菩薩于彼彼類外道眾中。能變化作諸外道形。謂遮洛迦波利縛羅社迦昵健陀弗多羅。于彼法中受持讀誦。菩薩為欲成熟有情如是思惟。我若先作阿遮利耶。則不能令傲慢有情隨順調伏。由是我往外道法中。示現出家為作弟子。既出家已勇猛精進。隨彼修習。種種諸行。博學多聞究盡彼法。乞粗穢食所作皆勝彼諸外道威儀行法。由是菩薩為諸外道尊重師范。所有言說悉皆信受隨順調伏。菩薩了知此諸有情歸向我已。說彼外道邪見過失。所學之法復非正教。以不能說厭離貪欲令斷滅故。由是外道受菩薩化。舍離邪道入正法中。菩薩又于一切外道修習五通梵行之中。勤行精進證五神通。又復修習成就靜慮。諸三摩地三摩缽底。勝諸外道所得五通。聰慧超彼為作師范。菩薩了知所化外道皆成熟已。說彼靜慮諸三摩地三摩缽底種種過失。所學之法復非正教。以彼不說厭離貪欲對除道故。由是外道受菩薩化。舍離邪道入佛法中。是名菩薩令諸外道歸向方便善巧。云何菩薩轉舍境界方便善巧。謂此菩薩觀見一切多貪有情方便調伏。化作女身端嚴殊妙勝余女身。有情見者心生染著。菩薩見彼如是染著。即便于彼寢臥之處示現命終。于一剎那一牟呼栗多。現膖爛相臭穢可惡。有情見已起大驚怖生苦惱心情深厭舍。誰能令我離于如是穢惡之處

爾時菩薩即于彼前。隨機演說如是諸法。于三種菩提定隨證一。是名菩薩得轉舍方便善巧。云何菩薩除遣惡作方便善巧。謂此菩薩見諸有情造無間罪。及起一切諸不善業失心憂悔。菩薩往彼作如是言。善男子。云何失心憂悔而住。彼有情言。大士。我造無間諸不善業。恐于長夜受諸苦惱。無利益故。不安樂故。以是因緣失心憂悔。是時菩薩為彼有情廣說正法。令深悔過受菩薩戒。若此有情未能悔過。是時菩薩欲令彼人心生信伏。為現神通廣說彼人思惟之事。有情由是于菩薩所生信伏心歡喜信樂。生信樂已根性成熟。菩薩為彼廣說妙法。彼人即能隨順領受。菩薩又復于彼人前化作父母說如是言。汝可觀之我即是汝同伴丈夫。汝莫悔過此所造業。畢竟不墮捺洛迦中。亦不退失利益安樂。如是說已。即便殺害所現父母。菩薩于彼有情之前示現神變。彼人思惟。有智之者尚殺父母不失神通。況我無智而造此業。墮捺洛迦退于利樂。爾時菩薩為彼有情演說妙法。令其惡業漸得輕微猶如蚊翼。是名菩薩除遣惡作方便善巧。云何菩薩救護有情方便善巧。謂此菩薩觀見有情。根器成熟堪為說法。彼之有情造作一切極不善業。菩薩為欲利益彼人。方便調伏化作種種諸有情類。應以大王身得調伏者。即現大王身而為說法。應以小王身得調伏者。即現小王身而為說法。應以婆羅門剎帝利身得調伏者。即現婆羅門剎帝利身而為說法。應以天身得調伏者。即現天身而為說法。應以執金剛身得調伏者。即現執金剛身而為說法。應以怖畏得調伏者。現作怖畏而為說法。應以系縛殺害打罵得調伏者。即為示現如是等事而為說法。應以愛語得調伏者。即現愛語而為說法。若有情類欲造彼彼無間罪時。于菩薩身興損害意。其得神通菩薩。即為示現種種方便。或時遮止。或復禁制。或移向他方。于彼人前。又復示現似彼所造無間業事。或復示現捺洛迦相。制彼所造無間罪業令不現前。其有未得神通菩薩。善能觀察彼諸有情壽命長短。見彼有情欲造無間作是思惟。此諸有情將起重罪。而發大悲心生憂惱。菩薩觀彼猶如掌中置庵羅果作是思惟。我為利益一有情故。能于阿鼻受大苦惱。即此有情。乃至未住無余涅槃。常能如是無別方便而能遮止。此諸有情造惡業已。將欲生彼捺洛迦中。由我未得神通自在。無有方便移彼不信壽命短促諸惡有情置于他方。恐彼有情由不善業生阿鼻獄。菩薩以是發起悲心。思惟有情各隨自業。無異方便而能救濟。但起慈心平等教誡示為科罰。是名菩薩救護有情方便善巧。云何菩薩施與有情活命方便善巧。謂諸菩薩觀見有情不堪受法。但求衣食以為自足。不能了知圣法調伏。菩薩教示此諸有情算數伎術文字注記如是事業。為成于善不成惡法。是名菩薩施與有情活命方便善巧。云何菩薩得受取方便善巧。謂此菩薩得珍寶聚如妙高山而不受取。若能下劣資生雜物而即受之。何以故。謂此菩薩如是思惟。此諸有情慳吝嫉妒。貪愛所蔽惜自他物。不令自他而得受用。由此因緣處生死海常被漂沒。菩薩欲令彼有情等。于長夜中得具足利益及安樂故。而便為受。雖受彼物不起貪愛。無屬己心但為供養諸佛法僧。令諸有情同獲勝利。及為饒益貧苦有情。施主由是歡喜踴躍。是名菩薩得受取方便善巧。云何菩薩舍離非處住于是處方便善巧。謂諸菩薩觀見有情堪能受法。于阿耨多羅三藐三菩提應現等覺。然彼有情。為得聲聞辟支佛乘。發起方便常勤修習。菩薩說法令彼有情舍離二乘。引導回向大乘法中。是名菩薩舍離非處住于是處方便善巧。云何菩薩示現教導贊勵慶喜方便善巧。謂諸菩薩能令有情未發菩提心者。令發菩提心。已發菩提心者雖復持戒心易知足。若少精進而多懈怠。菩薩教令常修精進。若諸有情雖少持戒多有毀犯。由是因緣信不清凈常無喜樂。為破戒垢覆心而住。菩薩為彼有情演說種種妙法。令彼有情心生凈信歡喜悅樂。是名菩薩示現教導贊勵慶喜方便善巧。云何菩薩得承事供養方便善巧。謂諸菩薩既得出家。于諸利養知量知足。所受利養無非法者。又諸菩薩獨處閑靜入定而住。隨順諸佛及菩薩行。如是思惟。我欲承事供養如來。謂此菩薩隨順思惟已。而作種種承事供養一切如來。得六殊勝波羅蜜多修行圓滿。云何修六波羅蜜多諸行圓滿。謂于承事供養等中嚴辦資具。此是菩薩施波羅蜜多。謂于承事供養等中。發心饒益一切有情。此是菩薩戒波羅蜜多。謂于承事供養等中。心能安住歡喜悅樂。此是菩薩忍波羅蜜多。謂于承事供養等中。心無厭倦。此是菩薩勤波羅蜜多。謂于承事供養等中一心思惟。此是菩薩靜慮波羅蜜多。謂于承事供養等中。心能種種差別觀察。此是菩薩般若波羅蜜多。是名菩薩承事供養方便善巧。善男子。菩薩成就此十種法。得方便善巧圓滿

復次善男子。菩薩成就十種法故得愿圓滿。何等為十。一者無下劣愿。二者無怯弱愿。三者為欲利益一切有情勤修行愿。四者為諸佛如來贊嘆發愿。五者善能摧伏一切魔愿。六者成就不由他愿。七者得無邊愿。八者不驚怖愿。九者不疲厭愿。十者得圓滿愿。云何菩薩無下劣愿。謂此菩薩不樂諸有而發于愿。是名菩薩無下劣愿。云何菩薩無怯弱愿。謂此菩薩不厭三界求離貪欲住于寂滅而發于愿。是名菩薩無怯弱愿。云何菩薩為欲利益一切有情勤修行愿。謂諸菩薩發如是愿。諸有情界乃至盡證無余涅槃。我方于后證大圓寂。是名菩薩為欲利益一切有情勤修行愿。云何菩薩為諸佛如來贊所發愿。謂此菩薩發如是愿。諸有情界乃至未發菩提心者皆愿發心。愿發心已次第修行菩提分行。次修行已坐菩提樹。于彼已得坐道場者。我當承事恭敬供養請轉法輪。若般涅槃我當勸請久住世間。為欲利益諸有情故。是名菩薩為諸佛如來贊所發愿。云何菩薩善能摧伏一切魔愿。謂此菩薩發如是愿。若我當來現等覺時。于佛土中永無一切天魔之眾。亦復不聞諸魔名字。是名菩薩善能摧伏一切魔愿。云何成就不由他愿。謂此菩薩不由他故。于阿耨多羅三藐三菩提而方發愿。然以般若觀有情界受于苦惱。既觀見已為欲救護。發阿耨多羅三藐三菩提心。是名菩薩而能成就不由他愿。云何菩薩得無邊愿。謂此菩薩不為菩提少分資糧而發于愿。然此菩薩為發大愿。偏覆左肩右膝著地起凈信心。觀十方界現住諸佛一切菩薩。或有菩薩住于苦行。或坐道場。或見諸佛。或現等覺。或轉法輪。觀見彼已發凈意樂。于彼十方諸佛菩薩。或住苦行。或現等覺及轉法輪。菩薩于彼一一信解深心慶喜。回向阿耨多羅三藐三菩提。是名菩薩得無邊愿。云何菩薩得不驚怖愿。謂諸菩薩有新發心。聞甚深法。聞于諸佛廣大威德。聞諸菩薩游戲神通。聞于甚深方便善巧。菩薩聞已不驚不怖作是思惟。謂諸如來所證菩提所住境界。成熟有情皆無邊量。于彼法中我不能知。諸佛證知我應當知。是名菩薩得不驚怖愿。云何菩薩不疲厭愿。謂諸菩薩雖見有情志性頑愚又難調伏。于此有情終不疲厭。或有菩薩見諸有情志性頑愚難調伏者而生疲厭。由疲厭故棄舍有情發如是愿。我求生于清凈世界。終不用聞如是諸惡有情之名。雖復愿生清凈世界終不得生。以棄舍有情不成熟故。于此義中又聰慧菩薩發如是心。于諸世界諸有情中。精進下劣有懈怠者。頑嚚聾瞽如彼啞羊。如是有情為一切佛及諸菩薩觀察簡擇及遍有情界中。無般涅槃法者并皆棄舍。我今欲令如此有情悉當集會我佛剎中。又我欲令此諸有情坐于道場。成阿耨多羅三藐三菩提。而此菩薩發如是心思惟之時。念念之中諸魔宮殿悉皆震動。又為一切諸佛如來之所稱嘆。如是菩薩必定得生清凈佛土。又能速疾于阿耨多羅三藐三菩提而現等覺。是名菩薩得不疲厭愿。云何菩薩得圓滿愿。謂此菩薩坐道場已摧破魔軍。于阿耨多羅三藐三菩提道而現等覺。愿既圓滿無復更發。善男子。譬如蘇油于其缽中。平滿盛已更不容受。如極微量一滴蘇油。是故說名得圓滿愿。菩薩如彼盛蘇油缽。能于菩提現等覺已。愿既滿足無復更發一切妙愿。是名菩薩得圓滿愿。善男子。菩薩成就此十種法得大愿圓滿

復次善男子。菩薩成就十種法修力圓滿。何等為十。一者他不映蔽修力圓滿。二者不被摧伏神力圓滿。三者于福德力修習圓滿。四者于般若力修行圓滿。五者于眷屬力同得圓滿。六者于神通力修得圓滿。七者于自在力修得圓滿。八者于總持力而得圓滿。九者無能改易神變力圓滿。十者他不違越教力圓滿。善男子。云何菩薩他不映蔽修力圓滿。謂此菩薩一切外道諸異論者不能映蔽。是名他不映蔽修力圓滿。云何菩薩不被摧伏神力圓滿。謂此菩薩諸有情中。終無有能摧菩薩力。是名不被摧伏神力圓滿。云何菩薩于福德力修習圓滿。謂此菩薩修習一切世出世間所有福德。菩提資糧悉皆積集。無有少分不圓滿者。是名菩薩于福德力修習圓滿。云何菩薩于般若力修行圓滿。謂此菩薩于諸佛法。以正般若而觀見之。唯除如來一切種智。非不已證非不了知。是名菩薩于般若力修習圓滿。云何菩薩于眷屬力同得圓滿。謂此菩薩所有眷屬。于戒及見威儀凈命皆悉圓滿。所有眷屬一切皆同菩薩所行。是名菩薩于眷屬力同得圓滿。云何菩薩于神通力修得圓滿。謂此菩薩神通勝力。超諸世間及彼二乘神通境界。菩薩樂欲于一毛端安贍部洲乃至四洲。若千世界。二千三千大千世界。又復菩薩樂欲于一微塵量中安處無量殑伽沙界。如是世界若二若三若四若五。或十二十三四五十。乃至不可說不可說不可說殑伽沙界。安置于一極微塵中。其微塵量不增不減。彼諸世界于一微塵中。各各安處不相障礙。其中有情亦無嬈亂迫迮之相。是名菩薩于神通力修得圓滿。云何菩薩于自在力修得圓滿。謂此菩薩意所樂欲。七寶充滿大千世界饒益有情。乃至樂欲種種諸寶。于不可說不可說界皆得充滿。是名菩薩于自在力修得圓滿。云何菩薩于總持力而得圓滿。謂此菩薩乃至聞于所不可說不可說數諸佛土中一切如來演說正法。義句有異名理不同。菩薩能于一剎那中。若一臘縛一牟呼栗多。于義句名理領受了知并能修習。是名菩薩于總持力而得圓滿。云何菩薩無能改易神變威力圓滿。謂此菩薩所有神變。唯除如來應正等覺。一切有情終無有能改易菩薩。是名菩薩得無改易神變威力圓滿。云何菩薩得不違越教力圓滿。謂此菩薩所有教敕言無有二。有情信順無違越者。唯除方便善巧利樂。是名菩薩得不違越教力圓滿。善男子。菩薩成就此十種法修力圓滿

復次善男子。菩薩成就十種法得智圓滿。何等為十。一者于補特伽羅無我智得圓滿。二者于法無我智得圓滿。三者于無限量智得圓滿。四者于三摩地所行境界智得圓滿。五者修神變智而得圓滿。六者不攝取智修得圓滿。七者觀有情所行智得圓滿。八者于無功用智得圓滿。九者諸法相智修得圓滿。十者于出世智修得圓滿。云何菩薩于補特伽羅無我智圓滿。謂此菩薩隨諸蘊相觀見生起。又于諸蘊觀見滅壞。菩薩正觀諸蘊生時性不堅固。無實所作即是空性。及正觀察諸蘊滅時體性破壞。菩薩如是思惟諸蘊畢竟無我。亦無有情。無有命者。無養育者。無補特伽羅。愚夫異生執著于我。如是思惟。蘊即非我。我即非蘊。然諸蘊中妄執有我。不能了知真實法故。生死流轉猶如旋輪。菩薩如實了知諸法。是名菩薩于補特伽羅無我智得圓滿。云何菩薩于法無我智得圓滿。謂此菩薩如實了知增益損減諸法體性。菩薩又復如是思惟。法之與名更互為客。但由虛妄分別安立法及名字。俱無自性依想心量。及隨世俗法及名字。更互為客。非無有體及以作用。此依他緣說有法性。待他眾緣而得起故。菩薩如實了知一切待緣而起緣盡而滅。是名菩薩于法無我智得圓滿。云何菩薩于無限量智得圓滿。謂此菩薩無限量智。非初剎那起后剎那不起。非此方起余方不起。以無礙智于一切剎那一切方所。而常相續恒遍起故。是名菩薩于無限量智得圓滿。云何菩薩于三摩地所行境界智得圓滿。謂此菩薩能悉了知二乘所得諸三摩地。能悉了知菩薩所得諸三摩地。及能了知一切如來諸三摩地。又此菩薩亦能了知二乘修習住三摩地。及三摩地所行境界。亦能了知一切菩薩住三摩地。及三摩地所行境界。亦能了知如來所住諸三摩地。及三摩地所行境界。以如來力加持菩薩故能了知佛三摩地。菩薩若以自所成就異熟果智。即不能知佛三摩地。以自成就異熟果智。能悉了知余三摩地。是名菩薩于三摩地所行境界智得圓滿。云何菩薩修神變智而得圓滿。謂此菩薩能正了知聲聞神變。能正了知緣覺神變。能正了知菩薩神變。何況一切有情所有神變而不能知。是名菩薩修神變智而得圓滿。云何菩薩不攝取智修習圓滿。謂此菩薩所成就智。一切外道及諸惡魔。聲聞緣覺不能攝取。是名菩薩不攝取智修習圓滿。云何菩薩觀有情所行智得圓滿。謂此菩薩以清凈智觀有情界。見有情中或未發菩提心。或已發菩提心。或未得菩提心。或已得菩提心。或住初地乃至十地。或已現等覺。或正現等覺轉法輪時。或于所化一切已辦入般涅槃。或有聲聞乘般涅槃時。或有辟支佛乘般涅槃時。或生善趣。或生惡趣菩薩悉見。是名菩薩觀有情所行智得圓滿。云何菩薩于無功用智得圓滿。謂此菩薩行住去來若動若寂。任運常起無功用智。如人睡眠出息入息而無功用。應知菩薩無功用智亦復如是。于一切境智起無礙。是名菩薩于無功用智得圓滿。云何菩薩諸法相智修得圓滿。謂此菩薩了知諸法皆同一相。謂能了知一相無相。及諸幻相妄分別相。是名菩薩諸法相智修得圓滿。云何菩薩出世間智修習圓滿。謂此菩薩得無漏智。超過一切世間諸智。是名菩薩出世間智修習圓滿。善男子。菩薩成就此十種法得智圓滿

復次善男子。菩薩成就十種法得如大地何等為十。一者廣大無量。二者一切有情之所受用。三者舍離恩怨。四者普能承受大法云雨。五者為諸有情之所依止。六者諸善種子之所依處。七者如大寶器。八者如大藥器。九者得不傾動。十者得不驚怖。善男子。云何菩薩廣大無量。猶如大地周遍廣大無有邊量。菩薩如是周遍廣大。福智資糧無有限量。是名菩薩得廣大無量。云何菩薩為一切有情之所受用。譬如大地為種種資具一切有情之所受用。菩薩如是攝取彼彼布施持戒忍辱精進靜慮般若波羅蜜等。種種資糧為諸有情之所受用。是名菩薩為一切有情之所受用。云何菩薩舍離恩怨。善男子。譬如大地平等載育。無恩無怨無嗔無喜種種之想。菩薩如是于有情中無有恩怨不生嗔喜。是名菩薩舍離恩怨。云何菩薩普能承受大法云雨。譬如大地普能承受廣大云雨悉皆含容。菩薩如是承受如來發起廣大善法云雨能忍能持。是名菩薩普能承受大法云雨。云何菩薩為諸有情之所依止。善男子。譬如大地為諸有情來去所依。菩薩如是平等普為一切有情往于善趣及向涅槃之所依故。是名菩薩為諸有情之所依止。云何菩薩為諸善種之所依處。善男子。譬如大地能為一切種子依處。菩薩如是能為有情一切善法種子依處。是名菩薩諸善種子之所依處。云何菩薩如大寶器。善男子。譬如大地為諸寶器。能現種種諸珍寶故。菩薩如是能現種種諸功德寶。是名菩薩如大寶器。云何菩薩如大藥器。善男子。譬如大地一切諸藥依之出現。能除世間一切諸病。菩薩如是諸大法藥依之而出。所現法藥能滅世間煩惱諸病。是名菩薩如大藥器。云何菩薩得不傾動。善男子。譬如大地非蚊蚋等力所虧損。世間諸風不能搖動。菩薩如是不為一切有情內外苦惱之所傾動。是名菩薩得不傾動。云何菩薩得不驚怖。善男子。譬如大地若有諸龍及諸獸王。哮吼音聲無有驚怖。菩薩如是聞彼諸魔一切外道哮吼音聲不生怖畏。是名菩薩得不驚怖。善男子。菩薩成就此十種法得如大地

佛說寶雨經卷第三佛說寶雨經卷第四

　　　　唐天竺三藏達摩流支譯


復次善男子。菩薩成就十種法得如于水。何等為十。一者隨順善法。二者常能生長一切白法。三者歡喜凈信悅樂滋潤。四者令一切煩惱相續朽敗。五者自性澄清無濁潔凈。六者息滅一切煩惱燒然。七者舍離一切諸欲愛渴。八者甚深難度。九者于等不等地方充滿。十者息滅一切諸煩惱塵。云何菩薩隨順善法。譬如大水若行若流若出。皆能隨順滋潤草木。菩薩如是于諸善法。隨順修行隨順流布隨順出離。是名菩薩隨順善法。云何菩薩能生一切白善之法。善男子。譬如水性能生一切草木叢林生已增長。菩薩如是。以三摩地水。能生一切菩提分法生已增長。乃至能成薩筏若樹。以得一切佛果智樹。所有種種諸白善法。令諸有情之所受用。是名菩薩能生一切諸白善法。云何菩薩得歡喜凈信悅樂滋潤。善男子。譬如于水自性流潤。及能令他一切滋潤。菩薩如是常懷凈信。歡喜悅樂自性滋潤及能令他一切有情歡喜凈信悅樂滋潤。云何歡喜。謂常悕求出世間法。云何凈信。謂能歸依于佛法僧。云何悅樂。謂彼所有清凈之心而常悅樂。是名菩薩歡喜凈信悅樂滋潤。云何菩薩令一切煩惱相續根栽皆悉朽敗。善男子。譬如于水能令一切若樹若草其根腐敗。菩薩如是以修行所依三摩地水。能令一切煩惱根栽相續腐敗。既腐敗已煩惱相續體不可得。煩惱臭穢無有余習。是名菩薩令一切煩惱相續根栽皆悉腐敗。云何菩薩自性澄清無濁潔凈。善男子。猶如于水自性澄清無濁潔凈。云何自性澄清。謂能遠離纏及隨眠。云何無濁。謂能遠離貪嗔癡故。云何潔凈。能令諸根得潔凈故。是名菩薩自性澄清無濁潔凈。云何菩薩息滅一切煩惱燒然。善男子。猶如水性于有情熱惱及熱時熱處悉令息滅。菩薩如是。能以法水息滅有情諸煩惱熱。是名菩薩息滅一切煩惱燒然。云何菩薩舍離一切諸欲愛渴。善男子。猶如有情為渴所逼。若得于水即便止渴。菩薩如是。一切有情為彼欲境渴所逼故生諸苦惱。菩薩即為雨大法雨。有情由此離境界渴。是名菩薩舍離一切諸愛欲渴。云何菩薩甚深難度。善男子。如大深水甚為難度菩薩如是。成就般若圓滿甚深。不為諸魔一切外道之所能度。是名菩薩甚深難度。云何菩薩于等不等地方充滿。善男子。如水瀑流。于等不等諸地方所皆悉遍滿。菩薩如是法水瀑流。于等不等諸有情界遍能充滿。由菩薩哀愍諸有情故。發起瀑流廣大法水而不逼迫。諸有情界不同于水。是名菩薩于等不等地方充滿云何菩薩息滅一切諸煩惱塵。善男子。譬如于水能令一切堅硬地方普皆柔軟。及諸塵坌皆能止息。菩薩如是以般若所依三摩地水。令諸有情堅硬染心悉皆柔軟。及能息滅煩惱塵坌。是名菩薩息滅一切諸煩惱塵。善男子。菩薩成就此十種法。等之于水

復次善男子。菩薩成就十種法。等之于火。何等為十。一者能燒諸煩惱聚。二者能成熟佛法。三者能干諸煩惱泥。四者如大火聚。五者如火光明。六者能令驚怖。七者能令安隱。八者能令一切有情共得。九者能令供養。十者得不輕欺。云何能燒諸煩惱聚。善男子。譬如大火能燒一切草木叢林諸穢惡聚。菩薩如是以智慧火。能燒一切纏及隨眠貪嗔癡等煩惱惡聚。是名菩薩能燒一切諸煩惱聚。云何菩薩能成熟佛法。善男子。譬如火性成熟一切種種飲食諸藥等物。菩薩如是以內證般若。成熟佛法而不退失。是名菩薩成熟佛法。云何菩薩能干諸煩惱泥。善男子。譬如大火能干于泥。菩薩如是悉能干竭諸煩惱泥。是名菩薩能干一切諸煩惱泥。云何菩薩如大火聚。善男子。譬如有人為極寒苦之所逼迫。然大火聚得離寒苦。菩薩如是。若諸有情為煩惱寒苦之所逼迫。以般若火令得銷滅。是名菩薩如大火聚。云何菩薩如火光明。善男子。譬如有人于雪山頂玟陀羅山頂然大火聚。赫奕熾盛光耀周遍一踰繕那。或二踰繕那。或三踰繕那。菩薩如是以智慧明。光耀周遍百踰繕那。或千踰繕那。或百千踰繕那。乃至無量阿僧企耶。諸世界中一切有情。皆蒙智光明耀周遍。有情遇此智光明故。破壞一切無明黑闇。是名菩薩如火光明。云何菩薩能令驚怖。善男子。譬如獸王及諸惡獸。見大火聚即生怖畏。既驚怖已舍離于此遠至他方。一切魔王及諸魔眾亦復如是。若見菩薩心生怖畏。由彼自念威光下劣。舍離菩薩遠至余處。尚不欲聞菩薩之名何況近見。是名菩薩能令驚怖。云何菩薩能令安隱。善男子。譬如有人在于曠野。饑渴困乏險難艱辛迷失方所。見大火聚即往趣之。或遇村落或牧牛處。彼人見已。遠離一切所有怖畏心得安隱。有情亦爾。在于生死曠野。險難饑渴困乏迷失正路。見菩薩已遠離一切煩惱驚怖心得安隱。是名菩薩能令安隱。云何菩薩能令一切有情共得。善男子。譬如火聚溫暖勢力。一切有情之所共得。若王王等及旃荼羅子皆共得之。菩薩亦爾。所有恩力一切有情。若王王等及旃荼羅子。皆共得之。是名菩薩能令一切有情共得。云何菩薩能令供養。善男子。譬如火聚能令人間城邑聚落事火婆羅門剎帝利等之所供養。菩薩亦爾。應為世間天人阿素洛等。猶如佛想而皆供養。是名菩薩能令供養。云何菩薩得不輕欺。善男子。如微小火不可輕欺以性能燒故。菩薩亦爾。住解行位初學大乘。雖未能有廣大威力。一切世間天人阿素洛等終不輕慢。何以故。世間天龍藥叉健達縛阿素洛等。了知菩薩不久坐于菩提道場。當成阿耨多羅三藐三菩提。是名菩薩得不輕欺。善男子。菩薩成就此十種法。得如于火

復次善男子。菩薩成就十種法。等如于風何等為十。一者等于風行無有處所。二者等風所行究竟不盡。三者能得摧破有情我慢山峰。四者能得起于大法云雨。五者能得除滅一切有情煩惑熱惱。六者能普施與一切有情等流凈法。出息入息活命善巧。七者能持無量大法云雨。八者能得安立最勝大法。一切宮殿種種莊嚴。九者能于眾會決定演說種種妙法。猶如風吹諸劫波樹。適意之花如雨而下。十者于阿僧祇劫。積集無量清凈法輪。及三摩地解脫總持。于彼大海蘇迷盧山。輪圍山等之所圍繞眾會之處。若有眾生堪應調伏可成熟者。發智風輪轉滅所依一切無余。善男子。云何等于風行無有處所。善男子。譬如風行于一切處無有住著亦無處所。無所依止亦無色相能作自事。謂令一切宮室蘇迷盧山及諸海等有所動搖。皆得成辦能令他見。菩薩亦復如是。行一切處得無所著。何者是一切處。謂蘊界處。一切法中蘊。謂色蘊受蘊想蘊行蘊識蘊。界謂眼界色界眼識界。耳界聲界耳識界。鼻界香界鼻識界。舌界味界舌識界。身界觸界身識界。意界法界意識界。處謂眼處色處耳處聲處鼻處香處舌處味處身處觸處意處法處。菩薩又于世出世法。一切天人富貴熾盛。轉輪圣王。釋梵護世大自在天。及聲聞緣覺諸地菩薩。乃至一切智中于此諸處得無所著。又能遠離非有非無。非一性。非異性。非真實性。非虛妄性等。無量分別之所分別。以無有所緣故。然菩薩所行解脫無礙。復能示現普遍十方無量無邊諸世界中。現作釋梵護世等身。為欲饒益一切有情行一切處。經于多劫終不可見由離邊際故。以法性身遠離分別所分別故。善男子。是名菩薩等于風行無有處所。善男子。云何菩薩等風所行究竟不盡。善男子。如風順行無量世界。能吹諸物速疾回轉各有所作。菩薩亦爾。如風觸物速疾行于一切方所究竟不盡。謂能行于一切如來道場眾會。及諸菩薩道場眾會。又于一切世間所有宮室之中。普遍安立宣暢演說。周遍觀察世俗勝義無量諸法。是名菩薩等風所行究竟不盡。善男子。云何菩薩能得摧破一切有情我慢山峰。善男子。譬如風吹能令曼陀羅山峰林。低屈摧折墮落菩薩亦爾。如彼風吹能令有情我慢憍醉縱逸峰林摧折墮落。何者名為我慢山峰。謂諸有情。恃己所有色力等相。受用自在長壽無病能得活命。工巧多聞聰明智慧。有勝眷屬言辭辯了令眾樂聞。由是憍醉自贊。已能菩薩為欲摧破有情我慢山峰故。能示現色力之相受用等事。最勝自在過于彼人。為說正法摧破有情我慢高山。悉能安置清凈善處。是名菩薩能得摧破我慢山峰。善男子。云何菩薩能得起于大法云雨。善男子。譬如風力周遍四方發起大云。其云如輪有種種色。雷音遠震如海中聲。美妙明朗甚深柔軟。又出種種音樂歌聲能令悅意。電光為鬘莊嚴晃耀。晝夜恒常而雨大雨。又雨種種諸寶之雨。流霔周遍彌覆百千俱胝那庾多界。令諸有情歡喜悅樂。又令世間一切草木叢林苗稼皆得生長。菩薩亦爾。以大悲為風。發起十方無邊世界。種種身相以之為云。所出光明晃耀殊勝色相顯現。如彼電鬘光飾嚴凈。為諸有情之所愛樂。出大音聲說真實法。猶如雷震美聲深遠。言辭差別有六萬種。以此音聲為盡虛空周遍法界一切有情雨大法雨。覆護一切世界有情在于惡趣。及諸無暇受苦之者皆令離苦。復能加持此諸有情。安置一切嚴凈世界。然皆令得最勝喜悅。生安樂心富貴熾盛。令得種種相好圓光。其光清凈分明晃耀。又于一切諸法會中。以法雨水灌人天頂。令得最勝歡喜悅樂。成就圓滿一切世間。及出世間諸白凈法。皆令生長如彼云雨。能令藥草叢林苗稼皆得生長。是名菩薩能廣發起大法云雨。善男子。云何菩薩能得除滅一切有情煩惑熱惱。善男子。如風吹擊諸云藏時。周遍流注清凈香雨能作清涼。除滅有情一切熱惱。菩薩亦爾。大悲為風以正法為水。清凈戒香及不空愿香饒益有情。謂親近菩薩同居之時。若聞說法若見若觸皆蒙獲益。是名菩薩不空愿香。以此無上和合香水。能令惡趣一切有情貪嗔癡等。邪見惡行貧窮困苦。于其境界所愛乖離非愛和合。起非法貪能生眾病。如是熱惱皆得銷滅。又能置于無憂惱地。是名菩薩能得銷滅一切世間煩惱炎熱。云何菩薩能普施與一切有情等流凈法。出息入息活命善巧。善男子。如因風力有出入息。能令一切有情活命。菩薩亦爾。如彼風力能施一切白凈之法。能與種種富貴滿足。能令有情各得歡喜

復次善男子。譬如風力廣能安立一切世界種種莊嚴。謂風能持金剛輪等。七寶洲海。輪圍山。大輪圍山。四大洲渚。蘇迷盧山。大蘇迷盧山。及余寶山香山雪山。帝釋宮殿。贍部洲等。及小千中千大千世界。菩薩亦爾。大悲為風。謂能施與周遍十方一切有情諸福德聚。悉令生長安立成就。如因風力成就雪山。菩薩施與世間福田。應知亦爾。如風成就四大洲渚蘇迷盧山等。菩薩成就聲聞。應知亦爾。如風能持小千世界。菩薩能成辟支佛果。應知亦爾。如風成立中千世界。如是成立菩薩乘果。當知亦爾。如風成立大千世界。菩薩如是成如來身百福之相。出過一切世間一切世界。甚深清凈究竟圓滿遍虛空界。聞佛名稱一切供養。于一切時安立三摩呬多常住現前。應知亦爾。如風能成諸大海水。菩薩能成三摩地海。應知亦爾。如風成立小中大洲及諸山等。菩薩成就諸陀羅尼。以方便成熟諸弟子眾及一切有情。應知亦爾。如風成立帝釋宮殿。菩薩能成清凈佛剎功德莊嚴。應知亦爾。如風能成劫波樹林。菩薩成就諸地波羅蜜多及三摩地。神通自在諸陀羅尼。三明智光現正等覺力。及無畏不共大悲。于一切法最勝自在。應知亦爾。善男子。何者名為諸佛世尊百福之相。善男子。譬如十方一一方面。如阿僧企耶殑伽河沙世界。其中所有一切有情。一一成就十三千大千世界中所有輪王福德之聚。彼諸有情成就如是福德之聚。總為一聚成一大轉輪王福德之量。于其東方過前所說世界數量。復有世界數量如前。其世界中所有眾生。一一成就如前所說一大輪王福德之量。如是次第。南西北方四維上下亦復如是。乃至盡彼虛空界中一切世界。所有眾生一一成就如前所說一大輪王福德之量。善男子。假使十方一一方面。如阿僧企耶殑伽河沙世界。其中所有一切有情。一一成就十三千大千世界中所有帝釋福德之聚。彼諸有情所成如是帝釋福德之聚。以此福聚合成一大帝釋福德之量。于其東方過前所說世界數量。復有世界數量如前。其世界中所有眾生。一一成就如前所說一大帝釋福德之量。如是次第南西北方四維上下亦復如是。乃至盡彼虛空界中一切世界所有眾生。一一成就如前所說福德之量。善男子。譬如十方一一方面。如阿僧企耶殑伽河沙世界。其中所有一切有情。一一成就十三千大千世界中所有梵王福德之聚。彼諸有情所成如是梵王福德之量總為一聚。以是福聚合成一大梵王福德之量。于其東方過前所說世界數量。復有世界數量如前。其世界中所有眾生。一一成就如前所說一大梵王福德之量。如是次第南西北方四維上下。亦復如是。乃至盡彼虛空界中所有眾生。一一成就如前所說一大梵王福德之量。善男子。以如是算數世界所有眾生成就聲聞及辟支佛。證得十地大智光明法云灌頂。成十自在諸大菩薩福聚之量。亦復如是。善男子。總以如是十方三世盡虛空際一切世界所有眾生微塵數等。以彼如是一切種類若干有情福德之聚。如是積數滿于百倍。成就如來一毛孔中福德之聚。以彼如來一切毛孔福德之聚。如是積數滿十阿僧企耶。百千倍數。成就八十隨好之中一隨好福德之量。以彼一切隨好福德。如是積數滿十不可說不可說倍。成就如來二十九相。如是積數滿十不可說不可說俱胝倍。成就如來眉間白毫之相。其白毫相光明嚴凈。過于圓滿清凈月輪其量千倍。如是積數滿十不可說不可說千俱胝倍。成就如來無觀頂相。其無觀頂相烏瑟膩沙之所莊嚴。出過世間所有積數滿十不可說不可說俱胝那庾多數百千倍。成就如來梵音聲相。其佛所出梵音聲相有六萬分。任運自在能種種說。詞韻和雅一切世間無不等聞。復令眾生歡喜滿足。善男子。是名諸佛百福之相。善男子。如來以是無盡福智資糧。普遍之所莊嚴。令一切有情而得受用。善男子。若于十方遍于法界盡虛空性。諸世界中所有眾生。悉住第十法云之地。皆得種種殊勝三業之所莊嚴。于十自在中能得自在。以贍部洲金而為諸器。種種諸寶之所莊嚴量如虛空。其數等于殑伽河沙。以此寶器盛取如來一毛孔中福德之聚。于一剎那盛取而去。盡未來際盛而復往。如來一毛孔中福德之聚不增不減。善男子。一切如來百福體相不可思議。何者諸地有十二種。一未發菩提心地。二極喜地。三離垢地。四發光地。五焰慧地。六極難勝地。七現前地。八遠行地。九不動地。十善慧地。十一法云地。十二普光明佛地。何者是初未發菩提心地。謂此菩薩出過一切愚夫所行滅壞之法。勝于一切三界人天釋梵護世聲聞緣覺。超過一切世間所得殊勝。三業種種莊嚴之所莊嚴。圓光晃耀十方無邊一切世界。由精進力一剎那中。于阿僧企耶諸世界中。來而復往無有障礙。于一切世界四大洲中。普現蓮花為大光明。寶網莊嚴以承其足。于千世界中。莊嚴寶座無量無邊。精勤修行毗缽舍那。善能了知一切諸法。于所緣境無有障礙。意所喜樂能現十種廣大瑞相。乃至示現阿僧企耶極大瑞相。得不退轉來往諸方而無障礙。放不思議大光明網。而能莊嚴無量佛剎。善巧神變。于不可說諸世界中。示現能作無量無邊世界之主。似佛影身為主。自在承受灌頂為大施主。能于一切世出世間。雨于無量法寶光明作大祠曾。如云普遍周匝施與。終無限礙廣大莊嚴。能令見者之所愛樂。隨順一切世間有情意樂滿足。又能震動阿僧企耶一切世界往返游行。哀愍無邊諸惡趣等一切有情。復能供養無邊諸佛。于一切法門悉能受持。又于阿僧企耶諸三摩地。總持解脫神通智明。常能游戲愛樂無邊諸法苑樂無所悕望。于無邊數俱胝大劫。得無功用離分別喜及增上光明。經于無量俱胝那庾多百千蓮花數劫。入于大乘種種修習利他之行。攝取出離福智資糧。由昔行因有無量種。今得增長百千數倍。以此增上最極增上信解法性。于無間時得初地位。此是菩薩未發證性菩提心地。善男子。譬如轉輪圣王。已得超過人中色相。而未能得過于諸天凈妙色相。菩薩如是。已得超過一切世間聲聞辟支佛地。未得勝義菩薩之地

復次普光明佛地者。證離中邊無復余垢。于一切法而得自在。一剎那中普遍觀察一切有情。獲得一切義利之相

復次云何名為諸三摩地。謂諸菩薩證三摩地。有其十種。一涌出寶三摩地。二善住三摩地。三不動三摩地。四不退三摩地。五寶積三摩地。六日光三摩地。七一切義成三摩地。八智炬三摩地。九現在佛前住三摩地。十健行三摩地。是諸菩薩證三摩地。無量無邊。以如是等而為上首

復次菩薩。陀羅尼有十二種。一灌頂陀羅尼。二有智者陀羅尼。三音聲清凈陀羅尼。四無盡篋陀羅尼。五無邊旋陀羅尼。六海印陀羅尼。七辯峰陀羅尼。八蓮花莊嚴陀羅尼。九入無著門陀羅尼。十決定入無礙解陀羅尼。十一諸佛莊嚴神變陀羅尼。十二成就佛身無邊色相出現于世陀羅尼。是諸菩薩證陀羅尼。無量無邊。以如是等而為上首。云何菩薩六種神通。一天眼智通。二天耳智通。三他心智通。四宿住隨念智通。五神境智通。六漏盡智通。云何菩薩十種自在。一命自在。由此壽命經于無量阿僧企耶能持令住。二心自在。由心自在調伏方便。入不可說諸三摩地。能得自在三財自在。由此示現一切世間莊嚴妙飾。四業自在。能隨諸業及于異熟而示現之。五生自在。能于一切世界示現受生。六勝解自在。謂能示現諸佛身相。于諸世界充滿令見。七愿自在。謂隨于彼非時非剎能現等覺。八神通自在。于一切世界示現無邊種種神變。九法自在。謂能于彼離中邊法門明了顯現。十智自在。謂于一剎那中。遍能了知三世如來。十力無畏無礙解脫。佛不共法諸相隨好。復能示現無上等覺。又于一剎那中。能遍了知三世諸佛。一切剎土極微塵數。又能示現起一切智現正等覺。成就種種具足最勝。此是菩薩十種自在。云何菩薩十力。一意樂力。二增上意樂力。三加行力。四般若力。五愿力。六修行力。七乘力。八神通力。九菩提力。十能轉法輪力。云何菩薩四無所畏。一聞陀羅尼受持讀誦。演說其義得無所畏。二由證無我。不惱亂他及不現惡相。俱生無過守護威儀。三業清凈得無所畏。三以般若而為方便。善能通達所受持法常不忘失。又能示現不為放逸。令諸有情出離清凈無有障礙得無所畏。四不于余乘而求出離。終不忘失一切智心。能得圓滿種種自在。方便利益一切有情得無所畏。是名菩薩四無所畏。云何菩薩十八不共法。一諸菩薩行施不隨他教。二持戒不隨他教。三修忍不隨他教。四精進不隨他教。五靜慮不隨他教。六般若不隨他教。七行于攝事能攝一切有情。八能解回向。九方便善巧為主自在。令一切有情有所修行。復能示現于最上乘而得出離。十不退大乘。十一善能示現。于生死涅槃而得安樂。言音善巧能隨世俗文同義異。十二智為前導。雖現前起種種受生。而無所作離諸過失。十三具足十善身語意業。十四為攝諸有情恒不舍離。常能忍受一切苦蘊。十五能為示現一切世間之所愛樂。十六雖于眾多苦惱愚夫及聲聞中住。而不忘失一切智心。如寶堅固清凈莊嚴。十七若受一切法王位時。以繒及水系灌其頂。十八能不舍離諸佛正法示現悕求。是名菩薩十八不共之法

佛說寶雨經卷第四佛說寶雨經卷第五

　　　　唐天竺三藏達摩流支譯


善男子。云何名為如來十力。一處非處智力。二去來現在異熟業因要期智力。三種種勝解智力。四種種界智力。五根勝劣智力。六遍趣行智力。七一切靜慮解脫三摩地三摩缽底出離雜染清凈智力。八宿住隨念智力。九生死智力。十漏盡智力。是名如來十種智力。云何如來四無所畏。一諸法現等覺無畏。二一切漏盡智無畏。三障法不虛決定授記無畏。四具足修行證于出離無畏。是名如來四無所畏。云何十八佛不共法。一如來無有誤失。二無卒暴音三無忘失念。四無不定心。五無種種想。六無不擇舍。七欲無減。八精進無減。九念無減。十定無減。十一慧無減。十二解脫無減。十三于過去世智見無著無礙。十四于未來世智見無著無礙。十五于現在世智見無著無礙。十六一切身業智為前導隨智而轉。十七一切語業智為前導隨智而轉。十八一切意業智為前導隨智而轉。是名十八佛不共法

善男子。云何如來大悲。善男子。如來成就大悲有三十二種。能于十方無量無邊一切世界諸有情中。起于種種大悲不可思議。云何。三十二種大悲。一者一切諸法皆無有我。有情不信諸法無我。是故如來為彼有情而起大悲。二者。一切諸法無實有情。眾生自謂有實有情。是故如來為諸有情起于大悲。三者一切諸法無實命者。有情謂言有實命者。是故如來為諸有情而起大悲。四者一切諸法無補特伽羅。有情執有補特伽羅。是故如來為諸有情而起大悲。五者一切諸法無實體性。有情執法實有體性。是故如來為諸有情而起大悲。六者一切諸法無實處所。有情執著有實處所。是故如來為諸有情起于大悲。七者一切諸法無實執藏。有情妄執有實執藏。是故如來為諸有情起于大悲。八者一切諸法無我我所。有情執有實我我所。是故如來為彼有情起于大悲。九者一切諸法無實主宰。有情妄執有實主宰。是故如來為諸有情而起大悲。十者一切諸法無實事物。有情妄執有實事物。是故如來為彼有情起于大悲。十一諸法無生。有情妄執諸法有生。是故如來為諸有情而起大悲。十二一切諸法無起無滅。有情妄執有起有滅。是故如來為諸有情而起大悲。十三一切諸法無有雜染。有情妄執實有雜染。是故如來為諸有情而起大悲。十四諸法無貪。有情起貪。是故如來為諸有情而起大悲。十五諸法離嗔有情起嗔。是故如來為諸有情而起大悲。十六諸法離癡。有情起癡。是故如來為諸有情而起大悲。十七一切諸法皆因緣生。自性寂靜自性清凈。有情妄執有實可得。是故如來為諸有情而起大悲。十八一切諸法無來。而諸有情妄執有來。是故如來為彼有情起于大悲。十九一切諸法無去。而諸有情妄執有去。是故如來為彼有情起于大悲。二十一切諸法無實造作。有情妄執有實造作。是故如來為諸有情而起大悲。二十一一切諸法無有戲論。有情愛樂執有戲論。是故如來為彼有情而起大悲。二十二諸法體空。眾生執有。是故如來為諸有情而起大悲。二十三諸法無相。有情妄執而行有相。是故如來為彼有情而起大悲。二十四諸法無愿。有情妄執諸法有愿。是故如來為彼有情而起大悲。二十五此界有情安住世間。由各執著互相諍論起貪嗔癡。觀見如是諸有情故。我今當為有情說法。令彼永斷貪嗔癡故。是以如來為諸有情起于大悲。二十六謂諸有情安住世間。具足顛倒墜險惡路墮于非處。我應令彼諸有情等入真實路。由是如來為諸有情起于大悲。二十七此界有情戀著世間貪愛所蔽。侵奪他財心無厭足。我應令彼諸有情類得圣法財。謂施戒聞等。是故如來為彼有情而起大悲。二十八一切有情為貪愛驅役耽染舍宅妻子財物諸谷麥等。經求守護。與諸財物而作奴仆。我應為彼演說妙法。觀舍宅等畢竟無常不堅之法。是諸有情妄作堅想。是故如來為諸有情起于大悲。二十九此界有情互為欺誑。更相侵奪以惡活命。我為說法令諸有情得清凈活命。是故如來為諸有情而起大悲。三十此界有情親近惡友。得諸供養及贊嘆等之所饒益。自謂是我真實知識。我應為彼一切有情真善知識。我應為作畢竟善友。令彼有情眾苦息滅。而得究竟安樂涅槃。是故如來為諸有情而起大悲。三十一三界有情在于居家。一向煩勞眾苦器中。于一切時愛樂戀著。我應為彼說如是法。令諸有情于三界中而得出離。是故如來為彼有情而起大悲。三十二解脫圣者作如是說。一切諸法由因而生。眾緣長養果相滋茂。若諸有情起于懈怠。即為舍離增上殊勝無染正智及最上涅槃。此諸有情雖復希求下劣聲聞辟支佛乘。我應為彼說如是法。令諸有情樂廣大慧希求佛智。是故如來為諸有情而起大悲。善男子。此是如來所成大悲。有三十二種于有情中起。應知即是菩薩摩訶薩真實福田。威光熾盛具不退者。復能利益一切有情。善男子。一切如來及諸菩薩得自在者。所有功德無量無邊阿僧企耶。此百福相而為上首。若諸如來經無量劫。演說如是無量無邊諸功德相終不可盡。我今略說。為令有情生喜樂故。是名菩薩攝取有情。清凈等流一切諸法。出息入息活命善巧。善男子。云何菩薩能持無量大法云雨。善男子。譬如風輪廣大無邊。普遍世界堅固不動。于成壞時能持云雨。海及大洲。牟真鄰陀山。摩訶牟真鄰陀山。輪圍山。大輪圍山。諸香山等。河林宮室。以彼風輪為所依持。菩薩摩訶薩亦復如是。以無量無邊諸陀羅尼而為風輪。發起一切正等覺云。如成劫時安立世界。蘇迷盧山。輪圍山。大輪圍山。香山雪山。海及大洲。河林宮殿。又復流澍大法云雨。能持世間及出世間。無邊法蘊百福之相。諸地波羅蜜多。一切三摩地。諸陀羅尼。神通自在力無畏等。及無礙解不共大悲。成就一切佛及菩薩。是名菩薩能持無量大法云雨。善男子。云何菩薩能得安立最勝宮殿種種莊嚴。善男子。譬如風力周遍安立一切宮殿種種莊嚴。令諸草木萌牙增長。根莖枝葉花果茂盛。又復能令一切有情支分差別。菩薩如是以無邊智。無著智。無礙解智。辯才智。如風布列一切世間及出世間種種具足。復能了知示現施與種種差別。今當略說。謂此諸法能生惡趣及生善趣所生為主。謂此諸法生捺洛迦及以傍生。謂此諸法生琰魔界。或生人天或生釋梵護世諸天。謂此諸法所生之處。色相端嚴人所喜見。聰明智慧及好眷屬。又菩薩善巧了知此法。是諸明處種種伎能種種工巧一切色類及諸異論。又能顯示有聲聞種姓故起聲聞乘。有辟支佛種姓故起辟支佛乘。有大乘種姓故起菩薩乘。今當略說。發起種種自利利他殊勝功德。得普賢地及一切智。復能了知此是諸地。此是波羅蜜多。此是諸三摩地。此是諸陀羅尼。此是神通。此是諸明。此是自在。此是解脫。此是諸力。此是無畏。此是無礙解。此是諸佛不共之法。善男子。菩薩以蓮花等數。總持善巧。建立如是無量諸法種種莊嚴。善男子。是名菩薩能得安立最勝大法一切宮殿種種莊嚴。善男子。云何菩薩能于眾會決定演說種種妙法。猶如風吹諸劫波樹。于常常時雨適意花如雨而下。善男子。如風吹動諸劫波樹。適意之花如雨而下。及諸珍寶莊嚴之具。衣服飲食種種具足。微風吹動展轉出現。遍于天人。眾生得已無復憂惱。心生慶悅獲增上喜。身心安樂歡娛游戲受法苑樂。于一切時色相端嚴威力速疾。受諸勝樂而無退減。菩薩亦爾。猶如彼風。于清凈世界。請諸如來及諸菩薩。于眾會中決定演說相應妙法。雨法寶花如雨而下。謂契經。應頌。記別。諷誦自說緣起。譬喻本事本生。方廣希法論議。或上或下。若順若逆。種種演說。復能示現一切世俗所有言說。于其所緣無我法性寂靜清凈。演說解釋離諸染相。復能顯現一切諸法平等法門令有情入。復能示現不可思議如幻諸法。令如幻智之所趣向。復令有情于一切法種種增長。游戲神通歡喜悅樂。但有問答能令知足。離于中邊。發起廣大善巧神通。由彼常能愛樂法苑。身無疲厭語及意業終不違犯。一切人天威德廣大。具足受用一切諸法恒不退減。常起般若明耀觀察。趣向增上殊勝之法。是名菩薩能于眾會決定演說種種妙法如劫波樹于常常時雨適意花如雨而下。善男子。云何菩薩于阿僧祇劫積集無量清凈法輪。及三摩地。解脫總持。于彼大海及迷盧山輪圍山等之所圍繞眾會之處。若有眾生堪應調伏成熟者中。發智風輪轉滅所依一切無余。善男子。譬如劫盡壞世界時。以無礙風力速疾吹壞三千大千世界。百千那庾多。蘇迷盧山。輪圍山等。及諸大海破壞離散。猶若虛空都無所有。菩薩亦爾。于多劫中積集種種福智資糧之所莊嚴。能于一切眾會之中發智風輪。以速疾神力示現神變。發大音聲說諸法蘊無礙法輪。令一切有情所起我慢如山峰者皆得銷滅。復能證得勝法光明。毗缽舍那常現在前。如理思惟。一切諸行內心正住三摩呬多諸三摩地皆得具足。破壞離散諸蘊界處。一切諸行不堅之身。了知一切虛妄分別。即能超出一切世間。無有色相不可思議。增長出世福德圓滿。復能示現一切色相了知。轉得清凈所依。盡未來際一切時住。是名菩薩于阿僧祇劫積集無量清凈法輪。及三摩地解脫總持。于彼大海及迷盧山輪圍山等之所圍繞眾會之處。若有眾生堪應調伏成熟者中。發智風輪轉滅所依一切無余。善男子。菩薩成就此十種法等之于風

爾時止蓋菩薩白佛言。世尊。說此十種法門。種種具足甚為希有。一切有情悉皆喜足。世尊。若有天人于此法中。能起凈信勝解修行。如佛所說。當證具足今世后世。能得釋梵所有安樂一向利他

佛告止蓋菩薩。善男子。如是如是觀彼有情。當得出過一切世間。若有能于是諸法中而修行者。永斷一切諸不善法。成就一切清凈善法。為諸世間之所歸依。若誹謗者是名愚人。墮于惡處受諸苦惱。又為一切世間天人阿素洛等之所輕賤

復次善男子。菩薩成就十種法故等于虛空。何等為十。一者得離于垢。二者得無所著。三者能證寂靜。四者證無邊般若。五者得無邊智。六者于平等法界能隨順行。七者得凈勝解信一切法猶若虛空。八者得無所住。九者超過所行。十者超過計度。善男子。菩薩成就此十種法故等于虛空

復次善男子。菩薩成就十種法等于虛空。何等為十。一者于可愛不可愛色中不貪不嗔。二者于愛不愛聲中不貪不嗔。三者于愛不愛香中不貪不嗔。四者于愛不愛味中不貪不嗔。五者于愛不愛觸中不貪不嗔。六者于愛不愛法中不貪不嗔。七者于利衰中不貪不嗔。八者于毀譽中不貪不嗔。九者于稱譏中不貪不嗔。十者于苦樂中不貪不嗔。善男子。菩薩成就此十種法等于虛空

復次善男子。菩薩成就十種法等之于月。何者為十。一者能令一切有情身得悅樂。二者得喜樂見。三者增長白凈諸法。四者能斷黑闇之法。五者能令稱贊。六者得身清凈。七者得最上乘。八者常得莊嚴。九者得愛樂法。十者得大威神及大威德。善男子。云何菩薩令一切有情身得悅樂。善男子。如月出現能作清涼性可愛樂。令諸有情身得悅樂。菩薩亦爾。出現于世能除有情一切熱惱性可愛樂。令一切有情身得悅樂。云何菩薩得喜樂見。善男子。如月出現光色鮮潔。令諸有情歡喜樂見。菩薩出現亦復如是。諸根寂靜威儀功德清凈具足。為一切有情歡喜樂見。云何菩薩能得增長白凈諸法。善男子。譬如白月日日增長。乃至圓滿種種光色皆得具足。菩薩亦爾。初發心時乃至坐于菩提道場。諸白凈法漸漸增長。乃至圓滿一切種智。云何菩薩能斷一切黑闇之法。善男子。譬如黑月所有光色日日減少。至十五日諸光色相皆不可得。菩薩如是證出世智。諸不善法漸漸除滅。乃至坐于菩提道場一切無有。云何菩薩能令稱贊。善男子。如月出現。能使人間城邑聚落諸剎帝利婆羅門等。若男若女悉皆稱贊。菩薩如是如月出現。為一切世間天人阿素洛健達縛等悉皆稱贊。云何菩薩身得清凈。善男子。如月天子業果成就得清凈身光色明朗。菩薩如是出現于世。證于法性從法化生。不依父母羯邏藍等不凈所生故。身得清凈光色明朗。云何菩薩得最上乘。善男子。如月天子乘最上乘光耀四洲。菩薩如是乘最上乘。智慧光耀無量無邊一切世界。云何菩薩常得莊嚴。善男子。如月天子威德莊嚴。其莊嚴具常不萎歇。菩薩如是以功德法常自莊嚴。云何菩薩得愛樂法。善男子。如月天子于一切時愛樂欲樂。菩薩如月于一切時。愛法苑樂不愛欲樂。云何菩薩得大威神及大威德。善男子。如月天子有大神通及大威德。菩薩亦爾。有大神通及大威德。謂大福性及大智性。善男子。菩薩成就此十種法故等于月

復次善男子。菩薩成就十種法等之于日。何等為十。一者能破一切無明黑闇。二者能調伏有情令得覺悟。三者能光耀十方。四者能出現善法。五者諸漏滅盡。六者能作光明。七者能映蔽一切外道邪論。八者能示現高下。九者起所作業。所謂一切白凈善法。十者得善人愛樂。云何菩薩能破一切無明黑闇。善男子。如日出現破諸黑闇。菩薩日出亦復如是。能破一切無明黑闇。云何菩薩調伏有情令得覺悟。善男子。如日出現能令一切蓮花開敷。菩薩日出調伏有情令得覺悟。云何菩薩能光耀十方。如日出現光耀十方。菩薩日現以般若威力。光明朗耀于十方界。而不嬈亂諸有情等。云何菩薩能出現善法。善男子。如日天子出現之時。于贍部洲光明可得。菩薩出世以智光明現諸善法。云何菩薩諸漏已盡。如日沒時于贍部洲名日光隱沒。菩薩煩惱得滅盡時。說名永斷一切諸漏。云何菩薩能作光明。善男子。如日出現。為贍部洲一切有情作種種光明。菩薩出現。為一切有情放智慧光明。能破愚癡一切闇障。云何菩薩能映蔽一切外道邪論。如日出現能盡映蔽。彼日不念我能映蔽一切無明。然法性如是。菩薩日出能現威光。映蔽外道諸邪異論。菩薩不作如是思惟。我能映蔽諸邪異論。然法性如是。云何菩薩能示高下。善男子。如日出現于贍部洲。高下有情悉能顯示。菩薩日現。以智慧光。于等不等有情悉見。謂入諸圣道。說名為等。處于非道。說名不等。云何菩薩起所作業。善男子。如日出現。令一切農夫起所作業。菩薩日現。發起一切善法之業。云何菩薩得善人愛樂。善男子。如日出現。為諸善人之所愛樂。諸惡人類所共憎嫉。菩薩日現聰慧善人之所愛樂。愚夫種類無智惡人。向諸邪道背于涅槃。樂生死者所共憎嫉。善男子。菩薩成就此十種法等之于日

復次善男子。菩薩成就十種法猶如師子。何等為十。一者得不驚怖。二者得無怯懼。三者得不退道。四者如師子吼。五者得無所畏。六者游行園林。七者依止巖窟。八者得無所取。九者勢力勇猛能破他軍。十者守護一切善法苗稼。云何菩薩得不驚怖。善男子。譬如師子所游行處終無驚怖。自見己身無有等者。菩薩如是所行之處無有驚怖。自見己身無與等者。云何菩薩得無怯懼。善男子。猶如師子聞彼野干諸惡獸聲終無怯懼。菩薩如是。能于一切他諍論時終無怯懼。不自沉沒亦無倨傲。云何菩薩不退于道。善男子。譬如師子喚使前來。其心終無退避于道。菩薩如是能于一切諍論之處。喚菩薩來心無退屈。云何菩薩如師子吼。善男子。譬如師子哮吼之時。惡獸野干各于方處驚駭馳走。菩薩如是說無上乘如師子吼。能令一切外道野干執我我所諸惡獸等。于諸方所馳走而去。菩薩雖作是師子吼。終不惱亂一切有情。但欲令彼執我我所諸有情類皆令調伏永舍離故。云何菩薩得無所畏。善男子。譬如師子普觀諸處得無所畏。菩薩如是。普能觀察諸有情界。威儀清凈得無所畏。云何菩薩游行園林。譬如師子自性無畏能現威勢游諸園林。菩薩如是。自性寂靜常能游戲無礙法林。云何菩薩依止巖窟。善男子。譬如師子依據山窟。菩薩如是常能安住智慧巖窟。云何菩薩得無所取。善男子。譬如師子棄舍藏積得無所取。菩薩如是棄舍一切煩惱重擔永無所取。云何菩薩如彼師子。性能勇猛有大勢力。獨一無二能破他軍。善男子。菩薩坐于菩提道場。獨一無二力能摧破諸魔軍眾。云何菩薩守護一切善法苗稼。善男子。譬如師子所游行處近于村邑。一切惡獸無能損壞近彼苗稼。菩薩如是所近人間及游行處。一切外道諸惡禽獸。無能損壞善法苗稼。善男子。菩薩成就此十種法得如師子

復次善男子。菩薩成就十種法能善調伏。何等為十。一者菩提心堅固。二者所作能凈菩提之心。三者密護諸根。四者能趣向正道。五者能荷重擔。六者終無厭倦。七者得于正命利益有情。八者舍離一切矯詐言論。九者永離諂誑。十者自性質直。善男子。菩薩成就此十種法能善調伏

復次善男子。菩薩成就十種法得自性寂靜。何等為十。一者得瑜伽師。二者多習空性。三者開發圣道離一切纏無有障礙。四者順如來教修行無違。五者隨順諸法平等理趣。通達實相游止世間。心常下劣如旃荼羅子。六者于一切時常能起于乞丐之想。遠離我慢憍醉放逸。七者于佛法中無有疑惑。于佛正智現前能證。八者于一切法無有猶豫。以自內證知法性故。九者不由他悟自見道故。十者為世福田向菩提故。善男子。菩薩成就此十種法得自性寂靜

復次善男子。菩薩成就十種法得如蓮花。何等為十。一者無所染著。二者不為少分罪垢所染。三者得妙戒香。四者常得清凈。五者面門微笑。六者得不粗獷。七者能現吉祥。八者開發覺悟。九者成熟覺悟。十者為他攝取。云何菩薩無所染著。善男子。譬如蓮花從水出現無所染著。何以故。由彼蓮花性清凈故。菩薩如是雖從生死水中出現既出現已無所染著。何以故。菩薩能證方便般若法自性故。由菩薩善巧處生死中。不為生死過患染著。以方便般若能攝彼故。云何菩薩不為少分罪垢所染。善男子。譬如蓮花不為少分水所染污。菩薩如是不為小分罪垢所染。云何菩薩得妙戒香。善男子。如地方所若有能生蓮花之處。其香普遍彼彼地方。菩薩如是游行一切人間地方。戒香遍滿彼游行處。云何菩薩常得清凈。善男子如地方所生蓮花處。即為一切世間聚落諸婆羅門剎帝利等。悉皆以彼為清凈處。菩薩如是所生之處寂靜清凈故。常為諸佛護持憶念。及諸菩薩之所稱嘆。又為天龍藥叉健達縛阿素洛緊捺洛莫呼洛伽人非人等皆往趣之。云何菩薩面門微笑。善男子。譬如蓮花周遍開敷。一切有情若有見者心皆悅樂。菩薩如是于一切時。和顏微笑。離于顰蹙諸根清凈。何菩薩得不粗獷。善男子。譬如蓮花。其性柔軟而不粗獷。菩薩如是性恒柔軟。語無粗獷又無矯詐。云何菩薩能現吉祥。善男子。譬如有人若覺若夢。乃至于一牟呼栗多。若見蓮花以為吉祥瑞應之相稱揚贊嘆。菩薩如是于一切時。若有見者為善吉祥。稱揚贊嘆為大利益。乃至能得一切智故。云何菩薩開發覺悟。善男子。譬如蓮花敷榮之時名為開發。菩薩如是若得般若菩提分花開敷之時說名覺悟。云何菩薩成熟覺悟。善男子。譬如蓮花成熟之時。若有見者能令眼根增上悅樂。若有嗅者能令鼻根增上悅樂。若有觸者能令身根增上悅樂。若歡喜者能令意根增上悅樂。菩薩如是若得般若光明成就。能令見者眼根清凈。能令聞者耳根清凈。能令觸時及供養者身根清凈。能令稱揚贊嘆功德思惟之者意根清凈。云何菩薩為他攝取。善男子。譬如蓮花開敷之時。能令一切人及非人之所攝取。菩薩如是所生之處。為一切佛及諸菩薩釋梵護世之所攝取。善男子。菩薩成就此十種法得如蓮花

佛說寶雨經卷第五佛說寶雨經卷第六

　　　　唐天竺三藏達摩流支譯


復次善男子。菩薩成就十種法得廣大心。何等為十。一者我當積集一切平等諸波羅蜜多。是名發起廣大之心。二者我當圓滿一切佛法。是名發起廣大之心。三者我當調伏一切有情。是名發起廣大之心。四者我當坐于菩提道場于阿耨多羅三藐三菩提而現等覺。是名發起廣大之心。五者現等覺已轉于法輪。若諸沙門婆羅門。及天魔梵世間人等。一切無能同我轉者。是名發起廣大之心。六者我為利益一切有情。往于無量無邊諸世界中。為彼彼有情作利益事。是名發起廣大之心。七者我當積集般若以為船筏。度生死海中一切有情令至彼岸。是名發起廣大之心。八者見諸有情無主無歸無救無護無有處所。我當為彼而作眷屬與彼有情為救護等。是名發起廣大之心。九者于一切佛最勝事業。我當示現能作諸佛最勝事業。佛師子吼我當能作大師子吼。佛所游戲我當游戲。大龍觀察我當觀察。我所得者令諸天魔梵世沙門婆羅門。一切世間天人阿素洛等皆當得之。是名發起廣大之心。十者佛大威德調伏有情。我當調伏。不為粗惡行。不為無利苦行。不為下劣行是名發起廣大之心。善男子。菩薩成就此十種法得廣大心

復次善男子。菩薩成就十種法得清凈心。何等為十。一者得圓滿意樂。以此意樂性不動故。常安住故。為虛偽故。二者遠離不如理作意。謂我當作佛師子吼。終不發起聲聞作意。亦不發起緣覺作意。亦不發起少分作意。三者永離一切塵垢。謂能除去諸煩惱塵。四者永離身現矯詐。謂能遠離一切矯詐威儀異相。五者永離語言矯詐。終不示現不真實語。六者永離心業矯詐。謂身無所著故。語言知足故。心無悕求故。七者報恩。于少分恩常不忘失。況有多恩而不念報。八者知恩。于有恩者必無隱諱亦不輕賤。見彼有德踴躍歡喜稱揚贊嘆。除彼世間無慚愧者。九者如言而作。謂諸菩薩示現美言稱心相應。心常寂靜不懷怨結。尊重于他不生輕慢。實言而說無有矯詐。不為慳吝嫉妒諂誑之所隨逐。菩薩終不令他斗戰。亦非展轉破壞于他。說真實義隨利益事而皆與之。十者于如來教中永離誹謗。謂此菩薩發阿耨多羅三藐三菩提心已。剃除須發覆袈裟衣。于如來教中正信出家。非因王力逼令出家。不為盜賊抑令出家。不為負債方便出家。不為驚怖而求出家。非怖不活邪命出家。希求正法以信出家。菩薩常為求善知識親近承事聽聞正法聞已修行。又復菩薩不為我慢之所掩蔽離我慢故。又不顛倒取。以無顛倒領受性故。證通達道得通達故。證于法性得法性故。證法性已決定能得阿耨多羅三藐三菩提。是名菩薩于佛教中離諸誹謗。善男子。菩薩成就此十種法得清凈心

復次善男子。菩薩成就十種法得無猶豫心。何等為十。一者深信如來身業秘密。二者深信如來語業秘密。三者深信如來意業秘密。四者深信菩薩積集。五者深信菩提。六者能信如來出現。七者能信演說一乘實相。八者能信宣說種種實相。九者能信如來言音深遠。十者深信如來知有情意樂而調伏之。云何菩薩深信如來身業秘密。善男子。謂諸菩薩若聞如來法身之性寂靜身性。無等身性。無量身性。不共身性。金剛身性作是思惟此為真實。非是虛誑。謂此菩薩于彼法中心無猶豫。是名菩薩深信如來身業秘密。云何菩薩深信如來語業秘密。謂諸菩薩聞于如來為諸有情現前授記不現前授記。秘密記已。菩薩如是思惟。如來言音。終無虛誑得無誤失。由此因緣語得真實。何以故。由如來永斷一切遇患故。永斷一切諸塵垢故。永斷一切諸熱惱故。永無一切諸煩惱故。能得自在皎潔澄清無諸穢濁。若如來之言有虛誑誤犯無容是處。惟此真實非為虛誑。菩薩于此法中得無猶豫。是名菩薩深信如來語業秘密。云何菩薩深信如來意業秘密。若諸菩薩聞于如來意之秘密。謂如來所有意樂法義。依止于心依心而住。一切菩薩聲聞緣覺。及諸有情無能知者。惟除如來之所加持何以故。如來甚深難可度量。超過計度及計度所行。廣大無量猶若虛空。超越一切虛妄計者所有境界。菩薩如是正思惟。此是真實非為虛誑。于彼法中得無猶豫。是名菩薩深信如來意業秘密。云何深信菩薩積集。謂聞諸菩薩現前利益一切有情。是諸有情所作之事。皆能作之終無疲倦亦不驚怖。復能荷負大愿重擔。有大勢力勇猛堅固。遍能積集諸波羅蜜多。次第積集一切佛法得無礙智。無邊智性。無等智性。不共智性。精進堅固。被甲堅固。誓愿堅固誓愿不動誓愿不共。以為無上菩提因緣。是諸菩薩次第修習。令生增長圓滿廣大。菩薩如是思惟。此為真實非是虛誑。菩薩于彼諸法之中得無猶豫。是名菩薩能得深信積集。云何菩薩深信菩提及如來出現。謂諸菩薩如是思惟。聞諸菩薩坐菩提道場已。無著無礙無障。得天眼智通。天耳智通。他心智通。宿住隨念智通。神境智通。漏盡智通。成就勝智。一一剎那了達三世。無著無礙無障。由是因緣能遍觀察諸有情界。此類有情成就身惡行。成就語惡行。成就意惡行。受諸邪法。起于邪見誹謗圣者。由是因緣身壞命終。墮諸惡趣生捺落迦中。復能觀察如是有情。成就身善行。成就語善行。成就意善行。領受正法。起于正見。不謗圣者。以是因緣命終之后。生諸善趣得生天中。菩薩如是能實觀察諸有情界善不善業已作是思惟。我于往昔行菩薩行有如是愿。若自覺悟令他覺悟。我愿既滿意樂亦足。惟此真實非是虛妄。菩薩能于彼法之中得無猶豫。由是菩薩能證菩提名為正覺。善男子。是名菩薩深信菩提及如來出現。云何菩薩深信演說一乘實相。謂諸菩薩如是思惟。聞于如來一乘法已。唯此真實非是虛妄。恒不變易。何以故。由從一乘出諸乘故。善男子。譬如贍部洲中有諸小洲。雖各異名然彼同依于贍部洲。由是說名一贍部洲。所說一乘亦復如是。由如來乘出現諸乘。而諸乘等雖有異名。然同依止如來乘故說名一乘。菩薩能于彼正法中得無猶豫。是名菩薩深信演說一乘實相。云何菩薩能深信演說種種實相。謂諸菩薩如是思惟。聞于如來素怛纜中宣說如是種種實相已。唯此真實非為虛誑。何以故。由諸如來能調伏故。隨諸有情種種勝解演說妙法。菩薩于此正法之中能無猶豫。是名菩薩能深信演說種種實相。云何菩薩得深信如來言音深遠。謂諸菩薩如是思惟。聞于如來言音深遠已。唯此真實非為虛誑。何以故。以諸天子少福善根。尚得深遠美妙音聲。何況如來以于無量百千數劫積集妙行。由是菩薩于彼法中得無猶豫。是名菩薩深信如來言音深遠。云何菩薩得深信如來知有情意樂而調伏之。謂諸菩薩如是思惟。聞于如來能知一切有情意樂。種種隨眠種種勝解。一音說法皆令調伏。各隨意解斷除疑惑成熟有情。一一有情如是思惟。各謂如來獨為我故演說妙法。如來于此實無分別。我為能說有情為所化。惟此真實非為虛妄。菩薩能于彼法之中得無猶豫。是名菩薩深信如來知有情意樂而調伏之。善男子。菩薩成就此十種法心無猶豫

復次善男子。菩薩成就十種法得智如海。何等為十。一者得如寶所。二者甚深難度。三者廣大無量。四者隨順漸深。五者不與煩惱死尸同住。六者皆同一味。七者容受駛流。八者潮不過時。九者與大有情為所依止。十者無有窮盡。云何菩薩得如寶所。善男子。譬如大海有諸寶所。贍部洲人皆來取寶終無窮盡。菩薩如是有功德寶所。一切有情取功德寶亦無窮盡。云何菩薩甚深難度。善男子。譬如大海甚深難度。菩薩如是成就智慧甚深大海。一切有情無能越度。云何菩薩廣大無量。善男子。譬如大海周遍廣大。菩薩如是智慧之海廣大無邊。云何菩薩隨順漸深。善男子。譬如大海隨順向下漸低漸深。菩薩如是一切智海隨順法性漸低漸深。云何菩薩不與煩惱死尸同住。善男子。譬如大海不宿死尸。何以故。以海性法爾故。菩薩如是不與煩惱死尸丈夫同處而住。何以故。以菩薩法如是故。云何菩薩皆同一味。善男子。譬如大海諸瀑流水澍入之者。一切皆同一堿味性。菩薩如是積集無量白凈之法。至一切智皆得同于一切智味。云何菩薩容受駛流。善男子。譬如大海容受無量諸駛流水而無增減。菩薩如是容受無量法雨駛流無增無減。云何菩薩潮不失時。善男子。譬如大海潮不失時。菩薩如是教化有情隨其根性不失于時。云何菩薩與大有情為所依止。譬如大海與大有情為所依止。菩薩如是為一切有情諸白凈法之所依止。云何菩薩得無窮盡。善男子。譬如大海為一切有情汲引其水無有窮盡。菩薩如是為諸有情種種說法無有窮盡。善男子。菩薩成就此十種法得智如海

復次善男子。菩薩成就十種法得微妙智善巧。何等為十。一者得希求出離善巧。二者得通達一切法善巧。三者得悟入一切法平等善巧。四者得悟入一切法幻相善巧。五者得遍知一切法善巧。六者得緣起甚深難度善巧。七者得業不思議善巧。八者得了知隨所說義善巧。九者得證知如實義善巧。十者得真實善巧。善男子。云何菩薩得希求出離善巧。乃至云何得真實善巧。謂此菩薩觀察如是一切有情處于世間。常為貪欲之所燒然。嗔恚之所昏繞。愚癡黑暗之所盲冥。菩薩作是思惟。此諸有情云何能得出離善巧。菩薩為彼希求通達諸法。以通達故悟入一切諸法平等。以悟入故了知虛幻之相。以了知故如實遍知一切諸法。以遍知故隨順思惟甚深緣起。以思惟故隨順觀業不思議性。菩薩作如是觀。一切法中都無有實。而業有種種異。由是菩薩即能悟入微妙智慧。而于諸佛及菩薩所。聞說法要即了其義。以了義故得見真實。見真實故于生死海中度脫有情。善男子。是名菩薩得希求出離善巧。乃至得真實善巧。善男子。菩薩成就此十種法得微妙智

復次善男子。菩薩成就十種法得應辯才。何等為十。一者于諸法中施設無我。二者無有情。三者無命者。四者無養育者。五者無補特伽羅。六者遠離作者受者。七者遠離知者見者。八者空無所有無主。九者虛妄分別空。十者一切諸法施設緣生。善男子。以一切諸法無我無有情無命者無養育者無補特伽羅遠離作者受者。遠離知見者空無所有無主。虛妄分別從緣所生。如是此應隨順法性。善男子。所有應隨順法性。不相違法性。相應法性。悟入法性。明了法性。如是法性菩薩摩訶薩皆應遍知。是名應辯。善男子。菩薩成就此十種法得應辯才

復次善男子。菩薩成就十種法得解脫辯。何等為十。一者得無著辯。二者得無盡辯。三者得覺悟辯。四者得不怯弱辯。五者得謙卑辯。六者得無畏辯。七者得不共辯。八者得無蔽辯。九者得無邊辯。十者得無礙辯。善男子。菩薩摩訶薩成就此十種法得解脫辯才

復次善男子。菩薩成就十種法得清凈辯才。何等為十。一者得無[斯/瓦]嗄辯。二者得不雜亂辯。三者得不下劣辯。四者得不倨傲辯。五者得義不退失辯。六者得文字不下劣辯。七者得方便不下劣辯。八者得時不下劣辯。九者得不粗獷辯。十者得明了辯。善男子。菩薩摩訶薩于眾會中遠離怖畏故。得無[斯/瓦]嗄辯才。安住智慧故得不雜亂辯才。菩薩于眾會中無所畏故。如師子王不驚不怖。得不下劣辯才。無煩惱故得不倨傲辯才。善男子。有煩惱者即有倨傲。非無煩惱有倨傲也。證法性故得于義不退失辯才。善男子。未證法者于義有失。非已得者有退失也。于一切言論無所畏故。得文字不下劣辯才。善男子。知少分論者而于文字即有退失。非知一切論者名下劣也。積集諸方便故得方便不下劣辯才。無善巧者而于方便即有退失。有善巧者無下劣也。善男子。菩薩摩訶薩。知長時。知應時。知初中后時。非先說后。非后說先。應時而說故得時不下劣辯才。永離語言戲論故得無粗獷辯才。善男子。以有戲論名為粗獷。無戲論者非粗獷也。善男子。菩薩摩訶薩諸根聰利故得明了辯才。諸根鈍者即不明了。非根利者不明了也。善男子。菩薩成就此十種法得清凈辯才

復次善男子。菩薩成就十種法得一切眾生歡喜滿足。何等為十。一者得可愛語。二者面門微笑遠離顰蹙。三者能演說義。四者能演說法。五者能平等說。六者無有貢高。七者遠離輕賤。八者無染。九者不嗔。十者得種種辯才。善男子。云何得愛語。菩薩言辭能令有情心喜悅故。云何面門微笑。菩薩和顏安慰能令有情得安隱故。云何能演說義。菩薩言辭應量說故。云何能演說法。菩薩凡所演說饒益有情故。云何平等說。菩薩恒以等心授有情法故。云何無有貢高。菩薩遠離我慢憍逸同類性故。云何遠離輕賤。菩薩說法尊重法故。云何無染。菩薩尸羅極清凈故。云何不嗔。菩薩性能行忍辱故。云何得種種辯才。菩薩言辭美妙悅眾生故。善男子。菩薩成就此十種法。能令有情歡喜滿足

復次善男子。菩薩成就十種法。能令有情領受所說。何等為十。一不為非器者說法。二不為嗔害者說法。三不為增上慢者說法。四不為外道說法。五不為不生尊重者說法。六不為無凈信者說法。七不為諂誑者說法。八不為愛樂活命者說法。九不為規求利養得他尊重嫉妒慳吝所纏者說法。十不為頑鈍喑啞者說法。何以故。菩薩摩訶薩不以慳吝法故。而不為說亦不為師。奉秘而不說。亦不為有情輕于我故。亦不為棄舍法故。但以非法器故而不為說。止蓋菩薩白佛言。世尊。何等有情諸佛菩薩為之說法。佛言。善男子。若諸有情具足信根。成熟法器承事諸佛。心無諂曲亦無虛誑。威儀無詐不貪利養。意樂具足為善丈夫。聞法覺悟善能開曉。聰慧利根隨所說義即能了知。為得法故勤修精進。順如來法依教修行。善男子。如是種類諸有情等。佛及菩薩為之演說。善男子。菩薩成就此十種法。即能領受所說之法

復次善男子。菩薩成就十種法能為說法之師。何等為十。一者為積集佛法故能演說法。然佛法不可得。積集亦不可得。二者為積集諸波羅蜜多故演說法。波羅蜜多不可得。積集亦不可得。三者為積集菩提故演說法。然菩提不可得。積集亦不可得。四者為斷煩惱故演說法。然煩惱不可得。斷亦不可得。五者為厭貪離貪滅貪故演說法。然厭離滅及貪俱不可得。六者為得預流一來不還向果故演說法。然預流一來不還向果俱不可得。七者為得阿羅漢向果故演說法。然阿羅漢向果俱不可得。八者為得緣覺向緣覺果故演說法。然緣覺向果俱不可得。九者為永斷執著我故演說法。然我與執著俱不可得。十者為顯示業及異熟故演說法。而業及異熟俱不可得。何以故。彼諸菩薩作是思惟。由彼名字故說有法。其所說法本不可得。所以者何。法非文字文字非法。但于俗諦法中順世俗故。于無名法中施設其名。勝義諦中無有名字。但是虛妄施設假立作其名字。誘引愚夫故作是說。善男子。菩薩成就此十種法故能為說法師

復次善男子。菩薩成就十種法。得隨法性行。何等為十。一者菩薩隨法性行不離于色亦不離受想行識。二者隨法性行不離欲界。三者隨法性行不離色界。四者隨法性行不離無色界。五者隨法性行不舍于法。六者隨法性行不執著于法。七者隨法性行而不舍于有情。八者隨法性行而不行于斷見。九者隨法性行而不行于常見。十者隨法性行而不舍于正道。所以者何。菩薩成就般若方便善巧故。雖隨順法性然于色等不舍不著亦不行。善男子。菩薩成就此十種法得隨法性行

復次善男子。菩薩成就十種法。得法界善巧。何等為十。一者有智慧。二者攝取善知識。三者勤行精進。四者離一切障。五者極清凈。六者尊重教誡。七者多修空性。八者離諸慢見。九者向于道。十者見真實義。善男子。菩薩摩訶薩。有智慧者求善知識。見善知識故得歡喜悅樂。于善知識生如佛想依止彼住。依止彼故得勤行精進。永斷一切不善法。圓滿一切善法。以勤修精進故。滅除一切障得無障礙。開示正道遠離身口意粗重。由離障故得最極清凈。既清凈已得尊重教誡。得教誡已能多修行空性。修行空已即得遠離驁慢之見。遠離驁慢見已得向正道。菩薩得住道已見于真義。止蓋菩薩白佛言。世尊。云何名真義。佛言。善男子。真義者即是實義增語。止蓋菩薩白佛言。世尊。云何名實義。佛言。善男子。所謂不虛妄是實義。止蓋菩薩白佛言。世尊。云何名不虛妄。佛言。善男子。所謂真如是不虛妄無別異也。止蓋菩薩白佛言。世尊。何謂真如。佛言。善男子。此法自內所證。非有文字能施設之。何以故。此法超過一切文字言說及戲論故。離諸入出無有計度。非計所行無相離相。非諸愚夫所行之處。遠離一切諸魔境界。及以一切煩惱境界。非識所行住無所住自性寂靜。超過眾圣智之所入。由是因緣自內所證無垢無染。清凈微妙最上無比。恒常不動性不滅壞。若諸如來出現于世若不出世如是法界自性常住。善男子。為利益故是諸菩薩勇猛修行無量苦行證此法性。得法性已安置有情住如是法。善男子。如是名為真如。亦名實際。名一切智。亦名一切種智。名不思議界。亦名不二界。止蓋菩薩白佛言。世尊。云何于此法中現證。云何自內所證。佛言。善男子。應以出世間般若自內所證。止蓋菩薩白佛言。世尊。若如是者。般若現證即是自內證耶。佛言。不也。善男子。般若如實觀見法身為內證也。止蓋菩薩白佛言。世尊。若以聞所成慧思所成慧。如是證法為內證乎。佛言。不也。終不但以聞所成慧思所成慧為內證也。善男子。以是因緣我當為汝說于譬喻。譬若有人熱際之余在于曠野。從東方來將詣西方。復有一人從西方來往于東方。其人熱乏為渴所逼。語東方人言。我今熱乏為渴所逼請示我路。何處應有泉林池沼清凈冷水。我若得之熱惱渴乏皆得止息。從東來人語西來者作如是言。我諳道路知有水處我經嘗飲。從是東行去此不遠便有二道。應舍左路趣于右道。若見青山彼有林泉清凈冷水能解渴乏。汝可往彼必得舍除熱渴之患。善男子。于意云何。彼熱渴人唯聞水名但思水事。即得除其熱渴患不。止蓋菩薩白佛言。世尊。彼熱渴人。要當內證清涼之水。然后除其熱渴之患。善男子。如是如是。非但聞思即能證得。自內所證真如之法。善男子。言曠野者即是生死。言熱渴者即是一切有情于境界中。為煩惱熱之所渴乏。示道路者即是諸佛菩薩善知識也。經自嘗飲者即是善巧。能知一切智道自內所證勝法性也

復次善男子。我今更說譬喻曉悟于汝。假使如來住世一劫。為贍部洲人贊嘆諸天所食。甘露色香美味清凈微妙。若觸彼時受其安樂。于意云何。然彼有情聞是語已。即得如是自內所證甘露味不。止蓋菩薩白佛言。不也世尊。彼人雖聞佛說甘露終不能得甘露之味。佛言。善男子。汝于此喻應如是知。非唯聞思即能得彼自內所證。善男子。譬如有人食美果已。于未食人前贊嘆其果香味具足。于意云何。彼未食人能得內證知其味不。不也世尊。佛言。善男子。彼亦如是。汝于此喻應如是知。非唯聞思即能證得自內所證。如是說已。止蓋菩薩白佛言。世尊。甚為希有。如來今者善能為我說斯法要。若有得聞如是法門應當證得。何以故。世尊。彼善男子。得此法因決定當得此法性故。佛言。如是如是。既知因已當得此法善男子。菩薩成就此十種法。得法界善巧

佛說寶雨經卷第六佛說寶雨經卷第七

　　　　唐天竺三藏達摩流支譯


復次善男子。菩薩成就十種法而得空性。何等為十。一者能知力空性。二者能知無畏空性。三者能知不共法空性。四者能知戒蘊空性。五者能知三摩地空性。六者能知般若空性。七者能知解脫蘊空性。八者能知解脫智見蘊空性。九者能知空空性。十者能知勝義空性菩薩雖行于空而不為斷。復不執空。亦不見空性。亦不依空性。亦不入于無所有性。善男子。菩薩成就此十種法而行于空

復次善男子。菩薩成就十種法得無相行。何等為十。一者遠離外相。二者遠離內相。三者遠離戲論相。四者遠離分別相。五者遠離有所得相。六者遠離所作事相。七者遠離所行相。八者遠離所緣相。九者能知識不可得相。十者所知事物不可得相。善男子。菩薩成就此十種法得無相行

爾時止蓋菩薩白佛言。世尊。如是十種法菩薩應學。云何當學。佛言。善男子。佛所行處不可思量。以彼遠離思量境界性故。善男子。若諸有情思惟如來法性境界。心即迷悶終不能睹法性。此岸彼岸但生劬勞。何以故。如來境界不可思議甚深難測。超過一切虛妄計度所有境界。超過一切有所得者所有境界。以是義故非彼虛妄計者思惟度量。止蓋菩薩白佛言。世尊。我今欲有少問。惟愿如來哀許我請為我解說。佛言。善男子。一切諸佛皆許疑問。隨汝所欲當為解說。止蓋菩薩白佛言。世尊。夫自贊者非正士法。云何如來自贊所行之境超過一切。佛言。善哉善哉。善男子。諦聽諦聽當為汝說。善男子。如來不為我慢貢高貪著利養。承事給侍名聞識知。恐他映蔽而自贊嘆。善男子。如來無矯無詐言不諛諂。唯除利益一切有情。獲安樂故。證法性故。于如來所發凈信心。歡喜悅樂當成法器。復能演說饒益有情。止蓋菩薩白佛言。世尊。一切有情可不能知如來功德威力。今者如來須自贊耶。佛言。善男子。此土眾生信根薄少智力下劣。而不能知如來功德及以威力。是故如來自贊令知。譬如醫師善知方藥能療眾病。醫所住處多有病疾。更無余醫能療治者。爾時醫師作是念言。此諸人等病苦所逼。而于良藥既不能知。亦不知我能除其病。是時醫師于病者前而自贊言。我能識病亦善知藥。爾時病人既已識知。彼是良醫深生敬信。依之將養所有病苦皆得除愈。善男子。于意云何。如彼醫師亦得名為自贊以不。止蓋菩薩言。不也世尊。佛言。善男子。如是如是。諸佛如來為無有上為大醫王。善知有情煩惱病因能與法藥。然諸有情不能了知。諸佛如來善除其病。爾時諸佛便自贊嘆功德威力。眾生聞已深起敬信。依止如來除煩惱病。如來爾時為大醫王施大法藥。令煩惱病皆得除愈。何等名為大法藥也。大法藥者所謂不凈觀慈緣起等。善男子。由是因緣如來遍觀而自贊嘆

復次善男子。菩薩成就十種法。遠離一切依止愿。何等為十。一者不依布施有所悕求。二者不依持戒有所悕求。三者不依忍辱有所悕求。四者不依精進有所悕求。五者不依靜慮有所悕求。六者不依般若有所悕求。七者不依三界有所悕求。八者不依菩提有所悕求。九者不依正道有所悕求。十者不依涅槃有所悕求。何以故。以諸菩薩遠離一切依止相故。善男子。菩薩摩訶薩無所依止故而能游行一切世間。善男子。菩薩成就此十種法。即能遠離一切依止愿

復次善男子。菩薩成就十種法而行于慈。何等為十。一者無方所慈。二者無差別慈。三者得諸法慈。四者得決定思惟一緣之慈。五者無滯礙慈。六者恒利益慈。七者于一切有情心平等慈。八者無損害慈。九者遍一切慈。十者出世間慈。善男子。菩薩成就此十種法。是名修慈自性

復次善男子。菩薩成就十種法而行于悲。何等為十。一者見諸有情無歸無護受苦惱者。即起哀愍發菩提心。二者發菩提心已勇猛精進速入法性。三者入法性已饒益有情。四者為慳吝有情令其布施。五者為毀禁有情令其持戒。六者為嗔害有情令其忍辱。七者為懈怠有情令其精進。八者為散亂有情令其靜慮。九者為惡慧有情令其智慧。十者雖為有情受諸苦惱志必拔濟無有疲厭。于大菩提終不退轉。善男子。菩薩成就此十種法。是名修悲自性

復次善男子。菩薩成就十種法而行于喜。何等為十。一者我得出離諸有牢獄猛火熾然。如是生喜。二者我能斷除久遠相續生死之縛。如是生喜。三者我已能度種種尋伺邪執雜亂生死大海。如是生喜。四者我能傾折憍慢久遠之幢。如是生喜。五者我能以金剛智破煩惱山。乃至無有如微塵許。如是生喜。六者我今自既安隱。亦復能令他得安隱。如是生喜。七者我于長夜睡眠之中而得覺寤。亦能令他于長夜中為愛繩所縛癡蓋所覆盲冥有情。皆令覺寤。如是生喜。八者我于一切惡趣既得解脫。亦能令他而得解脫。如是生喜。九者我于長夜生死曠遠。困乏饑渴獨行無伴流轉無窮。不識正道不知方所。既能識道復能示道。如是生喜。十者我今能向一切智城。如是生喜。善男子。菩薩成就此十種法是名修喜

復次善男子。菩薩成就十種法而能行舍。何等為十。一者于眼所見色中得舍行故。二者于耳所聞聲中得舍行故。三者于鼻所嗅香中得舍行故。四者于舌所嘗味中得舍行故。五者于身所受觸中得舍行故。六者于意所知法中得舍行故。作是行時于色等境不惱壞不損害不滅盡。七者于苦苦中得舍行故。八者于壞苦中得舍行故。九者于行苦中得舍行故。作是行時于苦苦壞苦行苦性中。不惱壞不損害不滅盡。十者于所作已辦有情中得舍行故。發歡喜凈信悅樂之心。作是思惟。彼諸有情雖已自度。我當令彼而得度脫行于舍心。善男子。菩薩成就此十種法。是名修舍

復次善男子。菩薩成就十種法。得游戲神通。何等為十。一者示現隱沒。二者示現受生。三者示現少年游戲后宮。四者示現出家。五者示現苦行。六者示現往于菩提道場。七者示現降伏眾魔。八者示現成等正覺。九者示現轉正法輪。十者示現大般涅槃

爾時止蓋菩薩白佛言。世尊。何因緣故諸大菩薩。于睹史多天宮示現滅沒。乃至示現入大涅槃。佛言。善男子。菩薩于睹史多天最尊最勝。超過一切世間諸欲境界而無染著。為有情故示現隱沒。有情見已舍離常想起無常想。以彼無常為依止故得不放逸善男子。彼諸有情未離放逸。雖于菩薩生凈信心。然由耽嗜諸欲境界。未能承事供養菩薩。作是思惟。菩薩與我長時在世。我等于后往菩薩所。承事供養而不晚也。為令如是有情起戀慕心舍于放逸現隱沒耳。而彼有情觀無常已不復放逸。當得阿耨多羅三藐三菩提。善男子。若有眾生應處母胎而調伏者。菩薩即處母胎中。現其功德威神希有之事。為說種種微妙之法。眾生聞已當得阿耨多羅三藐三菩提。善男子。若諸有情應見菩薩為童子時。后宮游戲而調伏者。菩薩令彼有情得成熟故。亦為守護下劣有情少信根者。現為童子宮中游戲。善男子。若諸有情應見菩薩出家而成熟者。菩薩為欲令其得成熟故示現出家。善男子。若天龍藥又健闥縛應以苦行得調伏者。菩薩為化彼故。及為降伏諸外道故示現苦行。善男子。若諸有情長夜悕求發如是愿。菩薩若詣菩提道場。我當往彼勤修供養。菩薩為如是等諸有情故。示現往詣菩提道場。為令有情隨順供養。決定當得阿耨多羅三藐三菩提。善男子。若諸有情我慢貢高憍奢縱逸。為欲令彼舍離如是煩惱事故。降諸魔故。而能示現坐于道場。若諸有情樂寂靜者。菩薩為令畢竟證得最勝最高殊勝法故。示坐道場成等正覺。是故菩薩現正覺已。三千大千世界。悉皆寂靜無復眾聲。彼諸有情見斯事已。咸作是言。愿我未來證菩提時。亦如菩薩坐于道場成等正覺。善男子。若諸有情以彼邪師。為一切智受于邪法。此世他世不能出離成等正覺。菩薩為欲降伏彼故。及為善根成熟故。復有眾生堪為法器堪示道故。菩薩即現成等正覺。往彼波羅痆斯城。示現三轉十二行法輪。善男子。若諸有情宜聞涅槃而調伏者。菩薩即現大般涅槃而調伏之。善男子。以是因緣菩薩于睹史多天最勝宮中。示現隱沒乃至示現大般涅槃。善男子。菩薩成就此十種法得游戲神通

復次善男子。菩薩成就十種法能離八無暇。何等為十。一者舍離不善法。二者于如來所說學處終不違越。三者遠離慳貪。四者已曾供養諸佛如來。五者勤修福業。六者智慧圓滿。七者得方便善巧。八者本愿具足。九者厭離世法。十者勤行精進。善男子。菩薩以離眾惡業故不墮地獄。諸有情等生地獄中者。為無量苦之所逼惱生嗔恚心。菩薩不爾。十善業道性成就故。終不生于地獄之中。善男子。菩薩于如來學處不違越故。不墮畜生趣中。生其中者極受熾盛無量苦惱。善男子。菩薩不慳貪故不生餓鬼之中。生其中者極受熾盛饑餓苦惱。善男子。菩薩已曾承事供養諸佛如來故。而不生于邪見之家。若生其中諸緣不具。與善知識不得和合。是故菩薩不生其中。遇善知識修行善法。由是得生正見之家諸緣具足。增長廣大殊勝善根善男子。菩薩諸根終無缺減。若缺減者于佛法中即非法器。然菩薩以積集福業故。于佛法僧及制多所承事供養故。得諸根具足堪為法器善男子。菩薩不生邊地。何以故。邊地之人頑嚚愚憃猶如啞羊。如是等類于善惡言義不能了知。不孝父母不敬沙門婆羅門。是故菩薩常生中國。利根智慧聰悟明達。于佛法中堪為法器。善男子。菩薩不于長壽天生。若生其中不得值遇無量諸佛出現于世不得道果無能利益。是故菩薩生于欲界遇佛出現。承事供養成熟眾生。所以者何。以能得彼巧方便故。善男子。菩薩不生無佛世界。其中無佛法僧而應供養。常生具足三寶佛土之中。所以者何。以諸菩薩具本愿故。善男子。菩薩聞是無暇之處深生厭離。隨如是類得厭離已。勤修精進獲諸善法。永斷一切諸不善法。善男子。菩薩成就此十種法遠離八無暇

復次善男子。菩薩成就十種法。得不退轉菩提之心。何等為十。一者遠離虛誑諂曲。二者質直清凈離諸疑惑。三者遠離師奉。四者遠離法慳。五者不作滅法因緣。六者如說而行終不虛誑。七者攝取大乘。八者于大乘人常生尊重同法想故。九者得趣向大乘隨順悟入。十者于說法師作善知識想。善男子。菩薩成就此十種法。即得不退菩提心

復次善男子。菩薩成就十種法。得宿住隨念智。何等為十。一者承事諸佛。二者攝受正法。三者持戒清凈。四者無有惡作。五者得無障礙。六者歡喜無量。七者得多修行。八者得三摩呬多。九者得化生。十者得識無愚癡。善男子。菩薩承事無量諸佛故得尊重正法。于諸正法受持讀誦為他廣說。不顧身命勤修正法故得尸羅。所謂身語意戒皆得清凈。由戒清凈故得無惡作。無惡作故得無障礙。由無障礙故得歡喜無量。歡喜無量故得多修行。多修行故得三摩地。得三摩地故能趣清凈。趣清凈故恒得化生。得化生故識無愚癡。識無愚癡故得憶念生智。由是能隨憶念多生。一生二生乃至無量百千生善男子。菩薩成就此十種法。得宿住隨念智

復次善男子。菩薩成就十種法。不離善知識。何等為十。一者見佛聞佛念佛。二者聽聞正法。三者承事眾僧。四者不離諸佛菩薩問訊起居。五者常近多聞說法之師。六者常得聽聞諸波羅蜜。七者恒聞菩提分法。八者恒聞三解脫門。九者恒聞四梵行。十者恒聞一切智性。善男子。菩薩成就此十種法親近善知識

復次善男子。菩薩成就十種法遠離惡知識。何等為十。一者遠離毀禁補特伽羅。二者遠離破見補特伽羅。三者遠離壞威儀補特伽羅。四者遠離邪命補特伽羅。五者遠離習近憒鬧補特伽羅。六者遠離懈怠補特伽羅。七者遠離耽著生死補特伽羅。八者遠離違背正覺補特伽羅。九者遠離愛著家業補特伽羅。十者遠離一切煩惱。善男子。菩薩雖復遠離如是諸惡知識。然于彼處不起損害輕賤之心。菩薩應發如是之心。由佛說言。若與雜亂眾生而相染習。便即為彼之所破壞。是故我應遠離如是諸雜亂處。善男子。菩薩成就此十種法遠離惡知識

復次善男子。菩薩成就十種法得法性身。何等為十。一者得平等身。二者得清凈身。三者得無盡身。四者得積集身。五者得法身。六者得甚深難測不可計度身。七者得不可思議身。八者得寂靜身。九者得等虛空身。十者得智身。善男子。菩薩成就此十種法得如來法性身。止蓋菩薩言。世尊。諸菩薩等于何位中。得證如來法性之身。佛言。善男子。初地菩薩得平等身。何以故。以永離一切不平等故悟入一切菩薩平等法性故。二地菩薩得清凈身。以尸羅清凈故。三地菩薩得無盡身。以永離一切嗔害故。四地菩薩得善積集身。以積集佛法故。五地菩薩證得法身。以能通達一切法故。六地菩薩得不可計度甚深難測身。以積集不可計度甚深難測法故。七地菩薩得不可思議身。以積集不思議佛法。及能積集方便善巧故。八地菩薩得寂靜身。以遠離一切戲論及煩惱故。九地菩薩得等虛空身。以無邊身充滿故。十地菩薩證得智身。以積集一切智故。止蓋菩薩言。世尊。如來法身與菩薩法身有何差別。佛言。善男子。二種法身性無差別。功德威力而有差別。止蓋菩薩白佛言。世尊。云何性無差別而有差別。佛言。善男子。佛與菩薩法性無差別。何以故。此二種身同一性故。但功德威力有差別耳。止蓋菩薩白佛言。世尊。佛與菩薩功德威力云何應知有其差別。佛言。善男子。我今為汝廣說譬喻以明斯義。善男子。如末尼珠有瑩拭者有未瑩者。雖同是寶。而已瑩者光明具足人所愛樂。未已瑩者所有光明猶不具足。善男子。如來珠寶與菩薩珠寶。體性雖同然亦有異。何以故。如來珠寶已清凈故。離一切垢故。菩薩身中法性珠寶。未能普照一切世界。何以故。以有余故。猶有垢故。如末尼珠未已瑩者。是故如來法身與菩薩法身如是差別。善男子。如白分月。從初一日至十五日。光明照耀漸漸圓滿。雖同是月光明不等。而菩薩法身如來法身雖同一性相。然功德威力如是差別

復次善男子。菩薩成就十種法得金剛堅固之身。何等為十。一者貪嗔癡等不能沮壞。二者忿恚結妒我慢貢高顛倒之見不能沮壞。三者世間八法不能沮壞。四者惡趣苦惱不能沮壞。五者一切諸苦不能沮壞。六者生老病死不能沮壞。七者外道諸論不能沮壞。八者魔及魔眾不能沮壞。九者聲聞辟支佛不能沮壞。十者諸欲境界不能沮壞。善男子。菩薩成就此十種法得金剛堅固之身

復次善男子。菩薩成就十種法為大商主。何等為十。一者得平等意樂。二者應受供養。三者能作出離。四者能為所依。五者能作饒益。六者善能積集道路資糧。七者得好財寶。八者心無止足。九者常為導師。十者善巧隨順往一切智城。善男子。云何菩薩得平等意樂。乃至云何得善巧隨順往一切智性大城。善男子。譬如商主得諸國王及國王子等之所愛樂。菩薩亦爾。為法商主得諸如來及聲聞等之所愛樂。善男子。譬如商主應得聚落婆羅門及剎帝利等之所供養。菩薩亦爾。為法商主應得有學無學及余天龍等之所供養。善男子。譬如商主經于曠野饑饉之處。導引眾商令得安樂無有疲厭。菩薩亦爾。為法商主經于生死曠野之中。能令眾生免離逼迫皆獲安樂。善男子。譬如商主能與一切貧苦眾生作大依止。令得出離曠野饑饉。菩薩亦爾。為法商主能與外道遮落迦波離婆羅社迦。令得出離生死全其軀命。善男子。譬如商主能得饒益王臣及諸人民。菩薩亦爾。為法商主能得饒益愛著生死諸眾生等。善男子。譬如商主將多商人往于諸方。經過曠野饑饉之處。善能積集眾多資糧。越于險難得至大城而獲安樂。菩薩亦爾。為法商主善能積集福智資糧。導引眾生超過生死曠野之中。得至諸佛一切智城。善男子。譬如商主養育眾人。欲往他方積集珍寶。所謂金銀末尼真珠吠琉璃螺貝璧玉珊瑚等寶。菩薩亦爾。為法商主養育眾生。欲往一切智慧大城。善能積集佛法珍寶。善男子。譬如商主悕求一切財物終無厭足。菩薩亦爾。為法商主悕求一切正法財寶無有厭足。善男子。譬如商主于眾商中而為上首。積集資財能為主故。最尊勝故。能令眾商信受語故。菩薩亦爾。為法商主于一切眾生中最尊勝故。能為主故。積集功德言不虛妄故。善男子。譬如商主能以善巧超過險路至彼大城。菩薩亦爾。將諸眾生超過生死到智慧城。善男子。是名菩薩得等意樂乃至善巧到一切種智慧大城

復次善男子。菩薩成就十種法。而能于道善巧。何等為十。一者能知平等道。二者能知不平等道。三者能知安隱道。四者能知善巧道。五者能知有水草道。六者能知諸方道。七者能知相道。八者能知正道。九者能知邪道。十者能知出離道。善男子。菩薩成就此十種法即能于道善巧

復次善男子。菩薩成就十種法得不顛倒道。何等為十。一者若諸有情應以大乘而調伏者。為說菩薩道而調伏之不為說聲聞道。二者若諸有情應以聲聞乘而調伏者。為說聲聞道而調伏之不為說菩薩道。三者若諸有情應以一切智而調伏者。為說一切智道而調伏之不為說緣覺道。四者若諸有情應以緣覺乘而調伏者。為說緣覺道不為說一切智道。五者若諸有情執著我法。為說無我及以空法。不說我與有情命者養育者補特伽羅。六者若諸有情執著二邊為說離二邊道。不說依止二邊。七者若諸有情心散亂者。為說奢摩他毗缽舍那。不說散亂道。八者若諸有情著戲論者為說真如。不說愚夫耽著戲論。九者若諸有情耽著生死。為說涅槃不說生死。十者若諸有情著于邪道。為說無結無棘刺道。不說普遍煩惱棘刺道。善男子。菩薩成就此十種法即能成就不顛倒道

復次善男子。菩薩成就十種法。而能善行于三摩呬多心。何等為十。一者善行身念處。二者善行受念處。三者善行心念處。四者善行法念處。五者善行境界念處。六者善行阿蘭若念處。七者善行村邑國土王都聚落念處。八者善行利養尊重名聞念處。九者善行如來施設學處念處。十者善行煩惱及隨煩惱雜染念處。云何菩薩行身念處。善男子。菩薩以正般若簡擇諸法。與身俱者能舍惡法。觀察是身從頭至足無我我所。性不久停終當壞滅。筋脈纏縛臭穢不凈。菩薩如是觀察之時。而不于中樂欲貪著。以是義故。身中所有諸可惡法。唯除菩薩自在能舍。非諸有情。是名善行于身念處。云何菩薩行受念處。善男子。菩薩作是思惟。所有諸受悉皆是苦。愚夫顛倒為之為樂。一切智者知樂即苦。是故勇猛修行斷苦。令他有情亦如是學。菩薩摩訶薩觀察受時。終不染著亦不嗔恚。是名菩薩善行受念處。云何行心念處。善男子。菩薩作是思惟。心實無常執著為常。實是其苦執著為樂。本無有我執著為我。本來不凈執著為凈。其心輕動無時暫停。以不停故。于諸雜染能為根本。壞滅善道開惡趣門生長三毒。與隨煩惱等作其因緣。為主為導。又能積集凈不凈業。迅速流轉如旋火輪。亦如奔馬。如火焚燒。如水增長。遍知諸境如世彩畫。菩薩如是觀察心時。便得自在。得自在已于諸法中亦無掛礙。是名菩薩善行心念處。云何菩薩行法念處。善男子。菩薩如實了知諸不善法貪嗔癡等。及依止此所起余法。及能修習煩惱對治。令諸惡法皆悉永斷。既能了知一切善法。于中安住要期發愿。復能安立一切有情。如是修學。是名菩薩善行法念處。云何菩薩行境界念處。善男子。菩薩于可意不可意色聲香味觸法中無染無著。亦不發起嗔恚之心。菩薩作是思惟。我不應于都無法中而生貪染。我若生染即是愚夫及愚癡性。為不了性。為不善性。如世尊言。若為貪愛所染即便頑鈍。不能了知善不善法。由此因緣墮于惡趣。菩薩作是思惟。我不應于空法中發起嗔恚。我若起嗔。即不能忍是嗔恚纏。為諸圣人之所訶責。及梵行者之所譏嫌。菩薩觀察境界之時。不為境縛亦無執著。復教化人如是修學。是名菩薩善行境界念處

佛說寶雨經卷第七佛說寶雨經卷第八

　　　　唐天竺三藏達摩流支譯


云何菩薩善行阿蘭若念處。善男子。菩薩作是思惟。住無諍行及住寂靜行。若有天龍藥叉健達縛等他心神通。能知我心心所有法。是故我應如理作意。遠離不如理作意。于如理法中增廣修習。是名菩薩善行阿蘭若念處。云何菩薩善行村邑聚落國土王都念處。善男子。菩薩若有非法之處當須舍離。所謂酒肆淫里王家。博弈醉徒聚戲歌舞。非是出家之所行處皆應遠離。是名菩薩善行人間念處。云何菩薩善行利養承事尊重贊嘆念處。善男子。菩薩能于利養等中發如是心。為諸施者作福田故。分散施故。終不耽著生于愛染。亦不為己執我我所。所受之物與一切有情共之。回施一切苦惱之者。由此因緣菩薩所得利養等事。終不倚恃而生我慢貢高之心。作是思惟。所得名聞利養等事。體性空寂都不可得。終當磨滅敗壞之法。不可信也。誰有智者于無常法中而生愛著。復起憍逸我慢貢高。是名菩薩善行利養等念處。云何菩薩善行如來施設學處念處。善男子。菩薩作是思惟。過去諸佛習是學處。既能修習已現等覺入般涅槃。未來諸佛如是修習。當現等覺入般涅槃現在諸佛既修習已。今現等覺入般涅槃。菩薩摩訶薩。能于如是所學之處。發起信心尊重勇猛。依之修習。是名菩薩善行如來施設學處念處。云何菩薩善行一切煩惱及隨煩惱雜染念處。善男子。菩薩于煩惱及隨煩惱雜染法中善能念之。從何因起何緣所生。如是緣起。如是緣生。悉皆舍離。是名菩薩善行煩惱及隨煩惱念處。善男子。菩薩成就此十種法。恒常證得三摩呬多心

復次善男子。菩薩成就十種法受糞掃衣。何等為十。一者誓愿堅固。二者謙下自卑。三者無厭棄。四者無所著。五者離過患。六者見功德。七者不自贊。八者不毀他。九者戒具足。十者諸天之所親近。善男子。云何菩薩誓愿堅固乃至諸天之所親近。善男子。菩薩得信及意樂具足。于諸佛所深起信心。設因護命不毀誓愿亦無轉動。由誓愿堅牢故得謙下心。心謙下故得無我慢。人所棄舍糞掃之服。盡皆收用洗濯縫綴。乃無疲倦亦不棄舍。由是義故無所執著。雖云此衣粗弊爛壞復生污垢多諸蚤虱不以為患。見其功德糞掃衣仙人服用。如來所贊佛說吉祥。遠離慳貪隨順圣種。以是因緣得不自贊。亦不毀他得戒具足。戒具足故諸天來下而親近之。恒為諸佛之所稱嘆。諸大菩薩而訓誨之。復得人非人等之所擁護。若聚落城邑剎帝利婆羅門等頂戴尊重。同梵行者常所咨嗟。善男子。菩薩成就此十種法受糞掃衣。止蓋菩薩白佛言。世尊。諸菩薩等其心廣大。何因緣故行下劣行

佛言。善男子。諸菩薩等有大勢力。方能行此下劣之行。無勢力者則不能行。何以故。大力菩薩為護世間。而能對治未起煩惱。非無力者行下劣也。善男子。于意云何。如來行解為廣大耶為下劣乎。止蓋菩薩白佛言。世尊。我今于此不堪詶對。何以故。如來無所證無行解。以不見法故不可測量。我今何能辯如來所行優劣。佛言。善男子。于汝意云何。如來于四洲中一切有情天龍藥叉健達縛等。示現如是下劣之行。復為如是眾生贊嘆杜多功德。止蓋菩薩白佛言。世尊。如來為調伏初發趣大乘。對治一切有情未起煩惱故。示現下劣苦行。佛言。善男子。如是如是。有大勢力諸菩薩等。為欲調伏諸有情故。著糞掃衣而無下劣亦復如是。善男子。是名菩薩受糞掃衣

復次善男子。諸菩薩成就十法受用三衣。何等為十。一者知足。二者少欲。三者遠離希求。四者無積聚。五者離損失。六者離積聚損失苦惱。七者離憂惱。八者離愁嘆。九者無所取。十者勤修習故盡諸有漏。善男子。菩薩于下劣衣而得知足。以知足故而能少欲。以少欲故無所希求。不希求故曾無積聚。無所聚故無損失。以不損失故即無苦惱。無苦惱故無有愁嘆。無愁嘆故亦無所受。無所受故能勤修習盡諸有漏。善男子。是名菩薩成就十法得受用三衣

復次善男子。菩薩成就十種法得不隨他行。何等為十。一者不隨貪愛行。二者不隨嗔怒行。三者不隨愚癡行。四者不隨損害行。五者不隨慳吝嫉妒行。六者不隨我慢行。七者不隨令他了知名稱行。八者不隨尊重利養行。九者不隨恭敬天魔行。十者不隨貢高行。善男子。菩薩成就此十種法。是故說名不隨他行

復次善男子。菩薩成就十種法名為乞食。一者為攝受諸有情故而行乞食。二者為次第故而行乞食。三者為不疲厭故而行乞食。四者為知足故而行乞食。五者為分布故而行乞食。六者為不耽嗜故而行乞食。七者為知量故而行乞食。八者為善品現前故而行乞食。九者為善根圓滿故而行乞食。十者為離我執想而行乞食。善男子。云何菩薩攝受有情乃至為離我執想。善男子。菩薩見一切有情受諸苦惱。雖復成就微少善根。而此善根暫時非久。為欲攝益如是有情故。而行乞食。菩薩入于城邑聚落之時。住于正念具足威儀。諸根寂然亦不高舉不令放逸。得次第故終不舍彼貧窮之家入富貴家。所謂婆羅門若剎帝利。居士大家次第乞時。從一家詣一家。乃至事畢終無違越。唯除惡處不應乞食。所謂惡狗家新產犢家惡種類家。若男子若女人若童男若童女起煩惱處。及譏嫌處。諸外道處。如是之處皆應舍置。菩薩次第乞食之時。不生厭離亦不疲倦。于彼有情無所憎愛。由不疲厭而生知足。于好于惡隨應受取。若得食已至于住處。收缽多羅及以衣服。于如來像前。或制多前。或窣堵波前。供養恭敬尊重贊嘆。以所得食分為四分。一分施與同梵行者。一分施與貧窮之人。一分施與惡趣有情。一分自食。菩薩雖食而于食事無貪無染亦無愛著。唯為活命而受于食。不使身羸亦不令重。所以者何。身若極羸廢修善品。身若極重增長睡眠。菩薩食已能令善品增長現前。由勤修故無有懈怠亦無懶墮。而得圓滿菩提資糧。由彼善能成熟菩提分法遠離我執。得無我故能舍身肉施與有情。善男子。菩薩成就此十種法能行乞食

復次善男子。菩薩成就十種法得于一坐。何等為十。一者坐菩提道場。諸魔驚怖而獨不動。二者證出世靜慮。諸魔驚怖而獨不動。三者得出世般若。諸魔驚怖而獨不動。四者得出世智。諸魔驚怖而獨不動。五者證其空性。諸魔驚怖而獨不動。六者證諸法如實。諸魔驚怖而獨不動。七者證正覺道。諸魔驚怖而獨不動。八者證于實際。諸魔驚怖而獨不動。九者證于真如。諸魔驚怖而獨不動。十者得一切智。諸魔驚怖而獨不動。言一坐者。所謂一切智坐。亦名法座。善男子。菩薩成就此十種法能得一坐

復次善男子。菩薩成就十種法得一食。何等為十。一者不恣貪食。二者無染著食。謂得食已于時非時。不應更受。若蘇油石蜜等種種滋味。三者若見他人受蘇等時不起嗔惱。四者若他人受蘇等時不生嫉妒。五者菩薩行一食時。若遇重病應受蘇等。六者菩薩行一食時。必有命難應食蘇等而便受之。七者菩薩行一食時。若有廢修善法之難。應食蘇等而便受之。八者菩薩行一食時。若有如上三難。食蘇等已而不追悔。九者菩薩行一食時。若有三難。應食蘇等而不疑惑。十者菩薩行一食時。若有三難。須食蘇等當作藥想。善男子。菩薩成就此十種法故得一食

復次善男子。菩薩成就十種法得阿蘭若。何等為十。一者久住梵行。二者于毗奈耶而得善巧。三者諸根圓滿。四者具足多聞。五者善說法要。六者離我所執。七者猶如野獸。八者得身遠住。九者得居寂靜。十者不厭離無蓋覆。善男子。云何菩薩久住梵行乃至不厭離阿蘭若。善男子。菩薩舍家出家。于毗奈耶中三業清凈具足尸羅。性多善巧樂習威儀。于佛所說長幼法中。不假他緣自能解悟。及于教義能得善巧。又能了知持犯之處。見持戒者能生恭敬。見毀戒者便能舍離。又復多時數數悔過。于所作罪追悔惡作終不覆藏。復能了知所犯之罪有上中下。又能了知所造惡業。招異熟果時分長短。菩薩修行清凈故得諸根圓滿眼根不減。耳根無缺。身分具足。方堪住彼阿蘭若處。獨靜無人不為惱亂。乞食易得非遠非近。多諸林木花果枝葉皆悉茂盛。清凈美水取不為勞。龕室安隱無有惡獸。山路幽靜去住無難。如是之處乃可依止。菩薩依止如是處已。隨先所誦及以所聞。晝夜三時恒常修習。誦經之聲不粗不細。善攝諸根不令變異。所受用物皆悉清凈。了知諸法差別之相。舍離惛沉思惟教理。其心不動亦不外緣。若有王王子及剎帝利婆羅門等至菩薩所。菩薩見已恭敬問訊贊言。善來大王。如所敷設請王就坐。王若坐時菩薩亦坐。王若不坐菩薩亦立。詳觀王等諸根躁動。菩薩即應贊言。大王善能利益王之國內。多有持戒福德多聞智慧沙門。若婆羅門之所居住。無有盜賊及官人等之所侵欺。復觀王等諸根寂然安隱調伏。菩薩爾時當為演說種種諸法。王若不樂說種種法。菩薩即當隨順說厭離法。王若不欲樂聞厭離之法。即應為說如來甚深廣大之法及大威德。如是及余人間聚落婆羅門剎帝利諸有來者。隨宜為說亦復如是。菩薩以多聞故即能說法。令聽聞者心皆歡喜。于菩薩所生凈信心。以能說法修習善品對除煩惱。又以多聞力故得離我執。復能遠離我執怖畏故。于阿蘭若處不驚不懼得無所畏。菩薩住阿蘭若處。現前觀察無所住著。非如野獸無所觀察。菩薩住阿蘭若處。無有怖畏無有過患。非如野獸恒畏中傷。菩薩住阿蘭若處。為聚落中若男若女若童男若童女散亂心故。為攝受正法故。為無所住著故。非如野獸為護命故。遠避人間。菩薩由遠住故得現前寂靜。見阿蘭若有大功德。復見寂靜無厭離無覆蓋。修習諸法住阿蘭若。是名菩薩久住梵行乃至不厭離不覆蓋。善男子。菩薩成就此十種法得阿蘭若處住

復次善男子。菩薩成就十種法能樹下坐。何等為十。一者不得依止極近聚落樹下而坐。二者不得依止極遠聚落樹下而坐。三者不得依止棘刺稠林樹下而坐。四者不得依止葛蒙密蔓及獼猴處樹下而坐。五者不得依止枯葉樹下而坐。六者不得依止猿猴住處樹下而坐。七者不得依止多有鳥處樹下而坐。八者不得依止惡獸住處樹下而坐。九者不得依止近道路處樹下而坐。十者不得依止粗惡人處樹下而坐。菩薩應當依止無障難處樹下而坐。身得輕安心常悅樂。善男子。菩薩成就此十種法得樹下坐

復次善男子。菩薩成就十種法能露地坐。何等為十。一者于春夏秋冬不應依止墻壁處坐。二者不應依止林樹下坐。三者不得依止穰[麥*戈]草[卄/積]處坐。四者不得依止山腹巖坎處坐。五者不得依止河岸坎中而坐。六者不得以物遮寒而坐。七者不得以物障風而坐。八者不得以物障雨而坐。九者不得以物障熱而坐。十者不得以物承露而坐。若諸菩薩在露地坐。身遇諸病又復無力。應入寺中作如是念。如來為欲對除煩惱。處處廣說杜多功德。我今雖復在于寺中。心不愛樂又不耽著。勤修正法對除煩惱。作是思惟我住寺中。但為攝受諸施主故。不為長養于自身故作露地想。善男子。菩薩成就此十種法得露地坐

復次善男子。菩薩成就十種法得冢間坐。何等為十。一者謂諸菩薩于好住處極生厭離。二者諸菩薩等于一切時恒起死想。三者諸菩薩等恒常能起余殘之想。四者諸菩薩等常觀于身分起赤想。五者諸菩薩等常觀于身分起青想。六者諸菩薩等常觀于身分起膿想。七者諸菩薩等常觀于身起膖脹想。八者諸菩薩等常觀于身起干焦想。九者諸菩薩等常觀于身起離散想。十者諸菩薩等常觀于身起骨鎖想。善男子。菩薩于冢間坐為利益哀愍諸有情故住于慈心。亦為持凈戒故。成就軌則故。不起食肉之心。何以故。善男子。冢間周遍多有非人之所依住。若見菩薩食啖于肉。生不凈信起煩惱心。由是菩薩不應食肉。善男子。菩薩住于冢間若入伽藍。先當禮拜如來制多。次應禮拜長老苾芻。后復問訊少年苾芻。不坐僧家床席等物恭敬而立。何以故。善男子。菩薩為欲隨順世間將護有情故。不坐僧家床席等物。冢間菩薩順圣者故。若違逆世間非圣者故。若一苾芻將自坐物。請菩薩坐冢間。菩薩應審觀察彼苾芻意樂后無追悔。及余眾僧不起嗔嫌。然自應起下劣之心。如旃荼羅童子方坐此座。善男子。菩薩成就此十種法得冢間坐

復次善男子。菩薩成就十種法能得常坐。何等為十。一者常坐為不惱身故。二者常坐為不惱心故。三者常坐為不惛睡故。四者常坐為不疲厭故。五者常坐為欲圓滿菩提資糧故。六者常坐為心一境性故。七者常坐為證現前道故。八者常坐為趣菩提道場故。九者常坐為利益一切有情故。十者常坐為欲永斷諸煩惱故。善男子。菩薩成就此十種法能得常坐

復次善男子。菩薩成就十種法得隨敷坐。何等為十。一者于其敷具無所耽嗜。二者終不自為施設敷具。三者不遣他人施設敷具。四者不現于相令他施設敷具。五者隨彼所有若草若葉便即應坐。六者諸地方處若多毒蛇蚊虻孔穴。即應舍離并不應坐。七者菩薩欲臥身向右邊累足而臥。以法衣覆身。正念正知起明了想。八者右脅而臥不著睡眠。九者但為長養諸大種故。乃至為活命故。十者菩薩于恒恒時及常常時令善品現前。善男子。菩薩成就此十種法得隨敷坐

復次善男子。菩薩成就十種法得修習瑜伽者。何等為十。一者能常修不凈。二者能常修慈悲。三者能常修緣起。四者于諸過患常修善巧。五者能常修空性。六者能常修無相。七者能常修瑜伽。八者能常勤修。九者得不悔過。十者能具足戒。善男子。云何菩薩能修不凈。善男子。菩薩獨處宴坐。端身舒緩結加趺坐。現前觀察心極厭離。安住正念心不外緣。作是思惟。人中所有一切飲食。若凈若穢若好若惡有味無味。若食啖已身火所觸。皆成不凈爛壞可惡。而不隨順一切世間諸愚夫等耽嗜染著。我等圣者依毗奈耶法。能以正智觀察自身。不起染著亦不耽嗜。然復我心亦不生于厭離。是故菩薩能修不凈。云何菩薩能修慈悲。善男子。謂諸菩薩于閑靜處獨處宴坐。端身舒緩結加趺坐。現前觀察心極厭離。安住正念心不外緣。作是思惟。諸有情輩多起嗔害作不善業。復常親近不善丈夫。無狀于我起怨仇想。或于過去。或于未來。或于現在。起如是業。我意令彼一切有情所起嗔害皆得斷除。令彼坐于菩提道場。如是之事不唯言說。實是菩薩甚深意樂隨順思惟。是名菩薩能修慈悲。云何菩薩能修緣起。謂諸菩薩若起貪愛及嗔恚心。作是思惟。由我起于貪嗔等法。能起之我既從緣生。所起貪嗔及貪等境亦從緣起。誰有智者于眾緣生虛妄法中起我執著。是名菩薩能修緣起。云何菩薩于諸過患能修善巧。謂諸菩薩為欲斷除自身過患故常修習。若他相續有諸過患。堪為說者令彼斷除。不堪為者菩薩即應舍離而去。云何過患。謂于佛法僧。于戒于圣于梵行者。及于世間尊卑長幼性不恭敬。此是過患。自恃己身常起我慢。輕賤于他染著現前種種境界。背于涅槃起我見有情見命者見補特伽羅見斷見空見執常無常。性不承事一切圣者。親近愚夫。遠離持戒供養破戒舍善丈夫近不善丈夫。誹謗甚深素怛纜藏。于此藏門常懷驚怖。懈怠懶惰輕賤己身。性無辯才威光下劣。所不應悔而乃悔之。所應悔者而不能悔。恒為蓋纏之所系縛。幻惑誑諂之所隨逐。惛沉睡眠之所覆蔽。性常愛樂恭敬利養。貪著種姓愛戀眷屬。樂國土眾會。舍所受持法性樂。親近順世間咒。而常厭離出世正法。串習不善不修諸善。贊出家人惡。若于女人及諸丈夫童男童女諸外道等皆悉贊嘆。不樂住于阿練若處。食不知量。于其尊者不樂親近。誦習之時自為分限。非所行處不見過惡。性不恭敬微細尸羅。于小罪中心不驚怖。見愚癡者諸根暗昧嘆為寂靜。見智慧者諸根明利撥為囂舉。行于倨傲顛倒執著。性樂粗言。于愛不愛諸色之中隨順執著。見起嗔者不生慈心。見受苦者不起悲愍。見有病者無厭離心。見彼死者無有驚怖。不求出離焚燒之處。不觀察身不觀察戒。于已作當作現作之法性不觀察。不應思惟而起思惟。不應計度而生計度。不應悕求而有悕求。于非出離作出離想。于彼非道而作道想。未得謂得。應作不作。耽著惡法舍離善品。惡說大乘贊嘆小乘。毀呰深信大乘補特伽羅。贊嘆深信小乘補特伽羅。常為諍論恒起斗訟。性懷粗獷好為惡語。倨傲多言嚴切暴惡。貪婪矯詐性多虛妄。語無倫次愛樂戲論。此是過患。菩薩能于如是過患。得善巧已勤修空性。為欲舍離諸戲論故。菩薩雖復勤修空性然心流散。于彼彼處而心樂住。菩薩遍求于彼彼境。自性皆空求不可得。所取之境體既是空。能取之心性亦非有。所觀心境了知是空。能觀察智體實非有。菩薩觀察空性之時修無相性。菩薩雖復勤修無相。猶有彼彼諸相現前。菩薩又觀現前諸相體性皆空。如是諸相既不可得。觀內身相亦不可得。于身念住亦不可得。心不執著外諸相中。念住體性亦不可得。菩薩舍離如是諸相。常能發起修習意樂。菩薩修習諸三摩地。于其境界無間而住。謂心一境性是奢摩他。如實觀察是毗缽舍那。菩薩修習三摩呬多。心得無悔又復歡喜。何以故。戒清凈故。以諸菩薩戒清凈故得于瑜伽。具足戒者增長瑜伽修習瑜伽。是故說名得瑜伽者。善男子。菩薩成就此十種法能修習瑜伽者

復次善男子。菩薩成就十種法能持素怛纜藏。何等為十。一者聽聞領受。為守護正法故。不為資財故。二者聽聞領受。為守護住持故。不為利養故。三者聽聞領受。為三寶種不斷故。不求供養故。四者聽聞領受。為正攝受發趣大乘諸有情故。不為名稱贊嘆故。五者聽聞領受。為欲利益無依無怙諸有情故。六者聽聞領受。安樂苦惱諸有情故。七者聽聞領受。為諸有情無慧眼者得慧眼故。八者聽聞領受。為發趣聲聞乘諸有情等。演說聲聞乘道故。九者聽聞領受。為發趣大乘道故。十者聽聞領受。為自身證無上智故。不為希求下劣乘故。善男子。菩薩成就此十種法能持素怛纜藏

復次善男子。菩薩成就十種法能持毗奈耶藏。何等為十。一者能了知毗奈耶。二者能了知毗奈耶義。三者能了知毗奈耶甚深理趣。四者能了知毗奈耶微細。五者能了知應作不應作。六者能了知自性違犯。七者能了知施設違犯。八者能了知所學波羅提木叉緣起。九者能了知聲聞毗奈耶。十者能了知菩薩毗奈耶。善男子。菩薩成就此十種法能持毗奈耶藏

復次善男子。菩薩成就十種法能善軌則所行境界具足威儀。何等為十。一者善學聲聞一切學處。二者善學緣覺一切學處。三者善學菩薩一切學處。四者于諸學處得善學已。能善軌則所行具足。五者軌則所行皆具足已。便能舍離非沙門行。六者以是因緣菩薩不行非處非時。七者菩薩能于沙門所行威儀軌則皆具足已。若沙門若婆羅門。皆無有能非理譏毀。八者由此菩薩亦能令他善學如是一切學處。九者菩薩所行軌則圓滿已。得端嚴寂靜具足威儀。十者成就威儀而無矯詐。善男子。菩薩成就此十種法能善軌則所行境界威儀具足

佛說寶雨經卷第八佛說寶雨經卷第九

　　　　唐天竺三藏達摩流支譯


復次善男子。菩薩成就十種法離慳吝嫉妒。何等為十。一者得自為施主。二者能勸他布施。三者能贊嘆布施。四者慶慰他施。五者贊余施主令得歡喜。六者見施他時終不起念。但施于我勿施余人。如是之物唯我應有。七者菩薩發心令一切有情皆得利益。謂能濟彼活命資具。八者菩薩發心令諸有情皆得安樂。所謂成就世出世間所有安樂。九者我當勤修為欲利益諸有情故。十者我應發起舍離慳吝嫉妒之心。善男子。菩薩成就此十種法便能永離慳吝嫉妒

復次善男子。菩薩成就十種法能于一切有情得平等心。何等為十。一者于一切有情得平等方便。二者于一切有情得心無障礙。三者于一切有情得無惱壞心。四者修行布施。五者修習持戒。六者修習安忍。七者修習正勤。八者修習靜慮。九者修習般若。為欲利益諸有情故。十者積集一切智因。菩薩積集終不依止二種之心。平等普為一切有情而積集故。菩薩若能如是積集。速證法性能出一切生死熱惱。亦能令他出離生死。菩薩平等于諸有情心不貪愛亦無憎嫉。善男子。譬如長者有其六子。皆悉端嚴稱可父意。長者憐愍心無偏念平等養育。然彼諸子幼小愚癡未有善巧。長者舍宅忽然失火。是時諸子各各別處。善男子。于汝意云何。是時長者頗作是念。我令諸子前后出不。止蓋菩薩言。不也世尊。何以故。由彼長者心平等故。于其諸子隨得隨出。佛言。如是如是。菩薩亦爾。一切有情在于生死熱惱宅中。愚癡無智復無善巧。如是有情。于六道中各各別住。菩薩以方便故皆令得出。復能置于寂靜之界。善男子。菩薩成就此十種法。于一切有情得平等心

復次善男子。菩薩成就十種法。得善巧供養一切如來。何等為十。一者以法供養。即供養一切如來。非財供養。二者如說修行。即為供養一切如來。非財供養。三者為利益安樂諸有情故。即為供養一切如來。非財供養。四者為攝諸有情故。即為供養一切如來。非財供養。五者隨所作事皆為利益諸有情故。即為供養一切如來。非財供養。六者不舍離誓愿。即為供養一切如來。非財供養。七者不舍菩薩所作事業。即為供養一切如來。非財供養。八者如理思惟故。即為供養一切如來。非財供養。九者心無厭倦故。即為供養一切如來。非財供養。十者不舍離菩提心故。即為供養一切如來。非財供養。云何為法供養。善男子。以法身即是諸如來故。法供養已即為供養一切如來。云何如說修行。謂如說修行成如來故。云何為利益安樂一切有情。謂如來出現為利益安樂一切有情故。云何為攝受諸有情。謂如來出現攝受一切諸有情故。云何為利益諸有情。以所作事業皆為利益諸有情故。云何不舍誓愿。以舍離誓愿不能利益諸有情故。云何不舍菩薩所作事業。若違背菩薩所作事業。即不能供養一切如來。云何如理思惟。謂不如理思惟。不能供養諸如來故。云何心不疲厭。謂心若疲厭。即不能供養一切如來。云何不舍菩提心。以舍離菩提心。即不能供養一切如來。何以故。善男子。以諸菩薩為利益有情。當得阿耨多羅三藐三菩提。若無有情則諸菩薩不現等覺。是故以法供養。即得供養一切如來。非財供養。善男子。菩薩成就此十種法即得善巧。承事供養一切如來

復次善男子。菩薩成就十種法能降伏我慢。何等為十。一者菩薩舍家出家所有親屬。皆舍離我猶如死尸。以是因緣能降伏我慢。二者我毀形好。著壞色衣身貌異俗。由是因緣能伏我慢。三者我剃除須發。手執應器巡家乞食。以是因緣能降伏我慢。四者巡家乞食。如旃荼羅子起下劣心。以是故能降伏我慢。五者從他乞食我命因他。應念己身如乞求者。由是故能降伏我慢。六者我所得食雖為他人之所輕賤。為乞食故而無厭倦。由是故能降伏我慢。七者供養尊者阿遮利耶作福田想。由是故能降伏我慢。八者我具威儀軌則所行。為欲令他同梵行者見皆歡喜。以是故能降伏我慢。九者未得佛法愿我當得。以是故能降伏我慢。十者我能于彼忿怒損害諸有情中常起忍辱。以是故能降伏我慢。善男子。菩薩成就此十種法能降伏我慢

復次善男子。菩薩成就十種法能得凈信。何等為十。一者以宿植善根具足因緣故出生福德。二者不由師教而得正見。三者舍離虛誑諂曲之行得意樂具足。四者無邪曲性得質直心。五者由利根故。得智慧具足。六者以清凈心流注相續故。能舍離睡眠障礙。七者舍離惡知識。依止善知識。八者希求善法不起我慢。九者演說正法。無顛倒取。十者以廣大信。能知如來廣大威德。善男子。菩薩成就此十種法得清信心

止蓋菩薩白佛言。世尊。我于如來廣大威德。愿樂欲聞少分之義。佛言。善男子。汝應諦聽善思念之。我今為汝宣說如來廣大威德少分之義。止蓋白佛言。善哉世尊。愿樂欲聞。善男子。如來成就大慈平等普為一切有情。如來于一有情起于大慈。與一切有情而無有異。如來大慈。雖遍有情界盡虛空界。然大慈邊際實不可得。善男子。如來成就大悲不與一切聲聞緣覺諸菩薩共。如來于一有情起大悲時。與一切有情而無有異。善男子。如來成就說法無盡。于無量劫無量阿僧企耶。名言各別道理不同。為一切有情能頓演說。然佛所說法無窮盡。善男子。如來成就無量問難。能答能釋。善男子。假使一切有情。乃至入于有情數者。同時問佛。名句文身各各有異。如來于一剎那或一臘縛一牟呼栗多。能答能釋而無窮盡。善男子。如來成就靜慮所行境界得無障礙。善男子。假令一切有情。皆住十地諸菩薩位。如是菩薩。一時皆入無量百千諸三摩地。如是入時經于無量百千諸劫。所入靜慮各各不同。實不能知佛三摩地。及所行境界邊際可得。善男子。如來成就無量色身。若諸有情應以如來色身而教化者。如來即能于一剎那或一臘縛一牟呼栗多。各各于彼有情之所。示現如來色身之相。若諸有情應見種種別類有情色身之相。如來即能于一剎那或一臘縛或一牟呼栗多。各各于彼有情之前。示現種種別類有情色身之相。善男子。如來眼所取境有無量種。諸有情等。天眼所見。肉眼不見者。如是種類有情。滿于超過算數思量世界之中。世尊如實觀見爾所有情。猶如掌中阿摩羅果。善男子。如來耳所取境有無量種。如前所說無量無邊諸世界中。有情充滿。然彼世界一切有情。于一剎那一臘縛時一牟呼栗多頃同時出聲。然彼諸聲音韻屈曲。言詞大小宣說有異。如來聞彼音聲。各各差別皆能了知。善男子。如來成就圣智無盡無量猶若虛空。善男子。盡有情界所有眾生。各各構畫別別思惟作種種業。如來于一剎那于一臘縛一牟呼栗多。悉能了知。此諸有情如是構畫如是思惟如是造業得如是果。如來以無礙智。悉能了知彼諸有情三世業果。何以故。如來常在三摩呬多故。何以故。如來念無失故。諸根不散故。心不馳流故。何以故。善男子。如來住寂靜故。甚寂靜極寂靜故。能斷一切諸煩惱故。善男子。若彼眾生。有諸煩惱心則馳散。不能得彼諸三摩地。如來無彼煩惱塵垢起無漏智。證得一切諸法自在平等理性。通達一切諸三摩地三摩缽底所行境界。善男子。如來所有四種威儀。一一皆住于三摩地。乃至如來入于涅槃。經爾所時住三摩地。何況少時而不在定。善男子。如來于無量劫積集資糧。由是如來常住三摩呬多。善男子。如來不可測量。不可思惟。不可計度。止蓋菩薩白佛言。不也世尊。以如來于三阿僧企耶積集資糧。而證得故。佛言。善男子。我于無量劫積集資糧。證得如來不思議境。非唯于彼三僧祇劫而證得故。然由菩薩悟解平等諸法性已。方得入彼三僧祇數。非初發心

止蓋菩薩言。若諸有情得聞如來大威德者。能起凈信歡喜悅樂。世尊。彼諸有情。當知即是有福德者。作諸善者。斷業障者。若起信解則親近菩提。何況聞已受持讀誦究竟通利為他廣說。世尊。如是有情不久堪成如來威德。佛言。如是如是。善男子。此諸有情。當為無量諸佛攝受。當得承事無量諸佛種諸善根。若善男子。善女人。得聞如來廣大威德。終不應起猶豫疑惑。于如來威德。能意樂思惟心凈勝解。著新凈衣如法供養。能于七日七夜。專念思惟心不散亂。滿七日七夜已。即于其夜得見如來。若所作法不具足者。是人臨命終時心不散亂。當得如來現前而住

止蓋菩薩白佛言。世尊。若諸有情。聞說如來大威德時生不信不。佛言有。善男子。若諸有情。聞說如來大威德時。意樂猛利粗惡楚毒起損害心。于說法師起惡知識想。由是因緣。身壞之后生奈洛迦。善男子。若諸有情。聞說如來廣大威德心生凈信。于說法師起善知識想及導師想。善男子。決定應知。此諸有情生生之處。曾聞如來廣大威德。或此諸有情作如是思惟。我應往昔于諸佛會中曾聞此法門。由斯我等聞于如來廣大威德。心生凈信如世尊說。今聞如來廣大威德。生凈信者以昔曾聞故

爾時世尊即現舌相覆于面輪。次覆于身及師子座并諸菩薩聲聞之眾釋梵護世。乃至覆于一切大會。爾時世尊還攝舌相告大眾言。善男子。如是舌相。由如來得不妄語故。汝等應當深生凈信。能于長夜利益安樂。說此法時。八萬四千菩薩得無生法忍。無量百千有情。遠塵離垢得法眼凈。其余無量有情。曾未能發菩提心者皆得發心

爾時薄伽梵告止蓋菩薩言。善男子。菩薩成就十種法。于世俗中而得善巧。何等為十。一者于世俗諦施設有色。勝義諦中色不可得亦無執著。于世俗中施設受想行識。勝義諦中乃至于識皆不可得亦無執著。二者于世俗中施設地界。于勝義中地不可得亦無執著。雖于世俗施設水火風界及空識界。于勝義中乃至識界俱不可得亦無執著。三者雖于世俗施設眼處。于勝義中眼處不可得亦無執著。雖于世俗施設耳處乃至意處。于勝義中乃至意處皆不可得亦無執著。四者雖于世俗施設有我。于勝義中我不可得亦無執著。五者雖于世俗施設有情。于勝義中有情不可得亦無執著。六者雖于世俗施設命者養育意生補特迦羅摩納縛迦。于勝義中皆不可得亦無執著。七者雖于世俗施設世間。于勝義中世間不可得亦無執著。八者雖于世俗施設有世間法。于勝義中世間法不可得亦無執著。九者雖于世俗施設佛法。于勝義中佛法不可得亦無執著。十者雖于世俗施設菩提。于勝義中所證菩提及能覺者。俱不可得亦無執著。善男子。因想施設所有言說。是名世俗。雖勝義中世俗不可得。離于世俗則無勝義。善男子。若菩薩于世俗中能得善巧非勝義諦。是故說名世俗善巧。善男子。菩薩成就此十種法。得世俗善巧

復次善男子。菩薩成就十種法。得勝義善巧。何等為十。一者證得無生法性。二者證得不滅法性。三者證得不壞法性。四者證得不入不出法性。五者證得超過言語所行法性。六者證得無言說法性。七者證得離戲論法性。八者證得不可說法性。九者證得寂靜法性。十者證得圣者法性。何以故。善男子。以勝義諦不生不滅不壞無入無出超過言路。非文字取故。非戲論證故。不可言說湛然寂靜。為諸圣者自內所證。善男子。以諸如來。若有出現若不出現。其勝義理常住不壞。為是義故。菩薩剃除須發。身服袈裟心生正信。遠離于家趣于非家。是名出家。得出家已精勤修習。如頭系繒彩為火所燒。無暇救火專求勝義。若無勝義則梵行唐捐。諸佛出世亦無義利。善男子。由有勝義故。諸菩薩于此法中能得善巧。善男子。菩薩成就此十種法。得勝義善巧

復次善男子。菩薩成就十種法得緣起善巧。何等為十。一者能知空性。二者能知無所有性。三者能知不堅固性。四者能知如影性。五者能知如像性。六者能知如響性。七者能知如幻性。八者能知無住性。九者能知搖動性。十者能知緣起性。菩薩作是思惟。諸法如是空。如是無所有。如是不堅固。如是喻影。如是喻像。如是喻響。如是喻幻。如是無住。如是搖動。如是緣起。復作思惟。于此諸法能了知生能了知滅。菩薩又復思念。一切諸法何因故生何因故滅。由無明為緣能生諸法。無明是首。無明為依。依無明已諸行得生。依諸行已諸識得生。依識生已名色得生。依名色已六處得生。依六處已諸觸得生。諸觸生已施設于受。以有受故施設于愛。愚夫為愛所逼迫故施設于取。取謂受取。以取生故有相續生。依止有故而得于生。依止生故而得有老。以有老故補特伽羅皆有其死。以有死故即能生于憂悲苦惱。諸法積集為大苦聚。是故智者應當精勤壞滅無明拔其根本。無明滅故而諸法滅。善男子。譬如命根滅已余根皆滅。如是無明滅故即無所依。以無依故煩惱不起。以生死因滅故諸趣果滅。由是菩薩能證涅槃。善男子。菩薩成就此十種法得緣起善巧

復次善男子。菩薩成就十種法故能自了知。何等為十。一者菩薩觀察自身是誰種姓。于婆羅門剎帝利種。若居士家富貴貧賤。諸種姓中何種姓生。菩薩雖能于諸富貴種姓中生。終不恃此而起憍慢。若于貧賤種姓中生。作是思惟。我昔曾作諸雜業故。由是令我生此種姓。以是因緣厭離諸有。以厭離故而求出家。二者得出家已應作是念。為何義利而求出家。作是思惟。我今出家為欲自度令他得度。自得解脫令他解脫。是故菩薩常應遠離懈怠懶惰。三者菩薩應念。我今出家于諸罪障不善之法皆應除滅。所以者何。若有諸罪已能斷除。應自心生歡喜悅樂。若未除斷為令斷故應勤修習。四者菩薩應當如是觀察。我既出家一切善法皆得增長。所以者何。若諸善法已得增長心生喜樂。若未增長為令增長殷勤修習。五者菩薩又應如是觀察。若增長善法除滅罪障。我當依止如是尊者。由是因緣。菩薩應隨鄔波馱耶。持戒破戒。少聞多聞。若有名稱。若無名稱。起導師想猶如世尊。生于凈信歡喜悅樂。六者菩薩當于阿遮利耶。應常尊重恭敬供養。作是思惟。我今依止阿遮利耶故。于菩提分法未圓滿者愿得圓滿。于煩惱法未得除斷愿得除斷。菩薩奉事阿遮利耶。如鄔波馱耶想。若有善法隨順攝受。若不善法了知不作。由此心生歡喜悅樂。七者菩薩應起思惟誰是我師。復作是念。一切智者是我之師。云何一切智者。謂了知諸法哀愍世間。能起大悲為大福田。與一切世間天人阿素洛等為大軌范是我導師。菩薩由此歡喜悅樂得大利益。復作思惟。諸佛世尊是我之師。佛所演說圣道學處我當修習。乃至命終亦無違犯。我應如是尊重諸佛。恭敬供養心常隨順。八者菩薩作是思惟。我從誰乞而得于食。菩薩復念。我應從彼城邑聚落諸婆羅門剎帝利等而乞于食。我令如是諸有情等。以施食故獲大果報。獲大義利獲大威德。故從乞食。九者菩薩作是思惟。城邑聚落諸婆羅門剎帝利等。應作何想而與我食。菩薩復念。彼應于我。作沙門想。作苾芻想。作福田想。而與我食。我應思念但是沙門及福田者。所有功德我皆修習。十者菩薩作是思惟。無始生死我今出離。云何出離。菩薩思念。我得出家成苾芻法。是第一出離。我今成就沙門功德。是第二出離。我常精進離于懈怠。證于法性故能出離無始生死。是第三出離。我當于阿耨多羅三藐三菩提而現等覺。是第四出離。菩薩由作如是觀察能自了知。善男子。菩薩成就此十種法得自了知

復次善男子。菩薩成就十種法能知于世。何等為十。一于倨傲者能自卑下。二于憍慢者能離憍慢。三于邪曲者能為質直。四于虛誑者能真實言。五于惡語者能為愛語。六于堅強者能柔軟語。七于暴惡者常能忍辱。八于嗔怒者能修于慈。九于苦惱者能修于悲。十于慳吝者能修于施。善男子。菩薩成就此十種法能知于世

復次善男子。菩薩成就十種法生清凈佛剎。何等為十。一者成就于戒無缺無雜。戒無點污。戒得清凈。二者為一切有情心得平等。三者以能成就廣大善根。四者于利養名稱恭敬贊嘆。心常舍離無所染著。五者得清凈信心無疑惑。六者常修精進離懈怠心。七者能入寂定無散亂心。八者能得多聞而無惡慧。九者成就利智非鈍根性。十者有慈悲性無損害心。止蓋菩薩白佛言。世尊。于此十法。為要具足方始得生。若有闕者能得生不。佛言。善男子。若有菩薩。成就一法得無缺減。無少違犯鮮白清凈。彼諸菩薩即得具足成就十法。善男子。菩薩成就此十種法生清凈佛剎

復次善男子。菩薩成就十種法。得處胎藏塵垢不染。何等為十。一者造如來像。二者修理破壞諸佛制多。三者以諸妙香涂佛制多而為供養。四者以諸香水洗如來像而為供養。五者于佛制多中掃灑涂地而為供養。六者親能承事供養父母。七者親能供養阿遮利耶鄔波馱耶。八者親能供養修梵行者。而菩薩心無有悕望。九者菩薩愿以善根回施有情。由我善根。令不染著胎垢而生。十者菩薩如是回向。意樂殷重猛利甚深。善男子。菩薩成就此十種法。得處胎藏塵垢無染

復次善男子。菩薩成就十種法。得舍家出家。何等為十。一者得無所取。二者不雜亂住。三者得厭背境界。四者離境界愛著。五者不起染著境界過患。六者于佛施設所有學處恭敬尊重。能善修習勇猛精進。七者于飲食衣服資具醫藥。隨所受物心常知足。八者于缽多羅及袈裟資具。善能舍離一切積集。九者于境界中心常怖畏起于厭離。十者常勤修習。能于現前寂靜而住。善男子。菩薩成就此十種法。得舍家出家

復次善男子。菩薩成就十種法。能得凈命。何等為十。一者能善舍離為利養故矯詐諂曲。二者能善舍離為利養故而現其相。三者善能舍離為利養故虛言鼓動。四者善能舍離惡求利養。五者善能舍離非法利養。六者善能舍離不凈利養。七者不耽著利養。八者得不染著利養。九者得性不熱惱。十者于如法利養善能知足。善男子。云何善能舍離為利養故矯詐諂曲。謂此菩薩不為利養因緣故身語心業而為矯詐。云何身不矯詐。謂此菩薩若見施主及助施者。不現威儀。云何不現威儀。謂此菩薩若舉足時不詐徐步。若下足時不前視一尋現思惟相。亦不詐偽不顧直視。云何語不矯詐。謂此菩薩不為利養故安徐細語柔軟愛語及隨順語。云何心不矯詐。若有施主及助施者請喚之時。菩薩不為利養語現少欲心廣貪求內懷熱惱。是名菩薩不為利養故矯詐諂曲。云何善能舍離為利養故而現其相。菩薩若見施主及助施者終不現相。自言我之衣缽病緣醫藥。而彼施主及助施者。雖不惠施菩薩終不從彼乞求。是名菩薩善能舍離為利養故而現其相。云何菩薩善能舍離為利養故虛言鼓動。菩薩若見施主及助施者。終不詐言。某甲施主持某事物而惠施我。我以某物而報彼恩。又言某甲以我持戒多聞少欲。持彼彼物而施與我。我起悲心。憐愍彼故而攝受之。是名菩薩善能舍離為利養故虛言鼓動

佛說寶雨經卷第九佛說寶雨經卷第十

　　　　唐天竺三藏達摩流支譯


云何菩薩善能舍離惡求利養。善男子。菩薩不為利養故身心行惡。身行惡者。為利養故馳走來往而犯尸羅。心行惡者悕求利養。若見余人所得利養及同梵行者。興心損壞。是名菩薩舍離惡求利養。云何菩薩舍離非法利養。謂此菩薩不行矯詐取于利養。不以斗秤而行欺誑。他所委信。終不侵損不行矯詐。是名菩薩舍離非法利養。云何菩薩舍離不凈利養。謂此菩薩所得利養。若窣堵波。若法若僧共有之物。或他不與亦不許可。雖得彼物必不受之。是名菩薩舍離不凈利養。云何菩薩不耽著利養。謂此菩薩得利養時。不攝為己物。不自稱富者。亦無積聚。時時施與沙門婆羅門等。若施與父母及輔翼左右親友眷屬。時時自用。雖自受用亦無染著。菩薩不得利養之時。心不生苦亦無熱惱。若彼施主及助施者。雖不惠施。菩薩于彼不起嗔心。若得如法利養及隨僧次。一切如來皆同許可。諸菩薩等無有呵責。諸天贊嘆。同梵行者無有譏嫌。于此利益常能知足。善男子。菩薩成就此十種法能得凈命

復次善男子。菩薩成就十種法得心無厭倦。何等為十。一者為諸有情故雖久住生死而無厭倦。二者為諸有情故于生死苦而無厭倦。三者于利益有情中而無厭倦。四者諸所作事常為有情而無厭倦。五者能令有情作善事業而無厭倦。六者為聲聞乘補特伽羅宣說道法而無厭倦。七者不于聲聞乘補特伽羅前現不信彼聲聞乘法。八者攝受菩提分法而無厭倦。九者圓滿菩提資糧而無厭倦。十者于涅槃界不求現證。亦無趣向涅槃意樂。由此菩薩能隨順大菩提故。趣向大菩提故。親近大菩提故。善男子。菩薩成就此十種法得心無厭倦

復次善男子。菩薩成就十種法。能行一切如來教敕。何等為十。一者修不放逸。舍諸放逸故。二者得身善律儀。身不行惡故。三者得語善律儀。語不行惡故。四者得意善律儀。意不行惡故。五者怖畏他世。能盡舍離諸不善法。六者能說正理離諸非理。七者能善說法訶責非法。八者能得舍離譏嫌之業。于清凈業隨順修行。九者于如來教中不說過患。能盡舍離諸煩惱毒。十者于如來法性能隨順守護。防御一切惡不善法。善男子。菩薩成就此十種法。能行一切如來教敕

復次善男子。菩薩成就十種法。得面門微笑永離顰蹙。何等為十。一者得諸根明凈。二者得諸根遍凈。三者得諸根不缺。四者得諸根離垢。五者得諸根白凈。六者得永離損害。七者得永離睡眠。八者得永離纏縛。九者得永離結恨。十者得永離忿怒。善男子。菩薩成就此十種法。得面門微笑永離顰蹙

止蓋菩薩白佛言。世尊。如我解佛所說義趣。由諸根清凈故諸菩薩得面門微笑。復由永離諸煩惱故得無顰蹙。佛言。善男子。如是如是如汝所說

復次善男子。菩薩成就十種法能得多聞。何等為十。一者如實了知如是貪火熾然生滅。二者如實了知如是嗔火熾然增盛。三者如實了知如是癡火惛亂增長。四者如實了知有為之法悉皆無常。五者如實了知如是諸行一切皆苦。六者如實了知如是世間并皆是空。七者如實了知如是一切諸行無我。八者如實了知如是愛著皆名戲論。九者如實了知一切諸法因緣所生。十者如實了知涅槃寂靜。如是之義非但言說。要以聞思修所成慧。方于此義如實了知。如是知已悲心堅固。為諸有情發起精進。善男子。菩薩成就此十種法能得多聞

復次善男子。菩薩成就十種法攝受正法。何等為十。一者于后時后分后五十歲正法將滅時分轉減。諸有情類不能修持住非道中。智燈已滅無能說者。此時若有能于廣大素怛纜中。有大利益。有大威德。生諸善法如有情母。受持讀誦。種種承事恭敬供養。二者展轉為他宣說開示。三者能于修學如是廣大經典補特伽羅所。生于凈信。歡喜踴躍攝受于彼。四者聽聞正法無所悕望。五者于此法師起導師想。六者能于正法起甘露想。七者能于正法起仙藥想。八者于其正法起良藥想。九者專求正法不顧身命。十者悕求正法起修行想。善男子。菩薩成就此十種法能攝受正法

復次善男子。有十種法菩薩成就為法王子。何等為十。一者具諸相莊嚴。二者身得隨好。三者諸根具足皆悉圓滿。四者于一切如來所行之處隨順修行。五者于一切如來所得圣道隨順得之。六者于一切如來所有覺悟隨順悟之。七者能得除滅世間苦惱。八者善學一切圣者所行。九者得善修習梵行。十者能住一切智城。是諸如來所住之處。善男子。菩薩成就此十種法為法王子

復次善男子。菩薩成就十種法。得釋梵護世之所承奉。何等為十。一者能于菩提而不退轉。二者一切諸魔所不能動。三者于佛法中而無退失。四者隨順能入諸真實相。五者隨順通達一切諸法悉皆平等。六者能于一切佛法之中。不藉他緣而能信解。七者得善證智。八者成就不共一切聲聞辟支佛法。九者能超過彼一切世間。十者證無生法忍。善男子。菩薩成就此十種法。得釋梵護世之所承奉

復次善男子。菩薩成就十種法。能知有情意樂隨眠。何等為十。一者如實了知一切有情貪心意樂。二者如實了知一切有情嗔心意樂。三者如實了知一切有情癡心意樂。四者如實了知一切有情上品意樂。五者如實了知一切有情中品意樂。六者如實了知一切有情下品意樂。七者如實了知一切有情諸善意樂。八者如實了知一切有情堅固意樂。九者如實了知一切有情常起隨眠。十者如實了知一切有情暴惡隨眠。善男子。菩薩成就此十種法。能知有情意樂隨眠

復次善男子。菩薩成就十種法。能得成熟有情善巧。何等為十。一者若諸有情。應以如來色相而得度者。即現如來色相。二者應以菩薩色相而得度者。即現菩薩色相。三者應以緣覺色相而得度者。即現緣覺色相。四者應以聲聞色相而得度者。即現聲聞色相。五者應以帝釋色相而得度者。即現帝釋色相。六者應以魔王色相而得度者。即現魔王色相。七者應以梵天色相而得度者。即現梵天色相。八者應以婆羅門色相而得度者。即現婆羅門色相。九者應以剎帝利色相而得度者。即現剎帝利色相。十者應以居士色相而得度者。即現居士色相。善男子。若諸有情應以如是色相方便得調伏者。菩薩為彼示現種種色相方便而調伏之。善男子。菩薩成就此十種法。能得成熟有情善巧

復次善男子。菩薩成就十種法得隨順住。何等為十。一者質直心。二者柔軟心。三者不邪曲心。四者無損害心。五者無垢心。六者清凈心。七者無堅鞕心。八者無粗惡言。九者能常忍辱。十者具足隨順善男子。菩薩成就此十種法得隨順住

復次善男子。菩薩成就十種法得安樂住。何等為十。一者能得正見具足清凈。二者得戒具足。三者軌則清凈。四者得順所行境。五者無所染著。六者成就悲愍。七者能常憂念。八者能得同類。九者能發起一乘。十者不事余師。善男子。菩薩成就此十種法得安樂住

復次善男子。菩薩成就十種法得攝事善巧。何等為十。一者為攝有情修利益施。二者為攝有情修安樂施。三者為攝有情修無盡施。四者為攝有情言說利益。五者為攝有情修言說義。六者為攝有情修言說法。七者為攝有情示言說理。八者為攝有情以善利益。九者為攝有情同飲食等饒益彼故。十者為攝有情同于活命資具等事饒益彼故。善男子。法利益者所謂法施。安樂施者。所謂財施。無盡施者。謂常宣說道路示人。言說利益者。謂說善根。言說義者。謂說真實。言說法者。謂順如來教演說之法。言說理者。謂不壞實義。善利益者。謂令眾生除滅不善置于善處。同飲食等饒益彼者。謂同受用種種飲食衣服等事。同于活命資具等事饒益彼者。謂同受用金銀末尼真珠璧玉吠琉璃寶螺貝珊瑚象馬車乘如是等事。善男子。菩薩成就此十種法得攝事善巧

復次善男子。菩薩成就十種法能得端嚴。何等為十。一能得寂靜威儀。二能得無矯詐威儀。三能得清凈威儀。四能令見者之所愛樂。五能令見者諸惡止息心意寂靜。六能令見者無有厭足。七能令見者心意悅樂。八能令見者心無掛礙。九能令見者所愿滿足。十能令見者心生凈信。善男子。菩薩成就此十種法能得端嚴

復次善男子。菩薩成就十種法為所依止。何等為十。一者能守護他。以諸有情怖煩惱故。二者能得出離。以生死曠野多饑渴故。三者善能拔濟。謂令有情出生死海故。四者能作眷屬。以諸有情多煢獨故。五者為大醫師。以能對除煩惱病故。六者能作依怙。以諸有情無依恃故。七者能作依止。以諸有情無依處故。八者能作歸依。以諸有情無依托故。九者能為智燈。以諸有情住無明故。十者能作歸趣。以諸有情無趣向故。善男子。菩薩成就此十種法得為所依

復次善男子。菩薩成就十種法如大藥樹。何等為十。善男子。如大藥樹能令有情皆得受用。一者受用其根。二者受用其莖。三者受用其枝。四者受用其葉。五者受用其花。六者受用其果。七者見時受用其色。八者嗅時受用其香。九者嘗時受用其味。十者摩時受用其觸。善男子。菩薩如是從初發心乃至成佛。能施彼彼一切有情諸煩惱病種種法藥令得受用。或受用菩薩施波羅蜜多。或受用菩薩戒波羅蜜多。或受用菩薩忍波羅蜜多。或受用菩薩精進波羅蜜多。或受用菩薩靜慮波羅蜜多。或受用菩薩般若波羅蜜多。或見菩薩身而得勝利。或聞菩薩名而得勝利。或味菩薩功德而得勝利。或復供養菩薩而得勝利。善男子。菩薩成就此十種法如大藥樹

復次善男子。菩薩成就十種法能勤修福德。何等為十。一者于三寶中隨力供養。二者于諸有情病患之者能施醫藥。三者于一切有情饑渴逼者能施飲食。四者于一切有情為寒熱等所侵逼者能施衣服。五者于阿遮利耶鄔波馱耶。心常尊重恭敬供養。六者于同梵行者問訊起居。合掌禮拜恭敬供養。七者建立伽藍樹林園苑。八者于時時間能以資財谷麥等物庫藏所有而行惠施。九者于其奴婢及傭力者。平等憐愍而養育之。十者于時時間。能尊重供養持凈戒者及諸沙門婆羅門等。善男子。菩薩成就此十種法能勤修福德

復次善男子。菩薩成就十種法得變化善巧。何等為十。一者于一佛剎身相不動。能于無量佛剎諸如來所聞甚深義。二者于一佛剎身相不動。能于無量佛剎諸如來所聽聞正法。三者于一佛剎身相不動。能于無量佛剎諸如來所恭敬供養。四者于一佛剎身相不動。能于無量佛剎土中。修集菩提資糧圓滿。五者于一佛剎身相不動。能于無量佛剎土中。見諸菩薩現正等覺。恭敬供養尊重贊嘆。六者于一佛剎身相不動。能于無量佛剎土中示詣道場。七者于一佛剎身相不動。能于無量佛剎土中。自現等覺令他皆見。八者于一佛剎身相不動。能于無量佛剎土中轉正法輪。九者于一佛剎身相不動。能于無量佛剎土中示般涅槃。十者于一佛剎身相不動。能于無量佛剎土中。從初發心乃至成佛。經爾所時觀諸有情應調伏者。即能現作種種變化而調伏之。菩薩雖現如是變化。而不分別我能變化。于所變境亦不分別。如是之事我所化作。止蓋菩薩白佛言。世尊。菩薩能作種種變化。云何于此能化之者及所化事得無分別。佛言。善男子。我今為汝當說譬喻。汝應諦聽。善男子。譬如日月光耀四洲。廣能利益諸有情等。而彼日月。雖能利益一切有情。而不分別我為能耀。亦不分別彼有情等以為所耀。然日月天子。由其往昔異熟業成。能作如是利有情事。善男子。諸菩薩等亦復如是。雖種種變化而無功用。于能化所化不起分別。我是能化有情為所化。何以故。如是種種變化之事。一一皆是菩薩善業得成熟故。由昔修行發如是愿作如是事。以此故得于能化所化離于分別。善男子。菩薩成就此十種法得變化善巧

復次善男子。菩薩成就十種法。速疾能于無上菩提而現等覺。何等為十。一者得具足施。以善積集成就施故。二者得具足戒。成就凈戒無有缺漏亦無雜染。超過一切聲聞緣覺。三者具足安忍。四者具足正勤。五者具足靜慮。六者具足般若。七者具足方便。八者具足勝愿。九者具足諸力。十者具足正智。菩薩以能成就智故。起過一切聲聞辟支佛地。由能成就不共智故。又能超過菩薩初地。乃至能超于第九地。由菩薩得智具足故。善男子。菩薩成就此十種法故。能速疾于無上菩提而現等覺。世尊。說此法門之時。此三千大千世界六種震動。又此世界所有蘇迷盧山。及牟真鄰陀山。摩訶牟真鄰陀山。輪圍山。大輪圍山。及寶山等一切諸山。為供養佛故。峰岫低屈向伽耶山。又此世界所有一切花果樹等。悉皆低屈向伽耶山。供養于佛及供養法。復有無量百千俱胝那庾多菩薩。以種種衣服諸莊嚴具。其積量如蘇迷盧山供養佛法。復有無量百千俱胝釋梵護世。合掌向佛恭敬禮拜。以曼陀羅花摩訶曼陀羅花散于佛上。復有無量百千天子。于虛空中各執天衣。舉手旋轉作百千種聲。以諸天花散于佛上而作是言。過去諸佛已出世間轉正法輪。世尊。今者又復出現轉妙法輪。若諸有情曾于過去供養諸佛。修行福業積集善根。如是有情。今時方得聞此法門。何況聞已深生凈信。復有無量百千莫呼洛伽。亦為供養此法門故出大音聲。猶如雷震其聲普遍。復變化作種種香云雨諸香水。其雨遍此三千大千世界。及伽耶山頂。亦不嬈亂諸有情類。復有無量百千諸龍婇女。于世尊前作種種音樂贊嘆供養。復有無量百千健達縛緊捺洛。右繞三千大千世界及伽耶山。出美妙音贊嘆供養。復有無量百千俱胝藥叉。雨眾蓮花而為供養。復有無量百千諸婆羅門及剎帝利。以諸花鬘燒香和香涂香末香衣服花蓋及諸幢幡而供養佛。復有無量世界之中所有諸佛。為供養釋迦牟尼佛及供養法故。各放眉間光明。其光明中現種種色種種形種種光。謂青黃赤白及紅頗胝迦。所放光明其光右繞此大千界。而能破彼一切闇障。光復右繞伽耶山頂及如來身。然從世尊頂上而入。復有妙風所吹之處。觸者安樂。世尊。說此法門之時。于眾會中有七十二那庾多菩薩得無生法忍。無量百千俱胝那庾多有情。遠塵離垢得法眼凈。無量百千俱胝有情未發心者發菩提心。時伽耶山有一天女名曰長壽。久住此山。率其兵眾將諸眷屬來詣佛所。于眾會中從坐而起。為供養佛。往自宮殿取供養具。還至佛所恭敬供養。而白佛言。我知世尊于過去世無量生中。常住在此伽耶之山。曾有七萬二千諸佛。皆為世尊說此法門文句義理。今者世尊還住此山。而為我等說此法門所有文句。佛言。天女。汝今得聞如是法寶為大義利。爾時復有諸天子眾作是思惟。此長壽天女經爾所時承事如來聞此法門。云何不能轉此女身

爾時止蓋菩薩知諸天子心所思惟。而白佛言。世尊。有何因緣。此長壽天女。經爾所時供養如來。復聞此法門大威神力。而今不能轉此女身。佛言。善男子。此長壽天女。住不可思議解脫法門。為利益一切有情因緣故。善男子。我知此天女于往昔時。以能勸請超過算數諸佛如來發菩提心乃至涅槃故。此天女有大威德。于賢劫中供養諸佛。于此佛剎當現等覺。號長壽如來應正等覺。時薄伽梵。告天女言。天女。汝應示現自身佛剎。爾時天女。當即現入一切色身三摩地。入此定已時。此三千大千世界平坦如掌。吠琉璃寶以成此界。除去諸惡山石草木。處處示現諸劫波樹流泉浴地八功德水充滿池中。于其水上眾花彌覆。復能除彼下劣有情。乃至不聞女人之名。處處示現種種蓮花大如車輪。于蓮花中有諸菩薩結加趺坐。亦復示現薄伽梵身。謂長壽如來應正等覺。為諸菩薩敷演妙法。無量百千俱胝那庾多釋梵護世諸大菩薩。前后圍繞說此法門。爾時長壽天女從定而起。于世尊前右繞三匝。大眾之中隱沒不現

止蓋菩薩白佛言。世尊。若有善男子善女人。聞此法門若能受持若讀若誦。若復思惟為他廣說。如是之人生幾所福。佛言。善男子。若有人能布施三千大千世界一切有情。如是布施相續不斷。經于無量百千諸劫。若善男子及善女人。有能書寫如此法門。善詳校已能施與他生凈信者。是人功德勝前福德。何以故。善男子。以彼財施是下劣之法有滅壞故。法施殊勝有大威力。何以故。善男子。以諸有情染著財產。經無量時生死流轉。樂世間法終不能受廣大法味。善男子。若有能以三千大千世界中所有眾生。皆能安置于十善道。復有能于此殊勝法門聽聞讀誦思惟修習為他演說。是人功德勝前福德。何以故。善男子。十善業道因此法門而出生故。善男子。若復有人教化三千大千世界一切有情。皆得聲聞辟支佛果。若有聞此法門受持讀誦思惟修習為他廣說。是人功德勝前福德。何以故。善男子。依此法門得諸聲聞辟支佛果。又依此法門得諸菩薩及出世間諸佛之果。善男子。若能聽聞受持讀誦此法門者。此人即是已于一切素怛纜中受持讀誦。何以故。以此法門是諸法母。善男子。非不得此法性而能證得廣大法性。爾時諸大聲聞承佛威神。從坐而起偏袒右肩右膝著地。恭敬合掌。而白佛言。世尊。我等聞此法門。必定能出廣大生死。佛言。諸苾芻。如是如是如汝所說

爾時薄伽梵告大眾言。善男子。若于如是諸地方處說此法門。當知其地是菩提道場轉法輪處。又應思惟。其地即是大制多處。亦是我等一切導師在中而住。何以故。善男子。以法性即是大菩提故。亦是轉法輪故。又法身即是諸如來故。若供養法即是供養一切如來。若說法師所在地方。當于此處起制多想。于法師處起尊重想。起善知識想。起于演說正道路想。若見法師。應當歡喜。凈信悅樂。邀請上座恭敬供養贊嘆善哉。善男子。我若贊說法師功德。乃至劫盡亦不能說少分功德。何以故。若有善男子善女人愛樂法者。于說法師所行之處。以自身血灑其道路。亦不能報彼說法師少分恩德。何以故。以說法師即能住持如來法眼甚希有故。善男子。諸說法師。若欲說此法門之時。若正說若已說應現無畏不應沉沒。不現憂惱無損害心。著新凈衣應生凈信。他贊嘆時。不應倨傲。不起我慢。不自贊毀他。無所悕望。應常恭敬演說此法

爾時釋提桓因白佛言。世尊。若諸地方有能說此法門之處。我當將諸兵眾。及與眷屬往詣其處。為欲聽聞此法門故。及能守護彼說法師。佛言。憍尸迦。善哉善哉。汝今正應作如是事。汝當守護如來法性

爾時止蓋菩薩白佛言。世尊。當何名此法門。我等云何受持。佛言。善男子。此名寶雨法門。亦名寶積功德。亦名智燈。亦名止一切蓋菩薩所問法門。汝當受持。時薄伽梵。說此經已歡喜無量。止一切蓋及諸菩薩。一切聲聞釋梵護世。及大自在凈居諸天。無量百千天子。及諸天龍藥叉健達縛阿素洛揭路荼緊捺洛莫呼洛伽。聞佛所說歡喜奉行

佛說寶雨經卷第十