　　No. 526 [Nos. 527, 528]

佛說長者子制經

　　　　后漢安息三藏安世高譯


聞如是。一時佛在羅閱只耆阇崛山中。時與五百沙門俱。皆阿羅漢。平旦皆被袈裟持缽入城丐食。時城中有四姓豪貴家。國中第一所居高燥。舍宅樓觀甚好。垣墻周匝七重門。四姓豪家字檀尼迦柰。有一子字制年十六。父檀尼迦柰歿。故制獨與母居。佛時到其家丐食。時制在內第三門住。遙見佛來制即念言。是人何壹端正絕好乃爾。好如明月珠。光明如日月。其色如黃金。如月十五日盛滿。時佛住于門外。制便走入語母言。我見一人來。大端正絕妙天下無有輩。我生以來未曾見人如是。今在門住欲乞丐。制語母當丐之。其母大慳貪不肯丐與。制言。母當哀用我故丐與是人。與是人者如病者得良醫。制復言。與是人者名字達于天上天下。是人今續在外住。其母復不肯丐。制數數語母不止。母便恚語制言。汝嬈我不止者。汝令我煩亂。母言。是人不用是乞丐故來。但欲欺調汝耳。今汝小癡兒當何等知。汝所索不止者。會得我捶杖乃止耳。佛預知其母慳貪。佛便放威神徹照七重門內。制見佛光明心大歡喜。制即復到母所啟語言。愚人不知布施。譬如盲人墮火中。其人但坐無目故。世間人但坐慳貪。不信布施后當得其禍。人心念惡口言惡身行惡。愚癡不信佛不信經不信比丘僧。死后皆墮地獄中餓鬼畜生中。人不慳貪信布施后得其福。身行善口言善心念善。自得其福其人家常當與。智者相隨令人有智。制言。母不肯丐與者。自持我今日飯分來。我寧一日不食。哀我疾持來。我欲與是人。恐是人棄我去。是人棄我去是人難值。其母復不肯與。制便自往取飯分。復取所著好衣。持去至佛所。前以頭面著佛足。卻住叉手白佛言。持我所有衣被飯愿上佛。佛默然不應。制復白言。今佛是天上天下人師。當哀度脫我曹。愿為我受之。當令我得福。如是者三。佛便受之。制即大歡喜。佛語制言。今諸慳貪者汝皆伏之。今日汝施與佛衣被飯食。使汝心中諸欲愿者亦皆得之。制大歡喜。復白佛言。我所可愿者。亦不求作第二忉利天王釋。亦不求作第七天王梵。亦不求世世豪貴。愿使我智慧光明如佛。佛言大善。諸所愿者皆令得之。第二天王釋聞制語。即在佛后叉手住。天王釋便于佛前語謂制言。汝今日持小飯食衣被與佛。便欲求作佛者不能得也。十劫百劫千劫萬劫億劫。汝尚未能得作佛。制報天王釋言。我亦不用一飯食故欲得作佛。我常當持善心精進不懈。求佛不止會當作佛。天王釋報制言。汝持四寶須彌山。汝慈心念天下人民。千萬劫億萬劫。汝尚未能得佛也。制復報天王釋言。譬如匠師持斧入山索樹木。會當擇取好直者。會當可意乃取耳。我不用一飯食衣被故求作佛也。天王釋復語制言。汝欲求佛者劇苦。汝不如求作第七梵。若第二忉利天王釋。汝欲求作佛難得也。制復報天王釋言。汝寧見閻浮利內不。天王釋言。見之。制言。滿其中大火上至天。持身投其中。我會當求作佛終不止。天王釋言。汝滿閻浮利地內其中火。是中有人民畜生及蠕動之類。汝不當殺之。汝口言惡心念惡。死當入地獄中。汝當那得作佛。制報天王釋。世間人民及蠕動。我持慈心皆付彌勒佛。彌勒佛自當度脫之。我求佛道會不止。制復報天王釋言。第七梵眾第二天王釋。所居止處會當衰敗。皆當歸死無有脫不死者。天王釋便叉手報制言。卿持心堅乃如是。念欲求佛不止者。卿會得作佛。制復報天王釋言。汝莫持汝天上意自貢高也。復有勝汝者。我持善心精進不懈。求佛不止會當得作佛。天王釋便默然無所復語。佛便語制。汝前后所承事凡六萬佛。汝常當愿求作佛。汝常持心精進承事諸佛。卻后二百億萬劫。汝不復更地獄餓鬼畜生中。卻后二百億萬劫竟。汝當作遮迦越王。當有十億小國皆屬汝。汝當領四天下當飛行。汝所行當正。壽盡當上生第七梵天。第四兜術天。天上壽盡當復下生作遮迦越王。壽盡當復上生第七梵天。如是上下百億萬劫竟。汝當作佛字須彌迦羅。當度脫天上天下人民。汝生下地當照萬二千億天地。上至二十八天上。天地皆為大動。夜明如日出。人民皆壽七千億歲。汝身當長二百丈。當有萬一千城。城皆四百八十里。城皆板著之。皆刻鏤金銀琉璃水精珊瑚車渠馬瑙七寶。汝作佛時當再會說經。一會時有六千億沙門皆得阿羅漢。第二會說經時。有四千億沙門皆得阿羅漢。當爾時人民無有偷盜者。男子女人皆同一心無有惡者。亦無山林溪谷地皆平正。人民無有疾病憂苦皆安樂。所居皆自守。天日三雨裁淹塵土。人欲議語皆大聚會。夏月則不暑冬月則不寒皆得中適。汝教授精舍名為難提陀。若有男子女人。持戒布施與佛辟支佛阿羅漢。求作佛者皆可得佛道。不可不求。八方上下無有能窮極者。佛智慧如是。天下人不知生所從來。亦不知死趣何道。佛說經已。制及諸比丘僧。皆前以頭面著佛足。作禮而去佛說長者子制經