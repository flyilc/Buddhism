　　No. 742

佛說自愛經

　　　　東晉天竺三藏竺曇無蘭譯


聞如是。一時佛在舍衛國祇樹給孤獨園。時國王詣佛所。遙見精舍。下車卻蓋解劍脫履。拱手直進。五體投地。稽首足下。卻長跪白。愿以來日。于四街道請佛及僧。施設微食。普令愚民知佛至尊。睹其儀式傳世為則。愿使眾生遠鬼妖蠱。悉奉五戒。以消國患。世尊曰。善哉善哉。夫為國王。宜有明導率民。以道請求來福。吾昔為王。亦奉諸佛沙門梵志。常行四等六度。勤以致佛巍巍無上

王曰。至真誠如佛教。夫不種核無緣獲其果。吾受佛恩生世為人。去女即男六情完具。景福之會值佛處世。盛明法化在于吾國。積善難量乞退嚴辦。世尊曰。善哉善哉。王即還宮。平治大道高下齊平。廣設帳幔豎諸幢幡。自彼四衢至精舍門。挾道欄楯羅燈如星。步有香爐。天樂眾伎歌佛至尊之靈。咨嗟沙門清貞之德。散華雜寶紛紛如雨。香湯灑地。卻敷綩綖。王親通夜手自為饌。身往奉迎稽首于地。長跪曰。愿世尊。垂大慈現影則濟眾生。佛起著法服。與諸沙門俱之四衢。王及群臣翼從左右。佛至就座。夫人太子皆稽首于地。攘衣跣[革*(卄/(ㄇ@人)/戊)]。行澡水已。手自斟酌。佛飯畢稽首曰。今設微食。愿天人鬼龍蜎蜚蚑行蠕動之類。令世世逢佛逢法逢沙門眾。去世穢臊懷佛正真。佛言。善哉。王為民父母。潤之以慈。導以大明。所愿必得。王曰。普地之民當別之際。咸曰自愛。自愛之義其有要乎

世尊嘆曰。善哉問也。夫人處世。心懷毒念。口施毒言。身行毒業。斯三事出于心身口。唱成其惡。以加眾生。眾生被毒即結怨恨。誓心欲報。或現世獲。或身終后魂靈升天即下報之。人中畜生鬼神太山。更相克賊。皆由宿命。非空生也。身三口四意三無惡。愚者恣之。不孝其親。敬奉鬼妖。淫亂酒悖。就下賤之濁。以致危身滅族之禍。死入太山湯火之酷。長不獲人身。去佛遠正不樂沙門之清戒。常與愚會。斯謂樂危亡之禍。不自愛者也。王曰。善善唯佛教誡。愿聞自愛。其則云何

佛言。自愛之法。先三自歸。以法養親。慈愛人物。悲愍愚惑。見正喜進。平等普護。安濟眾生。施斯四恩。布施窮乏。眾生無怨。諸天祐育眾橫不加。牢獄利劍諸毒消歇。親安族興。生無災患死得上天。常與明會。斯謂自愛者也。王曰。善哉。唯佛教誡。誠高行賢者。清貞守真。穢利邪樂不以染心。口四不言。三兇遠身。危命全行諸佛所珍。親安族興終得上天常得福會。斯謂自愛者也。王曰。善哉。唯佛教真。眾毒橫加。忍默不說。慈惻愍彼。終始濟之。精進不怠。紹心三尊。外靜內寂殖念道根。深觀圣趣。明化真言。孝親濟已。導眾使然。常與福會。斯謂自愛者也。王曰。善哉唯佛教真觀者無數。時有兩商人。一人念曰。佛身丈六華色紫金。頂有肉髻。項有日光。巍巍難言。佛如帝王。沙門猶忠臣。佛陳明法。沙門誦宣。斯王明矣。知佛可尊。佛知其念熟視之。其人心喜喜如獲寶。其一人念曰。斯王愚惑。爾為國主將復何求。佛者若牛。弟子猶車。彼牛牽車東西南北。佛亦猶然。子有何道屈意奉之乎。佛知其有惡念必獲其殃。愴然愍之。其人心懼。若有所遭。二人俱去。三十里停宿沽酒飲之共平。屬事訟之紛紛。其善念者。四王遣善神護焉。毒心謗佛者。太山鬼令酒入腸。猶火燒身。出停路臥。即宛轉落車轍中。晨有商人。車五百乘轢殺之焉。伴求而見。其然曰吾衰矣還國見。疑取物去為不義。遂輕身委財而逝。展轉遠邁。去舍衛數萬里。有一國。國王崩無太子。讖書云。中土有微人。當王斯土。群僚議曰。國之無君。猶體之無首。難以久立也。故王有馬。常為王禮。若有任王者馬必屈膝。僉曰大善。即具嚴駕。以王印綬著車上。人馬填路。觀者莫不揮涕。商人亦出觀。國太史曰。彼有黃云之蓋。斯者氣也。神馬直進屈膝舐商人足。群臣欣豫香湯澡浴。拜為國王僉然稱臣。王曰。余本商人無德于民。不任天位也。群僚曰。天授有德神馬屈膝。于是遂處王宮。聽省國政。深惟曰。余無微善。何緣獲此。必是佛恩使之然也。晨在御座嘆佛無上之圣。率諸群僚向舍衛稽首曰。賤人蒙世尊潤獲為人王。斯土傳世不知有佛。流俗之書亦無記焉。愿以大明。開斯國人之聾盲。明日愿與應真眾垂意顧斯一時三月。佛告阿難。敕諸比丘。明日彼王請。皆當徐徐變化現神尊德。令其國民咸共睹焉。諸天聞佛至彼教化。相率導從。作樂歌德。寶帳幢幡。華下紛紛。光色耀人。佛及應真皆坐正殿。王案舍衛國王供養明法。身自斟酌。畢以小機于佛前坐。佛廣說法。王曰。吾本微人素無快德。何緣獲斯。佛告王曰。昔彼王飯佛。王心念言。佛如國王。沙門猶臣下。王種斯栽。今自獲其果。彼一人云。佛若牛弟子如車。彼自種車轢之栽。今在太山為火車所轢。自獲其果也。非王勇健所能致矣。為善福隨。履惡禍追。響之應聲。善惡如音。非天龍鬼神所為。非先靈所為。造之者心成身口矣。佛說偈曰

　心為法本　　心尊心使　　中心作惡
　即言即行　　罪苦自追　　車轢于轍
　心為法本　　心尊心使　　中心念善
　即言即行　　福樂自追　　如影隨形　

世尊又告王曰。眾惡之罪最重有五。不孝不忠殺親殺君。家滅國亂。重罪一也。羅漢之行得空不愿無想之定。與佛齊意拯濟眾生。而愚向之。重罪二也。佛者眾罪已畢。景福會成。相好十力法導眾生。慈悲喜護心過慈母。而愚惡謗。重罪三也。清凈沙門志清行高。懷抱經法助佛化愚。諸佛相紹繼眾生得度。皆由眾僧。佞讒交構以致不調。僧不調政法毀民狂走。政法毀民狂走者。三道興惱比丘僧。重罪四也。佛之尊廟寶物水土。眾生赤心以貢三尊。愚人或毀盜之。重罪五也。犯斯五者。罪無請。謂之自殺身自滅族自投太山火矣。五罪之重重于須彌。慎無犯焉。佛說經竟。王及群臣皆得須陀洹。受五戒為清信士。國民有作沙門者。守戒為清信士者。遂以五戒十善為國政。諸天祐護國遂興矣。諸天龍神王臣黎民。無不歡喜佛說自愛經