　　No. 696 [No. 695]

佛說摩訶剎頭經(亦名灌佛形像經)

　　　　西秦沙門釋圣堅譯


摩訶剎頭諸天人民長老皆明聽。夫得為人難。無上道亦然。人命難得佛世難值。釋迦文佛本出阿僧祇劫時。佛身作白衣時。累功積德每生自克。展轉五道不貪財寶出身施與。自致為王太子。以四月八日夜半明星出時。生墮地行七步。舉右手而言。天上天下我當為人民作師。太子生時天地皆為大動。第七梵天。第二忉利天王釋。及第一四天王。皆來下持十二種香湯雜華。用浴太子身。太子立身作佛開視道法以示天下人

佛告天下人民。十方諸佛皆用四月八日夜半時生。十方諸佛皆用四月八日夜半時。去家入山行學道。十方諸佛皆用四月八日夜半時得佛道。十方諸佛皆用四月八日夜半時般泥洹。佛言。所以用四月八日者何。春夏之際殃罪悉畢。萬物普生毒氣未行。不寒不熱時氣和適。今是佛生日故。諸天下人民共念佛功德。浴佛形像如佛在時。是故以示天下人

佛言。我為菩薩在世時。三十六反為天王釋。三十六反作金輪王。三十六反作飛行皇帝。今日諸賢者。誰有好心善意念釋迦文佛恩德者。以香華浴佛形像。求第一福者。諸天鬼神所證明知。佛言。人身難得佛經難得聞。能自減省持五家財物用浴佛形像。自在所愿欲求度世無為道。長不欲與生死會者可得。欲求精進勇猛立身如釋迦文佛者可得。欲求文殊師利阿惟越致菩薩飛行教授人民具相可得。欲求辟支佛阿羅漢可得。欲求閉絕三惡根本生天上人間可得。欲求作第七梵天及第二忉利天王釋可得。欲作飛行皇帝可得。欲在世間豪貴可得。欲求財富巨億萬家生可得。欲求百子千孫可得。欲求長壽無病可得。世間人寧亡身上一臠肉。不欲亡一錢。人生不持一錢來。死亦不持一錢去。財物故留世間。死當受苦惱。持用浴佛。生死與俱無有斷絕。佛言。閻浮利內外諸天梵釋鬼神龍。皆當擁護浴佛形像者。從是因緣得佛泥洹道。佛言。諸持好香。湯浴佛形像者自得其福。所在清凈名聞。持好花上佛者自得其福。端正好色無比。持繒幡上佛者自得其福。在所從生常得自然好衣無極。佛言。我累功積德行善至誠。持戒忍辱精進一心智慧。乃自致得作佛耳

灌佛形像所得多少。當作三分分之。一者為佛錢。二者為法錢。三者為比丘僧錢。佛錢繕作佛形像。若金若銅若木若泥若塑若畫。以佛錢修治之。法錢者。架立樓塔精舍籬落墻壁內外屋。是為法錢。比丘僧有萬錢。千比丘當共分之。若無眾比丘但一分作有。以一分給與法錢。數人亦三分分之。出以一分。持后法錢僧錢。一文以上不可妄用。私取一錢自私用以為施惠。見世貧極后長受苦。寧以利刀割肉以施惠人。不以灌佛一錢私作恩惠。寧吞洋銅不以灌佛一錢以作恩分。寧自投大火中不以灌佛一錢與妻子。若共持治生飯食也。今現世當受恐怖。后世魂神當受是痛。世人多有發意求所愿者。布施之日不計少多趣使充饒。事業必敬者疲極眾家殘肴饌。啖食不盡當持那置。佛言。少多皆當送以給與守嵩寺中持法沙門。眾僧自共分。以出物當望生。云何春種食之福那得生耶。不應各各竟分分歸與妻子。是為種于石上。根株焦盡終無生時。今以布施者余福。重以施眾僧。是為施一得萬倍

四月八日浴佛法。都梁。藿香。艾納。合三種草香挼而漬之。此則青色水。若香少可以紺黛秦皮權代之矣。郁金香手挼而漬之于水中。挼之以作赤水。若香少若乏無者。可以面色權代之。丘隆香搗而后漬之。以作白色水。香少可以胡粉足之。若乏無者。可以白粉權代之。白附子搗而后漬之。以作黃色水。若乏無白附子者。可以梔子權代之。玄水為黑色。最后為清凈。今見井華水名玄水耳

右五色水灌如上疏

以水清凈灌像訖。以白練若白綿拭之矣。斷后自占更灌。名曰清凈灌。其福與第一福無異也佛說摩訶剎頭經



(此經宋藏即云灌洗佛形經像法炬譯。撿尋經文與宋藏中摩訶剎頭經相濫。即宋藏錯亂。今按丹本此經卻是摩訶剎頭經圣賢譯者。今從丹本換其經題及譯者云)