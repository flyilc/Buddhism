　　No. 487

　　離垢慧菩薩所問禮佛法經序

　　　　終南山釋氏道宣撰


惟夫。幔幢難偃。三界由此輪回。愛水未清。四惑因茲流湎。自非獨拔開士出有至人。何能裂愛網而辟重關。質深疑而啟昏趣。有離垢慧菩薩者。道高初住。德跨八恒。假時俗之津途。發深識之嘉問。如來以無緣之勝辯。赴有待之幽情。斷五趣之蓋纏。籍五輪之禮念。所以五通五眼。自此增修。五位五生。承斯圓滿。蘊結中夏。千六百年。頹運有蹤。載聞東壤。洎龍朔三年。有天竺三藏。厥號那提。統括六異之宗。窮微四圍之典。九部八藏詞。無昧于自他。十諦一乘義。有歸于空色。并詳略名理。妙達宏致。來儀帝里。頻謁天庭。降厚禮于慈恩。將歸飛于海表。以此經群圣之發軫。凡眾之初心。乃出流布。傳于道俗。遂依繕寫。所在通之。恐未悉其來由。故因敘其緣致。云爾

離垢慧菩薩所問禮佛法經

　　　　大唐三藏那提譯


如是我聞。一時佛在室羅筏悉帝城勝德林中給孤獨園。與大比丘眾五百人俱。菩薩無央數。又與無量婆羅門毗舍首陀并諸長者。各各皆是大眾之首。與其同類來至佛所。又有天龍夜叉乾闥婆阿修羅迦樓羅緊那羅摩睺羅伽。在大法會前后圍繞

爾時眾中有菩薩摩訶薩。名離垢慧。即從座起。偏袒右肩右膝著地。恭敬合掌前白佛言。世尊。欲有少問愿見聽許。佛言。恣汝所問當隨意答。離垢慧菩薩既聞佛許。踴躍無量而白佛言。若有善男子善女人等。于如來所。云何恭敬禮拜供養。佛言。離垢慧。善哉善哉。汝多悲愍。饒益安樂一切人天。當善諦聽為汝解說。若善男子及善女人。欲于佛所起禮敬者。先應發愿作如是言。我今至心頂禮十方諸佛。普入一切諸勝法中。我今五輪于佛作禮。為斷五道離于五蓋。愿諸眾生常得安住。無壞五通。具足五眼。愿我右膝著地之時。令諸眾生得正覺道。愿我左膝著地之時。令諸眾生于外道法不起邪見。悉得安立正覺道中。愿我右手著地之時。猶如世尊坐金剛座。右手指地震動現瑞。證大菩提。今我亦爾。共諸眾生同證覺道。愿我左手著地之時。令諸外道難調伏者。以四攝法而攝取之。令入正法。愿我首頂著地之時。令諸眾生離憍慢心。悉得成就無見頂相。離垢慧。是為五輪作禮之相。次禮十方現在諸佛。應作是言

南無東方阿閦如來。廣及彼方無量世界一切如來。諸大法藏。并諸菩薩聲聞緣覺一切賢圣

南無南方寶相如來。廣及彼方無量世界一切如來。諸大法藏。并諸菩薩聲聞緣覺一切賢圣

南無西方無量壽如來。廣及彼方無量世界一切如來。諸大法藏。并諸菩薩聲聞緣覺一切賢圣

南無北方妙鼓聲如來。廣及彼方無量世界一切如來。諸大法藏。并諸菩薩聲聞緣覺一切賢圣

南無東南方因陀羅雞都幢王如來。廣及彼方無量世界一切如來。諸大法藏。并諸菩薩聲聞緣覺一切賢圣

南無西南方寶游步如來廣及彼方無量世界一切如來。諸大法藏。并諸菩薩聲聞緣覺一切賢圣

南無西北方娑羅因陀羅王如來。廣及彼方無量世界一切如來。諸大法藏。并諸菩薩聲聞緣覺一切賢圣

南無東北方無量幢王如來。廣及彼方無量世界一切如來。諸大法藏。并諸菩薩聲聞緣覺一切賢圣

南無上方智光如來。廣及彼方無量世界一切如來。諸大法藏。并諸菩薩聲聞緣覺一切賢圣

南無下方毗盧遮那如來。廣及彼方無量世界一切如來。諸大法藏。并諸菩薩聲聞緣覺一切賢圣

次又歸命娑婆世界本師釋迦牟尼如來。廣及十方無量世界一切如來。諸大法藏。及入地菩薩摩訶薩聲聞緣覺一切賢圣

又作是言。我今一心頂禮如上一切佛法諸賢圣眾。當愿證知我。從今日乃至菩提。常行歸依佛世尊者。大慈悲者。一切智者。一切知見者。諸畏已離者。人中大師子。大龍王。人中大仙士。大丈夫。一切遍知不思議身。無上身無等身。不與二乘共身。清凈法身。一切眾中最尊上者。我今至誠一心歸命。如是歸命百遍千遍百千萬遍。乃至無量無數遍。盡未來際徹骨徹髓。歸依如上諸佛世尊

又作是言。我今以身口意三業善根。共諸眾生歸依于佛常不離佛。如是歸依坐道場者。常住常恒不遷變者。不老不死不滅壞者。無住無緣性寂靜者。住于法舍作大護念為洲渚者。為歸為依證涅槃者。于諸法中住最上者。我今至誠殷勤鄭重。歸命如是諸佛正法。重又如上至誠歸命住種性中諸菩薩等。從歡喜地乃至法云。住于十地諸菩薩僧

次應懺悔當作是言。唯愿十方諸佛世尊。證知憶念哀受我懺。身業三種。行殺盜淫。口業有四。妄言惡口兩舌綺語。意三業行謂貪嗔癡。自作教他見作隨喜。如是十惡今悉懺悔。又重思惟。無始已來輪轉六道。于諸眾生種種欺負。大斗重秤取物自資。輕秤小斗便與他物。假飾衣金潛行毒藥。皆為損害今悉懺悔。或謗三乘。妄說法律。輕慢三寶。欺誷二親。于諸尊長和上阇梨耆老之前。不生只敬。如是等過去諸罪今悉懺悔。現在惡業誠心發露。所未作者更不敢作。今于諸佛諸菩薩等最大眾首。無比無上無等等前。發露懺悔不敢覆藏。一懺已后更不重造。如是懺悔。第二第三亦如上說

次應勸請當作是言。十方諸佛。若未轉法輪。若欲入涅槃者。我皆勸請唯愿久住。于無量劫愍諸眾生。雨大法雨轉正法輪。不般涅槃

次應隨喜當作是言。十方所有三乘賢圣數如恒沙。及一切眾生。修行六度助菩提法。我皆隨喜

次應回向當作是言。十方三世諸佛作業。及諸菩薩聲聞緣覺所行六度。盡已回向無上菩提。我亦如是回向佛道

次應發愿。仰惟十方三世諸佛菩薩。皆發弘愿。盡虛空遍法界所在流化為諸眾生。三界所攝無有遺余。愿令眾生利樂成熟。具善律儀住大涅槃。今并現前。我亦如是大誓莊嚴。愿我于無上道心不散亂。常見諸佛常聞正法。承事修行無有空過。所作善法及菩提心。亦不退失。所生之處供養圣眾。教化眾生得無上道。轉正法輪。具大神通。亦令眾生如是修學至不退轉

又愿一切眾生早斷諸苦。速證涅槃住如來智。我既出于生死覺悟一切。亦令眾生出離生死。解脫煩惱覺悟一切。唯愿十方諸佛。證知我行菩薩道發興愿海。爾時世尊重說頌曰

　愿我所生處　　隨業而受形
　成大丈夫身　　有信諸根具
　通伎術藝能　　廣解諸教意
　世事悉棄舍　　諸欲皆遠離
　正語住法念　　莊嚴菩提心
　敬事善知識　　有情咸見重
　戒儀既具足　　凈受念樂報
　常畏彼惡業　　游步于善法
　恒依十度行　　故得成菩提
　乃至最后身　　常與眾生樂
　珠中摩尼勝　　能成利他事
　愿我窮未來　　利益無休息　

佛告離垢慧菩薩摩訶薩言。若有眾生行菩薩道。如我所說當依修學。說是經已。離垢慧等及諸大眾。天龍夜叉乾闥婆阿修羅迦樓羅緊那羅摩睺羅伽人非人等。聞佛所說歡喜奉行離垢慧菩薩所問禮佛法經