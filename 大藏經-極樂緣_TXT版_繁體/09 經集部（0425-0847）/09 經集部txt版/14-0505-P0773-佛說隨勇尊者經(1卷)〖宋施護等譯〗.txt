　　No. 505

佛說隨勇尊者經

　　　　西天譯經三藏朝奉大夫試光祿卿傳法大師賜紫沙門臣施護等奉　詔譯


如是我聞。一時佛在王舍城迦蘭陀竹林精舍。與苾芻眾俱

時有尊者名曰隨勇。在王舍城側尸陀林間蛇聚孤峰之上大僧坊中。而獨經行。忽為毒蛇之所噬蠚。蛇之身形瘦細精光猛惡可畏如安惹那舍羅迦。即時隨勇尊者。呼苾芻眾謂言。諸尊者我為毒蛇之所噬蠚。膚體潰壞。今宜置我于僧坊外。無令延毒而復流散

是時尊者舍利子。去隨勇尊者所止不遠。在一樹下坐。聞彼隨勇發如是言。聞已即時往詣其所。到已謂言。尊者隨勇。我向觀汝面及諸根。本無異相。何故今時乃發是聲。隨勇答言。尊者。我為毒蛇之所噬蠚。膚體潰壞。今宜置我于僧坊外。無令延毒而復流散。尊者舍利子。若我取著。眼是我眼是我所。耳鼻舌身意是我。意是我所。色是我色是我所。聲香味觸法是我。法是我所。地界是我地界是我所。水火風空識界是我。識界是我所。色蘊是我色蘊是我所。受想行識蘊是我。識蘊是我所。我若取著如是等法。面及諸根可有異相。尊者舍利子。我不如是取著諸法。謂眼是我眼是我所。乃至識蘊是我。識蘊是我所。今此何故面及諸根有是異相。舍利子言。尊者隨勇。若我我所見及我慢等。斷取著已。復能了知所斷根本永斷無余。如破多羅樹心不復更生。證無生法者。彼復何有異相可得。時尊者舍利子。以尊者隨勇。置僧坊外僵仆于地。爾時尊者舍利子。即說伽陀曰

　智者善行于梵行　　復常善修正道因
　臨舍壽時喜心生　　如重病人得輕差
　智者善行于梵行　　復常善修正道因
　臨舍壽時喜心生　　猶如棄置惡毒器
　智者善行于梵行　　復常善修正道因
　能穎脫于舍報時　　如人出離于火宅
　智行梵行修正道　　悉觀世間如草木
　都無義利無所成　　畢竟一切無系著　

爾時尊者舍利子。為隨勇尊者安置事已。往詣佛所。到已頭面禮世尊足。具陳上事。佛言。舍利子。彼隨勇善男子。若于爾時得聞我說勝妙伽陀及大明章句。彼定不為毒蛇所蠚潰壞其身。舍利子白佛言。世尊。何等勝妙伽陀。何等大明章句。愿為我說

爾時世尊。即說伽陀曰

　持國天王我行慈　　愛啰嚩尾龍亦然
　阿說多哩劍末羅　　悉體埵子悉慈愛
　廣目天王我行慈　　黑瞿曇龍慈亦然
　難陀烏波難陀龍　　彼二行慈亦如是
　我于無足行慈愛　　二足四足亦復然
　及彼多足諸有情　　等行慈心悉無異
　一切龍等行慈愛　　彼龍棲止大海中
　于諸有情普慈心　　若情若器皆如是
　所有一切有情類　　乃至蜎飛及蠕動
　普愿銷除病惱因　　一切獲得安隱樂
　所有一切有情類　　乃至蜎飛及蠕動
　普以賢善平等觀　　一切蠲除諸罪惡
　蛇之為毒極猛熾　　其毒能壞人身命
　而彼蛇窟山峰中　　我常處之而游上
　我為無上世間師　　我常宣說真實語
　以我真實語業因　　我身蛇毒不能入
　所有貪嗔及癡法　　此三世間為大毒
　世尊大覺毒不侵　　佛真實力能破毒
　所有貪嗔及癡法　　此三世間為大毒
　世尊正法毒不侵　　法真實力能破毒
　所有貪嗔及癡法　　此三世間為大毒
　世尊凈眾毒不侵　　僧真實力能破毒
　世間所有諸毒中　　而貪彼毒最為上
　唯佛能破能攝持　　由斯諸毒皆息滅　

爾時世尊說大明曰

怛[寧*也](切身)佗(一句)唵(引)凍蜜里(引二)凍蜜里(引三)凍彌(引四)缽啰(二合)凍彌(引五)那致(引六)蘇那致(引七)計(引)嚩致(引八)母那曳(引九)薩三摩曳(引十)難帝(引十一)難底里(引十二)泥(引)里(引十三)泥(引)羅計(引)尸(引十四)嚩(引)里(引十五)嚩(引)羅計(引)尸(引十六)嗢里(引十七)泥羊(二合)虞(引)里(引)莎(引)賀(引十八)

佛言。舍利子。彼隨勇善男子。若于爾時得聞我說如是伽陀及大明章句。彼定不為蛇毒所蠚潰壞其身。舍利子白佛言。世尊。如佛今說勝妙伽陀及此大明章句。彼隨勇苾芻蛇所蠚時。離于佛所。如是妙法其云何得

爾時尊者舍利子說是語已。頭面著地禮世尊足。出于佛會佛說隨勇尊者經