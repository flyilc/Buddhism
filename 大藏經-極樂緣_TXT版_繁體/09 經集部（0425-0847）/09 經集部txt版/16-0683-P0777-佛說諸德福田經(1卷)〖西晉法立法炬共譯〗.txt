　　No. 683

佛說諸德福田經

　　　　西晉沙門法立法炬共譯


聞如是。一時佛在舍衛國祇樹給孤獨園。與大比丘千二百五十。菩薩萬人。大眾無數圍繞說法。爾時天帝釋。與諸欲天子三萬二千。各將營從。不可稱數。來詣佛所。稽首于地。皆坐一面。爾時天帝。察眾坐定。承佛神旨。從坐而起。整服作禮。長跪叉手。白世尊曰。欲有所問。唯愿彰演。垂世軌則。佛告天帝。譬如冥室。不求燈火。焉有所見。善哉問矣。吾當為汝分別說之。天帝白佛。夫人種德。欲求影福。豈有良田果報無限。種絲發之德本。獲無量之福乎。唯愿天尊。敷揚惠訓。令此愚曚福報無量。天尊嘆曰。快哉天帝。開意所問。法無上矣。諦聽善思。吾當具演令汝歡喜。天帝大眾。受教而聽。佛告天帝。眾僧之中。有五凈德。名曰福田。供之得福。進可成佛。何謂為五。一者發心離俗。懷佩道故。二者毀其形好。應法服故。三者永割親愛。無適莫故。四者委棄軀命。遵眾善故。五者志求大乘。欲度人故。以此五德。名曰福田。為良為美。為無早喪。供之得福。難為喻矣。爾時世尊。以偈頌曰

　毀形守志節　　割愛無所親
　出家弘圣道　　愿度一切人
　五德超世務　　名曰最福田
　供養獲永安　　其福第一尊　

佛告天帝。復有七法。廣施名曰福田。行者得福即生梵天。何謂為七。一者興立佛圖僧房堂閣。二者園果浴池樹木清涼。三者常施醫藥療救眾病。四者作牢堅船濟度人民五者安設橋梁過度羸弱。六者近道作井渴乏得飲。七者造作圊廁施便利處。是為七事得梵天福。爾時世尊。以偈頌曰

　起塔立精舍　　園果施清涼
　病則醫藥救　　橋船度人民
　曠路作好井　　渴乏得安身
　所生食甘露　　無病常安寧
　造廁施清凈　　除穢致輕悅
　后無便利患　　莫見穢惡者
　譬如五河流　　晝夜無休息
　此德亦如斯　　終得升梵天　

于時座中有一比丘。名曰聽聰。聞法欣悅。即從坐起。為佛作禮。長跪叉手。白世尊曰。佛教真諦。洪潤無量。所以者何。我念宿命無數世時。生波羅奈國。為長者子。于大道邊。作小精舍。床臥漿糧。供給眾僧。行路頓乏。亦得止息。緣此功德。命終生天為天帝釋。下生世間為轉輪圣王。各三十六反。典領天人。足下生毛。躡虛而游。九十一劫。食福自然。今值世尊。顧臨眾生。蠲我愚濁。安以凈慧。生死栽枯。號曰真人。福報誠諦。其為然矣。爾時聽聰。以偈頌曰

　惟念過去世　　供養為輕微
　蒙報歷遐劫　　余福值天師
　凈慧斷生死　　癡愛情無遺
　佛恩流無窮　　是故重自歸　

于時聽聰。禮已還坐。復有一比丘。名曰波拘盧。從座而起。整服作禮。長跪叉手。白世尊曰。我念宿命。生拘夷那竭國。為長者子。時世無佛。眾僧教化。大會說法。我往聽經。聞法歡喜。持一藥果。名呵梨勒。奉上眾僧。緣此果報。命終升天。下生世間。恒處尊貴。端正雄杰。與眾超絕。九十一劫。未曾有病。余福值佛。光導癡冥。授我法藥。逮得應真。力能移山。慧能消惡。善哉福報。為真諦矣。爾時波拘盧。以偈頌曰

　慈澤潤枯槁　　德勛濟苦患
　一果之善本　　享福迄今存
　佛垂真諦義　　蒙教超出淵
　圣眾祐無極　　稽首上福田　

于時波拘盧。禮已還坐。復有一比丘。名曰須陀耶。即從座起。整服作禮。長跪叉手。白世尊曰。我自惟念先世之時。生維耶離國。為小家子。時世無佛。眾僧行教化。我時持酪。入市欲賣。值遇眾僧。大會講法。過而立聽。法言微妙。聞之歡悅。即舉瓶酪。布施眾僧。眾僧咒愿。益懷欣踴。緣此福報。壽終生天。下生世間。財富無限。九十一劫。豪尊榮貴。末后余愆。生于世間。母妊數月。得病命終。埋母冢中。月滿乃生。冢中七年。飲死母乳。用自濟活。微福值佛。開闡明法。超度死地。逮得應真。諦哉罪福。誠如佛教。爾時須陀耶。以偈頌曰

　前為小家子　　賣酪以自存
　欣踴施微薄　　得離三苦患
　雖罪冢中生　　飲乳活七年
　因緣得解脫　　歸命圣福田　

于時須陀耶。禮已還坐。復有一比丘。名曰阿難。即從座起。整服作禮。長跪叉手。白世尊曰。我念宿命生羅閱只國。為庶民子。身生惡瘡。治之不差。有親友道人。來語我言。當浴眾僧。取其浴水。以用洗瘡。便可除愈。又可得福。我即歡喜。往到寺中。加敬至心。更作新井。香油浴具。洗浴眾僧。以汁洗瘡。尋蒙除愈。從此因緣。所生端正。金色晃昱。不受塵垢。九十一劫。常得凈福僧祐廣遠。今復值佛。心垢消滅。逮得應真。阿難于佛前。以偈頌曰

　圣眾為良醫　　救濟苦惱患
　洗浴施清凈　　瘡愈蒙得安
　所生常端正　　殊異紫金顏
　德潤無崖限　　歸命良福田　

阿難。禮已還坐。爾時座中有一比丘尼。名曰奈女。即從座起。整服作禮。長跪叉手。白佛言。我念先世。生波羅奈國。為貧女人。時世有佛。名曰迦葉。時與大眾。圍繞說法。我時在座。聞經歡喜。意欲布施。顧無所有。自惟貧賤。心用悲感。詣他園圃。乞求果蓏。當以施佛。時得一奈。大而香好。擎一盂水并奈一枚。奉迦葉佛及諸眾僧。佛知至意。咒愿受之。分布水奈。一切周普。緣此福祚。壽盡生天。得為天后。下生世間。不由胞胎。九十一劫。生奈華中。端正鮮凈。常識宿命。今值世尊。開示道眼。爾時奈女。以偈頌曰

　三尊慈潤普　　慧度無男女
　水果施弘報　　緣得離眾苦
　在世生華中　　上則為天后
　自歸圣眾祐　　福田最深厚　

比丘尼奈女。禮已還坐。于時天帝即從座起。為佛作禮。白世尊曰。我先世時。生拘留大國。為長者子。青衣抱行入城游觀。值遇眾僧。街巷分衛。時見人民。施者甚多。即自念言。愿得財寶。布施眾僧。不亦快乎。即解珠瓔。布施眾僧。同心咒愿。歡喜而去。從此因緣。壽終即生忉利天上。為天帝釋。九十一劫。永離八難。于時天帝。以偈頌曰

　德高無過者　　開福塞禍元
　圣眾神定力　　童幼發歡喜
　效眾悅意施　　遷神典二天
　自歸世最厚　　世世愿奉尊　

佛告天帝及諸大眾。聽我所說。宿命所行。昔我前世。于波羅奈國。近大道邊。安施圊廁。國中人民。得輕安者。莫不感義。緣此功德。所生凈潔。累劫行道。穢染不污。功祚大備。自致成佛。金體光耀。塵水不著。食自消化。無便利之患。于是世尊。以偈頌曰

　忍穢修福事　　我人所不污
　造廁施便利　　煩重得輕安
　此德除貢高　　因解生死緣
　進登成佛道　　空凈巍巍尊　

佛告天帝。九十六種道。佛道最尊。九十六種法。佛法最真。九十六種僧。佛僧最正。所以者何。如來從阿僧祇劫。發愿誠諦。殞命積德。誓為眾生。國財妻子。頭目血肉。以用布施。無戀愛之心。心若虛空。無所不覆。六度四等。眾善普備。德慧成滿。乃得為佛。身色紫金。相好無比。去來現在。無不照達。三界尊天。莫能及者。言信德重。震動天地。其有眾生。發一敬心向如來者。勝獲大千世界之珍寶矣。說三十七品。十二部經。分別罪福。言皆至誠。開三乘教。各得奉行。聞者歡喜。樂作沙門。信佛行法。志尚清高。眾僧之中。有四雙八輩。十二賢者。舍世貪諍。導世開福。天人路通。眾僧之由矣。是為最尊無上之道。諸佛菩薩。緣覺應真皆從中出。教化一切。度脫群生。佛說是時。天帝釋眾。皆發無上正真道意。不可計人得法眼凈。于是阿難。長跪叉手。白佛言。此名何經。云何奉持。佛告阿難。是經名曰諸德福田。常奉持之。明宣經道。莫令缺減。佛說經已。天帝釋眾。一切眾會。莫不歡喜。作禮而去佛說諸德福田經