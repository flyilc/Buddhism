　　No. 677 [Nos. 675(2-5), 676(2)]

佛說解節經一卷

　　　　陳天竺三藏真諦譯


　　不可言無二品第一

如是我聞。一時佛婆伽婆。住王舍城耆阇崛山。與大比丘眾九萬九千人俱。皆阿羅漢諸漏已盡。所作已辦舍諸重擔。獲得己利盡諸有結。心善得解脫善得自在。善得奢摩他毗婆舍那。其名曰凈命阿若憍陳如等。乃至住阿羅那三昧定。須菩提等復有大比丘尼眾三萬六千人俱。摩訶波阇波提。乃至跋陀迦比羅比丘尼等以為上首。復有無量無數優婆塞優婆夷。頻婆娑羅王等而為上首。復有菩薩摩訶薩無量百千。是賢劫中諸菩薩眾。或住此土或他方來。一生補處彌勒菩薩。文殊師利菩薩。觀世音菩薩等而為上首。皆悉通達大深法性。調順易化善行平等。修菩薩道。一切眾生真善知識。得無礙陀羅尼。轉不退法輪。已曾供養無量諸佛。如是等眾皆悉聚集

爾時如理正聞菩薩。問能解甚深義節菩薩言。佛子。一切法無二。一切法無二此言云何。能解甚深義節菩薩言。善男子。是一切法不過此二。謂所作非所作。所作者。非所作非非所作。非所作者。非非所作亦非所作。如理正聞菩薩問言。佛子。云何所作非所作非非所作。及非所作非非所作亦非所作。能解甚深義節菩薩言。善男子。所作者。此是大師正教言句。若是大師正教言句。即是世間所立言說。從分別起。此世言說若分別起。由種種分別及所言說一向不成。故非所作。善男子。非所作者。屬言教攝。若有法離所作及非所作是法亦如是亦如是。若如是者。大師說教可無義不。非無有義。若有義者義相云何。所謂不可言體。惟是圣人無分別知見之所覺了。為欲令他了達。如是不可言體。是故大師說此言教。謂是法所作。善男子。非所作者。此是大師正教言句。若是大師正教言句。即是世間所立言說。從分別起。此世言說若分別起。由種種分別。及所言說一向不成。故非非所作。善男子。所作者。屬言教攝。若有法離非所作及于所作。是法亦如是亦如是。若如是者。大師說教可無義不。非無有義。若有義者義相云何。所謂不可言體。惟是圣人無分別知見之所覺了。為欲令他了達。如是不可言體。是故大師說此言教。謂是法非所作。善男子。如巧幻師及幻弟子。于四衢道。或取草葉及木石等。聚集一處現種種幻事。請象兵馬兵車兵步兵。摩尼真珠珊瑚玉石。及倉庫等若有諸人嬰兒凡夫愚癡邪智。不能了別草等幻本。是人若見若聞作是思惟。謂實有此象馬四兵及以庫藏。若見若聞隨能隨力執著見聞。作是言說。此是真實異此非真。是人則應重更思量。若有諸人非嬰兒凡夫。及愚癡邪智識知如是草等幻本。若見若聞作是思惟。無有如是象馬等物及以庫藏。是人若見若聞隨能隨力不著見聞。作如是言。如我所思。此是真實異此非真。雖隨世言為顯實義。是人不須重更思惟。善男子。如此嬰兒凡夫。未得出世真如圣慧。未識諸法不可言體。是人若見若聞諸法所作及非所作。作是思惟。實有如是諸法所作及非所作。何以故。可見可知故。是人若見若聞隨能隨力執著見聞。隨見聞說。此是真實異此非真。是人應當須重思量。若有諸人非嬰兒凡夫。已見真實。及得出世真如圣慧。已識諸法不可言體若見若聞作是思惟。如所見知諸法所作及非所作。皆非實有。但有假相。從分別起如幻化事欺誑凡心。于此中起所作非所作名及余眾名。是人如所見聞不生執著。不作是言。此是真實異此非真。雖隨世言為顯實義。是人不須重更思惟。善男子。如是圣人由圣知見。已能覺了不可言體。為欲令他見法實相故說教句。謂是所作非所作等

爾時能解甚深義節菩薩。即說偈言

　佛說絕言法　　無二非凡境
　愚夫于中迷　　緣二著戲論
　不決邪決故　　常輪轉諸有
　智人離見聞　　簡擇中實義　

　　解節經過覺觀境品第二

爾時曇無竭菩薩白佛言。世尊。從此娑訶世界。向東最遠極東方世界。過七十七恒河沙數世界。有世界曰善名聞。佛號廣大善聞修伽陀住處。我于一時往彼佛所。即于彼中見一方地。有七十七千諸外道眾。以師為先聚集而坐。為欲思量諸法實相。時外道眾思惟稱量。簡擇安立諸法實相。依其所學求覓實相無能得者。起種種執相違斗諍。乃至言相違害由口。刀杖互相傷毀便各分散。我見此已作是思惟。希有希有。諸佛世尊出于世間。由佛出世。過覺觀境甚深法相通達覺了皆得顯現。菩薩說已。佛即告言。如是法上。如是實相過覺觀境。我覺了已為他解說。安立正教開示顯現令義淺易。何以故。我說真實但是圣人自所證見。若是凡夫覺觀境界自他可證。法上。以是義故。應知實相過于一切覺觀境界。復次法上。我說真實非相行處。一切覺觀緣相行處。以是義故。應知實相過覺觀境。復次法上。我說真實不可言說。一切覺觀但由言說。故知實相過覺觀境。復次法上。我說真實絕于四事。謂見聞覺知一切覺觀緣四事起。復次法上。我說真相離諸斗諍。一切覺觀斗諍境界。以是義故。應知實相過覺觀境。法上。譬如有人盡一期壽恒食苦味。復能覺觀比度憶持蜜等甜味。無有是處。復次譬如有人恒樂欲塵塵欲焦熱之所燒然。復能覺觀比度憶持。不緣塵相依內離樂。無有是處。復次譬如有人恒樂言諍邪談話戲。復能覺觀比度憶持圣默然定。無有是處。復次譬如有人恒樂恒行見聞覺知。復能覺觀比度憶持絕四事處滅離身見是般涅槃。無有是處。復次法上。譬如有人由恒蓄財樂行征伐。復能覺觀比度憶持北郁單越。無有我所無所積蓄。不相斗諍是現法樂。無有是處。法上。如是諸人在于覺觀。復能思量比度憶持。非覺觀境無有是處。佛說經竟重說偈言

　自證無相法　　離言絕四事
　無諍法通相　　過諸覺觀境　

　　解節經過一異品第三

爾時凈慧菩薩白佛言。世尊。是言正說甚深希有。如世尊說是真實理。微細甚深難可通達。謂過一異相。世尊。我于一時見一方地。大菩薩眾修菩提行在愿樂地。于此方所聚集而坐。為欲思量諸法實相。與諸行法為一為異。是時眾中有諸菩薩說如是言。是真實相不異諸行。復有菩薩說真實相與行不一。復有菩薩起疑惑心不信一異。說如是言。此一異中何人說實何人說虛。何者正行何者邪行。為當執一為當執異。世尊。我見此事作是思惟。諸善男子。嬰兒愚癡無覺無了非如理行。何以故。是善男子。未能通達微細甚深真實之法。與諸行等過一異相。菩薩說已。佛即告言。如是凈慧。如是法。善男子。嬰兒愚癡無覺無了非如理行。如來通達微細甚深真實之法。與諸行等過一異相。何以故。凈慧。若執如此。依諸行法修真實觀。能達能證真如之理。無有是處。何以故。凈慧。若真如與行相不異者。一切凡夫應見真如。復次一切眾生正在凡位。應得無上如安涅槃。復次一切眾生于凡位中。亦應能得無上菩提。若真如相異于行相。一切圣人已見真如。則應不能伏滅行相。由不伏滅諸行相故。雖見真諦不能解脫眾相系縛。若于眾相不得解脫。亦不解脫粗重系縛。若不解脫二種系縛。則不能得無上如安無余涅槃。亦應不得無上菩提。凈慧。由諸凡夫不見真如。在凡夫位不得無上如安涅槃。亦不能得無上菩提。以是義故。真如之理與諸行一。是義不然。若有人說真如與行相不異者。由此義故。當知是人不如理行。復次凈慧。一切圣人由見真如。已能伏滅諸法行相。非不能故。已能解脫一切相結及粗重惑。非不解脫。由二解脫。已得無上如安涅槃。乃至已得無上菩提。是故真如與行相異。是義不然。若有人說真異行相。以是義故。當知此人不如理行。復次凈慧。若真如與行相不異者。猶如行相墮于惑相。真相亦爾應墮惑相。復次凈慧。若真如相異行相者。真如則非諸行通相。凈慧。以此真如不墮惑相。復為一切諸行通相。由是義故。真如與行亦一亦異。義皆不然。若有人說真如與行亦一亦異。以是義故。當知是人不如理行。復次凈慧。若真如與行相不異者。如真實相。于諸行中通無差別。行相亦爾應通無別。是故修觀行人。于諸行中。不應過此見聞覺知修勝真觀。復次若真如相異行相者。以是義故。一切諸行但惟無我及以無性應非真實。復次一時凈不凈品各各別相。凈慧。由諸行相但別不通。由觀行人于諸行中。過見聞覺知修勝真觀。由諸行無我無性所顯是真。乃至凈不凈品。亦非一時各各別相。以是義故。真如與行亦一亦異。是義不然。若有人說真如與行亦一亦異。當知是人不如理行。凈慧。譬如傷佉白色。不可安立與螺一異。赤色與金不一不異。亦復如是。譬如毗拏音聲美妙。不可安立與毗拏一與毗拏異。復如沉香香氣可愛。不可安立與沈一異。亦如摩梨遮其味辛辣。不可安立與摩梨遮為一為異。呵梨勒澀亦復如是。復如綿纊其觸柔軟。不可安立與綿一異。蘇與醍醐不一不異。亦復如是。復如一切有流苦。一切行無常。一切法無我。如是苦等。不可安立與法一異。亦如貪欲嗔恚愚癡慢等。無寂靜相。不可安立與其一異。凈慧。如是真如與一切行。不可安立為一為異。凈慧。如是真如微細甚深難可通達。我覺了已。為他解說安立正教。開示顯現令義淺易。佛說經已重說偈言

　真實與行法　　無一異俱相
　若執一異俱　　說行不如理
　修行奢摩他　　及毗缽舍那
　是人能解脫　　相惑粗重結　

　　解節經一味品第四

爾時佛告須菩提言。須菩提。汝見汝知幾多眾生。在眾生界有增上慢。由此慢心記自所得。復次汝見汝知幾多眾生。在眾生界無增上慢。不由慢心記自所得。須菩提言。世尊。我見我知少有眾生。在眾生界無增上慢。不由慢心記自所得。世尊。我見我知無量無數不可稱說。諸眾生等在眾生界有增上慢。由此慢心記自所得。世尊。我又一時住阿練若遠寂林中。有多比丘大眾聚集。去我不遠住練若處。我又一時日中后分。見此大眾互相聚集。隨其所證種種法相。說己修行記自所得。有諸比丘。由證見陰記其所得。或有比丘證見陰相。或有比丘證見陰生。或有比丘證陰變異。或有比丘證見陰滅。或有比丘證陰滅道。如于陰中有六證相。或有比丘證見諸入記自所得。乃至入滅及入滅道。或有比丘證見緣生記自所得。乃至緣生滅緣生滅道。或有比丘證見證食。或有比丘證見四諦。或有比丘證見諸界。及界差別并種種界。乃至界滅及界滅道。或有比丘證見念處及念處。相念處。對治念對治道念處。修習未生念處證見念生已生念處。證見念住及不忘失增長圓滿。記自所得。如證念處正勤如意足根力覺分圣道。圣道相圣道。對治圣道。對治道圣道。修習未生圣道。證圣道生已生圣道。證圣道住。及不忘失增長圓滿。記自所得。世尊。我見此已作是思惟。如諸長老隨所證見種種法相。記自所得。此諸長老有增上慢。由此慢心記自所得。是事決爾。何以故。如其所說自證見法。當知是人未能了別一味真如遍一切處。世尊。如世尊言。一味真實遍一切處。微細甚深難可通達。此言希有是無對說。世尊。若世尊正教中勤修觀行諸比丘等。一味真實遍一切處。尚難通達。況諸外道在正教外。豈能證知一味真實。佛言如是。須菩提如是。微細最微細。甚深最甚深。難見最難見。遍一切處一味真實。我覺了已為他解說安立正教。開示顯現令義淺易。何以故。須菩提。于五陰中清凈境界。是我所說名為真實。須菩提。于十二入十二緣生。四食四諦諸界念處。正勤如意足根力覺分八圣道中清凈境界。是我所說名為真實。此清凈境界。一切陰處平等一味。無差別相。如于陰中乃至圣道分中。清凈境界平等一味皆無差別。須菩提。以是義故。應知一味真如遍一切處。復次須菩提。修行比丘。若已通達一陰真如人法無我。不勞更觀一一余陰所有真如。于十二入十二緣生。四食四諦諸界念處。正勤如意足根力覺分八圣道分。若已通達一分真如人法無我。不勞更觀余圣道分所有真如。離無分別后智。無有別觀能順真如觀。所余法一味真實遍一切處。但以無分別后智。隨順前無分別智。觀一切法一味真實憶持至得。須菩提。以是義故。汝應當知。真實之理遍一切處唯一味相。復次須菩提。猶如諸陰互有別相。如十二入十二緣生。四食四諦諸界念處。正勤如意足根力覺分八圣道分。互有別相。若諸法真如人法無我互有別相。則諸法如如人法無我不成真實。應由因生。若由因生則成有為。若是有為則非真實。若非真實更應于此求別真實。須菩提。由此真實不從因生。非是有為非不真實。于中不勞求別真實。何以故。此法恒常。若佛出世。若不出世。法性法界法住皆悉常住。須菩提。以是義故。汝應當知。一味真實等一切處。須菩提。譬如眾色種種差別更互不同。于諸色中虛空無相。無有差別無有變異。于一切處同一味相。如是諸法各各別異。汝應當知。于諸法中一味真如等無差別。亦復如是。爾時世尊說是經已重說偈言

　法通相一味　　諸佛說平等
　若于中執異　　是人增上慢
　逆生死流道　　微細深難見
　欲染癡覆故　　凡人不能得　

爾時觀世音菩薩。右膝著地合掌恭敬。而白佛言。世尊。我今從佛聞得如是解節深法。得未曾有頂戴奉持。世尊。當何名此經云何受持。佛告觀世音菩薩。此經名為了義正說。亦名真實境智正說。亦名十地波羅蜜依止正說。汝等應當如是受持。佛說是經已。八萬菩薩皆得大乘威德三昧。無量無邊諸菩薩眾于無生法得無生法忍。無數眾生從于諸流心得解脫。無數眾生于大乘法生信樂心佛說解節經