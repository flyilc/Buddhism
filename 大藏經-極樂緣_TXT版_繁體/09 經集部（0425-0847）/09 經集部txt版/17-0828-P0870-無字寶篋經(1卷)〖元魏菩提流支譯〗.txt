　　No. 828 [Nos. 829, 830]

無字寶篋經

　　　　元魏天竺三藏菩提流支譯


如是我聞。一時婆伽婆。住王舍大城耆阇崛山中。時有無量百千萬億大菩薩眾圍繞如來。皆是大智善權方便勇猛精進。善能通達無字法門。善能清凈是處非處。慚愧解脫羅網所覆。調伏諸根以慈悲牙。以慚愧牙愍念眾生。得大三昧以智為首。善敬智母猶如寶洲大寶之藏。皆悉善知善不善法。覺三世事一切成就。無字辯才善達二空得勝妙地。善學諸諦通達實際。無邊勇健無所執著。悉能通達自性上法。能善思惟實以不實二種法門。胎藏示生永離生死。善覺秘密善知諸相。應護諸國得大名稱。皆悉復得勝名勝藏。得無言藏永安隱眠。諸所施為皆悉善樂。姓名普聞離于三界。能救三界所住眾生。善覺真如普示普賢。遍示其身諸根清凈。善能覺達自身他身。皆得成就明利智慧。所謂

勝響菩薩。法響菩薩。勝諸分菩薩。法眼菩薩。千相菩薩。辯聚菩薩。勝思惟菩薩。治地菩薩。治地際菩薩。深入地際響菩薩。地響菩薩。具辯菩薩。上積菩薩。華目菩薩。優缽羅目菩薩。頂髻菩薩。文殊響菩薩。如是等菩薩摩訶薩不可算數皆是童子。皆從他方不可觀察恒河沙等世界來集。一切皆住受法王職太子位處。勝思惟菩薩。無量釋梵之所圍繞。普賢菩薩虛空藏等。四大神王及有無量轉輪圣王之所圍繞。得大勢至觀世自在菩薩。無量梵眾之所圍繞。不空見菩薩。多有無量毗沙門王之所圍繞。星宿王菩薩。無量星宿及余護世之所圍繞。復有破疑菩薩。滅一切障菩薩。自身示現如來之身。無量諸佛之所圍繞。及舍利弗大目犍連大迦葉等。一切悉是大阿羅漢。真練菩薩勝思惟菩薩。無量天女之所圍繞。藥王菩薩藥上菩薩。無量眷屬之所圍繞。所有十方恒河沙等世界之中。諸有日月自恃威德生我慢者。一切皆悉來向佛所。到佛所已。于如來前卻住一面。即見自身無有光明。猶如聚墨在于閻浮那提金邊。此諸日月住如來前。不自顯現亦復如是。無心欲住亦不欲說。無有威德不能顯現。那羅延等無量諸天之所圍繞。大神龍神得叉迦阿那婆達多等諸大龍王。無量諸龍之所圍繞。善音乾闥婆王。有無量億乾闥婆眾之所圍繞。無厭足迦樓羅王。亦有七億迦樓羅眾之所圍繞來至佛所。時此三千大千世界。恒河沙等諸世界中所有諸菩薩。各于彼處啟請其佛。既請佛已。四眾圍繞來至娑婆。持出世間諸供養具來至佛所。彼諸菩薩供養佛已。各各自坐蓮華座上

爾時有菩薩摩訶薩名勝思惟。來至佛所即白佛言。世尊。世尊若為聽許我者。我乃敢問如來二字

爾時佛告勝思惟菩薩言。聽汝所問隨汝意問。如來不為一眾生故此處成道。乃為汝等諸大龍象。我出于此。爾時勝思惟菩薩白佛言。世尊。何者一法而是菩薩所除滅者。何者一法而是如來所證覺者

爾時世尊。贊勝思惟菩薩摩訶薩言。善哉善哉。梵天。汝已淳熟無量善根。諸佛加持問此句義。善男子。汝今諦聽善思念之。我為汝說

爾時勝思惟菩薩禮如來足頂戴而受。佛言。善男子。有一種法菩薩應滅。所謂貪法。善男子。此是一法應當永滅。善男子。復有一法菩薩應滅。所謂嗔法。善男子。此是一法應當永滅。善男子。復有一法菩薩應滅。所謂癡法。善男子。此是一法應當永滅。善男子。復有一法菩薩應滅。所謂我見。善男子。此是一法應當永滅。善男子。復有一法菩薩應滅。所謂懈怠。善男子。此是一法應當永滅。善男子。復有一法菩薩應滅。所謂睡眠。善男子。此是一法應當永滅。善男子。復有一法菩薩應滅。所謂貪愛。善男子。此是一法應當永滅。善男子。菩薩復應除滅一法。所謂無明。善男子。此是一法應當永滅。爾時勝思惟梵天白佛言。世尊。何者是一法。而諸菩薩日夜防護。爾時世尊。語勝思惟菩薩言。善男子。所謂菩薩己所不欲勿勸他人。善男子。若有善男子善女人。護持此法。彼善男子善女人。護持如來一切戒藏。何以故。善男子。愛自命者則不殺生。愛自財者不盜他物。愛自妻者不侵他妻。善男子。是等眾生發如是意。言我敬順如來正教。彼善男子。常當勤心防護此法。以何義故。善男子。若有善男子善女人。欲求無上正真等覺大菩提者。彼人悉是為樂故求。而無有求自身苦者。世間惟有樂受樂者。以是義故。我說此言。汝等當知己所不欲勿勸他人。善男子。此是一法。菩薩常當日夜護之

善男子。如汝所問。何者一法。而是如來所證覺者。善男子。無有一法如來所覺。善男子。于法無覺是如來覺。善男子。一切法不生而如來證覺。一切法不滅而如來證覺

復次善男子。法性離二邊而如來證覺。一切法不實而如來證覺。善男子。如來善說業因緣。如來善證業因緣。一切法因緣所縛而如來善覺。善男子。彼因緣者。猶如電光。而如來所覺離因離緣。如來說言無有業報。既成正覺而受之也。一切法廣博嚴藏。是如來所證。善男子。以何義故。說廣博嚴藏。善男子。所有世間出世間智等。彼從何生。若彼智以真實觀正觀察時。般若波羅蜜轉為甚深。彼法爾時得名為藏

善男子。我亦復說一切諸法如幻如焰。是佛所覺。性相一味解脫之法。是佛所覺。所有性相一味解脫。是一切法廣博嚴莊

善男子。若善男子善女人。復有一法是佛所覺。善男子。所謂諸法不去不來無因無緣無生無滅無思不思無增無減。善男子。若法畢竟自性法性非是自性。若法譬喻所不可說。若以名字亦不可說。此是一法如來所覺。說此廣嚴上王無字寶篋光嚴法門時。乃至得住十地菩薩有微塵數眼不睹者。如是等眾皆得阿耨多羅三藐三菩提心。如是等眾生證阿羅漢果。復過此數眾生舍地獄苦生于天中。無量諸菩薩現百千萬諸三昧門。何況多說而無利益

爾時佛告羅睺羅言。汝能受持我此所說正法義不。說此語時以佛神力。恒河沙等諸世界中九億菩薩。從坐而起。即白佛言。世尊。我等皆能持此法門。令于此間娑婆世界未來世中。為諸眾生流通不絕。知是菩薩是智器者

爾時四大神王白佛言。世尊。我等亦能受持如來所說法義。令彼菩薩所求滿足。若于是中是智器者

爾時世尊。周遍觀察一切眾已。作如是言。善男子。我非惟修微少善根而成正覺。彼諸眾生若有能聞此正法者。彼亦非修微少善根。若能受持此廣博嚴上王無字寶篋法門。若能聞者彼人則為已恭敬我尊重贊嘆。善男子。是善男子善女人。則為兩肩荷擔菩提。彼人則得不斷辯才。得善清凈諸佛世界。命終之時則得現見阿彌陀佛聲聞菩薩大眾圍繞住其人前。亦見我身于此耆阇崛山王頂。及見此等諸菩薩眾。善男子。彼善男子善女人。則為己得大法庫藏而不可盡。得宿命智不生惡道

善男子。我今說此一切世間所未曾有難信法門。善男子。若彼善男子善女人設有逆罪。以其善能讀誦受持此勝法門。若自書寫若勸人書。若自讀誦勸人讀誦。若能自持若勸人持。善男子。我說彼人不見惡道。則為一切諸佛所記。彼諸菩薩皆得五眼諸根具足。一切諸佛之所護念。一切菩薩之所攝受。令滅無量煩惱業障即得清凈

善男子。我此所說最后言說。自我得道成正覺來未說此言

佛說此經已。勝思惟等諸大菩薩。帝釋王等諸天及四大王。人天阿修羅迦樓羅緊那羅乾闥婆等。一切世間聞佛所說皆大歡喜無字寶篋經