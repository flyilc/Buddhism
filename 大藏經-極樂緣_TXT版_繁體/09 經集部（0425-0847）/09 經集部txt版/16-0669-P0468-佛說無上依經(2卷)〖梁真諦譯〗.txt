　　No. 669

佛說無上依經卷上

　　　　梁天竺三藏真諦譯


　　校量功德品第一

如是我聞。一時佛婆伽婆。住王舍城迦蘭陀竹林。與大比丘眾千二百五十人俱。悉是羅漢。諸漏已盡所作已辦。舍諸重擔獲得己利。盡諸有結其心善得解脫善得自在。善通奢摩他毗缽舍那。其名曰凈命阿若憍陳如。凈命馬勝。凈命賢勝。凈命婆沙波。凈命摩訶那摩。凈命漚樓頻蠡迦葉。凈命伽耶迦葉。凈命那提迦葉。凈命耶輸陀。凈命摩訶迦葉。凈命舍利弗。凈命摩訶目揵連。凈命須菩提。凈命須婆睺羅。凈命摩訶拘郗羅。凈命優波離。凈命富樓那彌多羅尼子。凈命摩訶純陀。凈命摩訶劫賓那。凈命離婆多。凈命畢陵伽婆蹉。凈命阿尼樓[馬*犬]。凈命孫陀羅難陀。凈命羅睺羅。唯除阿難在學地。如是等千二百五十人。復有大比丘尼眾五百人俱。其名曰摩訶波阇波提比丘尼。青蓮花色比丘尼。綺摩比丘尼。跋陀比丘尼。難陀比丘尼。耶輸陀羅比丘尼。如是等各有眷屬。復有菩薩摩訶薩無量百千。是賢劫中諸菩薩眾。皆悉通達大深法性。從調易化善行平等修菩薩道。一切眾生真善知識。得無礙陀羅尼。轉不退法輪。已經供養無量諸佛。皆從他方世界來集。一生補處圣者彌勒菩薩以為上首。復有優婆塞百千萬眾。頻婆沙羅王以為上首。復有無量百千優婆夷眾。毗提希夫人以為上首

爾時世尊。為諸天人恭敬尊重隨從供養。于是凈命阿難。在大眾中承佛神力。即從座起偏袒右肩。右膝著地頂禮佛足。向佛合掌而作是言。世尊。我于今日著衣持缽。入王舍城次第乞食。我見一處大高重閣。莊嚴新成雕飾裝畫內外宛密。見此事已即生心念。若清信善男子善女人。造此大高重閣。布施四方眾僧并具四事。若如來滅后。取佛舍利如芥子大安立塔中。起塔如阿摩羅子大。戴剎如針大。露盤如棗葉大。造佛如麥子大。此二功德何者為勝。今問世尊。惟愿解說。佛言。善哉善哉。阿難。能問如來如此大事。汝能修行眾多利益。憐愍世間作歸依處。能令人天得道安樂。能拔眾生不住苦地。是故阿難。汝今諦聽。專思念之敬心信受。善哉世尊。愿樂欲聞。佛言。阿難。此閻浮提世界縱廣七千由旬。其洲北邊廣大。南方如車人面亦爾。其中悉滿須陀洹斯陀含阿那含阿羅漢辟支佛等。譬如蔗林竹林荻林若麻田若稻田。稠密不空無間缺處。如是阿難。此閻浮提滿須陀洹乃至辟支佛。若有一人盡形壽。供養衣服飲食湯藥臥具。入涅槃后悉起大塔。供養然燈燒香涂香末香華鬘衣服傘蓋幢幡等。阿難。于意云何。是人以是因緣生功德多不。阿難言。甚多世尊。甚多修伽陀。是人以是因緣生功德多。佛言。阿難。且置閻浮提洲。西瞿耶尼縱廣八千由旬。其洲作半月形人面亦爾。其中滿須陀洹乃至辟支佛等。譬如蔗林竹林荻林若麻田稻田稠密不空。如是阿難。此瞿耶尼悉滿須陀洹乃至辟支佛等。若有一人盡形壽。供養衣服飲食湯藥臥具。入涅槃后悉起大塔。供養然燈燒香涂香華鬘衣服傘蓋幢幡等。阿難。于意云何。是人以是因緣生功德多不。阿難言。甚多世尊。甚多修伽陀。阿難。且置瞿耶尼洲。東弗于逮縱廣九千由旬。其洲圓如滿月人面亦爾。滿中須陀洹乃至辟支佛等。譬如蔗林竹林荻林若麻田若稻田稠密不空。如是阿難。此弗于逮滿須陀洹乃至辟支佛等。若有一人盡形壽。供養衣服飲食湯藥臥具。入涅槃后悉起大塔。供養然燈燒香涂香末香華鬘衣服傘蓋幢幡等。阿難。于意云何。是人以是因緣生功德多不。阿難言。甚多世尊。甚多修伽陀。阿難。且置東弗于逮洲。北郁單越縱廣十千由旬。其洲方人面亦爾。滿中須陀洹乃至辟支佛。譬如蔗林竹林荻林若麻田若稻田稠密不空。如是阿難。此郁單越滿中須陀洹乃至辟支佛等。若有一人盡形壽。供養衣服飲食湯藥臥具。入涅槃后悉起大塔。供養然燈燒香涂香末香華鬘衣服傘蓋幡幢等。阿難。于意云何。是人以是因緣生功德多不。阿難言。甚多世尊。甚多修伽陀。阿難。且置北郁單越洲。天帝釋天宮住處。有大飛閣名常勝殿。八萬四千高樓圍繞。八萬四千青琉璃柱。真金寶網羅覆其上。金繩鈴網四面張施。金銀寶砂栴檀香水雜種天華灑布其地。八萬四千綺飾窗牖。毗琉璃寶因陀尼羅寶頗梨寶蓮華色寶等間錯莊嚴。八萬四千扶欄階道。純青琉璃之所合成。阿難。若有清信善男子善女人。造作如帝釋天宮飛閣高樓常勝寶殿百千拘胝施與四方眾僧。若復有人如來般涅槃后。取舍利如芥子大。造塔如摩羅子大。戴剎如針大。露槃如棗葉大。造佛形像如麥子大。此功德于前所說。百分不及一。千萬億分乃至僧祇數分所不及一。分分不相及。譬喻所不能及。何以故。如來無量故。阿難。且置如是功德。此閻浮提西瞿耶尼東弗于逮北郁單越。大海須彌及鐵圍山。并娑訶世界碎為微塵。以此次第數。悉是須陀洹斯陀含阿那含阿羅漢辟支佛。若有清信善男子善女人。盡形壽供養。若滅度后起塔供養。于意云何。是善男子善女人得福多不。甚多世尊。甚多修伽陀。佛告阿難。若有善男子善女人。佛涅槃后取舍利如芥子大。造塔如阿摩羅子大。戴剎如針大。露槃如棗葉大。造佛如麥子大。此功德于前所說。百分不及一。千萬億分不及一。乃至算數譬喻所不能及。阿難。若此功德不回向阿耨多羅三藐三菩提。此功德聚所獲福報。盡娑訶世界微塵數。作他化自在天王化樂天王兜率陀天王夜摩天王三十三天王。況復轉輪圣王

　　無上依經如來界品第二

佛告阿難。佛婆伽婆般涅槃后。起剎立塔造像供養。功德福報不可稱量。微塵算數所不能知。云何如此阿難。如來希有。不可思議。所以者何。為界為性不可思議。為菩提為證得不可思議。為功德為法不可思議。為利益為作事不可思議。阿難。何者是如來界。云何如來為界不可思議。阿難。一切眾生有陰入界。勝相種類內外所現。無始時節相續流來。法爾所得至明妙善。此處若心意識不能緣起。覺觀分別不能緣起。不正思惟不能緣起。若與不正思惟相離是法不起無明。若不起無明是法非十二有分起緣。若非十二有分起緣是法無相。若無相者是法非所作。無生無滅無減無盡。是常是恒是寂是住。本性清凈無所染著遠離無垢。從煩惱[穀-禾+卵]超出解脫。與如來法正順相應。過恒沙數不相離不舍智不可思量。阿難。譬如無價如意寶珠。莊嚴瑩治可愛明凈。其體圓潔無有垢污。棄之穢泥經百千劫。過是已后有人拾取。取已洗凈守護保持不令墮墜。是如意寶既被洗持。還得清凈不舍寶種。如是阿難。一切如來昔在因地。知眾生界自性清凈。客塵煩惱之所污濁。諸佛如來作是思惟。客塵煩惱不入眾生清凈界中。此煩惱垢為外障覆。虛妄思惟之所構起。我等能為一切眾生。說深妙法除煩惱障。不應生下劣心。以大量故。于諸眾生生尊重心。起大師敬起般若。起阇那。起大悲。依此五法。菩薩得入阿鞞跋致位。是諸菩薩復更思惟。此煩惱垢無力無能。不與根本相應。無真實本無依處本。最清凈本。是故無本。虛妄思惟顛倒習起。如地水風依本得住。是本者無所依。煩惱亦如是。無真實依。若如實知正思惟觀。是諸煩惱不起違逆。我今應觀令諸煩惱不染著。我若有煩惱不能染著。是名善哉。若使我等著煩惱染。云何能為眾生說法解煩惱縛。是故我今應舍煩惱。應說正法解眾生縛。若有煩惱令生死相續。與善根相應。如此煩惱我應攝受。為成熟眾生成熟佛法。如是阿難。如來在因地中。依如實知依如量修。達如來界無染無著。能入生死輪轉生死。非煩惱縛證大方便。住無住處寂靜涅槃。速得阿耨多羅三藐三菩提

阿難。是如來界無量無邊。諸煩惱[穀-禾+卵]之所隱蔽。隨生死流漂沒六道無始輪轉。我說名眾生界。阿難。是眾生界于生死苦。而起厭離除六塵欲。依八萬四千法門十波羅蜜所攝。修菩提道。我說名菩薩。阿難。是眾生界已得出離諸煩惱[穀-禾+卵]。過一切苦洗除垢穢。究竟淡然清凈澄潔。為諸眾生之所愿見。微妙上地一切智地一切無礙。入此中住至無比能已得法王大自在力。我說名多陀阿伽度阿羅訶三藐三佛陀

阿難。是如來界于三位中一切處等。悉無掛礙本來寂靜。譬如虛空一切色種不能覆不能滿不能塞。若土器若銀器若金器。虛空處等如來界者亦復如是。于三位中一切處等悉無掛礙。阿難。一切如來在因地時。依如實知依如量修。觀如來界五種功德。不可說無二相。過一異過覺觀境界。一切處一味。菩薩見已除眾生相除法異相除大結相。依無礙智于眾生相續中。觀如來界興奇異意。咄哉眾生。如來即在眾生身內。如理不見如來。是故我說具分圣道。開解無始相結覆障。令諸眾生因圣道力破除相結。自能證見如理如來真實平等。何因如此。一切眾生執相所縛。不識如來不得如來不見如來。阿難。如來昔在因地。觀如來界通達明了。正覺眾法悉平等如。正轉無上微妙法輪。正直成熟圣弟子眾。無量無邊恭敬圍繞。住于無余清涼涅槃。乃至世界窮盡不舍眾生為利益事

阿難。是如來界自性凈故。于眾生處無異相故。無差別故。極隨平等清亮潤滑。最妙柔賢與其相應。阿難。譬如水界自性清潤。能攝能潤能長一切藥草樹木。如是阿難。一切諸佛在因地中。依如來界修行善根利益眾生。為此事故來入三界現生老病死。是諸菩薩生老等苦非真實有。何以故。已如實見如來界故。阿難。譬如豪富長者惟有一男端正聰黠。保念愛惜瞻視養護情無暫舍。是兒稚小貪樂舞戲。不悟腳跌墮大深坑糞穢死尸膖爛臭處。其兒母親及余眷屬。見子墮坑驚喚大叫。嗚呼痛哉煩冤懊惱。是諸親屬雖復悲號而身無力。怯弱不能入此深坑救拔子苦。是時長者速疾馳還。念子心重不厭臭穢。自入坑中捉子牽出。如是阿難。我作此喻以顯實義。所言死尸糞坑譬于三界。其一子者譬凡夫眾生。母及眷屬譬聲聞緣覺。是二乘人見諸眾生漂沒有流沉溺生死。雖復憂念傷嘆慈愍。無力無能濟拔令出。豪富長者即是菩薩。清凈無垢無穢濁心。已能證見未曾習法。來入生死臭惡之處。而現受身濟拔眾生。阿難當知。如是菩薩大悲希有不可言說。超出三界脫諸累縛。更入三界受三有生。因漚和拘舍羅。攝持波若波羅蜜。雖有煩惱。不能點污。演說正法滅眾生苦。阿難。是如來界大威神無變異柔潤故。汝應知。阿難。是眾生界是諸圣性。無修無不修。無行無不行。無心無心法。無業無果報。無苦無樂得入是處。是性平等。是性無異相。是性遠離。是性隨從。是性廣大。是性無我所。是性無高下。是性真實。是性無盡。是性常住。是性明凈。阿難。云何是性是諸圣性。一切圣法緣此得成。一切圣人依因此性而得顯現。故我說之為諸圣性

阿難。我今說如來性。過恒沙數一切如來不共真實。從此法出而得顯現名如來界。信樂正說深味愛重。一切圣賢人戒定慧身即得成就。是故此法名為法身。是法者相攝不相離。不舍智非有解。是依是持是處。若法不相攝相離。舍智有解。亦是依是持是處。是故我說。一切法藏無變異故名為如如。無顛倒故名為實際。過一切相名為寂滅。圣人行處無分別智之境界故名第一義。阿難。是如來界。非有非無不染不凈。自性無垢清凈相應。汝當知

阿難。云何如來為界不可思議。阿難。是如來界在有垢地。凈不凈法俱在一時。是處不可思惟。依甚深理而得解脫。成阿羅漢成辟支佛。非其境界。阿難。有二種法不可通達。一者自性清凈法界。不可通達。二者煩惱垢障不可通達。惟阿毗跋致菩薩與大法相應。能聽能受能持。諸菩薩聲聞緣覺。信佛語故得知此法。阿難。如來為此界性不可思議

　　無上依經菩提品第三

佛告阿難。何者如來阿耨多羅三藐三菩提。諸佛婆伽婆在無漏界。一切障永盡。轉依寂靜明凈。是無上菩提與十種分相應。汝當知。何等為十。一者自性。二者因緣。三者惑障。四者至果。五者作事。六者相攝。七者行處。八者常住。九者不共。十者不可思惟。阿難。何者名為菩提自性。十地十波羅蜜。如理如量修出離道。所得轉依寂靜明凈。聲聞緣覺非其境界。是即名為菩提自性。阿難。是界未除煩惱[穀-禾+卵]。我說名如來藏至極清凈。是名轉依法。有四種相。一者生起緣故。二者滅盡緣故。三者正熟思量所知法果故。四者最清凈法界體故。何者名生起緣。出一切世如來相續。是菩提道生起緣處。何者名滅盡緣。三品煩惱根本種類。依因此法永滅盡故。何者所知法果。已正通達所知真如證得果故。何者名法界體。滅諸相結最凈法界所顯現故。阿難。是轉依相。是轉依者。則佛婆伽婆無上菩提故名菩提性

阿難。有四種法為得無上菩提作因。何者為四。一者愿樂修習摩訶衍法。二者修習般若波羅蜜。三者修習破虛空三昧門。四者修習如來大悲。阿難。有四種惑障菩提果。何者為四。一者棄背大乘法。二者邪執我見。三者畏生死苦。四者不行利益他眾生事。阿難。有四種菩提無上勝果。何者為四。一者最凈。二者真我。三者妙樂。四者常住。是時阿難聞佛語已。于眾會中即從座起。偏袒右肩右膝著地。曲躬恭敬頂禮佛足。合掌向佛而說偈言

　能說能行甚深理　　永度有流不退沒
　已過怨結諸怖畏　　故我稽首問瞿曇
　云何法是菩提因　　云何名障名為果
　惟愿慈善大悲尊　　憐愍我等分別說　

是時世尊唱言。善哉阿難。能問如來甚深大義。汝行利益多眾生故。為令人天得道安樂。汝今諦聽。至心渴仰恭敬信受。善哉世尊。愿樂欲聞。佛告阿難。世間中有三品眾生。一者著有。二者著無。三者不著有無著有者復有二種。一者背涅槃道無涅槃性。不求涅槃愿樂生死。二者于我法中不生渴仰誹謗大乘。阿難。是等眾生非佛弟子佛非大師非歸依處。如是人等已住愚盲。必墮崄怖大闇之中。于曠野地更入黑穢棘刺稠林。以生死縛作于后際。落闡提網不能自出。著斷無者亦有二種。一者行無方便。二者行有方便。行無方便復有二人。一者在佛法外九十六種異學外道。如支羅歌波育婆等。二者在佛法中能生信心。堅著我見不愛正理。我說此人同彼外道。復有增上慢人。在正法中觀空。生于有無二見。是真空者。直向無上菩提一道凈解脫門。如來顯了開示正說。于中生空見我說不可治。阿難。若有人執我見如須彌山大我不驚怪亦不毀呰。增上慢人執著空見。如一毛發作十六分我不許可。行有方便亦有二人。一聲聞乘。唯修自利而不能為利益他事。二緣覺乘。少能利他少事而住少得云足。不著有無者。最上利根修行大乘。是人不著生死如。闡提不行無方便如。外道不行有方便如。二乘云何而行。觀于生死及涅槃界平等一相。至得正道其心安止。住無住處清凈涅槃。游行生死不被染污。修大悲心以為根本。志力高強堅住不動

佛言。阿難。若人貪著三有誹謗大乘。名一闡提墮邪定聚。若人著無行無方便墮不定聚。復有著無行有方便。不著有無行平等道。名正定聚。阿難。不著有無修行平等。惟除此人余有四人。一者一闡提。二者外道。三者聲聞。四者緣覺。有四惑障。不能證得如來法身無上菩提。何者為四。棄舍大乘是闡提障。為除此障。我說菩薩修行信樂大乘真法。于一切處謬執我見。是外道障。為除此障。我說菩薩修行般若波羅蜜法。于生死中厭畏疲極是聲聞障。為除此障。我說菩薩修行破虛空三昧門。背利益他小事為足是緣覺障。為除此障。我說菩薩修行大悲。是四種人有四種惑。為除此惑說四圣道。因此勝道治四顛倒。能證如來無上最妙法身四德波羅蜜果

阿難。色等諸法悉皆無常而生常想。諸法皆苦而生樂想。諸法無我而生我想。諸法不凈而生凈想。是名顛倒。觀色等法是無常苦無我不凈。不名顛倒。是不顛倒。若觀如來妙德法身即成顛倒。治此顛倒我說如來法身四德。何者為四。一者常住波羅蜜。二者安樂波羅蜜。三者真我波羅蜜。四者清凈波羅蜜阿難。一切凡夫執內五陰起顛倒見。于無常中而生常見。于實苦中而生樂見。于無我中而生我見。于不凈中而生凈見。阿難。如來法身是一切種智之境界故。聲聞緣覺不能觀察如來法身。顛倒修習不可拔斷。云何如此。如來法身最勝常住應當修習。背常住修住無常修。如來法身最上妙樂應當修習。背妙樂修住于苦修。如來法身最勝真我應當修習。背真我修住無我修。如來法身最極清凈應當修習。背清凈修住不清凈修。因此倒修聲聞緣覺所住之道。非是如來法身四德道所至處。是故法身常樂我凈非其境界。阿難。若有眾生信如來語。能見法身常樂我凈。是眾生者無顛倒心生真正見。云何如此。倒修聲聞緣覺所住之道。非是如來法身四德道所至處。是故法身常樂我凈非其境界

阿難。若有眾生信如來語。能見法身常樂我凈。是眾生者。無顛倒心生真正見。云何如此。阿難。如來法身是真常樂我凈波羅蜜。若有眾生因勝妙道觀如來身。是等眾生從明入明。從安隱處至勝樂處。是佛真子佛心愛念。從佛口出得佛成就。從法化生得法財分。阿難。一闡提人棄背正法。生死臭穢深心貪樂。為除此惑我說修行愿樂大乘。依因此法得最凈果。阿難。一切外道邪執我見而生取著。色等諸法是無我相無諍故。三世佛一切處。及我說乃名真我。是諸外道執內五陰。而起我見心安快樂。為破此惑。是故我說修習般若波羅蜜。依因此法得真我果。阿難。聲聞人者怖畏生死。于苦滅處而生欣樂。為除此執我說修習破虛空三昧門。依因此法得具足分。世出世樂波羅蜜果。阿難。緣覺人者不能觀察利益他事。與諸眾生不和合住。獨處思惟心安快樂。為除此執我說修習菩薩大悲。依因此法恒遍十方。為諸眾生作利益事所留住故。得于常住波羅蜜果。阿難。因此四德。一切如來實稱法界。不著有無如大虛空修空界最究竟。過三際永安住。阿難。一切阿羅漢辟支佛大地菩薩。為四種障。不得如來法身四德波羅蜜。何者為四。一者生緣惑。二者生因惑。三者有有。四者無有。何者生緣惑。即是無明住生一切行。如無明生業。何者是生因惑。是無明住地所生諸行。譬如無明所生諸業。何者有有。緣無明住地。因無明住地。所起無漏行。三種意生身。譬如四取為緣。三有漏業為因起三種有。何者無有。緣三種意生身。不可覺知微細墮滅。譬如緣三有中生念念老死。無明住地一切煩惱是其依處未斷除故。諸阿羅漢及辟支佛自在菩薩。不得至見煩惱垢濁習氣臭穢。究竟滅盡大凈波羅蜜。因無明住地起輕相惑。有虛妄行未滅除故。不得至見無作無行極寂大我波羅蜜。緣無明住地因微細虛妄起無漏業。意生諸陰未除盡故。不得至見極滅遠離大樂波羅蜜。若未能得一切煩惱諸業生難永盡無余。是諸如來為甘露界。則變易死斷流滅無量。不得至見極無變異大常波羅蜜。阿難。于三界中有四種難。一者煩惱難。二者業難。三者生報難。四者過失難。無明住地所起方便生死。如三界內煩惱難。無明住地所起因緣生死。如三界內業難。無明住地所起有有生死。如三界內生難。無明住地所起無有生死。如三界內過失難。應如是知。阿難。四種生死未除滅故。三種意生身無有常樂我凈波羅蜜果。惟佛法身是常是樂是我是凈波羅蜜汝應知

阿難。如來法身大凈波羅蜜應知有二種。自性清凈是其通相。無垢清凈是其別相。大我波羅蜜應知有二種遠離一切外道邪執。出過我見虛妄故。遠離二乘計理謬執。出過無我虛妄故。大樂波羅蜜應知有二種。斷苦集本解習氣縛。則能證得一切苦滅。意生諸陰拔除盡故。大常波羅蜜應知有二種。既不損減無常諸行出過斷見故。亦不增益常住涅槃。出過常見故。若計諸行無常。是名斷見。若計涅槃常住。是名常見。治四惑障翻四顛倒。常樂我凈為其真果。阿難。何者是菩提利益事有二種事。一者無分別智。二者無分別后智。是二種智有二種事。一者為成就自利。二者為成就利他。何者自利。圓滿解脫身持凈法身。滅煩惱障一切智障。是名自利。無分別智能成此法。何者為利他。從無分別后智。乃至盡生死際不作思量。顯二種身說法無窮無間無量。為脫生死三惡道苦。為欲安立一切眾生。置于善道住三乘處。是名利他。復次自利。與三功德分不相離。一者無漏。二者遍滿。三者無為。復次利他。與四功德分不相離。拔濟眾生不墮四處。一者妄見癡迷疑惑。二者苦道惡道墮道。三者以嫉妒心以怨結心破壞正教。四者以下劣心貪樂小乘。阿難。興此二事自利利他。是菩提事。阿難。何者名菩提相應法。無上菩提是真實相。十九種法與其相應。一者不可思量。二者微細。三者真實。四者道理甚深。五者不可見。六者難通達。七者常。八者在。九者寂。十者恒。十一清涼。十二遍滿。十三無分別。十四無著。十五無礙。十六隨順。十七不可執。十八大凈。十九澄清。此十九法與無上菩提恒不相離。故名菩提相應之法

阿難。何者是菩提行處。三種道理顯現三身。一者甚深道理。二者廣大道理。三者萬德道理。阿難。第一身者。與五種相五種功德相應。何者五種相。一者無為。二者不相離。三者離二邊。四者脫一切障。五者自性清凈。何者五種功德。一者不可量。二者不可數。三者難思。四者不共。五者究竟清凈。第二身者。法身凈流之所顯現。一切無量如來功德。摩訶般若大悲為體。與五種功德相應。一者無分別相。二者無功用心。三者稱眾生意作利益。四者與法身不相離。五者恒遍一時不舍眾生。第三身者。般若大悲凈流所顯色種為體。與四分功德相應。一者三十二相。二者八十種好。三者威德。四者力。能于諸眾生根欲性行相攝相應。于穢佛土示現種種本生之事。或復示現升兜率天。或復示現從彼天下。或復示現降神母胎。或現初生出胎。或現俱摩羅位。或現受學十八明處。或現諸戲游于后園。或現出家或現苦行。或詣道場或成佛道。或波羅捺轉妙法輪或堅固林般涅槃那。示現如是種種之事。乃至盡于生死后際。阿難。無上菩提攝三身盡。是故名為菩提行處。阿難。何者無上菩提常住法。而此常住有二種法為作因緣。一者不生不滅。二者無窮無盡。是名菩提常住法。阿難。何者是無上菩提不共相。不共有二種。一者不可知。若諸凡夫聲聞緣覺不能通達。非其境界。二者不可得。除佛一人余無得者。是不共法有五種。一者如如理甚深故。二者自在不可動故。三者清凈無漏界所攝故。四者一切所知處無礙故。五者為眾生利益事圓滿故是名菩提不共相

阿難。何者是無上菩提不可思惟。有六種因故不可思惟。一者過語言境界。二者第一義諦所攝。三者已過覺觀分別思惟。四者譬類所不能得。五者于一切法最上品故。六者生死涅槃處不可安立故。是名無上菩提不可思惟。阿難。云何如來為無上菩提不可思議。阿難。一切如來住無上菩提處有五種因緣不可思議。何者為五。一者自性。二者處。三者住。四者為一異。五者為利益。阿難。云何如來為菩提自性不可思議。即色是如來不可得。離色是如來不可得。受想行識亦如是。即地界是如來不可得。離地界是如來不可得。水火風界亦如是。即眼入是如來不可得。離眼入是如來不可得。耳鼻舌身意亦如是。即有法是如來不可得。無法亦如是。是名菩提性不可思議。阿難。云何如來為菩提處不可思議。如來在欲界不可思議。離欲界亦不可思議。色無色界亦如是。如來在人中不可思議。離人中亦不可思議。六道亦如是。如來在東方不可思議。離東方亦不可思議。十方亦如是。是名為處不可思議。阿難。何者是如來為菩提住不可思議。阿難。安樂住如來住不可思議。寂靜住如來住不可思議。有心住如來住不可思議。無心住如來住不可思議。如是梵住圣住如來住不可思議。是名為住不可思議。阿難云何。如來為一異不可思議。三世如來在一處住。何者一處。自性清凈無漏法界。是諸如來若一若異不可思議。是名一異不可思議。阿難。云何如來為利益事不可思議。如是如來等一法界。智慧神力正勤威德悉皆平等。住于無漏清凈法界。諸如來等因此轉依。能為眾生無量利益。是名利益不可思議。復次不可思議有二種。一者不可言說。過語言境界故。二者出一切世。于世間中無譬類故。是名不可思議。復次真如本不被染末無垢污不可思議。阿難。是名菩提不可思議

佛說無上依經卷上佛說無上依經卷下

　　　　梁天竺三藏真諦譯


　　如來功德品第四

佛告阿難。有百八十不共之法。此是如來勝妙功德。一者三十二相。二者八十種好。三者六十八法。何者三十二相。菩薩修四因緣。一持戒。二禪定。三者忍辱。四者舍財及諸煩惱。修此四因堅固不動。以此業緣得二種相。一者足下平滿。所履踐地悉皆平夷。稱菩薩腳無有坑陷。二者行步平整無有斜戾。若菩薩種種供養父母師長。種種給濟苦難眾生。去來往反勤行此事。以此業緣得足下輪相。轂輞成就千輻莊嚴。若菩薩不逼惱他不行竊盜。見他所愛不生貪奪。不自矜高除卻憍慢。于師尊長起迎問訊侍立瞻奉合掌恭敬。以此業緣得二種相。一者手指纖長傭直沒節。二者其身方大端政莊嚴。具前三種業因緣故。得足跟長。行前三業更修四攝利益他事。以此業緣手足十指悉皆網密。猶如鵝王。若菩薩于師父母扶持侍養。自手涂傅蘇油膏藥。按摩洗浴衣飴瞻視。得手足柔軟潤澤細滑。掌色赤好如紅蓮花。若菩薩修諸善法心無厭惓。增長上上得足踝傭滿。若菩薩修學正法為他演說。往來宣化不生疲極。以是業緣得鹿王[跳-兆+專]。若菩薩未得之法勤求欲知。已得之法利他轉化。三種惡業斷塞不起。六塵惡法不染身心。于身病者施其湯藥。于心病者為作良醫。以此業緣得身端直。若菩薩見怖畏者為作救護。于貧裸者施與衣食。恒懷慚愧遮惡不起。以此業緣得陰馬藏。若菩薩護身口意恒令清凈。受施知足用亦知量。施病者藥施貧者財。若有眾生不平等業。乃至受用亦不平等。勸其修行平等之事。以此業緣得身方滿。從橫量等如尼拘類樹。若菩薩方便巧修諸勝善法。無中下品恒令增上。以此業緣得身毛上靡右旋宛轉。若菩薩自性利根多思惟義。親近智者值善知識。于尊長處灑掃清凈。于尊長身洗持按摩。于支提處除去糞穢。客塵煩惱不令污心。以此業緣得一孔一毛皮膚細滑不受塵水。若菩薩衣服飲食車乘臥具諸莊嚴物歡喜施與心無悔吝。以此業緣得身金色圓光一丈。若菩薩軟美飲食廣施無限。令多眾生悉得飽足。以此業緣得七處滿。若菩薩見善眾生欲興善法。同其正業為其尊導。安立善中除斷惡事。以此業緣得師子臆。若菩薩于眾生中為利益事修四正勤。如師子王心無所畏。以此業緣得二種相。一者兩肩平整兩腋下滿。二者兩臂圓直如象王鼻立過于膝。若菩薩離兩舌業。于怨憎中作和合語。行四攝法攝取眾生。思惟深義修平等慈。以此業緣得二種相。一者口四十齒齊密不疏白猶珂雪。二者得四牙相如月初生。若菩薩見諸眾生有所須欲。稱心施與若財若法。以此業緣得二種相。一者師子頤二者頸圓凈。若菩薩守護眾生如視一子。多生信心慈念無量。廣施醫藥無穢濁心。以此業緣得二種相。一者咽喉具足千脈。以受美味津液流潤。二者身鉤鎖骨如那羅延。若菩薩自行十善教他修行。見修行者歡喜贊嘆。大悲無量憐愍眾生。發弘誓心攝受正法。以此業緣得二種相。一者有郁尼沙頂骨涌起自然成髻。二者舌廣薄長如蓮華葉。若菩薩恒說實語愛語美語。敷演正法不使顛倒。以此業緣得梵音聲如迦陵頻伽。妙響深遠如天鼓振。若菩薩起慈敬心觀諸世間如父如母。不起三毒視諸眾生。以此業緣得二種相。一者眼瞼青好如優缽羅華。二者眼睫紺焰猶如牛王。若菩薩見善眾生修三學法。稱贊其美不起毀呰。見有謗者遮制守護。以此業緣得白毫相。當于眉間右旋上靡。復次阿難。菩薩修行四種正業。得三十二相。一者決定無雜。二者諦觀微密。三者常修無間。四者不顛倒行。第一業緣得足下平滿。第二業緣得九種相。一者足下輪相。二者足踝傭滿。三者手足十指網密。四者皮膚細軟。五者得七處滿。六者兩肩平整兩腋下滿。七者臂傭圓。八者舌廣長。九者師子臆。第三業緣得五種相。一者指纖長。二者腳跟長。三者身端不曲。四者橫豎量等。五者頸圓凈。第四業緣得諸余相

復次阿難。若十方一切眾生俱行十善。如此功德更百倍增長。以此業緣。惟得菩薩一毛之相入一切毛。功德更百倍增。然后能得菩薩一好入一切好。功德更百倍增。然后能得菩薩一相入一切相功德。離白毫相離郁尼沙。如是功德更增百倍得白毫相。又增百倍得郁尼沙相。入郁尼沙功德千倍增長。得如來商珂不共之法相好所攝。因此相好。如來一聲遍滿十方無量世界。阿難。是三十二相有三因緣不可思議。一者時節不可思議。修行數滿三阿僧祇劫。二者心樂不可思議。為安樂利益一切眾生故。三者品類不可思議。修一切善離一切惡。是種類無窮故。是故如來身具相好不可思議

阿難。何者如來八十種好。一者無見頂。二者頂骨無頦。三者額廣平正。四者眉高而長。形如初月紺琉璃色。五者廣長眼。六者鼻高圓直孔不現。七者耳廣厚長輪埵成就。八者身堅實如那羅延。九者身分不可壞。十者身節堅密。十一者身一時回如象王。十二者身柔軟。十三者身不曲。十四者身常少。十五者身潤澤。十六者身自持不逶迤。十七者身分滿足。十八者識滿足。十九者容儀備足。二十者威神遠振。二十一者一切處不背他。二十二者住處安無能動者。二十三者面部如量不大不長。二十四者廣姝。二十五者面凈如滿月。二十六者面具足滿。二十七者正容貌不壞色。二十八者儀容如師子。二十九者進止如象王。三十者行法如鵝王。三十一者頭如摩陀那果。三十二者足趺厚四指。行時印文現。三十三者爪如赤銅色高薄圓潤。三十四者膝骨堅著圓好。三十五者指文莊嚴。三十六者脈理深。三十七者手文明直。三十八者手文長。三十九者手文不斷。四十者手足如意。四十一者手足赤白如蓮華色。四十二者孔門相具。四十三者步無廣狹。四十四者腰圓大。四十五者腹不現。四十六者齊文如盤蛇右轉圓深。四十七者毛色青紅如孔雀項。四十八者毛潔凈。四十九者毛右旋。五十者口出無上香。身毛皆香氣。五十一者唇色赤潤如頻婆果。五十二者舌色赤。五十三者舌形薄。五十四者一切樂觀。五十五者隨眾生意和悅與語。五十六者于一切處無非善語。五十七者先與語。五十八者隨眾音聲不過不減。五十九者隨眾語言而為說法。六十者說法不著。六十一者等視眾生。六十二者先見后作。六十三者發一音報眾聲。六十四者次第有因緣說法。六十五者一切眾生眼不能盡觀相。六十六者觀無厭足。六十七者一切聲分具足。六十八者善事顯現。六十九者剛強眾生見即調善。怖畏眾生便得安樂。七十者音聲明凈。七十一者身不傾動。七十二者身分大。七十三者其身長。七十四者身不染著。七十五者遍身光各一丈。七十六者光照身而行。七十七者其身凈潔。七十八者發螺不亂其發長好。發色光潤猶妙青珠。七十九者手足滿。八十者手足有德相。阿難。是名如來八十種好莊嚴佛身

阿難。如來有十力。何者為十。一者處非處智力。二者隨業智力。三者定類智力。四者根品智力。五者欲樂智力。六者性類智力。七者至一切處智力。八者宿生智力。九者死生智力。十者漏盡智力。因此智力。如來顯說最大勝處。轉于無上清凈梵輪。于大眾中正師子吼

阿難。如來有四種無畏。一一切智無畏。二漏盡無畏。三說障道無畏。四說盡苦道無畏。阿難。如來有三種念處。一者正行正念。二者邪行正念。三者雜行正念。阿難。如來又有大悲之法。阿難。如來有十八不共法。一身無過。二口無過。三意無過。四無不定心。五無異相執。六無非知舍。七無欲樂無減失。八無正精進無減失。九無念無減失。十無智無減失。十一解脫無減。十二解脫知見無減。十三身隨智慧行。十四口隨智慧行。十五意隨智慧行。十六窮過去智圓滿。十七窮現在智圓滿。十八窮未來智圓滿。阿難。如來獨得如意自在捷疾神通。如來獨得無有邊際變化神通。如來獨得無量無盡圣神通處。如來獨得心自在法。如來獨得自在無邊知他心通。如來獨得自在無閡天耳神通。如來獨得知無色界眾生種別。如來獨得通達圣眾般涅槃后。如來獨得智慧明了有不定答。如來獨得大波羅蜜善能答問。如來獨得分別說法無有過失。如來獨得開化眾生無有空過。如來獨得第一導首。如來獨得不可害滅。如來獨得金剛三昧。如來獨得一切諸法非色非心心不相應如來至知。如來獨得無閡解脫。如來獨得三不護法。如來獨得斷滅習氣。如來獨得一切種智。如來獨得金剛聚身。如來獨得未曾作意一切事成。如來獨得一切諸相與處相應明凈具足。如來獨得所授記莂無有不定。如來獨得于勝負心佛不許可不得見佛。如來獨得轉一切種勝妙法輪。如來獨得荷負眾生能舍重擔。如來獨得入般涅槃復更起心。如來獨得修因圓滿無余。如來獨得至果圓滿無余。如來獨得利益他事圓滿無余。如來獨得辯才無盡。如來獨得說一切法悉皆如理。阿難。如來功德略說有六種。一者具足。二者無垢。三者不動。四者無閡。五者利他。六者自在巧能。阿難。云何如來為功德不可思議。一切如來恒河沙劫無邊功德。在于惑地及于凈地。相攝相應未曾相離。無垢無凈不可思議

　　無上依經如來事品第五

阿難。如來事有十八。如來無比最妙最上無有及者。令諸眾生起奇特心恭敬供養。此第一事。因三十二相八十種好而得成就。如來如理通達因果。若沙門婆羅門。說無因果說不平等因果之法。我即制伏令墮負處。此第二事。因是處非處智力得成。如來知見自業自受。無有自作他受果者。若沙門婆羅門。邪說邪教度業度受。便能制伏令墮負處。此第三事。因業類智力得成。如來教化顯三種輪。一者神通輪。二者記心輪。三者示教輪。訓導弟子以成圣眾。若沙門婆羅門。有勝負心說違逆法對治正典。便能制伏令墮負處。此第四事。因禪定智力得成。如來了達上中下根如理為說。令其下種成熟解脫。此第五事。因根種智力得成。如來知見三品眾生。邪正欲樂如實見已。拔斷惡欲增長善欲。此第六事。因欲樂智力得成。如來觀知眾生三種。一者粗。二者中。三者妙。令此三人如理得入種種法門。此第七事。因性界智力得成。如來明見出離道法得解脫果。障閡道法得生死果。令滅障閡道修出離道。此第八事。因至一切處智力得成。如來明了見宿命事說過去事。為令眾生起厭畏心。若執常見沙門婆羅門。便能制伏令墮負處。此第九事。因宿生智力得成。如來明見一切眾生死此生彼如理受記。若執斷見沙門婆羅門。便能制伏令墮負處。此第十事。因生死智力得成。如來自知解脫通達無閡。若增上慢沙門婆羅門。未得羅漢謂言已得。即能制伏令墮負處。此第十一事。因漏盡智力得成。如來為利益事最上善巧。若有人問如來十力。如實答難除決彼疑。能立自正說。能破他邪說。此第十二事。因四無畏得成。如來正教。有能修者。有不修者。亦修不修者。如來于此三人無染濁心。此第十三事。因三念處得成如來佛眼晝夜恒觀一切眾生在勝負處救護濟拔。此第十四事。因大悲得成。如來如說而行能行能說。此第十五事。因三不護法得成。如來于諸眾生為利益事。悉皆圓滿無有損減。此第十六事。因念無忘失得成。如來四威儀中。隨從于理無有失誤。此第十七事。因滅除習氣得成。如來觀三種法。一者行法得利。二者行法減損。三者行法亦利亦損。離余二法。如來宣說得利益行。此第十八事。因一切種智及諸不共法得成。阿難。如是等如來事。汝應知

阿難。云何如來為事不可思議。阿難。諸如來事無數無量世間眾生不能覺知。雖依語言不能顯現。不可示人令他悟解。一切佛土處無所閡。一切如來隨順平等。過于意境無分別相。猶如虛空無有分別。與法界相稱故。諸善男子。是故佛說如來之事不可思議。行遍一切處。一切處無失。隨行三世處。不滅三寶性。如來住是事中。如來身相不舍虛空性。一切佛土顯現自身。如來言說非音聲性。同其類音而說正法。如來不取心為境界。諸眾生心根性欲樂皆悉通達。阿難。是名如來為事不可思議。佛說此經已。是此大會中七萬五千菩薩摩訶薩即得證見圓滿法身。復有七萬五千菩薩摩訶薩即得大乘妙光三昧。復有七萬五千菩薩摩訶薩于一切法得無生忍。無數阿僧祇眾生于無上菩提起不退心。無量阿僧祇眾生遠塵離垢得法眼凈。復有無量眾生得增上果

　　無上依經贊嘆品第六

爾時。阿難于眾會中聞佛說已。歡喜踴躍得未曾有。從坐而起偏袒右肩。右膝著地頂禮佛足。恭敬合掌瞻仰尊顏以清凈心。說偈贊嘆

　于諸三世眾生中　　如來最尊無譬類
　于人法處無等等　　是故平等等一切
　所應伏滅悉永除　　所應知法悉通達
　為智為勝極第一　　惟佛世尊更非余
　有力不怖是實語　　如來有力無畏故
　世尊大能不損他　　即是難思希有事
　善巧方便化眾生　　非是險惡心迷醉
　眾生邪慢自矜高　　世尊折伏令除舍
　若人有力能勝他　　謂是世間成口過
　若指如來最極尊　　此語至真無虛失
　若人依理正問難　　無有能使如來屈
　如來難伏無闕短　　將導眾生至樂處
　四種清凈無過失　　此四清凈故不護
　具足四辯無窮說　　法味充溢飽眾生
　一切法處智無闕　　一切念處無減失
　于諸眾生等大悲　　于諸世法心不染
　通達一切根欲性　　已度一切教化法
　煩惱品品差別類　　敷演種種對治門
　世尊說法最第一　　凡夫值佛不開解
　無明惑闇所覆蓋　　是等極難不可度
　世尊名聞令渴仰　　見佛令人喜無窮
　佛語能使心清凈　　大師正教脫生死
　嘆佛能除不吉祥　　憶佛令心恒喜樂
　覓佛即生大般若　　解佛便得成種智
　如來因戒凈無垢　　如來因定意澄清
　如來因智不可動　　如來法海滿甘露
　眾生惛睡佛獨悟　　遍視眾生根性欲
　眾生放逸如來不　　一切眾生平等視
　破結賊法佛已說　　魔王幻化佛已除
　已示生死是過失　　已明彼方無畏處
　若法可度令他得　　猶如世尊行大悲
　提婆達多為最上　　一切眾生施菩提
　我今不能見正行　　修此持報世尊恩
　若人已到無余滅　　此人猶未報佛恩
　若人能行佛正行　　是人唯修自利法
　世尊疲極為眾生　　無上深恩云何報
　世尊宣說真自法　　令人自行教化他
　若使如來不出世　　惟有苦受逼其身
　一切世間惟惡道　　但聞叫喚大音聲
　六道受苦悉無異　　皆因煩惱所纏裹
　世尊為解眾生結　　久受大悲之系縛
　世尊無上大福田　　能依佛行正行者
　如我不見善寶窮　　若行惡行亦如是
　于佛若起悠悠心　　此等眾生墮負地
　忽于世尊起怨諍　　永處黑闇復何疑
　猶如大師識自身　　相似大師亦能識
　余人不能如此識　　我今遍禮十方尊
　一切功德智力等　　世尊示現及法身
　大悲欲使眾生識　　是故我今頭面禮
　妙色好香視無厭　　眾相圓滿超諸色
　三時開敷甚可愛　　如是佛華我頂禮
　世尊善識無上處　　一切險難皆出離
　無跡無聚無虛假　　我今頂禮兩足尊
　世尊洗濯諸垢污　　住于正法功德水
　從本已來內外凈　　我今頂禮真凈身
　世尊善法自具足　　常能為眾作益厚
　廣雨甘露飽眾生　　我今頂禮能利他
　世間所敬最勝人　　此人猶故恭敬佛
　眾惡斷盡善圓滿　　我今頂禮最勝尊
　無一方便不修學　　為愍眾生欲拔濟
　令度生死險難陷　　我今頂禮世歸依
　頂禮無喻妙色身　　頂禮能說甘露法
　頂禮清凈離垢智　　頂禮一切功德林　

　　無上依經囑累品第七

佛告阿難。汝可受持此正法門。爾時阿難長跪白佛。我今從佛聞此深法。得未曾有頂戴奉持。世尊。當何名此經云何受持。佛言。阿難。此經名無上依。亦名未曾有。亦名攝善法。亦名清凈行。亦名行究竟。阿難。有十種法受持此經。何等為十。一者書寫。二者供養。三者傳流。四者諦聽。五者自讀。六者憶持。七者廣說。八者自誦。九者思惟。十者修行。阿難。此十種法能持此經。真功德聚無量無盡。阿難。譬如如意珠王所在之處。一切眾寶悉皆出現。持此經人亦復如是。一切善法皆悉得成。阿難。譬如一切樹林藥草。悉依于地而得生長。善法亦爾。皆因此經而得增長。阿難。譬如一切善法已生現生當生是不放逸之所攝持。不放逸行最為第一。若經說聲聞法。若經說緣覺法。若經說菩薩法。此經所攝最為第一。阿難。譬如轉輪圣王。若王在世七寶常隨。此經亦爾。若住于世佛寶法寶僧寶種性相續不絕。阿難。汝可展轉廣為比丘比丘尼優婆塞優婆夷天龍夜叉乾闥婆阿修羅迦樓羅緊那羅摩睺羅伽人非人等。演說此經。何以故。欲令一切諸眾生類于如來處種善根故。佛說此經已阿難及大會菩薩摩訶薩。帝釋梵眾護世天等。聞佛所說希有法門。歡喜踴躍信受奉行

佛說無上依經卷下