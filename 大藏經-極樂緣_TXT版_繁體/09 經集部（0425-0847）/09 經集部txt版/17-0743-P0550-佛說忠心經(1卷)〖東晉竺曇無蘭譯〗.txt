　　No. 743

佛說忠心經

　　　　東晉天竺三藏竺曇無蘭譯


聞如是。一時佛在舍衛國祇樹給孤獨園。時諸菩薩。四輩弟子。天龍鬼神。帝王臣民。日會聽經。佛右面比丘。名曰目連。神通妙達。智如虛空。隨時變化。權智并行。普還濟眾。數如恒沙。諸天稽首。靡不師仰。佛告目連。彼有大國。去斯八千。處在邊境。不睹三尊之至靈。希聞如來無所著正真等正覺神妙清化。習于顛倒眾邪之行。以為真諦。王及臣民。奉事梵志等五百人。各有五通力。能移山住流。分身變化。國有大山。塞民逕路。舉國患之。王以山為民艱難。具向梵志說之。梵志答曰。吾等自為民除害。王無戚焉。即繞山坐。各一其心。以道定力。山起欲移。佛告目連。汝往彼國。現道神化。長度梵志。濟其君民。令遠三涂。永處福堂。目連受教。承佛威神。尋路放光。遏絕日明。懸處虛空。當其山巔。山為不動。梵志驚曰。此山已起。誰回之乎。日又無光。此將有以。中有明者。以定意觀眾弟子心。誰穢濁者。令山不移。睹見諸心。普有道凈。國榮寶色。不穢其心。仰頭觀見。睹一沙門。當其山上。梵志僉曰。正是瞿曇弟子所為。梵志呼曰。王令吾等為民除患。汝抑之為。目連答曰。吾自懸虛。誰抑汝等山。梵志三盡道力。欲令山移。山入三下。遂成平地。梵志顧相謂曰。夫有明達。道德深者。即吾等師。咸興整服。稽首敬白。愿為弟子。示吾極圣。目連答曰。汝等欲去瞑就明者善。吾有尊師。號無上正真天中之天。為一切智。汝等尋吾往至佛所。諸梵志曰。佛之導化。寧殊于師乎。目連曰佛以須彌為芥子。吾以芥子為須彌。嘆佛德畢曰。汝等尋吾后。目連接諸梵志。猶若壯士屈伸臂頃。即在佛前。具陳其情。白佛言。吾承無上正真神勢之化。化諸梵志。斯等內外已凈。猶若新?易可為色。唯愿世尊。蕩其微垢。令成真凈。梵志見佛。心開意喜。皆作沙門。佛言我為汝曹說經。上語亦善。中語亦善。下語亦善。語中深說度世之道。政心為本。聽我所言。使后世傳行之。諸比丘皆叉手受教。佛言人身中。有五賊。牽人入惡道。何等為五。一者色。二者痛癢。三者思想。四者生死。五者識是五者。人所常念。佛言人常為目所欺。為耳所欺。為鼻所欺。為口所欺。為身所欺。目但能見不能聞。耳但能聞不能見。鼻但能知香臭不能知味。口但能知味不能知香臭。身體但能知寒溫不能知味。是五者皆屬心。心為本。佛言諸比丘。欲求道者。當端汝心。人從癡故。隨十二因緣。便有生死。何等為十二因緣。一者癡。二者行。三者識。四者名色。五者六入。六者栽。七者痛。八者愛。九者受。十者有。十一者生。十二者死。施行善者。復得為人。施行惡者入地獄餓鬼畜生鬼神中。佛坐思念。人癡故有生死。何等為癡本。從癡中來。今生為人。復癡心不解。目不開。不知死當何趣。見佛不問。見經不讀。見沙門不承事。不信道德。見父母不敬。不念世間苦。不知地獄中考治劇。是名為癡。故有生死不止。人死如呼吸之間。脆不過于人命。人身中有三事。身死識去。心去意去。是三者。常相追逐。施行惡者。入地獄餓鬼畜生鬼神中。施行善者。三亦相追逐。或生天上。或生人中。墮是五道中者。皆坐心不端故。佛告諸比丘。皆當端汝目。端汝耳。端汝鼻。端汝口。端汝身。端汝心。身體皆當斷于土。魂神當不復墮泥犁畜生鬼神中。視人家有惡子。為吏所取。皆坐心不端故。人身中有百字。如車有百名。人多貪好怒。不思惟身中事。死入地獄中。后悔無所復及。我棄國捐轉輪王。憂斷生死。欲度世間人使得無為道。第一精進者。立得阿羅漢。第二精進者。得阿那含。第三精進者。得斯陀含。第四精進者。得須陀洹。雖不能大精進。當持五戒。不殺不盜不淫不兩舌不飲酒

佛言。人坐起常當思念四事。何等四。一者自觀身。觀他人身。二者自觀痛癢。觀他人痛癢。三者自觀意。觀他人意。四者自觀法。觀他人法。內復欲亂者心當自端視身體。饑亦極。飽亦極。行亦極。住亦極。坐亦極。寒亦極。熱亦極。臥欲來時。當自驚起坐端心坐。心不端者。當起立。立不端者。當經行。心儻不端者。當自正。譬如國王將兵出斗。健者在前。既在前鄙復卻適欲卻著羞后人。諸比丘既棄家舍妻子。剃須發為沙門。雖一世勤苦。后長解脫。已得道者。內獨歡喜。視妻如姊弟。視子如知識。無貪愛之心。常當慈哀十方諸天人民。地獄餓鬼畜生蜎飛蠕動之類。皆使富貴安隱度脫。得無為之道。見蟲獸當以慈哀愍傷之知生不復癡。能有是意者。常念師恩。事佛如人念父母。如獄中死罪囚。有賢者往請囚出囚。黠慧者常念賢者恩。比丘已得道者。當念佛。如是念經。當如人念飲食。諸比丘。當轉相承事。如弟事兄。中有癡者。當問黠者。展轉相教。問黠者如瞑中有燈火。無得陰謀。作惡無得諍訟。見金銀當如見土。無得妄證人入罪法。語言無得妄中傷人意。不聞莫言聞。不見莫言見。行道當低頭視地蟲。無得蹈殺。無得目貪人婦女。無得形相人婦女。坐自思惟。去貪愛之心。乃得為道耳

佛告諸比丘。欲求道者。當端汝心。于閑處坐。自呼吸其氣息。知息短長。長息不報。形體亦極。閉氣不息。形體亦極。分別思惟。形體誰作者。心當視內。亦當觀外。自思惟歡然與人有。異心。當是時不用天下珍寶。心稍欲隨正道。意復小動者。即還自守其意。意即為還。譬如人有鏡。鏡不明則不見其形。磨去其垢。乃自見形。人以去貪淫嗔恚愚癡。譬如磨鏡。端自思惟。天下無堅固。皆無有常

佛告諸比丘。持心當如四方石。石在中。庭雨墮不能壞。日炎亦不能消。風吹亦不能動持心當如石。佛言天下人心。如流水中有草木。各自流行。不相顧望。前者亦不顧后。后者亦不顧前。草木流行。各自如故。人心亦如是。一念來一念去。亦如草木前后不相顧望。于天上天下。無所復樂寄居。天地間棄身不復死。道成乃知師恩。見師即承事。不見者思惟其教誡。如孝子念父母。意定乃有一心。便慈哀天下人民蜎飛蠕動之類。坐獨自嘆已脫身于天下及五道。一者天道。二者人道。三者畜生道。四者餓鬼道。五者地獄道。已得羅漢道者。便能飛行變化。身中能出水火。能出無間入無孔。欲離世間。取無為去者即能

佛告諸比丘。道不可不學。經不可不讀。佛說經已。五百沙門。皆得阿羅漢道。阿難白佛言。是諸沙門。聞經意解。何其疾也。佛言。此諸比丘前迦葉佛時。受誦斯經。中間無佛。隨世因緣廢不復聞。至吾為說。聞即得道。佛說經竟。諸菩薩。四輩弟子。帝王人民。天龍鬼神。無不歡喜。為佛作禮佛說忠心經