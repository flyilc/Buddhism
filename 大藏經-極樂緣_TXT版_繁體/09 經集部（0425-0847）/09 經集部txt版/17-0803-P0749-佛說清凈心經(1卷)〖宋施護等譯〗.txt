　　No. 803

佛說清凈心經

　　　　西天譯經三藏朝奉大夫試光祿卿傳法大師賜紫沙門臣施護等奉　詔譯


佛世尊。一時在舍衛國祇樹給孤獨園。與苾芻眾俱

佛告諸苾芻言。汝等諦聽。若諸聲聞修習正行欲得清凈心者。當斷五法修習七法而令圓滿。何等五法。一貪欲。二嗔恚。三昏沉睡眠。四掉悔。五疑。此五蓋障應當除斷

何等七法。一擇法覺支。二念覺支。三精進覺支。四喜覺支。五輕安覺支。六定覺支。七舍覺支。如是七法應當修習

諸苾芻。所言清凈心者。當知即是心解脫增語。慧解脫增語。由貪染污心不清凈。由無明染污慧不清凈

若諸苾芻斷除貪染即得心解脫。斷除無明即得慧解脫

又諸苾芻。離貪染污得心解脫者。是名身作證。斷除無明得慧解脫者。是名無學。永離貪愛了知真實正智。現前取證自果盡苦邊際。諸苾芻。如是所說汝等應學佛說清凈心經