　　No. 769

佛說四輩經

　　　　西晉月氏國三藏竺法護譯


聞如是。一時。佛在舍衛國祇樹給孤獨園。爾時諸四輩弟子天帝龍鬼神質諒神。皆詣祇樹稽首佛足。卻就常位坐。佛告諸弟子。吾今所出經法所可教誡。皆自各守其意念。末世毒然之時。四輩弟子。若出家若居家修道。皆狂醉眾色。不復承用佛經法。專愚自用。便使吾道薄淡。令世人謗訕吾道。信是弟子驁慢所致。鹙鷺子整衣服叉手一心。聽佛說四輩經如是

佛言。若末世男子。能出家除剃頭發為道者。第一去離愛欲志存大乘。常當慈悲喜護為主。去想行。普念一切蜎飛蠕動之類。視之如身無異。不得妄起恚怒。深入明度。常以明度權便。誘致曚冥使入無極。以戒德除心穢病。不得為世間之業。能行此者便可出家。名曰道士。不可依恃吾法。自以出家為信。不專念道。或能有下賤之人。倚道自活。無益一切而但出意說。為人師主輕薄戲調。不自撿察使尊法薄淡。世人不信。非吾出家弟子之法也

佛言。若有女人。出家除發為道以去愛欲。當專精靜處。不得與出家男子同廟止。若行師受當有等類。不得獨往稟受。常當晚出早還。不得妄出廟宿止。但得教授女人。不得教授男子。所著衣服。不得刻繪帛彩色苾芬。不得輕言戲語。不得貪財寶物。戒行清凈名曰出家道人。若輕言戲調未語預笑。心志不寂意行穢濁。惡口罵詈輕言不節。不能靜處。憍慢自大不自撿敕者。雖復出家。故是賤人非出家弟子也

佛言。若有男子。心志系道不能出家者。在于愛欲之中。當受持五戒月六齋。第一孝順父母治家養子。朝暮燒香然燈稽首三尊。悔過十方。恭敬四輩。不得慢輕自大。去離慳貪常以至誠。不得欺殆世人。不得與世間人妻婦坐起同席。住行相隨同室異床。除去四事以四等心。普視一切。老者若父若母。少者若弟若子。恒以明度法藥洗除眾病。不得妄嗔恚罵詈。常以無極方便。誘解世人使入大乘。不得為新學者說深經奧妙之義。當為除想識無掛礙者。不得綺飾衣服。不得與世間妻女戲調言語。往來報答以致因緣。如是者為清凈道人。若行不清凈貪利財色。或于世俗綺飾衣服。互相翹舉。但結非惡眄睞所欲。輕言戲調未語預笑。托己同法口說妙言。外似清虛內懷貪惑。心存財帛以自供給。活于妻子。慢佛尊經不復修學。反習外道之術。世藥解奏符咒厭說。療治眾病。因緣外道解奏之術。或于財帛勾束上下。賊意欲得因解奏之術。不持吾法。當來者卻皆由斯輩。是故非吾法學弟子也

佛言。若有女人不能出家。在于愛欲之中心樂道者。當持五戒月六齋。孝順父母姑嫜叔妹夫婿。不得撾罵兒子婢使。不得輕行來宿止他家。不得與世間男子語言調弄譺笑。不得妄嗔恚罵詈惡口。不得證說他人惡。不得陷人兒子妻妾奴婢過惡。恒當專精念道為上首。不得與世間凡人說法顏貌。不得與人男子相斥。不得教他人男子。不得說世間吉兇善惡災變之相。不得憍慢自大。晝夜三時燒香稽首三尊。悔過十方稟受經行。言數自勸。不得希望供養貪利財帛。不得嫉妒夫主。當自賤女人身。愿為男子轉身受福。可得上天宮觀自然。是清信女人學道之法。若不孝順。憍慢姑嫜嫉妒夫主。撾罵奴婢造惡。自是怨恨恚怒毒意向人。行者如是。是為非法學女人弟子也

佛告諸弟子。清慎汝心守護身口。恒以四等濟眾生已。道寶之慧恩施一切。如佛教誡必得度世。弟子諸來會者。聞佛說經歡喜奉行。作禮而去佛說四輩經