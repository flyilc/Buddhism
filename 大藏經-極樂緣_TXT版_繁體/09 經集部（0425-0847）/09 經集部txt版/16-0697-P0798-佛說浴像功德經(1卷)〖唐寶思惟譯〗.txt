　　No. 697 [No. 698]

佛說浴像功德經

　　　　大唐天竺三藏寶思惟譯


如是我聞。一時薄伽梵。在王舍城鷲峰山中。與大苾芻眾及與無量諸大菩薩摩訶薩俱。爾時會中有一菩薩。名清凈慧。作是思惟。以何因緣諸佛如來得清凈身。又復念言。若佛在世親近供養。及滅度后供養舍利。此二種人所獲福德功德齊不。作是念已。承佛威神從座而起。頂禮佛足白言。世尊。諸佛如來以何因緣得清凈身。若佛在世親近供養。及滅度后供養舍利。此二種人所獲福德其功等不。爾時世尊告清凈慧菩薩言。善哉善哉。汝今乃能為未來世諸眾生故。發如是問。汝當善聽。我今為汝分別解說。爾時清凈慧菩薩白佛言。唯然世尊。愿樂欲聞。佛告清凈慧菩薩言。諸佛如來為求菩提。于往昔時所修三昧。戒定忍辱智慧慈悲喜舍解脫解脫知見。力無所畏一切佛法。一切種智悉皆清凈。是故如來得清凈身。又以華香幡蓋而以供養。復以香水浴如來身。復以寶蓋彌覆其上。以諸飲食鼓樂弦歌贊詠如來。以此功德回向一切種智。所得功德無量無邊。乃至得成無上菩提。何以故。如來智慧無量無邊不可思議。所有福德亦復如是。清凈慧。我滅度后有二種舍利。一者法身。二者化身。若善男子善女人等。供養舍利造佛形像如大麥等。造塔如庵羅果。表剎如針。蓋如浮萍。持佛舍利如芥子大安置其中。所得功德。如我在世等無差別。如是之人得十五種功德。一者得凈念心。二者得順法心。三者得慚愧心。四者得見如來。五者發凈信心。六者能持正法。七者如說修行。八者得親近諸佛。九者諸佛國土隨意受生。十者若生人中生大姓家。其心柔軟人所敬重。十一者才生人中得念佛心。十二者諸魔軍眾不能惱亂。十三者于末法時能護正法。十四者常得十方諸佛如來恒加覆護。十五者速得成就五分法身。爾時世尊。而說頌曰

　若以清凈心　　于如來滅后
　供養舍利者　　或造于塔廟
　及如來形像　　于彼塔像前
　掃涂漫陀羅　　以種種花香
　散布于其上　　以諸妙香水
　而浴于佛像　　上妙諸飲食
　凈持以供養　　贊禮佛功德
　無量難思議　　智慧及神通
　諸善巧方便　　悉皆到彼岸　

爾時清凈慧菩薩聞佛世尊說是頌已。而白佛言。世尊。若佛在世及滅度后。未來世中諸眾生等。云何浴像。唯愿如來為眾生故。開示演說。佛言。清凈慧如佛在世。諸眾生等發起凈心。于佛滅后亦應如是。不作執空有想。于諸善品心懷渴仰不生疲厭。何以故。為成就如來法報身故。我已曾為汝說四真諦法十二因緣六波羅蜜。我今為汝說浴像法。諸供養中最為殊勝。善男子。若欲沐像。應以牛頭栴檀紫檀多摩羅香甘松芎藭白檀郁金龍腦沉香麝香丁香。以如是等種種妙香。隨所得者。以為湯水置凈器中。先作方壇敷妙床座。于上置佛。以諸香水次第浴之。用諸香水周遍訖已。復以凈水于上淋洗其浴像者。各取少許洗像之水。置自頭上燒種種香以為供養。初于像上下水之時。應誦以偈

　我今灌沐諸如來　　凈智功德莊嚴聚
　五濁眾生令離垢　　愿證如來凈法身　

燒香之時當誦斯偈

　戒定慧解知見香　　遍十方剎常芬馥
　愿此香煙亦如是　　回作自他五種身　

爾時世尊說是法已。眾中有無量菩薩摩訶薩。獲得清凈無垢三昧。即從座而起。無量天人得不退轉無上菩提。爾時阿難白佛言。世尊。當何名此經。我等云何奉持。佛言。此經名為洗浴諸佛得身清凈。應如是持。說是經已。一切眾會皆大歡喜。信受奉行佛說浴像功德經