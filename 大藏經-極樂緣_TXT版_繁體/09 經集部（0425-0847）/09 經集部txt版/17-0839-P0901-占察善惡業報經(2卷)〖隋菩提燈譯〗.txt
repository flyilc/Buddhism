　　No. 839

占察善惡業報經卷上(出六根聚經中)

　　　　天竺三藏菩提燈譯


如是我聞。一時婆伽婆一切智人。在王舍城耆阇崛山中。以神通力。示廣博嚴凈無礙道場。與無量無邊諸大眾俱。演說甚深根聚法門。爾時會中有一菩薩。名堅凈信。從坐而起。整衣服。偏袒右肩。合掌白佛言。我今于此眾中。欲有所問咨。請世尊。愿垂聽許。佛言。善男子隨汝所問便可說之。堅凈信菩薩言。如佛先說。若我去世。正法滅后像法向盡及入末世。如是之時。眾生福薄多諸衰惱。國土數亂災害頻起。種種厄難怖懼逼擾。我諸弟子失其善念。唯長貪嗔嫉妒我慢。設有像似行善法者。但求世間利養名稱以之為主。不能專心修出要法。爾時眾生。睹世災亂心常怯弱。憂畏己身及諸親屬不得衣食充養軀命。以如此等眾多障礙因緣故。于佛法中鈍根少信。得道者極少。乃至漸漸于三乘中。信心成就者亦復甚鮮。所有修學世間禪定。發諸通業自知宿命者次轉無有。如是于后入末法中。經久得道。獲信禪定通業等。一切全無。我今為此未來惡世像法向盡。及末法中有微少善根者。請問如來。設何方便開化示導。令生信心得除衰惱。以彼眾生遭值惡時。多障礙故退其善心。于世間出世間因果法中數起疑惑。不能堅心專求善法。如是眾生可愍可救。世尊大慈一切種智。愿興方便。而曉喻之。令離疑網除諸障礙。信得增長。隨于何乘速獲不退。佛告堅凈信言。善哉善哉。快問斯事。深適我意。今此眾中。有菩薩摩訶薩。名曰地藏。汝應以此事而請問之。彼當為汝建立方便開示演說成汝所愿。時堅凈信菩薩復白佛言。如來世尊無上大智。何意不說。乃欲令彼地藏菩薩而演說之

佛告堅凈信。汝莫生高下想。此善男子發心已來。過無量無邊不可思議阿僧祇劫。久已能度薩婆若海功德滿足。但依本愿自在力故。權巧現化影應十方。雖復普游一切剎土。常起功業。而于五濁惡世化益偏厚。亦依本愿力所熏習故。及因眾生應受化業故也。彼從十一劫來。莊嚴此世界成熟眾生。是故在斯會中。身相端嚴威德殊勝。唯除如來無能過者。又于此世界所有化業。唯除遍吉觀世音等諸大菩薩皆不能及。以是菩薩本誓愿力。速滿眾生一切所求。能滅眾生一切重罪。除諸障礙現得安隱。又是菩薩名為善安慰說者。所謂巧演深法。能善開導初學發意求大乘者。令不怯弱。以如是等因緣。于此世界眾生渴仰受化得度。是故我今令彼說之。爾時堅凈信菩薩既解佛意已。尋即嘆請地藏菩薩摩訶薩言。善哉救世真士。善哉大智開士。如我所問。惡世眾生以何方便而化導之。使離諸障得堅固信。如來今者。為欲令汝說是方便。宜當知時哀愍為說

爾時地藏菩薩摩訶薩。語堅凈信菩薩摩訶薩言。善男子諦聽。當為汝說。若佛滅后惡世之中。諸有比丘比丘尼優婆塞優婆夷。于世間出世間因果法中。未得決定信不能修學。無常想苦想。無我想不凈想。成就現前。不能勤觀四圣諦法及十二因緣法。亦不勤觀真如實際無生無滅等法。以不勤觀如是法故。不能畢竟。不作十惡根本過罪。于三寶功德種種境界。不能專信。于三乘中皆無定向。如是等人。若有種種諸障礙事。增長憂慮或疑或悔。于一切處心不明了多求多惱眾事牽纏所作不定。思想擾亂廢修道業。有如是等障難事者。當用木輪相法占察善惡宿世之業。現在苦樂吉兇等事。緣合故有緣盡則滅。業集隨心相現果起。不失不壞相應不差。如是諦占善惡業報。曉喻自心。于所疑事以取決了。若佛弟子。但當學習如此相法至心歸依。所觀之事無不誠諦。不應棄舍如是之法。而返隨逐世間卜筮種種占相吉兇等事貪著樂習。若樂習者深障圣道。善男子。欲學木輪相者。先當刻木如小指許。使長短減于一寸。正中令其四面方平。自余向兩頭斜漸去之。仰手傍擲令使易轉。因是義故。說名為輪。又依此相。能破壞眾生邪見疑網。轉向正道到安隱處。是故名輪。其輪相者有三種差別。何等為三。一者輪相。能示宿世所作善惡業種差別。其輪有十。二者輪相。能示宿世集業久近所作強弱大小差別。其輪有三。三者輪相。能示三世中受報差別。其輪有六。若欲觀宿世所作善惡業差別者。當刻木為十輪。依此十輪書記十善之名。一善主在一輪。于一面記。次以十惡書對十善令使相當。亦各記在一面。言十善者。則為一切眾善根本。能攝一切諸余善法。言十惡者。亦為一切眾惡根本。能攝一切諸余惡法。若欲占此輪相者。先當學至心總禮十方一切諸佛因即立愿。愿令十方一切眾生速疾皆得親近供養咨受正法。次應學至心敬禮十方一切法藏因即立愿。愿令十方一切眾生速疾皆得受持讀誦。如法修行及為他說。次當學至心敬禮十方一切賢圣因即立愿。愿令十方一切眾生速疾皆得親近供養發菩提心志不退轉。后應學至心禮我地藏菩薩摩訶薩因即立愿。愿令十方一切眾生速得除滅惡業重罪離諸障礙資生眾具悉皆充足。如是禮已。隨所有香華等當修供養。修供養者。仰念一切佛法僧寶。體常遍滿無所不在。愿令此香華等同法性普熏一切諸佛剎土施作佛事。又念十方一切供具無時不有。我今當以十方所有一切種種香華瓔珞幢幡寶蓋諸珍妙飾種種音樂燈明燭火飲食衣服臥具湯藥。乃至十方所有一切種種莊嚴供養之具。憶想遙擬普共眾生奉獻供養。當念一切世界中有修供養者。我今隨喜。若未修供養者。愿得開導令修供養。又愿我身速能遍至一切剎土。于一切佛法僧所。各以一切種莊嚴供養之具。共一切眾生等持奉獻。供養一切諸佛法身色身舍利形像浮圖廟塔一切佛事。供養一切所有法藏及說法處。供養一切賢圣僧眾。愿共一切眾生修行如是供養已。漸得成就六波羅蜜四無量心。深知一切法本來寂靜無生無滅一味平等。離念清凈畢竟圓滿。又應別復系心供養我地藏菩薩摩訶薩。次當稱名若默誦念一心告言南無地藏菩薩摩訶薩。如是稱名。滿足至千經千念已。而作是言。地藏菩薩摩訶薩。大慈大悲唯愿護念。我及一切眾生速除諸障增長凈信。令今所觀稱實相應。作此語已。然后手執木輪。于凈物上而傍擲之。如是欲自觀法。若欲觀他皆亦如是。應知占其輪相者。隨所現業悉應一一諦觀思驗。或純具十善。或純具十惡。或善惡交雜。或純善不具。或純惡不具。如是業因種類不同。習氣果報各各別異。如佛世尊余處廣說。應當憶念思惟觀察所現業種與今世果報所經。苦樂吉兇等事。及煩惱業習。得相當者名為相應。若不相當者謂不至心名虛謬也。若占輪相。其善惡業俱不現者。此人已證無漏智心專求出離。不復樂受世間果報。諸有漏業展轉微弱更不增長。是故不現。又純善不具純惡不具者。此二種人善惡之業所有不現者。皆是微弱未能牽果。是故不現。若當來世。佛諸弟子已占善惡果報得相應者。于五欲眾具得稱意時。勿當自縱以起放逸。即應思念。由我宿世如是善業故今獲此報。我今乃可轉。更進修不應休止。若遭眾厄種種衰惱不吉之事。擾亂憂怖不稱意時。應當甘受無令疑悔退修善業。即當思念但由我宿世造如是惡業故今獲此報。我今應當悔彼惡業專修對治及修余善無得止住。懈怠放逸轉更增集種種苦聚。是名占察初輪相法。善男子。若欲占察過去往昔集業久近所作強弱大小差別者。當復刻木為三輪。以身口意各主一輪書字記之。又于輪正中一面書一畫。令粗長使徹畔。次第二面書一畫。令細短使不至畔。次第三面作一傍刻如畫令其粗深。次第四面亦作傍刻令使細淺。當知善業莊嚴猶如畫飾惡業衰害猶如損刻。其畫長大者。顯示積善來久行業猛利所作增上。其畫細短者。顯示積善來近始習基鈍所作微薄。其刻粗深者。顯示習惡來久所作增上余殃。亦厚其刻細淺者。顯示退善來近始習惡法所作之業未至增上。或雖起重惡已曾改悔。此謂小惡。善男子。若占初輪相者。但知宿世所造之業善惡差別。而不能知積習久近所作之業強弱大小。是故須占第二輪相。若占第二輪相者。當依初輪相中所現之業。若屬身者擲身輪相。若屬口者擲口輪相。若屬意者擲意輪相。不得以此三輪之相一擲通占。應當隨業主念一一善惡依所屬輪別擲占之

復次若占初輪相中唯得身之善。于此第二輪相中。得身惡者謂無至心不得相應名虛謬也。又復不相應者。謂占初輪相中得不殺業。及得偷盜業意先主觀不殺業。而于第二輪相中。得身惡者名不相應

復次若觀現在從生以來不樂殺業。無造殺罪但意主殺業。而于此第二輪相中。得身大惡者。謂名不相應。自余口意中業不相應義亦如是。應知善男子。若未來世諸眾生等。欲求度脫生老病死。始學發心修習禪定無相智慧者。應當先觀宿世所作惡業多少及以輕重。若惡業多厚者。不得即學禪定智慧。應當先修懺悔之法。所以者何。此人宿習惡心猛利故。于今現在。必多造惡毀犯重禁。以犯重禁故。若不懺悔。令其清凈而修禪定智慧者。則多有障礙不能克獲。或失心錯亂。或外邪所惱。或納受邪法增長惡見。是故當先修懺悔法。若戒根清凈。及宿世重罪得微薄者。則離諸障。善男子。欲修懺悔法者。當住靜處隨力所能莊嚴一室內置佛事及安經法懸繒幡蓋求集香華以修供養。澡沐身體及洗衣服勿令臭穢。于晝日分在此室內。三時稱名。一心敬禮過去七佛及五十三佛。次隨十方面一一總歸擬心。遍禮一切諸佛所有色身舍利形像浮圖廟塔一切佛事。次復總禮十方三世所有諸佛。又當擬心遍禮十方一切法藏。次當擬心遍禮十方一切賢圣。然后更別稱名。禮我地藏菩薩摩訶薩。如是禮已應當說所作罪一心仰告

唯愿十方諸大慈尊證知護念。我今懺悔不復更造。愿我及一切眾生。速得除滅無量劫來十惡四重五逆顛倒謗毀三寶一闡提罪。復應思惟如是罪性。但從虛妄顛倒心起無有定實。而可得者本唯空寂。愿我及一切眾生。速達心本永滅罪根。次應復發勸請之愿。愿令十方一切菩薩未成正覺者。愿速成正覺。若已成正覺者。愿常住在世轉正法輪不入涅槃。次當復發隨喜之愿。愿我及一切眾生。畢竟永舍嫉妒之心。于三世中一切剎土。所有修學一切功德。及成就者悉皆隨喜。次當復發回向之愿。愿我所修一切功德。資益一切諸眾生等。同趣佛智至涅槃城。如是發回向愿已。復往余靜室端坐一心。若稱誦若默念我之名號。當減省睡眠若惛蓋多者。應于道場室中旋繞誦念。次至夜分時。若有燈燭光明事者。亦應三時恭敬供養悔過發愿。若不能辦光明事者。應當直在余靜室中一心誦念。日日如是行懺悔法勿令懈廢。若人宿世遠有善基。暫時遇惡因緣而造惡法。罪障輕微其心猛利意力強者。經七日后。即得清凈除諸障礙。如是眾生等業有厚薄。諸根利鈍差別無量。或經二七日后而得清凈。或經三七日。乃至或經七七日后而得清凈。若過去現在俱有增上種種重罪者。或經百日而得清凈。或經二百日。乃至或經千日而得清凈。若極鈍根罪障最重者。但當能發勇猛之心不顧惜身命想。常勤稱念晝夜旋繞。減省睡眠禮懺發愿。樂修供養不懈不廢。乃至失命要不休退。如是精進。于千日中必獲清凈。善男子。若欲知得清凈相者。從始修行過七日后。應當日日于晨朝旦。以第二輪相具安手中頻三擲之。若身口意皆純善者。名得清凈。如是未來諸眾生等能修行懺悔者。從先過去久遠以來。于佛法中各曾習善。隨其所修何等功德。業有厚薄種種別異。是故彼等得清凈時相亦不同。或有眾生得三業純善時。不即更得諸余好相。或有眾生得三業善相時。于一日一夜中。復見光明遍滿其室。或聞殊特異好香氣身意快然。或作善夢。夢中見佛色身來為作證。手摩其頭嘆言善哉。汝今清凈我來證汝。或夢見菩薩身來為作證。或夢見佛形像放光而為作證。若人未得三業善相。但先見聞如此諸事者。則為虛妄誑惑詐偽非善相也。若人曾有出世善基攝心猛利者。我于爾時隨所應度而為現身放大慈光。令彼安隱離諸疑怖。或示神通種種變化。或復令彼自憶宿命所逕之事所作善惡。或復隨其所樂為說種種深要之法。彼人即時于所向乘得決定信。或漸證獲沙門道果。復次彼諸眾生。若雖未能見我化身轉變說法。但當學至心使身口意得清凈相已。我亦護念令彼眾生速得消滅種種障礙。天魔波旬不來破壞。乃至九十五種外道邪師。一切鬼神亦不來亂。所有五蓋展轉輕微。堪能修習諸禪智慧

復次若未來世諸眾生等。雖不為求禪定智慧出要之道。但遭種種眾厄貧窮困苦憂惱逼迫者。亦應恭敬禮拜供養。悔所作惡恒常發愿。于一切時一切處。勤心稱誦我之名號。令其至誠。亦當速脫種種衰惱。舍此命已生于善處

復次未來之世。若在家若出家諸眾生等。欲求受清凈妙戒。而先已作增上重罪不得受者。亦當如上修懺悔法。令其至心得身口意善相已。即應可受。若彼眾生欲習摩訶衍道。求受菩薩根本重戒。及愿總受在家出家一切禁戒。所謂攝律儀戒。攝善法戒。攝化眾生戒。而不能得善好戒師廣解菩薩法藏先修行者。應當至心于道場內恭敬供養。仰告十方諸佛菩薩請為師證。一心立愿稱辯戒相。先說十根本重戒。次當總舉三種戒聚自誓而受。此亦得戒。復次未來世諸眾生等。欲求出家及已出家。若不能得善好戒師及清凈僧眾。其心疑惑不得如法受于禁戒者。但能學發無上道心。亦令身口意得清凈已。其未出家者。應當剃發被服法衣如上立愿。自誓而受菩薩律儀三種戒聚。則名具獲波羅提木叉。出家之戒名為比丘比丘尼。即應推求聲聞律藏。及菩薩所習摩德勒伽藏。受持讀誦觀察修行。若雖出家而其年未滿二十者。應當先誓愿受十根本戒。及受沙彌沙彌尼所有別戒。既受戒已亦名沙彌沙彌尼。即應親近供養給侍先舊出家學大乘心具受戒者。求為依止之師。請問教戒修行威儀。如沙彌沙彌尼法。若不能值如是之人。唯當親近菩薩所修摩德勒伽藏。讀誦思惟觀察修行。殷勤供養佛法僧寶。若沙彌尼年已十八者。亦當自誓受毗尼藏中式叉摩那六戒之法。及遍學比丘尼一切戒聚。其年若滿二十時。乃可如上總受菩薩三種戒聚。然后得名比丘尼。若彼眾生雖學懺悔。不能至心不獲善相者。設作受相不名得戒

爾時堅凈信菩薩摩訶薩問地藏菩薩摩訶薩言。所說至心者。差別有幾種。何等至心能獲善相。地藏菩薩摩訶薩言。善男子。我所說至心者。略有二種。何等為二。一者初始學習求愿至心。二者攝意專精。成就勇猛相應至心。得此第二至心者能獲善相。此第二至心。復有下中上三種差別。何等為三。一者一心。所謂系想不亂心住了了。二者勇猛心。所謂專求不懈不顧身命。三者深心。所謂與法相應究竟不退。若人修習此懺悔法。乃至不得下至心者。終不能獲清凈善相。是名說占第二輪法。善男子。若欲占察三世中受報差別者。當復刻木為六輪。于此六輪。以一二三四五六七八九十十一十二十三十四十五十六十七十八等數書字記之。一數主一面各書三面。令數次第不錯不亂。當知如此諸數。皆從一數而起。以一為本。如是數相者。顯示一切眾生六根之聚。皆從如來藏自性清凈心一實境界而起。依一實境界以之為本。所謂依一實境界故。有彼無明不了一法界。謬念思惟現妄境界。分別取著集業因緣。生眼耳鼻舌身意等六根。以依內六根故。對外色聲香味觸法等六塵。起眼耳鼻舌身意等六識。以依六識故。于色聲香味觸法中。起違想順想非違非順等想。生十八種受。若未來世佛諸弟子。于三世中所受果報欲使決疑意者。應當三擲此第三輪相占計合數。依數觀之以定善惡。如是所觀三世果報善惡之相。有一百八十九種。何等為一百八十九種。一者求上乘得不退。二者所求果現當證。三者求中乘得不退。四者求下乘得不退。五者求神通得成就。六者修四梵得成就。七者修世禪得成就。八者所欲受得妙戒。九者所曾受得戒具。十者求上乘未住信。十一者求中乘未住信。十二者求下乘未住信。十三者所觀人為善友。十四者隨所聞是正信。十五者所觀人為惡友。十六者隨所聞非正教。十七者所觀人有實德。十八者所觀人無實德。十九者所觀義不錯謬。二十者所觀義是錯謬。二十一者有所誦不錯謬。二十二者有所誦是錯謬。二十三者所修行不錯謬。二十四者所見聞是善相。二十五者有所證為正實。二十六者有所學是錯謬。二十七者所見聞非善相。二十八者有所證非正法。二十九者有所獲邪神持。三十者所能說邪智辯。三十一者所玄知非人力。三十二者應先習觀智道。三十三者應先習禪定道。三十四者觀所學無障礙。三十五者觀所學是所宜。三十六者觀所學非所宜。三十七者觀所學是宿習。三十八者觀所學非宿習。三十九者觀所學善增長。四十者觀所學方便少。四十一者觀所學無進趣。四十二者所求果現未得。四十三者求出家當得去。四十四者求聞法得教示。四十五者求經卷得讀誦。四十六者觀所作是魔事。四十七者觀所作事成就。四十八者觀所作事不成。四十九者求大富財盈滿。五十者求官位當得獲。五十一者求壽命得延年。五十二者求世仙當得獲。五十三者觀學問多所達。五十四者觀學問少所達。五十五者求師友得如意。五十六者求弟子得如意。五十七者求父母得如意。五十八者求男女得如意。五十九者求妻妾得如意。六十者求同伴得如意。六十一者觀所慮得和合。六十二者所觀人心懷恚。六十三者求無恨得歡喜。六十四者求和合得如意。六十五者所觀人心歡喜。六十六者所思人得會見。六十七者所思人不復會。六十八者所請喚得來集。六十九者所憎惡得離之。七十者所愛敬得近之。七十一者觀欲聚得和集。七十二者觀欲聚不和集。七十三者所請喚不得來。七十四者所期人必當至。七十五者所期人住不來。七十六者所觀人得安吉。七十七者所觀人不安吉。七十八者所觀人已無身。七十九者所望見得睹之。八十者所求覓得見之。八十一者求所聞得吉語。八十二者所求見不如意。八十三者觀所疑即為實。八十四者觀所疑為不實。八十五者所觀人不和合。八十六者求佛事當得獲。八十七者求供具當得獲。八十八者求資生得如意。八十九者求資生少得獲。九十者有所求皆當得。九十一者有所求皆不得。九十二者有所求少得獲。九十三者有所求得如意。九十四者有所求速當得。九十五者有所求久當得。九十六者有所求而損失。九十七者有所求得吉利。九十八者有所求而受苦。九十九者觀所失求當得。一百者當所失永不得。一百一者觀所失自還得。一百二者求離厄得脫難。一百三者求離病得除愈。一百四者觀所去無障礙。一百五者觀所去有障礙。一百六者觀所住得安止。一百七者觀所住不得安。一百八者所向處得安快。一百九者所向處有厄難。一百一十者所向處為魔網。一百一十一者所向處難開化。一百一十二者所向處可開化。一百一十三者所向處自獲利。一百一十四者所游路無惱害。一百一十五者所游路有惱害。一百一十六者君民惡饑饉起。一百一十七者君民惡多疾疫。一百一十八者君民好國豐樂。一百一十九者君無道國災亂。一百二十者君修德災亂滅。一百二十一者君行惡國將破。一百二十二者君修善國還立。一百二十三者觀所避得度難。一百二十四者觀所避不脫難。一百二十五者所住處眾安隱。一百二十六者所住處有障難。一百二十七者所依聚眾不安。一百二十八者閑靜處無諸難。一百二十九者觀怪異無損害。一百三十者觀怪異有損害。一百三十一者觀怪異精進安。一百三十二者觀所夢無損害。一百三十三者觀所夢有所損。一百三十四者觀所夢精進安。一百三十五者觀所夢為吉利。一百三十六者觀障亂速得離。一百三十七者觀障亂漸得離。一百三十八者觀障亂不能離。一百三十九者觀障亂一心除。一百四十者觀所難速得脫。一百四十一者觀所難久得脫。一百四十二者觀所難受哀惱。一百四十三者觀所難精進脫。一百四十四者觀所難命當盡。一百四十五者觀所患大不調。一百四十六者觀所患非人惱。一百四十七者觀所患合非人。一百四十八者觀所患可療治。一百四十九者觀所患難療治。一百五十者觀所患精進差。一百五十一者觀所患久長苦。一百五十二者觀所患自當差。一百五十三者所向醫堪能治。一百五十四者觀所療是對治。一百五十五者所服藥當得力。一百五十六者觀所患得除愈。一百五十七者所向醫不能治。一百五十八者觀所療非對治。一百五十九者所服藥不得力。一百六十者觀所患命當盡。一百六十一者從地獄道中來。一百六十二者從畜生道中來。一百六十三者從餓鬼道中來。一百六十四者從阿修羅道中來。一百六十五者從人道中而來。一百六十六者從天道中而來。一百六十七者從在家中而來。一百六十八者從出家中而來。一百六十九者曾值佛供養來。一百七十者曾親供養賢圣來。一百七十一者曾得聞深法來。一百七十二者舍身已入地獄。一百七十三者舍身已作畜生。一百七十四者舍身已作餓鬼。一百七十五者舍身已作阿修羅。一百七十六者舍身已生人道。一百七十七者舍身已為人王。一百七十八者舍身已生天道。一百七十九者舍身已為天王。一百八十者舍身已聞深法。一百八十一者舍身已得出家。一百八十二者舍身已值圣僧。一百八十三者舍身已生兜率天。一百八十四者舍身已生凈佛國。一百八十五者舍身已尋見佛。一百八十六者舍身已住下乘。一百八十七者舍身已住中乘。一百八十八者舍身已獲果證。一百八十九者舍身已住上乘

善男子。是名一百八十九種善惡果報差別之相。如此占法隨心所觀主念之事。若數合與意相當者。無有乖錯。若其所擲所合之數。與心所觀主念之事不相當者謂不至心。名為虛謬。其有三擲而皆無所現者。此人則名已得無所得也。復次善男子。若自發意觀于他人所受果報事亦同爾。若有他人不能自占。而來求請欲使占者。應當籌量觀察自心。不貪世間內意清凈。然后乃可如上歸敬修行供養。至心發愿而為占察。不應貪求世間名利。如行師道以自妨亂。又若內心不清凈者。設令占察而不相當。但為虛謬耳。復次若未來世諸眾生等。一切所占不獲吉善所求不得。種種憂慮逼惱怖懼時。應當晝夜常勤誦念我之名字。若能至心者所占則吉。所求皆獲現離衰惱

占察善惡業報經卷上占察善惡業報經卷下(出六根聚經中)

　　　　天竺三藏菩提燈譯


爾時堅凈信菩薩摩訶薩問地藏菩薩摩訶薩言。云何開示求向大乘者進趣方便。地藏菩薩摩訶薩言。善男子。若有眾生欲向大乘者。應當先知最初所行根本之業。其最初所行根本業者。所謂依止一實境界。以修信解。因信解力增長故。速疾得入菩薩種性。所言一實境界者。謂眾生心體從本以來不生不滅自性清凈無障無礙。猶如虛空離分別故。平等普遍無所不至。圓滿十方究竟一相。無二無別不變不異無增無減。以一切眾生心一切聲聞辟支佛心一切菩薩心一切諸佛心皆同不生不滅無染寂靜真如相故。所以者何。一切有心起分別者。猶如幻化無有定實。所謂識受想行憶念緣慮覺知等種種心數。非青非黃非赤非白。亦非雜色。無有長短方圓大小。乃至盡于十方虛空一切世界求心形狀。無一區分而可得者。但以眾生無明癡闇熏習因緣。現妄境界令生念著。所謂此心不能自知。妄自謂有。起覺知想計我我所。而實無有覺知之想。以此妄心畢竟無體不可見故。若無覺知能分別者。則無十方三世一切境界差別之相。以一切法皆不能自有。但依妄心分別故有。所謂一切境界各各不同。自念為有。知此為自知彼為他。是故一切法不能自有則無別異。唯依妄心不知不了。內自無故。謂有前外境界妄生種種法想。謂有謂無謂彼謂此。謂是謂非謂好謂惡。乃至妄生無量無邊法想。當如是知。一切諸法皆從妄想生。依妄心為本。然此妄心無自相故。亦依境界而有。所謂緣念覺知前境界故。說名為心。又此妄心與前境界。雖俱相依起無先后。而此妄心能為一切境界原主。所以者何。謂依妄心不了法界一相故。說心有無明。依無明力因故現妄境界。亦依無明滅故一切境界滅。非依一切境界自不了故。說境界有無明。亦非依境界故生于無明。以一切諸佛于一切境界不生無明故。又復不依境界滅故。無明心滅。以一切境界從本已來體性自滅未曾有故。因如此義。是故但說一切諸法依心為本。當知一切諸法悉名為心。以義體不異為心所攝故。又一切諸法從心所起。與心作相和合而有。共生共滅同無有住。以一切境界但隨心所緣念念相續故。而得住持暫時為有。如是所說心義者。有二種相。何等為二。一者心內相。二者心外相。心內相者。復有二種。云何為二。一者真。二者妄。所言真者。謂心體本相如如不異。清凈圓滿無障無礙微密難見。以遍一切處常恒不壞建立生長一切法故。所言妄者。謂起念分別覺知緣慮憶想等事。雖復相續能生一切種種境界。而內虛偽無有真實不可見故。所言心外相者。謂一切諸法種種境界等隨有所念境界現前故。知有內心及外心差別。如是當知。內妄想者為因為體。外妄相者為果為用。依如此等義。是故我說一切諸法悉名為心。又復當知。心外相者。如夢所見種種境界。唯心想作無實外事。一切境界悉亦如是。以皆依無明識夢所見妄想作故。復次應知。內心念念不住故。所見所緣一切境界。亦隨心念念不住。所謂心生故種種法生。心滅故種種法滅而生滅相但有名字實不可得。以心不往至于境界。境界亦不來至于心。如鏡中像無來無去。是故一切法求生滅定相了不可得。所謂一切法畢竟無體。本來常空實不生滅故。如是一切法實不生滅者。則無一切境界差別之相。寂靜一味名為真如第一義諦自性清凈心。彼自性清凈心湛然圓滿。以無分別相故。無分別相者。于一切處無所不在。無所不在者。以能依持建立一切法故。復次彼心名如來藏。所謂具足無量無邊不可思議無漏清凈功德之業。以諸佛法身從無始本際來。無障無礙自在不滅。一切現化種種功業。恒常熾然未曾休息。所謂遍一切世界皆示作業。種種化益故。以一佛身即是一切諸佛身一切諸佛身即是一佛身。所有作業亦皆共一。所謂無分別相。不念彼此平等無二。以依一法性而有作業同。自然化體無別異故。如是諸佛法身遍一切處。圓滿不動故。隨諸眾生死此生彼恒為作依。譬如虛空悉能容受一切色像種種形類。以一切色像。種種形類皆依虛空而有。建立生長住虛空中。為虛空處所攝。以虛空為體。無有能出虛空界分者。當知色像之中虛空之界不可毀滅。色像終壞時還歸虛空。而虛空本界無增無減不動不變。諸佛法身亦復如是。悉能容受一切眾生種種果報。以一切眾生種種果報皆依諸佛法身而有。建立生長住法身中。為法身處所攝。以法身為體。無有能出法身界分者。當知一切眾生身中諸佛法身亦不可毀滅。若煩惱斷壞時還歸法身。而法身本界無增無減不動不變。但從無始世來與無明心俱。癡闇因緣熏習力故現妄境界。以依妄境界熏習因緣故。起妄想相應心計我我所。造集諸業受生死苦。說彼法身名為眾生。若如是眾生中法身熏習而有力者。煩惱漸薄能厭世間求涅槃道。信歸一實修六波羅蜜等一切菩提分法。名為菩薩。若如是菩薩中修行一切善法滿足究竟得離無明睡者。轉名為佛。當知如是眾生菩薩佛等。但依世間假名言說故有差別。而法身之體畢竟平等無有異相。善男子。是名略說一實境界義。若欲依一實境界修信解者。應當學習二種觀道。何等為二。一者唯心識觀。二者真如實觀。學惟心識觀者。所謂于一切時一切處。隨身口意所有作業。悉當觀察知唯是心。乃至一切境界若心住念皆當察知。勿令使心無記攀緣不自覺知。于念念間悉應觀察。隨心有所緣念。還當使心隨逐彼念令心自知。知己內心自生想念。非一切境界有念有分別也。所謂內心自生長短好惡是非得失衰利有無等見無量諸想。而一切境界未曾有想起于分別。當知一切境界自無分別想故。即自非長非短非好非惡。乃至非有非無離一切相。如是觀察一切法唯心想生。若使離心則無一法一想而能自見有差別也。當應如是守記內心知唯妄念無實境界勿令休廢。是名修學唯心識觀。若心無記不知自心念者。即謂有前境界。不名唯心識觀。又守記內心者。則知貪想嗔想及愚癡邪見想。知善知不善知無記知心勞慮種種諸苦。若于坐時隨心所緣。念念觀知唯心生滅。譬如水流燈炎無暫時住。從是當得色寂三昧。得此三昧已。次應學習信奢摩他觀心。及信毗婆舍那觀心。習信奢摩他觀心者。思惟內心不可見相圓滿不動無來無去。本性不生離分別故。習信毗婆舍那觀心者。想見內外色隨心生隨心滅。乃至習想見佛色身。亦復如是。隨心生隨心滅。如幻如化。如水中月。如鏡中像。非心不離心。非來非不來。非去非不去。非生非不生。非作非不作。善男子。若能習信此二觀心者。速得趣會一乘之道。當知如是唯心識觀。名為最上智慧之門。所謂能令其心猛利長信解力疾入空義。得發無上大菩提心故。若學習真如實觀者。思惟心性無生無滅。不住見聞覺知。永離一切分別之想。漸漸能過空處識處無少處非想非非想處等定境界相。得相似空三昧。得相似空三昧時。識想受行粗分別相不現在前。從此修學為善知識大慈悲者守護長養。是故離諸障礙勤修不廢。展轉能入心寂三昧。得是三昧已。即復能入一行三昧。入是一行三昧已。見佛無數發深廣行。心住堅信位。所謂于奢摩他毗婆舍那二種觀道。決定信解能決定向。隨所修學世間諸禪三昧之業。無所樂著。乃至遍修一切善根菩提分法。于生死中無所怯畏不樂二乘以依能習向二觀心。最妙巧便眾智所依行根本故。復次修學如上信解者。人有二種。何等為二。一者利根。二者鈍根。其利根者。先已能知一切外諸境界唯心所作虛誑不實如夢如幻等。決定無有疑慮。陰蓋輕微散亂心少。如是等人。即應學習真如實觀。其鈍根者。先未能知一切外諸境界悉唯是心虛誑不實故。染著情厚蓋障數起心難調伏。應當先學唯心識觀。若人雖學如是信解。而善根業薄未能進趣。諸惡煩惱不得漸伏。其心疑怯畏墮三惡道生八難處。畏不常值佛菩薩等。不得供養聽受正法。畏菩提信難可成就。有如此疑怖及種種障礙等者。應于一切時一切處。常勤誦念我之名字。若得一心善根增長其意猛利。當觀我法身及一切諸佛法身。與己自身體性平等。無二無別不生不滅。常樂我凈功德圓滿。是可歸依。又復觀察己身心相無常苦無我不凈如幻如化。是可厭離。若能修學如是觀者。速得增長凈信之心。所有諸障漸漸損減。何以故。此人名為學習聞我名者。亦能學習聞十方諸佛名者。名為學至心禮拜供養我者。亦能學至心禮拜供養十方諸佛者。名為學聞大乘深經者。名為學執持書寫供養恭敬大乘深經者。名為學受持讀誦大乘深經者。名為學遠離邪見于深正義中不墮謗者。名為于究竟甚深第一實義中學信解者。名為能除諸罪障者。名為當得無量功德聚者。此人舍身終不墮惡道八難之處。還聞正法習信修行。亦能隨愿往生他方凈佛國土。復次若人欲生他方現在凈國者。應當隨彼世界佛之名字。專意誦念一心不亂如上觀察者。決定得生彼佛凈國。善根增長速獲不退。當知如上一心系念思惟諸佛平等法身。一切善根中其業最勝。所謂勤修習者。漸漸能向一行三昧。若到一行三昧者。則成廣大微妙行心。名得相似無生法忍。以能得聞我名字故。亦能得聞十方諸佛名字故。以能至心禮拜供養我故。亦能至心禮拜供養十方諸佛故。以能得聞大乘深經故。能執持書寫供養恭敬大乘深經故。能受持讀誦大乘深經故。能于究竟甚深第一實義中。不生怖畏遠離誹謗。得正見心能信解故。決定除滅諸罪障故。現證無量功德聚故。所以者何。謂無分別菩提心寂靜智現起發方便業種種愿行故。能聞我名者。謂得決定信利益行故。乃至一切所能者。皆得不退一乘因故。若雜亂垢心。雖復稱誦我之名字。而不名為聞。以不能生決定信解。但獲世間善報。不得廣大深妙利益。如是雜亂垢心。隨其所修一切諸善。皆不能得深大利益。善男子。當知如上勤心修學無相禪者。不久能獲深大利益。漸次作佛。深大利益者。所謂得入堅信之位。成就信忍故。入堅法位。成就順忍故。入正真位。成就無生忍故。又成就信忍者。能作如來種性故。成就順忍者。能解如來行故。成就無生忍者。得如來業故。漸次作佛者。略說有四種。何等為四。一者信滿法故作佛。所謂依種性地決定信諸法不生不滅清凈平等無可愿求故。二者解滿法故作佛。所謂依解行地深解法性知如來業無造無作于生死涅槃不起二想心無所怖故。三者證滿法故作佛。所謂依凈心地以得無分別寂靜法智及不思議自然之業無求想故。四者一切功德行滿足故作佛。所謂依究竟菩薩地能除一切諸障無明夢盡故。復次當知若修學世間有相禪者有三種。何等為三。一者無方便信解力故。貪受諸禪三昧功德而生憍慢。為禪所縛退求世間。二者無方便信解力故。依禪發起偏厭離行。怖怯生死退墮二乘。三者有方便信解力。所謂依止一實境界。習近奢摩他毗婆舍那二種觀道故。能信解一切法唯心想生如夢如幻等。雖獲世間諸禪功德而不堅著。不復退求三有之果。又信知生死即涅槃故。亦不怖怯退求二乘。如是修學一切諸禪三昧法者。當知有十種次第相門。具足攝取禪定之業。能令學者成就相應不錯不謬。何等為十。一者攝念方便相。二者欲住境界相。三者初住境界分明了了知出知入相。四者善住境界得堅固相。五者所作思惟方便勇猛轉求進趣相。六者漸得調順稱心喜樂除疑信解自安慰相。七者克獲勝進意所專者少分相應覺知利益相。八者轉修增明所習堅固得勝功德對治成就相。九者隨心有所念作外現功德如意相應不錯不謬相。十者若更異修依前所得而起方便次第成就出入隨心超越自在相。是名十種次第相門攝修禪定之業

爾時堅凈信菩薩摩訶薩問地藏菩薩摩訶薩言。汝云何巧說深法能令眾生得離怯弱。地藏菩薩摩訶薩言。善男子。當知初學發意求向大乘未得信心者。于無上道甚深之法喜生疑怯。我常以方便宣顯實義。而安慰之令離怯弱。是故號我為善安慰說者。云何安慰。所謂鈍根小心眾生。聞無上道最勝最妙。意雖貪樂發心愿向而復思念求無上道者。要須積功廣極難行苦行自度度他。劫數長遠于生死中久受勤苦方乃得獲。以是之故心生怯弱。我即為說真實之義。所謂一切諸法本性自空。畢竟無我無作無受。無自無他。無行無到。無有方所。亦無過去現在未來。乃至為說十八空等。無有生死涅槃一切諸法定實之相而可得者。又復為說一切諸法如幻如化如水中月如鏡中像如乾闥婆城如空谷響如陽焰如泡如露如燈如目[目*壹]如夢如電如云。煩惱生死性甚微弱易可令滅。又煩惱生死畢竟無體求不可得。本來不生實更無滅。自性寂靜即是涅槃。如此所說能破一切諸見。損自身心執著想故得離怯弱。復有眾生不解如來言說旨意故而生怯弱。當知如來言說旨意者。所謂如來見彼一實境界故。究竟得離生老病死眾惡之法。證彼法身常恒清涼不變異等無量功德聚。復能了了見一切眾生身中皆有如是真實微妙清凈功德。而為無明闇染之所覆障。長夜恒受生老病死無量眾苦。如來于此起大慈悲意。欲令使一切眾生離于眾苦同獲法身第一義樂。而彼法身是無分別離念之法。唯有能滅虛妄識想不起念著乃所應得。但一切眾生。常樂分別取著諸法。以顛倒妄想故而受生死。是故如來為欲令彼離于分別執著想故。說一切世間法畢竟體空無所有。乃至一切出世間法。亦畢竟體空無所有。若廣說者如十八空。如是顯示一切諸法皆不離菩提體。菩提體者。非有非無。非非有非非無。非有無俱。非一非異。非非一非非異。非一異俱。乃至畢竟無有一相而可得者。以離一切相故。離一切相者。所謂不可依言說取。以菩提法中無有受言說者。及無能言說者故。又不可依心念知。以菩提法中無有能取可取。無自無他離分別相故。若有分別想者。則為虛偽不名相應。如是等說鈍根眾生不能解者。謂無上道如來法身。但唯空法一向畢竟而無所有。其心怯弱畏墮無所得中。或生斷滅想作增減見。轉起誹謗自輕輕他。我即為說如來法身自性不空有真實體。具足無量清凈功業。從無始世來自然圓滿非修非作。乃至一切眾生身中亦皆具足。不變不異無增無減。如是等說能除怯弱。是名安慰。又復愚癡堅執眾生。聞如是等說亦生怯弱。以取如來法身本來滿足非修非作相故。起無所得想而生怯弱。或計自然墮邪倒見。我即為說修行一切善法增長滿足生如來色身得無量功德清凈果報。如此等說今離怯弱。是為安慰。而我所說甚深之義。真實相應無有諸過。以離相違說故。云何知離相違相。所謂如來法身中。雖復無有言說境界離心想念非空非不空。乃至無一切相不可依言說示。而據世諦幻化因緣。假名法中相待相對。即可方便顯示而說。以彼法身性實無分別離自相離他相無空無不空乃至遠離一切諸相故。說彼法體為畢竟空無所有。以離心分別想念。則盡無一相而能自見自知為有。是故空義決定真實相應不謬

復次即彼空義中。以離分別妄想心念故。則盡畢竟無有一相而可空者。以唯有真實故即為不空。所謂離識想故。無有一切虛偽之相。畢竟常恒不變不異。以更元一相可壞可滅離增減故。又彼無分別實體之處。從無始世來具無量功德自然之業。成就相應不離不脫故。說為不空。如是實體功德之聚。一切眾生雖復有之但為無明曀覆障故。而不知見。不能克獲功德利益。與無莫異。說名未有以不知見彼法體故。所有功德利益之業。非彼眾生所能受用。不名屬彼。唯依遍修一切善法。對治諸障見彼法身。然后克獲功德利益。是故說修一切善法生如來色身智身。善男子。如我所說甚深之義。決定真實離相違過。當如是知。爾時地藏菩薩摩訶薩說如此等殊勝方便深要法門時。有十萬億眾生發阿耨多羅三藐三菩提心。住堅信位。復有九萬八千菩薩得無生法忍。一切大眾各以天香花供養于佛。及供養地藏菩薩摩訶薩。爾時佛告諸大眾言。汝等各各應當受持此法門。隨所住處廣令流布。所以者何。如此法門甚為難值。能大利益。若人得聞彼地藏菩薩摩訶薩名號及信其所說者。當知是人速能得離一切所有諸障礙事疾至無上道。于是大眾皆同發言。我當受持流布世間不敢令忘。爾時堅凈信菩薩摩訶薩白佛言。世尊如是所說六根聚修多羅中名何法門。此法真要我當受持。令未來世普皆得聞。佛告堅凈信菩薩摩訶薩言。此法門名為占察善惡業報。亦名消除諸障增長凈信。亦名開示求向大乘者進趣方便顯出甚深究竟實義。亦名善安慰說令離怯弱速入堅信決定法門。依如是名義汝當受持。佛說此法門名已。一切眾會悉皆歡喜。信受奉行

占察善惡業報經卷下