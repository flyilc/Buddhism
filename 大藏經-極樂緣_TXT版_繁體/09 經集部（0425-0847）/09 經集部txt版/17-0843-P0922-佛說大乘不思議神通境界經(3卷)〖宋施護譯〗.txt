　　No. 843

佛說大乘不思議神通境界經卷上

　　　　西天譯經三藏朝奉大夫試光祿卿傳法大師賜紫臣施護奉　詔譯


如是我聞。一時世尊住法界光明菩薩宮。與大苾芻眾五十萬人俱。皆阿羅漢。諸漏已盡無余煩惱。安住寂靜心善解脫慧善解脫。如大龍王所作已辨。舍諸重擔得大善利。諸有結縛皆悉已盡。正智無礙諸心善寂神通具足。復有菩薩摩訶薩眾。皆得不退轉地一生補處。當得成就阿耨多羅三藐三菩提者。而悉安住無邊如來神通變化。菩提加持無著妙行。一切眾生廣大愛樂。住正念慧入普遍智。具平等行。成就無量眾功德聚。現證如來平等法門。轉妙法輪。能善教授無邊學眾。已獲一切白法功德。善知一切眾生心意。了別眾生諸根利鈍。已到彼岸最上自在。成就圓滿一切善法。諸佛事業皆悉成辦。從他方界來集此會。其名曰普賢菩薩摩訶薩。普幢菩薩摩訶薩。普步菩薩摩訶薩。普信菩薩摩訶薩。普眼菩薩摩訶薩。普寤菩薩摩訶薩。普光菩薩摩訶薩。普香菩薩摩訶薩。普意音菩薩摩訶薩。普照菩薩摩訶薩。普念菩薩摩訶薩。普智幢菩薩摩訶薩。普緣觀菩薩摩訶薩。法界普光菩薩摩訶薩。如是等萬二千人俱。復有諸天子眾。所謂智幢天子。普華幢天子。普光天子。珠髻天子。寶積摩尼峰天子。如是等一萬天子眾俱。是諸天子。皆悉已于過去佛所。種諸善根者。來習此會

爾時世尊即入普遍光明三摩地。從是三摩地出已。即放廣大光明。普照三千大千世界。乃至十方一切佛剎普皆照曜。是時此諸世界所有一切眾生。蒙光照者皆發阿耨多羅三藐三菩提心。已發心者皆悉安住不退轉地

爾時十方世界一切佛剎。彼彼剎中諸佛世尊。所有近侍諸菩薩眾。見此光已。各各白其佛言。世尊。今此光明普照世界。有何因緣是何神力。即時彼彼佛言。諸善男子。汝等當知。有世界名娑婆。佛號釋迦牟尼如來應供正等正覺。與諸大菩薩眾。而共集會。欲說不思議境界正法。以是因緣光明普照。爾時彼諸近侍佛者。各各白其佛言。世尊。我等今者。樂欲往彼娑婆世界。瞻禮恭敬釋迦牟尼如來。隨喜聽受不思議境界正法。及欲見彼諸菩薩眾。時彼如來。即各告諸近侍者言。汝等可往今正是時。隨其所欲

爾時十方諸佛剎中。所有一切近侍佛者。即各以其菩薩通神。現諸變化。各與無數天龍夜叉乾闥婆等恭敬圍繞。來詣釋迦牟尼佛所。是諸菩薩到佛會已。頭面殷勤禮世尊足。咸作是言。世尊釋迦牟尼如來。我等聞其不思議境界正法名字。樂欲隨喜聽受宣說。及欲見佛世尊瞻禮恭敬。并見此諸菩薩大眾。以是因緣。我等到此娑婆世界

爾時東方大寶世界。寶幢佛剎中。所住妙吉祥菩薩摩訶薩。即起是念。今彼西方娑婆世界。釋迦牟尼佛剎中。有十方世界如殑伽沙數諸大菩薩摩訶薩眾。皆悉集會。聽彼佛說不思議境界正法。我今亦宜往彼會中。禮近世尊釋迦牟尼如來。隨喜聽受彼正法門。及見彼諸菩薩大士。何以故。十方一切諸佛剎中。隨其所有集會利益。我皆往彼無不往者。又復我常所見諸佛菩薩集會說法無如今日。彼佛剎中有如是等無量無邊菩薩大士廣大集會。我觀是相甚為難有。若見若聞轉復甚難。是故我今亦宜往彼。爾時妙吉祥菩薩作是念已。即謂慈氏菩薩摩訶薩言。慈氏當知。今世尊釋迦牟尼佛剎中。有無數百千俱胝那庾多菩薩摩訶薩眾廣大集會。聽受宣說不思議境界正法。我等今者宜共往彼瞻禮世尊。并見彼諸菩薩大士。何以故。十方世界諸大菩薩。普集一處甚為難事

爾時慈氏菩薩摩訶薩。告妙吉祥菩薩言。汝今自詣彼佛會中。非我所往。何以故。此甚難故。彼佛會中諸大菩薩。皆悉已得陀羅尼門。住無著智具諸善法。雖彼集會若見若聞。諸有相者我皆不能。妙吉祥。汝今當知。若以如來色身。有所見者實無可見。是故我今所不能見。若以如來法身有所見者。法身即是法性。于法性中無見無聞。無所供養無所瞻禮無所了知。妙吉祥菩薩言。汝今隨順往彼供養如來。慈氏菩薩言。不也妙吉祥。非我所供養如來。何以故。無有如來能供養者。如來即是真如法。真如法中無有二相。真如法者即是如來。妙吉祥菩薩問言。即此無二相。汝當云何說。慈氏答言。妙吉祥。煩惱一性及種種性。此說為二。若了一性即種種是無二法。若起分別此是煩惱此出世間。作是見者即為二相。又若分別此是持戒此非持戒。此聲聞法此緣覺法。此是布施此非布施。此是正道此是邪道。此是須陀洹斯陀含阿那含阿羅漢。此是緣覺此是菩薩。此是如來應供正等正覺。此法斷滅此法有想。此法決定此不決定。此法是智所知。此法為識所識。此證覺道此涅盤道。作如是等有分別者。皆為二相。于二相中隨識所轉。若能不起如是等相。是無二法。妙吉祥。若我以劫或以劫盡。說是無二法。假使辯才智慧說不能盡。亦復不能知其邊際。何以故。彼一切法離種種性。若中若邊皆不可見亦不可得。妙吉祥菩薩言。大哉慈氏。汝已證得無生法忍。故作是說。如是如是。假使若我以劫或以劫盡。說是無二法。亦非辯才智慧說所能盡。慈氏菩薩言。妙吉祥。莫于文字而生有想。彼一切法離諸文字。是無生相亦無所動

爾時妙吉祥菩薩。普告彼佛剎中諸菩薩言。善男子。汝等今者宜共往彼世尊釋迦牟尼佛剎中瞻禮彼佛。及見百千俱胝那庾多諸菩薩眾。隨喜聽受不思議境界正法

爾時有菩薩名辯積幢王。白妙吉祥菩薩言。如來無有可能見者。何故今言令我等往見佛如來。何等如來是可見者復以何義說名如來。何以故。如來非過去未來現在可得。彼一切法亦非三世皆悉空故。于空法中無能見者。如妙吉祥菩薩所言。如來有所見者。今云何見彼佛如來。為以何眼可觀察耶。若以肉眼而能觀者。肉眼即空。于空性中而無所見。若以天眼觀如來者。天眼亦復是有得想。若非眼所觀何名為見。是故我等今不能往。妙吉祥菩薩言。善男子。汝今若住不平等法。作是說者。于佛如來。即不能見亦非供養。汝今若住無所著相如實說者。于佛如來即有所見。亦有所往亦可供養。不著一切文字相故。亦復不離諸文字相。彼自性空。是故我于平等法中。作如是說。諸佛如來本清凈故。如來亦復無所動轉。汝等今者若住忍意應當往彼。若住非忍意亦當往彼。是時妙吉祥菩薩如是重復為諸菩薩方便宣說。彼菩薩眾。以佛威神力故。即于諸法得無所住

爾時妙吉祥菩薩。復作是念。我今不應而獨往彼娑婆世界。何以故。彼世界中。所有眾生造不善業。少見少聞不生凈信。我今當現種種色相及希有事而可往彼。令諸眾生見已生信得未曾有。使其獲得廣大善利。即時妙吉祥菩薩作是念已。入于無垢普光三摩地。于是三摩地中。見無數百千菩薩摩訶薩而共圍繞。所有大梵天王帝釋天主。各執寶拂侍立左右。是時妙吉祥菩薩于一一毛孔中。出天蓮華大如車輪。一一華中。有佛世尊結加趺坐。一一世尊執寶蓮華。是時三千大千世界。所有眾生得大快樂。妙吉祥菩薩即時普見一切眾生。彼諸眾生亦同得見妙吉祥菩薩。皆悉不退轉于阿耨多羅三藐三菩提心

爾時妙吉祥菩薩見是相已出三摩地。從彼東方大寶佛剎。來此娑婆世界。隨所經歷諸佛剎土。悉現如是神通變化。普令一切獲大利益。于其種種佛剎。皆見如來執寶蓮華。各各為彼眾生說法。或見佛剎。地獄眾生現受苦者。佛為救度皆得離苦。及彼畜生餓鬼等趣互相食啖。極苦惱者亦皆離苦。乃至閻魔界中。現受一切苦惱眾生。見佛各為如應說法。是諸眾生。一一皆得遠離苦惱。各各發趣阿耨多羅三藐三菩提心。有佛剎中。或見如來廣為一切阿修羅眾如應說法。各各得轉阿修羅身。有佛剎中。或見如來住妙吉祥神通境界。為諸剎帝利大族婆羅門大族長者大族。如應說法各獲利益。或為四大王天諸天子眾如應說法。謂諸天子言。汝等當知。彼一切行皆悉無常。勿起意念謂究竟法。聞是法者皆獲利益。有佛剎中。或見如來住妙吉祥神通境界。為三十三天帝釋天主等諸天子眾如應說法。亦復謂言。諸行無常非究竟法。諸有智者當如實知。不應于中作究竟想。聞是法者皆獲利益。有佛剎中。或見如來住妙吉祥神通境界。為夜摩天諸天子眾。知足天中諸天子眾。化樂天中諸天子眾。他化自在天中諸天子眾。梵眾天中諸天子眾。梵輔天中諸天子眾。大梵王天諸天子眾。如是乃至色究竟天諸天子眾。各各如應為其說法。聞所說法皆獲利益。或見如來住妙吉祥神通境界。為諸初地菩薩摩訶薩眾如應說法。或為二地。或為三地。或為四地。或為五地。或為六地。或為七地。或為八地。或為九地。或為十地諸大菩薩摩訶薩眾。或為一生補處。當得成就阿耨多羅三藐三菩提者。各各如應說法。要使令增進住不退轉。乃至普令圓滿安住大涅盤界

爾時妙吉祥菩薩現如是等種種神變。隨所經歷諸佛剎土。一切眾生見是相者。皆悉發于阿耨多羅三藐三菩提心。五百苾芻得諸漏盡心善解脫。八千菩薩得無生法忍。十千天子遠離塵垢得法眼凈。即時所得利益諸菩薩等。異口同音說伽陀曰

　見是神通變化事　　一切具足未曾有
　妙吉祥尊境界中　　一切眾生得利益　

爾時十方諸佛剎中。已來集會諸菩薩眾。各各以神通力。見如是等大希有事。俱白世尊釋迦牟尼佛言。今此三千大千世界光明普照。及希有事。是何神力所變化故。愿佛世尊為我等說

佛告諸菩薩摩訶薩言。善男子。汝等當知。有菩薩大士名妙吉祥。住不退轉已得灌頂。從東方來欲入此會。是彼神通現斯瑞應。又善男子。若人得聞彼妙吉祥名字者。皆悉住于不退轉心。況復得見甚為難事。是時世尊釋迦牟尼佛為諸菩薩摩訶薩作是說時。彼妙吉祥菩薩即以神通來入佛會。到佛會已頭面著地。禮世尊足。前前白佛。世尊釋迦牟尼佛。少病少惱輕利調適得快樂不。我從東方大寶世界寶幢佛剎來此會中。禮近世尊聽說正法

爾時普華幢天子在大會中。從座而起前白佛言。世尊。諸菩薩摩訶薩當修何法即得成就如妙吉祥神通事業最勝甚深辯才智慧

佛告普華幢天子言。若菩薩摩訶薩樂欲成就如是神通勝事業者。應當具足四種法門。何等為四。一者于甚深法隨喜聽受。二者廣為他人說甚深法。三者隨所聞法請問其義。四者聞已信解如理修行。是為四種。復有四法。應當具足。何等為四。一者于佛如來所說經法總持決定。二者于諸經法愛樂修習。三者于諸經法記念不忘。四者于諸經法廣說流通。是為四種。復有四法。應當具足。何等為四。一者于正法門諦實聽受。二者于說法師生尊重想。三者于持法人恭敬承事不生懈退。四者于說法師常所稱贊長時無倦。是為四種。復有四法。應當具足。何等為四。所謂四心常當發起。一者平等心。二者柔軟心。三者無懈心。四者無毒心。是為四種。若菩薩摩訶薩于如是等四種法門。隨所修習。即得如是神通變化最勝事業。復能成就智慧辯才

爾時世尊說是四種法門時。五千菩薩得無生法忍。四千天子遠離塵垢得法眼凈。是諸菩薩及天子眾得所利已。咸作是言。普愿眾生。皆得安住諸佛境界。于正法門深生信解。所聞正法記念受持。于未來世得大神通如妙吉祥。于諸佛剎變化自在

爾時普華幢天子。白妙吉祥菩薩言。菩薩從何所來至此佛會。所住佛剎其名何等。化主如來復何名字。時妙吉祥菩薩。告普華幢天子言。莫作是說。有所從來。何以故。天子當知。法界無來亦無所去。復無所行而無所住。一切無著。彼法界性。無所疑惑離諸戲論。天子。若言有來有去有所住者。是戲論法

爾時普華幢天子。及諸大眾。聞妙吉祥菩薩說是法已。即時各各嘆未曾有。異口同音說伽陀曰

　最上希有妙吉祥　　從佛世尊所出生
　具足神通諸法門　　聞者見者得利益
　大士今現此諸相　　宣說甚深微妙法
　我皆隨喜得見聞　　咸于今日獲大利
　我等昔聞大名士　　今見神通妙色相
　菩薩是大法光明　　出現一切諸佛法
　已能圓滿一切行　　慚愧上服所莊嚴
　自利利他妙吉祥　　最勝功德難思議
　菩薩猶如世間父　　普攝一切為所歸
　開示涅盤方便門　　咸令眾生到彼岸
　菩薩猶如大師子　　一音能破諸外論
　正法功德悉已圓　　一切染法皆清凈
　菩薩猶如世間地　　普能出生諸善法
　復為最上大醫王　　能救眾生諸病苦
　菩薩如月大清涼　　令諸熱惱皆清凈
　復如日光大熾盛　　廣照一切三摩地
　菩薩大利大導師　　引示眾生菩提道
　常生廣大慈愍心　　救度惡趣眾生苦
　菩薩常為所依怙　　了別一切眾生心
　一切智智妙法門　　普施眾生令解脫　

爾時世尊告普華幢天子及諸大眾言。如是如是如汝所言。妙吉祥菩薩有是功德

佛說大乘不思議神通境界經卷上佛說大乘不思議神通境界經卷中

　　　　西天譯經三藏朝奉大夫試光祿卿傳法大師賜紫臣施護奉　詔譯


爾時普華幢天子復白佛言。世尊。今此妙吉祥菩薩摩訶薩發菩提心為久近耶。佛言天子。此妙吉祥菩薩過于無量無邊殑伽沙數劫。已發菩提心。天子。我今為汝及諸大眾。略說其一。是時普華幢天子白佛言。世尊。愿為我等一切眾會。如理宣說。佛言天子。過去度如微塵數劫。爾時此娑婆世界。有佛名普觀清凈音王如來應供正等正覺。出現于世。彼佛法中。有一苾芻名清凈音。于彼法中出家修道得五神通。時彼苾芻。于四萬二千歲中。以種種香華燈涂及眾妙具。供養彼佛。種是善根。發于阿耨多羅三藐三菩提心。天子。于汝意云何。彼時清凈音苾芻豈異人乎。即今妙吉祥菩薩摩訶薩是。汝等當知。此妙吉祥菩薩已于無量無邊殑伽沙數佛世尊所。發菩提心。已度殑伽沙數眾生。令住須陀洹斯陀含阿那含阿羅漢果。已度殑伽沙數眾生。令住緣覺果。已度殑伽沙數眾生。令住初地。乃至已度殑伽沙數眾生。令住十地。妙吉祥菩薩如是廣大種諸善根成就善法

復次天子。假使有人。滿三千大千世界七寶布施如來。是人所獲功德其數甚多。若復有人。聞此妙吉祥菩薩名字。恭敬受持乃至隨喜稱念者。當知是人福多于彼。又復天子。若三千大千世界所有眾生。一一皆得須陀洹乃至阿羅漢果。是人得福甚多。若復有人。聞此妙吉祥菩薩名字。能受持者福多于彼。又若三千大千世界所有眾生。一一皆悉得緣覺果。是人得福甚多。若復有人。聞此妙吉祥菩薩名字。能受持者福多于彼。何以故。若有人稱贊受持諸佛名字。若復有人。稱贊受持妙吉祥菩薩名字。如是二人所獲功德等無有異

爾時普華幢天子。聞佛世尊作是說已。即與四萬天子。合掌恭敬作如是言。善哉妙吉祥菩薩。甚善甚善。我等志誠歸命頂禮。彼諸天子發是言時。其聲普遍三千大千世界。皆悉遙聞

爾時尊者大目干連聞是聲已。來詣佛所前白佛言世尊。今此三千大千世界。皆得普聞贊嘆音聲。是何神力。現此希有不思議事

佛告大目干連言。汝今當知。是妙吉祥菩薩摩訶薩已住不退轉。被大鎧甲。最勝大士在此會中。諸天子等稱贊彼名。是故音聲普聞三千大千世界。大目干連。若有人隨其方處。稱贊受持此妙吉祥菩薩名字者。即時三千大千世界普皆震動

是時尊者大目干連復白佛言。希有世尊。此菩薩摩訶薩成就如是不思議事。被大鎧甲勇猛精進。成熟有情具諸佛法。世尊。若人以少善根。不能如是圓滿具足大菩薩法

爾時世尊為大目干連說是法時。忽然出現大寶蓮華。遍滿娑婆世界。一一蓮華大如車輪。其華各有種種色香。諸妙寶網以為莊嚴。于其華中有一蓮華。而最出現高顯妙好。一切眾會皆悉睹見

爾時尊者阿難見其蓮華殊妙莊嚴忽然出現。即白佛言世尊。云何此會先有是相。佛言阿難。汝今當觀。不久即有六萬菩薩摩訶薩眾。從普遍光明世界吉祥德王佛剎中。而來此會。各各處其寶蓮華上。結加趺坐。彼一蓮華最高顯者。當有菩薩名遍照藏。處其華上加趺而坐。是諸菩薩欲現空中故。先示此寶蓮華相

爾時會中諸菩薩等。一切大眾。咸共稱贊得未曾有。各各合掌向空頂禮。是時于虛空中有梵王帝釋。執寶蓮華。圍繞遍照藏菩薩摩訶薩。而此菩薩與諸大士。即時各各踴身虛空。高七多羅樹。一切眾會皆悉睹見。時諸菩薩于其空中雨眾寶華。種種色香殊妙第一。以供養佛。華供養已。于虛空中出如是聲。世尊。吉祥德王如來應供正等正覺。問訊世尊釋迦牟尼如來。少病少惱輕利調適。得大快樂氣力安不。吉祥德王如來如是置問。今遍照藏菩薩摩訶薩等。六萬菩薩同來至此。禮近世尊。隨喜聽受不思議境界正法。爾時空中出是聲已。遍照藏菩薩摩訶薩。及諸菩薩。即時各各從空而下。頭面著地禮佛足已。住立佛前

爾時世尊知是事已。故復問言。遍照藏菩薩摩訶薩等。諸善男子。汝等今者何故至此。遍照藏菩薩白佛言。世尊。我等于普遍光明世界吉祥德王佛剎中。聞此娑婆世界世尊釋迦牟尼如來。與諸菩薩大士而共集會。宣說不思議境界正法。我等欲見世尊及聞正法。以是因緣故來至此

爾時尊者大迦葉在大會中前白佛言。世尊。普遍光明世界。吉祥德王佛剎。去此佛剎而不遠耶。何故。此諸大士。于少時間速能至此。遍照藏菩薩。謂大迦葉言。尊者。汝若以自神通定力。往彼世界。至壽量盡。亦未能到。是故當知。彼佛世界如是遠近

爾時佛告大迦葉言。去此世界。度如六十殑伽沙數佛剎。即到普遍光明世界。此諸菩薩以其最勝大神通力。速能至此。是時尊者大迦葉白佛言。世尊。我今樂欲往彼世界。遍照藏菩薩。即問尊者大迦葉言。尊者云何。于來去想有所動轉。迦葉。汝于何法見有來去。汝謂色法有來去耶。受想行識有來去耶。大迦葉答言。善男子。色無來去。受想行識亦無來去。于定心中示來去相。若住定心即諸色不見。色無見故即不能得彼來去相。善男子。若住定心即得勝義法門

復次善男子。汝諸菩薩來此久耶。遍照藏答言。我來久近。如汝尊者所得漏盡證心解脫。大迦葉言。希有大士。得大神通。遍照藏言。即汝尊者。得心解脫亦云何久。大迦葉言。解脫已久。遍照藏言。如汝尊者得心解脫。當以何義說名為心。大迦葉言。汝善男子。亦云何說。遍照藏言。心有所縛何名解脫。大迦葉言。若如是者。汝善男子。有縛于心不名解脫。亦復不名解脫知見。遍照藏言。尊者大迦葉。心本無縛其何解脫。大迦葉言。若于無縛如實了知是即解脫。遍照藏言。尊者大迦葉。為用何心而了知耶。過去耶未來耶現在耶。若過去心彼已滅盡。若未來心當亦未至。若現在心今即無住。離此三世。復以何心而了知耶。大迦葉言。善男子。心法滅處非彼心分。遍照藏言。尊者大迦葉。即此心滅處而可了知耶。大迦葉言。若心滅處即不能知。遍照藏言。彼一切法皆如心滅。是故不能有所了知。大迦葉言。汝善男子。得大辯才隨問能答。我今不能有是辯才。遍照藏言。尊者大迦葉。于汝意云何。所有辯才。若見若聞為有得耶。大迦葉言。無得無聞。何以故。緣生性故。遍照藏言。豈非一切法皆同如是耶。大迦葉言。善男子。諸法亦如是。遍照藏言。尊者大迦葉。于汝意云何。若見若聞。于其辯才能無斷耶。大迦葉言。不壞亦不斷。遍照藏言。尊者大迦葉。如是如是。菩薩辯才。隨有所問而不斷壞。迦葉當知。諸菩薩摩訶薩縱經劫數隨問能答。所有辯才亦不斷壞

爾時遍照藏菩薩。及尊者大迦葉。說是法時。五十萬眾生。皆發阿耨多羅三藐三菩提心。二百菩薩。得無生法忍

爾時尊者大迦葉白佛言。世尊。勸請世尊。為妙吉祥菩薩及大會眾。如應說法。使其長夜得大利樂。而能決定證諸法性

爾時有菩薩名曰辯積。在大會中從座而起。白妙吉祥菩薩言。妙吉祥云何。尊者大迦葉。于法精進能善宣說。妙吉祥言。此大迦葉。于聲聞法中已得無畏。辯積菩薩言。此大迦葉。云何不住大乘法中。妙吉祥言。善男子。此大迦葉。亦非不能住大乘法。為于聲聞法中得解脫故。辯積菩薩言。妙吉祥。云何名為聲聞法。妙吉祥言。世尊釋迦牟尼如來。于此娑婆世界。為諸眾生說三乘法。何等為三。所謂聲聞乘。緣覺乘。大乘。是名三乘。何以故。有諸眾生。起劣精進而求解脫故。佛方便開示三乘。辯積菩薩言。妙吉祥。云何如來廣說無量空解脫門。無相解脫門。無愿解脫門。妙吉祥言。善男子。如來以善方便。宣說無量空無相無愿解脫法門。令諸眾生如理修行

爾時妙吉祥菩薩。為辯積菩薩。說是法時。會中所有天龍夜叉乾闥婆等。即時各各合掌恭敬。異口同音說伽陀曰

　所有一切供養具　　寶衣寶器眾莊嚴
　妙吉祥尊所嚴身　　我今稱贊功德聚　

爾時普華幢天子復白佛言。世尊。此妙吉祥菩薩摩訶薩。最初于何佛世尊所。發菩提心。佛告普華幢天子言。汝今當知。過去度如殑伽沙數劫前。彼時有世界。名金焰光明。有佛出世。號無垢日焰光明如來應供正等正覺明行足善逝世間解無上士調御丈夫天人師佛世尊。十號具足。天子。彼佛壽量九百九十萬俱胝那庾多數。為諸眾生說三乘法。所謂聲聞乘。緣覺乘。菩薩乘。時彼如來。初會說法。有八百四十萬俱胝那庾多眾生。住聲聞乘得阿羅漢。諸漏已盡舍諸重擔得大善利。諸有結縛皆悉已盡。正智無礙心善解脫。第二會說法時。有七十萬俱胝那庾多苾芻。得阿羅漢。第三會說法時。有六百五十萬俱胝那庾多苾芻。得阿羅漢。彼佛法中。二分苾芻苾芻尼優婆塞優婆夷眾。二分菩薩摩訶薩眾。彼諸菩薩一切皆是不退轉者。皆悉證得無生法忍。普入無邊三摩地門。圓滿善法。復得無邊陀羅尼門。如來為說不退轉法輪。況復彼諸初發大乘心者。其數無量。是中亦有無量眾生住緣覺者。天子。彼無垢日焰光明如來。以其無量無數相應行法。普攝眾生。時彼金焰光明世界。多以黃金而用莊嚴。諸有樓閣殿堂眾寶為柱。一切樹林皆寶嚴飾。于其樹間出妙音聲。稱贊甚深不思議法。所謂空聲無相聲無愿聲。無性聲無著聲。無生聲無起聲。出如是等贊諸法聲。其所出聲一切眾生聞者愛樂。彼佛滅后。正法住世滿一千歲。天子。時彼金焰光明世界中。有轉輪王名最勝辯才。為四洲主。是時彼王。于無垢日焰光明佛剎中。以其飲食衣服臥具幢幡寶蓋諸妙供具。供養彼佛。及其佛剎所有一切聲聞緣覺大菩薩眾。如是供養滿一俱胝歲。于彼佛所深種善根。彼轉輪王種是善根時。即有八萬四千眾生。及王宮中有三百二十萬后妃眷屬。同發阿耨多羅三藐三菩提心。天子。彼最勝辯才轉輪圣王。有其千子。先于聲聞法中發生信解。后復發于阿耨多羅三藐三菩提心。證得無生法忍。爾時彼王有女。名曰大慧。具大辯才甚深信解。是時大慧。與七千二百宮女眷屬。恭敬圍繞。詣彼無垢日焰光明佛所。到佛所已。與諸眷屬頭面著地。禮彼佛足。時大慧女。以善根故。即發阿耨多羅三藐三菩提心。既發心已前白佛言。世尊。我欲趣求阿耨多羅三藐三菩提果。然我今者不能以此女人色相而取證彼阿耨多羅三藐三菩提。唯愿世尊。為我開示。有何法門如理修行。令我當得轉女人身成男子相。速能取證阿耨多羅三藐三菩提果

爾時無垢日焰光明如來。即告大慧女言。汝善女人。當有一法。能具足者。即得轉女人身成男子相。何等為一。所謂發起大菩提心。無等等心。一切三界最勝上心。乃至一切聲聞緣覺起隨順心。復有一法。若具足者。即得轉女人身成男子相。何等為一。所謂于諸如來。常所作意而不遠離。聽受正法無所厭倦。大慧。復有十法。若具足者。即得轉女人身成男子相。何等為十。所謂十善業道。應當圓滿。即得慈行成就。又復長時。受學無懈。聽法無懈。親近法師亦復無懈。若能圓滿如是等法。即得轉女人身成男子相

爾時彼佛說是法時。其大慧女。即于同來諸眷屬前。轉彼女身得成男子。即時大慧童子合掌恭敬前白佛言。世尊。我今已轉女身。于佛法中樂欲出家。持苾芻戒。愿佛攝受。爾時彼佛。即告大慧童子言。善來苾芻。是時大慧。于剎那間須發自落。袈裟被身成苾芻相。威儀庠序如百臘者。即于會中。證得無生法忍。是時彼王所有諸子知是事已。生希有心。來入佛會皆求出家。佛即攝受。各各如應為說法要。爾時大慧苾芻。告諸王子言。我于今者得最上利。永不復起聲聞之見。決定趣求阿耨多羅三藐三菩提果。修大悲行利益眾生。汝等有發聲聞心者。亦應如我發趣最上大菩提心。當于正中正道起修行想。時大慧苾芻。為諸王子如應說法。皆得不退轉于阿耨多羅三藐三菩提

爾時世尊釋迦牟尼佛。告普華幢天子言。彼無垢日焰光明佛剎中。最勝辯才轉輪圣王。大慧童女者豈異人乎。即今妙吉祥菩薩摩訶薩是。彼王所有千童子眾。今已成就阿耨多羅三藐三菩提果。現住說法教化眾生。即千佛是。所謂

東方超過行如來。無邊光明如來。普光如來。吉祥主如來。實相如來。寶上如來。寶明如來。寶幢如來。寶照明如來

南方最極高如來。大光明如來。無量壽如來。無量聲如來。大名稱如來。無邊名稱如來。寶光如來。清凈無邊壽如來。月相如來。月光如來。

西方無垢明如來。清凈光如來。日明如來。無邊寶最上如來。梵高如來。金色光明如來。梵自在王如來。龍自在王如來。一切寶華自在王如來。娑羅樹王如來

北方堅固勇猛如來。離塵如來。吉祥藏光如來。無量香光如來。師子音王如來。大勢力精進出生如來。妙高步如來。大寶聚如來。不退轉輪如來。寶句義吉祥如來。普遍大日如來。勝得如來。如是等諸佛如來。種種名字。現在十方世界。說法教化眾生

佛告普華幢天子言。如汝所問。此妙吉祥菩薩摩訶薩。于彼金焰光明世界無垢日焰光明佛所。最初發于阿耨多羅三藐三菩提心

佛說大乘不思議神通境界經卷中佛說大乘不思議神通境界經卷下

　　　　西天譯經三藏朝奉大夫試光祿卿傳法大師賜紫臣施護奉　詔譯


佛告天子。此妙吉祥菩薩從是已后。復于七十二殑伽沙數佛世尊所發菩提心。最初有佛。名尸鄰捺啰王如來應供正等正覺。出現世間。于彼佛所發菩提心。其后有佛。名寶光行吉祥。出現世間。其后有佛。名蓮華上變化吉祥。出現世間。其后有佛。名清凈寶吉祥。出現世間。其后有佛。名無邊寶吉祥。出現世間。其后有佛。名大寶吉祥。出現世間。其后有佛。名虛空燈。出現世間。其后有佛。名大法王。出現世間。其后有佛。名眾寶聚持妙色相。出現世間。其后有佛。名能仁主出現世間。其后有佛。名功德光明莊嚴吉祥。出現世間。其后有佛。名大光吉祥。出現世間。其后有佛。名無量光廣大莊嚴。出現世間。其后有佛。名作變化云千音聲王。出現世間。其后有佛。名最上日光吉祥。出現世間。其后有佛。名最上意。出現世間。其后有佛。名多種光明吉祥王。出現世間。如是等七十二殑伽沙數佛世尊所。發菩提心已。復于九十一劫中。值遇諸佛發菩提心。又復于火頂如來。眾尊如來。作莊嚴如來。飲光如來。是諸如來所。皆發菩提心種諸善根。天子。此妙吉祥菩薩。能于如是無量無數佛世尊所。發菩提心。廣大方便。種諸善根已。乃至最后于我現在如來應供正等正覺所。以神通變化作諸佛事

爾時普華幢天子前白佛言。世尊。一切眾生欲種善根。若能于此廣大正法。發信解心。聽受讀誦記念思惟。為人演說。當知是人。善得人身。善見諸佛。善聞正法。于其世間有所利益不空受食。世尊。而諸眾生。云何當能于此正法發生信解

佛告普華幢天子言。汝今宜應以如是事問妙吉祥菩薩。彼當為汝如理宣說。是時普華幢天子。即白妙吉祥菩薩言。云何當得一切眾生。于此正法能生信解。妙吉祥菩薩言。天子。無有法可生信解。彼一切法自性空故。無所生故。若法自性空無所生。當復于何而生信解

普華幢天子。復白妙吉祥菩薩言。愿為我等略說菩薩行法。妙吉祥言。天子當知。無行是菩薩行。又復一切法是菩薩行。普華幢天子言。云何一切法是菩薩行。妙吉祥菩薩言。天子當知。所言一切法者。謂四念處八正道五根五力七覺支。略說此等為菩薩行。若廣說者其數無量。諸菩薩摩訶薩若得此法。是即名為真菩薩行。普華幢天子。白妙吉祥菩薩言。云何名為四念處。妙吉祥言。天子。若菩薩觀身如虛空。不得身相。住平等法。如是名為身中身念處。若菩薩觀諸受法內外中間俱不可得。皆悉空故。如是名為觀受念處。若菩薩如實觀心。于其名中無色可見。即不可得所觀心相。如是名為心中心念處。若菩薩如實了知彼一切法。若善不善自性皆空。如是名為法中法念處。天子。此等名為四念處法

復次普華幢天子。白妙吉祥菩薩言。云何名為八正道法。妙吉祥菩薩言。若菩薩觀一切法。非境界相。無二無分別。無少法可取。是名正見。若菩薩觀一切法。離諸分別及諸疑惑。與無所觀正行相應。是名正思惟。若菩薩觀一切法自性真實。非有邊非無邊。皆悉平等。如實宣說。是名正語。若菩薩觀一切法。離所作性而不可得。若如所作若非所作。皆悉平等。住如實義。是名正業。若菩薩知一切法本不相續。即于諸法無嗔無喜。亦無所著。安住真實平等法中。是名正命。若菩薩了一切法。無諸起作離種種相。于精進行如實相應。是名正精進。若菩薩于一切法不起諸念。了知諸業自性清凈。住無所念。是名正念。若菩薩入一切法自性平等。于所緣相皆悉遠離。畢竟觀察了不可得。是名正定。天子。此等名為八正道法

復次普華幢天子。白妙吉祥菩薩言。云何名為五根。妙吉祥言。若菩薩了一切法本無所生。自性真實無進無退。平等法中如實信解。是名信根。若菩薩。于一切法心無愛樂。離遠近想住真實性。是名精進根。若菩薩。于一切法非所作意。以所緣相離種種性。由性離故諸念不生。是名念根。若菩薩。于一切法。無所念無所得。正定相應。是名定根。若菩薩。于一切法。離所生相及不生相。諦觀諸法自性皆空。是名慧根。天子。此等名為五根

復次普華幢天子。白妙吉祥菩薩言。云何名為五力。妙吉祥言。若菩薩于一切法不起種種虛妄分別。是名信力。若菩薩于一切法而能請問如實勝義。名精進力。若菩薩于一切法離諸失念正念相應。是名念力。若菩薩于出世法心無懈倦。是名定力。若菩薩于諸業報凈信不壞。是名慧力。天子。此等名為五力

復次普華幢天子白妙吉祥菩薩言。云何名為七覺支。妙吉祥言。若菩薩了一切行本無所生。于喜樂法觀真實性。是名喜覺支。若菩薩于一切法無愛著心。于所緣相觀不可得。是名輕安覺支。若菩薩見一切法自性無念無所作意。是名念覺支。若菩薩若一切法求種種相了不可得。記諸善法如實出生。是名擇法覺支。若菩薩觀三界性不取三界相。是名精進覺支。若菩薩觀心無所得。即于一切法亦無所覺了。是名定覺支。若菩薩知一切法本無所依即無所住。復無所生亦無所覺。是故一切法無所觀不可得住平等舍。是名舍覺支。天子。此等名為七覺支法

如是略說。四念處八正道五根五力七覺支法。此諸法門。若菩薩所修為菩薩行。聲聞所修為聲聞行。假使若有凈行諸婆羅門能修習者。即得解諸怨結除滅棘刺息諸煩惱。遠離病苦不生怖畏。順向佛道住佛種姓。若諸沙門多聞佛子修此法者。即得超越輪回到于彼岸。離諸塵垢得無相身。去除重擔到無畏處獲大快樂。若諸菩薩于此法門。如實觀想如理修行得具足已。是諸菩薩于天上人間。應受廣大信施供養。天子。是故諸菩薩于其世間隨諸方處。不空受食有大利益。又復若欲出度輪回。破諸魔眾摧伏外道。吹大法螺擊大法鼓。轉大法輪立大法幢。解脫眾苦得大涅槃。當于如是勝妙法門如理修行。天子。如前所問菩薩行者。此一切法是菩薩行

爾時妙吉祥菩薩摩訶薩。為普華幢天子說是法時。會中有三萬二千天子。聞已信解住法平等。即時雨天曼陀羅華。摩訶曼陀羅花。及眾妙花。住虛空中。供養世尊及妙吉祥菩薩。花供養已。作如是言。我等今者于佛法中。暫得聞此菩薩行法。尚獲如是最勝利益。況復有人于此正法能一心聽。生凈信解如理修行。當知是人順向佛道。如妙吉祥神通具足

爾時普華幢天子復白佛言。世尊。今此正法于后末世。欲使廣大宣通流布。唯愿世尊。以威神力加持護念。佛告普華幢天子言。如是如是。諸佛如來而自知時

爾時世尊普遍觀察諸眾會已。作如是言。諸善男子。汝等眾中。誰當能于無數百千俱胝那庾多劫。持佛菩提護助正法

爾時會中有三十二俱胝大菩薩眾。異口同音俱白佛言。世尊。我等于佛住世及涅槃后。以佛神力而能持佛菩提護助正法

復次會中有梵天子。名勝思惟。從座而起。前白佛言。世尊。諸菩薩摩訶薩。于何福蘊修習具足。當能于此甚深正法。受持讀誦為人演說廣大流布。佛告勝思惟梵天子言。若菩薩摩訶薩。于佛如來所有十力。修習具足勇猛堅固證得無生法忍者。當知是人即能持佛菩提護助正法

爾時勝思惟梵天子復白佛言。世尊。如我解佛所說義。今此不思議境界正法。若有人聞不能發生清凈信解者。我知是人非為大士。于正法門而不相應。是故世尊不為授記

佛言。梵天子。如汝所說如是如是

爾時慈氏菩薩摩訶薩。從他方界還來佛會。與妙吉祥菩薩摩訶薩俱白佛言。世尊。今此正法。于后五百歲中。唯愿世尊。以威神力加持護念。使令正法廣大流布。于其世間利益安樂一切眾生。而諸魔眾欲生破壞不得其便

爾時世尊當欲加持護念此正法故。于其左右重復觀察一切眾會。即時十方如殑伽沙數。所有佛剎六種震動。而彼十方如殑伽沙數。現住說法諸佛世尊。知是事已亦各以其神力。加持護念此正法門

爾時帝釋天主前白佛言。希有世尊。今此甚深不可思議境界正法。諸佛如來神通威力所加持故。世尊。于后末世城邑聚落所在方處。若有善男子。廣為他人說此正法者。我當與諸眷屬往詣彼法師所。密加護之使其精進。處師子座勇猛無畏。不令諸魔伺得其便。我今復以秘密大明當為作護。即說大明曰

怛[寧*也](切身)他(引一句)嗢契(二)目契(三)蘇目契(四)缽啰(二合)摩哩那(二合)偁(五)畔惹(仁左切下同)偁(六)三畔惹偁(七)嚩哩沙(二合)砌(引)那偁(八)味怛啰(二合)嚩帝末沒提(二合引九)世尊。若諸方處有說法師。我當于其左右密誦此明結金剛持印而為加護。使得正法廣大流通

爾時三十三天中有一天子。名虞缽迦。生天未久來此佛會處虛空中。得聞正法見希有事。即時雨天曼陀羅華。摩訶曼陀羅花等。種種妙花。及諸廣大殊妙珍寶。供養世尊并妙吉祥菩薩及所說法。作如是等諸供養已。從空而下繞佛三匝頭面著地禮世尊足。持真珠鬘五百肘量。其鬘復以一切妙寶而為莊嚴。奉上世尊作如是言。希有世尊。今此廣大甚深正法。于后末世。能與眾生多所饒益。若有善男子等。于城邑聚落及諸方處受持此法者。當知是人從佛所生。持佛菩提轉大法輪

爾時佛告虞缽迦天子言。如汝所說如是如是。若后末世有善男子。能于城邑聚落及諸方處。持此法者。我說是人從佛所生。持佛菩提轉大法輪。爾時世尊告妙吉祥菩薩摩訶薩言。汝當受持此不思議境界正法。又復告言。汝當受持此不思議境界正法。于后末世廣大流布不令斷絕。使諸眾生得大利樂

妙吉祥菩薩白佛言。世尊。如佛教旨我當奉持。如佛教旨我當奉持。若佛住世及涅槃后。正法所住五百歲中。乃至最后法欲滅時。以佛如來所加持力。我當護助宣通流布。若有善男子等為人演說此正法時。我當往彼人所。隱我身相而不出現。聽受彼人所說正法。如是隨喜展轉稱贊

爾時世尊告尊者阿難言。汝當受持此正法門。廣大為人宣布演說。阿難。若諸眾生。受持讀誦此正法門一四句偈者。當知是人決定成就阿耨多羅三藐三菩提果。常為諸佛共所觀察阿難。正使有人以十方一切諸佛剎土滿中珍寶。供養諸佛所獲福蘊。不如有人于此正法。發生凈信聽受讀誦。而此福蘊無量無邊。爾時尊者阿難白佛言。世尊。此經何名。我當云何奉持。佛告阿難。是經名為不思議境界正法。亦名普華幢天子所問。亦名妙吉祥菩薩游戲神通。亦名如來秘密法印。亦名不退轉法門。如是受持。佛說此經已。妙吉祥等諸大菩薩。及普華幢天子。乃至世間天人阿修羅乾闥婆等一切大眾。聞佛所說皆大歡喜。信受奉行

佛說大乘不思議神通境界經卷下