　　No. 695 [No. 696]

佛說灌洗佛形像經

　　　　西晉沙門釋法炬譯


爾時佛告摩訶剎頭諸天人民。皆一心聽。佛言。人身難得。無為道亦然。佛世難值。吾本從阿僧祇劫時。身為白衣累劫積德。每生自克展轉五道。不貪財寶棄身施與無所愛惜。自致為王太子。以四月八日夜半明星出時。生墮地行七步。舉右手而言。天上天下唯吾為尊。當為天人作無上師。太子生時地為大動。第一四天王。乃至梵天忉利天王。其中諸天各持十二種香和湯雜種名花以浴太子。太子得成佛道。開現圣法濟度群氓。佛告諸天人民。十方諸佛皆用四月八日夜半時生。十方諸佛皆用四月八日夜半時出家。入山學道。十方諸佛皆用四月八日夜半時成佛。十方諸佛皆用四月八日夜半時而般涅槃。佛言。所以用四月八日者。以春夏之際殃罪悉畢。萬物普生毒氣未行。不寒不熱時氣和適。正是佛生之日。諸善男子善女人。于佛滅后當至心念佛無量功德之力。浴佛形像如佛在時。得福無量不可稱數。佛言。我本行菩薩道時。三十六返為天王釋。三十六反作轉輪圣王。三十六返作飛行皇帝。諸有佛弟子信心善意者。當念十方諸佛功德。善若以香花雜物浴佛形像者所愿皆得。諸天龍神常隨擁護皆當證明

佛告諸弟子。夫人身難得經法難聞。其有天人能自減損妻子之分五家財物。用浴佛形像者。如佛在時所愿悉得。欲求度世取無為道生生不與死會者可得。欲求精進勇猛如釋迦文佛者可得。欲求如文殊師利阿惟越致菩薩者可得。欲求轉輪圣王飛行教化者可得。欲求辟支佛阿羅漢者可得。欲求永離三惡道者可得。欲求生天上人間富樂者可得。欲求百子千孫者可得。欲求長壽無病者可得。世間人民貪欲如海。寧割身上一臠肉。不肯出一錢物與人。人生時不持一錢來。死亦不持一錢去。財物故在世間。人死當獨去憶如此苦。乃浴佛形像者。持是功德生死相隨無有斷期。佛言。若人有一善之心。作是功德者。諸天善神天龍八部四天王等。僉然擁護。浴佛形像福報所生。常得清凈。從是因緣得成佛道(此下三十一行經文丹本所無宋本自有存之)。佛言。持好香浴佛形像者。自得其福智。在清凈功德名聞。諸持好華散佛上者。自得其福端政好色無有雙比。諸持繒幡上佛者自得其福。在所從生當得自然好衣無極。佛言。我累功積德行善至誠。持戒忍辱精進一心智慧。乃自致得作佛。今日賢者某甲皆為慈心好意。信向佛道欲求度脫。持種種香花。浴佛形像。皆為七世父母五種親屬兄弟妻子在厄難中故。為十方五道中勤苦故。為佛人民愚癡不信佛道故。令其后世生為人。端好潔白眾人所敬。塵垢不著身。在所從生。常與佛會。在所從生。常與法會。在所從生。常與比丘僧會。令某甲明經。智慧曉了。佛十二部經。四阿含。安般守意。三十七品。四意止。四意斷。四神足。五根。五力。七覺。八直行道。若能至心求佛道者疾得阿惟越致

令其得佛三十二相。八十種好紫磨金色。十種力。四無所畏。十八不共。口出八種音聲。飛行洞視在所至到。諸天龍鬼神鬼子母官屬擁護其身。令行出入當得安隱。若行山中不逢虎狼。若入軍旅不被兵甲。若行江湖不逢風波。令床上無有病瘦者。當令縣官無呼召者。有妻子女產生難令得安隱。若行賈販財利百倍。眾邪惡氣不得妄干。水火盜賊怨家債主不得妄害。口舌消滅皆令厭伏。令其精進莫得中悔。行如菩薩得道如佛佛說灌洗佛形像經



此經宋藏題云摩訶剎頭經圣堅譯今按開元錄。宋藏錯亂故。依丹本改為灌洗佛形像經法炬譯。又宋藏此經初首即云。摩訶剎等乃至二紙經文。全是摩訶剎頭經文二經不殊。今依丹本。以爾時佛告摩訶剎頭乃至從是因緣得成佛道等二紙遆之。從佛言浴佛形像已下三十一行經文。于宋本中本自有之。而今仍存