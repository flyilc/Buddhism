　　No. 601

佛為娑伽羅龍王所說大乘經

　　　　西天譯經三藏朝散大夫試鴻臚少卿傳法大師臣施護奉　詔譯


如是我聞。一時佛在大海中娑伽羅龍王宮莊嚴道場。與大比丘眾七千五百人俱。并諸得大智慧菩薩摩訶薩。自十方世界皆來集會。復有百千俱胝那由他梵王帝釋及護世等。天龍夜叉乾闥婆阿修羅誐嚕拏緊那羅摩睺羅伽等亦來集會

爾時世尊見彼一切大眾來集會已。告娑伽羅龍王言。龍主。觀此世間種種行業皆從妄起。種種心法當感種種果報。若彼不了當生種種之趣

龍主。汝當觀此大海之眾。見作種種士夫色相。龍主而彼一切色相。由于一切善惡身口意業。各各之心種種變化。然此心法雖云色相。由如幻化無可取故

龍主。此之色相一切諸法。本無所生亦無主宰。復無有我亦無礙故。如是種種所作之業。諸法自性皆幻化相不可思議

龍主。若有菩薩知一切法無生無滅無色無相。如實知已所作所修一切善業而無修作。所有色相及蘊處界。一切生法悉無所見。彼若如實得是見已。當復觀察殊妙色相。龍主。殊妙色相云何觀察。當觀如來身相如來身者。皆從百千俱胝那由他福德之所生故。又如是之相。云何嚴持云何恭信。當得如是之相。復得人間天上無老無死。復得十百千他化自在天身。乃至大梵天身。此由心不散亂專注觀想。瞻仰如來最妙之身。實知此身一切色相殊妙莊嚴。皆從善業所集而得

龍主。如汝住宮一切莊嚴亦福所生。至于梵王帝釋及護世等。乃至天龍夜叉乾闥婆阿修羅迦樓羅緊曩羅摩睺羅伽人非人等所有一切莊嚴皆福所生

龍主。又此大海之中。所有眾生種種。或有廣大或復微細多住丑陋。彼一切身皆由種種心之所化。龍主。是故說言。隨身口意業之所得。龍主。如是之報。以業為因業為主宰。汝當令諸眾生起智慧心。所作所修隨學善業。于諸邪見不作不住。知彼邪見非為究竟。如是知已一切眾生當求為師咸來供養。并得天上人間歸信供養。龍主。而有一法。能令眾生斷于一切惡趣之業。云何一法。所謂觀察善法。而彼善法云何觀察。當觀自身。我于日夜行住坐臥。所興心意無不是過。如是覺察。令四威儀中諸不善法不得發生。如是斷盡諸不善法。當令善法而得具足。復使一切同善眾生。悉皆當得聲聞辟支及菩薩等。乃至無上正等正覺之位

龍主。云何善法。我今說之。所謂十善之業是為一切根本安住。是生天上人間根本安住世間出世間殊勝善法根本安住。聲聞辟支佛菩薩根本安住。無上正等正覺根本安住。云何為彼根本安住。所謂十善業道。若能遠離殺生偷盜邪淫妄語綺語惡口兩舌乃至貪嗔邪見等若能如是遠離。是為十善業道。乃是世間出世間根本安住

龍主。士夫補特伽羅。遠離殺生獲得十種善法云何十法。所謂得無畏施。他一切眾生得住慈心。得正行得不起一切眾生過失之念。得少病樂得壽命長。得種種非人而作擁護。于眠睡覺寤皆悉安隱。又得賢圣守護心不厭舍。于睡夢中不見惡業苦惱之事。自得不怖一切惡趣。命終之后得生天上。龍主士夫補特伽羅。獲得如是十種善法。行菩薩道得善心住善根成熟。當得無上正等菩提

龍主。士夫補特伽羅遠離偷盜。獲得十依止法。云何為十。所謂得大富自在。得免王難得免水火賊盜冤家之難。得多眷屬善順和睦得多人愛樂不相苦惱。凡所言說一切諦信。得無量財寶皆悉集聚。得此方他方一切稱贊。于一切行處無怖無畏。得他稱善名贊于智慧。又得色力壽命辭辯相應。于親非親心無分別不生惱害。命終之后得生天界

龍主。士夫補特伽羅。遠離偷盜獲得如是十依止法。以彼善根于諸佛法自能證知。當得無上正等正覺

龍主。士夫補特伽羅。遠離邪淫獲得四智善法。云何為四。所謂降伏諸根。離于散亂。得世間一切稱贊。復得無量營從

龍主。士夫補特伽羅遠離邪淫。獲得如是四智善法。以此善根當得無上正等正覺。復證大丈夫陰藏隱密之相。龍主。士夫補特伽羅。遠離妄語獲得天上人間八種善法。云何為八。所謂得口處清凈常如青蓮華香。又得世間一切正見。得天上人間一切愛樂。得身口意清凈。化彼一切有情令住三業清凈之行。得清凈已咸皆歡喜。得真實語言必誠信。得過人辯所出言辭咸有方便。于天上人間離諸過失。龍主。士夫補特伽羅。遠離妄語。獲得如是天上人間八種善法。而彼善根獲得口業清凈誠實正行。當得無上正等正覺

龍主。士夫補特伽羅。遠離綺語。當得三種一向之法。云何三種。所謂得知法者一向愛樂。得一向真實。復生智慧得一向。為人天師天上人間一切信樂。龍主。士夫補特伽羅。遠離綺語。獲得如是三種一向之法。以此善根回向菩提。得一切如來授記。當證無上正等正覺。龍主。士夫補特伽羅。遠離惡口。獲得八種口過清凈。而得八種善法。云何為八。所謂實語愛語依義語軟語離取語多人愛樂語善語有義利語。龍主。士夫補特伽羅。遠離惡口。獲得如是八種清凈口業。以此善根回向菩提。當來證得無上正等正覺。復得最上清凈梵音

龍主。士夫補特伽羅遠離兩舌。當得五種堅固。云何五種堅固。所謂得身堅固。當得遠離一切怖畏之難故。得眷屬堅固。不為他人之所貪故。得信堅固。獲得信業果報故。得法堅固。獲得果證堅牢故。得善友堅固。常得愛語攝受故。龍主。士夫補特伽羅。遠離兩舌。獲得如是五種堅固。以彼善根回向菩提。當證無上正等正覺。使彼一切外道魔王等。咸不能破壞故

龍主。士夫補特伽羅。遠離貪毒。獲得八種善法。云何為八。所謂得貪心消除。得殺心不生。得嫉妒心不生。得樂生圣族心為圣人尊重。得慈心以善業利益一切眾生。得身端正。得多人尊重。得生于梵世。龍主。士夫補特伽羅。遠離貪毒。獲得如是八種善法。以此善法回向菩提心不退轉。當證無上正等正覺

龍主。士夫補特伽羅。遠離嗔毒。當得五種勝愿圓滿。云何為五。所謂修身口意不退諸根不亂。當得一切廣大富貴圓滿。得冤家降伏。得一切廣大福德圓滿。得受人天最上供養。得一切廣大功德圓滿。于最上受用心所欲者皆得圓滿。如為富貴發百千最上勝愿如愿圓滿。龍主。士夫補特伽羅。遠離嗔毒。獲得如是五種圓滿。以此善根回向菩提。證得無上正等正覺。而為三界之所尊故

龍主。士夫補特伽羅。遠離邪見獲得十種功德之法云何為十。所謂得自心安善及同行善友深信因果。得不為身命作于罪業。不久獲得賢圣之位。得不迷善法修人天行。不墮傍生及焰魔界。行于圣道得最上福。得離一切邪法。得離身見。得見一切罪性皆空。得天上人間正行不闕。龍主。士夫補特伽羅遠離邪見。獲得如是十種功德。以此善根回向菩提。速能證了一切佛法當得無上正等正覺

龍主。復次觀于十不善法微細之行。多墮地獄餓鬼畜生之趣。龍主。觀彼眾生。若復殺生。當墮地獄畜生焰魔等界。后生人間以余業故得二種報。一者短命。二者苦惱。若復偷盜。當墮地獄畜生焰魔等界。后生人間以余業故得二種報。一者自居貧賤。二者不得他人財寶。若復邪染。當墮地獄畜生及焰魔界。后生人間以余業故得二種報。一者愚癡。二者妻不貞正。若復妄語。當墮地獄畜生及焰魔界。后生人間以余業故得二種報。一者言不誠實。二者人不信奉。若復綺語。當墮地獄畜生及焰魔界。后生人間以余業故得二種報。一者言不真正。二者所言無定。若復惡口。當墮地獄畜生及焰魔界。后生人間以余業故得二種報。一者言多斗諍。二者人聞不重。若復兩舌。當墮地獄畜生及焰魔界。后生人間以余業故得二種報。一者得下劣眷屬。二者感親屬分離。若復多貪。當墮地獄畜生及焰魔界。后生人間以余業故得二種報。一者不能利益他人。二者常被他人侵害。若復多嗔。當墮地獄畜生及焰魔界。后生人間以余業故得二種報。一者心常不喜。二者多不稱意。若復邪見。當墮地獄畜生及焰魔界。后生人間以余業故得二種報。一者邪見。二者懈怠龍主。若有行于如是十不善法。決定獲得如是果報。復更別得無邊諸大苦蘊

龍主。若復菩薩遠離殺生。修菩薩道行于布施。得大富長壽及無量福。得離一切他侵之怖

龍主。若復菩薩遠離偷盜。修菩薩道行于布施。得大富貴及無量福。而于一切心無吝惜。證得深智諸佛所說無上法義

龍主。若復菩薩遠離邪染。修菩薩道行于布施。得大富貴獲無量福。感善眷屬父母妻男悉無惡見

龍主。若復菩薩遠離妄語。修菩薩道行于布施。得大富貴獲無量福。當感所有語言一切善軟。凡起誠愿堅固不退

龍主。若復菩薩遠離綺語。修菩薩道行于布施。得大富貴獲無量福。所言真實聞者信受。凡有所說斷一切疑。龍主。若復菩薩遠離惡口。修菩薩道行于布施。得大富貴獲無量福。所言可取聞無背舍。于諸眾中無有其過。龍主。若復菩薩遠離兩舌。修菩薩道行于布施。得大富貴獲無量福。于諸眷屬心住平等。愛之如一無有離散。龍主。若復菩薩遠離貪毒。修菩薩道行于布施。得大富貴獲無量福。得端正身諸根具足。見者愛樂心無厭舍。龍主。若復菩薩遠離嗔毒。修菩薩道行于布施。得大富貴獲無量福。得于仇仇心無所起。聞佛法要能生深信。龍主。若復菩薩遠離邪見。修菩薩道行于布施。得大富貴獲無量福。于三寶所而具正見。常近于佛得聞妙法。供養眾僧常無懈退。教化眾生令發菩提之心

龍主。若能修此十善之業行菩薩道。初以布施而為莊嚴。果報圓滿得大富貴。若以持戒而為莊嚴。果報圓滿得一切佛法愿滿具足。若以忍辱而為莊嚴。果報圓滿得佛菩提三十二相八十種好。復得梵音具足。若以精進而為莊嚴。果報圓滿當能降伏天魔外道。以諸佛法而救度之。若以禪定而為莊嚴。果報圓滿當得正念清凈法行具足。若以智慧而為莊嚴。果報圓滿。當得永斷一切邪見。若以大慈而為莊嚴。果報圓滿能令一切眾生降伏一切微細煩惱。若以大悲而為莊嚴。果報圓滿當得一切眾生心不厭舍。若以大喜而為莊嚴。果報圓滿當得一心而無散亂。若以大舍而為莊嚴。果報圓滿當得微細煩惱皆悉除滅

龍主。乃至以四攝法而為莊嚴。果報圓滿當得一切眾生隨順化導。若以四念處而為莊嚴。于身受心法悉能解了。若以四正斷而為莊嚴。能使一切不善之法皆悉斷滅。得一切善法圓滿。若以四神足而為莊嚴。能得身心皆獲輕利。若以五根而為莊嚴。當得信進不退心無迷惑。了諸業因永滅煩惱。若以五力而為莊嚴當得不愚不癡。及得永斷貧窮過失若以七覺支而為莊嚴。當得覺悟一切如實之法。若以八正道而為莊嚴。當能證得正智。若以奢摩他而為莊嚴。當得斷于一切煩惱。若以尾缽舍曩莊嚴當得了悟一切法之智慧。若以正道而為莊嚴。當于有為無為一切方便悉能了知

龍主。我今略說十善之法而有莊嚴。至于十力四智及十八不共之法。乃至如來一切法分。皆得圓滿

龍主。乃至廣大解說此十善業道莊嚴之事。當令修學。龍主。譬如大地。能與人界一切國城聚落乃至林樹及藥草等而為安住。又復諸業皆有種子。種子既有四大而成。由如種谷初生芽莖乃至成熟。皆依于地。龍主。此十善業道。能為天上人間一切有情勝妙安住。能令一切有為無為得智果報。一切聲聞及辟支佛。乃至菩薩無上正等正覺而為安住。亦復為一切佛法根本安住。龍主。我此所說。汝等一切當以正心而生信解

爾時娑伽羅龍王。并在會諸菩薩摩訶薩。一切聲聞及天人阿修羅乾闥婆等一切大眾聞佛所說。歡喜奉行佛為娑伽羅龍王所說大乘法經