　　No. 705

佛說布施經

　　　　西天譯經三藏朝散大夫試鴻臚少卿明教大師臣法賢奉　詔譯


如是我聞。一時佛在舍衛國祇樹給孤獨園。與大苾芻眾說布施法。有三十七種。一以信重心而行布施。當得離眾嫉妒人所崇敬。二依時施。得三業清凈四時安隱。三常行施。得身心適悅無散亂失。四親手施。得手指纖長身相端正。五為他施。復得他人行大舍施。六依教施。心離取相得無為福。七以妙色具施。得身色端嚴眾所愛樂。八以上妙香具施。恒得旃檀之香受用供養。九以上味施。得味中上味充益肢體。十如法尊重施。得安隱快樂眾人喜見。十一以廣大心施。得無量廣大之福。十二以美食施。得離饑饉倉庫盈溢。十三以漿飲施。得所往之處無諸饑渴。十四以衣服施。得上妙衣莊嚴身相。十五以住處施。得田宅寬廣樓閣莊嚴。十六以臥具施。得生貴族資具光潔十七以象馬車輦施。得四神足無擁妙用十八以湯藥施。得安隱快樂無諸疾病。十九以經法施。得宿命等通。二十以花果施。得七覺支花。二十一以花鬘施。得脫貪嗔癡垢。二十二以香施。得離煩惱臭穢。二十三以傘蓋施。得法自在。二十四以鈴鐸施。得言音美妙。二十五以音樂施。得梵音深妙。二十六以然燈施。得天眼清凈。二十七以繒彩疋帛施。得解脫衣服。二十八以香水灑如來塔廟。二十九以香水浴如來身。三十以香油涂飾佛像。共得三十二相八十種好。三十一以香水施浴眾僧。得富貴家生少病安樂。三十二以慈心施。得顏貌和悅無諸嗔恨。三十三以悲心施。得離殺害。三十四以喜心施。得無所畏遠離憂惱。三十五以舍心施。得離掛礙證寂滅樂。三十六以種種施。得種種福。三十七以無住無相心施。得無上正等正覺。佛告諸苾芻。如是三十七種。智者所行微妙施行。汝今受持

爾時舍衛國王白佛言。世尊。我等云何而行布施。佛言。大王。若求勝妙福報而行施時。慈心不殺離諸嫉妒。正見相應遠于不善。堅持禁戒親近善友。閉惡趣門開生天路。自利利他其心平等。若如是施。是真布施。是大福田。復次行施。隨自心愿獲其報應。或以妙色名香珍味軟觸。親手布施。得眾人尊重眷屬圓滿富貴安樂之報或以飲食布施。而得大力。或以酥油之燈布施。而得天眼。或以音樂布施。而得天耳。或以湯藥布施。而得長壽。或以住處布施。而得樓閣田園。或以法說布施。而得甘露。佛言。大王。若以十善行施。復得十種報應。十善者。不殺生。不偷盜。不淫欲。不妄語。不綺語。不惡口。不兩舌。不貪。不嗔。不癡而得命不中夭。財無散失。眷屬清潔。所言誠諦。離諸嫉妒。人所喜見。親友和睦。不墮貧賤。顏貌端正。智慧相應。獲報如是。佛言。大王。若以上妙飲食供養三寶。得五種利益。身相端嚴。氣力增盛。壽命延長。快樂安隱。成就辯才。如是南贍部洲一切眾生。父母妻子男女眷屬。如上布施隨愿所求無不圓滿。說此法已。皆大歡喜。作禮而退佛說布施經