　　No. 556

佛說七女經

　　　　吳月支國居士支謙譯


聞如是。一時佛游于拘留國。在分儒達樹園。與千羅漢俱。菩薩有五百人。及諸天龍鬼神。爾時拘留國中有婆羅門。名摩訶蜜。慳貪不信佛法。大豪富珍奇珠寶牛馬田宅甚眾多。智慧無雙。為是國中作師。常有五百弟子。復為國王大臣所敬遇。是婆羅門有七女。大端正無比黠慧言語。從頭至足皆著金銀白珠瓔珞。隨時被服。常與五百女人俱。喜自貢高恃怙端正。憍慢眾人倚于富貴謂呼有常。每與國中人民共說義理。常得其勝。爾時有迦羅越名曰分儒達。聞此女大好。便至婆羅門所。謂言。卿家中自呼是女端正。雖爾當遍將至國中示人。若有人呵此女者。卿當雇我五百兩金。若不呵者。我當雇卿五百兩金。如是募九十日遍至國中。無有道此女丑者。爾時婆羅門即得五百兩金。分儒達告婆羅門。今佛近在祇樹園。佛知當來過去今現在事。又復至誠終不妄言。當將往示佛。婆羅門言。大善即與眷屬五百婆羅門。國中復有五百女人俱。相隨至佛所。佛時為無數千人說法。各各前為佛作禮。卻坐一面。婆羅門前白佛言。瞿曇。常游諸國。寧見有好人端正如是女者不。佛便逆呵之。此女不好皆丑無有一好處。婆羅門問佛。是女一國中人無有道此女丑。今瞿曇何以獨道此女丑。婆羅門問佛言。世間人以何為好。佛言。世間人眼不貪色。耳不聽受惡聲。是則為好。鼻不嗅香。口不嘗味。是則為好。身不貪細滑。意不念惡。是則為好。手不盜取人財物。口不說人惡。是則為好。不貢高綺語。知生所從來死有所趣。是則為好。信布施后當得其福。是則為好。信佛信法信比丘僧。是則為好。佛告婆羅門。顏色好不為好。身體好不為好。衣服好不為好。二言綺語不為好。心端意正此乃為好。分儒達即自還得五百兩金

佛告婆羅門。昔者有城名波羅奈。從地底去佛。諸當來佛皆于是上坐。爾時有國王名機惟尼。作優婆塞。大明經。為佛作精舍。王有女悉為優婆夷。明經智慧端正無雙。身上皆著金銀琥珀珠寶被服甚好。第一女字羞耽。第二女字須耽摩。第三女字比丘尼。第四女字比丘羅輜。第五女字沙門尼。第六女字沙門密。第七女字僧大薩耽。常以佛正法齋戒布施訖竟。七女便相將至父王正殿。白言。我曹姊弟欲相隨到冢間游觀。王言。塳間大可畏。但有死人骨發形骸狼藉支散在地。諸悲哀者啼哭者滿其間。有虎狼野獸鴟梟主啖死人肉血。汝曹姊弟。何為冢間。我宮中有園觀浴池。中有飛鳥鴛鴦相隨而鳴。中有眾華。五色光目芝草奇樹。眾果清涼恣意所食。極可游觀。汝曹姊弟。何為冢間。七女即報言。大王。眾果美食何益萬分。我見世間人。老時命日趣死。人生無有不死者。我曹非小兒。嘗為余食所惑。王哀念我姊弟者。當聽我曹姊弟。到城外觀死人。如是至三。王言。大善。聽汝姊弟所為。爾時七女即與五百婇女。嚴駕出宮門。七女即解頸下瓔珞散地。國中時有千余人見之。隨后拾取珠寶歡喜。遂到城外冢間。大臭處不凈。但聞啼哭聲。諸婇女及人民身體肅然衣毛為豎。七女直前視諸死人。中有斷頭者。中有斷手足者。中有斷鼻耳者。中有已死者或有未死者。中有梓棺者。有席中裹者。有繩縛者。家室啼哭皆欲令解脫。七女左右顧視死人眾多。復有持死人從四面來者。飛鳥走獸共爭來食之。死人膖脹膿血流出。數萬億蟲從腹中出。臭處難可當。七女亦不覆鼻。直前繞之一匝。即自相與言。我曹姊弟身體不久皆當復爾。第一女言。寧可各作一偈救死人魂魄耶。六女皆言。大善。第一女言。此人生時好香涂身著新好衣。行步眾中細目綺視。于人中作姿。則欲令人觀之。今死在地日炙風飄。主作姿則者今為所在。第二女言。雀在瓶中覆蓋其口不能出飛。今瓶已破雀飛而去。第三女言。乘車而行。中道舍車去。車不能自前。主使車行者今為所在。第四女言。譬如人乘船而行。眾人共載而渡水。得岸便系船。棄身體去如棄船去。第五女言。有城完堅中多人民皆生長城中。今城更空不見人民為在何所。第六女言。人死臥地。衣被常好從頭至足無有缺減。今不能行亦不能動搖。其人當今為在何所。第七女言。一身獨居人出去其舍。舍中空無有守者。今舍日壞敗。爾時第二忉利天王釋提桓因坐即為動搖。聞七女說經。如伸臂頃即從天上來下。贊七女言。所說大善。欲愿得何等所愿者。我能為汝得之。七女俱言。卿是釋天乎。梵天耶。不見卿來時。自然在我前。使我知之。即報言。諸女。我是釋提桓因。聞說善言好語故來聽之。七女言。卿屬者欲與我曹愿。卿是第二忉利天上最尊當為我等得之。我姊弟請說所愿。第一女言。我愿欲得無根無枝無葉之樹于其中生。是我所愿也。第二女言。我欲得地上無形之處無陰陽之端。愿欲于其中生。第三女言。人于深山中大呼音響四聞耳不知所在。我愿于其中生。釋提桓因報言。且止。我不能得是愿。諸女欲得作釋梵四天王日月中尊。是則可得。今女所愿實我所不知。七女答言。卿是天上獨尊有威神。何以不能得此愿。卿譬如老牛不能挽車。亦復不能耕犁無益于主。釋提桓因報言。我聞說經故來聽之。非我所知即便辭謝。七女默然無報。爾時空中有天言。今迦葉佛近在惟于陵聚中。何不往問迦葉佛。七女聞之大歡喜。即與五百婇女隨來觀者。冢間喪亡悲哀啼哭者。復有五百人俱發意往。時迦葉佛為無數千人說法。悉各前為迦葉佛作禮。卻坐一面。釋提桓因白佛言。我向者聞國王七女說經故來聽之。七女便從我索是愿言。我欲得無根無枝無葉之樹。無形之處。無陰陽之端。深山大呼音響四聞不知所在。我時不能報答。愿佛為七女解說其意。迦葉佛言。善哉發問多所過度。是事羅漢辟支佛尚不能知此事。何況于故。是時迦葉佛便笑。五色光從口出。照滿佛剎還繞身從頂上入。侍者前長跪問迦葉佛言。佛不妄笑愿聞其意。迦葉佛告薩波羅。汝見是女不。唯然已見。此國王七女共發阿耨多羅三藐三菩提心已來供養五百佛已。當復萬佛卻后十劫悉當作佛。皆同一字號名復多羅賁。剎土名首陀波。其佛壽三萬歲。是時人民被服飲食。譬如第二忉利天上所有。佛般泥洹后。經道留止八千歲乃盡。是佛時說法。當度七十五億萬人令得菩薩及羅漢道。迦葉佛授七女別時。即踴躍歡喜便住虛空中。離地二十丈。從上來下悉化成男子。即得阿惟越致。五百婇女及千五百天與人。見七女化成男。踴躍歡喜。皆發阿耨多羅三藐三菩提心。一千人遠離塵垢皆得法眼

佛告婆羅門。此國王七女富樂端正豪貴。尚不恃身作綺好。所以者何。用念非常。是身不可久得故。一切世間人但坐愚癡故。墮十二因緣便有生死。人生若皆由恩愛。從生致老。從老致病。從病致死。從死致啼哭得苦痛。人生若皆從恩愛。當自觀身。亦當觀他人身。坐起當念身中惡露涕唾寒熱臭處不凈。如是何等類身一壞時還化作蟲自食其肉。骨節支解消為灰土。還自念我身死亦當如是。不當恃身作綺好。當念非常。若人施行善不自貢高綺語者。死后皆生天上。若施行惡者當入泥犁中。女人所以墮泥犁中多者何。但坐嫉妒姿態多故。佛說是時。婆羅門女即踴躍歡喜。解身上珠寶用散佛上。佛威神令所散住虛空中化作寶蓋。中有聲言。善哉如佛所言無有異。佛爾時便感動放威神。于座上以足指按地。三千大千剎土皆為大動。光明照十方。百歲枯樹皆生華果。諸空溝澗皆自然有水。箜篌樂器不鼓自鳴。婦女珠環皆自作聲。盲者得視。聾者得聽。啞者得語。傴者得伸。拘躃者得愈。手足病者得愈。狂者得正。被毒者毒不為行。拘閉者悉得解脫。百鳥貍獸皆相和悲鳴。爾時拘留國中人民。無男無女皆大歡喜。和心相向若得禪。佛作是變化時。拘留國王。捐珠踴躍歡喜。及百大臣婆羅門女。與其眷屬及五百婆羅門。皆發阿耨多羅三藐三菩提心。復有五百比丘得羅漢道。國中五百人悉須陀洹道。佛說是經已。菩薩比丘僧優婆塞優婆夷。國王大臣長者人民。諸天鬼神龍。皆大歡喜前持頭面著地。為佛作禮而去佛說七女經