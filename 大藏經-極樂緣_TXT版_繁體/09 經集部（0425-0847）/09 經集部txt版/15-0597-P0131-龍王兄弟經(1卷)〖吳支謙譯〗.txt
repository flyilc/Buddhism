　　No. 597

龍王兄弟經

　　　　吳月支優婆塞支謙譯


聞如是。一時佛在舍衛國祇洹阿難邠低阿藍。時有無央數比丘僧。皆阿羅漢也。阿難邠低。至佛所作禮卻坐。佛言。人當布施持戒忍辱精進禪定智慧。阿難邠低。聞之歡喜。即起白佛。明旦請佛及比丘僧。降德到舍設粗食。佛默然。阿難邠低。繞佛三匝而去。佛告比丘僧。旦日當上天投日中下。會阿難邠低舍。佛如伸臂頃。即住虛空中。羅漢名須檀。正衣服。于虛空中。長跪白佛。我恒上下。未嘗冥如今日也。佛言。有兩龍王。嗔恚作變。吐氣為云故也。復有羅漢名愛波。白佛欲行止之佛言。此龍大有威神。汝行者必當興惡意。出水沒殺天下人民摩訶目揵連。復正衣服。長跪虛空中問佛。今日以冥不復見須彌山帝釋宮殿下已質樹子佛言。有兩龍王。一名難頭二名和難。大嗔恚言。何等沙門。欲飛過摩我頭上。龍身繞須彌山七匝以頭覆其上吐氣出霧故冥。目連白佛。欲往訶止之。佛言大善。目連繞佛三匝而行。釋提桓因。從八萬八千玉女。于后園相娛樂。目連先過其所。天帝迎之。稽首作禮。相問訊已。乃到龍所。兩龍見之。大怒便變化出煙。須臾復出火。目連以佛意亦變化出煙必繞兩龍三重。稍前分身入兩龍身中右目入左目出。左目入右目出。右耳入左耳出。左耳入右耳出。復入右鼻左鼻出。入左鼻右鼻出。飛入其口中。兩龍謂目連在其腹中也。目連亦復作龍身。繞兩龍十四重。以頭覆須彌及兩龍。兩龍于下悚栗。延動須彌山。以尾搏扇海水。百獸震怖。佛遙告目連。此龍今當能出水沒壞天下汝且須止。目連言。我從佛聞知此法。我有四神足。當信持行之。我能取是兩龍及須彌山。著掌中跳過他方天下。亦能取劑磨須彌山令碎如塵。復能磨須彌山及下地。令萬民不覺之。兩龍恐懼稽首。目連復沙門身。兩龍化作人。為目連作禮悔過。目連將至佛所。兩龍言。我迷狂惑。不知尊神。觸犯雷震。哀原其罪。便受五戒而去。阿難邠低到精舍。索佛及比丘僧。了不見一人。便長跪白佛。飯具以嚴辦。佛可自屈。佛即下到其舍飯已。阿難邠低言。我求佛不見。佛從何所來。佛言。目連與兩龍王共諍。適從天上來下。問誰勝者。佛言。目連。阿難邠低言。善哉善哉。此龍乘戒堅強。失之毫數。罪至于龍威神尊重。目連乃臣伏之乎。我從今日始。請佛及比丘僧。宣揚目連功德。佛咒愿迦羅越阿難邠低。汝前后飯食得道人。善鬼神當擁護汝家。皆令安隱。阿難邠低。作禮而去龍王兄弟經