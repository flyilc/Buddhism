　　No. 459

佛說文殊悔過經

　　　　西晉月支國三藏竺法護譯


聞如是。一時佛在羅閱只耆阇崛山中。與大比丘眾俱。比丘千二百五十。菩薩無央數。一切大圣。神通已達逮得總持。攬十方慧立三脫門。曉了三世無所掛礙。頒宣三寶救濟三界。開演三乘使曉本無無上正真

爾時文殊師利菩薩游羅閱只耆阇崛山。與諸菩薩不可稱計諸大弟子天龍鬼神干沓和阿須倫迦留羅真陀羅摩睺勒等眷屬圍繞。而為眾生廣說經法開演分別。志三乘學其來聽者。本學聲聞尋問文殊四圣諦事。學緣覺者則已自問十二緣起深奧之事。學大乘者則從已行。咨問咸受六度無極四等四恩善權方便無極大道。或問神通四無放逸四等心行諸分別辯菩薩之道。三十七品不退轉地超入寂滅。或問土界悔過之處。十地十忍十分別事十瑞十持十印十三昧定。或有問于不壞諸法。入于一義無從生忍。文殊師利各隨所問而發遣之。可悅其心令無余疑。爾時會中有諸新學發意菩薩而來聽受。不能將護罪福之緣。陰蓋所覆而為虛妄狐疑所蔽。習在顛倒無勇猛志。依倚形色垉怯弱心。不能咨啟文殊師利。凈除因緣一切罪苦。修學大乘至無上道。時彼會中有一菩薩。名曰如來齊光照耀。見諸新學菩薩心念志懷猶豫不能自決。則前白問文殊師利。無罪之事悔過之義。無失勸助咨請無過不違誘進。文殊師利即答如來齊光照耀菩薩。是族姓子。菩薩大士欲除罪業奉行平等。入于過去當來現在佛法。五體投地尋復起立。右膝著地口自說言。一切眾生從于左路著于左道。其在邪見悉當立之于賢圣法。欲化一切眾生之類。皆至無上正真平等之道。以是之故。右膝著地當宣此言。猶若如來至真等正覺。詣于道場坐尊樹時。蠲除一切眾惡之法諸善普備。吾亦如之。觀首遍體以手摩之。重以右手而指于地。吾當降魔并及官屬。若得佛道令一切人眾生之類消伏魔事及外怨敵。坐佛樹下指地要誓。成佛圣慧。如本世尊右手指地降十八億諸魔官屬。以是之故。所以右掌而案著地。以當左手案著于地。又跪左膝口說此言。假使有人住愚癡法。所受顛倒而不順義。[怡-臺+龍]悷難化不成好器。慳貪垢穢而處危害訾毀同學。今者識道改往修來。而皆諦受于四恩行。是以左手及與左膝著于地矣。假使頭腦著于地時口演此言。使一切人棄除貢高自大之心。孝順父母奉敬尊長。若干種養。當以逮得無能見頂。佛之髻相越度一切世間諸法。身過三界慧踰虛空。今吾自歸。以是五體投地禮德。使諸眾生至成大道。世俗之人生長五蓋。以此功德自然棄除五蓋之蔽。具足五根究竟五力。絕滅五欲逮得五通。遠離五陰成就五眼。其在五趣眾生之類。獲致殊特。五法之行禁戒差特。三昧智慧修于解脫度知見事。以是五體投地之德陰蓋以消。住根力者常念如來未曾舍懷。復說此言。諸佛世尊唯垂恩慈而見愍念。于是一切十方世界所有菩薩。上至諸佛慧無掛礙。其行不二。于是平等將護法相以法身體。清凈之言無有解說。鮮潔之心而無有心。一切諸法慧無陰蔽無來無去。于一切智悉愍普見。等入如來證明要義。過去當來今現在法。識知罪福因緣之報。諸佛世尊乃為圣眼。其慧成就悉能證明。為人重任備精進已。吾從本際至于生死。于真諦際而自迷惑。不能敏達無所識知。處在非法興于法想。違犯政律以為律想。非是眾祐為眾祐想。興發不善以為善想。心隨顛倒不了無常。苦空非身自貪見身。諸惡罪業所為非法。不順典約佛所禁限。自犯此罪若教他人。方當所作罪蓋塵勞。不聽聞法。憎惡菩薩圣眾之業。不奉道教見諸魔事。遠波羅蜜諸度無極。若人布施抑令不為。壞人德本使不成就。吾今皆從十方諸佛世尊光耀。悔過自首不敢覆蔽。令除其殃改往修來。從今已后不敢復犯。勿復令我有眾罪蓋墮于地獄餓鬼畜生鬼神貧窮。若在人中莫令乏匱。設在天上勿為貧天。博達眾經莫貧于道。財業豐饒莫使厄匱。用七法財以給少智。眼耳鼻口身意陰蓋。斯侵親屬心壞因緣。若生邊地。家室斗諍而相別離。臭惡瑕穢而不可忍。莫與如此眷屬共會。常使應行正士俱會而與相見。今從十方諸佛悔過。改往修來不敢藏匿

文殊師利言。當復自責。我前世時行不清凈。毀身口意。淫怒愚癡興心為害。放訑諛諂多求無厭積累惡業。誹謗輕調毀佛法眾。不孝父母蔑于尊長。眾祐凡人曀其功勛。不能自覺輕智慢圣。自嘆其身求他長短。既身自犯又勸他人。其順行者教令越法。不知佛時。不知法時。不知僧時。不知善惡時。深沒貪淫嗔恚所沮。愚癡所蔽不能精進。嫉妒不實兇暴難化。多所志慕計任吾我。處人壽命興五趣念。乞求合集懷諛諂想。積累無限非法之行。自計有身念是我所。無常為常想。苦為樂想。無身為身想。不凈為凈想。墮四顛倒種于惡業。醉于形色迷于財業惑于傲貴荒于國位亂于眷屬。所作過罪。見睹諸佛聞所說法不肯咨受。不供圣眾離于德本。舍度無極而忘道心。違失三寶。若復棄捐無盡正業無量功德及不可盡圣慧辯才。所欲自恣。從惡知識遠于善友。從十方佛自首悔過。改往修來不敢藏匿。文殊師利復曰。當自悔言。我前世時志于下劣。所游土地而興誓愿。毀訾大乘遏斷正教。勸從邪徑誹謗正法。佛所頒宣深妙之典。若干種教抑制法輪使不通流。若身自犯設教他人。勸助非法。破壞塔寺敗亂圣眾。散縣聚落毀大國土。若危城邑謀圖帝主。害于種姓內外親屬。若復傷殘他人身體。令生瘡瘢危其命根。閉于牢獄若教人殺。其心迷荒常懷狐疑。教人猶豫說他罪殃。使不順戒處于邪見。從異道教反其正行。自懷怨心亂他人意令必嗔恚。所作過罪。若身自犯及教他人。皆從十方自首悔過。佛世光明唯蒙見濟。改往修來不敢藏匿。文殊師利曰。當復悔過言。我身前計有吾我言是我所。所見顛倒住于貪淫。心者無本而想有心。不能明了心如幻化也。其本自然不能分別諸佛之法。發于無上正真道意。而欲睹見道之處所。一切諸法悉無所有。而反言有。其身口心所作善惡。皆從十方諸世光曜自首悔過。改往修來不敢藏匿。吾往本時所行布施持戒忍辱精進一心智慧。不解三昧住顛倒見。若布施者妄想求報。心念所取護于禁戒。想我他人修于忍辱。心倚著身奉持精進。住于眾想興發禪定。念應不應而想有人。樂于放逸貪求智慧。志慕歸道謂有處所。皆從十方世光悔過。改往修來不敢藏匿

吾往古時不能曉了正真之義。供養于佛而反倚求色相莊嚴八十種好。雖奉事佛不能入于法界無所壞法。亦不曉了無所住法。而住諸法想法若干。設聞經法若講說者。思惟所趣。而不分別無為之法。計于圣眾而有數想。供養眾圣亦起悕望。皆從十方世光悔過。改往修來不敢隱匿

吾往古時希望諸法。求空處所游于閑居。限節知足少欲為德。不能識知一切法空。心無所著。爾乃可謂靜處燕坐住于法界。不能解達法界無受。及眾生界亦無所受。及依吾我。立僻沉沒不能行道。而計有人不修四恩。當救眾生亦不能濟。亦不曉了佛道自然相。亦自然于三十七道品之法。見有吾起而倚求望。不知寂然沙門之義出家所修。奉受具戒依比丘行。如是及余所造德本。因其德本獲致安隱。有為之福與無為安。超絕迥遠不與道合。皆從十方世光悔過。改往修來不敢藏匿。如過去佛諸天中天。本為菩薩奉行道時。皆悔諸罪掛礙陰蓋。吾亦若茲。當來現在諸佛世尊本所修改。我今悔過亦當如是。向尊自首歸命于佛。為上為長。最勝殊特無上之德為無等倫。諸佛圣慧巍巍無量。悉知一切世界所有眾塵諸數而得自在。普能曉了眾生心念。吾等之身從無央數阿僧祇劫所行迷惑而自放逸。悔一切罪陰蓋之患。如為己身所悔殃釁。及為地獄餓鬼畜生在于五趣一切眾生罪所蔽者。今吾皆以五體代受而為悔過。曉了微妙除諸限礙。已能游入觀一切法。譬如虛空。所可悔者無罪無報亦無塵染。已入諸法無罪蓋者乃為名曰悔一切過。是族姓子。菩薩大士往古結縛。一切所行眾念妄想。財業因緣所受依倚。而住處所皆當悔過。若使于中如此色像。所受思想行不平等。當令明了一切無本。假使一切無所行者。乃能得入于斯本際。無想之際。無形想際。無有二際。無陰蓋際。無所得際。無身之際。離欲之際。無所習際。無所行際。無掛礙際。無所歸際。無所由際。是則名曰菩薩大士自首悔過。無有罪害得至佛慧。滅除一切休息殃釁掛礙之蓋

文殊師利曰。悔此一切眾罪過已。尋發無上正真道意。請為一切眾生之類。除諸殃釁使無罪蓋。令在世間成佛正真。莫為聲聞緣覺之乘開化眾生。諸求度者吾當度之。諸未脫者吾當脫之。諸求滅度者當滅度之。為一切人救濟之宅。擁護自歸導示道徑。將順燈明光明之曜。為眾將師賈人大導。以是如來十種之力。尋發意頃令得莊嚴四無所畏三十有二大人之相八十種好。如來音響八部之聲。明識如來善權方便。入眾生心佛之弘廣無上大慧。在于法界禁戒清凈無有缺漏。而雨諸法金剛章句。不舍一切群生之類則不退轉。究竟得至于一切智。諸通之慧興正真心。于諸佛法而無所著。以諸德本勸助諸佛。過去當來今現在佛本行學道。從初發意至于無上正真之道成最正覺。于此中間所顯德本如佛所教。一切諸法。則無根原亦無所住。所施舍者而無所施。本性清凈禁戒鮮潔乃無所犯。眾生盡索而無所起。乃曰為忍。靜默無作乃為精進。其心自然而無所生。乃為一心。度無所度不越駛水棄諸邪見。乃為智慧。入于深遠十二緣起而無所入。乃可堪任名為玄妙。明達行空乃為慈心。作無所作乃曰為哀。不行諸法乃曰為喜。若越四瀆而無有二乃曰為護。無受不受亦無所攝乃為四恩。無有根本亦無所住乃為德本名曰五根。意無所念亦無所游乃為五力。覺了真諦一切本末為七覺意。不合于二無合無散乃曰道矣。獲致之然澹泊之行乃曰為寂。以慧解度不違柔順乃曰為觀。以慧為黨乃曰神通。吾皆以此勸助歸趣。不退轉輪等御至佛。所以如來具足莊嚴成就其身。則以此義演文字說。隨諸眾生言語音響為分別解。所可頒宣靡不周遍。無能抑制。所以如來于十種力常得自在。以慧莊嚴而得成就。示現一切諸佛變化。無上無極最尊無比。為無等倫。我皆勸助如是法行

其有過去當來現在諸佛世尊本清凈身。而解自然悉不可得。所言清凈其心清凈亦不可得。無所發遣供養諸佛。于一切法無所將護乃為護法。無德無眾為供養僧。皆已備悉威儀禮節。亦以成就一切諸行。其行如是。并及余事。而曉去來現在諸佛道慧平等。等行佛法不誤墮于一切眾魔。不與諸法而俱同塵。不著聲聞辟支佛地。斷絕諸非奉度無極。逮得總持修菩薩行速近于道。悉能報答眾生所言。恣隨眾人之所欲啟各令得所。常住平等所行由己。莊嚴一切諸佛國土。辯才光曜歸于清凈。斷諸惡趣三昧自在。恣隨一切眾生所為。得諸總持靡不照明。辯才圣達皆當從己。則以所發一切智心。悉用勸助諸佛道慧

其諸過去當來現在。逮得佛道無有眾漏。戒定慧解度知見事。周游諸力無能退轉。緣無所畏諸佛之法無所掛礙。其無極慈行無等倫。其大哀者不戴仰人。等如虛空無能察頂。無二功德報應之相。清凈蠲除迷惑之心。而自莊嚴其身口意。諸天釋梵普來勸助。敷演道教而轉法輪。棄去無智不達神識。化諸眾生建立佛慧。吾悉勸助使至于佛無上大道。其有去來今現在佛臨滅度時。善權方便威神建立。流布舍利令人供養。攝取一切眾生志性。從始至終乃能至于正法滅盡。我皆勸助所可勸助。志于佛慧無上大道。去來現在諸佛世尊現于滅度。合會聲聞過諸掛礙。導御篤信解法界味。導御法念度于八邪。所謂八等。住于無為種性之地。其種性眾而反其流至須陀洹。二反周旋為斯陀含。沒此生彼不復回還為阿那含。無為無起無所復進為阿羅漢。分別曉了深妙緣起十二之因為辟支佛。目悉通見慧靡不達者為諸菩薩。初發意者心等如地。普入眾行所行真諦。窮盡生死諸法之原。具足佛法為不退轉。于一切生而無所生。乃能逮入一生補處。講說宣暢無所有慧而奮大光。諸所德本悉無根本亦無所住。吾悉勸助如是像法。志于佛慧無上大道。其有去來及今現在三世之中眾生之類凈諸佛眼。所可布施不計吾我無所貪愛。所作功德禁戒無盡不可限量。所修道義其行無行。所有功德悉以勸助諸佛之慧無上大道。而不差別等無所損。清凈離穢猶如虛空。入于殊妙智慧眾圣。則為最上導御眾義。精進行法自然如空。真實無比亦如無為便無有侶。以是勸助。取要言之。如去來今諸佛世尊本。為菩薩行求道時。所行無量智度無極。善權方便無所掛礙。真實之行善修清凈。行清凈已證取佛慧。所可勸助眾德之本方當勸助。吾當學此所尊修法而效勸助。志于佛慧無上大道。使諸眾生如十方界滿中諸塵。身所行事一切見佛。悉令發心不可計會。解于大道自在所行。吾悉勸助斯眾德本。了此德本不可捉持。一切諸法猶如虛空。若能勸助此德本已則無有本。已離諸本不可護持。無所志念寂然無生。達無生已便入諸法。已入諸法便勸德本。如為己身所可勸助。亦復勸助一切菩薩。開化眾生俱復如是等無差特。是族姓子。菩薩大士勸助佛慧。順而無失乃至大道

復次族姓子。菩薩大士所住如此深妙大義。然復口宣斯之言教。其有十方不可稱計諸佛世尊在其世界逮得無上正真之道成最正覺。曉了經典。過于四魔。逮成無獲澹泊之法。皆離文字應圣二事。如所逮法而復觀察。善權方便示現受法。開化所應可度眾生不失大哀。稽首請問。樂于靜寂觀彼佛樹。為諸天龍神揵沓和所見咨嗟。解了音響言語文辭為一切說。若立此行則能降伏魔及官屬。化諸怨敵令無刺棘。所曰刺棘三毒之謂。具足所愿輒如所念。滅除曚冥則成世間無極弘曜。圣慧之明入于無量分別聰達道靡不通。其智慧輪莫能遏毀。行權方便暢識一切眾生根本。為說經法莫能抑制。而皆斷絕一切處所閉結之行。照見群黎所欲咨受。五體投地稽首諸佛尊敬歸命。為勝為殊為最第一。為無等倫無有過上。不有譬喻無可為侶。佛之智慧如是難及。觀無二際。我如此禮乃為禮佛。無所從生亦無所至。為忍辱禮首悔殃釁。以稽首佛悔過自歸。殃罪消索云除日出。假使無量十方一切所有世界滿中眾塵。如此之數眾生之類口所宣說發心之頃思念諸想不可計會。勸助諸佛令轉法輪。此諸世尊轉無上輪。至無二輪無有形相無成就輪不可得輪。裂壞一切魔羅網輪。久遠已來覺無從生。逮致大道而窹起輪。開化眾生嚴凈十方諸佛土輪。于一切智多所摧伏。力無能勝入此道輪。曉了于空無相愿輪。無所行輪。亦無所生無有起輪。悉無所有如真諦輪。所可成就無所成輪。有可降伏無所度輪。深奧微妙解于十二緣起之輪。破壞眾魔卻外敵輪。消除迷惑危害怨賊。撾不可逮無極法鼓。亦復吹于無言法蠡。則亦豎立法慧之幢。而智圣慧解脫大明。而炳然熾無極錠燎。尋則雨于無量甘露。法渧之水可悅眾生。及賢圣智無上大道。以正七覺而飽滿之。滅盡一切眾生之類生老病死愁憂啼哭惱不可意結網之礙。窈冥晻蔽樹之根栽。故曰然于智慧之明無極大燈。則隨眾生本所為業。罪福果報各為現說。是諸世尊在于無數不可計會十方世界。而作佛事善示法律。不斷言教諦分別慧。亦復授于諸菩薩莂。堅住圣眾開化眾生。求于玄妙寂然無為。啟受經典而無厭足。諸佛大圣欲滅度者。我悉勸助令不滅度。專志一心所行安隱。順住法界而常永存。無央數垓不可稱計阿僧祇劫教化眾生。住六波羅蜜所度無余。一人不度終不舍去。普令入于諸總持門。皆見一切諸佛三昧因行之始。若種正義立于大定勸志大乘。遣至一切諸佛世界而為顯示。諸佛世尊從無所生輒逮成道。現有所生實無所生。其無所滅亦復如是。乃有所滅自然寂靜悉無所著。是為族姓子菩薩大士勸助佛慧而無罪釁

文殊師利言。已能如是悔所犯過。當發無上正真道意。常以慈心向于眾生不懷怨結。已無怨望請召三界。勸助一切眾德之本。稽首諸佛歸命悔過。勸助轉法輪。示現無量所建立德。則當興發薩蕓若智。諸通敏慧。十方世界無所系屬。琦珍異寶花鬘雜香搗香澤香燈火衣服幢蓋繒彩。伎樂不鼓自鳴。宮殿浴池河海泉原日月光明。無君主者亦無敢名。吾目自見而心取此。持以貢上諸世光耀佛天中天。以此眾養奇寶異珍奉事諸佛。三界所有天上世間七寶樹木。自然瑰琦華香天樂床臥。復上諸佛。供養已訖。曉了諸佛解一同等。諸佛無二無有形容。三十二相八十種好而現相好。善權方便示無量色。有所演說音聲遠聞。化無數身不可計像。于諸世界而無所處。不住法界以懷誠信。因緣解脫所可供養。奉侍之德以貢諸佛。是諸世尊于諸法界而不動搖。不得諸度無極處所。入無掛礙所至無際。察于眾生五陰之體。猶如曠野而無有主悉無所有。不曉了此唐為憂患。化眾生類志薩蕓若。諸通之慧普入眾行取如來身。所入行者悉舍有無。顯現眾生人之境界使無憍慢。轉佛法輪無有放逸。皆棄調戲抑制眾魔。人民志性不可限量斷除諸根為現無量。一切眾生處諸羅網。而以道力廣示其義。平等之事無陰蓋本。亦不動搖。悉皆興發宣示普門。具足逮成薩蕓若慧。凈修諸佛功勛之德莊嚴其身。供養舍利以此燈香眾華雜馨諸所供具眾養之德以貢諸佛世之光曜。如諸菩薩過去佛時若干供養心無所著以貢諸佛。吾亦如之建立勸助。唯諸大圣垂以大慈見愍納受。文殊師利曰。復次族姓子。菩薩大士所住若茲。當說此言。吾所悔過則虛不實。所可勸助亦無所生。所可請問亦無所有。計此所悔虛無實也。設我所勸無所生者。所可請問無所有已。道亦如是虛無所有。其無所生無所有者。等定亦如則無所生。無有度者無著無念。已無所著則能信脫。無著勸助。所首悔過。功德之品。計于道心。一切眾生于無罪福。而得自在本所勸助。皆以德本供養一切諸如來眾。稽首歸命貢上燈香花蓋瓔珞若干種物。所供養者取此功德。皆為一味清凈之行。所清凈者本性清凈。鮮潔顯曜等一切智。以為大施無極之業。仁和無穢等行于道。所愿合集當令歸趣如來之道。則用勸助無上正真為最正覺。一切諸法無所勸助。假使以眼不勸助色。了色自然不以眼著。因緣報應計如其識。所從起者不出于眼。亦無有色。適起壞滅。消散盡索亦無住處。耳聲鼻香舌味身更心法。所勸亦然意無有法。諸所功德亦復如是。勸助于道道無德本。有從德本而興因緣。因其所行而起心矣。所發道心亦無所住。適起尋壞消散滅盡。彼以其心而造德本。所可用心勸助行者。發心展轉而不相見。猶如燈火。若晝日光。無所從來無所從去。適起生焰因緣合成忽不知處。菩薩道心亦復如是。智慧之明興顯德本亦無所住。其如是像以法生者。是為名曰菩薩勸助。入于寂然受決得忍。逮致圣光智慧之曜。假使菩薩游于是法。心不樂行眾穢之元。諸佛世尊以為證明。乃當勸助志于德本。猶如諸佛智度無極。善權方便所因圣慧。令眾菩薩行于正德。所說勸助吾亦如之而不動搖。精進若此。其道普至靡所不周。承志性力所入無量。亦皆棄除所應不應眾想之念。設已得入眾性行者。思念一切如來至真。悉在目前。思惟虛空。一切所有等如虛無。已能可意。入于無量。思法界行一切具足。神通之慧升自在堂。乃得申敘而顯其心。普悉棄捐世之垢穢。裂壞羅網入于自誡。皆見十方佛天中天諸菩薩眾。無有遺脫而不睹者。念于去來現在諸佛悉為一等。則以德本勸助圣慧。吾今勸助如無二界一切普至。今此德本亦復如是悉令周遍。于諸群生而得申敘。皆使得入一切諸乘諸菩薩門所生之地。悉逮具足靡不睹念。令其眼根皆見眾生。究竟備悉無量佛事。盡入耳根所可聽聞。一切天人蜎飛蠕動音響言聲。分別文字所暢決慧。處處別異教誨具足。眾生所作諸業罪福所歸。從其所行而見果實。觀察三世去來今事。曉了眾生善分別行解知所言。而皆識練一切德本。無本無住亦無所行。乃為具足諸度無極。普見眾生而等導御。常以依倚無我本際。一切世人悉欲樂往與共相見。在于世間無所掛礙。亦無坑塹。得第一度。思惟逮入斷一切法。皆得通入。于諸法界亦無所壞。其所游居微妙真際。其有眾生在諸苦惱。令入佛土觀諸剎土。悉是人界。逮得明眼普見十方。悉承一切諸佛圣德。索察群黎心性所趣。開導制御罪蓋所為。如所教持。悉為示現成就自在。所奉道業順無從生。不乏四等四恩六度以濟窮厄。令至弘廣殊特之慧。眾生志性各異不同。而使具足所欲志愿。令無顛倒。得可其心使懷悅豫。勢力奇特而無有侶。心已得閑逮成正覺。目見眾生性行所趣。各教化之示現究竟。使菩薩行永存不斷。令諸眾生一切備悉六度無極。住于正道使無有余。過去當來今現在諸佛世尊。皆誨眾生與得是處。無上大道供養奉事。志性和雅具足往詣。使得通入無所行法經道之輪。一切剎土眾生徑路。有身形者皆開化之。清徹悅豫令不墮落。目見諸佛奉養歸命。以是德本睹一切色。如見佛形。而皆等觀十方剎土。則能嚴凈諸佛國土。等察一切諸天人民蚑行喘息人物之類。諛諂虛偽猶如幻化。普悉了斯解無所有。等視三世。一發心頃靡所不入。一切諸法雖各別異。等無若干入于道力。令一切法至一平等。治無相好等解善權。察眾生心從其志性。委靡而隨。應病與藥。等授無上正真道慧。超度世俗諸所為作。清凈鮮潔歸于平等。洗除眾生塵勞結恨穢濁志操。使徹清明歸此平等。便得歸于一切諸佛。悉一法身逮成莊嚴。志習于此柔順之法。遵修其行精進勢力殷勤不懈。欲有所度。以此德本。使十方人一發意頃普達眾生。解告人民諸菩薩行。皆令合集言語辭意。以一發言出無數教。示現眾生善權方便。一心念頃各令見聞平等道門。變化感動靡不蒙濟。轉于法輪舌能覆面上至梵天。音聞遐方。如來身者。顯現道門歡悅眾生。以一普安演于無量若干光明。佛道巍巍無有斷絕一時顯揚。口宣十方五趣之處。示佛變化。悉令游居。具足德行。為諸眾生而訓誨現于斯德本。修于無量總持之門。入于光明巍巍之慧。令一切具靡不成就。人民所行眾德本者志性各異。使入總持光明之慧。其有諸天一切人民愁憂苦惱。為除眾患。悉入總持光明之曜。一切諸論文字本際。入于總持光明之曜。一切諸行諸想所應。悉入總持光明之曜。使致普門諸根轉輪。使入總持光明之門。一切莊嚴清凈眾飾。使入總持光明之門。一切徑路眾好威神以悅眾人。悉入總持光明之門。無所掛礙總持諸法歸趣若干無數威曜。悉使具足皆令一切諸佛之法悉逮得入總持光明。以是德本。由此因緣。悉為諸佛所見攝護。視于諸佛如見父母。則以攝取佛之國土修治嚴凈。為諸善友所見攝取。恭敬奉事諸佛世尊。以若干種愛樂欣悅。心無變異而不可動。攝取眾生成就教誨。愛護一切諸惡趣。則以圣威斷惱根。攝取諸世顯發行執。懷善教一切典所開化者。無導御攝取諸法。欲以執持諷誦之故。用斯德本因此緣報。住于一事普見眾事。住于眾事悉見一事。則以一事入一切事。以一切事入于一事。則以一義告誨。開化一切諸義。以一切義興發一義。以無因緣入于諸緣。化于諸緣令入無緣。以無事法入于眾生性行各異。從其相行而教誨之。以無有想入于諸想。諸未進者悉令入道。入諸有想而誘進之使入無想。以是德本因此事故。由斯瑞應。住于一人含氣之類心性之行。普見一切眾生意歸。住于一切眾生志性。則睹一人心意所趣。究竟具足廣大其意。所誨無限。以一人心勸化宣示一切眾生意志所念。以一切心興發一心。則以諸佛威神感動。教化如應開解一切眾生之行。誘一人心勸入一切眾生意行。以一切心勸入一心。化眾生界勸進暢示佛身光明。心存住于無人之際。于無人際則不動搖。所建立處不舍眾生。逮度無極而不懈惓。以是德本修此事故住一佛土普見一切。諸佛國界。住一切土睹于一土。于一切土入無盡土。于無量土入于一土。無盡本際莊嚴校飾。還凈國土訓誨所入。斷淫怒癡靡所不散。住于一土教化諸土。在于諸土誘進一土。一切眾生所念思想。勸至方面發起人民。令一剎土入一切土。以一國土入于一切。無量佛土等見三界。眾生所興不可動故。以無極哀開化人民。而無處所亦無所住。若懷狐疑悉濟猶豫。度眾生類。以是德本。以過去事入于過去。又以過去入于當來。又以過去入于現在。其當來事入于當來又當來事。入于過去當來事者入于現在。又現在事入于現在。又現在事入于過去。一切過去當來現在入平等相。令其現在入于現在。其現在者入于過去。其去來今普入平等。以是德本因緣之報。逮得諸佛現在目前三昧要慧。致成佛德圣眾如來三昧正定。逮致光明華如來所化莊嚴三昧。皆莊嚴凈所現三昧。示一切色所現身三昧。皆入諸音言辭三昧。又首楞嚴現若干種般泥洹事獲致不斷佛教三昧。而當成就專一嚴凈三昧。究竟善住三昧。定意金剛道場三昧。如金剛三昧。慧眼三昧。以是之比。見于一切眾生之心。所行若干志操不同。過去當來今現在事無所不達。乃為如來三昧道場。各各別異令致于彼神通之慧所愿具足。以是德本吾及眾生。悉使成就進退自由。究竟清凈被蒙開化。以是德本一切眾生目之根原使如佛眼。一切世間眾生所在諸可聞者。逮興佛耳其聽無極。使眾生鼻得如佛鼻。通徹無際悉無所著。令諸眾生舌根德殊。逮得世尊廣長之舌。其所教誨如佛之言。處在一切世間之法。所作身事所可興發皆成佛身。處在一切法界之中。亦無所處化于眾生。一切所行作佛慧業。從其人民志性所愿。應病與藥而開化之。一切諸香則能變為佛之德馨熏為道事。一切諸味則能化成成習義味。一切細滑柔和內性入人義業。一切諸法皆以訓導使成導法。開化眾生。是為一切諸所入者。吾當令成諸佛所入通達大慧。人民陰蓋諸所情衰。吾當興法消化諸衰為作佛事。當使諸界悉為佛界。所有諸根令無有根。使乏根者為立道根。以是德本因此緣故。得至建立無所住慧。圣道所處所可建立。普令人民皆悉曉之。化一切色悉成佛形。由是之故。各各使人曉了其慧。變諸音響悉成佛聲。皆為人民宣布道教。如是之比。使諸眾生消除盡索塵勞欲門。乃為菩薩入諸菩薩療治其行道法之門。是為清凈一切人民志性事矣。可悅眾生智慧之宅。入無勝地勢力之土。菩薩道行下于應時而不違失。身行口言意所修業無所掛礙。不有危害無所藏匿。頒宣諸佛之言教也。行不虛妄逮得神通所知具足。以是德本。當令我身及諸眾生悉得成就至于清凈。為人講說。是為菩薩大士所行。勸助佛慧真諦無失。文殊師利說是五體悔過品時。五百菩薩皆悉逮得無所從生法忍。皆以除棄狐疑猶豫虛偽閉結倒見之惑。如來齊光照曜菩薩。逮得一切諸佛無所破壞三昧之定

于是世尊則以道耳。遙聞文殊師利之所講說。尋以贊曰。善哉善哉。仁快說此除諸菩薩掛礙罪蓋勸助入道。若有菩薩儻聞說此勸助教者。即能奉持諷誦講說。如是不久皆當滅盡一切罪蓋令無掛礙。如燈及燭入于冥室眾闇消索。猶如日出照于天下靡不蒙明。如盲得目聾者得聽啞者能言跛者能行塞者得通。五陰自消六衰則滅。升于法堂入于道室。超慧臺閣處大圣殿。何謂法堂。佛言。神通已暢無所掛礙逮三達智。何謂道室。佛言。得三昧定見十方佛。如人照鏡無有遠近周遍悉見。何謂慧臺。佛言。智度無極解一切空心無所著。大慈大哀。何謂大殿。佛言。善權方便進退知時。不在有為不處無為。與法身合無合無散。現形三界化為佛身。相好威容頒宣道教。或為菩薩聲聞緣覺高士大圣凡夫愚行。因時開化度脫十方。莫不得濟至于大道。佛說如是。如來齊光照曜菩薩。賢者阿難。諸天龍神阿須倫。世間人民莫不歡喜。作禮而退佛說文殊悔過經