　　No. 600

十善業道經

　　　　大唐于闐三藏實叉難陀奉　制譯


如是我聞。一時佛在娑竭羅龍宮。與八千大比丘眾三萬二千菩薩摩訶薩俱。爾時世尊告龍王言。一切眾生心想異故造業亦異。由是故有諸趣輪轉。龍王。汝見此會及大海中形色種類各別不耶。如是一切靡不由心造善不善。身業語業意業所致。而心無色不可見取。但是虛妄諸法集起。畢竟無主無我我所雖各隨業所現不同。而實于中無有作者。故一切法皆不思議自性如幻。智者知已應修善業。以是所生蘊處界等。皆悉端正見者無厭。龍王。汝觀佛身。從百千億福德所生。諸相莊嚴光明顯曜蔽諸大眾。設無量億自在梵王悉不復現。其有瞻仰如來身者。莫不目眩。汝又觀此諸大菩薩妙色嚴凈。一切皆由修集善業福德而生。又諸天龍八部眾等大威勢者。亦因善業福德所生。今大海中所有眾生。形色粗鄙或大或小。皆由自心種種想念。作身語意諸不善業。是故隨業各自受報。汝今當應如是修學。亦令眾生了達因果修習善業。汝當于此正見不動。勿復墮在斷常見中。于諸福田歡喜敬養。是故汝等亦得人天尊敬供養。龍王。當知菩薩有一法。能斷一切諸惡道苦。何等為一。謂于晝夜常念思惟觀察善法。令諸善法念念增長。不容毫分不善間雜。是即能令諸惡永斷善法圓滿。常得親近諸佛菩薩及余圣眾。言善法者。謂人天身。聲聞菩提獨覺菩提無上菩提。皆依此法以為根本而得成就。故名善法。此法即是十善業道。何等為十。謂能永離殺生偷盜邪行妄語兩舌惡口綺語貪欲嗔恚邪見

龍王若離殺生。即得成就十離惱法。何等為十。一于諸眾生普施無畏。二常于眾生起大慈心。三永斷一切嗔恚習氣。四身常無病。五壽命長遠。六恒為非人之所守護。七常無惡夢寢覺快樂。八滅除怨結眾怨自解。九無惡道怖。十命終生天。是為十。若能回向阿耨多羅三藐三菩提者。后成佛時得佛隨心自在壽命。復次龍王。若離偷盜。即得十種可保信法。何等為十。一者資財盈積。王賊水火及非愛子不能散滅。二多人愛念。三人不欺負。四十方贊美。五不憂損害。六善名流布。七處眾無畏。八財命色力安樂。辯才具足無缺。九常懷施意。十命終生天。是為十。若能回向阿耨多羅三藐三菩提者。后成佛時得證清凈大菩提智。復次龍王。若離邪行。即得四種智所贊法何等為四。一諸根調順。二永離諠掉。三世所稱嘆。四妻莫能侵。是為四。若能回向阿耨多羅三藐三菩提者。后成佛時得佛丈夫隱密藏相。復次龍王。若離妄語。即得八種天所贊法。何等為八。一口常清凈優缽華香。二為諸世間之所信伏。三發言成證人天敬愛。四常以愛語安慰眾生。五得勝意樂三業清凈。六言無誤失心常歡喜。七發言尊重人天奉行。八智慧殊勝無能制伏。是為八。若能回向阿耨多羅三藐三菩提者。后成佛時即得如來真實語。復次龍王。若離兩舌。即得五種不可壞法。何等為五。一得不壞身無能害故。二得不壞眷屬無能破故。三得不壞信順本業故。四得不壞法行所修堅固故。五得不壞善知識不誑惑故是為五。若能回向阿耨多羅三藐三菩提者。后成佛時得正眷屬。諸魔外道不能沮壞。復次龍王。若離惡口。即得成就八種凈業。何等為八。一言不乖度。二言皆利益。三言必契理。四言詞美妙。五言可承領。六言則信用。七言無可譏。八言盡愛樂。是為八。若能回向阿耨多羅三藐三菩提者。后成佛時具足如來梵音聲相復次龍王。若離綺語。即得成就三種決定。何等為三。一定為智人所愛。二定能以智如實答問。三定于人天威德最勝無有虛妄。是為三。若能回向阿耨多羅三藐三菩提者。后成佛時即得如來諸所授記皆不唐捐。復次龍王。若離貪欲。即得成就五種自在。何等為五。一三業自在。諸根具足故。二財物自在。一切怨賊不能奪故。三福德自在。隨心所欲物皆備故。四王位自在。珍奇妙物皆奉獻故。五所獲之物過本所求百倍殊勝由于昔時不慳嫉故。是為五。若能回向阿耨多羅三藐三菩提者。后成佛時三界特尊皆共敬養。復次龍王。若離嗔恚。即得八種喜悅心法。何等為八。一無損惱心。二無嗔恚心。三無諍訟心。四柔和質直心。五得圣者慈心。六常作利益安眾生心。七身相端嚴眾共尊敬。八以和忍故速生梵世。是為八。若能回向阿耨多羅三藐三菩提者。后成佛時得無礙心觀者無厭。復次龍王。若離邪見。即得成就十功德法。何等為十。一得真善意樂真善等侶。二深信因果寧殞身命終不作惡。三唯歸依佛非余天等。四直心正見永離一切吉兇疑網。五常生人天不更惡道。六無量福慧轉轉增勝。七永離邪道行于圣道。八不起身見舍諸惡業。九住無礙見。十不墮諸難。是為十。若能回向阿耨多羅三藐三菩提者。后成佛時速證一切佛法。成就自在神通

爾時世尊復告龍王言。若有菩薩依此善業。于修道時能離殺害而行施故。常富財寶無能侵奪。長壽無夭不為一切怨賊損害。離不與取而行施故。常富財寶無能侵奪。最勝無比悉能備集諸佛法藏離非梵行而行施故。常富財寶無能侵奪。其家直順母及妻子無有能以欲心視者。離虛誑語而行施故。常富財寶無能侵奪。離眾毀謗攝持正法如其誓愿所作必果。離離間語而行施故。常富財寶無能侵奪。眷屬和睦同一志樂恒無乖諍。離粗惡語而行施故。常富財寶無能侵奪。一切眾會歡喜歸依。言皆信受無違拒者。離無義語而行施故。常富財寶無能侵奪。言不虛設人皆敬受。能善方便斷諸疑惑。離貪求心而行施故。常富財寶無能侵奪。一切所有悉以慧舍。信解堅固具大威力。離忿怒心而行施故。常富財寶無能侵奪。速自成就無礙心智。諸根嚴好見皆敬愛。離邪倒心而行施故。常富財寶無能侵奪。恒生正見敬信之家。見佛聞法供養眾僧。常不忘失大菩提心。是為大士修菩薩道時行十善業。以施莊嚴所獲大利如是。龍王舉要言之。行十善道以戒莊嚴故。能生一切佛法義利滿足大愿。忍辱莊嚴故。得佛圓音具眾相好。精進莊嚴故。能破魔怨入佛法藏。定莊嚴故。能生念慧慚愧輕安。慧莊嚴故。能斷一切分別妄見。慈莊嚴故。于諸眾生不起惱害。悲莊嚴故。愍諸眾生常不厭舍。喜莊嚴故。見修善者心無嫌嫉。舍莊嚴故。于順違境無愛恚心。四攝莊嚴故。常勤攝化一切眾生。念處莊嚴故。善能修習四念處觀。正勤莊嚴故。悉能斷除一切不善法成一切善法。神足莊嚴故。恒令身心輕安快樂。五根莊嚴故。深信堅固精勤匪懈。常無迷忘寂然調順斷諸煩惱。力莊嚴故。眾怨盡滅無能壞者。覺支莊嚴故。常善覺悟一切諸法正道莊嚴故。得正智慧常現在前。正莊嚴故。悉能滌除一切結使。觀莊嚴故。能如實知諸法自性。方便莊嚴故。速得成滿為無為樂。龍王。當知此十善業。乃至能令十力無畏十八不共一切佛法皆得圓滿。是故汝等應勤修學。龍王。譬如一切城邑聚落。皆依大地而得安住。一切藥草卉木叢林。亦皆依地而得生長。此十善道亦復如是。一切人天依之而立。一切聲聞獨覺菩提諸菩薩行。一切佛法咸共依此十善大地而得成就。佛說此經已。娑竭羅龍王及諸大眾。一切世間天人阿修羅等。皆大歡喜信受奉行十善業道經