　　No. 781 [No. 780]

佛說佛十力經

　　　　西天譯經三藏朝奉大夫試光祿卿傳法大師賜紫沙門臣施護等奉　詔譯


如是我聞。一時佛在舍衛國祇樹給孤獨園。與苾芻眾俱

是時佛告諸苾芻言。汝等當知如來應供正等正覺。有十種力具是力者。即能了知廣大勝處。于大眾中作師子吼轉妙梵輪。何等為十。所謂如來于一切處如實了知。一切非處亦如實知。由實知故是為如來第一處非處智力。如來應供正等正覺具是力者。即能了知廣大勝處。于大眾中作師子吼轉妙梵輪

復次如來于過去未來現在。一切有情諸所作業。若事若處若因若報皆如實知。由實知故是為如來第二業智力。如來應供正等正覺具是力者。即能了知廣大勝處。于大眾中作師子吼轉妙梵輪

復次如來于諸禪定解脫三摩地。三摩缽底。若染若凈。諸定分位皆如實知。由實知故是為如來第三定智力。如來應供正等正覺具是力者。即能了知廣大勝處。于大眾中作師子吼轉妙梵輪

復次如來于諸有情。若自若他種種根性皆如實知。由實知故是為如來第四根智力。如來應供正等正覺具是力者。即能了知廣大勝處。于大眾中作師子吼轉妙梵輪

復次如來于諸有情種種信解。皆如實知。由實知故是為如來第五信解智力。如來應供正等正覺具是力者。即能了知廣大勝處于大眾中作師子吼轉妙梵輪

復次如來于種種界無數界性。皆如實知。由實知故是為如來第六界性智力。如來應供正等正覺具是力者。即能了知廣大勝處。于大眾中作師子吼轉妙梵輪

復次如來于一切至處道。皆如實知。由實知故是為如來第七至處道智力如來應供正等正覺具是力者。即能了知廣大勝處。于大眾中作師子吼轉妙梵輪

復次如來于無數種宿住隨念。所謂一生二生。三四五生。或十二十。乃至百生千生。無數百千生中。百千成劫壞劫。成壞等事。我在彼有情中隨所生處。如是名字。如是種姓。如是族氏。如是飲食苦樂。如是壽量長短分限。壽命盡已于某處生。此滅彼生。彼滅此生。此等事相緣法方處。無數種類。宿住隨念皆如實知。由實知故是為如來第八宿住隨念智力。如來應供正等正覺具是力者。即能了知廣大勝處。于大眾中作師子吼轉妙梵輪

復次如來清凈天眼過于人眼。觀見世間一切有情生時滅時。若好若丑若貴若賤。若生善趣。若生惡趣。隨所作業如實知見。若諸有情身語意業。作不善行。毀謗賢圣。起諸邪見。邪見業法合集為因。以彼因緣身壞命終。墮在惡趣地獄中生。若諸有情身語意業。作諸善行。不謗賢圣。起于正見。正見業法合集為因。以彼因緣身壞命終。在于善趣天界中生如是等事皆如實知。由實知故是為如來第九天眼智力。如來應供正等正覺具是力者。即能了知廣大勝處。于大眾中作師子吼轉妙梵輪

復次如來所有諸漏已盡。非漏隨增。心善解脫。慧善解脫。見如是法智證自果。我生已盡梵行已立。所作已辦不受后有。皆如實知。由實知故是為如來第十漏盡智力。如來應供正等正覺具是力者。即能了知廣大勝處。于大眾中作師子吼轉妙梵輪

佛說此經已。諸苾芻眾聞佛所說。皆大歡喜信受奉行佛說佛十力經