　　No. 832

佛語經

　　　　元魏天竺三藏菩提流支譯


如是我聞。一時婆伽婆。住毗耶離大林樓閣上。與大比丘眾八千人俱。八萬四千諸大菩薩。復有學無學無量人眾。圍繞說法

爾時會中有一菩薩。名龍威德上王。從坐而起。整服右肩右膝著地。合掌向佛白言。世尊。如來先說佛語修多羅諸經。復有說非佛語。世尊。此有何義。云何受持。爾時佛告龍威德上王菩薩言。善男子。如汝所問。于諸經中而說佛語非佛語者。善男子。如是非語即是佛語。善男子。善思念之。我于今者善為汝說。時龍威德上王菩薩。而白佛言。善哉世尊。愿樂欲聞。佛言。善男子。言非語者即是佛語。善男子。言佛語者。是則名為最重身業。我之所說。皆悉無有不利身業口業意業。彼亦無語無能說者。亦無言者。善男子。諸有色語皆非佛語。若龍威德上王。色非語非佛語者。受想行識非語亦非佛語。善男子。若無色語。無受想行識語者。是名佛語

善男子。若有身口意業語者。不名佛語。善男子。若無身口意業語者。是名佛語。善男子。若有地水火風空界。如是等語不名佛語。善男子。若有不說地水火風空界等者。是名佛語。善男子。若有貪嗔癡語不名佛語。善男子。若無貪嗔癡語是名佛語。善男子。若有漏語及無漏語。不名佛語。善男子。若非漏語非無漏語。是名佛語。善男子。若有所悕。如是語者不名佛語。以彼佛語不悕求故。善男子。若無高下。如是語者是名佛語。善男子。若有事語非事語者。不名佛語。善男子。若有非事非非事語。是名佛語。善男子。若于自性清凈法上。言得證者彼非佛語。善男子。若非自性非他性語。是名佛語。善男子。若有實語非實語者。不名佛語。善男子。若無實語無不實語。是名佛語。善男子。若有此語。是凡夫人之所說語。此是圣人之所說語。不名佛語。善男子。若無凡語無圣人語。是名佛語。善男子。若有內語及有外語內外語者。不名佛語。善男子。若無內語及無外語內外語者。是名佛語。善男子。若于諸法。有色所依受想行識所依語者。不名佛語。善男子。若于諸法無色可依。亦無受想行識可依。如是語者。是名佛語。善男子。若有處語。是魔王語是魔民語。不名佛語。善男子。若無一切諸處語者。是名佛語。善男子。若有色覺分別而語。受想行識覺分別語。不名佛語。善男子。若無色覺分別而語。受想行識覺分別語。是名佛語。以此義故。魔及魔民不得其便。復次善男子。言菩薩者。若色無我。亦不分別非是我所。如是受想行識無我。亦不分別非我所者。名為菩薩。時龍威德上王菩薩。面白佛言。世尊。以何義故。而有言說。何者言說。佛言。善男子。魔波卑掾。復次善男子。若菩薩色不作念。我當如是。受想行識亦不作念。我當如是。如是菩薩于一切處皆無有語。龍威德上王。諸善男子。有上勝者。斷一切語。斷一切障。滅諸我慢。斷一切網。離諸二見。離一切想。以無語故。云何有言亦無可語。是故非語名為佛語。善男子。以此義故。當如是知此是佛語

善男子。若無身無身行。無口無口行。無意無意行。非行非非行。非謗非不謗。不生不起無想無處。無住無沒非寂非行。諦語不動復非不動。而亦不住。自然不緣亦非不緣。善男子。此是佛語。以彼無有可能語故。是名佛語。善男子。菩薩能作如是學已。是則名為學上上智光明佛語。清涼佛語。遍悅一切諸眾生身。開發一切諸眾生意。趣向佛智受持法義。遍悅一切諸菩薩眾。覺諸睡者善入法界。是善決定向于法輪。轉于法輪擊大法鼓。降諸魔眾降伏異怨。降伏一切諸外道眾。是能救護向惡道者。是能莊嚴諸佛世界。是一切佛之所稱嘆。必坐道場。如是菩薩已坐道場。如是菩薩已得菩薩諸陀羅尼。說此佛語法門之時。圣龍威德上王菩薩。菩提分法皆悉滿足。即時獲得無生法忍。二萬六千諸菩薩等。得陀羅尼及諸三昧。八千比丘得無漏法。復有八萬四千眾生。皆發阿耨多羅三藐三菩提心。即以神力雨種種花供養世尊

如來說是法門之時。圣龍威德上王菩薩。及諸大眾天人阿修羅迦樓羅緊那羅摩睺羅伽等。一切大眾聞佛所說皆大歡喜。信受奉行佛語經