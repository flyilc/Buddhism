　　No. 512

佛說凈飯王般涅槃經

　　　　宋居士沮渠京聲譯


如是我聞。一時佛住王舍城耆阇崛山中。與大比丘眾俱。爾時世尊。光明韑韑。喻若日出照明世間。時舍夷國王。名曰凈飯。治以正法。禮德仁義。常行慈心。時被重病。身中四大。同時俱作。殘害其體。支節欲解。喘息不定。如駛水流。輔相宣令國中明醫。皆悉集會。瞻王所疾。隨病授藥。種種療治。無能愈者。瑞應已至。將死不久。時王煩躁。轉側不停。如少水魚夫人婇女。見其如是。益更愁惱。時白飯王。斛飯王。大稱王等。及諸群臣。同發聲言。今王設崩。永失覆護。國將虛弱。王身戰動。唇口干燥。語聲數絕。眩目淚下。時諸王等。皆以敬意。長跪叉手。同共白言。大王素性。不好作惡。經彈指頃。積德無厭。護養人民。莫不得安。名聞十方。大王今日。何故愁惱。時凈飯王。語聲輒出。告諸王曰。我命雖逝。不以為苦。但恨不見我子悉達。又恨不見次子難陀。以除貪淫世間諸欲。復恨不見斛飯王子阿難陀者。持佛法藏。一言不失。又恨不見孫子羅云。年雖幼稚。神足純備。戒行無缺。吾設得見是諸子等。我病雖篤。未離生死。不以為苦。諸在王邊。聞如是語。莫不啼泣。淚下如雨。時白飯王。答凈飯王言。我聞世尊。在王舍城耆阇崛山中。去此懸遠。五十由旬。王今轉羸。設遣使者。道路懸邈。懼恐遲晚。無所加益唯愿大王。莫大愁悒懸念諸子。時凈飯王。聞是語已。垂淚而言。答白飯王。我子等輩。雖復遼遠。意望不斷。所以者何。我子成佛。以大慈悲。恒以神通。天眼徹視。天耳洞聽。救接眾生應可度者。如有百千萬億眾生。為水所溺。以慈愍心。為作船筏。而度脫之。終不勞疲。譬如有人為賊所圍。或值怨敵惶怖失計。不望自濟。唯求救護。依有勢者。欲從恐難而得解脫。譬如有人時得重病。欲得良醫以療其疾。如我今日。望見世尊。亦復如是。所以然者。世尊晝夜。常以三時。恒以天眼。觀于眾生應受化者。以慈愍心。如母念子。爾時世尊在靈鷲山。天耳遙聞。迦維羅衛大城之中。父王悒遲。及諸王言。即以天眼。遙見父王。病臥著床羸困憔悴命欲向終。知父渴仰欲見諸子

爾時世尊告難陀曰。父王凈飯。勝世間王。是我曹父。今得重病。宜當往見。余命少在。時嚴速發。我曹應往。及命存在。得與相見。令王愿滿。難陀受教。長跪作禮。唯然世尊。凈飯王者。是我曹父。所作奇特。能生圣子。利益世間。今宜往詣。報育養恩。阿難合掌。前白佛言。我隨世尊。貪共相見。凈飯王者。是我伯父。聽我出家為佛弟子。得佛為師。是故欲往。羅云復前而白佛言。世尊。雖是我父。棄國求道。我蒙祖王育養成就。而得出家。是故欲往奉覲祖王。佛言。善哉善哉。宜知是時。令王愿滿

于是世尊。即以神足。猶如雁王。踴身虛空。忽然而現在迦維羅衛。放大光明。國中人民。遙見佛來。皆共舉聲。涕淚而言。設大王崩。舍夷國名必絕滅矣。城中人民。向佛啼哭。白世尊言。爾時太子。踰出宮城。詣藍毗樹下。而坐思惟。父王見之。稽首敬禮。大王如是。命斷不久。唯愿如來。宜可時往及共相見。國中人民。宛轉自撲。哽咽啼哭。中有自絕瓔珞者。中有自裂壞衣服者。中有自[打-丁+(稯-禾)]拔其發者。中有取灰土而自坌者。痛徹骨髓。猶顛狂人。佛見是已。諫國中人。無常別離古今有是。汝等諸人。當思念之。生死為苦。唯道是真。佛以法雨。灌眾生心。以種種法。而開解之

于是世尊。即以十力四無所畏十八不共諸佛之法。放大光明。更復重以三十二相八十種好。放大光明。以從無量阿僧祇劫。所作功德。放大光明。其光照曜。內外通達。周遍國界。光照王身。患苦得安。王遂怪言。是何光耶。為日月光諸天光乎。光觸我身。如天栴檀。令我身中患苦得息。我遂疑怪儻是我子。悉達來也。先現光明。是其瑞耳。時大稱王。從外入宮。白大王言。世尊已來。將諸弟子。阿難難陀羅云之等。乘空來至。王宜歡喜。舍愁毒心。王聞佛來。敬意踴躍。不覺起坐。須臾之頃。佛便入宮。王見佛到。遙舉兩手。接足而言。唯愿如來。手觸我身。令我得安。為病所困。如壓麻油。痛不可忍。我命將逝。寧可還反。我今最后。得見世尊。痛恨即除。佛知父王病重羸瘦。色變難識。睹見形體。憔悴叵看。佛告難陀。觀王本時。形體巍巍。顏色端正。名聲遠聞。今得重病。乃不可識。端正形容。勇健之名。今何所在。爾時凈飯王。一心合掌。嘆世尊言

　汝愿已成就　　亦滿眾生愿
　我今得重病　　愿佛度我厄
　嚴飾瞿曇種　　汝為甚奇特
　末世說正法　　無護而作護
　法王以法味　　灌澤諸眾生
　如是后世人　　我子極慈孝
　人中之上寶　　名達大千界
　上至凈居天　　獨步無等雙　

佛言。唯愿父王。莫復愁悒。所以然者。道德純備。無有缺減。佛從袈裟里出金色臂。掌如蓮華。即以手著父王額上。王是清凈。戒行之人。心垢已離。今應歡悅。不宜煩惱。當諦思念。諸經法義。于不牢固。得堅固志。已種善根。是故大王。宜當歡喜。命雖欲終。自可寬意。時大稱王。以恭敬心。白凈飯王言。佛是王子。神力具足。無與等者。次子難陀。亦是王子。已度生死諸欲之海。四道無礙。斛飯王子。阿難陀者。已服法味。佛所說法。猶若淵海。一句不忘。悉總持之。王孫羅云。道德純備。逮諸禪定。成四道果。是四子等。已壞魔網。時凈飯王。聞是語已。歡喜踴躍。不能自勝。即以自手。捉于佛手。著其心上。王于臥處。仰向合掌。白世尊言。我瞻如來。目睫不眴。視之無厭。我愿已滿。心意踴躍。從是取別。如來至真。多所饒益。其有得見。聞所說者。此輩之等皆是有相。大功德人。今日世尊。是我之子。接遇過多。不見捐棄。王于臥處。合掌心禮世尊足下。時佛手掌。故在王心。無常對至。命盡氣絕。忽就后世。于是諸釋。[目*睪]啕啼哭。舉身自撲。兩手拍地。解髻亂發。同發聲言。永失覆蓋。中有自絕瓔珞者。中有自裂壞衣服者。中有取灰土而自坌者。中有自總拔其發者。中有說王順政治國不枉人民者。中有復言。諸小國等。失其覆護。王中尊王。今已崩背。國失威神。時諸釋子。以眾香汁。洗浴王身。纏以劫波育?及諸繒帛。而以棺斂。作師子座。七寶莊挍。真珠羅網。垂繞其傍。便舉棺置于師子座上。散華燒香。佛共難陀。在喪頭前肅恭而立。阿難羅云。住在喪足。難陀長跪。白佛言。父王養我。愿聽難陀擔父王棺。阿難合掌。前白佛言。唯愿聽我擔伯父棺。羅云復前而白佛言。唯愿聽我擔祖王棺

爾時世尊。念當來世。人民兇暴。不報父母育養之恩。為是不孝之者。為是當來眾生之等。設禮法故。如來躬身。自欲擔于父王之棺。即時三千大千世界。六種震動。一切眾山。駊騀涌沒。如水上船。爾時欲界。一切諸天。與無央數百千眷屬。俱來赴喪。北方天王毗沙門。將諸夜叉鬼神之等。億百千眾。俱來赴喪。東方天王提頭賴吒。從諸伎樂鬼神之等。億百千眾。俱來赴喪。南方天王毗樓勒叉。從鳩槃荼鬼神之等。億百千眾。俱來赴喪西方天王毗留婆叉。從諸龍神。億百千眾。俱來赴喪。皆共發哀。舉聲啼哭。時四天王。竊共思議。瞻望世尊。為當來世諸不孝順父母者故。以大慈悲。現自躬身擔父王棺。時四天王。俱共長跪。同時發聲。俱白佛言。唯然世尊。愿聽我等擔父王棺。所以然者。我等亦是佛之弟子。亦復從佛。聞法意解。得法眼凈。成須陀洹。以是之故。我曹宜擔父王之棺

爾時世尊。聽四天王擔父王棺。時四天王。各自變身。如人形像。以手擎棺。擔在肩上。舉國人民。一切大眾。莫不啼哭

爾時世尊。威光益顯。如萬日并。如來躬身。手執香爐。在喪前行。出詣葬所。靈鷲山上。有千阿羅漢。以神足力。乘虛來至。稽首佛足。復白佛言。唯愿世尊。敕使何事。時佛便告諸阿羅漢。汝等疾往大海渚上。取牛頭栴檀種種香木。即受教敕。如彈指頃。各到大海。共取香薪。屈伸臂頃。便已來到。佛與大眾。共積香薪。舉棺置上。放火焚之。一切大眾。見火盛然。皆向佛前。宛轉自撲。益更悲哭。有得道者。皆自慶幸。未獲道者。心戰惶怖。衣毛為豎

爾時世尊。告眾會曰。世皆無常。苦空非身。無有堅固。如幻如化。如熱時炎。如水中月。命不久居。汝等諸人。勿見此火。便以為熱。諸欲之火。極復過此。是故汝等。當自勸勉。永離生死。乃得大安。時火焚燒大王身已。爾時諸王。各各皆持五百瓶乳。以用滅火。火滅之后。競共收骨。盛置金函。即于其上。便共起塔。懸繒幡蓋及種種鈴供養塔廟。時諸大眾。同時發聲。俱白佛言。大凈飯王。今已命終。神生何所。唯愿世尊。分別解說。于時世尊。告眾會曰。父王凈飯。是清凈人。生凈居天。眾會聞是語已。便舍愁毒。佛說經竟。諸天龍神。及四天王。所將眷屬。世間人民。一切大眾為佛作禮各自還去佛說凈飯王般涅槃經