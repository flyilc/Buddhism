　　No. 542

佛說耶只經

　　　　宋居士沮渠京聲譯


聞如是。一時佛在迦奈國。國中有婆羅門大富姓名耶只。本事九十六種外道。以求福祐。聞人事佛。得富貴長壽安隱。度脫生死受福。不入三惡道中。不更勤苦。耶只自念。我不如舍置外道。當奉事佛。因詣佛所。以頭面著地。為佛作禮。長跪白佛言。我本愚癡。無所識知。竊聞佛道恢弘大慈普濟。佛天上天下人中之尊。無不安隱者。我今欲舍置所事外道歸命于佛。愿佛哀我。當受教誡。佛言。若今所言大善。熟自思之。而止惡為善者。何憂不得安隱。耶只白佛言。今以我所事非真故。歸命于佛。當哀愍我曹去濁穢之行。受佛清凈決言。若審爾者大善。耶只便前受五戒。一不殺生。二者不盜。三者不淫。四者不兩舌惡口妄言綺語。五不飲酒。三自歸已。起繞佛三匝。持齋七日而去。自是之后。行到他國。見人殺生射獵。盜人財物。耶只便欲隨之。見好色女人。心意貪之。見人是不是。便論道之。見人飲酒醉亂。便欲追之。心不安定。更欲悔之自念。我不能事是佛法。終當還佛五戒。即詣佛所。叩頭白佛言。我前從佛受五戒。多所禁害。不得從我本意。今自思惟欲罷。不能事佛。佛法尊重。非我所能奉事。當可得還五戒不。于佛意當可爾不。佛默然不應。言未絕口中。便有自然鬼神。持鐵椎。擊耶只頭破之。復有鬼神。解脫其衣。復有鬼神。以鐵鉤就口中。移取其舌。有淫女鬼神。以刀深割其陰。有鬼神。洋銅沃其口中。前后左右。皆諸鬼神。競來分裂其肉。如是耶只。眼目臭咤。面如土色。自然之火燒其身。求生不得。求死不得。鬼神持之甚急。佛見之如是哀愍念之。因問耶只。汝今者當云何。耶只口噤不能復語。但舉手自搏。從佛求哀。佛便放威神。鬼神皆怖而走。耶只便得穌息。更起叩頭。前白佛言。我心中有是五賊。牽我入惡罪中。出是惡言。今受其罪。自我所為違負佛言。愿佛哀我。佛言。自汝心口所為。當咎阿誰。耶只白佛言。從今日以往。當自改更奉持五戒。歲三齋月六齋。燒香然燈。供事三尊。身口意不敢復犯。佛言如是大善。自若眼目所見。身體所更。自作自得。作善得善。心念不善得不善。佛者法中之師。教人去惡為善。后長得度脫。諸天及人民。愚癡者。皆使智慧。不更勤苦。從今已往。改更修善。莫得聽心意所為誤人之本。佛說經已。耶只心意開解。即得須陀洹道。歡喜而去。耶只歸家。即敕舍中。大小皆詣佛所受五戒。歲三齋月六齋。耶只便舍家。剃頭須被袈裟。從佛作沙門。遂得阿羅漢道佛說耶只經