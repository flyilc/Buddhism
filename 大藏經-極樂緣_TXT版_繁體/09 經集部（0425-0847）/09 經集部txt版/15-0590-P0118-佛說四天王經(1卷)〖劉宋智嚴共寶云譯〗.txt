　　No. 590

佛說四天王經

　　　　宋涼州沙門智嚴共寶云譯


聞如是。一時佛在舍衛國祇樹給孤獨園。佛告諸弟子。慎爾心念無愛六欲。漱情去垢無求為首。內以清凈外當盡孝。以四等心奉養所生。晨入尊廟稽首悔過。朝稟暮誦思經妙義。以佛重戒治心穢病。齋肅靜處數息禪定。反流盡源以求道真

壽命猶電恍惚即滅。齋日責心慎身守口。諸天齋日伺人善惡。須彌山上即第二忉利天。天帝名因。福德巍巍典主四天。四天神王即因四鎮王也。各理一方。常以月八日。遣使者下案行天下。伺察帝王臣民龍鬼蜎蜚蚑行蠕動之類心念口言身行善惡。十四日遣太子下。十五日四天王自下。二十三日使者復下。二十九日太子復下。三十日四王復自下。四王下者。日月五星二十八宿。其中諸天僉然俱下。四王命曰。勤伺眾生施行吉兇。若于斯日歸佛歸法歸比丘僧。清心守齋布施貧乏。持戒忍辱精進禪定。玩經散說開化盲冥。孝順二親奉事三尊。稽首受法行四等心。慈育眾生者。具分別之以啟帝釋。若多修德精進不怠。釋及輔臣三十三人。僉然俱喜

釋敕伺命增壽益算。遣諸善神營護其身。隨戒多少。若持一戒令五神護之。五戒具者令二十五神營衛門戶。殃疫眾邪陰謀消滅夜無惡夢。縣官盜賊水火災變終而不害。禳禍滅怪。唯斯四等五戒六齋猶如大水而滅小火。豈有不滅者乎。臨其壽終。迎其魂神上生天上七寶宮殿。無愿不得。若有不濟眾生之命。穢濁盜竊。淫犯他妻。兩舌惡罵。妄言綺語。厭禱咒詛。嫉妒恚癡。逆道不孝。違佛違法。謗比丘僧。善惡反論。有斯行者。四王以聞帝釋及諸天。僉然不悅

善神不復營護之。即令日月無光。星宿失度。風雨違時。以現世人欲其改往修來。洗心齋肅。首過三尊。四等養親。忠于帝王。慈心諫諍。盡誠無欺。反前修來捐穢濁之操。就清凈之道。若有改邪行就正真者。帝釋及四王靡不歡喜。日月即清明。星宿有常風雨順時。毒氣消歇。天降甘露。地出澤泉。水谷滋味。食之少病。華色奕奕。壽命益長。生不更牢獄。死得上生天上。福德所愿。自然飛行。存亡自在。項有日光。食自消化。無有便利之患。身中香潔口氣苾芬。今日月星宿即諸天宮宅也。七寶殿堂。懸處虛空。在意所志。壽終下生侯王之家。顏容煒燁見者心歡。逢佛值法賢圣相連。力行不與罪會必得泥洹斯皆五戒十善。撿情執欲。六齋使然。拘留秦佛時。人壽六萬歲。民性無為。護彼猶養己平等無二。彼佛去世正教衰薄。民無正行以漸為惡。其壽日減至于百歲。吾善逝后。民違佛教無復孝子。伺命減算壽日有減。天神不祐。兇疫惡鬼日來侵害。災怪首尾。愿與意違非禍縱橫。生罹王法之囹圄。死入地獄餓鬼畜生。若出為人必為下賤。善惡追身猶如五谷。隨其所種獲其果實。亦如夜書火滅字存。身死名滅殃福不朽。慎護爾心攝身守口。五戒十善可從得道。吾今得佛積行所致。諸比丘聞經。皆大歡喜。稽首禮佛而去佛說四天王經