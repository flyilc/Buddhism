　　No. 508

阿阇世王問五逆經

　　　　西晉沙門法炬譯


聞如是。一時婆伽婆。在羅閱城靈鷲山。與大比丘眾五百人俱。提婆達兜。詣阿阇世王所。到已即就座坐。時王阿阇世。即從坐起。頭面禮調達足。還就座坐。時王阿阇世。白調達言。我曾聞尊者調達。彼沙門瞿曇。常作是語。有五逆罪。若族姓子族姓女。為是五不救罪者。必入地獄不疑。云何為五。謂殺父。殺母。害阿羅漢斗亂眾僧。起惡意于如來所。如是五不救罪。若有男女施行此事者。必入地獄不疑。我今調達。躬殺父王。我亦當入地獄耶。時調達告阿阇世王。大王勿懷恐懼。為有何殃。為有何咎。誰為殃而受報。誰作殃當受其果。然大王亦不為惡逆。所作惡者。自當受報。時眾多比丘。到時著衣持缽。入羅閱城乞食。時眾多比丘。入羅閱城乞食。聞王阿阇世語調達言。尊者調達。我聞沙門瞿曇。作是說言。有五不救罪。若有男女。施行此五事者。必入地獄不疑。我無辜躬殺父王。我當入地獄中耶。時調達報言。勿懼大王。誰作殃殃由何生。誰作惡后受報。王亦不作殃。所作殃者。自當受報。時眾多比丘。從羅閱城乞食已。食后收攝衣缽。以尼師壇著肩上。至世尊所。頭面禮足。在一面坐。便說阿阇世王所共論議。具向世尊說。時世尊便說此偈

　愚者知是處　　言殃謂無報
　我今觀當來　　受報有定處　

是時世尊。告諸比丘。彼摩竭國阿阇世王。雖殺父王。亦當不久。來至我所。當有等信于我所。命終之后。當墮地獄如拍鞠。時有一比丘。白世尊言。從彼泥犁命終。當生何處。世尊告曰。從彼泥犁命終。當生四天王處。比丘白言。從彼命終。當生何處。世尊告曰。比丘。從彼命終。當生三十三天。比丘白言。從三十三天命終。當生何處。世尊告曰。比丘。從三十三天命終。當生炎天上。比丘白言。世尊。從彼命終。當生何處。世尊告曰。從炎天上命終。當生兜術天。比丘白言。世尊。從兜術天命終。當生何處。世尊告曰。從兜術天命終。當生化自在天。比丘白言。從化自在天命終。當生何處。世尊告曰。比丘。從化自在天命終。當生他化自在天。比丘白言。世尊。從他化自在天命終。當生何處。世尊告曰。比丘。從他化自在天命終。當生化自在天。生兜術天炎天三十三天四天王天。復當來生人間。比丘白言。世尊。從此命終。當生何處。世尊告曰。比丘。摩竭國王阿阇世。二十劫中。不趣三惡道。流轉天人間。最后受身。剃除須發。著三法衣。以信堅固。出家學道。當成辟支佛。名無穢。比丘白言。甚奇甚特。世尊作如是殃罪。受是快樂。成辟支佛。名曰無穢。世尊告曰。摩竭國王阿阇世。發意成就。眾善普至。比丘堪任發意成就得拔濟地獄。若發意不成就者。因緣成就。雖未生地獄。猶可設方便不至地獄。比丘白言。若彼人二事俱成就者。彼當生何處。世尊告曰。彼二事成就。當生二處。云何為二。生天人間。比丘白言。彼發意成就。因緣不成就者。此二事有何差別。世尊告曰。比丘。發意成就。因緣不成就。此是濡根。發意不成就。因緣成就。比丘此是利根。比丘白言。鈍根利根。有何差別。世尊告曰。鈍根者。比丘所為不進。利根者。比丘聰明黠慧比丘白言。此二有何差別。當還何業。是時世尊。便說此偈

　智慧世為上　　當至安隱處
　諸能知等業　　斷彼生有死　

是謂比丘有是差別。是時彼比丘。聞佛所說。歡喜奉行已。即從坐起。頭面禮足。繞三匝便退而去。是時彼比丘。即其日到。時著衣持缽。入羅閱城乞食。詣彼摩竭王宮門外。時王阿阇世。遙見彼比丘來。見已便敕守門人。云何守門人。我先已敕。釋種比丘。勿放入此。除尊者調達。時彼守門人。執彼比丘手。驅出門外。時彼比丘舉右手。語摩竭國王言。我是大王大善知識。是安隱處。無有眾惱。時王報言。云何比丘。而觀何義。作是說言。我是大王善知識是安隱處。時彼比丘。告王阿阇世言。世尊說王作是言。摩竭國王。雖殺父王。彼作惡命終已。當生地獄如拍鞠從彼命終。當生四天王宮。從彼命終。當生三十三天。從彼命終。當生炎天兜術天化自在天他化自在天。從彼命終。復當生化自在天兜術天炎天三十三天四天王宮。復當生此間受人形。如是大王。二十劫中。不趣三惡道。流轉人間。最后受人身。當剃除須發。著三法衣。以信堅固。出家學道。成辟支佛。名曰無穢。所以然者。如是大王。當得是無根之信。時彼比丘。說是語已。便退而去。時王阿阇世。聞彼比丘所說。亦不歡喜。復不嗔恚。亦不受彼所說。便告耆域王子曰。耆域。沙門來至我所。而作是言。彼如來至真等正覺見授決。殺父王而作是惡逆。命終后當生地獄如拍鞠。從彼命終。當生四天王天三十三天炎天兜術天化自在天他化自在天。從彼命終。復當生化自在天兜術天炎天三十三天四天王宮。從彼命終。當生人間。最后受人身。剃除須發。著三法衣。以信堅固。出家學道。成辟支佛。名曰無穢。汝往耆域彼沙門瞿曇所。審有是語不。對曰如是。大王。時耆域王子。受摩竭國王教。便出羅閱只城。詣靈鷲山。至世尊所。到已頭面禮足。在一面坐。時耆域王子。從摩竭國王所說言教。盡向如來說。世尊告曰。如是耆域。佛世尊言無有二。所說隨事。所以然者。耆域。彼王阿阇世。當成無根信。耆域。諸有男女。彼一切亦當有是趣而無有異。時耆域王子。從如來受是教已。即從坐起。頭面禮足。便退而去。詣摩竭國王所。到已便語王阿阇世言。彼如來至真等正覺。實有是語。所以然者。諸有得無根信者。而無有異。愿王當詣彼如來至真等正覺所。時王報言。耆域。我聞彼沙門瞿曇。有是咒術。能降伏人民。使外道異學無不受其教。是故我不堪任往見沙門瞿曇。且住耆域。我當觀察。彼沙門瞿曇。為有一切智不。設當有一切智者。然后我當往見彼沙門瞿曇。時耆域王子。從摩竭國王。聞是語出羅閱城。詣靈鷲山。至世尊所。到已頭面禮足。在一面坐。以此義白世尊言。時世尊告曰。耆域摩竭國王。不久當來至我所。當成無根信。設我取泥洹日后。當供養我舍利。耆域王子。歡喜踴躍。不能自勝。時世尊。與耆域王子。說微妙法。令發歡喜。時耆域王子。從如來聞此深法。即從坐起。頭面禮足。繞三匝。便退而去。時耆域王子。聞佛所說。歡喜奉行阿阇世王問五逆經