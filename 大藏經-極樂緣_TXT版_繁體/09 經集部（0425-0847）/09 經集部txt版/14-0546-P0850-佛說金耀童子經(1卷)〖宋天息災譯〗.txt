　　No. 546

佛說金耀童子經

　　　　西天中印度惹爛馱啰國密林寺三藏明教大師賜紫沙門臣天息災奉　詔譯


如是我聞。一時佛在舍衛國祇樹給孤獨園。爾時世尊食時著衣。與諸苾芻恭敬圍繞。入舍衛大城次第乞食。有一婆羅門。出于舍衛逢見世尊。久視容儀乃發言詞而伸贊詠。瞿曇。汝面最上金色端嚴。世尊印言。如是如是。我所作福乃獲斯報。婆羅門言。瞿曇。我今現世亦有福德。于其家中生一童子。金色光輝容儀相好。可似瞿曇得未曾有。復次瞿曇。爾時童子初生之時。更有殊妙吉祥之事。初生之時。心意安泰諸識明利。于其庭中忽生蓮華。滿室天香恒時芬芳。一切眾生普皆愛樂。復次瞿曇。此未殊妙亦未希有。復次童子初生之時。瞻卜華樹處處出生。彼樹執持瞻卜妙華天紫金色。復次瞿曇。如此殊祥猶未希有。復次童子初生之時。諸天金盤自然出現。滿其盤中盛天飲食百千萬種。假使食者無有窮盡。復次瞿曇。如斯感應猶未希奇。爾時童子初生之時。口出音聲。有佛世尊及阿羅漢等出現世間。乃至行住常所思念。婆羅門說此童子吉祥事已。而告佛言。往詣彼處為見童子。世尊默然詣彼舍宅。欲入之時。中間有優婆塞而白佛言。勿入此舍。彼婆羅門于佛法中不能信敬。世尊答言。此婆羅門亦具信根。是時世尊答優婆塞已。便入婆羅門舍見其童子。是時童子才見世尊。便往歸依五體投地。佛便咒愿。如是彼諸苾芻從佛往詣亦見童子。佛咒愿已與諸苾芻回歸精舍。爾時童子后漸長大。舍衛國主波斯匿王聞彼婆羅門有如是德行生其貴子。遂遣使臣廣執華鬘栴檀寶香。詣婆羅門家。圍繞童子而伸宣請。童子答言。候我先到祇樹禮拜世尊。而入舍衛見波斯匿王。使臣回已具奏前事。波斯匿王聞其奏已。我今亦往祇樹。禮覲世尊見彼童子。是時童子尋詣祇樹。于其中路見一婆羅門。而問童子。汝今何往。童子答言。欲往祇樹禮覲世尊。婆羅門呵責童子。云何廣名婆羅門族生已。要去欲見沙門。童子對言。汝得珍寶大藏不要持寶歸舍。汝得吉祥面前而來。卻乃執棒打退。童子對已便往祇樹。到世尊所作禮佛足。于面前坐而為聽法本生適意。天妙蓮華生彼祇樹園中。其香芬馥遍滿一切。智慧忽生。我今持此蓮華供養世尊。而復思惟。我先生時瞻卜迦樹世所希有。于發心時瞻卜迦樹而自出生。其樹執持瞻卜迦華天紫金色。即時童子。以手掬瞻卜華散世尊上。所散之華住佛身上莊嚴佛身。其中或有住佛頂上。住佛懷中。住佛足下。其中或有成華鬘衣。如是種種供養。時王驚怪問童子言。汝云何供養作如是神力。童子答言。我于祇樹作如是一切莊嚴。彼時童子又生最上智慧。我瞻卜迦樹隨我發心生瞻卜華。其華或生樹身。或生果上。或生樹枝。或生葉上。其瞻卜華。亦有出現住虛空中。又于祇園虛空之中。出現一切金寶鈴鐸。彼時童子禮世尊足。白言世尊。受我今日施世尊食。及諸苾芻國王侍從。普受我供。世尊默然受請待擊犍稚。時到即時世尊安詳而坐。及諸苾芻國王臣從次下而坐。是時生最上微妙思慧思憶。我昔生時有金盤出現滿中天食。愿得現前持來供佛。作是念已。本生金盤隨心出現。諸天上味滿其盤中。是時童子。即持金盤及以飲食親自供養。是時世尊與諸苾芻國王侍從食已飽滿。金耀童子心大歡喜。禮世尊足發阿耨多羅三藐三菩提心。此后善根增長諦發心愿。廣行法施救度有情。我后方取成佛。未救度者與作救度。未安樂者施其安樂。未寂靜者皆令寂靜。爾時世尊因為童子發心。次第說地獄相。所謂阿毗地獄。皰地獄。皰裂地獄。阿吒鹐。訶訶鑁護護鑁。青蓮華。紅蓮華。大紅蓮華。從此出已而入八熱地獄。次第皆因惑業所感。若有智慧。說我救法彼得清涼

爾時世尊說此語時。青黃赤白四色光明從口而出。其中光明。有上去空中。有下入地獄。照彼等活。黑繩眾合。號叫大號叫。炎熱。極炎熱。阿毗地獄。及皰地獄。皰裂地獄。阿吒鹐。訶訶鑁。護護鑁。青蓮華。紅蓮華。大紅蓮華。若去炎熱地獄彼得清涼。若入寒冰地獄彼得溫暖。而彼眾生為發勝心。我等云何得此處。命終轉生余趣如是。彼發心已世尊為生變化光明。遣發變化令彼得見。既得見已。我等從此命終之后。決定不生諸余惡處。今未曾見此處眾生得受。無為勝光為發信心。受地獄業盡。各各得生人間天上真實得受。若是光明照彼上方。四大王天。忉利天。夜摩天。兜率天。樂變化天。他化自在天。梵眾天。梵輔天。大梵天。少光天。無量光天。極光靜天。少靜天。無量靜天。遍靜天。無云天。福生天。廣果天。無想天。無煩天。無熱天。善現天。善見天。色究竟天。光明到已出如是聲。演說苦空無常無我。說二伽陀曰

　出光勸化汝　　歸依佛法僧
　抖擻死魔軍　　如象離系縛
　若入此法中　　志心行不退
　所以斷輪回　　諸苦悉皆盡　

爾時光明遍照三千大千世界救度有情。如是光明卻還佛身隨世尊后。爾時世尊欲得受記過去業。所放光明于其佛身后入。欲得受記未來業。其光于佛面前而入。欲得受記生地獄者。其光從佛足下而入。欲得受記生畜生者。其光從佛足跟而入。欲得受記生餓鬼者。其光從佛腳足大母指而入。欲得受記生人中者。其光從佛膝下而入。欲得受記力輪王者。其光從佛左手掌而入。欲得受記轉輪王者。其光從佛右手掌而入。欲得受記生天者。其光從佛臍間而入。欲得受記聲聞菩提者。其光從佛胸臆而入。欲得受記緣覺者。其光從佛眉間而入。欲得受記阿耨多羅三藐三菩提者。其光從佛頂門而入

爾時世尊所放光明。繞身三匝入世尊頂

爾時尊者阿難合掌恭敬而白。世尊。種種顏色百千莊嚴。從口而出周遍十方普皆照耀。而說偈言

　是非久遠離　　煩惱皆遣除
　世間佛最上　　勝因報不虛
　如螺蓮華白　　降魔佛現光
　當時魔自去　　安定妙智慧
　令聲聞求佛　　牟尼安定聲
　如牛王最上　　除諸疑網凈
　無有冤家縛　　如水壞于鹽
　正覺說現光　　佛與誰受記
　彼聞安定樂　　此眾人歡喜　

佛言。如是如是。阿難陀。非無因果。阿難。如來應供正遍知正覺正說。阿難陀。見此童子作如是供養于我。善根深固發心施法。經三大阿僧祇劫。修行菩提成就大悲六波羅蜜。觀行圓滿成等正覺。名金曜如來。十力具足四智圓明。三密不共念處大悲。若我等往昔發心。亦為行此法施。爾時波斯匿王問。世尊。此童子。作何行業得如是富貴。世尊答言。此童子。往于昔過去生中。廣作福業之因。于今世中得獲斯報。又此童子。昔種業因之時志心不退。于今世中誰免斯報。大王。所作之業得受報時。如地界無盡。水界無盡。火界無盡。風界無盡。如是等蘊界六塵。作業獲報無有窮盡。童子志心昔種福因今生得報無盡。乃至善惡二業業報無盡。假使經于百劫業至須受其報。大王過去世時。波羅奈國有王名曰聞軍。彼有太子名吉祥密。彼時父王廣作罪業。太子見父作罪。心驚毛豎而告王曰。我去修行。王言。只汝一子。我今云何教去修行。吉祥密言。我須離父必去修行。童子言。若金銀象馬宮人庫藏。心無貪著亦無愛樂。受用后便修行三十七品菩提分法。得證緣覺菩提。無數百千天人而來供養。余人見已具告王曰。太子得如是功德。時王聞已欲見其子。出于宮闕四兵隨從。有一貧人。見王坐于最上象背。上妙衣服而用嚴飾。妙香涂身傘蓋覆上四兵圍繞。彼生智慧。此王手足腹肚頭面肩背與我無異。因何乘坐最上大象。妙衣嚴飾妙香涂身。傘蓋覆上四兵圍繞。復次我身累世慳貪未曾舍施。令我今世受如是苦。是事乏短不能舍施。云何我得生彼人中。又問王曰。未知大王何處而去。彼聞軍王言。我有一子名吉祥密。出外修行證得緣覺菩提。若復有人少許供養后獲大果。王答問已而復前去。其王于時忽見群鹿。王愛彼鹿而趁逐之。彼時貧人審諦思惟。王貪趁鹿。我今此時愿見緣覺。是時貧人漸漸前行。入山谷中見彼緣覺。身量巍巍心意寂靜。有無量百千賢圣周回圍繞。散曼陀羅華積至于膝。是時貧人高聲啼哭。甚大悲痛而復懊惱。是時百千賢圣。供養畢已而復還去。貧人悟解我今將何供養緣覺。去此不遠有庵沒羅樹。是時貧人取最上庵沒羅果。以缽滿盛供養緣覺。爾時緣覺執彼缽盂。猶如鵝王騰空自在。現種種神變。從虛空下還復本座。復次貧人禮緣覺足而復告言。汝為我食我為受福。于第二日供養緣覺。此人心凈悟解拯救貧人。便受供養。即時貧人從山谷而出。彼聞軍王遙見緣覺住虛空中。王生智慧而復思惟。彼處應有大福德人天。我今急速去見緣覺及彼人天。王便入于山谷。于其路中見彼貧人出于山谷。時王問曰。汝何處來。貧人答言。我此處來。王言。貧人汝身粗澀頭發蓬亂。衣服垢穢而不去除。汝今云何遠離貧窮似我富貴。觀汝實不能遠離貧窮。彼人別王而忽思惟。云何得一片殊妙田地。又得多般美妙飲食百味具足。思惟未已足蹈圓石忽然倒地。于其彼處得一鐵甕滿中金寶。其王至山。見彼緣覺面前而坐。住后須臾而告子言。我為祈福云何來日受我齋食。緣覺答言。大王我先受請。聞軍問言。受何人請耶。緣覺答言。有一貧人請我供養。王遂發使告貧人言。我請緣覺齋汝別日請齋。使臣到已具宣王旨。貧人不肯。王乃親自詣貧人所。而復告言。我與緣覺食汝別日設食。彼言不得。王言。汝須移日。貧人言曰。云何令我移日。況我自有金寶定伸供養。王言。汝本來貧窮。我是剎帝利灌頂王種。汝卻云何對我有金。貧人告言。王若不信教王見金。遂便同到出金之地。有一鐵甕。傾出金寶積聚如山。一邊人立兩邊不見。王乃思惟。此人有如此福德。彼人言曰。我齋時將至。貧人于第二日。凈除田地嚴飾殊妙。散諸蓮華摘樹枝葉。作妙傘蓋設食供養。時彼緣覺復上虛空現種種神變

爾時彼人禮足發愿。如我此地散作蓮華。愿我世世生生得彼天妙蓮華。如我所造樹枝傘蓋供養。善愿世世生生得瞻卜迦樹。出瞻卜華天紫金色。如我瓦器持食供養善根。愿世世生生常得金盤滿盛天食。假使百千人食食之不盡而得值佛。告波斯匿王。汝須思惟。當時貧人者。今婆羅門子金耀童子是。供養緣覺得彼善根。快樂無邊。一切愿心皆得成就。佛說此經已。彼諸苾芻。一心頂戴。歡喜奉行佛說金耀童子經