　　No. 646 [No. 645]

　　大周新翻三藏圣教序

　　　　御制


蓋聞。大乘奧典。光秘賾于瓊編。三藏玄樞。著靈文于寶偈。斯乃牢籠系象。演暢幽深。雖第一義空。名言之路雙絕。諸法無相。聽說之理兼忘。然則。發啟善根。寔資開導。弘宣妙旨。終寄顯揚。至若鹿野初開。儼尊容于常住。龍宮載辟。緘舍利于將來。所以地涌全身。為證說經之兆。空懸寶殿。爰標闡法之征。八萬四千。分布閻浮之境。三十六億。莊嚴平等之居。敷演一音。則隨類而解。廣陳三句。則劫壽難窮。自夜掩周星。宵通漢夢。玉毫流彩。式彰東漸之風。金口傳芳。遂睹后秦之譯。修多祇夜之秘躅。因緣譬喻之要宗。授記之與本生。方廣之與論議。雖立名差別。而究理不殊。同歸實相之源。并湊涅槃之會。朕幼崇釋教。夙暮歸依。思欲運六道于慈舟。迥超苦海。驅四生于彼岸。永離蓋纏。窮貝牒之遺文。集峰臺之秘箓。今于大福先寺翻譯院。所更譯三藏所言。入定不定印經者。此明退不退之心。前二后三。雖有遲速。如來設教。同趣菩提。既顯神咒之功。莊嚴最上。爰述下生之記。說法度人。三藏法師義凈等。并緇俗之綱維。紺坊之龍象。德包初地。道轔彌天。光我紹隆之基。更峻住持之業。以久視元年歲次庚子五月五日。繕寫畢功。重開甘露之門。方布大云之蔭。所冀芥城數極。鳥筆猶傳。拂石年窮。樹經無泯。弘濟覃于百億。遷拔被于恒沙。部帙條流。列之于左

入定不定印經

　　　　三藏法師義凈奉　制譯


如是我聞。一時薄伽梵。在王舍城鷲峰山中。與大苾芻眾千二百五十人俱。菩薩摩訶薩六十億百千那庾多。其名曰妙吉祥菩薩。觀自在菩薩。大勢至菩薩。藥王菩薩。藥上菩薩。集雷音王菩薩。如是等菩薩摩訶薩。而為上首。一切皆得寂靜決擇三摩地。健行三摩地。甚深不動海潮三摩地。成就灌頂陀羅尼。成就無邊諸佛色身陀羅尼。爾時妙吉祥菩薩白佛言。世尊。惟愿世尊。為諸菩薩演說入定不定印法門。我等入此法印故。便能解了。此是不定菩薩。求無上正等正覺。于無上智道而有退轉。此是決定菩薩。求無上正等正覺。于無上智道而不退轉。爾時世尊告妙吉祥童子言。妙吉祥。當知菩薩有五種行。何等為五。所謂羊車行。象車行。日月神力行。聲聞神力行。如來神力行。妙吉祥。是為菩薩五種行。妙吉祥。初二菩薩于無上正等正覺。是不決定。后三菩薩于無上正等正覺。是得決定。妙吉祥菩薩白佛言。世尊。云何二不定菩薩為求無上正等正覺于無上智道而有退轉。云何三決定菩薩為求無上正等正覺于無上智道而不退轉。佛告妙吉祥。所謂羊車行象車行。此二菩薩為求無上正等正覺于無上智道而有退轉。日月神力行。聲聞神力行。如來神力行。此三菩薩為求無上正等正覺于無上智道而不退轉。妙吉祥。云何羊車行菩薩。譬如有人為大事因緣故。重事因緣故。欲過五佛剎微塵數世界彼自思惟。我今當乘何乘而能越過如是世界。便作是念。當乘羊車過彼世界。妙吉祥。是人即乘羊車隨路而去。久受勞苦行百踰繕那。忽遇大風吹。令卻退八十踰繕那。妙吉祥。于汝意云何。是人乘彼羊車。或一劫或百劫。或千劫或億劫。或不可說不可說劫。而能超越一世界耶。妙吉祥言。不也世尊。是人乘彼羊車。或一劫或百劫。或千劫或億劫。或不可說不可說劫。而能超越一世界者。無有是處。佛言。如是如是。妙吉祥。若善男子善女人。發心希求無上正等正覺。便與聲聞同共住止。承事親近狎習談論。若在園林及于寺中同經行處。讀誦思惟聲聞乘教解釋其義。或復教他讀誦思惟聲聞乘教解釋其義。由此受持聲聞乘教植善根故。智慧微劣退無上智道。雖先修習菩提之心慧根慧眼。然由受持聲聞乘教植善根故。令其根鈍即便退失無上智道。妙吉祥。譬如有人患目闇閉欲令開故經月醫療。其目便愈。時有怨家。即以一掬蓽茇細末。置其眼中遂還闇閉。如是如是。妙吉祥。彼菩薩雖先修習菩提之心慧根慧眼。然由受持聲聞乘教植善根故。令其根鈍。即便退失無上智道。妙吉祥。如是名為羊車行菩薩。妙吉祥。云何象車行菩薩。譬如有人為大事因緣故。重事因緣故。欲過如前微塵世界。彼自思惟。我今當乘何乘而能越過如是世界。便作是念。我當乘彼八支具足上妙象車過彼世界。妙吉祥。是人即乘象車隨路而去。經于百年行二千踰繕那。忽遇大風吹。令卻退千踰繕那。妙吉祥。于汝意云何。是人乘彼象車。或一劫或百劫。或千劫或千億劫。或不可說不可說劫。而能超越一世界耶。妙吉祥言。不也世尊。是人乘彼象車。或一劫或百劫。或千劫或千億劫。或不可說不可說劫。而能超越一世界者。無有是處。如是如是。妙吉祥。若善男子善女人。發心希求無上正等正覺。便與聲聞同共住止。承事親近狎習談論。共為受用。若在園林及于寺中同經行處。讀誦思惟聲聞乘教解釋其義。或復教他讀誦思惟聲聞乘教解釋其義。由此受持聲聞乘教植善根故。智慧微劣退無上智道。雖先修習菩提之心慧根慧眼。然由受持聲聞乘教植善根故。令其根鈍。即便退失無上智道。妙吉祥。譬如大木長百千踰繕那。墮大海中隨波流泛。有諸空居眾多藥叉。于大海中牽之令住。復以縱廣五千踰繕那。鐵砧系之令住。妙吉祥。于汝意云何。此之大木能越大海。與諸有情作利益耶。妙吉祥言。不也世尊。佛言。如是如是。妙吉祥。彼菩薩雖復修習菩提之心受持大乘植諸善本。然由修習聲聞法故。于一切智海牽之令退。不能進趣一切智海。于生死海中不能救濟一切有情。妙吉祥。如是名為象車行菩薩。妙吉祥。云何日月神力行菩薩。譬如有人為大事因緣故重事因緣故。欲過如前微塵數世界。彼自思惟。我今當作何神通力而能超越如是世界。便作是念。我當作彼日月神力過彼世界。妙吉祥。是人即便作日月神力隨路而去。妙吉祥。于汝意云何。是人能越彼世界耶。妙吉祥菩薩白佛言。世尊。是人能越如是世界。而于長路多歷勤苦。佛言。如是妙吉祥。若善男子善女人。發心希求無上正等正覺。不與聲聞同共住止。承事親近狎習談論。亦不共彼受用衣食。不在園林及于寺中同經行處。讀誦思惟聲聞乘教乃至一頌。亦不教他讀誦思惟聲聞乘教。常惟讀誦大乘。演說大乘。妙吉祥。如是名為日月神力行菩薩。妙吉祥。云何聲聞神力行菩薩。譬如有人為大事因緣故。重事因緣故。欲過如前微塵數世界。彼自思惟。我今當作何神通力而能超越如是世界。便作是念。我當作彼聲聞神力過彼世界。即以聲聞神力過彼世界。妙吉祥。于汝意云何。是人能越彼世界耶。妙吉祥菩薩白佛言。世尊。是人能越如是世界。佛言。如是如是。妙吉祥。若善男子善女人。發心希求無上正等正覺。不與聲聞同共住止。承事親近狎習談論。亦不共彼受用衣食。不在園林及于寺中同經行處。讀誦思惟聲聞乘教乃至一頌。亦不教他讀誦思惟聲聞乘教。常惟讀誦演說大乘。于深信大乘讀誦大乘攝受大乘者生恭敬心。親奉歸向而共住止。承事親近狎習談論。常求大乘受持讀誦。復以種種香華涂香末香燈明華鬘。敬心供養常惟讀誦大乘經典。以歡喜心為人演說。于未學菩薩心生恭敬。含笑先言。語不粗獷。所說柔軟令人樂聞。假使遭遇失命因緣。亦不舍離大乘之心。若有菩薩。發趣大乘。讀誦大乘。攝受大乘。常于此人起增上心而為供養。亦不與他共為諍競。于未曾聞大乘經典常樂希求。于說法者起恭敬心生大師想。于未學菩薩亦生敬心。于他過咎若實不實不應訶責。亦不好求他人過失。常樂修行慈悲喜舍。妙吉祥。如是名為聲。聞神力行菩薩。妙吉祥。云何如來神力行菩薩。譬如有人為大事因緣故。重事因緣故。欲過如前微塵數世界。彼自思惟。我今當作何神通力而能疾過如是世界。便作是念。我當作彼如來神力越彼世界。即以如來神力超彼世界。妙吉祥。于汝意云何。是人能越彼世界耶。妙吉祥菩薩白佛言。世尊。是人速能超彼世界。佛言。如是如是。妙吉祥。若善男子善女人。發心希求無上正等正覺。不與聲聞同共住止。承事親近狎習談論。亦不共彼受用衣食。不在園林及于寺中同經行處。讀誦思惟聲聞乘教乃至一頌。亦不教他讀誦思惟聲聞乘教。常惟讀誦大乘。演說大乘。于身語心常令清凈。于戒善法亦常安住。亦能令他凈身語心安住戒法。若有菩薩。發趣大乘。讀誦大乘。攝受大乘。常于此人恭敬歸向。承事親近狎習談論。所有衣食共為受用。與彼菩薩而共同住同經行處。常求大乘。攝取大乘。受持大乘。以種種香華涂香末香燈明華鬘。敬心供養。常惟讀誦大乘經典。以歡喜心演說大乘。于未學菩薩不起慢心。于余菩薩亦令安住。含笑先言。語不粗獷。所說柔軟令人樂聞。于他亦爾。假使遭遇失命因緣。亦不舍離大乘之心。若有菩薩。發趣大乘。讀誦大乘。攝受大乘。以增上心歡喜親奉。亦教于他恭敬供養。亦不與他共為諍競。于未曾聞大乘經典常樂希求。于說法者起恭敬心生大師想。于未學菩薩不生慢心。于他過咎若實不實不應訶責。亦不好求他人過失。既自行已復教余人如是修學。妙吉祥。如是菩薩自觀有情失菩薩業者教令得業。亦能令他教諸有情失菩薩業者教令得業。自觀有情失菩薩道者教令得道。亦能令他觀諸有情失菩薩道者教令得道。自觀有情失菩薩行者教令得行。亦能令他觀諸有情失菩薩行者教令得行。自觀有情失菩薩因者教令得因。亦能令他觀諸有情失菩薩因者教令得因。自觀有情失菩薩善巧者令得善巧。亦能令他觀諸有情失菩薩善巧者令得善巧。自觀有情失菩薩事者教令得事。亦能令他觀諸有情失菩薩事者教令得事。自觀有情失菩薩加行力者令得加行。亦能令他觀諸有情失菩薩加行力者令得加行。自觀有情失菩薩行依止處者令得依處。亦能令他觀諸有情失菩薩行依止處者令得依處。自觀有情失慈悲喜舍者令得慈悲喜舍。亦能令他觀諸有情失慈悲喜舍者令得慈悲喜舍。自觀有情失平等行者令得平等行。亦能令他觀諸有情失平等行者令得平等行。自觀有情不信三寶者令信三寶。亦能令他觀諸有情不信三寶者令信三寶。自觀有情失善法欲者令得善法欲。亦能令他觀諸有情失善法欲者令得善法欲。自觀有情被系縛囚執者令得解脫。亦能令他觀諸有情被系縛囚執者令得解脫。自觀有情有病苦者施以醫藥。亦能令他觀諸有情有病苦者施以醫藥。自觀有情失于佛所植善根者令得善根。亦能令他觀諸有情失善根者令得善根。自觀有情無依怙者為作歸趣。亦能令他觀諸有情無依怙者為作歸趣。自觀有情久睡眠者令得覺悟。亦能令他觀諸有情久睡眠者令得覺悟。自觀有情生下賤者令生勝處。亦能令他觀諸有情生下賤者令生勝處。自觀有情失菩提心者令得菩提心。亦能令他觀諸有情失菩提心者令得菩提心。自觀有情失法足者令得法足。亦能令他觀諸有情失法足者令得法足。自觀有情失福智資糧者令得資糧。亦能令他觀諸有情失福智資糧者令得資糧。自觀有情失大乘信者令入正信。亦能令他觀諸有情失大乘信者令得正信。自觀有情失戒護者令住戒護。亦能令他觀諸有情失戒護者令住戒護。自觀有情失法隨法者令其得法。亦能令他觀諸有情失法隨法者令得其法。自觀有情失和忍者令得和忍。亦能令他觀諸有情失和忍者令得和忍。自觀有情失止觀者令住止觀。亦能令他觀諸有情失止觀者令得止觀。自觀有情失菩薩精進者令住精進。亦能令他觀諸有情失菩薩精進者令得精進。自觀有情失布施調順知足者令得施等。亦能令他觀諸有情失施等者令得施等。自觀有情失念慧持行者令得念等。亦能令他觀諸有情失念等者令得念等。自觀有情失趣彼岸道者令趣彼岸道。亦能令他觀諸有情失趣彼岸道者令趣彼岸道。自觀有情不生佛家者令生佛家。亦能令他觀諸有情不生佛家者令生佛家。自觀有情失善友者令得善友。亦能令他觀諸有情失善友者令得善友。自觀有情失利有情心者令得利有情心。亦能令他觀諸有情失利有情心者令得利有情心。自觀有情失依法者令得依法。亦能令他觀諸有情失依法者令得依法。自觀有情失依智者令得依智。亦能令他觀諸有情失依智者令得依智。自觀有情失依義者令得依義。亦能令他觀諸有情失依義者令得依義。自觀有情失依了義經者令得依了義經。亦能令他觀諸有情失依了義經者令得依了義經。自觀有情失四正勤者令得四正勤。亦能令他觀諸有情失四正勤者令得四正勤。自觀有情失實語法語利益語調伏語者。令住實語法語利益語調伏語。亦能令他觀諸有情失實語法語利益語調伏語者。令住實語法語利益語調伏語。自觀有情見貧賤者令得富貴。亦能令他觀諸有情見貧賤者令得富貴。菩薩摩訶薩。于諸有情起大慈心悉令周遍。作如是念。彼諸有情無依無怙。無歸無趣。無洲無渚。無舍宅。無救護者。我于何時能為有情作救護耶。妙吉祥。譬如少壯妙翅鳥王有大勢力隨意飛上妙高山頂。如來神力行菩薩亦復如是。具大善根勇疾之力。隨意能趣佛會中生。能與惡趣有情而作救護。妙吉祥。如是名為如來神力行菩薩。妙吉祥。若善男子善女人。于日日中以天妙衣天百味食。供養十方一切世界微塵數諸佛。復滿恒河沙數世界如意寶珠而用布施。乃至恒河沙劫。如是供養。若復有人教一有情得預流果。其福勝彼無量無數。妙吉祥。若善男子善女人。教彼十方一切世界微塵數有情得預流果。若復有人教一有情得一來果。其福勝彼無量無數。妙吉祥。若善男子善女人。教彼十方一切世界微塵數有情得一來果。若復有人教一有情得不還果。其福勝彼無量無數。妙吉祥。若善男子善女人。教彼十方一切世界微塵數有情得不還果。若復有人教一有情得阿羅漢果。其福勝彼無量無數。妙吉祥。若善男子善女人。教彼十方一切世界微塵數有情得阿羅漢果。若復有人教一有情證獨覺果。其福勝彼無量無數。妙吉祥。若善男子善女人。教彼十方一切世界微塵數有情得獨覺果。若復有人教一羊車行菩薩令其安住菩提之心。其福勝彼無量無數。妙吉祥。若善男子善女人。教彼十方一切世界微塵數有情得羊車行菩提之心。若復有人教一有情得象車行菩提之心。其福勝彼無量無數。妙吉祥。若善男子善女人。教彼十方一切世界微塵數有情得象車行菩提之心。若復有人教一有情得日月神力行菩提之心。其福勝彼無量無數。妙吉祥。若善男子善女人。教彼十方一切世界微塵數有情得日月神力行菩提之心。若復有人教一有情得聲聞神力行菩提之心。其福勝彼無量無數。妙吉祥。若善男子善女人。教彼十方一切世界微塵數有情得聲聞神力行菩提之心。若復有人教一有情得如來神力行菩提之心。其福勝彼無量無數。妙吉祥。若善男子善女人。于日日中以天妙衣天百味食。供養十方一切世界微塵數有情。乃至恒河沙劫如是供養。若復有人以一飲食施一近事歸依三寶受五學處于佛教法生正信者。其福勝彼無量無數。妙吉祥。若善男子善女人。以天妙衣天百味食。供養十方一切世界微塵數近事。乃至恒河沙劫如是供養。若復有人以一飲食施第八人。其福勝彼無量無數。妙吉祥。若善男子善女人。以天妙衣天百味食。供養十方一切世界微塵數第八人。乃至恒河沙劫如是供養。若復有人以一飲食施一預流果。其福勝彼無量無數。妙吉祥。若善男子善女人。以天妙衣天百味食。供養十方一切世界微塵數預流果。乃至恒河沙劫如是供養。若復有人以一飲食施一一來果。其福勝彼無量無數。妙吉祥。若善男子善女人。以天妙衣天百味食。供養十方一切世界微塵數一來果。乃至恒河沙劫如是供養。若復有人以一飲食施一不還果。其福勝彼無量無數。妙吉祥。若善男子善女人。以天妙衣天百味食。供養十方一切世界微塵數不還果。乃至恒河沙劫如是供養。若復有人以一飲食施一阿羅漢果。其福勝彼無量無數。妙吉祥。若善男子善女人。以天妙衣天百味食供養十方一切世界微塵數阿羅漢果。乃至恒河沙劫如是供養。若復有人以一飲食施一獨覺。其福勝彼無量無數。妙吉祥。若善男子善女人。以天妙衣天百味食。供養十方一切世界微塵數獨覺。乃至恒河沙劫如是供養。若復有人以一飲食施一羊車行菩薩。其福勝彼無量無數。何以故。妙吉祥。是菩薩摩訶薩。隨于何時。隨以何事。發菩提心。即于爾時無一不善而不舍棄。無一佛法而不生長。妙吉祥。由是菩薩具足如是不可思議勝功德故。妙吉祥。譬如迦陵頻伽鳥王在卵[穀-禾+卵]中雖自未開已能勝彼一切群鳥。由有深妙美音聲故。如是如是。妙吉祥。菩薩初發菩提之心處無明[穀-禾+卵]。雖業煩惱闇翳覆障。然能勝彼聲聞獨覺。由有回向善根行愿妙音聲故。妙吉祥。若善男子善女人。以天妙衣天百味食。供養十方一切世界微塵數羊車行菩薩。乃至恒河沙劫如是供養。若復有人以一飲食施一象車行菩薩。其福勝彼無量無數。妙吉祥。若善男子善女人。以天妙衣天百味食。供養十方一切世界微塵數象車行菩薩乃至恒河沙劫如是供養。若復有人以一飲食施一日月神力行菩薩。其福勝彼無量無數。妙吉祥。若善男子善女人。以天妙衣天百味食。供養十方一切世界微塵數日月神力行菩薩。乃至恒河沙劫如是供養。若復有人以一飲食施一聲聞神力行菩薩。其福勝彼無量無數。妙吉祥。若善男子善女人。以天妙衣天百味食。供養十方一切世界微塵數聲聞神力行菩薩。乃至恒河沙劫如是供養。若復有人以一飲食施一如來神力行菩薩。其福勝彼無量無數。妙吉祥若善男子善女人。以天妙衣天百味食。供養十方一切世界微塵數如來神力行菩薩。乃至恒河沙劫如是供養。若復有人聞此法門深心信受。其福勝彼無量無數。妙吉祥。若善男子善女人。造立十方一切世界微塵數寺。供養三千大千世界微塵數獨覺。其僧房舍皆以閻浮檀金之所成就。以電燈末尼寶而為莊校。一切光寶以為階陛。末尼真珠眾寶瓔珞以為嚴飾。幢蓋繒幡處處懸列。如意珠王寶網鈴鐸以為其帳。龍護栴檀以為香泥用涂其地。曼陀羅華。摩訶曼陀羅華。曼殊沙華。摩訶曼殊沙華。蘇末那華。嗢缽羅華。拘物頭華。分陀利華。婆利沙華。咀羅尼華。瞿咀羅尼華。跋羅華。蘇健地華。如是等諸上妙華而為散布。以天妙衣天百味食而供養之。乃至恒河沙劫如是供養。若復有人得聞佛名。若一切智名。若世間主名。若觀形像乃至經卷所有畫像。其福勝彼無量無數。何況有人合十指爪而為恭敬。其福勝彼無量無數。況復以諸燈明香華。乃至贊佛一相功德。其福轉勝。于當來世受大富樂。乃至到于一切智智。妙吉祥。如一滴水投大海中。乃至劫火起時終不中盡。妙吉祥。菩薩亦爾。以少善根回向成佛。乃至一切智火生時終不中盡。妙吉祥。譬如月輪能勝眾星。光明圓滿廣大高勝。菩薩亦爾。以少善根回向成佛。而能勝彼聲聞獨覺。由其善根廣大高勝。妙吉祥。如來應正等覺有如是等不可思議功德。妙吉祥。若善男子善女人。以天妙衣天百味食。供養十方一切世界微塵數聲聞獨覺及諸菩薩。乃至恒河沙劫如是供養。若復有人能于此經心生信受。其福勝彼無量無數。何況有人書寫為人演說。其福最勝。何以故。是成佛因故。妙吉祥。若有男子女人。以嗔惡心侵奪無量聲聞獨覺飲食衣服。若復有人以嗔惡心侵奪信樂大乘菩薩乃至少許飲食衣服。或一日中令其不食。其罪重彼無量無數。何以故。一切三世聲聞獨覺。于無數劫修行施戒忍辱精進禪定智慧。皆為自身斷除煩惱。菩薩不爾。乃至毫厘施傍生時。皆為三寶不斷絕故。妙吉祥。假使有人以嗔惡心毀壞無量無邊無數獨覺戒定智慧解脫知見。假使有人以嗔惡心于一信樂大乘菩薩損壞戒支及所學事令不成就。其罪重彼無量無數。何以故。一切三世聲聞獨覺。于無數劫。所有戒定智慧解脫解脫知見。皆為自身斷除煩惱。菩薩不爾。乃至一日修戒定慧解脫解脫知見。皆為有情斷除煩惱。妙吉祥。假使有人以嗔惡心系縛十方一切有情置牢獄中。若復有人以嗔惡心于菩薩所不欲眼視背之而去。其罪重彼無量無數。妙吉祥。假使有人以嗔惡心挑出十方一切世界有情眼目。若復有人以嗔惡心于菩薩所不欲眼視背之而去。其罪重彼無量無數。妙吉祥。假使十方一切有情皆被挑目。復有余人于復有情起大慈心令眼平復所得功德。若復有人以清凈心而往瞻視大乘菩薩。其福勝彼無量無數。妙吉祥。假使有人能令十方所有獄囚皆得解脫。受轉輪圣王天帝釋樂。若復有人以清凈心瞻視贊嘆大乘菩薩。其福勝彼無量無數。妙吉祥。假使有人能令十方一切有情證獨覺果所得功德。若復有人教一信樂大乘菩薩。曾于佛所種一善根令得增長。其福勝彼無量無數。妙吉祥。若有深信大乘菩薩于十方世界一切有情皆令安住菩提之心所得功德。若復有人以大乘法乃至一頌教示于他。其福勝彼無量無數。妙吉祥。假使有人以十方世界微塵數獨覺。置于地獄餓鬼傍生。若復有人于一初發菩提心者而作障礙。其罪重彼無量無數。妙吉祥。假使有人于十方世界一切有情發菩提心者而作障礙。若復有人于一深信大乘菩薩菩提之心而作障礙。其罪重彼無量無數。妙吉祥。假使十方一切有情。皆墮地獄餓鬼傍生。琰摩王界。設復有人救濟令出。復教安住菩提之心所得功德。若復有人令一有情于大乘中深生信解。其福勝彼無量無數。妙吉祥。假使有人于十方世界滿中獨覺而生輕慢。若復有人于一初始發心菩薩生輕慢心。其罪重彼無量無數。妙吉祥。假使有人于十方世界微塵數。獨覺斷絕利養。于十方界彰其惡名。若復有人于一深信大乘菩薩斷絕利養彰其惡名。其罪重彼無量無數。妙吉祥。若善男子善女人。于一深信大乘菩薩。為求正法故乃至施一水瓶。由此福業當得無量轉輪圣王勝妙果報。何況施與受持讀誦深生信解菩薩摩訶薩。爾時世尊說此經已。妙吉祥童子。及諸菩薩摩訶薩。諸聲聞眾。天龍藥叉健闥婆阿蘇羅揭路荼人非人等。皆大歡喜。信受奉行入定不定印經



癸卯歲高麗國大藏都監奉敕雕造