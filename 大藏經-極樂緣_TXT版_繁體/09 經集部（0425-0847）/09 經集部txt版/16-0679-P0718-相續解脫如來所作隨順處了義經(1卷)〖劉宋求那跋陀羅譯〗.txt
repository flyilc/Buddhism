　　No. 679 [Nos. 675(11), 676(8)]

相續解脫如來所作隨順處了義經

如相續解脫經說。文殊師利白佛言。世尊。世尊所說如來法身。如來法身有何相。佛告文殊師利。地波羅蜜。善修習乘身轉集成。文殊師利。是如來法身相。當知復有不可思議相。有二因緣。謂彼離虛偽無行。眾生計著虛偽行

文殊師利白佛言。世尊。聲聞緣覺身。轉亦是法身耶。佛告文殊師利。不名法身。文殊師利白佛言。世尊。名何等身。佛告文殊師利名解脫身(五分法身名解脫梵音云毗尼木叉涅槃解脫梵音云木叉也)。文殊師利。解脫身者。聲聞緣覺諸如來等。唯法身差別。法身差別者。謂無量功德殊勝奇特不可為譬。文殊師利白佛言。世尊。如來因起有何相。佛告文殊師利。化身相如世界起。一切種如來功德。及清凈莊嚴住相。當知化身相起。法身無起。文殊師利白佛言。世尊。以何等巧方便示現化身。佛告文殊師利。一切三千大千諸佛世界。增上主家生。福田家生。入胎出胎生。長受五欲。出家苦行。往詣道場。菩提樹下降魔成佛。轉法輪已。現般涅槃。當知是示現化身巧方便

文殊師利白佛言。世尊。如來化身幾種語為眾生說法。諸未熟者調伏令熟。已熟者令于緣解脫

佛告文殊師利。如來語者。說修多羅語。毗尼語。摩德勒伽語。文殊師利白佛言。世尊。云何修多羅。云何毗尼。云何摩德勒伽

佛告文殊師利。若我說諸法。攝事分齊。名修多羅。謂因四事九事二十九事。如是四十二事。何等四事。謂聞事。歸依事。戒事。菩薩事。何等九事。謂施設眾生事。受用事。彼因起事。起已住事。彼滅事。彼種種事。說事。所說事。徒眾事。何等二十九事。謂從染污分行攝事。彼主漸次隨起事。彼作如是人想已未來生因事。作法想已未來生因事。從清凈分緣中系念事。于彼決定事。心住事。現法樂住事。起一切苦緣方便事。彼斷知事。彼亦三種。謂顛倒處斷知。從眾生想外眾生邪向處斷知。內離增上慢處斷知。修處事。作證事。修事。彼所作堅固事。彼行事。彼緣事。斷不斷觀察巧便事。彼散亂事。彼不散亂事。不散亂處事。修習無厭方便不舍所作事。修福利事。彼堅固修事。真實覺知事。到涅槃事。善說法律世俗正見得一切內外正見頂事。彼修退事。文殊師利。彼善說法律不修習退非見過

文殊師利。若我為弟子聲聞菩薩。說波羅提木叉。波羅提木叉相應學。是名毗尼事。文殊師利白佛言。菩薩有幾種波羅提木叉。佛告文殊師利。有七種。一者說受威儀。二者說波羅夷處事。三者說犯自性。四者說不犯自性。五者說出犯。六者說受律儀。七者說舍律儀。文殊師利。有十一種相。宣通分別廣說顯示。是名摩德勒伽。云何十一種相。一者等相。二者第一義相。三者菩提分法攀緣相。四者行相。五者果相。六者神力顯示相。七者自性相。八者彼持相。九者彼順法相。十者彼患相。十一者彼利相。文殊師利。等相者。說人說妄想自性說諸法動作業事。第一義相者。說七種。如緣相者。說一切種爾焰事。行相者說八行觀察。何等八行觀察。一者諦。二者立。三者過。四者德。五者通。六者生。七者成。八者略廣。諦者如。立者建立眾生等。若建立妄想自性。若建立一向分別詰問置答。若建立隱覆顯現記說。過者我于煩惱法無量因緣說過患。德者我于清凈無量因緣說福利。通者有六種。一者真實義通。二者得通。三者說通。四者離二邊通。五者不可思議通。六者意通。生者謂三禪三有為相。及四緣。成者有四種。一者以有成。二者所作事成。三者助成。四者法成。若因若緣諸行起及隨說。是名以有成。若因若緣。諸法若得若成。若已起者作所作。是名所作事成。若因若緣。或宗或說或授或義。而成之覺之。彼復略說二種。一者凈。二者不凈。凈有五種相。不凈有七種相。何等為五凈相。一者彼現前得相。二者彼依現前得相。三者自種比相。四者成相。五者快凈語說相。一切行無常。一切行苦。一切法無我。若世間現前得如是等。名現前得相。一切行剎那。故有他世及凈不凈業不壞。若依現見粗無常故得。若依現見種種眾生及種種業故得。若依現見苦樂眾生凈不凈業故得。以此比類得不現前。如是等名彼依現前得相。若復內外諸行。一切世間緣起沒生得。如是比苦等得。如是比不自在得。如是比外世間緣起成敗得。如是比如是等。名自種比相。彼現前得相。彼依現前得相。自種比相。作一向成相已。當知是相若廣演說一切智所說。謂涅槃寂靜。如是等名快凈語說相。文殊師利。是故此五相成清凈觀。以清凈故應當修習

文殊師利白佛言。世尊。一切智相有幾種。佛告文殊師利有五種。一者若一切智名聞出于世間。二者成就三十二大人相。三者十力決斷一切眾生疑網。四者四無畏說法。一切外論不能難問。不能屈伏五者若彼法律知。有八圣道四沙門果。當知此五行。是一切智相。若此助成如是現前量比量信言量。是名五種快凈相。云何七種相。一者彼異相似得相。二者彼異不相似得相。三者一切相似得相。四者一切不相似得相。五者異生比相。六者不成相。七者不凈語說相。若彼一切法意識識。是名一切相似得相。若復形自性業法因果異相。名各各異相。決定各各異相。是名一切不相似得相。文殊師利。彼有比異一切相似得相。有一切不相似相。以彼不一向成故是名不成相。又復彼有比異不相似得相。有一切相似相。以彼不一向成故是名不成相。不成故不成清凈觀。不凈故不應習近。不凈語說相者。當知是性不清凈。若如來出世。若不出世。如是法住住法界。是名法成。彼略廣者總說一句法漸增廣句。分別解說乃至究竟。若有行有攀緣決定菩提分法。我說念處等。是名自性相。世間出世間道。共斷諸煩惱。招引世間出世間功德果。是名彼得果相。若彼解脫智知。廣為眾生演說顯示。是名神力顯示相。如是修菩提分法。彼違道處染污。是名障法相。彼多利益。是名順法相。若障過是名過患相。若隨順功德是名利相

爾時文殊師利白佛言。世尊。唯愿更為諸菩薩眾。說修多羅。毗尼。摩德勒伽。略受持義。不與一切諸外道共。令諸菩薩。于如來所說甚深之法。次第隨順入。佛告文殊師利。汝今諦聽。我當為說略受持義。令諸菩薩善入如來不了義說文殊師利。若染污法若清凈法。我說一切法無作無人。一切無所取。非染污法先染污后清凈。非清凈法后清凈先染污。彼愚癡凡夫于罪過身。若法若人計著先自性。妄見因緣言。此是我此是我。所見聞嗅嘗及觸識相。妄作凈穢而起邪行。若有如實知者舍離過身。一切煩惱所不能染。得畢竟快凈離諸虛偽。得無為身永離諸行。文殊師利。當知此是略說受持義。爾時世尊欲重宣此義。而說偈言

　染污清凈法　　無作亦無人
　我說無所取　　凈穢無先后
　愚于過患身　　計我及我所
　緣彼起見著　　我食我所作
　此是我煩惱　　此是我清凈
　如是如實知　　永舍過惡身
　煩惱不染著　　畢竟快清凈
　永離諸虛偽　　無為常住身　

爾時文殊師利白佛言。世尊。如來心起有何相。佛告文殊師利。如來無心意識起。然如來無行心起當知如化。若諸如來法身離一切行者。云何無行中間心起。文殊師利。本所修智慧起故。譬如非無心眠作覺行。然有覺本作行力故。譬如非入滅受想定作覺行。然有起本作行力故。如眠及滅受想定心起。如來心起亦復如是。本修習慧所起故。文殊師利白佛言。世尊。如來身為有心為無心耶。佛告文殊師利。無心心不自在大自在故。文殊師利復白佛言。世尊。如來行處。如來境界。有何差別

佛告文殊師利。如來行處者。乃至一切如來共。謂不思議無量功德嚴凈佛國。文殊師利。如來境界有五種。一切種眾生界。世界。法界。調伏界。調伏方便界。是則差別。文殊師利白佛言。世尊。如來成正覺及轉法輪乃至大般涅槃。此有何相。佛告文殊師利。無有二相。不成正覺。非不成正覺。非轉法輪。非不轉法輪。不大般涅槃。非不大般涅槃。法身究竟清凈故。示現化身故。文殊師利白佛言。世尊。化身者。眾生見聞供養何故生功德。佛告文殊師利。緣凈心攀緣如來故。化身是如來化故。般涅槃行故

文殊師利白佛言。世尊。同有無行。何故如來法身為眾生出大智光明。及出無量化像。非聲聞緣覺解脫身耶。佛告文殊師利。譬如日月水火頗梨珠寶。彼同無行而出光明普照眾生。善法頗梨。眾生大威德故。眾生增上業故。是凈頗梨現眾色像。如是攀緣無量法界。修方便慧得善治。如來法身故。出智光明及化色像。非純解脫身。文殊師利白佛言。世尊。所說如來神力。令欲界人自身具足。謂剎利婆羅門大姓家。欲界天一切自身具足。色界天一切自身具足。無色界天一切自身具足。有何義。佛告文殊師利。如來神力建立若道若跡。令一切處得一切自身具足。謂于彼道彼跡隨所說行。彼一切處得一切自身具足。若違背道跡譏訶毀呰。復于我所起恚害心。若命終時彼一切處得一切下劣身。以是故。文殊師利。當知非但由如來神力建立。得自身具足。亦有由于如來所。起恚害心得下劣身。文殊師利白佛言。世尊。不凈佛國。何者難得易得耶。清凈佛國。何者難得易得耶。佛告文殊師利。不凈佛國。八事易得。二事難得。所謂外道。貧窮眾生。生下姓家。具足不具足。壞行諸惡行。犯戒。惡趣。下劣悕望方便行。菩薩是名八事易得。勝悕望方便行。菩薩及如來出世。是名二事難得。文殊師利。清凈佛國與上相違。八事難得二事易得

爾時文殊師利白佛言。世尊。相續解脫經中。此經何名云何奉持。佛告文殊師利。此經名如來所作隨順處了義說。如是奉持。說是如來所作隨順處了義說經時。七萬五千菩薩得分別滿足法身三昧如來所作隨順處了義說經