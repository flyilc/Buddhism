　　No. 654

佛說入無分別法門經

　　　　西天譯經三藏朝奉大夫試光祿卿傳法大師賜紫臣施護奉　詔譯


如是我聞。一時佛與無數百千大眾俱。是諸大眾恭敬圍繞聽佛說法。其所演說謂以大乘無分別法而為發起

爾時世尊普觀大會諸菩薩眾。即時會中有一菩薩名無分別光。從座而起。偏袒右肩右膝著地。合掌向佛而白佛言。唯愿世尊。演說入無分別法門。令諸菩薩聞是法已。如理修學

佛言。善男子。汝等諦聽。我當宣說入無分別法門。時無分別光菩薩復白佛言。善哉世尊。愿樂欲聞。時諸菩薩受教而聽

佛言。善男子。若諸菩薩得聞增上無分別法。住無分別心。即一切分別相。離此言無分別者。應先了知從初自性有分別相。分別相者謂取舍二法。即此取舍是自性分別相。由此即起有漏事相。以有漏相故即有五取蘊。五取蘊者謂色取蘊。受取蘊。想取蘊。行取蘊。識取蘊。善男子。云何得離自性分別相。謂不現前別異作意。如是即離自性分別相。若異自性取相是有所行。此不能得無礙相應。是故應知布施無色無分別相。持戒忍辱精進禪定智慧無色無分別相。何以故。謂自性無色功用無色真實無色。若起別異作意欲離分別相者。即后有無色無分別相可離。如是即有所行。而不能得無礙相應。是故應知空無色無分別相。真如實際勝義諦法界無色無分別相。何以故。謂自性無色功用無色真實無色。是故應于無色無分別相不異性觀不作意離。若別異作意離者。即于無色無分別相后有所得。如是乃為有所行。即不能得現前無礙相應。何以故。謂初地所得法。無色無分別相。乃至十地所得法。亦無色無分別相。得無生法忍。亦無色無分別相。得授記別。亦無色無分別相。得嚴凈佛土成熟有情。亦無色無分別相。乃至得一切相智。亦無色無分別相。如是所說謂以自性無色功用無色真實無色。若菩薩于是諸所得法。起異所得分別相別異作意者。即于一切無分別相。悉起別異作意。如是即與無分別理而不相應。彼不能入無分別界。若菩薩住三摩地。心入無分別界。而于所入起無所得想。彼正相應是正所行。是正所修正所作事。是正作意住無作行而無發悟。是名真入無分別界所行清凈。善男子。所言無分別界者。以何義故名無分別界。謂于一切色過諸分別。于一切根過諸分別。過一切分別境界。過一切表了一切煩惱隨煩惱障無所攝藏。是故說名無分別界。于是無分別界中。無色無見無住無礙無表了無種種相。若菩薩如是了知。已如是安住無分別界。是即入無分別智與虛空等。于一切法無所觀而觀得大樂行增長大心。得大智慧大說無礙。于一切時一切相。普為一切眾生作大利益。得勇力增長。于無發悟佛事得大輕安。善男子。譬如一處有一大石山。于其山下有大寶藏眾寶充滿。所謂銀寶金寶及種種異寶。復有大摩尼寶出大光明。是時有求寶人。來詣此山欲求珍寶。彼有一人。先知其寶所藏伏處。見來求者即謂彼言。汝求寶人。當知此處大石山下。有大寶藏眾寶充滿。復有大摩尼寶出現光明。時求寶人聞其言已。即時勤力堅固作意。開鑿彼山取大摩尼寶。開已乃見銀寶現光石無光現。是人見已。不作大珍寶想。時先知寶人亦如前人。開鑿彼山而取其寶。開已乃見金寶現光石無光現。是人亦復不作大珍寶想。時知寶人乃作是言。汝求寶人不應勤力堅固作意而求大寶。若不作意者應得見彼廣大珍寶。以作意故寶不能得。若有得彼大珍寶者即得大富。如意自在自他俱利。普遍施作悉得圓滿。佛言。善男子。如是等事以喻說故。若有菩薩知是義者。即見是義如先所言。一大石山者。即煩惱一法。二處作行增語。山下有寶藏。即無無分別界增語。彼求寶人者。即是菩薩增語。彼知寶人者。即是如來增語。石自性者。即是有分別自性增語。開鑿取寶者。即不作意增語。石下有銀光者。是自性分別增語。石下有金光者。是空等分別相增語。石下有種種寶光者。是有所得分別相增語。念求大寶者。即是樂入無分別界。善男子。是義云何。若菩薩如所說能如實觀者。即入無分別界。及善男子。諸菩薩當于無分別界如虛空界住。何以故。若色自性。若分別自性。如是觀時相不現前。若行我有色。是行分別相。若行他有色。是行分別相。若行色有生有滅有染有凈。是行分別相。若于色自性。若因若果。若業若行。取有取無者。自為行色行。若如是行。是行分別相。若于色中見所表者。是行分別相。是故當知色法于一切處。若對礙若有表若無表。畢竟無少法可得。即此色法一切無表無性可觀。異此色法一切無表無性可觀。彼色對礙表了悉無性可觀。于有表中非一性可觀。非異性可觀。即彼表了而亦無性。此無性非無性。若如是觀即平等觀。如是觀時一切分別悉無分別。是為無分別界。諸菩薩應如是觀如是入。入是無分別界者。于有分別于無分別悉無分別。如是平等觀是為真入無分別界。是名菩薩得安住無分別界。受想行識及布施持戒忍辱精進禪定智慧諸波羅蜜多空。真如實際勝義諦。法界十地所證法。乃至一切相智出世間行亦復如是。于受想行識乃至一切相智。若自性若因若果。若業若行。取有取無者。即于一切相智等乃為對礙。若如是行是行分別相。而彼一切相智等無表了性。若有所表了即行一切相智等是行分別相。彼一切相智等。若于表了中有相可行者。是行分別相。若信無相可行者。亦行一切相智等。是行分別相。是故當知此表了法非一性可觀。非異性可觀。此表了法無性亦非無性。若如是于一切相智等。若表若無表悉無分別。即此無分別。不取相者是無分別界。諸菩薩應如是觀如是入。如是入者是為真入無分別界。是名菩薩得安住無分別界。爾時世尊復說伽陀曰

　無分別心若安住　　彼從諸佛正法生
　一切分別悉遠離　　所行即得無分別
　是法寂靜無垢勝　　名稱功德而普集
　無分別法最上樂　　菩薩得已成菩提　佛說入無分別法門經