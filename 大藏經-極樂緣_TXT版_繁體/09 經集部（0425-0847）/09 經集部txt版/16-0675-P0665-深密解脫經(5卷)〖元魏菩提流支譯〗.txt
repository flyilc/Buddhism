　　No. 675 [Nos. 676-679]

　　深密解脫經序

　　　　沙門都釋曇寧造


夫至跡虛微。理包言像之外。幽宗沖秘。旨絕名相之域。是以。大圣秉獨悟之靈姿。鏡寰中之妙趣。實相廓然。與虛無齊其量。法性憺爾。與幽冥同其源。神輝潛映而不滅。萬相俱應而不生。然此生也。生所不能生。此之滅也。滅所不能滅。顯既非有。隱豈為無。寂焉而動。動焉而寂。出沒無方。教跡星羅者矣。蓋深密解脫經者。乃兆圣之玄源。億善之淵府。論其旨也。則真相不二。語其教也。則湛然理一。義盡沖籍。文窮秘典。妙絕熙怡。包括群藏。自非詮于理教。何以顯茲深致。但東西音殊。理憑翻譯。非翻非譯。文義斯壅。所以久蘊而不顯者。良俟嘉運而光通矣。大魏皇帝。總六合以統天。包百王以馭宇。道邁羲唐。德超古哲。而每游神覺典。妙玩大乘。思在翻演。鴻宣遐代。時有北天竺三藏法師菩提留支。魏音道晞。曾為此地之沙門都統也。識性內融。神機外朗。沖文玄藏。罔不該洞。以永熙二年。龍次星紀。月呂蕤賓。詔命三藏。于顯陽殿。高升法座。披匣揮塵。口自翻譯。義語無滯。皇上尊經只法。執翰輪首下筆成句。文義雙顯。旨包群籍之秘理。含眾典之奧。但萬機淵曠。無容終訖。舍筆之后。轉授沙門都法師慧光。曇寧。在永寧上寺。共律師僧辯。居士李廓等。遵承上軌。歲常翻演。新經諸論。津悟恒沙。帝亦時紆尊儀。飾茲玄席。同事名儒招玄。大統法師僧令。沙門都法師僧澤。律師慧颙等。十有余僧。緇俗詵詵。法事隆盛。一言三覆。慕盡窮微。是使深密秘藏。光宣于景運。解脫妙義。永流于遐劫。理教淵廓。罔測其源。旨趣中絕。焉究其宗。所謂鹿苑之唱再興。祇園之風更顯者也。寧雖識昧。忝廁倫末。敢罄庸管。只記云爾

深密解脫經卷第一

　　　　元魏天竺三藏菩提流支譯


　　序品第一

歸命釋迦牟尼佛

如是我聞。一時婆伽婆。住法界殿如來境界處。眾寶赫焰一切莊嚴第一之處。遍至無量諸世界處。放大光明普照之處。無量善巧差別住處。無有分齊過分齊處。過諸一切三界境界出世間上上善根境界成就之處。善得清凈自在解脫無礙之處。諸佛如來神力住持之處。無量菩薩眾所行處。無量諸眾天龍夜叉乾闥婆阿修羅迦樓羅緊那羅摩睺羅伽人非人等之所行處。是大法界究竟滿足喜樂之處。畢竟能與一切眾生利益之處。離諸一切煩惱垢處。離諸一切諸魔怨敵諸佛住持莊嚴之處。大法意去之所明處。奢摩他毗婆舍那大乘之處。入空無相無愿大解脫樂處。無量功德眾大寶蓮華王之所莊嚴處。婆伽婆住如是等不可思議自在之處

諸佛如來善覺所覺離于二行到無相處。行諸佛行得諸如來一切平等到無障礙之所去處。能到一切不退法輪。能到不可降伏境界不可思議體。能到一切三世平等。遍至一切諸世界身。到于諸法無疑之處。能到一切究竟智行。悉能到于法智無疑。得諸一切無分別身。能答一切菩薩問智。能到無二行之彼岸。能到諸佛無有差別解脫智處。能到無邊無中三昧。境界廣大如法界。究竟如虛空盡未來際。與諸無量聲聞眾俱。心善調伏皆是佛子。善得心解脫。善得慧解脫。善得清凈戒。求法者與樂成就多聞。住持多聞。具足多聞。善思所思。善說所說。善作所作。善得一切速疾般若。善得一切疾去般若。善得一切猛利般若。具足三明見第一法。得究竟行能作清凈。受大施主具足成就。寂靜威儀畢竟成就。忍辱柔和善受佛教能如說行。時諸無量大菩薩眾。皆從無量種種佛土而來集會。是諸菩薩皆住一切所求大處。畢竟能取無上大法。得一切眾生平等之心。離諸一切分別。分別降伏一切諸魔怨敵。離諸一切聲聞辟支佛之所念處。得大法味喜樂具足。過五怖畏得不退地。一乘之體現前能滅。一切眾生怖畏之地。如是等不可說。不可思。不可稱。不可量。不可數。菩薩眾俱

　　圣者善問菩薩問品第二

爾時婆伽婆。百千萬阿僧祇大眾前后圍繞為諸菩薩說甚深法。時大眾中有圣者菩薩摩訶薩。名曰善問。在眾中坐。即依無言無有二相第一義諦。問圣者深密解脫菩薩言。佛子。言一切法不二。一切法不二者。何者為一切法。云何名不二。爾時深密解脫菩薩。告善問菩薩言。善男子言一切法者有二種。何等為二。一者有為法。二者無為法。善男子。有為法者。非有為非無為。無為法者。非有為非無為。善問菩薩言。佛子。云何有為法非有為非無為。云何無為法非有為非無為。深密解脫菩薩言。善男子。言有為法者。惟是如來名字說法。所言如來名字說法者。惟分別言語名為說法。善男子。若惟名字分別言語名說法者。常不如是但種種名字聚集言語成。是故言非有為。善男子。言無為者。惟言語體。善男子。假使離于有為無為者。彼法亦如是。善男子。雖無言語而不空說事。佛子。何者為事而言不空說。所謂圣人知圣人見。圣智知圣見見。無言所證。為欲說彼無言語法。依相說彼有為無為。善男子。言無為者。惟是如來名字說法。名字說法者。是分別相。分別相者即言語相善男子。言語相者。即是名字之所集法名字集者。是虛妄法。虛妄法者。常無如是體種種分別。名字不成即言語相。是故我說非無為。善男子。言有為者。但是名字若離有為無為法者。彼亦如是。善男子。而非無事說彼言語。善男子。何者為事。而言圣智知圣智見。無言證法。無言證法故。說名非有為。善問菩薩言。佛子。云何彼事無言所證。圣智知圣智見。而言為彼無言證法。說彼有為無為言語。深密解脫菩薩言。善男子。譬如幻師幻師弟子住四衢道。積聚草木枝葉瓦石在于一處。示現種種幻術所作。所謂象馬車步諸兵。摩尼真珠琉璃珂具。珊瑚虎珀車磲馬瑙。錢財谷帛庫藏諸物。示如是等種種異事。善男子。有諸愚癡無智凡夫見聞彼事。不知彼是草木瓦石生如是心。實有此諸象馬車步摩尼真珠琉璃珂具珊瑚虎珀車磲馬瑙錢財谷帛庫藏等物。以現見故。彼愚癡人如是見聞即取修行。畢竟為實余者虛妄。善男子。彼人復更須求上上法。善男子。復有智慧非愚癡者。見象馬等知是草木瓦石等體。彼人見聞生如是心。彼諸如是象馬車等我見非實。此幻所作有此象馬車步兵等虛妄之相。種種異事幻惑人眼。彼智慧人如所見聞。不取為實。亦不執著。亦不取此。畢竟為實余者虛妄。而知為義取彼言語。此人不須更觀勝法。善男子。凡夫眾生。未得圣人出世間智亦復如是。凡夫愚癡不如實知無言語法。見聞有為無為之法生如是心。有此有為無為之法如我見聞。是故彼人如所見聞。畢竟而取執著為實。如所見聞如是受行。此畢竟實余者虛妄。彼人更須觀察勝法。善男子。復有眾生非是愚癡。見于實諦得諸圣人出世間智。如實能知一切諸法。證無言語真實法體。而彼眾生。見聞有為無為之法。生如是心。如所見聞無如是等有為無為名字等法。復作是念。有此有為無為言說。從虛妄分別行相而生。如彼幻法迷惑于智。以生有為無為異異名相。彼人了知不如見聞如是取著。此是真實余者虛妄。為顯彼義而取言語彼人不須更觀勝法。善男子。如是彼事圣人智知。圣人見見無言所證。為欲證彼無言之法。說彼有為無為名相。爾時深密解脫菩薩。而說偈言

　深義無言語　　諸佛說不二
　癡人依無明　　戲論著二法
　長行世間道　　往來無休息
　生于畜生中　　以離第一義　

　　圣者曇無竭菩薩問品第三

爾時圣者曇無竭菩薩摩訶薩。依于如實第一義諦。過諸一切世間覺觀境界之相。白佛言。世尊。我憶過去世。復過彼過去世。離此世界七十七恒河沙世界。過彼無量恒河沙世界已。有佛國土號名稱世界。彼中有佛。名毗摩羅吉諦如來。住彼國土。我于爾時游化眾生往彼世界。爾時見有一外道師止住一處。有七萬七千弟子聚集其所。依第一義相思惟諸法。彼諸外道。迭共推覓第一義相。稱量第一義相。思惟第一義相。觀察不見第一義相。生異異意。異異見。異異執著。立異朋黨起于諍論。口力交諍出不善言。迭共相亂起散而去。世尊。我于爾時即生心念。希有諸佛如來出世。以依如來出世間故今得見聞。過于一切世間境界第一義相。得證第一義相。見第一義相。證一切滅相

爾時世尊。告曇無竭菩薩言。曇無竭。如是如是。我覺過諸世間境界第一義相。如是覺已而為人說。以示于人。顯示于人。建立是法。何以故。我為圣人說我內身自所證法。為諸凡夫說覺觀境界迭共所知。曇無竭。汝今當依此義而知。所謂過諸世間境界是第一義相。復次曇無竭。我說第一義者。是過一切諸相境界。覺觀是名諸相境界。如是我說第一義者。是無言境界。覺觀是名言說境界。曇無竭。我說離諸言語是第一義相。覺觀名字是世諦相。如是我說離諸諍論是第一義相。覺觀名字是諍論相。曇無竭。依此義相。汝今應知。過諸世間覺觀境界。是第一義相。曇無竭。譬如有人盡于一形啖辛苦味樂辛苦味。彼人不能知。不能覺。不能量。不能信石蜜阿婆婆等甘美之味。曇無竭。有人長夜信貪欲樂樂著貪欲。為貪欲火燒內心。身不能知。不能覺。不能量。不能信離諸一切色聲香味觸無貪欲樂。曇無竭。有人長夜信分別樂樂于分別。不能知。不能覺。不能量。不能信內身寂靜無分別樂。曇無竭。有人長夜樂見聞覺知樂信樂而行。彼人不能知。不能覺。不能量。不能信內身寂滅離見聞覺知樂。曇無竭。如人長夜取我我相樂信樂而行。彼人不能知。不能覺。不能量。不能信北郁單越無我我所樂。曇無竭。如是覺觀之人。不能知。不能覺。不能量。不能信離諸覺觀第一義相。爾時世尊。而說偈言

　我說身證法　　第一離言境
　離覺觀諍相　　無言第一義　

　　圣者善清凈慧菩薩問品第四

爾時圣者善清凈慧菩薩摩訶薩。依第一義過一異相。白佛言。世尊。世尊善說希有妙法第一義諦。微細極細甚深之義過一異相。所謂難證。世尊。我憶往昔在于一處。見住信行地諸菩薩等集坐一處。思有為行第一義諦為一為異。有諸菩薩言。有為行相異第一義。復有菩薩作如是言。非有為行異第一義。而作是言。有為之行不異第一義。復有菩薩生于疑心。而起異意作如是言。此諸菩薩中。何者是實說。何者虛妄說。何者是正念修行法。何者是邪念修行法。世尊。我見彼諸菩薩作是思惟。此諸善男子等。皆是愚癡非善黠慧。不善知法墮邪念中。何以故。以不能知有為之行。微細無相過一異相第一義相故。爾時佛告善清凈慧菩薩摩訶薩言。善清凈慧。如是如是彼諸一切善男子等。皆是愚癡不善黠慧。不知正法墮邪念中。何以故。以不能知微細行相。過一異相第一義相故。何以故。善清凈慧。若有為行不異第一義相者。一切愚癡諸凡夫等。悉亦應見第一義諦即凡夫身。亦應得彼無上清凈涅槃之樂。亦應得彼阿耨多羅三藐三菩提。善清凈慧若有為行不異第一義相者。見第一義諦時。應見有為行相。若有為行相是有相者。相即是縛不應得解脫。若見實諦不離相縛者不應得解。亦不得脫煩惱之縛。以不離彼二種縛故。不應得彼無上清凈涅槃之樂。亦不應得阿耨多羅三藐三菩提。善清凈慧。以是義故。愚癡凡夫不見實諦。亦非即此凡夫之身。得彼無上清凈涅槃。亦非即彼凡夫之身。能得阿耨多羅三藐三菩提。是故見實諦者。不應見彼有為無為。行相一之與異。是故彼人見有為行相第一義相。一異之義不成一異。善清凈慧。汝當應知。彼諸菩薩。言有為之行第一義相。是一是異者。彼諸菩薩非正念是邪念。復次善清凈慧。若有為行相第一義相二不異者。如有為行墮在染相。第一義相亦應墮染。善清凈慧。若有為行相離第一義相異者。如是一切有為之行。不應與彼第一義同故。善清凈慧。第一義諦不墮一切煩惱染中。以是得言有為之行第一義諦得言同相。是故善清凈慧。汝不應言有為行相第一義諦有一有異。復次善清凈慧。若有為行相第一義相二不異者。第一義諦不異有為一切諸行。如是一切有為之行。亦應不異第一義相。而彼有為異第一義。若不異者。如實行者見聞覺知有為行相。不應更求無上勝法。善清凈慧。若有為行相第一義相不異者。即有為行。應名無我無自體相是第一義相。善清凈慧。復有過失。謂于一時差別異相。此是染相。此是凈相。是故善清凈慧。第一義相異有為行相。而非不異有為行相。是故彼諸如實行者見聞覺知更求勝法。以如實知有為行故。得于無我第一義名。而不一時有染有凈二相差別。是故離彼有為行相第一義相。不一不異。義亦不成。善清凈慧。彼諸菩薩作如是言。有為行相第一義相不一不異者。彼諸菩薩不名善說。善清凈慧。汝當應知。彼諸菩薩。不名正念如實修行。是名邪念。善清凈慧。譬如珂白不可說一不可說異。如是金黃箜篌妙聲。沉水香味。蓽茇辛味。訶梨勒苦味。甘蔗甜味。兜羅柔軟蘇乃至醍醐。不可說一。不可說異。善清凈慧。如是一切有為行體無常之相。不可說一。不可說異。一切有漏所有苦相。不可說一。不可說異。一切法中無我之相。不可說一。不可說異。貪嗔癡染不寂靜相。不可說一。不可說異。善清凈慧。如是一切有為之行第一義相。不可說一。不可說異。善清凈慧。如是我得細微細深甚深難證極難證。過一異相第一義諦覺。覺已為人說示開示現示建立。爾時如來而說偈言

　有為界實諦　　一異相離相
　若分別一異　　彼癡非正念
　彼人為相縛　　及為煩惱縛
　修毗婆奢那　　奢摩他得脫　

　　慧命須菩提問品第五

爾時世尊。依一切處一味等味第一義諦。告慧命須菩提言。須菩提。汝知一切眾生界中幾所眾生。依我依慢說我所得。須菩提。汝知一切眾生界中幾所眾生。離我離慢說我所得。須菩提白佛言。世尊。我于眾生界中。實少見眾生。離我我慢說我所得。世尊。而我實見無量阿僧祇不可說眾生。于眾生界中。依我我慢說我所得。世尊。如我憶念過去世時。住于一處阿蘭若園。爾時多有諸比丘等。依于我所四面而住。世尊。我于爾時見彼比丘。于日西下一處聚集取種種法相說所證諦法。世尊。有諸比丘。取于陰相說為證法。有諸比丘。見陰生相說為證法。有諸比丘。見陰滅相說為證法。有諸比丘說陰滅法。有諸比丘。說陰滅現證法。有諸比丘。見于入相說為證法。有諸比丘。取十二因緣相說為證法。有諸比丘。取起行相說為證法。有諸比丘。取于諦相說為證法。有諸比丘。取諦因相說為證法。有諸比丘。取知諦相說為證法。有諸比丘。取離諦相說為證法。有諸比丘。取證諦相說為證法。有諸比丘。取修行諦相說為證法。有諸比丘。取界法相說為證法。有諸比丘。取于界相說為證法。有諸比丘。取種種界相說為證法。有諸比丘。取無量界相說為證法。有諸比丘。取滅界相說為證法。有諸比丘。取滅界證相說為證法。如是諸比丘。取四念處相說為證法。有諸比丘。取四念相說為證法。有諸比丘。取四念處對對治相說為證法。有諸比丘。取四念處修行相說為證法。有諸比丘。取未生四念處。為生四念處修行相故說為證法。有諸比丘。取已生四念處。為不失修行相故說為證法。有諸比丘。取已生四念處。為增廣修行相故說為證法。如是諸比丘。取正勤如意根力覺道。未生為生。為住為不忘失。為增廣取相說為證法。世尊。我見彼諸比丘生如是念。是諸比丘以著我相。取我慢相如是說證。何以故。以不能知第一義諦一味等味相。是故世尊。我作是念。世尊出世希有希有。善說勝法一切處第一義一味等味。微妙甚深難覺難知。何況外道而能得解。佛告須菩提。如是如是。如汝所說。我所證法細微極微深甚深極甚深。難覺極難覺。一切處一味等味相。第一義諦是我所證。證已為人開示演說示極示開示現示。何以故。須菩提。所謂陰界入因緣起行實諦境界。念處正勤如意根力覺道等。須菩提。我說五陰中清凈觀。三十七品是第一義相。一切陰界入念處正勤如意根力覺道一味等味相。須菩提。依于此義汝今應知。一切處一味等味第一義相。復次須菩提。如實修行比丘。如實知一陰如第一義諦法無我。于余界入因緣起行界念處正勤如意根力覺道等。更不別觀真如第一義法無我。惟依隨順真如依止不二法。證一切處一味等味第一義相。須菩提。汝依此義應如是知。所謂一味等味第一義相。復次須菩提。如彼陰界入因緣起行。界念處正勤如意根力覺道等彼差別。若真如第一義諦法無我有差別相者。真如證法第一義諦亦應有因。若有因者應從因生。若從因生應是有為。若是有為不應得名第一義諦。若非第一義諦者。應更推求第一義諦。須菩提。是故真如第一義諦法無我。非從因生。亦非有為法。亦非不第一義諦。亦非為彼第一義諦。更求第一義諦。惟是常常時。恒恒時。如來出世。若不出世。法性常住。法體常住。法界常住。須菩提。汝依此義。應知此諸一切法相。一味等味第一義諦。須菩提。譬如無量種種差別色相無相。無有分別。無有差異。一切處虛空等味一體一相。須菩提。一切諸法自相差別。一切處一味等味。第一義相。爾時世尊。而說偈言

　如來應說法　　一切一味相
　不離第一義　　見別是憍慢　

　　圣者廣慧菩薩問品第六

爾時圣者廣慧菩薩摩訶薩依于心相白佛言。世尊。如來說諸菩薩善知心意意識深密法者。世尊。云何菩薩善知心意意識深密之法。世尊。以何義故。如來說諸菩薩善知心意意識深密之法。爾時世尊告廣慧菩薩言。善哉善哉。廣慧。汝今乃能問于如來如此深義。廣慧。汝能為與一切眾生。安隱樂具悉令滿足。廣慧。汝為哀愍一切天人。多所安樂多所饒益。乃能問我如是之義。善哉廣慧。諦聽諦聽。我為汝說心意意識深密之義。廣慧。于諸六道生死之中。何等何等眾生卵生胎生濕生化生。受身生身及增長身。初有一切種子心生。和合不同差別增長。廣所成就依二種取。何等二種。一者謂依色心根取。二者依于不分別相。言語戲論熏集而取。廣慧。色界中依二種取生。無色界中非二種取生。廣慧。彼識名阿陀那識。何以故。以彼阿陀那識取此身相應身故。廣慧。亦名阿梨耶識。何以故。以彼身中住著故。一體相應故。廣慧。亦名為心。何以故。以彼心為色聲香味觸法增長故。廣慧。依彼阿陀那識能生六種識。所謂眼耳鼻舌身意識身。廣慧。若一境界現前一識身起。無分別意識即共眼識一時俱生。廣慧。若二三四五境界現前五識身起。無分別意識即與五識一時俱生。廣慧。譬如流水若一緣起即生一波。若二若三乃至眾多因緣俱起即生眾波。廣慧。而彼流水亦不斷絕。復次廣慧。譬如無垢清凈明鏡。若有一像因緣現前即見一像。若有二三眾多像現。即能具見眾多異像。廣慧。而彼明鏡為彼種種諸像不異。廣慧。如彼流水明鏡像等。依止阿陀那識。住持阿陀那識。若一眼識因緣現前。即一意識共彼眼識同時取境。廣慧。若五識身五種因緣一時現前。無分別意識即共五識一時取境。廣慧。如是菩薩摩訶薩。依法住智。如實善知心意意識深密之法。廣慧。而佛不說諸菩薩等是善解知心意意識深密之法。廣慧。若菩薩不見內外阿陀那。不見阿陀那識。能如實知。不見阿梨耶。不見阿梨耶識不戲論心。不見眼不見色。不見眼識。不見耳。不見聲。不見耳識。不見鼻。不見香。不見鼻識。不見舌。不見味。不見舌識。不見身。不見觸。不見身識。廣慧。菩薩不見內外意。不見內外法。不見內外意識。能如實知。廣慧。我說如是諸菩薩等善知第一義。廣慧。是故我說菩薩應知心意意識深密之法。廣慧。菩薩如是解知心意意識深密法已。我說是人是真菩薩。爾時世尊。而說偈言

　諸種阿陀那　　能生于諸法
　我說水鏡喻　　不為愚人說　

深密解脫經卷第一深密解脫經卷第二

　　　　元魏天竺三藏菩提流支譯


　　圣者功德林菩薩問品第七

爾時圣者功德林菩薩摩訶薩依一切法相白佛言。世尊。世尊說諸菩薩善知法相。世尊。菩薩善知諸法相者。云何名善知諸法相。世尊。菩薩能知幾種法故。名為善知一切法相。而如來說菩薩善知一切法相。爾時佛告功德林菩薩摩訶薩言。善哉善哉。功德林。汝今乃能問佛此義。功德林。汝能為與一切眾生。安隱樂具悉令滿足。功德林。汝能哀愍一切人天。多所安樂多所饒益。乃能問我如是之義。善哉善哉。功德林。汝今一心諦聽諦聽。我為汝說。功德林。一切法相有三種相。何等為三。所謂虛妄分別相。因緣相。第一義相。功德林。何者虛妄分別相。所謂名相所說法體。及種種相名用義等。功德林。何者諸法因緣之相。所謂十二因緣。依此法生彼法。謂依無明緣行乃至生大苦聚處。功德林。何者是諸法第一義相。所謂諸法真如之體。諸菩薩等正念修行。至心修行證不二法。證彼法已乃至得成就阿耨多羅三藐三菩提。功德林。譬如有人目中有翳是眼識過。功德林。虛妄分別亦復如是。功德林。譬如有人眼中有翳。見毛輪繩及胡麻子青黃赤白等相現前。功德林。因緣之相亦復如是。功德林。譬如有人眼凈無濁離眼翳過。即彼眼見自性境界不生迷惑。功德林。第一義相亦復如是。功德林。譬如世間清凈琉璃置青色中。即因陀羅青色出大因陀羅摩尼寶光明。因陀羅青色大因陀羅摩尼之寶光明現前。迷惑眾生以為實寶。功德林。即彼清凈琉璃之體置赤色中。即出赤波頭摩摩尼之寶光明現前。迷惑眾生以為赤寶。功德林。即彼清凈琉璃之體置綠色中。即出緣色摩尼之寶光明現前。迷惑眾生以為緣寶。功德林。即彼清凈琉璃之體置黃色中。即出綠色摩尼之寶光明現前。迷惑眾生以為綠寶。功德林。如彼清凈琉璃之中種種異色。如是他力因緣相中。虛妄分別名字章句熏習之體亦爾。應知功德林。如彼清凈琉璃因陀羅。青色大因陀羅。青色因赤色綠色黃色。為金等寶種種現前。迷惑眾生皆以為寶。功德林。如是他力因緣相中。虛妄分別名字章句亦爾。應知功德林。如彼清凈白琉璃體他力因緣亦爾。應知功德林。即彼清凈琉璃之體。無彼因陀羅青色大因陀羅青色。無彼青寶赤綠黃金等寶。如是寶體。常常時恒恒時。無如是等一切寶體。功德林。即彼他力因緣相中。彼虛妄分別名字章句。常常時恒恒時。無如是等虛妄分別名字章句體相。應知功德林。而依名相因緣分別因緣相。應知功德林。依虛妄因緣執著名相。是故見他力因緣。功德林。依他力因緣執著虛妄分別之相。見第一義相。功德林。菩薩于彼因緣相中如實能知。是知虛妄分別之相。菩薩爾時名為能知諸法無相。功德林。菩薩若知因緣法相。如實知諸因緣法已。能如實知諸法染相。能如實知染相法已。能知第一義相。能如實知第一義相已。能如實知清凈法相。功德林。菩薩若于他力因緣法中。能如實知無相之法。如實知已遠離染法。離染法已得證一切清凈法相。功德林。菩薩如實能知虛妄法相。能知他力因緣法相。能知第一義相無相。如實能知染相凈相。離染法相證凈法相。功德林。菩薩摩訶薩應當如是善知諸法。是故佛說菩薩摩訶薩善知諸法。爾時世尊。而說偈言

　如實知諸法　　即舍染法相
　舍染法相已　　證于清凈法
　不觀有為過　　懈怠放逸害
　諸法常不動　　離相名菩薩　

　　圣者成就第一義菩薩問品第八

爾時圣者成就第一義菩薩依無體相第一義相白佛言。世尊。世尊我獨在于空閑之處。生覺觀心作如是念。如來種種說于諸陰自體相法。所謂能知生滅之相。離于如是諸入因緣而起諸行。如是說諸諦自體相。所謂知離證修。如是說諸界自體相。種種別相。種種界相。無量界相。如是說諸念處正勤如意根力覺道自體對治修行。未生令生。已生令增廣。世尊復說一切法本來無體。一切法本來不生。一切法本來不滅。一切法本來寂靜。一切法本來自性涅槃。世尊。是故我問如來此義。如來何意作如是說。爾時佛告成就第一義菩薩言。善哉善哉。成就第一義。汝能如是正念思惟生此覺觀。復言善哉。成就第一義。汝今乃能問佛此義。何以故。汝為安樂一切眾生。安隱一切眾生。為欲利益一切眾生。安隱一切天人。故問此義。成就第一義。汝一心聽我意。何故作如是說。一切法本來無體相。一切法本來不生。一切法本來不滅。一切法本來寂靜。一切法本來涅槃。成就第一義。我意依諸法三種無體相作如是說一切諸法無自體相。何等為三。所謂依諸法無自體相。無生體相。第一義諦無自體相。成就第一義。諸法無自體相者。諸分別相。何以故。以彼諸法隨名相說。非有自體。是故我言無自體相。成就第一義。何者諸法無生體相。謂諸法無體相。何以故。以彼生法依他力因緣非自體相。是故我說無生體相。成就第一義。何者是第一義無體相。成就第一義。第一義無體相者。一切諸法本無生體。是故我說一切諸法無自體相。以彼依于因緣生故。以依第一義無體相故。何以故。成就第一義。于諸法中清凈觀相。我說彼是第一義相。成就第一義。以他力相中清凈觀故。是故我說第一義諦無自體相。成就第一義。一切諸法無成就相。是故我說彼第一義諦無自體相。何以故。成就第一義。諸法無我無我體相。是故我說彼一切法無自體相。成就第一義。以是彼法依無體得名。是故我說第一義諦無自體相。成就第一義。如空中華無自體相。一切諸法無自體相亦復如是。是故我說一切諸法無自體相。法應如是。應知成就第一義。譬如幻作種種色像。諸因緣法無自體相亦復如是是故。我說一切諸法無自體相。成就第一義。第一義諦無自體相亦復如是。是故我說第一義諦無自體相。成就第一義。如空中華色無體相得名。如是第一義諦無自體相亦復如是。成就第一義。我意依此三種法無體相故。說言諸法無自體相法。復次成就第一義。我意依相無自體相。說言諸法無自體相。彼法本來不生。彼法本來不滅。彼法本來寂靜。彼法本來涅槃。何以故。成就第一義。若一切法無自體相。彼法不生。若法不生彼法不滅。若不滅不生。彼法本來寂靜。若法本來寂靜。彼法本來清凈。若法本來清凈。彼法本來涅槃。若如是彼法無有少法可滅令入涅槃。成就第一義。是故我意依彼相說彼法無自體相。是故我說一切諸法本來不生。復次成就第一義。第一義者。依無我得名。是故我意依第一義無體相故。說言諸法本來不生。何以故。成就第一義。以第一義法無我得名。是故名為第一義諦無自體相。常常時恒恒時。一切法體常住。謂無為體離諸一切煩惱相應。若法常常時恒恒時。依彼法體住彼法不生不滅。以無為故。若法無為。彼法本來寂靜。若法本來寂靜。彼法本來涅槃。以遠離一切煩惱毒相應故。是故第一義法無我得名。我說諸法無自體相。一切法本來不生。一切法本來不滅。一切法本來寂靜。一切法本來涅槃。成就第一義。一切眾生眾生界中。不知不覺虛妄分別法體差別。亦不能知他力因緣法體差別。亦復不見第一義諦法體差別。是故我說三種法無自體相。成就第一義。而諸眾生虛妄分別。諸法體相。他力法體。第一義體。虛妄分別名字體相。說因緣法第一義法。成就第一義。一切眾生如是。如是說如是受用。依名字心。依隨順心。依名用使心。依彼分別名字體相。執著他力因緣法體。第一義體。成就第一義。如是如是執著。如是如是依他力法。虛妄執著因緣法體。依彼因緣生未來世他力法體。為煩惱染業染生染。流轉六道長夜受苦。不能出離生死苦縛。所謂地獄畜生餓鬼阿修羅天人諸趣。成就第一義。隨所有眾生不種善根。不能清凈一切罪業。不能成就諸善根力。不多信法。不集功德智慧之業。我為彼說諸法不生。彼諸眾生聞我所說。因緣和合有為行生。彼眾生知諸法無常不恒不可歸依。異異轉滅。于諸一切有為行中。生驚怖心生遠離心。生驚怖心生遠離心已。彼諸眾生不行惡法修行善法。修行善法者依善法因。不種善根者種諸善根。不清凈罪業者清凈罪業。不成熟諸根者能令成熟。依彼成熟善根力故能多信法。多信法者能集功德智慧之藏。成就第一義。彼諸眾生雖種善根。乃至能集一切功德智慧之藏成就第一義。而彼眾生。于彼因緣諸法之體無生體相。及第一義無體相法。不如實知。不如實知故。于諸一切有為行中。不能生厭不能遠離。是故彼諸一切眾生。不得解脫煩惱染業染生染。成就第一義。如來為彼諸眾生故重說彼法。所謂因緣無體第一義無體。令彼眾生于有為行生厭離心。為得解脫煩惱染業染生染。彼諸眾生聞我所說。于彼諸法無生相中。于一切法虛妄分別中。第一義諦無體相中。能生正信思惟彼法如實覺知。于他力中不生執著。虛妄分別諸法體相。但知唯是名用得名。唯是隨順名用得名。唯是隨順名用彼諸煩惱得名。是故彼諸一切眾生。能滅他力因緣諸相。依于現法智慧之力。斷彼未來一切因緣。是故依彼因緣正見。能離一切有為諸行。厭離一切有為行已得正解脫。遠離業染煩惱染生染。成就第一義。聲聞性眾生。依此道依此法。得聲聞涅槃緣覺性眾生亦復如是。依此道依此法。得緣覺涅槃。佛乘性眾生亦復如是。依此道依此法。得阿耨多羅三藐三菩提。成就第一義。是故我說聲聞緣覺菩薩一清凈道。成就第一義。唯一清凈道更無第二。我意依此故說一乘。成就第一義。而眾生界中非無種種性。軟中上根眾生。成就第一義。寂滅聲聞性人。一切諸佛盡力教化。不能令其坐于道場得阿耨多羅三藐三菩提。何以故。成就第一義以彼自性本來狹劣。一向少于慈悲之心。一向怖畏一切諸苦。以少慈悲一向舍于利益眾生。成就第一義。若一向畏苦。一向離諸有為之行。彼人遠離利益眾生。遠離能度諸眾生業。是故我說彼人不能證阿耨多羅三藐三菩提。我說名為寂滅聲聞。成就第一義。發菩提心聲聞人者。而我說彼名為菩薩。何以故。以彼菩薩先離煩惱障得慧解脫后離智障得心解脫。彼菩薩如來初化依自身利益而得解脫。是故我說彼是聲聞性人菩薩。成就第一義。我善說法中。善如意法中。善毗尼法中。善清凈法中。清凈法中。不錯依種種性說種種法相。成就第一義。是故佛意依此三種無體相法。說不了義修多羅法。所謂諸法本來不生。本來不滅。本來寂靜。本來涅槃。成就第一義。若有眾生種諸一切增上善根。清凈罪業。成就諸根多信諸法。善集一切善根智慧。彼諸眾生聞我法音能如實知。彼諸眾生信我法信我義。智慧觀察能如實覺。依彼證法隨順行力。速得究竟阿耨多羅三藐三菩提。我依彼諸一切眾生。能于我身生恭敬心。作如是言。此是正覺知一切法。是故名為應正遍知。成就第一義。若有眾生不種一切增上善根。不能清凈一切罪業。不能淳熟一切善根。不多信法無增上心。不集功德智慧之藏直心體性。不能觀察是法非法。是法可取是法可舍。依自心見執著而行。彼諸眾生雖聞我法。亦復不知依何意說。而彼眾生信于我法恭敬我法而作是言。我信諸佛如來所說修多羅。甚深甚深相依空相應。難見難覺不可覺形相。不可覺微細極微黠慧人智慧境界。如來說諸修多羅義。我不能知。默然而信而作是言。諸佛如來菩提甚深。諸法體相亦復甚深。唯佛所知非我境界。諸佛如來隨諸眾生種種信心說種種法。以諸如來無量智慧所知如海。而我知見如牛跡水。是故眾生于彼修多羅。若能至心受持書寫。寫已住持讀示供養為他人說。誦常誦隨喜施他。而彼眾生不能于中如實修行。以未知我甚深之意。以不覺故。成就第一義。彼諸眾生依因彼故。功德智慧增長滿足。亦復令彼未淳熟心令得淳熟。成就第一義。復有眾生。眾生界中不能種諸一切善根。乃至不能成就功德智慧之業。無直心無直意。而彼眾生知是法是非法。是可取是可舍。自智生見是可取是可舍。而彼眾生聞我所說甚深之法。不知我意。是故不知如實之法。不知如實法故。不能覺知一切諸法。聞聲執著義亦如是。是故彼諸一切眾生說如是言。諸法無體相。一切法本來不生。一切法本來不滅。一切法本來寂靜。一切法本來涅槃。而彼眾生依因此見。于諸法中起于邪見。無諸法相墮于邪見。以見諸法無無相。以見諸法無無相故。而謗一切諸法為無。所謂虛妄分別相。因緣法體相。第一義法體相。何以故。成就第一義。依彼他力因緣體相。依于第一義諦體相。有名字相。成就第一義。若眾生見因緣體相。第一義相言是無相。彼眾生謗假名名字相。是故我說彼諸眾生謗三種相。成就第一義。彼諸眾生于無法中起法相。于無義中生義相。無法依法住持。無義依義住持。成就第一義。彼諸眾生依我信法增長善法。而取非義為義智不增長。智不增長者離諸善法。于聞法眾生住持是法法住持。非義為義墮于邪見。彼諸眾生以取無法法相無義義相。以取無法法。非義義相。是故彼諸一切眾生。依不正見離諸善法。應知成就第一義。復有眾生。于彼邪見人邊聞法。說如是言諸法無體。不生不滅寂靜涅槃。驚懼怖畏而說是言。此非佛語是魔所說。是故彼諸邪見眾生。謗諸修多羅說諸修多羅。毀諸修多羅言是非法。而彼眾生因彼謗法得無量罪。成就無量極惡罪業。成就第一義。是故我說謗法眾生。見無諸法亦無于義。依義說法成就無量極惡罪業。亦令無量諸眾生等多生罪業。成就第一義。若有眾生不種善根。不清凈罪業。不熟身業多不信法。不能集彼功德智慧。不直心不隨順直心。而依自見邪智分別是法非法。是法可取是法可舍。彼諸眾生雖聞我法。不得我意不生信心。亦復不能如實知我所說之意。是故彼諸一切眾生。于諸非法生于法想。于諸非義生于義想。執著非法生是法想。執著非義生是義想。而作是言。此非佛語是魔所說。而彼邪智如是解故。而謗諸法不順諸法。毀呰諸法輕論諸法。于正法中加置邪法。為滅修多羅。為壞修多羅。為不行修多羅。為不說修多羅。于信修多羅者生怨家想。彼諸眾生先有無量罪業重障。復因謗法而謗于人。轉更增長無量罪障。而彼罪障根本之罪不可說盡。何況復加謗法之罪。墮大地獄無有出期。乃至無量百千萬億阿僧祇劫。說其歲數亦不能盡。成就第一義。我今善說如是諸法。善示善清凈善說眾生如是種種異信種種異見。爾時世尊。而說偈言

　無法體不生　　本寂靜不滅
　自性涅槃法　　是故我說常
　三種無體相　　第一義無體
　若能知我意　　是人得解脫
　一道法進趣　　諸眾生解脫
　是故一乘法　　隨聞差別說
　諸眾生無量　　為身求涅槃
　如來甚希有　　安隱諸眾生
　若證無漏界　　平等無二相
　成就佛諸義　　彼人離煩惱　

爾時成就第一義菩薩白佛言。希有世尊。未曾有未曾聞。如來所說如是微細極微細。甚深極甚深。難覺極難覺。諸佛如來意趣難知。世尊。我知如來所說義意。所謂分別境界。彼依分別有為行相。于名字中說彼色陰自體相相名為勝相。所謂色陰生色陰滅。離色陰知色陰。是故如來依彼法相。說彼諸法為無體相。世尊。彼分別境界。依彼分別境界行相。是他力相。是故如來。依于彼法。而說諸法不生諸法無體。亦依彼法說第一義言無體相。世尊。我知世尊所說法義。謂即依彼分別境界。虛妄分別有為行相。即彼虛妄分別之相。無如是相即彼無體相。無體相法無我。真如清凈觀相。是第一義。是故如來依第一義。說彼諸法名無體相。世尊。如一色陰。余陰亦如是。如是十二入十八界。一一入一切法亦如是。世尊。我知如來所說法義。所謂分別境界中。虛妄分別有為行相。所謂苦諦。知苦諦依于名字。說自體相勝相。虛妄分別。如來依彼說。言諸法無有體相。世尊。彼分別境界相。依止分別有為行相。名因緣相。世尊。是故我說我知如來所說法義。何以故。世尊。即彼分別境界分別諸相。依止虛妄行相而生。而彼虛妄分別行相。無如是體無如是相。是法無我。真如清凈觀名第一義。是故如來。依彼法說第一義無體相。世尊。如苦諦余諦亦如是。如是四念處四正勤四如意足五根五力七覺分八圣道。以要言之。一切諸法亦復如是。世尊。我知世尊所說法義。于分別境界中。依虛妄分別有為行相。正覺三昧對治。對治生正三昧。生三昧已。而復住持不忘不失修行增長。名字所說法相勝相是分別相。是故如來。依彼法相說言諸法無有體相。世尊。彼分別境界依止他力。因緣行相是他力相。是故如來依彼法相說言諸法無有體相。亦說第一義是無體相。世尊。我知世尊所說義相。即彼名字分別境界。依止分別名字行相。即彼分別無如是相即彼無相即彼無相體無體法。無我真如清凈觀相。即第一義。是故世尊說言諸法無有體相。是第一義相。世尊。譬如毗舒婆藥草。著諸藥中一切食中。世尊。如來說法亦復如是。諸法無體相。諸法不生諸法不滅諸法寂靜。諸法自性涅槃。說了義修多羅。置于一切不了義修多羅中。世尊。譬如畫地種種一相。所謂青黃赤白。能了別彼種種畫相。世尊。如來說法亦復如是。諸法無體相不生不滅寂靜自性涅槃。了義言教置于一切不了義中成一味相。亦能了別彼不了義修多羅等名字故。世尊。譬如一切諸飲食中若置熟酥生增上味。佛說此法亦復如是。依一切法無有體相。不生不滅寂靜自性涅槃。說此了義修多羅。置諸一切不了義中。能生增上歡喜踴躍。世尊。譬如虛空一切處等于諸一切種種作業無有障礙皆悉能成。世尊。如來亦爾。說言諸法無有體相。諸法不生諸法不滅諸法寂靜諸法自性而是涅槃。說了義經于諸一切不了義經。等同一味。成就一切聲聞辟支佛。大乘修行作無障礙。爾時世尊告成就第一義菩薩言。善哉成就第一義。復作是言。善哉善哉。成就第一義。汝實能知諸佛如來說法之意。汝今善說此義譬喻。如彼毗舒婆藥草畫地置酥虛空等譬。成就第一義。如是如是。如汝所說。不異汝說。如是受持

爾時成就第一義菩薩白佛言。世尊。如來初成應正等覺。于波羅奈城仙人集處。諸禽獸游處。為諸修行聲聞行人。一轉四諦希有法輪。世間一切沙門婆羅門。天人魔梵無能轉者。若有能轉依法相應。無有是處。世尊。此第二轉法輪。說上法相可入法相。分別彼諸不了義修多羅。為住大乘眾生。說于諸法無有體相。諸法不生諸法不滅諸法寂靜諸法自性涅槃。希有之中復是希有。世尊。此是第三轉法輪。為住一切大乘眾生。說諸法無體相不生不滅寂靜自性涅槃。善說四諦差別之相。希中希有。無人能入。無人能對。無人能諍。更無有上。更無有勝。了義修多羅無諍論處。爾時成就第一義菩薩白佛言。世尊。若善男子善女人。聞如來說諸法本來無體相本來不生本來不滅本來寂靜本來自性涅槃。正信書寫寫已受持。供養施與他人。為自說自誦自讀修行隨喜。彼善男子善女人得幾所功德。爾時世尊告成就第一義菩薩摩訶薩言。彼善男子善女人。成就無量阿僧祇功德聚。成就第一義。彼之功德無有譬喻可以況說。以要言之。略說少分。成就第一義。譬如指甲上土依大地土。百分不及一。迦羅分不及一。憂波尼沙陀分不及一。乃至算數譬喻不能及一。成就第一義。譬如牛跡中水依大海水。百分不及一。千分不及一。迦羅分不及一。憂波尼沙陀分不及一。乃至算數譬喻亦不及一。成就第一義。如是我說。信不了義修多羅。乃至修行不了義修多羅。所得功德。依此所說了義修多羅生。于信心乃至修行所得功德。受持讀誦彼不了義修多羅。百分不及一。千分不及一。萬分不及一。迦羅分不及一。憂波尼沙陀分不及一。乃至算數譬喻所不能知。爾時成就第一義菩薩白佛言。世尊。此深密解脫修多羅中。此法門名為何等。云何奉持。佛言。成就第一義。此法門名說第一義了義修多羅。汝應如是受持。佛說此法門時。六千眾生發阿耨多羅三藐三菩提心。三百千聲聞遠塵離垢得法眼凈。復有五百千聲聞得無漏心解脫。七萬五千菩薩得無生法忍

深密解脫經卷第二深密解脫經卷第三

　　　　元魏天竺三藏菩提流支譯


　　圣者彌勒菩薩問品第九

爾時圣者彌勒菩薩摩訶薩依奢摩他毗婆舍那所攝法相白佛言。世尊。世尊菩薩依止何法。住持何法。于大乘中修行奢摩他毗婆舍那。佛告彌勒菩薩言。彌勒。依說諸法差別之相。及能住持阿耨多羅三藐三菩提心。彌勒。如我所說四種觀法。菩薩依彼四種觀法。修行大乘奢摩他毗婆舍那。何等為四。一者分別觀。二者無分別觀。三者事別。四者所作成就。彌勒菩薩問佛言。世尊。有幾種奢摩他觀。佛言。彌勒。惟有一種奢摩他觀。所謂無分別觀。彌勒菩薩復言。世尊。可有幾種毗婆舍那觀。佛言。彌勒。惟有一種。所謂差別觀。彌勒菩薩復言。世尊。有幾數名向二觀。佛言。彌勒。有于二種。一者事別。二者事或就。彌勒菩薩言。世尊。云何菩薩依四種法修行奢摩他毗婆舍那觀。善知奢摩他毗婆舍那。佛言。彌勒。如我為諸菩薩所說差別法相。所謂修多羅。祇夜。和伽羅。那伽他。憂陀那。尼陀那。阿婆陀那。伊帝憂多伽。阇多伽。毗佛略。阿浮陀檀摩。憂婆提舍。彌勒。一切菩薩于如是等修多羅中。應善諦聽。口常善誦。心常善知。智常善觀。慧如實覺。彌勒。諸菩薩等于彼修多羅中善思惟已。于空閑處獨坐觀察。觀察彼心內常隨順。如是觀心如是不斷心。彼菩薩得身樂心樂。彌勒。是名我說菩薩修行奢摩他法。彼菩薩得身心樂已。依身心樂觀所說法。如向思惟一切諸法。觀察內心三昧境界像。能信諸法離于思惟。彌勒。諸菩薩等如是觀彼三昧鏡像。可知彼義覺觀思惟。忍悕見意知覺現前。彌勒。是名我說菩薩修行毗婆舍那。彌勒。諸菩薩等應當如是善知毗婆舍那

爾時圣者彌勒菩薩。白佛言。世尊。世尊菩薩未得內心觀像。未得身樂未得心樂。佛說彼觀名何等觀。佛言。彌勒。非奢摩他。是隨順奢摩他。是故我說名為隨順信奢摩他。彌勒菩薩言。世尊。菩薩未得身樂心樂。觀于內身三昧境界。思惟彼法如是觀心。佛說彼觀名何等觀。佛言。彌勒。我說彼觀非毗婆舍那。名隨順信毗婆舍那

彌勒菩薩言。世尊。說奢摩他行毗婆舍那行為一為異。佛言。我說非異非不異。彌勒。以何義故我說不異。毗婆舍那觀不離奢摩他。是故不異。彌勒。以何義故我說是異。以觀分別境像差別。是故為異。彌勒菩薩言。世尊。毗婆舍那三昧境界。為異彼心。不異彼心。佛言。彌勒。我說不異何義不異。以唯是心觀彼境像。何以故。我說但是心意識觀得名故。彌勒菩薩言。世尊。若彼心境像不異于心。云何心即能觀于心。佛言。彌勒。彼處無有一法能觀一法。而彼心生如是現見。彌勒。譬如清凈明鏡。依因境像。能見境像。而不作心我見境像。依彼境像現見境像。彌勒。如彼心生不離于心。離心見境。彼三昧鏡像現見境界

彌勒菩薩言。世尊。一切眾生所有心法色等境界。為異于心。為不異心。佛言。彌勒。不異于心。而諸凡夫顛倒智取。不能識知但是心法。以不如實知彼種種境像。顛倒取顛倒法。彌勒菩薩言。世尊。云何菩薩一向修行毗婆舍那。佛言。彌勒。若菩薩隨順觀彼心相不斷。如是菩薩一向修行毗婆舍那。彌勒菩薩言。世尊。云何菩薩一向觀彼奢摩他法。佛言。彌勒。若菩薩隨順觀彼心相不斷。如是菩薩一向觀彼奢摩他法。彌勒菩薩言。世尊。云何菩薩奢摩他毗婆舍那。二法和合一時修行。佛言。彌勒。若菩薩觀心一心。如是奢摩他毗婆舍那一時修行。彌勒菩薩言。世尊。何者是心相。佛言。彌勒。所謂分別三昧境界鏡像觀毗婆舍那。是名心相。彌勒菩薩言。世尊。何者是心無間。佛言。彌勒。謂觀像心奢摩他觀。是名心無間。彌勒菩薩言。世尊。何者是心而言一心。佛言。彌勒。所謂觀彼三昧境像。覺知是心。覺知是心已修真如觀。彌勒。是名一心

彌勒菩薩言。世尊。毗婆舍那行有幾種。佛言。彌勒。毗婆舍那有于三種。何等三種。一者相。二者修行。三者觀。彌勒。何者是相毗婆舍那。所謂但觀三昧境界分別境像。是名相毗婆舍那。彌勒。何者是修行毗婆舍那。所謂智慧善見彼彼法相。是名修行毗婆舍那。彌勒。何者是觀毗婆舍那。所謂彼彼法中。智慧善觀彼彼法相。而不證彼寂滅解脫。彌勒。是名善觀察修行毗婆舍那。彌勒菩薩復言。世尊。奢摩他行有幾種。佛言。彌勒。依前法。后三種亦如是應知。復次彌勒。奢摩他有八種。所謂初禪奢摩他。如是二禪三禪四禪。無邊空處。無邊識處。見少處。非想非非想處。復次彌勒。有四種奢摩他。謂慈奢摩他。悲奢摩他。喜奢摩他。舍奢摩他。彌勒菩薩言。世尊。如世尊說依止奢摩他毗婆舍那。不依止奢摩他毗婆舍那。世尊。何者是依止法。何者是不依止法。佛言。彌勒。如所聞法隨順法相。彌勒。是名依止法奢摩他毗婆舍那。彌勒。離所聞法思惟取法。依他教觀奢摩他毗婆舍那義。所謂觀彼諸相青黃赤白臭爛。一切有行無常苦。一切法無我。一切法寂靜。一切法涅槃。如是等奢摩他毗婆舍那。彌勒。是名不依止法奢摩他毗婆舍那。應知彌勒。所謂依止法奢摩他毗婆舍那。而我為彼隨順法相。利根菩薩作如是說。彌勒。不依止法隨順他教。而我為彼軟根菩薩作如是說。彌勒菩薩言。世尊。如世尊說。差別觀奢摩他毗婆舍那法。不差別觀奢摩他毗婆舍那法。世尊。何者是差別觀奢摩他毗婆舍那法。何者不差別觀奢摩他毗婆舍那法。佛言彌勒。若菩薩一一觀修多羅等法。如聞如取思惟諸法。修行奢摩他毗婆舍那。是名差別觀奢摩他毗婆舍那法。彌勒。若菩薩即彼修多羅等法。作一段一分一聚。如是思惟此一切法。隨順真如流順真如。隨向真如隨順彼真如。隨順菩提隨順涅槃。隨心識轉。隨順彼法隨向彼法。如實能知無量阿僧祇諸善法相。彌勒。是名無差別觀奢摩他毗婆舍那法

彌勒菩薩言。世尊。如世尊說。少相差別觀奢摩他毗婆舍那法。大相差別觀奢摩他毗婆舍那法。世尊。何者是少相差別觀奢摩他毗婆舍那法。何者是大相差別觀奢摩他毗婆舍那法。何者是無量相差別觀奢摩他毗婆舍那法。佛言。彌勒。若菩薩差別觀修多羅一一乃至憂波提舍作一段思惟。彌勒。是名少相差別觀奢摩他毗婆舍那法。彌勒。若菩薩即彼修多羅等。不差別作一段思惟。彌勒。是名大相差別觀奢摩他毗婆舍那法。彌勒。若菩薩諸佛如來說無量法無量名字無量章句無量上上智慧樂說辯才作一段思惟。是名無量差別觀奢摩他毗婆舍那法。彌勒菩薩言。世尊。云何菩薩證得差別觀奢摩他毗婆舍那法。佛言。彌勒。有五種觀觀彼法。何等五種。所謂思惟奢摩他毗婆舍那。念念滅一切煩惱。身離種種相得法樂樂。如實知十方無量無畔齊。知無量法光明所作成就相應清凈分。無分別相現前。為得成就法身證上上勝勝因。彌勒菩薩言。世尊。何處隨順修行差別觀奢摩他毗婆舍那法。何處證得差別觀奢摩他毗婆舍那法。佛言。彌勒。初歡喜地菩薩摩訶薩隨順證少。于第三光明地菩薩善證得。應知彌勒。初學菩薩亦修行此差別觀奢摩他毗婆舍那法。學思惟不休息故

彌勒菩薩言。世尊。何者奢摩他毗婆舍那有覺有觀三昧。何者是無覺有觀三昧。何者是無覺無觀三昧。佛言彌勒。若菩薩隨如所聞攝受諸法。于一切法覺觀相粗細隨順。能生奢摩他毗婆舍那法。是名有覺有觀三昧。彌勒。若菩薩于彼法相不了了粗細相。隨順彼法修行而得彼法光明正念心。隨順細觀察奢摩他毗婆舍那。彌勒。是名無覺有觀三昧。彌勒。若菩薩離一切相自然隨順法。思惟觀察奢摩他毗婆舍那。是名無覺無觀三昧。復次彌勒。初修行奢摩他毗婆舍那。是名有覺有觀三昧。彌勒。若菩薩觀一切法。是名無覺少觀三昧。彌勒。若菩薩觀無差別法三昧。是名無覺無觀三昧。彌勒菩薩言。世尊。何者是奢摩他相。何者是取奢摩他相。何者是奢摩他舍相。佛言。彌勒。若菩薩掉動心疑心中。生驚畏心或欲遠離。思惟諸法而不斷絕。是名奢摩他相。彌勒。若菩薩心沉沒沉沒相疑。思惟于法生歡喜心。是名取相奢摩他。彌勒。若菩薩一向于奢摩他道一向毗婆舍那道。雙道觀彼二法。煩惱不染于心。自然思惟。自然隨順彼法修行。是名奢摩他舍相。彌勒菩薩言。世尊。如世尊說菩薩修行奢摩他毗婆舍那法如實知法如實知義。世尊。云何菩薩知法知義。佛言。彌勒。若菩薩知五種觀法。名如實知法。何等為五。一者名。二者句。三者字。四者差別。五者同。彌勒。何者是名。謂于染法凈法中。觀自體相說法相。彌勒。是名為名。彌勒。何者是句。即彼法種種名名。聚染法凈法義為名。用依止住持。是名為句。彌勒。何者是字。即彼名句依彼一法名。是名為字。彌勒。何者是差別。謂一一法別異觀。是名差別。彌勒。何者是同。所謂無差別觀法。說名為同。彌勒。若菩薩如是觀者。名為如實知法。彌勒。云何菩薩觀義。菩薩觀義有十種。何等為十。一者所應修行者修行。二者修行至究竟處。三者知能取義。四者知可取義。五者知住持義。六者知受用義。七者知顛倒義。八者知不顛倒義。九者知染義。十者知凈義。彌勒。若菩薩染凈法中一切種差別修行。謂陰五種數。內入六種數。外入六種數。如是等差別修行。彌勒。是名菩薩所應修行者修行。彌勒。若菩薩于染凈法中如實知真如。彌勒。是名菩薩修行至究竟處。復次彌勒。真如有七種。何等為七。所謂無始有為行相真如。相真如。所謂我空法空。唯識真如。知有為行惟是心。執著真如。所謂我說苦諦。邪行真如。所謂我說集諦。清凈真如。所謂我說滅諦。正修行真如。所謂我說道諦。彌勒。行相真如。執著真如。邪行真如。此三真如。一切眾生平等無差別。彌勒。相真如。唯識真如。此二真如。一切法平等無差別。彌勒。清凈真如。聲聞緣覺菩薩阿耨多羅三藐三菩提。平等無差別。彌勒。修行真如。如聞妙法差別觀奢摩他毗婆舍那。攝取般若平等無差別。彌勒。菩薩知能取義者。所謂五種入相。及心意意識心數法。是名知能取義。彌勒。可取義者。所謂外六入。彌勒。能取義者。即是可取義。是名知能取可取義

彌勒。菩薩知住持義者。所謂世界眾生住處。依彼住處眾生可見。所謂聚落田地。彼百聚落地。彼千聚落地。彼千萬聚落地。名盡海畔地。彼百千彼百千閻浮提。彼百千彼百千萬。名為一千世界。彼一千世界百倍。彼百倍千倍。彼千倍百千倍。名為二千中世界。彼二千中世界百倍千倍百千倍。名為三千大千世界。彼三千大千世界百倍。彼復千倍。復千倍。復百千萬倍。彼百千萬倍。名為一億。彼一億百倍。彼百倍復千倍。彼千倍復一億。彼一億。復千億。復百千億。名為一阿僧祇。彼百億千億。彼千億百千億。彼百千億阿僧祇。彼阿僧祇百阿僧祇。彼百阿僧祇千阿僧祇。彼百千阿僧祇百千萬三千大千。百千萬阿僧祇世界。百千萬微塵數。十方世界無量世界。彌勒。是名菩薩知住持義。彌勒。何者菩薩知資生義。所謂我為眾生說種種資生所受用故。彌勒。何者是菩薩知顛倒義。彌勒。即彼取受用。于無常義中生常相顛倒心相顛倒見相顛倒。于苦中生樂相顛倒。不凈中生凈相顛倒。于無我中生我相顛倒心相顛倒見相顛倒。彌勒。是名菩薩知顛倒義。彌勒。何者是菩薩知非顛倒義。彌勒。即遠離彼四顛倒。是名菩薩知非顛倒義。彌勒。何者是菩薩知染相義。彌勒。于三界中有三種染相。所謂煩惱染業染生染。彌勒。是名菩薩知染義。彌勒。云何菩薩知凈義。彌勒。即遠離彼三種染。修行菩提分法。彌勒。是名菩薩知凈義彌勒。此十種義攝取一切義。應知彌勒。是名菩薩如實知義相

復次彌勒。若菩薩知五種法。彼菩薩名善知義何等為五。一者可知境界。二者可知義。三者知法。四者依知得證果。五者如實受彼法。彌勒。何者是可知法。彌勒。一切境界。所謂五陰。內諸入外諸入等。是名知境界。彌勒。何者是可知義。彌勒。無量種觀如實知彼法。所謂世諦。第一義諦。功德法過咎法。因緣法三世法。生法住法滅法。病等諸法。苦集等法。真如法實際法法界法。略法廣法。一向差別說問答法置答法。秘密法直說法。彌勒。如是等可知義。應知彌勒。何者是知法。彌勒。能生彼知三十七品。所謂四念處乃至八圣道。彌勒。是名知法。彌勒。何者是菩薩依知得證法。所謂滅貪嗔癡煩惱。遠離貪嗔癡煩惱。得四沙門果。所謂我說聲聞如來世間出世間一切功德。彼諸功德如實證知。彌勒。是名菩薩依知證果法。彌勒。何者是菩薩如實受彼法。彌勒。即彼所證法。知解脫受解脫。復為一切眾生廣說示現開發。彌勒。此五法攝取一切義應知

復次彌勒。菩薩知四種觀名如實知義。何等為四。所謂知心生義。知受用義。知隨心義。知染凈義彌勒。菩薩畢竟得四種義。亦名攝取一切義應知。復次菩薩如實知三種法。名為如實知義。何等為三。所謂字義義義界義。彌勒。何者字義。所謂名身等。應知彌勒。是名字義。彌勒。何者義義。彌勒。義義有十種。何等為十。所謂實相。知相。遠離相。證相。修行相。即彼實相等。種種差別相。依止所依止相應相。即彼知相等障礙相。隨順法相。不知過咎相。知利益相。彌勒。是名菩薩知義義相。彌勒。何者是菩薩知界義相。彌勒。界義相有五種。所謂世界。眾生界。法界。可化界。可化方便界。彌勒。此五種界攝取一切義應知

爾時彌勒菩薩白佛言。世尊。所言聞慧思慧奢摩他毗婆舍那。三種修行義。此三種慧。云何差別。佛言。彌勒。聞慧修行者。依止名字。如聞不稱意。非現前解脫。隨順解脫。彌勒。是名聞慧修行義。彌勒。思慧修行義者。彌勒。思慧亦依名字。唯如聞不如是隨順心。非現前解脫。而轉轉隨順解脫。非現證解脫。彌勒。是名思慧修行義。彌勒。修慧修行義者。彌勒。菩薩依名字不依名字。依如聞不依如聞。隨順心隨智可知法。三昧境界像現前。轉轉隨順解脫。增長解脫。彌勒。是名修慧修行義。彌勒。是名三慧異相義

彌勒菩薩言。世尊。菩薩修行奢摩他毗婆舍那。何等為智。何等為見。佛言。彌勒。我應說彼無量智見相。以略言之。于差別法相中。奢摩他毗婆舍那般若。是名為智。彌勒。觀諸法無差別相。是名為見。彌勒菩薩言。世尊。菩薩修行奢摩他毗婆舍那。以何等心觀何法相。佛言。彌勒。真如觀心修行法相義相。亦不見名。亦不見名體相。亦不見彼名字因相。如是句字一切義應知乃至不見十八界自體相。亦見彼因相。修行奢摩他毗婆舍那。是名修行奢摩他毗婆舍那義應知

彌勒菩薩言。世尊。菩薩修行真如義相。亦修行彼相不。佛言。彌勒。真如形相無相可見。若無相者云何修行。彌勒。菩薩修行真如相者。降伏一切法一切義相。而彼諸法不能降伏真如義相。彌勒菩薩言。世尊。世尊常說器不清凈鏡不清凈。諸水等濁不見面相。清凈器等能見面相。如是世尊。不修行如實心者。不能見諸一切法相。修行者見。世尊。依何等心觀。何等真如觀。說如是義。佛言。彌勒。我依三種觀說如是義。何等為三。所謂聞慧思慧修慧。三種觀心能識真如。彌勒。我依如是義說

彌勒菩薩言。世尊。菩薩如是解諸法義。修行諸法相。幾法相難修行。以何等法何等觀。觀彼難修行。佛言。彌勒。有十種難修行相。依十八空觀彼難修行相。何等為十。彌勒。觀法義相。種種名字相。依一切法空斷彼難修行相。彌勒。取如實義相受用。所謂生相滅相住相異相。相應行相。依相空無始空。斷彼難修行相。彌勒。取能取義相。所謂依身相依我相。依內空依不見空。斷彼難修行相。彌勒。取可取相。所謂資生相。依外空斷彼難修行相。彌勒。取受用義男女相種種資生。所謂內外清凈相。依內外空自性空。斷彼難修行相。彌勒。取住持義。有無量相。依大空斷彼難修行相。彌勒。取無色修行相。內寂靜解脫相。依有為空斷彼難修行相。彌勒。取真如相義。所謂我空法空。唯是心第一義相依本空無物空自體空無體自體空第一義空。斷彼難修行相。彌勒。取清凈真如無為相義。離諸相無異相。依無為空不異空。斷彼難修行相。彌勒。取彼無為空無異空。為斷彼空相。對治無為空無異空。依空空斷彼二空。彌勒菩薩言。世尊。菩薩如是修行十種相。于何等縛相而得解脫。佛言。彌勒。修行三昧境界。見形像相染縛煩惱中。而得解脫。即觀彼鏡像不取境界相。是名斷彼難修行相。彌勒當知。差別而言。是諸空等對十種相。非一一空不能對治斷十種相。彌勒。譬如無明不能生生乃至老死染煩惱等。但依本言無明緣行生。依近因緣故如是說。彌勒。此義如是應知

彌勒菩薩言世尊。何者是略空相。菩薩知彼略空相。不失一切空相。離諸一切憍慢空相

爾時世尊告彌勒菩薩言。善哉彌勒。善哉善哉彌勒。汝今乃能問佛此義。彌勒。汝能為于諸菩薩等不失空相故如是問。善哉是問。何以故。彌勒。若菩薩不知空相。則失一切大乘法相。彌勒。汝今諦聽。我為汝說略相空義。彌勒。于他力相第一義相。一切法中無染凈相。彼虛妄分別相。常離彼相不見有相。是名大乘中說略相空。彌勒菩薩言。世尊。奢摩他毗婆舍那攝幾種三昧。佛言。彌勒。我說種種三昧。所謂聲聞菩薩如來三昧。攝取彼諸一切三昧應知

彌勒菩薩言。世尊。奢摩他毗婆舍那能成何等法因。佛言。彌勒。能成清凈戒因。能成聞慧思慧見因。彌勒菩薩言。世尊。彼清凈戒聞思慧因成何等果。佛言。彌勒。能成心清凈果智慧清凈果。復次彌勒。能成一切世間出世間善法。一切聲聞菩薩諸佛奢摩他毗婆舍那果應知

彌勒菩薩言。世尊。奢摩他毗婆舍那作何等業。佛言。彌勒。遠離二種縛。何者為二。所謂遠離相縛。遠離煩惱縛。彌勒。是名奢摩他毗婆舍那業。彌勒菩薩言。世尊。佛說五種障。幾種障奢摩他。幾種障毗婆舍那。幾種向二障。佛言。彌勒。惜身資生。此二種障奢摩他。彌勒。圣人所說一切善法得聞不喜。此障毗婆舍那。彌勒。喜憒鬧處得少為足。此二障奢摩他毗婆舍那應知彌勒。喜鬧亂處不能發修行法。得少為足不能畢竟得究竟處。彌勒菩薩言。世尊。如來說五種蓋。幾是奢摩他障。幾是毗婆舍那障。幾是向二障。佛言。彌勒。掉悔是奢摩他障。睡疑是毗婆舍那障。欲嗔二種是向二障。彌勒菩薩言。世尊。云何善清凈奢摩他道。佛言。彌勒。善伏睡眠。如是名為善能清凈奢摩他道。彌勒菩薩言。世尊。云何善清凈毗婆舍那道。佛言。彌勒。若能善斷掉悔二蓋。如是則名善能清凈毗婆舍那道。彌勒菩薩言。世尊。菩薩修行奢摩他毗婆舍那行有幾種法。能知心散亂不名相應。佛言。彌勒。菩薩知五種法。所謂正念散亂。外心散亂。內心散亂。相散亂。煩惱散亂。彌勒。若菩薩舍正念大乘相應相。隨念聲聞辟支佛相應念相。彌勒。是名菩薩正念散亂。彌勒。若菩薩著外五欲樂憒鬧處。著諸覺觀隨順煩惱相念。是名外心散亂。彌勒。若菩薩為睡不利。心著三昧及余三昧三摩婆提染于所染。彌勒。是名內心散亂。彌勒。若菩薩依外相內身三昧境界相思惟。是名心散亂。彌勒。若菩薩依內心思惟因緣。生覺觀煩惱。如是心是我。彌勒。是名煩惱散亂心。彌勒菩薩言。世尊。奢摩他毗婆舍那。從初菩薩地乃至如來地。對治何等過。佛言。彌勒。奢摩他毗婆舍那。于初地中對治惡道業生煩惱染。第二地中對治微細過失。第三地中對治欲得善法過。第四地中對治愛三摩拔提心過。第五地中對治世間涅槃一向現前不一向現前過。第六地中對治諸相行過。第七地中對治微細相行過。第八地中對治無相行自然行過。第九地中對治一切種說法不得自在過。第十地中對治未得滿足法身過。彌勒。第十一地中對治細極細微細智障。彌勒。菩薩斷彼一切障已。得無障礙一切智處。成就所求法。得清凈法身。彌勒菩薩言。世尊。云何菩薩修行奢摩他毗婆舍那。得阿耨多羅三藐三菩提。佛言。彌勒。菩薩修行奢摩他毗婆舍那。依七種真如為本。如聞思法入于定心。即念彼法如聞思慧。善思惟內心差別觀彼真如。菩薩觀彼真如之法。尚舍微細修行之心何況粗法。彌勒。何者是微細修行心相。所謂生心識受心識染凈識。內外及彼二彼行利益一切眾生。真如智苦集滅道。有為無為常無常。苦集不異自性業有為相。一切人無我法無我相。如是等法修行舍心。彌勒。菩薩如是發心修行。如是多修行。剎那剎那離一切蓋。得清凈心。得清凈心已入七種真如。內身證彼七種覺相應知。彌勒。是名菩薩摩訶薩善得見道。菩薩得彼見道智已。名定聚菩薩。生在佛家受用初地利益歡喜。是菩薩先已修行奢摩他毗婆舍那道。于此始得事究竟觀。是菩薩復于上上地中修行。念彼二種觀故離諸微細相。彌勒。譬如有人巧以細楔出彼粗楔。彌勒。菩薩修行亦復如是。觀內心相離彼一切諸染相分。離染相分已。離取一切諸善法相。離取一切諸善法相已。離一切相。如是次第上上地中。念相似法內心清凈。乃至證阿耨多羅三藐三菩提。得所作修行觀行成就。彌勒。菩薩如是修行。得阿耨多羅三藐三菩提

深密解脫經卷第三深密解脫經卷第四

　　　　元魏天竺三藏菩提流支譯


　　彌勒菩薩問品之二

彌勒菩薩言。世尊。云何菩薩摩訶薩修菩薩行。現得菩薩諸勝妙果。佛言。彌勒。若菩薩如實能知六種法者。是人能得菩薩妙果。何等六種。所謂善知心生。善知心住。善知心起。善知法來。善知善法增長。善知巧方便。彌勒。云何菩薩善知心生。彌勒。若菩薩知十六種心生。所謂不覺不知不動器世間識。譬如阿陀那識。取種種相觀識。譬如一時取色等可取。境界無分別意識知內外色。一念間入無量三昧。見無量佛國土。見無量諸佛。彌勒。少相觀相應識。譬如欲界相相應識。彌勒。大相觀相應識。譬如色界相相應識。彌勒。無量相觀相應識。譬如一切虛空一切識相相應識。彌勒。細相觀相應識。譬如少相相應識。彌勒。遍相觀相應識。譬如非想非非想相應識。彌勒。極細相觀相應識。譬如出世間相相應識。彌勒。苦相觀相應識。譬如惡道識。彌勒。雜相受相觀相應識。譬如欲界識。彌勒。喜相觀相應識。譬如初禪二禪識。彌勒。樂相觀相應識。譬如第三禪識。彌勒。不苦不樂相觀相應識。譬如第四禪乃至非想非非想識。彌勒。染相觀相應識。譬如染煩惱隨順煩惱識。彌勒。善法相觀相應識。譬如修行信等相應識。彌勒。無記相觀相應識。譬如遠離彼二法識。彌勒。是名菩薩知諸法生

彌勒。云何菩薩如實知諸法住。彌勒。若菩薩如實能知唯是識體。是名菩薩知諸法住。彌勒。云何菩薩善知諸法起。彌勒。若菩薩如實能知二種相煩惱縛。若知彼已作是思惟應舍此法。彌勒。菩薩如是名善知諸法起。彌勒。云何菩薩善知法來。彌勒。若菩薩善知彼煩惱對治心增長。知諸法增長已。是名菩薩善知我法增長。彌勒。云何菩薩善知諸法下。彌勒。若菩薩知彼對治法。煩惱染相心下損。善知諸法損。彌勒。是名菩薩善知諸法下。彌勒。云何菩薩善知巧方便。彌勒。若菩薩觀察解脫勝處一切入。彌勒。是名菩薩善知巧方便。彌勒。菩薩摩訶薩善知如是修行菩薩行者。能得菩薩最勝妙果。彌勒。過去一切菩薩亦如是。未來一切菩薩亦如是。現在一切菩薩亦如是。修行菩薩行得菩薩妙果

彌勒菩薩言。世尊。如來常說無余涅槃界中。一切受滅盡無余。世尊。何者是彼受相。而言一切受相滅。佛言。彌勒。略說二種受滅。所謂見身受相滅。受彼果境界受相滅。彌勒。身受相滅者。有四種受應知。何等四種所謂依止色受相。依止非色受相。成就果受相。不成就果受相。彌勒。成就果受相者。謂現前受相。不成就受果相者。謂未來世因受。彼果報境界受相。亦有四種。所謂住持受相。資生受相。受用受相。對受相。彌勒。有余涅槃界中。非成就受相果。明觸受相受。是故依彼對一切受相未滅以有余受相。彌勒。成就果相受相一切種。彼二受相滅。但有明觸受相受。無余涅槃界中。彼受亦滅。以無余涅槃中更無明觸相。是故我說無余涅槃中。滅一切受相。爾時世尊告彌勒菩薩摩訶薩言。善哉善哉。彌勒。汝依如實修行故。問滿足清凈菩薩行相。彌勒。汝于如實修行法中善學具足。是故問我如實行法。彌勒。我已善說菩薩滿足清凈修行法應知。彌勒。過去諸佛亦如是說。未來諸佛亦如是說。現在諸佛亦如是說。過去未來現在一切諸善男子亦如是問。是故一切諸善男子善女人等。應當至心行菩薩行。爾時世尊而說偈言

　此說法行中　　若人不放逸
　智人正思惟　　能得無上道
　若人取法相　　欲得彼法體
　彼離如實行　　空地不相應
　見為眾生性　　利眾生勇猛
　得無染著相　　一切出世善
　為求欲說法　　彼人還得法
　彼得無價寶　　乞求行世間
　解脫諸戲論　　精進行堅固
　為利益眾生　　修行此實行　

爾時彌勒菩薩摩訶薩白佛言。世尊。此深密解脫經中。當何名此法門。云何奉持。佛言。彌勒。此法門名為如實修行了義修多羅。汝當奉持。說是如實修行了義修多羅時。六千眾生發阿耨多羅三藐三菩提心。三千聲聞遠塵離垢得法眼凈。十萬五千聲聞離諸漏得心解脫。七萬五千菩薩得大乘如實修行觀成就

　　圣者觀世自在菩薩問品第十之一

爾時圣者觀世自在菩薩摩訶薩白佛言。世尊。世尊為諸菩薩說十地差別。所謂歡喜地。離垢地。光明地。炎地。難勝地。現前地。遠行地。不動地。善慧地。法云地。第十一佛地。世尊。有幾種清凈。攝此諸地有幾種分。佛言。觀世自在。有四種清凈。十一分攝此諸地應知。觀世自在。增上清凈攝初地。增上戒清凈攝二地。增上心清凈攝三地。增上慧清凈攝四地。乃至上上勝妙從四地乃至佛地。觀世自在。是名四種清凈攝諸地應知。觀世自在。何者十一分攝諸地義。觀世自在。從菩薩起信行地。修行十種信心。能善思惟菩薩乘。彼信行地行過彼信地。入于定聚滿足彼分。觀世自在。彼諸菩薩雖滿彼分。于微細行中。而猶不能如實修行。彼諸菩薩不滿彼分。為滿足故修行進求得滿彼分。雖滿彼分而猶不能如實滿足世間三昧三摩跋提。及未滿足聞持陀羅尼。彼諸菩薩不滿彼分。為滿足故修行進求得滿彼分。雖滿彼分如菩提分。而猶不能如實修行。心不能舍三昧愛法。彼諸菩薩不滿彼分。為滿足故修行進求得滿彼分。雖滿彼分而猶不能如實觀察一切諸諦。亦不能舍方便所攝修菩提分。世間涅槃一向現前。一向不現前。彼諸菩薩不滿彼分。為滿足故修行進求得滿彼分。雖滿彼分而猶不能如實知諸世間生死。現見修行及無相正念。不能多修。彼諸菩薩不滿彼分。為滿足故修行進求得滿彼分。雖滿彼分而猶不能如實而知無間不斷無相正念。不能多修。彼諸菩薩不滿彼分。為滿足故修行進求得滿彼分。雖滿彼分而猶不能舍無相行自然而行。無相行中不得自在。彼諸菩薩彼分不滿。為滿足故修行進求得滿彼分。雖滿彼分而猶不能于彼種種名字諸相。無礙而說一切諸法。及不能得說法自在。彼諸菩薩不滿彼分。為滿足故修行進求得滿彼分。雖滿彼分而不能得滿足法身。及不能得受樂法身。彼諸菩薩不滿彼分。為滿足故修行進求得滿彼分。雖滿彼分而不能得于諸一切境界相中。無障無礙智慧具足。彼諸菩薩不滿彼分。為滿足故修行進求得滿彼分。得滿彼分已。名為滿足一切菩提分。得滿菩提菩薩名之為佛。觀世自在。如是十一種分攝諸地應知

觀世自在菩薩白佛言。世尊。世尊何故說初名歡喜地。乃至佛地說名佛地。佛言。觀世自在。菩薩初離生死。得出世間大利。清凈勝妙歡喜踴躍。是故初地名歡喜地。遠離一切微細破戒障故。是故第二名離垢地。依無量智光明照曜。照諸三昧及聞持陀羅尼。而得自在能作光明。是故第三名光明地。智火炎熾燒菩提分煩惱習垢。是故第四名為炎地。即彼菩提分方便修行難勝得勝。是故第五名難勝地。正念思惟諸有為行。現前證知諸法無相。是故第六名現前地。無間無斷無相正念。遠入行近清凈地。是故第七名遠行地。無有諸相。自然修行相不能動。是故第八名不動地。說一切法一切種智無礙自在。得廣大智他不降伏。是故第九名善慧地。眾生煩惱過患之身如虛空等。如來法身猶如大云。覆眾生界說法示現。是故第十名法云地。離一切無明微細習氣。離一切境界智障習氣。無障無礙。于一切法中而得自在。是故第十一名為佛地

觀世自在菩薩白佛言。世尊。世尊此諸地有幾種無明幾種障對。佛言。觀世自在有二十二種無明。十一種障。觀世自在。于初地中。執著人我法我無明。惡道煩惱染相無明。迷沒彼二。是故名障。于二地中。微細過無明。種種業道無明。迷沒彼二是故名障。于三地中。求欲法無明。滿足聞持陀羅尼無明。迷沒彼二是故名障。于四地中。愛三摩跋提無明。愛法無明。迷沒彼二是故名障。于五地中。于世間正念思惟。非一向背世間。非一向現世間無明。于涅槃正念思惟。非一向背涅槃。非一向趣涅槃無明。迷沒彼二是故名障。于六地中。不如實知有為行現前無明。多集諸相無明。迷沒彼二是故名障。于七地中。微細相行無明。一向思惟方便無明。迷沒彼二是故名障。于八地中。無自然無相無明。諸相不得自在無明。迷沒彼二是故名障。于九地中。無量說法無量名句。上上樂說智慧陀羅尼無明。樂說辯才自在無明。迷沒彼二是故名障。于十地中大通無明。入微細密無明。迷沒彼二是故名障。于佛地中。于一切境界極微細無明。他障無明。迷沒彼二是故名障。觀世自在。是名二十二種無明。十一種障說諸地差別觀世自在。而阿耨多羅三藐三菩提。此諸法不相應。觀世自在菩薩言。希有世尊。阿耨多羅三藐三菩提大利大果。彼諸菩薩破大無明迷沒羅網。亦滅一切虛妄對稠林。得阿耨多羅三藐三菩提

觀世自在菩薩白佛言。世尊。世尊說此諸地有幾種殊勝。佛言。觀世自在。有八種清凈。所謂直心清凈。慈清凈。悲清凈。波羅蜜清凈。見諸佛供養清凈。教化眾生清凈。生清凈。力清凈。觀世自在。于初地中直心清凈。乃至力清凈。復有上上地乃至佛地。直心清凈。力清凈。彼清凈極清凈。增上清凈應知。觀世自在。除佛地生清凈。所謂初地諸功德。彼諸地功德乃至上上地。彼初地功德平等無差別而地地有勝功德應知

觀世自在菩薩白佛言。世尊。世尊何故說一切諸生中。菩薩摩訶薩生為最勝。佛言。觀世自在。有四種法。所謂善集諸善根清凈故。得內心方便故。起大慈悲救護一切諸眾生故。自無染故。能令一切眾生無染

觀世自在菩薩白佛言。世尊。世尊何故說諸菩薩能發一切妙愿勝愿殊勝力愿。佛言。觀世自在。有四種法。菩薩能如實知涅槃妙樂故。速得阿耨多羅三藐三菩提。復能舍彼速得菩提勝妙樂行。不為報恩而發大心。為利眾生于六道中。長夜受諸種種苦惱。觀世自在。是故我說諸菩薩摩訶薩妙愿勝愿殊勝力愿

觀世自在菩薩白佛言。世尊。世尊菩薩摩訶薩有幾種學事。佛告觀世自在菩薩言。觀世自在。菩薩學事有六種。何等為六。所謂檀波羅蜜。尸羅波羅蜜。羼提波羅蜜。毗梨耶波羅蜜。禪波羅蜜。般若波羅蜜

觀世自在菩薩白佛言。世尊。此六種學。幾增上戒學。幾增上心學。幾增上慧學。佛言。觀世自在。初三學檀波羅蜜。尸羅波羅蜜。羼提波羅蜜增上戒學。禪波羅蜜增上心學。般若波羅蜜增上慧學。毗梨耶波羅蜜遍諸波羅蜜。觀世自在。三種增上攝六種學事應知

觀世自在菩薩白佛言。世尊。此六種修行。幾功德莊嚴。幾智慧莊嚴。佛言。觀世自在。增上戒學功德莊嚴。增上慧學智慧莊嚴。精進波羅蜜禪波羅蜜遍諸波羅蜜應知

觀世自在菩薩白佛言。世尊。世尊菩薩云何學此諸學。佛言。觀世自在。有五種觀法學此諸學。何等為五。所謂依諸波羅蜜說法。依菩薩藏初至心信。次有十種法行。如實修行聞思修慧智故。護諸菩提心故。親近善知識故。不休息修行一切諸善根故。觀世自在。是名菩薩學諸學事應知

觀世自在菩薩白佛言。世尊。世尊此諸學事何故說六種數。佛言。觀世自在。有二種義。何等為二。所謂攝取一切眾生故。對治諸障故。觀世自在。三種學攝取眾生利益故。三種學對治諸障故觀世自在。菩薩修行檀波羅蜜。資生利益攝取眾生。菩薩修行尸波羅蜜。不惱不害以無畏施攝取眾生。菩薩修行羼提波羅蜜。無報怨心攝取眾生。觀世自在。以此三學攝取眾生。觀世自在。菩薩修行毗梨耶波羅蜜。動諸煩惱殺害諸使。修行分中不為一切煩惱所動。菩薩修行禪波羅蜜縛諸煩惱。菩薩修行般若波羅蜜斷一切使。觀世自在。是三種波羅蜜。對治所治煩惱故

觀世自在菩薩白佛。世尊。世尊何故說余四波羅蜜但有四數。佛言。觀世自在。為成就彼六波羅蜜伴故。說余四波羅蜜。觀世自在。菩薩三波羅蜜攝取眾生。攝事方便攝取眾生置善法中。是故我說方便波羅蜜。與三波羅蜜為伴。觀世自在。菩薩現身依多煩惱而亂其心。不能修行如實之法。而復信樂少行少法。微薄直心不能攝取內心正定。聞菩薩藏如聞而觀不能入定。而不能起出世間智。但修少分功德智慧莊嚴之相。依彼少分智慧莊嚴。為薄未來煩惱作愿。是菩薩愿波羅蜜。愿未來世諸煩惱薄。能成精進波羅蜜。是故我說愿波羅蜜。與毗梨耶波羅蜜為伴

觀世自在。菩薩親近善知識故聽聞正法。如實思惟而能隨順。如實修行轉彼薄心增長善力。于彼真如法界之中得增上力。是菩薩力波羅蜜得內心定。是故我說力波羅蜜。與禪波羅蜜為伴

觀世自在。菩薩依于菩薩藏故。聞慧正觀修禪波羅蜜。是菩薩智波羅蜜。依智波羅蜜。能生出世般若波羅蜜。是故我說智波羅蜜。與般若波羅蜜為伴

觀世自在菩薩白佛言。世尊。世尊何故說六波羅蜜如是次第。佛言。觀世自在。依前后上上轉勝故。觀世自在。菩薩遠離受用欲心受持凈戒。受持凈戒已能忍諸惡。能忍諸惡已能成精進。能成精進已能入諸禪。能入諸禪已能得出世間智慧。觀世自在。是故我說六波羅蜜如是次第應知

觀世自在菩薩白佛言。世尊。世尊說諸波羅蜜各有幾種差別。佛言。觀世自在。諸波羅蜜各有三種差別。觀世自在。檀波羅蜜有三種。所謂法施財施無畏施。尸羅波羅蜜有三種。所謂離諸惡行戒。修諸善行戒。利益眾生戒。羼提波羅蜜有三種。所謂忍諸惡忍。忍諸苦忍。忍諸法忍。毗梨耶波羅蜜有三種。所謂發起精進。修行善法精進。利益眾生精進。禪波羅蜜有三種。所謂無分別寂靜極寂靜。對治煩惱受樂行禪。起諸功德禪。起利益眾生禪。般若波羅蜜有三種。所謂觀世諦般若。觀第一義諦般若。觀利益眾生般若。觀世自在。是名諸法波羅蜜各有三種差別應知

觀世自在菩薩白佛言。世尊。以何義故說諸波羅蜜名波羅蜜。佛言。觀世自在。有五種義說名波羅蜜。所謂不著。不悕望。無過。不分別。回向。觀世自在。不著者。所謂不著諸波羅蜜相違事。不悕望者。于諸波羅蜜受用果報。報恩中無求心。無過者。遠離諸波羅蜜。無方便雜染法。不分別者。諸波羅蜜中。不如所聞執著自相。回向者。諸波羅蜜所作所集。回取大菩提果故。觀世自在。是故我說名波羅蜜

觀世自在菩薩白佛言。世尊。諸波羅蜜相違事有幾種。佛言。觀世自在。波羅蜜相違事有六種。何等為六。所謂樂于五欲資生自在。我受樂見功德利自在故。隨身口意行自在故。于他輕惱心不堪忍故。著自身樂故。專念世間。散亂行故。于世間中見聞覺知。名字分別為勝功德故。觀世自在。是名諸波羅蜜相違事

觀世自在菩薩白佛言。世尊。世尊何者是諸波羅蜜果報。佛言。觀世自在。諸波羅蜜果報有六種應知。何等為六。所謂得富財故。趣善道故。無怨敵故。不壞多喜樂故。常為眾生主故。不害自身故。大威德力故。觀世自在。是名諸波羅蜜六種果報

觀世自在菩薩白佛言。世尊。何者是諸波羅蜜雜染法。佛言觀世自在。諸波羅蜜有四種不如法行。名為雜染。何等為四。所謂無慈心行故。不正念行故。不斷惡行故。不至心行故

觀世自在菩薩白佛言。世尊。何者是不正思惟。佛言。觀世自在。所謂修行諸波羅蜜。離余波羅蜜行。是名不正思惟

觀世自在菩薩白佛言。世尊。何者是菩薩無方便修行。佛言。觀世自在。若菩薩修波羅蜜行攝取眾生。但施飲食資生等樂以為滿足。而不能令離不善處置于善處。是名菩薩無方便修行。何以故。觀世自在。非施飲食如是等樂名為利益。觀世自在。譬如糞穢若多若少。無人能令生香美氣。觀世自在。如是一切有為行苦。一切眾生自性諸苦。飲食資生攝取眾生不可為樂。觀世自在。若置眾生在于第一上善法中究竟樂處。名為攝取與大利益

觀世自在菩薩白佛言。世尊。世尊此諸波羅蜜有幾種清凈。佛言。觀世自在。我不說離五種清凈更有清凈。觀世自在。而我依此五種清凈。略廣說諸波羅蜜清凈之相。觀世自在。何者是略說諸波羅蜜清凈之相。觀世自在。一切波羅蜜有七種清凈。何等為七。所謂菩薩離我說法。復于他邊不求智慧故。此見諸法不生執著。知一切法能取大菩提故。不生異意異疑故。不自贊嘆不毀他人故。不欺不憍慢不放逸故。得少善法不生滿足心故。得此諸法于他人邊不生嫉妒慳吝心故。觀世自在。是名略說諸波羅蜜七種清凈應知

觀世自在。我復廣說諸波羅蜜清凈之相。依彼七種說諸波羅蜜清凈。何等七種。觀世自在。我說諸菩薩摩訶薩檀波羅蜜七種清凈。如實修行。何等為七。所謂依悲心施清凈。施清凈即戒清凈。見清凈。心清凈。口清凈。智清凈。意清凈。是名檀波羅蜜七種清凈應知

觀世自在。如是戒波羅蜜有七種清凈。何等為七。所謂菩薩摩訶薩于菩薩受持戒。如實知一切戒。如實能知離諸過法。彼法恒持堅固戒。至心戒。常隨順戒。于諸學中如實持戒

觀世自在。是名戒波羅蜜七種清凈應知

觀世自在。如是羼提波羅蜜有七種清凈。何等為七。所謂菩薩自信業報。于諸一切不饒益事心不嗔恨。若罵若嗔若打。一切惡事來加其身。不生報心。不懷結恨。若彼求悔應時即受。不令他惱。不求他求。不為有畏。不為飲食而行忍辱。于受他恩不忘還報。觀世自在。是名忍辱波羅蜜七種清凈應知

觀世自在。毗梨耶波羅蜜有七種清凈。何等為七。所謂菩薩如實知精進平等故。不為精進自高下他故。身體安住如山不動故。常勤精進故。心不怯弱故。所行堅固故。于諸善法起精進心不休息故。觀世自在。是名毗梨耶波羅蜜七種清凈應知

觀世自在。禪波羅蜜有七種清凈。何等為七。所謂菩薩善決定知諸相三昧禪波羅蜜。滿足三昧禪波羅蜜。如實知二分三昧禪波羅蜜。如實知隨順三昧去禪波羅蜜。不依止三昧禪波羅蜜。善練諸業所作善三昧禪波羅蜜。觀菩薩藏無量三昧禪波羅蜜。觀世自在。是名禪波羅蜜七種清凈應知

觀世自在。般若波羅蜜有七種清凈。何等為七。所謂離有無謗中道般若。依般若力如實能知三解脫義。謂空無相無愿。如實能知三種分別他力第一義諦。如實能知三種名相生相第一義相自體。如實能知世諦五明處。如實能知第一義諦。于七種真如不分別不戲論。一味多修行無量差別觀法。奢摩他毗婆舍那。隨聞如實修行成就。觀世自在。是名般若波羅蜜七種清凈應知

觀世自在菩薩白佛言。世尊。世尊此五種觀。一一觀有何等業。佛言。觀世自在。此五種觀各有五業應知。何等為五。所謂菩薩不著現報。常至心行諸波羅蜜不放逸故。不悕望報恩。攝取未來不放逸故。無諸過失能善滿足。善清凈善白凈。修諸波羅蜜故。依無分別巧方便。速滿諸波羅蜜故。依回向力一切生處得善果報。依彼如實修行諸波羅蜜不盡。乃至得阿耨多羅三藐三菩提故。觀世自在。是名菩薩諸波羅蜜差別業應知

觀世自在菩薩白佛言。世尊。世尊此諸波羅蜜何者最勝。佛言。觀世自在。所謂不吝資財。不著果報。回向大菩提。觀世自在。是名最勝應知。觀世自在言。世尊。何者是無染法。佛言。所謂無諸過無分別。是名無染法應知。觀世自在言。世尊。何者為明妙。佛言。所謂緣滅諸法應知。觀世自在菩薩白佛言。世尊。世尊何者是菩薩不動地。佛言。觀世自在。菩薩入初歡喜地具足大力不退諸法。是名菩薩不動地應知。觀世自在言。世尊。何等法是善清凈法。佛言。所謂滿足十地。乃至滿足佛地應知。觀世自在菩薩白佛言。世尊。世尊何故菩薩諸波羅蜜不盡。愛樂果報亦不盡。佛言。所謂迭相因生妙果應知

深密解脫經卷第四深密解脫經卷第五

　　　　元魏天竺三藏菩提流支譯


　　圣者觀世自在菩薩問品之二

圣者觀世自在菩薩白佛言。世尊。世尊何故諸菩薩。心不多樂諸波羅蜜果報。而多樂諸波羅蜜行。佛言。觀世自在。有五種法。何等為五。所謂樂于增上歡喜樂故。攝取自利利他故。樂未來世樂報恩故。不染諸法故。不失彼法故。應知。觀世自在菩薩白佛言。世尊。世尊此諸波羅蜜各有幾種勝妙之力。佛言。觀世自在。此諸波羅蜜各有四種妙力。應知。何等為四。一謂菩薩修行諸波羅蜜。遠離慳嫉心。遠離破戒心。遠離嗔心。遠離懈怠心。遠離散亂心。遠離諸見心故。能成就阿耨多羅三藐三菩提諸功德故。現身攝取自身他身故。于未來世能得廣大無盡愛果報故

觀世自在菩薩白佛言。世尊。世尊此諸波羅蜜何等為因。何等為果。何等為力。佛言。觀世自在。大悲為因。愛樂攝取眾生為果。能滿足菩提為力。應知

觀世自在菩薩白佛言。世尊。世尊若諸菩薩一切資財隨心所用不可窮盡。菩薩復有大悲愍心。何故世間貧窮眾生受種種苦。佛言。觀世自在。此諸眾生自業罪過。菩薩大悲。常欲與諸一切眾生無盡富樂。常懷憐愍堅固不動。觀世自在。若諸眾生無自罪障。世間無有貧窮眾生。觀世自在。譬如一切諸餓鬼等為渴逼惱。往見一切諸河大海悉皆干竭。此非諸河大海過咎。是諸餓鬼自罪業報。諸菩薩等施諸眾生一切資財。如彼大海無有過咎。而諸眾生受貧窮苦。如彼餓鬼自作惡業有如是報。非菩薩過。觀世自在菩薩白佛言。世尊。世尊菩薩何等波羅蜜。取諸法無體相。佛言。觀世自在。般若波羅蜜取諸法無體相。觀世自在言。世尊。若菩薩般若波羅蜜。取諸法無體相者。世尊。何故般若波羅蜜。不取諸法有體相。佛言。觀世自在。我說取無體相。無體相者。汝當莫著言語。何以故。無體相法離諸一切名字言語。內身證法不可以名字章句說。我依名字說言般若。取諸法無體相

觀世自在菩薩白佛言。世尊。如世尊說諸波羅蜜隨近波羅蜜大波羅蜜。世尊。何者是波羅蜜。何者是近波羅蜜。何者是大波羅蜜。佛言。觀世自在。菩薩從無量劫修行布施等諸波羅蜜。畢竟能得一切善法。而彼菩薩具煩惱性現行于心。而彼煩惱不能染菩薩。而菩薩能降伏煩惱。謂信行地于軟中信心而修諸行。是名波羅蜜。觀世自在。復有無量劫時。畢竟修行增上善法心行煩惱。面彼菩薩能伏煩惱。煩惱不能降伏菩薩。謂未入初地。應知。觀世自在。是名近波羅蜜。復次觀世自在。菩薩于無量劫畢竟修行上上善法。彼菩薩一切煩惱不行于心。所謂初地至八地第十地。觀世自在。是名大波羅蜜。應知

觀世自在菩薩白佛言。世尊。世尊此諸地中有幾種使煩惱。佛言。觀世自在。有三種使煩惱。何等為三。所謂害伴使煩惱。薄使煩惱。微細使煩惱。觀世自在。何者害伴使煩惱。謂從初地乃至第五地不俱生煩惱。俱生煩惱伴。彼菩薩害伴使煩惱不行于心。是故我說害伴使煩惱。觀世自在。何者是薄使煩惱。謂六地七地中。微細無明使煩惱。菩薩修行薄彼無明煩惱。是名薄使煩惱。觀世自在。何者微細極微細煩惱。謂八地上上地。一切無明使煩惱不行于心。唯有一切境界微細障。觀世自在。是名三種使煩惱應知

觀世自在菩薩白佛言。世尊。世尊說菩薩斷一切過得斷諸使。世尊。菩薩斷幾種過名斷諸使。佛言。觀世自在。菩薩斷三種過能斷諸使。何等為三。所謂皮膚及骨。觀世自在。初斷皮障離第一過。次斷膚障離第二過。次斷骨障離第三過。我說一切使盡。是名佛地。應知

觀世自在菩薩白佛言。世尊。世尊幾阿僧祇劫斷彼諸過。佛言。觀世自在。三大阿僧祇劫。無量時。無量月。無量半月。無量夜。無量晝日。無量念。無量剎那。無量無睺多。無量羅婆劫。斷彼諸過。應知

觀世自在菩薩白佛言。世尊。此諸地中諸菩薩煩惱有何等相。有何功德。愿為我說。而我應知。佛言。觀世自在。無有染相生諸煩惱。無量功德生諸煩惱。應知。何以故。菩薩于初地中自性。證于一切法界。善能覺知一切法界。是故菩薩如實能知。生諸煩惱非為不知。是故于自身中無有染相。以不能生諸苦過故。無有諸過。為眾生界斷因果故。菩薩無量功德是煩惱生。觀世自在菩薩言。希有世尊。是大菩提能大利益。以諸菩薩生諸煩惱。降伏一切聲聞緣覺一切善根。何況諸余無量功德。觀世自在菩薩白佛言。世尊。如世尊說。聲聞乘大乘是為一乘。世尊。何意作如是說。佛言。觀世自在。我聲聞乘中說種種法。所謂五陰。內六入。外六入。如是等我說彼法界一味。而彼聲聞不能覺知。是故我說有種種乘。觀世自在。如有眾生聞說如是分別執著。彼人不知一乘之體。取種種乘而證彼法。異異而取迭共諍論。我意如是。應知。爾時世尊而說偈言

　種種諸法相　　我依一理說
　生于下劣解　　我說名二乘
　如聞聲分別　　而不知彼義
　故諸乘相違　　憍慢眾生諍
　知諸地妙相　　及諸愿生處
　此勝相對治　　我說是大乘　

爾時觀世自在菩薩白佛言。世尊。深密解脫修多羅中。此法門者名為何等。云何奉持。佛告觀世自在菩薩言。觀世自在。此修多羅名地波羅蜜了義法門。汝今應當如是受持。說此地波羅蜜了義經時。七萬五千菩薩得大乘光明三昧

　　圣者文殊師利法王子菩薩問品第十一

爾時文殊師利法王子菩薩摩訶薩。依如來所作住持業差別白佛言。世尊。世尊如來法身有何等相。佛告文殊師利。如實修行十地波羅蜜。轉身成就得妙法身。是名諸佛如來法身相應知。文殊師利。彼佛法身有二種相不可思議。何等為二。所謂法身離諸戲論。離諸一切有為行相。而諸眾生執著戲論有為行相。文殊師利白佛言。世尊。聲聞緣覺轉身所得。為是法身。為非法身。佛告文殊師利。非法身也。文殊師利白佛言。世尊。若非法身是何等身。佛言。文殊師利。名解脫身。非法身也。依解脫身聲聞緣覺。諸佛如來其身平等。而佛法身差別殊勝。法身勝者。勝彼一切聲聞緣覺。無量無邊阿僧祇功德。奇特殊勝不可為譬為分別顛倒對治。彼人說如來生。文殊師利白佛言。世尊。諸佛生世有何等相。佛告文殊師利。化身生相隨世界相。一切種一切功德莊嚴住持相相應。是即化身生世間相應知文殊師利。而佛如來法身不生。文殊師利白佛言。世尊。我云何知化身所作現方便相。佛告文殊師利。一切佛國土三千大千世界中。大勢力家及福田家。一時退入胎住胎出胎。生已增長受五欲樂。而行大舍出家苦行。證菩提轉法輪入涅槃。文殊師利是應化身所作方便示現應知

文殊師利白佛言。世尊。世尊依如來法身住持力。幾種語為眾生說法。如來說法依可化眾生。未熟者令熟。已熟者令得解脫佛言。文殊師利。如來有三種語。何等為三。謂說修多羅。毗尼。摩得勒伽。文殊師利。是為三種。應知。文殊師利言。世尊。何等修多羅。何等毗尼。何等摩得勒伽。佛言。文殊師利我所說少事法。是名修多羅。少事法者。謂四種事。九種事。二十九種事。文殊師利。所言四種事者。謂聞事。歸依事。學事。菩提事。是名四種事。文殊師利。所言九種事者。謂施設事。眾生向受用事。向生事。向生住事。向染凈事。向種種事。能說事。可說事。眷屬事。是名九種事。文殊師利。所言二十九事者。謂依煩惱對染諸行事。隨順事。何者是隨順事。謂隨順彼人相未來世生因事故。依法相未來行因事。依凈分觀事。即彼處修行事。令心住事。現身受樂法行事。過一切苦觀行事。即如實知彼事。彼事有三種。依顛倒住持故。依眾生相外觀邪行住持相故。內心無憍慢住持故。修行住事。現證事。修行事。作向堅固事。觀彼九種事。觀察遠離不遠離方便事。向散亂事。不散亂。不失事。修行無障礙事。修行利益事。向堅固事。向彼實證事。具足得涅槃事。如來善說毗尼法。世間正見出諸外道一切勝事。不修行彼法退事。何以故。文殊師利。若于如來善說毗尼法中不能修行。令善法退非邪見過。文殊師利言。世尊。何者是毗尼相。文殊師利。毗尼相者。我為聲聞及諸菩薩說波羅提木叉。及波羅提木叉相應法。是名毗尼事。文殊師利言。世尊。菩薩有幾種法攝波羅提木叉。佛言。文殊師利。菩薩有七種法攝波羅提木叉。何等為七。所謂菩薩知說受持法。知說波羅夷事。知說過事。知說過事體。知說無過事體。知說起過事。知說受持法失事。文殊師利。是名菩薩七種法攝波羅提木叉。應知

文殊師利言。世尊。何者是摩得勒伽。文殊師利。我所說十一種相。示現了義經。是名摩得勒伽。文殊師利言。世尊。何等是摩得勒伽十一種相。佛言。文殊師利所謂世諦相。第一義諦相。觀菩提分法相。彼法相自體相。彼法果相。受彼法說相。彼法障相。彼法隨順相。彼法過失相。彼法利益相

文殊師利言。世尊。何者是世諦相。文殊師利。世諦相者有三種。何等為三。說人相。說分別體相。觀諸法思惟作種種業相應知。文殊師利言。世尊。何者第一義諦相。文殊師利第一義諦相有七種。如前七種真如中所說一者所謂無始有為行相第一義諦。二者相第一義諦。所謂我空法空。三者唯識第一義諦。知有為行唯是心識。四者執著第一義諦。所謂我說苦諦。五者邪行第一義諦所謂我說集諦。六者清凈第一義諦。所謂我說滅諦。七者正修行第一義諦。所謂我說道諦。文殊師利。行相第一義諦。執著第一義諦。邪行第一義諦。此三第一義諦。一切眾生平等無差別。文殊師利。相第一義諦。唯識第一義諦。此二第一義諦。一切法平等無差別。文殊師利。清凈第一義諦。聲聞緣覺菩薩阿耨多羅三藐三菩提平等無差別。文殊師利。正修行第一義諦。如聞妙法差別觀奢摩他毗婆舍耶。攝取般若波羅蜜。平等無差別。應知。文殊師利言。世尊。何者是觀菩提分法相。文殊師利。觀菩提分法相者。所謂觀一切種事。應知。文殊師利言。世尊。何者是彼法相。文殊師利。彼法相者如八種觀中。應知。文殊師利言。世尊。何等八種觀。文殊師利。所謂依實諦。住諦。過失。功德。通相。形相。相應相。廣略說相。文殊師利。實諦相者。所謂真如。住諦相者。所謂人相。分別差別體一向答相。隨問分別答相。置答相。密事示現相。過失相者。所謂我說諸法染過。功德相者。所謂我說一切凈法無量利益相。通相者。有六種。應知。何等六種。謂真實義通。得通。說通。離二邊通。不可思議通。意通。形相者。所謂三世三有為相四種因緣。相應相者。有四種。應知。何等為四。謂相待相應。能作所作相應。生相應。法體相應。相待相應者。謂何等因何等緣。能生有為行名字等用。是名相待相應。能作所作相應者。何等因何等緣。能得法。能生法。能生法已能成辦業。是名能作所作相應。生相應者。謂何等因何等緣。知法說法示法。能成能正覺知。是名生相應。法體相應者。略說有二種。何等為二。謂一者凈。二者不凈。文殊師利。凈有五種相。不凈有七種相。文殊師利。何者凈五種相。一者彼現前見相。二者依彼現前見相。三者自相譬喻相。四者成就相。五者說清凈阿含相。文殊師利。何者是彼現前見相。謂一切有為行無常。一切有為行苦。一切法無我。世間現前見法。如是等是名彼現前見相。應知。文殊師利。何者是依彼現前見相。所謂一切諸有為行一相故。不失未來善不善業。依彼粗法現見故。依種種業見種種眾生現見故。依善不善業。受苦受樂現見故。于現見法中譬喻。如是等彼依止現見相。應知

文殊師利。自相譬喻相者。所謂內外一切世間現見譬喻因緣。如是等名為自相因緣譬喻。應知。如是依彼現見相。依止彼現見相譬喻相。一向成就彼事。名為成就相。應知。文殊師利。何者是說清凈阿含相。所謂一切智人說彼寂靜涅槃之相。如是等名清凈阿含相。應知。文殊師利。汝應如是深觀察五種清凈相。深觀察已知清凈。知清凈已修行。應知

文殊師利白佛言。世尊。有幾種法。知一切智人相。佛言。文殊師利。有五種法。知一切智人相。何等為五。有人出世。于諸一切天人世間名一切智。有人畢竟成就三十二大人之相。得十力法。能斷一切眾生疑。具四無畏。降伏一切諸魔怨敵。說法更無能作礙難。于說法中善說八圣菩提道分。現證成就四沙門果。文殊師利。如是依生依相。斷疑降伏無人能難。現見沙門五種法現前。是名一切智人相。應知。文殊師利。此依生成相應。現見相應。量相應。比智相應。圣人說法相應。知五種相。是名清凈相。應知。文殊師利。何者是七種不清凈相。所謂彼相似見相。彼不相似見相。有一切相似見相。一切不相似見相。自譬喻異相。不成相。說法不清凈阿含相。文殊師利。何者是有一切相似見相。謂一切法依意識知同相。如是等名為一切法相似同見相。文殊師利。何者是一切法不相似見相。謂法相體相。業法因果異相。一一相。異相。畢竟彼彼相待異相。如是等是名一切不相似不同見相。文殊師利。何者是自譬喻異相。謂彼相似見相譬喻中。有一切不相似不同相。為成彼事一向不成。是故我說彼不成相。文殊師利。自譬喻中彼不相似見相。有一切相似同相。為成彼事一向不成。是故我說不成相。若不成相者。彼法不清凈。若法不清凈者不應修行。是故我說不清凈阿含相。以自性不清凈。應知。文殊師利。何者是法體。所謂如來出世及不出世。法住法體法界是名法體。相應知

文殊師利言。世尊。何者是略廣相。文殊師利。所謂略說一句。彼一句上上句差別無量句。乃至說應至處。是名略說。應知

文殊師利言。世尊。何者是得相。文殊師利。謂取諸法見觀菩提分法。我說菩提分法四念處等。是名彼法自體相。共世間出世間遠離染相。彼法果起世間出世間功德。是名彼得相。文殊師利。即彼法依解脫智受用。應知。廣為人說示現。是名彼法隨順示現相。文殊師利。即彼修行菩提分法。離道相違染法。是名向障法。應知。文殊師利。為彼法多生增長。是名隨順彼法相。文殊師利。障諸法是名過相。文殊師利。隨順彼法功德。是名利益相。應知

爾時文殊師利菩薩白佛言。世尊。惟愿世尊為諸菩薩更重略說修多羅毗尼摩得勒伽義。不共一切外道二乘陀羅尼相。諸佛如來說甚深法。諸菩薩得甚深意。得已能入一切佛法。佛告文殊師利。汝今諦聽。我當為汝略說陀羅尼義。諸菩薩等聞我法已能得我意。得我意已入于我法。文殊師利。何者略說陀羅尼義。所謂我說一切染法。一切凈法。破一切法不覺相。無作相。無分別相。無我相。如是如是法。我說不覺無作無分別無我相。以一切無覺無我相。是故染法。非先是染后時得凈。諸凈法者。亦非先凈后得名染。愚癡凡夫依虛妄染。身執著我法。計自體相。依因邪見而言有我。所謂我能見能聞能嗅能味能觸。我能知我能食我染我凈。生如是等諸邪見行。若人如是如實能知離煩惱身。彼人能得離諸煩惱斷諸戲論。畢竟清凈得無為身。無有一切諸有為行。文殊師利。是名略說陀羅尼義。應知。爾時世尊而說偈言

　諸法本無染　　后時不清凈
　染及于清凈　　是諸法無我
　染身見有我　　生于我所相
　我染及清凈　　我見及以食
　若能如是知　　彼人離煩惱
　能得無染身　　是故名無為　

文殊師利菩薩白佛言。世尊。世尊如來心生有何等相。愿為我說。佛告文殊師利。文殊師利如來非心意意識得名。而無諸行心生得名。依應化身說名為生。文殊師利言。世尊。若法身離于諸行。云何離作心行而能生心。佛言。文殊師利。依本方便般若修行自然而生。文殊師利。譬如睡眠無心覺起而能覺起。文殊師利。如入滅盡定而無起心。依本作心自然而起。文殊師利。如眠滅定二無起心依本而起。如是如來心生依本。般若方便修行成就。應知

文殊師利菩薩白佛言。世尊。世尊說如來應化所作化身。為是有心。為是無心。佛言。文殊師利。得言有心。得言無心。何以故。以自心不得自在故言無心。假他力故言有心。文殊師利白佛言。世尊。如世尊說。如來行處。如來境界。此二種法有何差別。佛言。文殊師利。言如來行處者。一切諸佛功德平等不可思議。無量功德莊嚴清凈佛之國土。是名諸佛如來行處。文殊師利。言如來境界者有五種。何等為五。所謂眾生界。世界。法界。可化眾生界。方便界。文殊師利。如來行處。如來境界。如是差別。應知

文殊師利菩薩白佛言。世尊。世尊如來得大菩提。轉大法輪。入大涅槃。此三種相云何差別。應云何知。佛告文殊師利言。文殊師利。無有二相。不證菩提。非不證菩提。不轉法輪。非不轉法輪。非入大涅槃。非不入大涅槃。文殊師利言。世尊。我解世尊所說之義。何以故。如來法身本來常清凈故。應化身示現故。文殊師利言。世尊。眾生見彼應化之身。聞應化身。解應化身。供養贊嘆應化之身。得諸功德于何身得。佛言。文殊師利。以能正念如來身故。以應化身依如來法身住持力得。文殊師利白佛言。世尊。世尊等無心無作無行。何義故。如來法身為諸眾生出大光明。及出無量應化鏡像。而諸聲聞辟支佛等解脫之身無如是相。佛言。文殊師利。等無心無作。譬如日月摩尼珠等。為諸眾生出大光明及種種物。而水琉璃頗梨珠等無心無作。不出一切光明等物。何以故。依大眾生住持力故。依諸眾生增上業故。文殊師利。譬如善巧練治珠寶能出影像。余不善者不出光明。文殊師利。諸佛如來亦復如是。依無量法正觀修行方便般若。作諸善業集諸善根。依佛法身方便智慧出諸光明。及出無量應化色像。聲聞緣覺解脫之身。不能修集一切善根故不能出

文殊師利菩薩白佛言。世尊。世尊說依諸佛菩薩住持力故。一切眾生成就世間功德之身。所謂生于剎利婆羅門大長者家。欲界色界無色界。一切處。一切身。一切功德果報成就皆依諸佛及諸菩薩住持力得。世尊。何意作如是說。佛言。文殊師利。如來住持之力及菩薩力。隨說何等道。何等修行。若有人能依于彼道如實修行。彼人一切生處一切身。一切世間果報成就。文殊師利。若人不能信于彼道。又復不能如實修行。謗我法諍我法。而于我身生惡嗔心。彼人命終一切生處。常得一切下劣惡身。受惡果報。文殊師利。依于此義汝今應知。非但成就上妙勝身及勝果報。依佛如來住持力。得下劣惡身及惡果報。亦依如來住持力得

文殊師利白佛言。世尊。世尊不凈國土中。何法易得何法難得。世尊。凈佛國土中。何法易得何法難得。佛告文殊師利言。文殊師利。不凈國土中有八事易得二事難得。何等為八。所謂外道易得。受苦眾生易得。生下姓家勢力敗壞易得。惡行眾生易得。破戒眾生易得。入惡道眾生易得。發下品心小乘眾生易得。發菩提心菩薩狹劣心易得

文殊師利。何者二事難得。高心修行菩薩難得。諸佛如來出世難得。文殊師利。凈佛國土中八事難得。二事易得。應如是知。爾時文殊師利法王子菩薩白佛言。世尊。此深密解脫修多羅中。此法門當名何等。云何奉持。佛告文殊師利法王子菩薩言。文殊師利。此法門名說諸佛如來住持力了義經。文殊師利。如來所說了義修多羅其義如是。汝當奉持。說此如來住持力了義經時。七萬五千菩薩得滿足法身。文殊師利法王子菩薩摩訶薩。及諸一切天人阿修羅大眾。歡喜奉行

深密解脫經卷第五