　　No. 595

佛說嗟襪曩法天子受三歸依獲免惡道經

　　　　西天中印度摩伽陀國那爛陀寺三藏傳教大師賜紫沙門臣法天奉　詔譯


如是我聞。一時世尊。在舍衛國。祇樹林給孤獨園。與大苾芻眾俱。是時有一天子。名嗟[革*(卄/(ㄇ@人)/戊)]曩法。天報將盡。唯余七日。而乃先現五衰之相。身無威德。垢穢旋生。頭上花鬘。咸悉萎萃。諸身分中。臭氣而出。兩腋之下。悉皆汗流。時嗟襪曩法。由是之故。不樂本座。宛轉于地。悲哀啼泣。而作是言。苦哉苦哉。曼那吉爾池。苦哉苦哉。洗浴之池。苦哉苦哉。寶車與粗惡歡喜雜林等。如是諸園苑。不復更游戲。苦哉苦哉。跛里耶多羅迦花。永不采摘。雜寶柔軟之地。永不履踐。苦哉苦哉。天眾妓女端嚴殊妙。常所侍衛。今相舍離。是時有余天子。見斯事已。往帝釋所。白言天主。彼嗟襪曩法。五衰現前。命余七日。宛轉在地。悲哀啼泣。作如是言。苦哉苦哉。曼那吉爾。洗浴等池。苦哉苦哉。寶車及粗惡歡喜雜林等。如是諸園苑。不復更游戲。苦哉苦哉。跛里耶多羅迦花。永不采摘。雜寶柔軟之地。永不履踐。苦哉苦哉。天眾妓女。端嚴殊妙。常所侍衛。今相舍離。天主。我見是已。心甚傷切。故來告白

爾時帝釋天主。心悲愍故。往嗟襪曩法所。而告之言。天子云何。而汝賢者。宛轉于地。悲哀啼泣。說諸苦事。傷動見者。時嗟襪曩法。忽聞是語。從地而起。整服肅容。合掌而立。白帝釋言。天主。我今壽命唯余七日。命終之后。墮閻浮提王舍大城。以宿業故而受豬身。天主。既受彼身。于多年中。食啖糞穢。我觀此苦。是故愁憂

爾時帝釋天主。聞是語已。心甚悲愍。告嗟襪曩法天子言。賢者。汝可誠心歸命三寶。應作是言。歸依佛兩足尊。歸依法離欲尊。歸依僧眾中尊。時彼嗟[革*(卄/(ㄇ@人)/戊)]曩法天子。以死怖故。畏傍生故。白帝釋言。憍尸迦。我今歸依佛兩足尊。歸依法離欲尊。歸依僧眾中尊。時彼天子。受三歸已心不間斷。以至命終。諸天之法。下智有見。不能觀上。時帝釋天主。觀彼天子。生于何處。為生南閻浮提王舍大城受豬身耶。為不受豬身。盡彼天眼。觀之不見。又觀傍生鬼界。亦復不見。又觀娑訶世界人間。亦復不見。乃至四大王眾天。及忉利天。盡彼觀察。都不能見

爾時帝釋天主。既不見已。心生疑慮。于是帝釋往祇樹林。詣世尊所。頂禮佛足。退坐一面。白佛言。世尊。彼嗟[革*(卄/(ㄇ@人)/戊)]曩法天子。五衰現前。命在七日。宛轉在地。悲哀啼泣。說諸苦事。傷動見者。我時到彼。見此事已。而問之言。云何賢者。悲啼懊惱。憔悴若此。時嗟襪曩法。而告我言。我今壽命。唯余七日。命終之后。墮閻浮提。生王舍城。而受豬身。于多年中以諸糞穢而為食啖。我聞此說。心極悲愍。乃告之言。今汝賢者。欲脫斯苦。當歸命三寶。作如是言。歸依佛兩足尊。歸依法離欲尊。歸依僧眾中尊。時嗟襪曩法。以死怖故。畏傍生故。而白我言。我今歸依佛兩足尊。歸依法離欲尊。歸依僧眾中尊。時嗟襪曩法。受三歸竟。而后命終。世尊。我今不知。彼嗟襪曩法。托生何處

爾時世尊。以正遍知。告帝釋言。憍尸迦。今嗟襪曩法天子。已生睹史多天。受五欲樂。爾時帝釋天主。聞佛語已。歡喜踴躍。心意快然。諸根圓滿。即于佛前。說伽陀曰

　若歸依于佛　　彼不墮惡道
　棄舍人身已　　當獲得天身
　若歸依于法　　彼不墮惡道
　棄舍人身已　　當獲得天身
　若歸依于僧　　彼不墮惡道
　棄舍人身已　　當獲得天身　

復說伽陀曰

　誠心歸命佛　　彼人當所得
　若晝若夜中　　佛心常憶念
　誠心歸命法　　彼人當所得
　若晝若夜中　　法力常加持
　誠心歸命僧　　彼人當所得
　若晝若夜中　　僧威常覆護　

爾時帝釋天主。說伽陀已。世尊印言。如是如是

　歸命佛法僧　　定不墮惡道
　棄舍人身已　　當獲得天身　

爾時世尊。說伽陀曰

　若佛陀二字　　得到于舌上
　同彼歸命等　　不虛過一生
　若達磨二字　　得到于舌上
　同彼歸命等　　不虛過一生
　若僧伽二字　　得到于舌上
　同彼歸命等　　不虛過一生　

又說偈言

　佛法僧名若不知　　彼人最下故不獲
　輪回宛轉而久處　　如迦尸花住虛空　

佛說是經已。諸苾芻眾。天帝釋等。一切大眾歡喜。信受作禮而退佛說嗟襪曩法天子受三歸獲免惡道經