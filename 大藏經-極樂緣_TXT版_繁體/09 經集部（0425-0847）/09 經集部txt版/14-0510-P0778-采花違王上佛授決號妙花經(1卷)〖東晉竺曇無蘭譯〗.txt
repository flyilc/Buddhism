　　No. 510 [No. 509]

采花違王上佛授決號妙花經

　　　　東晉天竺三藏竺曇無蘭譯


昔者世尊。游羅閱只說經散慧。初語亦善中語亦善竟語亦善其義微妙。凈修梵行。所講廣普。時王便給使數十余人。常采好花以給王家。后宮貴人婇女大小。一日俱出城外采華。欲還入城路逕遇佛。遙見世尊相好威光巍巍無量。猶星中月。若日初出照于天下。與圣眾俱弟子菩薩前后圍繞。往詣佛所稽首為禮。心自念言。人命難保。佛世難遇。經法難值。今遭大圣。猶病者得良醫。身既貧賤加屬縣官。羈役之患恒不自從。國王嚴急。主給采花常以早進。設失時節或能見誅。日不再中。圣眾難遇億世時有。寧棄身命。以花上佛并散圣眾。因受經戒聽省深法無窮之慧。我于無數劫。為人所害不可稱載。未曾為法而惜身命。今供世尊三寶之業。縱使見害。不墮苦痛必生安處。便以華散佛及圣眾上。卻自歸命一心重禮。佛知其念發大道意。甚慈愍之。具為散講大乘之法六度無極四等四恩三脫菩薩時。諸采華人皆發無上正真道意心解佛慧。至不退轉無所從生。佛即授決后當得佛。號曰妙華如來至真等正覺明行成為善逝世間解無上士道法御天人師號佛世尊。其邊人聞莫不怡悅。啟受大法供奉三寶。時采華夫供養受決。稽首佛足還歸家中。與家二親妻子辭別。我今命盡為王見殺。父母愕然問何罪咎。諸子答曰。為王所使行采諸華。中遙見佛以華貢上。王大嚴急既違失時。復無有華必見危命。故辭別耳。二親聞之益以愁戚。當奈之何。發篋視之滿中好華須曼雜香。香薰郁郁遠徹四面。父母告曰。可以進王。諸子各曰。眾人見之必傳至王。又復違時恐不得安。時王大嗔。見不時來復散眾華。遣邊大臣多將人兵收取將來。則受王教反縛入宮。罪當棄市。諸人不恐面色不變。王怪問之。汝等罪過命在不測。縛來當殺。何故不懅面色不改。即白王曰。人生有死物成有敗。我從無數劫每以非法不惜身命。朝早采華值遇世尊。以華供上稽首歸命。爾時以知違令當死。寧以有德而死。不以無德而存。還視華篋續滿如故。皆是如來恩仁所覆。王甚怪之心不信然。故往詣佛稽首足下。卻坐一面叉手問佛。有是意不。佛言然王。此人至心欲度十方不惜身命。故取眾華以散上佛。意無想報以得受決。將來成佛號曰妙華至真等正覺。用發大意受決之故。慈心之香華滿篋器莫不聞知。王大歡喜。疾解眾縛悔過自責。愚意不及系縛菩薩。惟原其罪。佛言。善哉善哉。能自改者與無過同。佛說如是。王及臣民莫不悅豫。作禮而去。采華違王上佛授決號妙花經