　　No. 750

沙彌羅經

　　　　失譯附三秦錄


昔有小兒。名曰沙彌羅。年始七歲。意好道德。隨一沙門。為作弟子。處在山中。給師所使。誦念經法。心不懈怠。至年八歲。得阿羅漢。道眼能洞視。所見無極。耳能徹聽。天上天下。所為善惡。皆悉聞之。身能飛行。在能至到。能分一身。變作萬身。自在現化。無所不作。自知宿命。所從來生及諸人物。蚑行蠕動。皆悉知之。坐見宿命。為五母作子。時便自笑。時師顧問。語沙彌羅。汝笑何等。此間山中。亦無歌舞。汝笑我耶。沙彌羅言。不敢笑師。我還自笑。一神受身。為五母作子。五母為我晝夜啼哭。感傷愁毒。不能自止。恒言念子。未曾忽忘。自念一身。而愁五家。是以自笑。不敢笑師。我為第一母作子。時有并鄰居。亦生一子。與我同日。我死以后。同日子出入行步。母見之便言。悲念我子在家。亦當出入行步如是。感傷悲哀。淚下如雨。我為第二母作子。時我夭命早死。我母見人乳兒。便念乳我。悲念感傷。我為第三母作子。時年始十歲。我命復死。我母飯時。便悲淚出。我子在者。當與俱食舍我死去。使我獨食。哽咽呼天。怨言念子。我為第四母作子。時薄命先死。我母見我等輩。同時因媒娶婦。悲念我言。今子在者。亦當娶婦。我何所犯。而殺我子。我為第五母作子。時年始七歲。好道辭家。舍母隨師。入山求道。一心思禪。得阿羅漢道。我母日日啼哭念我。我生一子。隨師學道。不知所在。饑渴寒暑。今為死生。于是五母共會一處。各各悲哀。言念我子。相對啼哭。不能自止。我一魂神。展轉五母腹中作子。依因二親。受形成人。而使五母啼哭發狂。各念我身。乃欲自殺。是故笑耳。我念世間。欲網因緣。生死罪福。造行根源。惡入地獄。善行生天。我畏世苦。辭家入山。精進禪定。得道升仙。睹見餓鬼地獄畜生。苦痛之處。代為恐怖。憐傷五母。不能自脫。又憂我身。我所求索。愿行如言。永離生死。斷絕身根。如人不種當所泥洹。善會師說。已飛騰虛空沙彌羅經