　　No. 537

佛說越難經

　　　　西晉居士聶承遠譯


聞如是。一時佛在波羅奈私國。賢者飛鳥聚。彼時國中有四姓長者。名曰越難。大豪富珍奇珠寶牛馬田宅甚眾多。難為人慳貪嫉妒。不信道德不喜布施。日未沒。常敕門監。有來乞丐者勿得通也

難有一子名曰栴檀。亦復慳貪。難后壽盡還生其國中。為盲乞婦作子。其夫言。汝身有重病。今復懷軀。我貧窮無以衣食。汝便自去。婦受教出門外。未遠得大聚糞。便止其中。至九月生一子。兩目復盲。其母行乞食養之。至年七歲。其母言。我養汝大久。且自行拄杖。取食器行乞。當自悲言。世間貧者最為苦惱。今我薄命生貧家。兩目復盲無所見。復為人所輕易。今有乞我少所飲食。愈我饑者。譬如天雨。渴者得飲。兒聞母說如是。便行家家乞丐。復到栴檀家。其子適到時守門者適小出。盲兒徑入前到中庭。如母教說之。時栴檀在高觀上聞其語。大怒呼守門者問之。誰內此盲乞兒者。門監大恐怖。即牽盲兒撲于門外。傷其頭面。復折右臂。壞其食器飯散其地。身體大痛。兒呼悲啼。其母聞之即走到兒所言。何等弊人嬈我子者。我子尚小。兩目復盲。有何等過乃取如是。何壹感天。兒對母言。我到此門中乞。有高聲人。呼多力人牽撲傷我。身體大痛如是。今且死不久。時門上有守神。便謂之言。汝得是痛。尚為小耳。其大在后。汝坐前世有財不布施故。得勤苦。世間富貴無有常。富貴而不布施。如無有財等也。死更苦痛乃愁悔當復何益。時觀者甚眾多。各各自語。其聲遠聞

佛時從念道覺。與諸比丘俱入城分衛。佛問阿難。是何等聲。匆匆乃如是。阿難便白佛。說盲子母本事已。便叉手白佛。愿哀矜到此兒所。佛默然不應。分衛還飯已。便往視之。見盲兒創痛。以手摩其頭目便即開。折傷處即愈。因自識宿命。佛問。汝是前世長者字難不。對言。是也

佛告阿難。人居世間甚勤苦愚癡。一世父子不相識知

爾時佛說經。解散其意

　人求子索財　　于此二事中
　甚憂勤苦痛　　他人而得果
　有身不能保　　何況子與財
　譬如夏月暑　　息止樹下涼
　須臾當復去　　世間無有常　

阿難白佛。此兒命盡當趣何道。佛言。當入大泥梨中一宿佛說是經時。八萬余人皆棄三垢得法眼。諸弟子皆歡喜。為佛作禮而去佛說越難經