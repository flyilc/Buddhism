　　No. 734

佛說鬼問目連經

　　　　后漢安息國三藏安世高譯


聞如是。一時佛住王舍城迦蘭陀竹園。爾時目連晡時從禪定起游恒水邊。見諸餓鬼受罪不同。時諸餓鬼見尊者目連。皆起敬心。來問因緣

一鬼問言。我一生以來。恒患頭痛。何罪所致。目連答言。汝為人時。好以杖打眾生頭。今受花報果入地獄

一鬼問言。我一生已來。資財無量。而樂著弊衣。何罪所致。目連答言。汝為人時。布施作福。還復悔惜。今受花報果在地獄

一鬼問言。我一生已來。宿無常處。恒倚巷陌。何罪所致。目連答言。汝為人時。客來投止。不肯安處。見他客止。方復嗔恚。今受花報果入地獄

一鬼問言。我食不啖一斛。而不得飽。何罪所致。目連答言。汝為人時。飯飼眾生。初不令足。今受花報果入地獄

一鬼問言。我一生已來。腹大如甕。咽細如針孔。不得下食。何罪所致。目連答言。汝為人時。作聚落主。自恃豪強。輕欺百姓。強打拍人。索好美食。今受花報果入地獄

一鬼問言。我一生已來。恒患男根瘡爛。痛不可言。何罪所致。目連答言。汝為人時。佛圖精舍清凈之處。行于淫欲。今受花報果入地獄

一鬼問言。我一生已來。多有兒子。皆端正可喜。而皆早死。念之斷絕。痛不可言。何罪所致。目連答言。汝為人時。見兒殺生。助喜啖肉。殺生故短命。喜故痛毒。今受花報果入地獄

一鬼問言。我一生已來。有一狗體大牙利。兩目赫赤。常來啖我。何罪所致。目連答言。汝為人時。喜將狗獵。殘害眾生無有慈心。今受花報果在地獄

一鬼問言。我一生已來。有一人持諸利刀。常割我肉。盡便持去須臾尋生而復來割。痛不可言。何罪所致。目連答言。汝為人時。喜屠割眾生。初無慈心。今受花報果入地獄

一鬼問言。我一生已來恒患身體處處皆痛。不可得忍。何罪所致。目連答言。汝為人時。好漁獵。所網得魚。投之沙土。令其苦死。今受花報果入地獄

一鬼問言。我一生已來。頑無所知。何罪所致。目連答言。汝為人時。強勸人酒。令其顛倒。今受花報果入地獄

一鬼問言。我一生已來。恒患熱渴。行見恒河冀入其中以除熱渴。方入其中。身體焦爛。肌肉離骨。渴欲飲人。一口之腹。五藏焦爛痛不可言何罪所致。目連答言。汝為人時。喜焚燒山澤。殘害眾生。今受花報果入地獄

一鬼問言。我一生已來。恒患饑渴。欲至廁上取糞啖之。廁上有大力鬼。以杖打我。初不能得近。何罪所致。目連答言。汝為人時。作佛圖主。有客比丘來慳惜不與食。待客去后。乃行與舊僧。慳惜僧物。故今受花報果入地獄

一鬼問言。我一生已來。恒處不凈。臭惱纏身不能得離饑渴之時還食此不凈。何罪所致。目連答言。汝為人時。作婆羅門子。有一道人。中后來就汝乞食。汝爾時當作是方便。令此道人不復來乞。便取其缽。盛糞著底。以飯覆之。道人得缽。還至本處。著一面澡漱既訖。攝缽欲食。缽中臭穢不可得近。以是之故。墮在地獄。汝將來世墮糞屎彌犁地獄中

一鬼問言。我一生已來。肩上有銅瓶。盛滿中洋銅。一手捉銅杓以取之。還灌其頭。痛不可言。何罪所致。目連答言。汝為人時。作僧維那知僧事。有一瓶酥。藏著余處。不行與僧。待客去后。乃行與舊僧。此酥是招提僧物。一切有分。慳惜僧物故。今受花報果入地獄

一鬼問言。我一生已來。或登刀山劍樹地獄。或墮火坑鑊湯地獄。種種受苦。無復休已。何罪所致。目連答言。汝為人時。作天祠主。烹殺三牲。祭祀天神。血肉灌灑四方。語眾人言。汝等祠祀。大得吉利。作此魔邪之言妖[薛/女]之語。輕欺百姓。誑惑父母。以是之故。果入地獄

一鬼問言。我一生以來。常吞鐵丸。何罪所致。目連答言。汝為人時。作沙彌子。取凈水作石蜜漿。石蜜堅大。盜打取少許。眾僧未食盜食一口故。以是因緣。果入地獄。汝將來世。常吞鐵丸。爾時目連與諸餓鬼。說往昔因緣經竟。還來在耆阇崛山。一切大會。聞佛所說。稽首奉行佛說鬼問目連經