　　No. 533

菩薩生地經

　　　　吳月氏優婆塞支謙譯


聞如是。一時佛游于迦維羅衛國釋氏精廬。尼拘類樹下坐。與五百比丘眾俱。是時城中有釋種長者子。名差摩竭。行詣佛所。稽首畢一面坐。叉手白佛言。菩薩何行。疾得無上正真之道。普具三十二相。從一佛國到一佛國。臨壽終時其心不亂。所生不墮八難之處。常知去來之事。悉成諸法周滿達事。知一切法無所掛礙。信解空行。得不起法忍。恒以至心欲作沙門。未曾犯戒。不樂居處。佛言。大哉差摩竭。乃問菩薩之行。忍辱為本。以立忍力乃疾得佛。忍有四事。何等為四。一曰若罵詈者默而不報。二曰若撾捶者受而不挍。三曰若嗔恚者慈心向之。四曰若輕毀者不念其惡。佛時頌曰

　撾罵不以恚　　輕毀亦不恨
　菩薩忍如是　　所問悉可得
　慎言不欺慢　　未曾起亂意
　不犯不有惡　　是行得佛疾
　開士常以忍　　敦誠行大慈
　是用得成佛　　三十二相明
　從事于惡者　　常喜加捶杖
　害心施于人　　是不離惡道
　邪見自貢高　　急憋好嗔恚
　彼為自投冥　　終不近菩薩
　愚以貪強梁　　自用無禮敬
　不知孝父母　　是以有獄苦
　夫欲疾得佛　　常修戒德本
　依受善師教　　等心施于人　

又有四事行疾得佛。何等為四。一曰愛樂明經好菩薩道。盡心護法教誨于人。二曰遠離女人不與從事。三曰常好布施沙門梵志。四曰以不睡臥心習空行。佛時頌曰

　若以樂沙門　　常勤護經道
　愛法不遠師　　如是人難得
　深學求佛意　　多聞廣開人
　好施無慳心　　是行得佛疾
　女人不可親　　敗德亂世間
　從事于欲者　　未曾近菩薩
　是以清高士　　常防遠女色
　凈修菩薩道　　大悲濟天下　

于是差摩竭。即解身珠寶瓔珞用散佛上。佛之威神。令其所散止于虛空化成寶蓋。中有五百化人出。亦解身珠寶以散佛上。俱發聲言。愿發無上正真道意。差摩竭。見諸化人踴躍歡喜。問佛言。此化所出從天來耶。四方四隅地中出耶。佛報言。是化不從十方來。亦非天亦非龍。亦非神亦非人。亦非地水火風空。非色痛想行識。亦非意非心非作非往非來。亦非今世亦非后世亦非生死。是人名化字無從生號為空。如影現于鏡中。無執無舍無由來無所得。無我無人無命無識。若男子女子。見知諸法如化無識。聞此好信而行應者。是即佛子。為已去冥興世間明。為能降魔成極大德。是為沙門梵志。為清凈菩薩大人。為無從生已得授決。為不退轉無上之人。信樂此法為如是也

佛告差摩竭。若聞此經。而心驚怪誹謗形笑。當知是輩非沙門梵志。是為外道放逸之人。為無反復惡師之人。為暗蔽無眼詐稱菩薩。是為誣罔抵突之人也。于是弊魔來問佛言。信此法者能有幾人。佛報魔言。有四百億欲天及人。皆得無所從生法樂于中立。是時差摩竭得不起法忍。五百比丘及五百清信士二十五清信女。皆得立不退轉地。壽終悉當生于西方無量壽佛清凈國。常護持無數佛法。教化成就一切人民。使不退轉。如是無極恒沙邊劫。當于此土以次作佛。魔聞佛言。稍稍卻行。而謂佛言。后可不須復說此法也。賢者阿難白佛言。當何名此經。以何奉持之。佛語阿難。是經名為菩薩生地經差摩竭所問。當奉持之。百劫行五度無極。而無大智無菩薩者。不如諷誦此經義以分布為人說。佛時頌曰

　若信學生地經　　其功德無有量
　斯已度三惡道　　后受者福皆然　

佛說此已。差摩竭及四輩弟子諸天龍神。皆歡喜受持菩薩生地經