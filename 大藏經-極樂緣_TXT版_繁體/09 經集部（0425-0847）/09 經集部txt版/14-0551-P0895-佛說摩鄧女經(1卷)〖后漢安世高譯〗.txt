　　No. 551 [No. 552]

佛說摩鄧女經

　　　　后漢安息國三藏安世高譯


聞如是。一時佛在舍衛國祇樹給孤獨園。時阿難持缽行乞食。食已阿難隨水邊而行。見一女人在水邊擔水而去。阿難從女丐水。女即與水。女便隨阿難。視阿難所止處。女歸告其母。母名摩鄧。女于家委地臥而啼。母問女何為悲啼。女言。母欲嫁我者莫與他人。我于水邊見一沙門從我丐水。我問何字名阿難。我得阿難乃嫁。母不得者我不嫁也。母出行問阿難。阿難者承事佛。母已知還告女言。阿難事佛道。不肯為汝作夫。女啼不飲食言。母能知蠱道。母出請阿難歸飯。女大喜。母語阿難。我女欲為卿作妻。阿難言。我持戒不畜妻。復言。我女不得卿為夫者便自殺。阿難言。我師佛。不得與女人共交通。母入語女。阿難不肯為汝作夫。言其有經道者不得畜婦。女對母啼言。母道所在。母言。天下道。無有能過佛道及阿羅漢道。摩鄧女復言。但為我閉門戶無令得出。暮自當為我作夫。母閉門以蠱道縛阿難。至晡時。母為女布席臥處。女大喜自莊飾。阿難不肯前就臥處。母令中庭地出火。前牽阿難衣語阿難言。汝不為我女作夫。我擲汝火中。阿難自鄙為佛作沙門。今日反在是中不能得出。佛即持神。心知阿難。阿難還至佛所白言。我昨日行丐食。于水邊見一女人我從丐水。我還到佛所。明日有一女人名摩鄧。請我欲得歸飯我。出便牽我。欲持女與我作妻。我言。我持佛戒不得畜妻。女見阿難得脫去于家啼哭。母言。其有事佛者我道不能勝。我本不語汝耶。女啼不止續念阿難。女明日自行求索阿難。復見阿難行丐食。隨阿難背后。視阿難足視阿難面。阿難慚而避之。女復隨不止。阿難還歸佛所。女守門。阿難不出。女啼而去。阿難前白佛。摩鄧女今日復隨我。佛使追呼摩鄧女見之。佛問汝追逐阿難。何等索。女言。我聞阿難無婦。我又無夫。我欲為阿難作婦也。佛告女言。阿難沙門無發。汝有發。汝寧能剃汝頭發不。我使阿難為汝作夫。女言。我能剃頭發。佛言。歸報汝母。剃頭發來。女歸到母所言。母不能為我致阿難。佛言。剃汝頭發來。我使阿難為汝作夫。母言。子我生汝。護汝頭發。汝何為欲為沙門作婦。國中有大豪富家。我自能嫁汝與之。女言。我生死當為阿難作婦。母言。汝何為辱我種。女言。母愛我者。當隨我心所喜。母啼泣下刀剃女頭發。女還到佛所言。我已剃頭發。佛言。汝愛阿難。何等。女言。我愛阿難眼。愛阿難鼻。愛阿難口。愛阿難耳。愛阿難聲。愛阿難行步。佛言。眼中但有淚。鼻中但有洟。口中但有唾。耳中但有垢。身中但有屎尿臭處不凈。其有夫妻者。便有惡露。惡露中便有子。已有子便有死亡。已有死亡便有哭泣。于是身有何益。女即自思念。身中惡露。便自正心即得阿羅漢道

佛知已得阿羅漢道。即告女言。汝起至阿難所。女即慚而低頭。長跪于佛前言。實愚癡故逐阿難耳。今我心已開。如冥中有燈火。如人乘船船壞依岸。如盲人得扶。如老人持杖行。今佛與我道令我心開。如是諸比丘俱問佛。是女人母作蠱道。何因緣是女得阿羅漢道。佛告。諸比丘。汝欲聞知是女不。諸比丘言。我曹當受教。佛言。是摩鄧女。先世時五百世為阿難作婦。五百世中常相敬相重相貪相愛。同于我經戒中得道。于今夫妻相見如兄弟。如是佛道何用不為。佛說是經。諸比丘聞皆歡喜佛說摩鄧女經