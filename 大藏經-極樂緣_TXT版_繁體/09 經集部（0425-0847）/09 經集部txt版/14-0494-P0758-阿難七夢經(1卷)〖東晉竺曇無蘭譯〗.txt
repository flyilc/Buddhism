　　No. 494

阿難七夢經

　　　　東晉天竺三藏竺曇無蘭譯


阿難在舍衛國。有七種夢。來問于佛。一者陂池火炎滔天。二者夢日月沒星宿亦沒。三者夢出家比丘。轉在于不凈坑塹之中。在家白衣。登頭而出。四者夢群豬來抵揬栴檀林怪之。五者夢頭戴須彌山。不以為重。六者夢大象棄小象。七者夢師子王名華撒頭上。有七毫毛。在地而死。一切禽獸。見故怖畏。后見身中蟲出。然后食之。以此惡夢。來問于佛。佛時在舍衛國普會講堂上。與波斯匿王。說法苦習滅得道。為樂見阿難憂色愁苦叵言。佛告阿難。汝于夢者。皆為當來五濁惡世。不損汝也。何為憂色。第一夢陂池火炎滔天者。當來比丘。善心轉少。惡逆熾盛。共相殺害。不可稱計。第二夢者日月沒星宿亦沒。佛泥洹后。一切聲聞。隨佛泥洹不在世。眾生眼滅。第三夢出家比丘。轉在于不凈坑塹之中。在家白衣。登頭出者。當來比丘懷毒嫉妒。至相殺害。道士斬頭。白衣視之。諫訶不從。死入地獄。白衣精進。死生天上。第四夢者。群豬來抵揬栴檀林怪之者。當來白衣。來入塔寺。誹謗眾僧。求其長短。破塔害僧。第五夢者。頭戴須彌山。不以為重者。佛泥洹后。阿難當為千阿羅漢。出經之師。一句不忘。受悟亦多。不以為重。第六夢者。大象棄小象。將來邪見熾盛。壞我佛法。有德之人。皆隱不現。第七夢師子死者。佛泥洹后。一千四百七十歲。我諸弟子修德之心。一切惡魔不得嬈亂。七毫者七百歲后事阿難七夢經