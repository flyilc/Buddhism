　　No. 515 [Nos. 514, 516]

如來示教勝軍王經

　　　　大唐三藏法師玄奘奉　詔譯


如是我聞。一時薄伽梵在室羅筏住誓多林給孤獨園。與其無量大苾芻眾天人等俱。爾時憍薩羅主勝軍大王。尊位威德皆悉成就。為欲瞻仰請問佛故。嚴駕出城往如來所。乘至下處步進入園。遙見世尊坐一樹下端嚴殊妙。諸根閑寂其心宴然。已能善得最上調順寂止究竟。已能善到第一調順寂止彼岸。善能密護降伏諸根。為丈夫龍丈夫牛王丈夫良馬。清凈無撓如澄泉池。威德熾盛光明照曜如大金山。有三十二大丈夫相圓滿莊嚴。八十隨好間飾支體。時勝軍王遙見佛已。心喜踴躍不能自勝。便即脫去剎帝利種灌頂。大王隨身所有五標尊飾。一者頂上寶冠。二者所執神劍。三者眾寶傘蓋。四者末尼扇拂。五者織成寶履。既去是已詣如來所。到已頂禮世尊雙足。右繞三匝退坐一面

爾時勝軍大王。坐一面已而白佛言。大悲世尊。惟愿如來哀愍教授。惟愿善逝哀愍教誡。令我長夜證于大義利益安樂

爾時世尊告大王曰。善哉善哉。大王。汝今乃能請問如來如是大義。大王汝今為大國主。應以正法勿以邪法。應隨法行勿隨非法。所以者何。大王當知若有國王或諸王等。棄舍正法以諸邪法而作國王。彼于現在為諸圣賢之所訶毀后致憂悔。身壞命終墮諸惡趣生地獄中受諸劇苦。又若國王或諸王等。棄舍邪法以其正法而作國王。彼于現在為眾圣賢之所稱贊后無憂悔。身壞命終超升善趣。生諸天中受諸妙樂

大王。譬如父母憐愍于子。心常欲令離苦得樂。王亦應爾。于諸國邑所有眾生。僮仆作使輔臣僚佐。應以諸佛所說四攝而授受之。何等為四。一者布施。二者愛語。三者利行。四者同事。如是善攝國邑眾生僮仆作使輔臣僚佐。攝于二義同事同歸何等二義。一者現在。二者未來

大王當知。譬如男子或諸女人。于其夢中夢心所見。可愛園林可愛山谷。可愛國邑并諸異類。彼夢覺已所見皆無。如是大王。國祚身命虛偽無常。一切皆如夢之所見。大王當知。王富貴樂。王自在樂。王愛欲樂。及余所受諸欲樂具。所謂象馬車步諸軍宮殿。后妃太子諸王。輔臣僚佐防衛士眾。父母兄弟姊妹妻妾。男女大小僮仆作使國邑眾生。金銀珍寶末尼真珠。衣服財谷庫藏等物。如是所有諸欲樂具。于命終時皆當棄舍。獨往后世無一相隨

大王當知。如上所說一切樂具。非常非恒不可保信。皆變易法迅速不停。流轉移動終歸壞滅。念念遷謝后為灰燼。究竟同趣滅盡之門。是失壞法有諸怖畏有諸災橫多諸愁惱。皆是墜墮零落斷壞離散之法

大王當知。譬如樹林先見開華。尋復結果后還無果。先見其葉榮茂青翠。尋復萎黃后皆凋落。如是大王。國祚身命。王富貴樂。王自在樂。王愛欲樂。及余所愛諸欲樂具。所謂象馬車步軍等。廣說乃至皆是墜墮零落斷壞離散之法。亦復如是

大王當知。如大火聚。先見熾然復極熾然。轉遍熾然后皆洞然。雖久熾盛終歸滅盡。如是大王。國祚身命。王富貴樂。王自在樂。王愛欲樂。及余所受諸欲樂具。所謂象馬車步軍等。廣說乃至皆是墜墮零落斷壞離散之法。亦復如是

大王當知。如日月輪。有大神用具大勢力。放大光明以自莊嚴。遍照世間終歸隱沒。如是大王。國祚身命。王富貴樂。王自在樂。王愛欲樂。及余所受諸欲樂具。所謂象馬車步軍等。廣說乃至皆是墜墮零落斷壞離散之法。亦復如是

大王當知。譬如大云遍覆虛空。暴風疾雷掣電注雨。震動天地須臾散滅。如是大王。國祚身命。王富貴樂。王自在樂。王愛欲樂。及余所受諸欲樂具。所謂象馬車步軍等。廣說乃至皆是墜墮零落斷壞離散之法。亦復如是。是故大王。應善勤修隨無常觀隨盡滅觀。于自命終常當驚懼。為大國王應以正法勿以非法。應隨法行勿隨非法

大王當知。如四大山從四方來。牢固堅密無有缺漏無諸間隙。周匝充遍總一合成。上盡虛空下窮地際。其中所有一切草木枝條花葉。及諸有情蠢動之類皆被磨滅。難以決勇而可逃避。難以勢力而能抗拒。難以咒術財貨藥物而可禁止。如是大王。世有四種大怖畏事。各來磨滅一切眾生。難以決勇而可逃避。難以勢力而能抗拒。難以咒術財貨藥物而能禁止。云何四種大怖畏事。大王當知。一者老來逼害。磨滅眾生少壯。二者病來逼害。磨滅眾生調適。三者死來逼害。磨滅眾生壽命。四者衰來逼害。磨滅眾生興盛

大王當知。譬如師子為眾獸王入鹿群中搏取一鹿。若啖未啖自在無難。其鹿爾時先所騰勇。入師子口無復能為。如是大王。一切眾生既入無常師子王口。所有勢力無復能為。大王當知。譬如有人勇健多力毒箭所中。一切威猛皆悉摧滅。如是大王。一切眾生剛強佷戾死箭所中無復勢力無復救護。無所歸依無所投竄。臨欲舍命解支節時血肉枯竭心胸熱惱。焦渴所逼張口大息。手足紛亂無所堪能。無有勢力涎涕交流。大小便利穢污身體。六根閉塞喉顙哽噎喘息逾急。良醫拱手棄諸妙藥。其所飲啖美味珍饌無不悉舍。偃臥床枕臨往異趣淪沒無際。生老病死無常瀑流。至臨終位余命無幾。業有力故后有現前甚大怖畏。琰魔王使廣大黑闇夜分所吞。出息入息最后將滅。唯獨一身無有第二及余伴侶。奄背此生歸于后世。是大移轉趣大叢林。入大黑闇游大曠野。泛大溟海業風所飄。往無標記冥寞方所。當于爾時無異救護。無異歸依無異投竄。唯除正法。大王彼于爾時唯有正法能為救護能為宮室能作歸依。是所奔趣是所投竄。能拔眾生出生死苦。大王當知。譬如有人寒苦所逼。唯有暖火日光衣等。所能止息而可獲安。熱苦所逼唯林泉等。若涉遠道唯清涼陰。若渴所逼唯清冷水。若饑所逼。唯多美膳。若病所逼惟良醫藥及供侍者。若怖所逼惟強伴侶。如是大王。一切眾生死箭所中。無復勢力無復救護。無所歸依無所投竄。臨欲舍命解支節時。血肉枯竭心胸熱惱。焦渴所逼張口太息。手足紛亂無所堪能。廣說乃至。彼于爾時唯有正法。能為救護。能為宮室能作歸依。是所奔趣是所投竄。能拔眾生出生死苦。所以者何

大王當知。如是身者。雖加守護雖久洗飾。雖以眾多上妙飲食恣意飽滿。及至臨終要當不免。饑渴所逼而便舍命

大王當知。如是身者。雖常澡浴涂香末香熏香花鬘隨意嚴飾。由此自體穢漏成故。臨舍命時終必歸于不凈臭穢

大王當知。如是身者。雖以種種上妙衣服覆蔽纏裹。由此自身諸不凈物所合成故。于命終時要當不凈種種流出

大王當知。如是身者。雖處宮室后妃婇女內官美人眷屬圍繞。作眾伎樂種種倡伎。以自娛樂歡喜快樂。臨命終時自見惡相。要當驚怖憂悲苦惱

大王當知。如是身者。雖處宮室彩飾圖畫殿閣樓臺。戶牖軒窗重關密掩。種種香花以自嚴飾。種種燈燭增光照明。施設珍奇屏障帷幄。燒眾名香散諸妙花。香花寶瓶處處陳列。安置種種金銀琉璃眾寶床座。敷設上妙氍氀錦繡文蓐花氈。床座兩頭俱置丹枕。覆以上妙綺帊錦衾。寤寐安寢歡娛耽著。于命終后無所覺知。或送尸骸置于葬所。烏鵲雕鷲狐狼野干。餓狗鴟梟諸惡禽獸爭共食啖。骨肉膿血須發糞穢。流溢地上臭處可惡。大王當知。如是身者。先常乘馭香象駿馬眾寶輦輿。擊鼓吹貝作大音樂。眾寶傘蓋隨侍于后。執持扇拂掩映搖動。無量勇健象軍馬軍車軍步軍導從前后。防衛左右百千臣僚竭誠敬奉。城邑士庶合掌驚嘆。雖受如是勝妙果報自在榮華。不久要當瞑目辟手無復動搖。橫尸偃仰喪車輿上。眾人荷挽出大城門。父母妻子兄弟姊妹作使僮仆群僚輔佐。親屬內人隨從左右。心纏憂惱頭發被散。舉手拍頭推胸悲噎。哀感崩慟皆言苦哉。城邑國人睹之號慕。隨送葬所。或有露尸。施諸禽獸鳥鵲餓狗雕鷲鴟梟狐狼野干及諸惡獸。楂掣食啖骨肉狼籍。風飃日曝雨漬霜封。支節解散零落異所。或有積薪以火焚葬。筋骨焦爛血肉消化。臭煙熢[火*孛]四面充塞。火滅骨消灰飛塵散。或有掘地埋殯墳陵。經歷多時肉消骨腐

大王當知。此身如是變壞無常。一切眾生及以諸行皆悉如是。非常非恒不可保信。皆變易法迅速不停。流轉移動終歸壞滅。念念遷謝后為灰燼。究竟同趣滅盡之門。是失壞法。有諸怖畏有諸災橫多諸愁惱。皆是墜墮零落斷壞離散之法

是故大王。應善勤修隨無常觀隨盡滅觀。勿為貪欲之所染污。勿為嗔恚之所鼓動。勿為愚癡之所覆蔽。勿復耽染王富貴樂。勿復耽染王自在樂。勿復耽染王愛欲樂。勿復耽染及余所受諸欲樂具。應當滅除財命憍逸。應當驚懼無常死魔。不與人期奄忽而至。為大國主。應以正法勿以非法。應隨法行勿隨非法。應愍眾生皆如一子。應當至誠護持佛法。紹隆三寶勿復余顧。所以者何。生死海中流轉無始。唯佛正法是大津梁。千萬億劫實難值故

大王當知。我終不說獲得世間諸欲樂具。積聚受用名富貴者。我說獲得諸佛正法圣慧財寶積聚受用。乃名圓滿真富貴者。是故大王。應當厭離世間所有諸欲樂具。應當愿求諸佛正法圣慧財寶。時薄伽梵說是經已。憍薩羅主勝軍大王。及諸世間天人等眾。聞佛所說皆大歡喜。信受奉行如來示教勝軍王經