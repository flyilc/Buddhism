　　No. 579

優婆夷凈行法門經卷上

　　　　僧祐錄云安公涼土異經附北涼錄


　　修行品第一

如是我聞。一時佛住舍衛國。彌伽羅母弗婆羅園歡喜殿中。于是毗舍佉母。與千五百清信優婆夷。來詣佛所。稽首佛足卻住一面。爾時佛告毗舍佉。何緣晨朝而來至。毗舍佉母白佛言。世尊。已聞如來先所略說甚深難解無上之法。名曰優婆夷凈行。唯愿世尊。哀愍我等。廣演分別微妙法相。令我等輩聞此法已。當來長夜安隱快樂。天上人中乃至菩提。佛語毗舍佉母。善哉善哉。善女人。汝于往昔無量劫中常樂聞法。與諸眷屬曾于我所貪求廣說。毗舍佉母聞佛所說往昔因緣。歡喜踴躍而白佛言。世尊。唯愿如來。為我宣說令得開解

佛告毗舍佉。諦聽諦聽。我當為汝分別略說。善女人。過去久遠無量劫中。爾時有國名波羅奈。王號梵與。其王夫人名跋陀羅。王有一女名曰蓮華。形貌端正稟性儒賢。聰慧明了志樂多聞。精勤勇猛常修善行。于世技藝善能通達。恒為父母之所愛重

爾時雪山有一梵志名那羅馱。勤修梵行得五神通。恒為大眾廣說諸法。名聞遠徹流于四方。爾時彼女從善友所。聞贊梵志神通如是功德難量。常為大眾宣揚妙法。心生歡喜便自念言。善人難見法亦難聞身命難保。是故我今宜應速往禮拜問法。作是念已。往父母所而自啟曰。聞人稱嘆梵志修行道德巍巍。唯愿父母。聽許我等往詣梵志聽受法味。父母答言。汝今年幼生長深宮。稟性柔軟初未曾出。雪山玄遠路險艱難。汝今云何當能到彼。吾國多有耆舊梵志神智無二。善能宣說甚深妙法。我當為汝請入宮內。講論道法恣汝所問。勿須去也。女又請曰。波羅奈國耆舊梵志。皆悉尊重推其道術。唯愿聽許得聞法要。王以愛念不違其愿勉而許之。爾時父王即敕四臣及宮中婇女。莊嚴供養皆使具足。臣白王言。大王所敕皆悉已辦。于是王女心自念言。我求聽法今正是時。便與宮中婇女眷屬千五百人。赍持香華往詣梵志而便聽法

佛告毗舍佉。爾時王女者汝身是也。雪山梵志者即我身是。汝于往昔曾求廣說。今亦如是。我當為汝分別演說凈行法門。毗舍佉母白佛言。善哉世尊。如來大慈哀愍眾生。愿為解說我當修行

佛告毗舍佉。汝等諦聽。我今為汝廣演分別優婆夷凈行法門。如是法者。乃是諸佛之所護念。汝今應當精勤修學。毗舍佉。若善女人舍惡知識親近善友。應供養者而供養之。是則名為優婆夷凈行

宿因所感處好國土善安置身。亦名凈行。供養父母奉事夫主瞻視兒息。亦名凈行

勿于小罪而生輕想。所應作者次第作之。亦名凈行

常樂布施修習作法愛念親友。亦名凈行。遠離飲酒不為眾惡常修愛語。亦名凈行。多聞技藝善學威儀。研尋所聞不令廢忘。亦名凈行

恭敬尊重少欲知足受恩能報。亦名凈行。不為八法之所動轉顏貌怡悅。亦名凈行。心不憂戚常得安隱。若能如是一切無退眾務休息。亦名凈行。能于善法不生懈怠。疾證無上解脫涅槃。亦名凈行

忍辱隨語樂見沙門。身行正直猗于大蔭。亦名凈行

能以智火燒滅煩惱。具足善法勇猛無退。亦名凈行

不毀謗人不行杖楚。善護諸根攝心不亂。亦名凈行

直心不貪常樂靜處。精勤修習永無退轉。亦名凈行

于菩提道進而不退。厭惡三界猶如死尸。深觀如此亦名凈行

心常樂舍難舍之身。善能護持難持禁戒。樂修禪定而不散亂。亦名凈行。無量眾生于菩提道而生退想。而我能進一切進者而我不退。行住亦爾是名凈行

一切眾生燒滅善根。而我生之。人所樂生我今滅之。生死無極我得其邊。亦名凈行

毗舍佉母聞佛所說。歡喜踴躍得未曾有。而白佛言世尊。優婆夷法門復有幾行。佛告毗舍佉。有十行法。汝應修學。何謂為十。一者見慳貪過樂修行施。二者見五根過樂持禁戒。三者見在家過樂欲出家。四者見疑惑過樂修智慧。五者見懈怠過樂勤精進。六者見嗔恚過樂行忍辱。七者見妄語過而樂忠信。八者見亂心過常樂禪定。九者見罪苦過而樂慈悲。十者見苦樂過樂行舍心。爾時世尊欲重宣此義。而說偈言

　從施得大富　　能舍所愛身
　離欲樂出家　　持戒攝諸根
　修學得智慧　　精進斷懈怠
　忍辱除嗔恚　　實語不虛妄
　若遇世八法　　安住心不動
　心常樂禪定　　永無有散亂
　慈悲利眾生　　修舍離苦樂
　若能行此法　　是名大勇猛
　得度法海岸　　而證菩提道　

毗舍佉母聞佛所說心生歡喜白佛言。世尊。初有幾事應當遠離。復有幾法應當親近。佛告毗舍佉。有五十八法。應當修學亦應遠離。何謂也。謂離一切不凈之法親近凈法。應離惡法親近善法。不應育養不將養之。不應往處勿往親近。所應往者即便應往。不應作者終不妄作。所應作者方便應作。非法求得不應用之。如法而得應當受用。善調身心常樂靜處。舍離欺誑行于正語。厭離懶惰樂行精進。善攝諸根不令放逸。先意謙敬舍于貢高。常行忍辱不生嗔恚。自不諍訟善和合眾。舍不覆藏住于覆地。舍無義語住于義語。舍于邪命正命自活。善能量身受于飲食。不樂多求住于少欲。舍于剛強住調柔地。修習軟語遠離粗言。舍不安樂住安樂處。舍不同見共等類住。舍無問處往咨問處。厭離三界住不樂三界。舍一切作住無所作。舍于我見修學空法。毗舍佉。此五十八初法如是。汝應修行。爾時世尊重說偈言

　若一切所學　　初后無有余
　應遠離親近　　已作得安樂
　一切法學已　　所愿皆具足
　舍愛身命故　　而證無上道
　若有如是學　　于凈行法門
　非聲聞緣覺　　亦非證菩薩
　于無量劫中　　稱嘆其功德　

佛說偈已。毗舍佉母心大歡喜。更增上問世尊。凈行法門復有幾種。名為大行。佛言。有三大行。汝應修行。何者名三大行。一者大信心。二者大精進。三者大智慧。世尊。云何大信心

佛言。大信心者。信佛是。佛是婆伽婆阿羅呵三藐三佛陀明行足善逝世間解無上士調御丈夫天人師佛世尊。是名大信心。何者大精進。若能于中成精進行。一切惡法棄舍遠離。一切善法應當攝取。于善法中勇猛不息。是名大精進。何者大智慧。若人以智慧眼見生滅法。圣人所度無常苦盡。是名大智慧。是則名為三種大行爾時世尊重說偈言

　共大信心　　深著不離　　諸行具足
　而求菩提　　共大精進　　堅固難舍
　勤修已滿　　而求菩提　　共大智慧
　究竟明了　　具波羅蜜　　而求菩提
　初法增已　　知大名聞　　增長盡已
　隨所修行　　以此知故　　解過人法　

佛說偈已。毗舍佉母心生歡喜。更增上問世尊。優婆夷凈行法門。進趣佛地復有幾行。佛告毗舍佉。更有四行而取佛地。何謂為四。一者翹勤精進二者無惑智慧。三者逝定不退。四者行慈利益眾生。毗舍佉。以此四法進趣佛地。爾時世尊重說偈言

　翹勤樂精進　　智慧無迷惑
　逝定不退轉　　行慈利眾生
　以此四法故　　而證薩婆若　

佛說偈已。毗舍佉母心生歡喜。更增上問世尊。復于幾法安住得觀。云何法集無有分散。初合法者復有幾事。佛告毗舍佉。于四法中安住得觀。謂慈悲喜舍。其中法集無有分散。謂得聲聞智辟支佛智薩婆若智佛智。初合法者。有三十二觀法。所謂念佛念法念僧念戒念施念天。阿那念般那念。觀滅想。觀身想。觀寂靜想。觀地水火風想。觀青黃赤白想。觀虛空想。觀識處想。觀膖脹想。觀臭穢想。觀穿漏想。觀爛壞想。觀處處分散想。觀骨肉縱橫想。觀骨濕想。觀白骨色想。觀一切無常想。觀一切法無我想。是名三十二觀法四無量心。是名安住得觀聲聞智辟支佛智薩婆若智佛智。是名法集無有分散。爾時世尊重說偈言

　若以下觀　　得聲聞智　　善修中觀
　得緣覺智　　上觀滿足　　得菩提智　

佛說偈已。毗舍佉母心大歡喜。更增上問世尊。于不凈法門云何心住。疾離煩惱通達六門。佛告毗舍佉。有三十二法門。于不凈中心所樂住。疾離煩惱便通六門。何者三十二法門。謂身中有發毛爪齒皮肉筋骨肪膏髓腦心腎肝膽大腸小腸脾肺肚胃膿血痰汗涕唾涎淚屎尿不凈。毗舍佉。是為三十二不凈之觀。令心樂住凈行法門。疾舍煩惱得通六門。爾時世尊重說偈言

　猶如江流　　聚入大海　　于法門中
　流觀亦爾　　善觀粗細　　凈以不凈
　無上智法　　佛悉通達　

佛說偈已。毗舍佉母心大歡喜。更增上問世尊。菩薩于凈行法門。有幾戀著住于世間不得解脫。佛告毗舍佉。凈行法門。前諸菩薩。有七縛著住于世間。何謂為七。一者若我得度。世間未度我欲度之。二者若我得脫。世間未脫我欲脫之。三者若我已覺。世間未覺我欲覺之。四者若我已調。世間未調我欲調之。五者若我已安。世間未安我欲安之。六者若我成道。世間未道我欲導之。七者若我已得涅槃。世間未得我欲令其入于涅槃。毗舍佉。是為菩薩七種戀著住于世間不得解脫。爾時世尊重說偈言

　已度度眾生　　已脫脫眾生
　已覺覺眾生　　已調調眾生
　已安安眾生　　已導導眾生
　我已得涅槃　　令眾生涅槃
　三界如火宅　　貪欲如泥網
　一切滅斷之　　而證菩提道　

爾時世尊說此偈已。毗舍佉母心大歡喜。更增上問世尊。凈行法門。修幾善行一切法滿。佛言。修三善行令一切法滿。何謂為三善行法。一者身善行。二者口善行。三者意善行。此三善行滿令一切法滿。所謂得布施滿。得持戒滿。得出家滿。得智慧滿。得精進滿。得忍辱滿。得真實滿。得誓愿滿。得慈悲喜舍滿。得四思滿。得四定滿。得四神足滿。得五根滿。得五力滿。得七菩提滿。得八正道滿。得九智滿。得十力智滿。得須陀洹道智滿。得須陀洹果智滿得斯陀含道智滿。得斯陀含果智滿。得阿那含道智滿。得阿那含果智滿。得阿羅漢道智滿。得阿羅漢果智滿。得四智滿。所謂法智未知智名字智他心智滿。得盡智滿。得無生智滿。得雙神力滿。得大慈三昧智滿。得一切智滿。得無礙智滿。毗舍佉。是名修三善行滿令一切法滿。爾時世尊而說偈言

　修三善行已　　一切法皆滿
　滿一切法已　　而證菩提道　

佛說偈已。毗舍佉母心大歡喜。更增上問世尊。凈行法門。有幾大人念。佛言。有八大人念。何謂為八。一者少欲非不少欲。二者知足非不知足。三者寂靜非不寂靜。四者遠離非不遠離。五者精進非不精進。六者禪定非不禪定。七者智慧非不智慧。八者無礙非不無礙。毗舍佉。是名八大人念。爾時世尊重說偈言

　善定諸念　　念非善法　　若毀此念
　而生厭離　　善定諸念　　念非善法
　觀練法相　　得進無上　

　　優婆夷凈行法門經修學品第二

佛說偈已。毗舍佉母心大歡喜。更增上問世尊。初學菩薩于凈行法門。云何修學而得菩提。佛言。初學菩薩有五十修學而得菩提。何者五十。所謂深入法性。不舍不減不墮不退。修學舍心。修學多聞。修學威儀。修學降伏眾魔。修學光明。修學佛相好。修學禁戒。修學三昧。修學波若。修學大波若。修學善行。修學大善行。修學色相。修學無二語。修學如意足。修學上如意足。修學大如意足修學妙如意足。修學意行。修學已意行。修學大意行。修學佛所王領。修學自在。修學佛心相。修學滿心相。修學神通。修學大神通。修學真實。修學王領正法令得久住。修學至極處。修學佛剎土。修學佛壽命。修學菩提樹。修學蓮華。修學佛說法。修學大法輪。修學轉法輪。修學善知識。修學不舍眾生。修學手圓滿。修學劫波樹衣。修學師子座。修學右脅臥床。修學佛所食味。修學毗膻阇。修學如來水相。毗舍佉。是為五十學法。初行菩薩應當修學深入不舍不減不墮不退。汝應當知。爾時世尊而說偈言

　一切行具足　　而求寂靜法
　光明照佛剎　　為慈眾生故
　引導諸眾生　　得度三界難
　一切法無窮　　如來已到彼　

爾時世尊。說此偈已。毗舍佉母心大歡喜。更增上問世尊。如來有幾光明。初學菩薩云何修行。佛告毗舍佉。如來有六種光明。何謂為六。一者青光。二者黃光。三者赤光。四者白光。五者紅光。六者光色照明。毗舍佉。是名如來六種光明。初學菩薩云何修行得此光明。毗舍佉。菩薩為得青光明故。恒以青華青涂香末香青?青寶。而以供養。若入禪定常觀青色。作已而愿當來之世愿得青光。云何菩薩修學黃光。恒以黃華黃涂香末香黃?黃寶。而以供養。若入禪定常觀黃色。作已而愿當來之世愿得黃光。云何菩薩修學赤光。恒以赤華赤涂香末香赤?赤寶。而以供養。若入禪定常觀赤色。作已而愿當來之世愿得赤光。云何菩薩修學白光。恒以白華白涂香末香白?白寶。而以供養。若入禪定常觀白色。作已而愿當來之世愿得白光。云何菩薩修學紅光。恒以紅華紅涂香末香紅?紅寶。而以供養。若入禪定常觀紅色。作已而愿當來之世愿得紅光。云何菩薩修學光色照明。恒以光明華光明涂香末香光明?光明寶。而以供養。若入禪定常觀光明。作已而愿當來之世愿得光明照曜。毗舍佉。是名菩薩修學如來六種光明。爾時世尊而說偈言

　佛光有六種　　青色黃色光
　赤白及紅色　　光相最照明
　若有智慧人　　常當勤修行
　若樂妙色光　　應學廣大行
　華香燈供養　　恒施無上尊
　修學六種行　　所愿皆成就　

佛說偈已。毗舍佉母心大歡喜。更增上問世尊。大人之相凡有幾種。初學菩薩云何修學。佛言。大人之相有三十二。菩薩所修有二十行。與大人相合得成二道無有余也。何謂二道。若在家者得作轉輪圣王。王四天下降伏諸國七寶隨從。一金輪寶。二白象寶。三白馬寶。四摩尼寶。五玉女寶。六藏臣寶。七主兵寶。復有千子勇健威猛能伏怨敵。盡大海際以法降伏不用兵仗。若出家者。得成為佛天上人中最尊第一。具三十二大人之相。何者三十二相。所謂身黃金色。圓光一尋猶如融金。梵身方直。項后日光。頂有肉髻。其發紺青。佛身圓滿如尼俱律樹。眉間毫相如兜羅綿。上下俱眴目睫紺青。舌能覆面。梵音八種如迦陵頻伽聲。口四十齒。齒白齊密。師子頰。皮膚細薄不受塵垢。一一孔一毛生。紺色細軟皆起右旋。師子臆。胸有卍字。七合處滿。手足合鞔網。指纖長。手內外握。立手過膝。陰馬藏。腳傭直鹿腨腸奩底相。千輻輪。足跟長。是名三十二大人之相身

毗舍佉。何者二十事修大人相。如來往昔作凡人時。于善法中成就堅固不易受持。身作善行口為善行心念善行。一切布施與眾生共。堅持禁戒恒住布薩。供養父母沙門婆羅門耆舊宿德六親眷屬。于諸善法皆悉行已。修集滿足積聚高廣。生死無量。乃至一生補處。如意自在常受天樂。壽命色力王位名聞色聲香味觸。受天樂已。下生人間得大人相。成足下平。蹈地皆著舉足俱上。腳趺隆起猶如龜背。以此相故。若在家者得作轉輪圣王。若出家者得成阿耨多羅三藐三菩提。永斷生死。得常樂涅槃。內外怨家梵魔沙門婆羅門所不能壞。是名為佛。爾時世尊重說偈曰

　于諸法調柔　　恒持齋禁戒
　布施心平等　　深觀無常法
　一切所行業　　堅固心受持
　以此行業故　　常生天人中
　受天上樂已　　還生于人中
　受世間福報　　而得足下平
　蹈地皆悉著　　隨蹈地起迎
　若在家出家　　皆有如是相
　若梵天魔王　　沙門婆羅門
　一切諸怨家　　皆悉已降伏
　出家行學道　　斷絕生死源
　眾行已滿足　　得成無上尊　

復次毗舍佉。云何修行千輻輪相。如來往昔作凡人時。荷負眾生除其恐怖施無畏樂。凡所布施悉共眾生。積業高廣不可稱計。于此命終。往生天上常受妙樂。如是展轉無量無邊下生世間。得大人相足下千輻輪。輪相具足如真金輪。得此相已。若在家者。作轉輪圣王王四天下。七寶隨從。常為沙門婆羅門居士大臣長者及諸四兵之所圍繞。若出家者。得成為佛大眾圍繞。比丘比丘尼優婆塞優婆夷天龍夜叉乾闥婆阿修羅迦樓羅緊那羅摩睺羅伽等。恭敬尊重。爾時世尊重說偈言

　我于無量世　　展轉三界中
　荷負眾生樂　　為除怖畏處
　善護不休息　　以此功德業
　常生人天中　　至一生補處
　兩足千輻輪　　光曜如金輪
　千行業所感　　記成人中尊
　得大眾圍繞　　降伏諸魔怨
　若獲剎利種　　得成轉輪王
　若出家學道　　得成無上尊
　天人阿修羅　　摩睺羅伽等
　四足及非人　　皆恭敬供養
　名聞滿十方　　眾生良福田　

復次毗舍佉。云何修行三大人相。如來往昔作凡人時。不害眾生舍殺生想。不行杖楚。一切器仗悉不畜之。恒生慚愧修習慈悲。積業高遠不可思議。生死無量。乃至一生補處。下生人間得三大人相。一者足跟長。二者指纖長。三者梵身圓直。以此相故。記壽命長現久住相。亦護壽命終不中夭。若出家者得成為佛。壽命長遠。一切世間天人沙門婆羅門無有能害如來壽命。爾時世尊而說偈言

　一切畏死怖刀仗　　以己為喻勿行杖
　是故遠離不思念　　以此善行生天上
　受天果報無量樂　　壽盡下生得三相
　指足跟長梵身滿　　安置地上如金龜
　柔軟纖長如金杵　　身體光曜如須彌
　三相記成天人尊　　亦表如來壽命長　

復次毗舍佉。云何修行七處滿相。如來往昔無量劫中作凡人時。恒作施主。肴膳飲食種種甘果香美諸漿。勤修布施。積集高廣不可稱計。乃至一生補處。常受天樂。下生世間得七處滿相。肩頸臂腳皆悉圓滿。以此相故。若在家者得作轉輪圣王。世間上味具足而得。若出家者得成為佛。所受飲食于天上人間味中最上。爾時世尊而說偈言

　食瞰舐嘗無上味　　施主恒修如是行
　以此善行無有量　　難陀園中受快樂
　業報一生下世間　　得大人相七處滿
　手腳柔軟無有比　　以此相故得上味
　在家出家皆如是　　如來永斷三界漏
　是故得成無上尊　

復次毗舍佉。云何修行手足柔軟合鞔網相。佛于往昔作凡人時。常以四攝攝取眾生。布施愛語利益同事。有所求索不違眾生。積業高廣乃至一生補處。常受天樂。下生世間得二大人相。一手足柔軟。二手足合鞔網。以此相故。若在家者。作轉輪圣王攝四天下。若出家者。得成法王。善攝一切無量眾生。比丘比丘尼優婆塞優婆夷。天龍夜叉乾闥婆阿修羅迦樓羅緊那羅摩睺羅伽人非人等。爾時世尊而說偈言

　修布施愛語　　行利益同事
　恒以四攝法　　攝眾無有余
　以此行業故　　常生天人中
　下生于世間　　得二大人相
　手足悉柔軟　　俱有合鞔網
　微妙極細薄　　外黃里紅色
　以此二相故　　在家轉輪王
　若以善法化　　一切皆順行
　堅受持不犯　　歡喜贊圣王
　施恩無有比　　慈潤于四方
　若棄舍五欲　　出家得成佛
　為眾生說法　　聞者悉頂受　

復次毗舍佉。云何修行如來腳相傭直身毛旋起。佛告毗舍佉。我于往昔作凡人時。恒以善法饒益眾生。常行法施初未曾說無義之語。以此業故增長廣大。乃至一生補處。下生世間得二大人相。一腳傭直踝骨不現。二者毛端旋起。以此相故。若在家者。得作轉輪圣王。人中最尊高妙上勝。于五欲中歡喜快樂。七寶千子隨從侍衛。若舍家業入山學道。得成為佛。天上人中最尊最上無有二者。一切眾生恭敬尊重。爾時世尊而說偈言

　恒以善法　　利益眾生　　恒以善語
　教導眾生　　恒以善力　　將侍眾生
　歡喜快樂　　恒行法施　　無有嫉妒
　以此業故　　積行無量　　下生人間
　得大人相　　一腳傭直　　踝骨不現
　二毛端起　　悉皆右旋　　若在家者
　作轉輪王　　王四天下　　若出家者
　得成為佛　　天上人中　　最尊最上　

復次毗舍佉。云何修行鹿膞腸相。如來于昔無量劫中作凡人時。善勤教人一切典籍威儀工巧醫方咒術。教持禁戒悉皆具足。恒自思惟。云何令人善解義趣速得通達。不生疲惓厭惡之心。以此業故勤積高廣。乃至一生補處常受天樂。下生世間得大人相成鹿膞腸。若在家者。作轉輪圣王王四天下。一切所須供養之具隨念速得。若出家者得成為佛。天上人中所須供養皆悉疾得。爾時世尊重說偈言

　諸典悉教學　　工巧及咒術
　醫方察眾病　　恒自作思念
　云何令速成　　于學不疲惓
　展轉教余人　　以此行業故
　積聚不可量　　至一生補處
　成大人相好　　而得鹿膞腸
　纖好成圓滿　　皮細薄柔軟
　毛起皆右旋　　以此大人相
　記成人中尊　　在家轉輪王
　所求皆速得　　若出家作佛
　一切諸供養　　隨念悉具足　

復次毗舍佉。云何修行皮膚細軟不受塵垢。佛于往昔作凡人時。若沙門婆羅門剎利居士。來至我所而問我言。大德何者名善行。何者名不善。何者應親近。何者應遠離。何者行業得受安樂。何者行業而受苦惱。我于往昔為人分別。是法應作是不應作。是法應行是不應行。是法得快樂是法不安樂。以此業故。積行無量。乃至一生補處受天福樂。下生人間得大人相。皮膚細軟不受塵水。譬如蓮華雖在水中水不能污。如來身相亦復如是。以此相故。若在家者。作轉輪圣王聰明智慧。于諸世間沙門婆羅門剎利居士無有及者。若出家學道得成為佛。智慧廣大利疾智慧最上最勝。諸天世人梵魔沙門婆羅門諸有智慧無能及者。爾時世尊而說偈言

　佛于無量世　　凡人時修行
　若有來問者　　勤教令速成
　恒在出家地　　善分別義趣
　以此行業故　　若天上人中
　常得大智慧　　一生下人中
　得皮膚細軟　　以此相好故
　成就大智慧　　若獲剎利種
　在家轉輪王　　若不樂在家
　出家得成佛　　獲一切種智
　天上及人中　　無有能及者　

優婆夷凈行法門經卷上優婆夷凈行法門經卷下

　　　　僧祐錄云安公涼土異經附北涼錄


　　修學品第二之余

復次毗舍佉。云何修行身黃金色光明照耀猶如金山。如來往昔無量劫中。常樂修善不嗔不恚。若有眾生惡罵捶打。悉皆能忍不生嗔恨。恒自慚愧生大悲想。皆是過去先業所報。常自克責復行布施。柔軟氍氀芻摩劫貝憍奢耶衣。如是等衣恒以施人。如是展轉無量世中積功高大。常受天樂。下生人間。得大人相身黃金色。于諸金色最上最勝。以此相故。若在家者。作轉輪圣王王四天下。于四天下。若有柔軟氍氀敷具芻摩劫貝憍奢耶衣欽婆羅衣一切世間柔軟之物。王悉得之。若出家者得成為佛。人中細軟衣服臥具劫貝芻摩欽婆羅衣。如是等物如來悉得。爾時世尊重說偈言

　不生嗔恚心　　恒慚愧克責
　布施細妙衣　　上?無價物
　恒施與眾生　　施已心歡喜
　踴躍無吝惜　　譬如人失火
　出物大歡喜　　積業無有量
　生天受快樂　　從此生人間
　而得大人相　　身體黃金色
　猶如金山王　　在家轉輪王
　善護四天下　　大得柔軟觸
　一衣直千萬　　若學道成佛
　化天人龍神　　衣服亦如是　

復次毗舍佉。云何修行陰馬藏相。如來于過去無量劫中作凡人時。常樂修行善和合眾。若與父母男女兄弟姊妹親戚眷屬善友知識。乃至畜生。若有別離樂和合者。悉隨所樂善能和合令其歡喜。以此業故所積高廣。常生天上受天福樂。下生人間。如是展轉無量無邊。至一生補處得陰馬藏。以此相故。記成千子作轉輪王王四天下。千子勇健能伏怨敵。若出家者得成為佛。從法生子過于千萬。勇猛多力能卻魔怨。爾時世尊而說偈言

　我于無量世　　本作凡人時
　常為和合眾　　令得安樂住
　若父母男女　　兄弟及姊妹
　親戚諸眷屬　　善友知識等
　若離別苦者　　善和合安樂
　以此行業故　　常生天人中
　受天上快樂　　下生于人間
　得陰馬藏相　　現成得千子
　勇健無有比　　能降伏怨敵
　恒供養父母　　令得歡喜樂
　若出家作佛　　法子有千萬
　戒定神通力　　能摧伏魔怨　

復次毗舍佉。云何修行梵身圓滿如尼俱律樹。立身正直手得摩膝。如來往昔作凡人時恒修弘慈。善能觀察善惡粗細等不等法。此是智慧此是愚癡。此是精進此是懈怠。此是嗔恚此是忍辱。如是分別。隨其等類而教導之。以此業故。展轉無量天上人中。乃至一生補處。下生人間得二大人相。一者梵身圓滿如尼俱律樹。二者立身正直手得摩膝。以此相故。若在家者。作轉輪王王四天下。財富無量。金銀琉璃車磲馬瑙珊瑚琥珀真珠等寶。五谷豐熟庫藏盈溢。若出家者得成為佛。具足七財信戒施聞慧慚愧。如來亦有如是等物無量無邊。爾時世尊重說偈言

　我于過去世　　善稱量眾生
　選擇分別已　　觀察悉平等
　能常別眾生　　隨類應施與
　以此行業故　　常生天人中
　下生于人間　　立身直不曲
　兩手得摩膝　　猶如尼俱樹
　從地生方圓　　佛身亦如是
　從無量劫來　　行業地所生
　二相現財富　　令天下太平
　在家受五欲　　得成轉輪王
　舍五欲出家　　得成無上尊　

復次毗舍佉。云何修行三大人相。一者師子臆。二者項出日光。三者肩頸團圓。如來過去作凡人時。恒利益眾生樂安樂住。信心持戒多聞慧施。財谷田宅奴婢牛羊象馬車乘妻妾男女侍從左右眷屬親戚。令得增長。以此業故常生天上。下生人間。得三大人相。一者師子臆。二者項出日光。三者肩頸團圓。以此相故。若在家者。作轉輪王王四天下。法常增長財物田宅五谷豐熟。妻子眷屬奴婢侍從善友知識。一切具足無有減少。若出家者。得成為佛七財具足。四部眷屬亦無減少爾時世尊重說偈言

　信心持戒　　多聞慧施　　奴婢象馬
　牛羊田宅　　妻子眷屬　　善友知識
　恒作善念　　云何令其　　色力安樂
　得大增長　　以此業故　　常生天上
　下生人間　　得大人相　　半師子臆
　項出日光　　肩頸圓直　　三相記成
　若在家者　　眷屬妻子　　奴婢象馬
　悉皆興盛　　若出家者　　得成為佛
　眷屬增長　　得無減法　

復次毗舍佉。云何修行胸有卍字。如來于往昔作凡人時。不惱眾生不行杖楚亦不籠系。以此業故。積行高廣常生天上。下生人間。得大人相胸有卍字。若在家者。作轉輪王無諸疾病。四時調適不寒不熱。若出家者。得成為佛亦無諸病。常得調和不冷不熱。身體輕利堪入三昧。爾時世尊重說偈言

　不籠系眾生　　亦不行杖楚
　不以諸刀杖　　加害于眾生
　以此行業故　　常生天人中
　受天上快樂　　至一生補處
　下生于人間　　而得大人相
　胸字有萬數　　以此相好故
　無有諸疾病　　若在家出家
　常得受快樂　　若獲剎利種
　得王四天下　　若出家學道
　得成無上尊　　純受上妙樂　

復次毗舍佉。云何修行。眼下紺色如青蓮華。目睫卷起紺色光明。佛于過去無量劫中。作凡人時恒修善行。不以惡心張眼低目棄視眾生。不以欲心眄睞看之。恒以喜心離嗔愛癡直視眾生。以此業故。常生天上受天快樂。下生人間得二大人相。一者眼下紺青上下俱眴。二者目睫細軟卷起纖長紺色光焰。以此相故。若在家者。作轉輪王王四天下。一切人民沙門婆羅門剎利居士妻子眷屬群臣侍人觀視無厭。若出家者得成為佛。為諸四眾比丘比丘尼優婆塞優婆夷天人阿修羅摩睺羅伽乾闥婆等一切眾生善心歡喜。瞻仰如來無有厭足。爾時世尊而說偈言

　佛于過去世　　本作凡人時
　恒修諸善行　　不以嗔恚心
　張眼低棄視　　亦不以愛染
　欲心看眾生　　眼凈離垢濁
　歡喜心直視　　以此行業故
　常生天人中　　至一生補處
　下生于人間　　得眼睫紺色
　目如青蓮華　　上下俱眴明
　以此大人相　　記聰明智慧
　一切諸眾生　　樂視無厭足
　在家轉輪王　　成就大智慧
　七寶悉具足　　能伏四天下
　出家得成佛　　而獲一切智　

復次毗舍佉。云何修行。頂有肉髻。頭發紺青。如來于過去世作凡人時。于功德中恒在人前。身口意業布施持戒。月修六齋。供養父母沙門婆羅門親友眷屬耆舊宿德。復有善行不可稱計。以此行故。積聚無量常受天樂。乃至一生補處。下生人間得二大人相。一者頂有肉髻。二者頭發紺青。以此相故。若在家者。作轉輪王王四天下。為諸人民之所依憑。若出家者。得成為佛。為諸四眾比丘比丘尼優婆塞優婆夷天龍夜叉乾闥婆阿修羅迦樓羅緊那羅摩睺羅伽人非人等所歸依處。爾時世尊而說偈言

　我于過去世　　修善中導首
　恒修持梵行　　為人所依憑
　命終生天上　　受諸天快樂
　下生于人間　　得二大人相
　頂上有肉髻　　頭發卷紺青
　在家轉輪王　　而王四天下
　以五戒十善　　覆護于人民
　若出家學道　　得成無上尊
　恒以戒定慧　　教授諸眾生
　常為諸天人　　龍神夜叉等
　乾闥阿修羅　　而作歸依處　

復次毗舍佉。云何修行。一一毛孔一毛生。眉間白毫如兜羅綿。佛于往昔作凡人時。修不妄語舍離妄語。恒修實語護持實語。正心實語亦不綺語。發言柔軟隨順眾生。以此業故。常生天上受天快樂。下生人間得二大人相。一者一一毛孔一毛生。其毛細軟皆起右旋不受塵水。二者眉間白毫光明鮮澤如兜羅綿。以此相故。若在家者。作轉輪王王四天下。一切人民熾盛增長快樂無極。若出家者。得成為佛。增長比丘比丘尼優婆塞優婆夷四部眷屬。無量無邊充滿世界。爾時世尊而說偈言

　我于過去世　　恒修不妄語
　口初未曾說　　空誑不實語
　隨順于世間　　發言無過失
　以此行業故　　常生天人中
　下生于人間　　得二大人相
　眉間白毫光　　柔軟如兜羅
　毛孔無二生　　一一皆右旋
　以此二相故　　在家轉輪王
　普王四天下　　令人民增長
　若舍家學道　　得成大法王
　教授諸天人　　令正法增長　

復次毗舍佉。云何修行。口四十齒。齒白整密。如來于往昔無量劫中。恒修不兩舌。棄舍兩舌。遠離兩舌。從此聞已不向彼說。從彼聞已不向此說。彼此聞已。利益歡喜乃為說之。以此業故常受天樂。下生人間得二大人相。一者口四十齒。二者齒白齊密。以此相故。若在家者。作轉輪王王四天下。無有盜賊。眷屬清凈堅固無壞。若出家作佛。得四部眾比丘比丘尼優婆塞優婆夷。堅固受持如來法藏。不為四魔之所能破。爾時世尊重說偈言

　如來過去世　　修行不兩舌
　不斗亂眾生　　善能和合眾
　行業生天上　　受諸天快樂
　下生于人間　　得二大人相
　口有四十齒　　齒白凈齊密
　若獲剎利種　　在家王四地
　王有四兵眾　　堅固難沮壞
　剎利婆羅門　　常不能動轉
　若出家作佛　　四部眾亦爾
　當為諸天人　　所恭敬尊重　

復次毗舍佉。云何修行。廣長舌相出梵音聲如迦陵頻伽聲。佛于往昔作凡人時。不行粗語棄舍粗語遠離粗語。恒修善語柔軟之語。能入其心令其樂聞。大慈悲語不舍語弘恩語。人所愛念。以此業故。勤積高廣常受天樂。下生人中得二大人相。一者廣長舌出能覆面。二者梵音柔軟如迦陵頻伽聲令人樂聞。以此相故。若在家者。作轉輪王王四天下。有所言說一切人民皆悉樂聞歡喜受持。若不樂在家出家學道得成為佛。若有所說比丘比丘尼優婆塞優婆夷天龍夜叉人非人等。皆悉頂受歡喜奉行。爾時世尊重說偈言

　佛于過去世　　恒修行善語
　不嗔亦不恚　　不斗亂粗語
　常修慈悲語　　決定正柔軟
　如是一味語　　然后乃發言
　以此行業故　　得舌廣長相
　梵音清柔軟　　如迦陵鳥聲
　以二大人相　　在家轉輪王
　若有所言說　　人民皆受行
　出家得成佛　　能轉無上輪
　若所說妙法　　天人阿修羅
　龍神夜叉等　　聞者皆奉行　

復次毗舍佉。云何修行師子頷。佛于過去世作凡人時。恒修不綺語棄舍綺語遠離綺語。應時而語義語法語威儀語常住語有邊語。以此業故。積功無量常受天樂。下生人間得大人相師子頷。以此相故。若在家者。作轉輪王王四天下。一切人民無能伐者。若出家者。得成為佛。天人阿修羅梵魔沙門婆羅門。內外怨家無有能得伐如來者。爾時世尊而說偈言

　我于過去世　　恒修不綺語
　亦不自稱譽　　及以諸雜語
　斷截無義語　　常修應時語
　發言令喜樂　　利益諸眾生
　以此行業故　　常受天人樂
　下生于人間　　成就師子頷
　在家轉輪王　　威伏四天下
　以此大人相　　現無有伐者
　出家得成佛　　沙門梵魔王
　大人阿修羅　　羅睺緊那羅
　內外諸怨家　　無有能伐者　

復次毗舍佉。云何修行四牙齊密白凈光明。佛于往昔作凡人時。舍離惡活正命自活。亦不行于斗秤欺誑。不以威勢橫取人物。以虛偽物欺誑于人。變形誑愛誑觸誑精進誑。如是一切欺誑之法皆悉斷滅。以此業故。積聚高廣命終生天。于天人中十處受樂。何謂為十。一者天壽。二者天妙色。三者天樂。四者天名聞。五者天王。六者天色。七者天聲。八者天香。九者天味。十者天觸。是名為十。受天樂已。下生人間得大人相。一者齒無大小。二者牙色白凈以此相故。若在家者作轉輪圣王王四天下四部兵眾婆羅門眾剎利眾。聚落城邑大臣長者妃后婇女。及諸千子皆悉嚴凈。若出家者得成為佛。亦有四眾比丘比丘尼優婆塞優婆夷天人阿修羅乾闥婆等。皆亦清凈。爾時世尊。而說偈言

　我于過去世　　舍離諸惡活
　以清凈法利　　修正命自活
　能除眾生苦　　令其得安樂
　以此行業故　　受天十種樂
　常為諸天人　　所尊重贊嘆
　娛樂快樂已　　下生于人間
　積業之所感　　得二大人相
　齒無有粗細　　牙色光白凈
　若獲剎利種　　在家轉輪王
　四兵眾圍繞　　清凈無垢穢
　若出家作佛　　常為諸四眾
　比丘比丘尼　　優婆塞婆夷
　天人阿修羅　　龍神夜叉等
　清凈無垢濁　　悉恭敬圍繞　

毗舍佉。是名二十修行得三十二大人之相。以此相故。莊嚴如來微妙之身

復次毗舍佉。佛身復有八十種好。云何名為八十種好。一者指甲紅赤。二者指甲隆起。三者指甲滑凈。四者指甲滿足。五者指團圓。六者指纖直。七者指間密。八者指凈潔。九者手足肥膩。十者手足里赤。十一者手足平等。十二者手足內滿。十三者掌文深現。十四者掌文端直。十五者掌文纖長。十六手足潤澤。十七掌文不亂。十八踝骨不現。十九膝頭圓滿。二十膝次第滿足。二十一行步齊正。二十二師子王行。二十三鵝王行。二十四龍王行相。二十五牛王行相。二十六行不顧視。二十七行步不亂。二十八半身正直。二十九佛身過人。三十一切滿足。三十一佛身皆好。三十二身體平正。三十三身體滿足。三十四身體正直。三十五身體滑澤。三十六身次第大小。三十七身體凈潔。三十八身體柔軟。三十九身體寂靜。四十身體緊細。四十一身體緊密。四十二身體端嚴。四十三諸根方正。四十四身色不黑。四十五身體無黡。四十六身毛凈潔。四十七腹相團圓。四十八腹無橫文。四十九身體明凈見諸色像。五十臍深。五十一臍孔團圓。五十二臍文右旋。五十三臍孔不凹。五十四臍口不長。五十五臍口不短。五十六臍毛下連。五十七得龍牙相。五十八牙不過唇。五十九四牙團圓。六十四牙鋒利。六十一四牙纖長。六十二四牙齊密。六十三舌廣柔軟。六十四舌色赤好。六十五梵聲深妙。六十六象王聲。六十七迦陵頻伽聲。六十八齒根肉滿。六十九鼻不下垂。七十鼻高修長。七十一鼻孔凈潔。七十二鼻修方廣。七十三目好廣大表里滑凈。七十四眼睛黑光。七十五目睫次第。七十六眉如半月圓廓修長。七十七眉毛黑澤長短隨次。七十八眉毛純色滑凈光明。七十九耳普垂埵內外俱凈。八十頭發細軟右旋不亂次第纖長一切皆好。毗舍佉。是名如來隨相之好有八十種。爾時世尊。而說偈言

　長夜受持　　一切禁戒　　無量苦行
　名大梵志　　三十二相　　八十隨好
　瓔珞其身　　天人中尊　　光明赫烈
　照曜無極　　青黃赤白　　更相入間
　宛轉旋起　　遍滿虛空　　放大光明
　照無量界　　中光照曜　　三千世界
　如來常光　　照于一尋　　若放大光
　日月隱蔽　　猶如日出　　眾星不現
　若放中光　　照于世界　　日光如月
　月色如星　　萬行所感　　得如是身
　為諸眾生　　之所樂見　　歡喜瞻仰
　無有厭足　

　　優婆夷凈行法門經瑞應品第三

爾時世尊說此偈已。毗舍佉母歡喜踴躍而白佛言。世尊。菩薩處胎初生之時。有幾奇特微妙之相現于世間。佛告毗舍佉。菩薩生時有十六種奇特瑞相。何謂十六種相。所謂菩薩舍兜率天身。憶念分明而處母胎。是為一未曾有奇特之法。菩薩舍天身已處胎之時。自然光明照于世間。世界中間幽冥之處。日月星光所不能照。悉皆大明。其中眾生各得相見。咸作是言。此中云何忽生眾生。一切世間梵魔沙門婆羅門。所有光明無能及者。又復三千大千世界六種震動。諸須彌山震動不停。是為二未曾有奇特之法。菩薩處胎。有四天子執持威儀。四方侍衛守護菩薩及菩薩母。不令世間人非人等之所惱害。是為三未曾有奇特之法。菩薩處胎。能令其母自然持戒不殺盜淫妄語飲酒。是為四未曾有奇特之法。菩薩處胎。其母清凈無有欲心。外人見之亦不生染。是為五未曾有奇特之法。菩薩處胎。常令其母大得利養。色香味觸自然而至。是為六未曾有奇特之法。菩薩處胎。母常安樂。無諸疾病饑渴寒熱疲極之患。菩薩亦然。菩薩胎中母常見之。譬如真摩尼毗琉羅寶。八楞清凈內外明徹一切具足。以五色縷而以貫之。明眼之人執在手中。見珠八楞及五色縷。青黃赤白了了分明。菩薩處胎亦復如是。母見其身頭目手足一切身分。悉皆無有障礙。是為七未曾有奇特之法。毗舍佉。菩薩生七日已。其母命終生兜率天受天快樂。是為八未曾有奇特之法。凡人受胎或九月日。或至十月而便產生。菩薩不爾。要滿十月然后乃生。是為九未曾有奇特之法。世間女人臨欲產時。身體苦痛或坐或臥。不安其所然后乃生。菩薩生時其母安樂無諸疾惱。歡喜游戲舉手立生。是為十未曾有奇特之法。菩薩出胎天人承接。后為世人之所捧持。是為十一奇特之法。世人受已。有四天子捧接敬受置于母前。心大歡喜俱發聲言。善哉夫人。生大威德勇健之子。是為十二奇特之法。菩薩初生無有水血及以胎膜諸不凈物。其身清凈如摩尼珠。以加私國?而以裹之。不相染著。何以故。彼此凈故。菩薩初生亦復如是。清凈無染如摩尼珠。其母鮮凈亦如彼?。是為十三奇特之法。菩薩生時。于虛空中自然而有二飛流水。一冷二暖浴菩薩身。是為十四奇特之法。菩薩生已北行七步。爾時空中自然白傘覆菩薩身。行七步已遍觀十方發師子吼。唱如是言。一切世間唯我為上。天人中尊我為最大。從此生盡無復后生。是為十五奇特之法。菩薩生時于三千大千世界。一切眾生蠕動之類皆大歡喜。是為十六奇特之法。毗舍佉。是名如來處胎初生有十六種奇特之法。爾時世尊。而說偈言

　兜率天命終　　下生于人間
　處胎及初生　　清凈無所染
　十六種奇特　　微妙未曾有
　胎中及生時　　不與眾生共
　生時無迷惑　　名聞最第一
　現相非一種　　佛生瑞如此　

爾時世尊。說此偈已。毗舍佉母心大歡喜。更增上問。世尊。菩薩生時有幾瑞相一時俱現。佛告毗舍佉。菩薩生時有三十二瑞相一時俱現。何謂三十二瑞。一者三千大千世界地大震動。自然大明光照世界。二者一切樂器自然音樂。三者不鼓自鳴。四者一切疾病自然除愈。五者一切系縛自然解脫。六者一切冤家生慈悲心。七者生盲得眼能見諸色。八者生聾得耳能聞音聲。九者生跛能行隨意游戲。十者生狂得念憶想分明。十一者喑啞能言。十二者乘船漂落還得本處。十三者地及虛空所有七寶自然光明。十四者眾川萬流停住不行。十五者一切飛鳥有翅之屬歡喜而住。十六者風不動搖一切寂然。十七者一切眾生相啖食者皆生慈心。十八者一切諸天還其宮殿喜笑快樂。十九者阿鼻地獄猛火自滅。二十者饑得飽滿。二十一者一切餓鬼無有渴乏。二十二者于四天下普興大云等注大雨。二十三者月光明曜。二十四者眾星晝現。二十五者日盛清明。二十六者一切華樹即便生華。二十七者一切果樹自然成果。二十八者三千大千世界。出大天香無有臭穢。二十九者菩薩生時即行七步。三十者虛空白傘自然蔭覆。三十一者行七步已顧視十方。三十二者作師子吼。毗舍佉。是名菩薩初生之時三十二法一時俱現

毗舍佉母白佛言。世尊。菩薩生時以何因緣震動三千大千世界。佛告毗舍佉。菩薩生時地大震動者。菩薩現此生盡無復煩惱。一切眾生應得道者煩惱將滅。是故地動。毗舍佉。菩薩生時自然光明照世界者。菩薩為得三達智故。毗舍佉。菩薩生時世間樂器自然鳴者。菩薩為得八三昧故。毗舍佉。菩薩生時不鼓自鳴者。菩薩為欲擊大法鼓故。毗舍佉。菩薩生時一切系縛自然解脫者。菩薩為欲度脫一切眾生老病死故。毗舍佉。菩薩生時一切怨家生慈心者。菩薩為得四無量心故。毗舍佉。菩薩生時疾病除愈者。菩薩為欲滅除一切煩惱病故。毗舍佉。菩薩生時盲得眼者。菩薩為得圣智眼故。毗舍佉。菩薩生時聾得耳者。菩薩為得圣天耳故。毗舍佉。菩薩生時跛能行者。菩薩為得四神足力故。毗舍佉。菩薩生時狂得念者。菩薩為得安那般那念故。毗舍佉。菩薩生時啞能言者。菩薩為得通達如來所知法故。毗舍佉。菩薩生時漂船還者。菩薩為得八直正道開示眾生故。毗舍佉。菩薩生時地及虛空七寶光明者。菩薩為得四無礙智故。毗舍佉。菩薩生時眾川萬流住不行者。菩薩為得煩惱四流已停住故。毗舍佉。菩薩生時一切飛鳥歡喜住者。菩薩為欲破諸邪見故。毗舍佉。菩薩生時風不動搖者。菩薩為得常樂滅盡三昧故。毗舍佉。菩薩生時眾生相啖生慈心者。菩薩為得四部眷屬尊卑貴賤得和合故。毗舍佉。菩薩生時諸天還宮喜笑住者。菩薩成佛時。諸善男子及善女人。出家學道得阿羅漢。所作已辦斷絕三界生死之源。棄舍重擔無為無欲。常樂靜處熙怡喜笑。各相謂言。我等今者已得度脫生老病死。更不受胎處于生死。清凈無染猶如水渧在蓮荷上無所染著。毗舍佉。菩薩生時阿鼻地獄猛火滅者。菩薩為欲滅除眾生三毒煩惱熾然火故。毗舍佉。菩薩生時饑得飽滿者。菩薩為得身念三昧故。毗舍佉。菩薩生時餓鬼渴乏無渴乏者。菩薩為得解脫水故。毗舍佉。菩薩生時大云注雨者。菩薩為欲雨大法雨普潤眾生故。毗舍佉。菩薩生時月光曜者。菩薩成佛時為諸眾生歡喜瞻仰故。毗舍佉。菩薩生時眾星晝現者。菩薩成佛時。為令聲聞弟子現于世間故。毗舍佉。菩薩生時日光赫烈者。菩薩為得六通大聲聞故。毗舍佉。菩薩生時華樹生華者。菩薩為令聲聞弟子得解脫華故。毗舍佉。菩薩生時果樹生果者。菩薩為令聲聞弟子得四沙門果故。毗舍佉。菩薩生時大千世界出天香者。菩薩為得如來戒香遍滿世間故。毗舍佉。菩薩生時蹈地七步者。菩薩為得七菩提道故。毗舍佉。菩薩行時白傘蔭覆者。菩薩為得涅槃蔭故。毗舍佉。菩薩行已示東方者。為諸眾生作導首故。毗舍佉。示南方者。為諸眾生作良福田故。毗舍佉。示西方者。我生已盡是最后身故。毗舍佉。示北方者。于一切眾生我得阿耨多羅三藐三菩提故。毗舍佉。示下方者。為欲破魔兵眾令其退散故。毗舍佉。示上方者。為諸天人之所歸依故。毗舍佉。作師子吼者。于天人中最尊最上。一切眾生無能及者故。爾時世尊。而說偈言

　世間之導首　　無上大圣尊
　生時現瑞相　　眾生良福田
　輪轉三界中　　此為最后生
　于世間智慧　　如來最第一
　破魔兵眾已　　應供大名聞
　世間未曾有　　天人所歸依
　世尊初生時　　三十二瑞應
　微妙奇特相　　悉皆一時現
　菩薩從胎出　　地六種震動
　自然大光明　　遍照于十方
　令眾生毛豎　　各各相謂言
　愿速得成佛　　當雨大法雨
　洗除煩惱垢　　令我得解脫
　是故我今者　　歸命無上尊　

爾時世尊說此偈已。告毗舍佉。諸佛如來不可思議。佛所說法不可思議。諸善男子及善女人。信佛所說亦不可思議。所得果報亦不可思議。譬如大雨潤澤一切人非人等皆得充足。及諸草木亦得生長。如來法雨亦復如是。普潤一切無量眾生。應得度者聞此法已皆得道果。若于人天受果報者。隨其所愿皆悉得之。是故汝今應當專心受持此法。于未來世令諸四輩皆得修行。說是法時六萬天人得法眼凈。余諸天龍阿修羅乾闥婆迦樓羅緊那羅摩睺羅伽人非人等皆悉奉行。毗舍佉。母得法眼凈。所將眷屬千五百人。于佛法僧得堅固信無有退轉。皆大歡喜作禮而去

優婆夷凈行法門經卷下