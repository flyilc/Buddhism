　　No. 790

佛說孛經抄

　　　　吳月支國居士支謙譯


聞如是。一時佛在舍衛國。大子名只。有園田八十頃。去城不遠。其地平正。多眾果樹。處處皆有流泉浴池。其池清凈。無有蚑蜂蚊虻蠅蚤。居士須達。身奉事佛。受持五戒。不殺不盜不淫不欺不飲酒。見諦溝港。常好布施。賑救貧窮。人呼為給孤獨氏。須達欲為佛起精舍。周遍行地。唯祇園好。因從請買。太子只言。能以黃金布地。令間無空者。便持相與。須達曰諾。聽隨買數。只曰我戲言耳。訟之紛紛。國老諫曰。已許價決。不宜復悔。遂聽與之。須達默念何藏金足。只謂其悔嫌貴自止。曰不貴也。自念當出何藏金耳。即時使人象負金出。隨集布地。須臾滿四十頃。只感念佛必有大道故使斯人輕寶乃爾。教齊是止。勿復出金。園地屬卿。我自欲以樹木獻佛。因相可這便立精舍已。各上佛。佛與千二百五十沙門。俱止其中。是故名祇樹給孤獨園也

其王名卑先匿。舉宮中及人民。皆共事佛。奉諸沙門。衣食床臥疾藥所宜。世無佛時諸道皆興。譬如昏夜炬燭為明。天下有佛。眾邪皆歇。喻若日出火無復光。國中本共。事五百異道人。異道眾邪。是時皆廢。諸異道人。乃共嫉妒。謀欲毀佛以望敬事。其女弟子名酸陀利曰。師莫愁也。我能令人不復敬佛。事師如故。便從今始。欲日日莊嚴往來佛邊諸沙門所。至一月后。可默殺我埋祇樹間。佯行求索。眾人當言。數見此女往來精舍。即詣王告。乞吏搜索。啼哭出尸。道其淫亂無戒行意。國人聞是。必當舍佛來事諸師。諸師曰善。女如其言。往來一月。師使四人共殺埋之。分布求已。詣闕告言。生亡一女。眾人悉見。日日往來諸沙門所。乞吏搜求。王即敕外部吏。與行諸師。乃佯徘徊再三過。出尸輿載。遍行啼哭曰。沙門之法。戒當清凈。反淫人婦。恐事發覺。殺而藏之。有何道哉。國人聞此。多有信者。惟得道之人。知諂偽耳

佛于是乃敕諸沙門。且勿入城。七日之后。事情當露。至八日旦。佛使阿難。巷至說曰。妄語讒人。天令口臭。詐誣清白。死入地獄。癡虐自怨。長夜受苦。國人聞是語。皆相謂曰。沙門必清凈。故佛說此語耳。王使人微密伺之。見異道家。竊相勞賀。共賜四人。異道人法。知經多者得分多。一人頑闇。得分獨少。怒曰當反汝事自共殺人。而詐誣佛。反與我少。伺人得之。牽將上聞。到以實對。即收謀者。王與群臣。俱出詣佛。給孤獨氏。諸清信士。及國人民無數。皆行詣佛。到已作禮畢。各一面坐。王叉手白佛言間聞此謗。莫不罔然。唯佛至真。清凈無量。不識其故。何緣有此。佛告王曰。誹謗之生。皆由貪嫉。而此久有。非這今也。王曰愿欲聞之。佛言我宿命無數世時。我為菩薩道。常行慈心。欲度脫萬姓。時有蒱鄰奈國。廣博嚴好。人民熾盛。中有梵志。姓瞿曇氏。才明高遠。國中第一。有三子。其小子者。端正無比。父甚奇之。為設大會。請諸道人。中外親戚。抱兒示之。眾師相曰。是兒好道。有圣人相。必為國師。因名為孛。孛幼好學。才藝過人。悉通眾經。及天下道術九十六種。死生所趣。山崩地動。災異禍福。醫方鎮厭。無所不知。能卻淫心。消伏蠱道。武略備有。而性慈仁。瞿曇沒后。二兄嫉之。數求分異曰。孛幼好學。事師消費。與分當少。母憐念之。數曉二子。二子不止。孛見兄意盛。自念人生。皆為貪苦。我若不去者。兄終不息。因自報母。求行學道。母便聽之。孛即去近。明師作沙門。于山中自得四意止。一慈眾生。如母愛子。二悲世間。欲令解脫。三解道意。心常歡喜。四為能護一切不犯。復得四意。諸佛所譽。一制貪淫二除恚。怒三去癡念。四得樂不喜逢苦不憂。又絕五欲。目不貪色。耳不貪聲。鼻不貪香。舌不貪味。身不貪細滑能以智慧方便之道。順化天下。使行十善。孝順父母。敬事師長。諸疑惑者。令信道德。知死有生。作善獲福。為惡受殃。行道得道。見憂厄者為解免之。疾病者為施醫藥。服孛教者。死皆生天。其有郡國水旱災異。孛至即平。毒害悉除

時有大國。安樂饒人。王名藍達。所任四臣。專行邪諂。淫盜奸欺。侵奪無厭。民被其毒。王不覺知。孛愍傷之。往到城外。從道人沙陀。寄止七日。乃入城欲乞食。王于觀上。見孛年少。儀容端政。行步有異。心甚愛敬。即出問訊。王曰。愿道人留意。我有精舍近在城外。可于中止。當給所須。孛曰諾。王喜曰。意欲相屈。明日已去。日日于宮食。孛曰善。王還向夫人說。孛非恒人。汝明日當見之。夫人心喜。床下有犬。犬名賓只。聞之亦喜。明旦孛來入宮。王與夫人迎為作禮。與施金床。[毯-炎+瞿]毹毾[毯-炎+登]。孛欲就坐。犬前舐足。王自起行澡水。敬意奉食。已而俱出。到外精舍。孛為王說治國政法。王大喜歡因請孛留。令與四臣共治國事。四臣愚怯。不習戰陣。自知貪濁。常恐王聞。一臣曰人死神滅。不復更生。一臣曰貧富苦樂。皆天所為。一臣曰作善無福為惡無殃。一臣自恃知占星宿。然皆佞諂。不為忠政。孛性聰明。高才勇健。仁義恭敬。信順寡言。言常含笑。不傷人意。清凈無欲。節色少事。其政不煩。豫知災異。能役使鬼神。卻起死人。愛民如子。教之以道。不得讻醟。游獵畋漁。彈射鳥獸。殺盜淫欺。讒罵佞嫉。諍怒妖疑。皆化使善。其為政后。國界安寧。風雨時節。五谷豐熟。眾官承法。不復擾民。索體無為。獨貴奉佛。沙門四道。朝暮誦習。及其姊子。亦賢有志。常師仰孛。國好學者。多依附之。王無復憂。一以委孛。四臣畏忌。不得縱撗興嫉妒意。謀欲治孛。共合財寶人一億數。伺王出時。以上夫人。而自陳曰。臣等至意奉家所有。及身妻子。當為奴婢。欲白一事。愿蒙聽省。夫人貪得受其好寶。答謝四臣曰。便說之。四臣對曰。王所奉孛。被服粗陋。似乞人耳。見住過重。不念國恩。日導夫人惡教。王遠房室。竊念夫人。宜及少壯。當有立子。念若失時。則絕國嗣。愿熟思惟。不除孛者。恐后有悔。夫人恚曰。王信此人。不知其惡。各且還歸。今自憂之。比令明日使不見孛也。夫人遣四臣出。即以梔子黃面亂頭卻臥。須臾王還。內妓白王。夫人不樂。王素重之。入問再三。夫人不應。王即怒曰。何人有罪。應誅戮者。汝欲使我罪誰那爾。夫人垂泣曰。王會不用我言耳。王曰便說。不違汝也。夫人即白。王旦這出。孛來謂我。今王老耄。不能聽政。國中吏民。皆伏從我。可以圖之共此樂也。今反為此乞人所謀。故我愁耳。王聞是語。譬若人噎。既不能咽。亦不得吐。不用恐悔。用之恐亂。念孛助我。已十二年。常以忠政。憂國除患。遠近賴之。此國之寶。不可治也。王曰今治孛者。后必大亂。為萬民故。且共忍之。夫人便自擲床下。舉聲哭曰。不治孛者。我當自刺。自投樓下。不能見也。王復曉曰。汝亦知法。此非小事。起共議之。夫人還坐。王曰。道人之法。不可以刀杖加之。當以漸遣。稍減其養。明日來者。勿復作禮。擎卷而已與施木床于殿下坐。炊惡廝米。盛以瓦器。如是慚愧。極自當去。王說此時。賓只不悅。夫人明旦。即以王教。具敕內廚。孛來入宮。賓只于床下。啀喍吠之。孛見狗吠。夫人擎卷。及所施設。即知有謀。自念我欲無害于人。人反害我。如是當避入深山耳。小怨成大。不可輕也。彼以陰謀我宜慎之。凡人身羸行正為強。今我自有食缽水瓶革蓰傘蓋漉水之囊。斯足用矣。孛食已攝物欲去。王驚起曰。是何疾也。顧謂夫人。乃使我失圣人之意。即前牽孛。問欲何之。孛答曰。為王治國。十二年矣。未曾見賓只啀喍如今也。是必有謀。故欲去耳。王曰實有。今見孛意。覺微甚明。愿自敕厲。當誅惡人。不須去也。孛曰。王前意厚。而今已薄。及我無過。宜以時去。夫盛有衰。合會有離。善惡無常。禍福自追。結友不固。不可與親。親而不節。久必泄瀆。如取泉水。掘深則濁。近賢成智。習愚益惑。數見生慢。疏則成怨。善友接者。往來以時。親如有敬。久而益厚。不善友者。假求不副。巧言利辭。茍合無信。接我以禮。當以敬報。待我以慢。當即遠避。有相親愛。回相憎者。愛時可附。憎不可近。敬以親善。戒以遠惡。善惡無別。非安之道。人無過失。不可妄侵。惡人事已不可納。前人欲疏已不可強親。恩愛已離。不可追思。鳥宿枝折。知更求棲。去就有宜。何必守常。朽枝不可攀。亂意不可犯。人欲相惡。相見不歡。唱而不和。可知為薄。人欲相善。緩急相赴。言以忠告。可知為厚。善者不親。惡者不疏。先敬后慢。賢愚不別。不去何須。夫人初拜。今但擎卷。若我不去。將見罵逐。初施金座。今設木床。初盛寶器。今用瓦甌。初飯粳糧。今惡廝米。我不去者。且飯委地。知識相遇。主人視之。一宿如金。再宿如銀。三宿如銅。證現如此。不去何待。王曰。國豐民寧。孛之力也。今棄去者。后將荒壞。孛曰。天下有四自壞。樹繁花果。還折其枝。虺蛇含毒。反賊其軀。輔相不賢害及國家。人為不善。死入地獄。是為四自壞。經曰

　惡從心生　　反以自賊　　如鐵生垢
　消毀其形　

王曰。國無良輔。實須恃孛。若欲相委。是必危殆。孛曰。凡人有四自危。保任他家。為人證佐。媒嫁人妻。聽用邪言。是為四自危。經曰

　愚人作行　　為身招患　　快心放意
　后致重殃　

王曰。我師友孛。常在不輕。當原不及。莫相捐去。孛曰。友有四品。不可不知。有友如花。有友如稱。有友如山。有友如地。何謂如花。好時插頭。萎時捐之。見富貴附。貧賤則棄。是花友也。何謂如稱。物重頭低。物輕則仰。有與則敬。無與則慢。是稱友也。何謂如山。譬如金山。鳥獸集之。毛羽蒙光。貴能榮人。富樂同歡。是山友也。何謂如地。百谷財寶。一切仰之。施給養護。恩厚不薄。是地友也。王曰。今我自知。志思淺薄。聽用邪言。使孛去也。孛曰。明者有四不用邪偽之友。佞諂之臣。妖[薛/女]之妻。不孝之子。是為四不用。經曰

　邪友壞人　　佞臣亂朝　　[薛/女]婦破家
　惡子危親　

王曰。相與愛厚。宜念舊好。不可孤棄也。孛曰有十事知愛厚。遠別不忘。相見喜歡。美味相呼。過言忍之。聞善加歡。見惡忠諫。難為能為。不相傳私。急事為解。貧賤不棄。是為十愛厚。經曰

　化惡從善　　切磋以法　　忠正誨勵
　義合友道　

王曰。四臣之惡。乃使孛恚。不復喜我。孛曰。有八事知不相喜。相見色變。眄睞邪視。與語不應。說是言非。聞衰快之。聞盛不喜。毀人之善。成人之惡。是為八事。經曰

　平斗殺人　　尚有可原　　懷毒陰謀
　是意難親　

王曰。是我頑弊。不別明闇。惡人所誤。遂失圣意。孛曰。有十事知人為明別賢愚。識貴賤。知貧富。適難易。明廢立。審所任。入國知俗。窮知所歸。博聞多識。達于宿命。是為十事。經曰

　緩急別友　　戰斗見勇　　論議知明
　谷貴識仁　

王曰。自我得孛。中外怗安。今日相舍。永無所恃。孛曰。有八事可以怗安。得父財。有善業。所學成。友賢善。婦貞良。子孝慈。奴婢順。能遠惡。是為八事。經曰

　生而有財　　得友賢快　　諸惡無犯
　有福祐快　

王曰。圣人之言。誠無不快。孛曰有八事快。與賢從事。得咨圣人。性體仁和。事業日新。忿能自禁。慮能防患。道法相親。友不相欺。是為八事。經曰

　有佛興快　　演經道快　　眾聚和快
　和則常安　

王曰。孛常易諫。今何難留。孛曰。有十不諫慳貪。好色。朦籠。急暴。抵突。疲極。憍恣。喜斗專愚。小人。是為十。經曰

　法語專愚　　如與聾談　　難化之人
　不可諫曉　

王曰。如我憍恣。不能遠色。孛得無為。不復與我語乎。孛曰。人不與語有十事。驁慢。魯鈍。憂怖。喜預。羞慚。吃[口*刃]。仇恨。凍餓。事務。禪思。是為十事。經曰

　能行說之可　　不能勿空語
　虛偽無誠信　　明哲所不顧　

王曰。惡婦美姿。巧于辭令。如有外劮。卒何用知孛曰。有十事可卒知。頭亂髻傾。色變流汗。高聲言笑。視瞻不端。受彼寶飾。窺看垣墻。坐不安所。數至鄰里。好出野游。喜通淫女。是為十事。經曰

　婦女難信　　利口惑人　　是以高士
　遠而不親　

王曰。人情所近。親信婦人。不知其惡。孛曰。人有十事不可親信。主君所厚。婦人所親。怙身強健。恃有財產。大水漬處。故屋危墻。蛟龍所居。辜較縣官。宿惡之人。毒害之蟲。是為十。經曰

　謂酒不醉　　謂醉不亂　　君厚婦愛
　皆難保信　

王曰。如孛所語。愛習生惡。是可嫉也。孛曰。可嫉有五。粗口傷人。讒賊喜斗。焦嘵不媚。嫉妒咒詛。兩舌面欺。是為五。經曰

　施勞于人　　而欲蒙祐　　殃及其軀
　自遘廣怨　

王曰。何所施行人所愛敬。孛曰。愛敬有五。柔和能忍。謹而有信。敏而少口。言行相副。交久益厚。是為五。經曰

　知愛身者　　慎護所守　　志尚高遠
　學正不昧　

王曰。何者為人所慢孛曰。見慢有五。鬢長而慢。衣服不凈。空無志思。淫態無禮。調戲不節。是為五。經曰

　攝意從正　　如馬調御　　無憍慢習
　天人所敬　

王曰。愿孛留意。共還精舍。孛曰有十。不延于堂惡師邪友。蔑圣反論。淫劮嗜酒。急弊長者。無反復子。婦女不節。婢妾莊飾。是為十。經曰

　遠避惡人　　淫荒勿友　　從事賢者
　以成明德　

王曰。孛在我樂四方無事。今日去者。國中必嗟。孛曰。有八事可以安樂。順事師長。率民以孝。謙虛下下。仁和其性。救危赴急。恕己愛人。薄賦節用。赦恨念舊。是為八事。經曰

　修諸德本　　慮而后行　　唯濟人命
　終身安樂　

王曰。吾常念孛。豈有忘時。孛曰智者。有十二。念雞鳴。念悔過作福早起。念拜親禮尊臨事。念當備豫所止。念避危害言語。念當至誠見過。念以忠告貧者。念哀給護有財。念行布施飲食。念以時節食人。念以平均御眾。念用恩賜軍具。念時繕治。是為十二。經曰

　修治所務　　慮其備豫　　事業日新
　終不失時　

王曰。安得大賢。使留孛乎。孛曰。大賢有十行學聞高遠。不犯經戒。敬佛三寶。受善不忘。制欲怒癡。習四等心。好行恩德。不擾眾生。能化不義。善惡不亂。是為十行。經曰

　明人難值　　而不比有　　其所生處
　族親蒙慶　

王曰。我過重矣。畜養惡人。使孛恚去。孛曰大惡。有十五。好殺。劫盜。淫劮。詐欺。諂諛。虛飾。佞讒。誣善。貪濁。放恣。酗醟。妒賢。毀道。害圣。不計殃罪。是為十五。經曰

　奸虐饕餮　　怨譖良人　　行已不正
　死墮惡道　

王曰。曉孛不止。使我慚愧。孛曰。有十可愧。君不曉政。臣子無禮。受恩不報。過不能改。兩夫一妻。未嫁懷妊。習不成就。如人杖兵仗不能戰斗。慳人觀布施。奴婢不能使。是為十。經曰

　世儻有人　　能知慚愧　　是易誘進
　如策良馬　

王曰。吾始念曰。知有道者。為難屈也。孛曰。有十二難。任使專愚難。怯弱御勇難。仇恨共會難。寡聞論議難。貧窮負債難。軍無師將難。事君終身難。學道不信難。惡望生天難。生值佛時難。得聞佛法難。受行成就難。是為十二。經曰

　人命難得　　值佛時難　　法難得聞
　聞能行難　

王曰。今與孛談。益我有智。孛曰。略說其要。人所當知有四十五事。修其室宅。和其家內。親于九族。信于朋友。學從明師。事必成好。才高智遠。宜守以善。富貴行恩。治產宜慎。有財當廣方業。子幼勿付財。相善與交。茍合莫信。財在縣官。當早憂出。賣買交易。以誠勿欺。凡所投止。必先行視。所往當知貴賤。入國當親善人。客宜依豪。無與強諍。故富可求復。素貧勿大望。寶物莫示人。匿事莫語婦。為君當敬賢。厚勇取忠信。清者可治國。趣事能立功。教化之紀。孝順為本。師徒之義。貴和以敬。欲多弟子。當務義誨。為醫當有效驗。術淺不宜施用。病瘦當隨醫教。飲食取節。便身知識美食當共。博戲莫財。命抵所施。假貸當手自付證佐。從正勿枉。無過諫怒。以順避惡。以忍人無貴賤。性和為好。道以守戒。清凈為上。天下大道。無過泥洹。泥洹道者。無生老病死。饑渴寒熱。不畏水火。怨家盜賊。亦無恩愛。貪欲眾惡。憂患悉滅。故曰滅度。王當自愛。我今欲退

王曰。孛欲去者。寧復有異誡乎。孛曰。譬如大水所蕩突處。雖百歲后。不當于中立城郭也。其水必復順故而來。宿惡之人。雖欲行善。故不當信。本心未滅。或復為非。不可不戒。人所欲為。譬如穿池。鑿之不止。必得泉水。事皆有漸。智者見微。能濟其命。如人健泅截流度也

王曰。前后所說。我皆貫心。舉國士女靡不歡喜。舊惡低伏無敢言者。愿聞其言。儻遭異人。何知其明。孛曰。明者問對。種種別異。言無不善。師法本正。以此知之。明人之性。仁柔謹懿。溫雅智博。眾善所仰。無有疑也。觀其言行。心口相應。省其坐起。動靜不妄。察其出處。被服施為。可足知之。與明智談。宜得其意。得其意難。如把刃持。毒不可不慎也。王曰。欲事明者。不失其意。為之奈何。孛曰。敬而勿輕。聞受必行。明者識真。體道無為。知來今往古。一歸空無。人物如化。少壯有老。強健則衰。生者必死。富貴無常。是故安當念危。盛存無常。善者加愛。不善黜遠。雖有仇恨。不為施惡。柔而難犯。弱而難勝。明人如是。不可慢也

王曰。盡心愛敬。以事明智。寧有福乎。孛曰。智者法圣以行其仁。樂開愚朦。成人之智。治國則以惠施為善。修道則以導人為正。國家急難則能分解。進退知時無所怨尤。恩廣施大不望其報。事之得福終身無患。王其勿疑。治政之法。不可失道。勸民學善。益國最厚。王曰。誰能留孛。我心愁慘。忽忽如狂。垂泣向孛懺悔解過。孛曰。如人不能泅。不當入深水。欲報仇者。不當豫嬈。親厚中諍。后更相謝。雖知和解。善不如本無諍也。善不能賞。反聽讒言。我如飛鳥。止無常處。道貴清虛。不宜人間如野火行。傍樹為焦。激水破船。毒蟲害人。與智從事。不當擾也。草木殊性。鳥獸類分。白鶴自白。鸕鶿自黑。我與彼異。無欲于世。如田家翁生習山藪。與之好衣為無益也。天下有樹。其名反戾。主自種之。不得食實。他人竊取果則為出。今王如是。善安國者而見驅逐。佞偽敗政反留食祿。賓客久留。主人厭之。我宜退矣。王曰。人命至重愿垂憶念。今欲自力事孛勝前。孛曰。王雖言之。猶不得施夫人意惡。我不宜留。天下家家。皆有炊食。沙門所以持缽乞者自樂除貪。全戒無為。遠罪咎也。王曰。今孛既去。莫便斷絕。愿時一來。使我不恨。孛曰。如俱健者。猶復相見。且欲入山。以修其志。夫近而相念惡。不如遠而相念善。智者以譬喻自解。請說一事。譬如有人以蜜涂刀。狗得舐之。以傷其舌。坐貪小甜。不知瘡痛。四臣如是。但美其口。心如利刀。王甚戒之。自今以后若有驚恐。常念孛者。眾畏必除。孛復言曰鴟梟樂冢。群鼠糞居百鳥棲樹。鶴處污池。物各有性。志欲不同。我好無為。如王樂國。器雖粗弊。不可便棄各有所貯。愚賤不肖。亦不可棄。各有所用。王當識此。我猶知人言意所趣。如鳥集樹先后下枝。間關趣上。見賓只吠。以知中外有謀。意欲厭故更受新也。孛曰請退。即起出城。王與夫人。啼泣送之。人民大小。莫不號怨。王行具問孛。誰可信者。孛曰。我姊子賢善。可與咨議。時時共出。巡行國中。觀民謠俗可知消息。王曰受教。即與傍臣人民。為孛作禮。于是別去孛去之后。四臣縱橫于外。以佞辯為政。夫人于內。以妖蠱事王。王意迷惑。不復憂國。奢淫好樂。晝夜耽荒。眾官群寮。發調受取。無有道理。正平市買。不復雇直。強者陵弱。轉相抄奪。至相殺傷。不畏法禁。良民之子。掠為奴婢。六親相失。迸竄茍活。災異相屬。王不能知。風雨不時。所種不收。國虛民窮。饑餓滿道。歌詠怨聲。感動鬼神。人民愁怖。亡去略盡。號泣而行莫不思孛。孛如鸧鷹。臨眾鳥上。壓伏奸人。慈育民物。如天帝釋

孛姊子道人。后適他郡。見國荒亂。聚落毀壞。人民單索。還為王說。大臣不政。放縱劫盜。掠殺無辜。殘虐無道。人怨神怒。天屢降災。遠近皆知。而王不覺。今不早圖。且無復民。王乃驚曰。果如孛戒。我所任者。如狼在羊中。知民當散。如犇車逸馬。道人既告。何以教之。道人曰。孛去國亂。皆由奸臣。王宜更計。國尚可復。愿一循行。目見耳聞。當知其實。王即與道人私出。案行國界。見數十童女。年皆五六十。衣服弊壞。呼嗟而行。道人問曰。諸女年大。何以不嫁。答曰。當使王家窮困。如我快也。道人曰。汝言非也。王者位尊。何能憂汝。女曰不然。王治不政。使國饑荒。夜則困于盜賊。晝則窮于胥吏。衣食不供。誰當嫁娶我也。王復前行。見諸老母。衣不蓋形。身羸目瞑啼哭而行。道人問曰。皆有何憂。答曰。當使國王窮盲。如我快耶。道人曰。是言非也。老自目瞑。王有何過。諸母曰。我夜為盜所劫。晝為吏所奪。窮行采薪。觸犯毒螫。使我如此。非王惡耶。王復前行。見一女人跪構牛乳。為牛所踏。躄地罵曰。當踏王婦。如我快也。道人問曰。牛自踏汝。王家何過。答曰。王治不政。使國荒亂。盜賊不禁。令我善牛見奪。為弊牛所踏。非王惡耶。道人言。汝自無德不能構牛。女曰。不然。若王家善。孛自當留。國不亂也。王復前行。見烏啄蝦蟆。蝦蟆罵曰。當使惡王見啖。如我快也。道人曰。汝自為烏所啖。王當護汝耶。答曰。不望護也。王無恩澤。政治不平。祭祀廢絕。天旱水竭。故使我身烏見啖耳。蝦蟆喚曰。知為政者。棄一惡人。以成一家。棄一惡家。以成一鄉。不知政者。民物失所。天下怨訟。道人曰。百姓無罪。呼嗟感天。神使蝦蟆降語如此。王自具見。宜退惡人。改往修來。與民更始。如種善地。雨澤以時何憂不熟。王曰。今當任誰。道人言宜急請孛。孛仁圣知時。反國必安。王還即遣使者。入山請孛言。若孛不還者。當向叩頭道。我自知怨負萬民。憂不能食。須待孛到。孛素慈仁。憂念十方。知我國荒。想必來也。使者受命。往到孛所。稽首白言。大王殷勤致敬無量。自知罪過深重。違失圣意。使國荒亂。百姓窮困。涕泣思孛。不能飲食。愿垂愍念。一來相見也。孛哀人民故。隨使者還。道見死獼猴。故剝取其皮。欲以生語。國人聞孛來。皆出界迎。孛到城外。止故精舍。王出相見。作禮問訊畢一面坐。叉手謝孛言。空頑不及虐負萬民。請自悔勵幸遂原之。孛曰甚善。四臣過耳語。孛曰。卿等無過。何不公談。四臣恚曰。凡為沙門。欲望天福。人皆稱善。不當殺獼猴取其皮也。孛曰。卿等自迷惑。不別真偽耳。是非好惡。天悉知之。苦樂有本。不可強力。為惡罪追。雖久不解。作善福隨。終不敗亡。禍福在己。愚謂之遠。以我剝皮。而殺獼猴。難此似是。卿曹默默。為奸不止相教事耶。言命在天。謂善無益。為惡無殃禍福之報。自然如響。響應隨聲。非從天墮。卿等作惡。豈不自識。雖欲誣之自然不聽。此非諫我。為自中耳。卿一人言。人死神滅。不復生者。是圣語耶。從意出乎。自欲為惡。反言作善無福。為惡無殃。夫天之明象。日月星辰。列現于上。誰為之者。四臣默然。孛復曰。天地之間。一由罪福。人作善惡。如影隨形。死者棄身。其行不亡。譬如種谷。種敗于下。根生莖葉。實出于上。作行不斷。譬如燈燭展轉然之。故炷雖消火續不滅。行有罪福。如人夜書火滅字存。魂神隨行。轉生不斷。卿曹意志。自以為高。如人殺親可無罪乎。四臣答言。夫蔭其枝者不摘其葉。何況殺親而當無罪。孛曰。然卿難我似是。吾取死皮。而尚訊之。卿曹所為法當云何。卿一人言。人死神滅不復生。一人言。苦樂在天。一人言。作善無福。為惡無殃。一人自怙。知占星宿。外陽為善。內陰為奸。譬如偽金其中純銅。貌飾美辭。心行讒賊。如狼在羊中。主不能覺天下惡人。亦稱為道。被發臥地。道說經戒。專行諂欺。貪利欲。得愚人信伏。如雨掩塵。群妖相厭。如水流溢。不時入海。多所傷敗。惟有圣人。能濟天下。化惡授善。莫不蒙祐。若善無福。惡無殃者。古圣何故。造制經典。授王利劍。夫行有報。其法自然。善者受福。惡者受殃。天之所疾。禍無久遲。陰德雖隱。后無不障。故國立王。王政法天。任賢使能。賞善伐奸。各隨其行。如響應聲。人死神去。隨行往生。如車輪轉。不得離地。信哉罪福。不可誣也。人行至誠。鬼神助之。惡雖不覺。終必受殃。故當戒慎。遠惡知慚。若皆為善。稟氣當同。不善者多。或有不平。或壽不壽。多病少病。丑陋端正。貧富貴賤。賢愚不均。至有盲聾喑啞跛蹇隆殘。百病皆由宿命行惡所致。其受百福。人所樂者。則是故世行善使然。積德忠政。故有日月星辰。有天有人。帝王豪貴。是明證也。何可言無。宜熟思之。勿謂不然。孛說是時。王與臣民。無不解悅。孛復曰。古昔有王。名為狗獵。池中生甜魚。甘而少骨。王使一人監護。令日獻八魚。其監亦日竊食八魚。王覺魚減。更立八監。使共守護。八監。又各日竊八魚。守之者多。魚為之盡。今王如是。所任不少。為亂益甚。譬如人摘生果既亡其種食之無味。王欲為治。不用賢人。既失其民。后又無福。治國不正。則使天下有諍奪之心。如人治產。不勤用心。則財日耗。國有勇武習戰陣者。不足其意則弱其國。為王不敬道德。不事高明。生則賢者不歸。死則神不生天。掠殺無辜。使天下怨訟。則天降災。身失令名。治國以法。為政得忠。敬長愛少。孝順奉善。現世安吉。死得生天譬如牛行其道直正余牛皆從。尊貴有道。率下以正。遠近伏化。則致太平。為君當明探古達今。動靜知時。剛柔得理。惠下利民。有施平均。如是則世世豪貴。后可得泥洹之道。眾坐皆喜。稱善無量。王即避坐。稽首白言。今孛所語。譬如疾風吹卻云雨。幸卒慈念。垂化如前。孛即起行。隨王入宮。四臣愚癡。于是見廢。孛復治國。恩潤滂流。風雨時節。五谷豐熟。人民歡喜。四方云集。上下和樂。遂致太平。佛言。時孛者。今我身是也。姊子道人。則阿難是。時王藍達。今卑先匿是。時夫人。則好首是。時犬賓只者。車匿是。時四大臣。則今四道人殺好首者。是時語蝦蟆者。今得羅漢漚陀耶是。我為菩薩。世世行善。勤苦積德。無央數劫。為萬民故。今自致得佛。所愿皆得。諸值我時聞經法者。宜各精進為善勿懈。佛說是已。有三億人。得踐道跡。皆受五戒。歡喜奉行佛說孛經抄