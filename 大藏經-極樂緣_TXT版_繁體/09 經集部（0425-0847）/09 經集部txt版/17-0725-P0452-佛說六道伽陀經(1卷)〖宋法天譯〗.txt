　　No. 725

佛說六道伽陀經

　　　　西天中印度摩伽陀國那爛陀寺三藏傳教大師賜紫沙門臣法天奉　詔譯


　歸命一切佛　　及諸菩薩眾
　愿開正智慧　　憶念佛功德
　歸依三界尊　　身口意三業
　所作善不善　　為彼作分別
　彼人受果報　　無有主宰者
　三界天中尊　　愿起于悲智
　廣為世間說　　我今聞彼說
　如依于輪回　　觀察業果報
　佛說惡道因　　貪嗔癡為本
　若人行殺害　　彼業隨纏縛
　決定墮等活　　五百歲方出
　彼彼等活者　　重重受生死
　是故說等活　　父母及親姻
　眷屬善知識　　欺慢若憎嫌
　墮落于黑繩　　熾焰粗澀繩
　纏縛有情體　　如鋸解樹木
　是故名黑繩　　若墮于炎熱
　猛火競來燒　　焰焰相接續
　令彼罪業人　　奔聚都一處
　燒燃苦惱深　　是故說炎熱
　修習非法行　　惱亂于大眾
　說彼無有盡　　墮彼極炎熱
　入此惡道已　　熾極火燒煮
　熱苦受長時　　是名極炎熱
　豬羊狼兔等　　及余諸物命
　如是行殺害　　而墮于眾合
　墮彼惡趣已　　眾山合身碎
　痛苦不可當　　故得名眾合
　若起身口意　　而發諸煩惱
　欺誑于有情　　墮落于號叫
　入彼惡道已　　暴惡火燒身
　叫苦聲不絕　　是故名號叫
　圣賢凈行師　　所有財寶等
　若貪若偷盜　　而墮大號叫
　若諸偷盜業　　感大火燒身
　叫喚出大聲　　是名大號叫
　作大功德人　　及與父母等
　毀謗而返恩　　決定墮無間
　持罰骨髓碎　　受苦純無間
　身命報等爾　　是故名無間
　互相愛憎嫉　　并及相殺害
　感彼惡趣身　　手生鋒刃甲
　如是鐵爪甲　　甲長十六指
　暴惡熾焱身　　抓擭相損害
　故名鋒刃甲　　愚癡邪淫者
　登彼鐵叉樹　　大身鐵牙鬼
　丑惡身炎熾　　逼惱恒無盡
　復有鐵烏鳥　　獯狐諸惡獸
　食啖彼有情　　復生劍葉林
　割截于罪人　　叫喚出惡聲
　痛苦不可忍　　諂誑妄言者
　吞食熱鐵丸　　而復飲洋銅
　重重無暫住　　輕慢若欺他
　鐵牙惡獸等　　來食身上肉
　受苦俱胝歲　　愛行非法行
　墮入洋銅河　　大熾洋銅汁
　燒煮或浮沉　　又復自愚迷
　勸作非法行　　往彼鐵輪獄
　而被鐵火輪　　碾拶身無數
　或以鐵磨磨　　或上刀山等
　若人說邪道　　破正法為非
　滿道排鋒刃　　令彼往來行
　業力令身大　　驅逐聚一處
　四面山石合　　如指甲拶虱
　若壞修習行　　遠離正等因
　僻執心意邪　　定入由增獄
　暴惡蛆蟲類　　恒居糞穢中
　罪者游履時　　食啖于雙足
　種植壓油等　　蠕動多傷殺
　重重臥鐵槽　　熱鐵棒捶打
　若起極嗔怒　　造彼諸惡罪
　死墮焰魔剎　　具受一切苦
　破結善種子　　身口意俱罪
　智者勿作罪　　地獄相如是　

地獄品頌竟

　牛驢猿猴等　　鳩鴿鵝鴨身
　行恚與貪淫　　獲報斯如是
　豺狼猛虎犳　　蝮蝎及毒蛇
　嗔忿我慢深　　獲報斯如是
　烏鵲雕鷲等　　蜈蚣路多蟲
　羆熊貓牛馬　　龍魚[薛/女]路荼
　如是傍生等　　增益惡三業
　墜墮焰魔界　　獲報斯如是　

傍生品頌竟

　障他布施福　　偷盜于飲食
　墮在布怛那　　饑虛為餓鬼
　愚癡慳鄙人　　我慢乏禮樂
　求食又無慚　　死為大癭鬼
　自不行檀度　　勸他作慳貪
　而墮餓鬼中　　腹大咽如針
　慳貪深厚者　　護財如眼睛
　貧病與佛僧　　不能施少分
　亦復不自用　　父母莫能得
　死墮餓鬼身　　漿飲永不遇
　若盜他財物　　施已心生悔
　亦墮餓鬼身　　常食于膿唾
　口出惡言語　　謗毀于賢善
　墮彼餓鬼中　　口生于火炬
　慳貪與諍訟　　惡意窺他財
　墮彼餓鬼中　　微獲祭祀食
　或入聚落處　　見彼遺棄食
　嘔吐涎唾等　　而恒為美饌
　自行慳障礙　　離間他行施
　為鬼恭槃荼　　惡形生膿血
　傷殺群生類　　自食與他食
　墮鬼羅剎娑　　愛食鬘香粖
　雖然施飲食　　少分懷嗔恚
　墮鬼健闥婆　　作樂諸天愛
　若愛于兩舌　　斗亂行嗔恚
　墮鬼畢舍佐　　頭面而丑惡
　雖愛行檀施　　而恒苦惱人
　墮彼惡趣中　　為彼母馱鬼
　自行猛利殺　　教他猛利殺
　墮彼藥叉身　　亦復惡猛利
　父母師長等　　所欲多違背
　墮彼藥叉宮　　勇健行暴惡
　慳貪嗔果報　　餓鬼藥叉等
　苦樂隨自因　　諸惡不須作　

餓鬼品頌竟

　天及修羅人　　福壽有差等
　樂求生天者　　堅持八齋戒
　快樂壽命長　　遠離疾病苦
　于禁若破犯　　少分樂生天
　而墮于修羅　　部多為眷屬
　雖不盜他財　　纖毫不行施
　吝惜廣慳貪　　而為守財鬼
　不盜亦不施　　不慳亦不貪
　決定得人身　　衣食多辛苦
　不盜不貪嗔　　守分而安住
　美味施圣賢　　彼得生人世
　壽命具色力　　吉祥而無病
　恒時行施食　　凈信具慚愧
　得富貴端嚴　　廣饒資畜等
　若施田宅等　　及造僧伽藍
　令彼心歡喜　　于自彼身中
　一切隨所欲　　若施于鞋履
　供養佛僧等　　游行得安樂
　常獲車騎乘　　若于曠野中
　施水作泉井　　而復作陰涼
　令彼無疲渴　　當獲于妙花
　吉祥廣嚴飾　　柔軟身圓滿
　若于傳法人　　舍施童子等
　后復得為人　　聰明多智慧
　若施于藥餌　　當離一切病
　若施于燈明　　眼目長清凈
　若施于音樂　　口生美妙音
　若施臥具等　　當感身安樂
　若施傍類食　　長壽多色力
　若放女出家　　眷屬獲增長
　若以田地施　　得花果流泉
　若怖于輪回　　親覲于賢圣
　所須隨供養　　精進常恭敬
　善破于煩惱　　當得安樂果
　悲愍不慳吝　　輟己而施他
　定感富饒果　　衣食自豐足
　如彼四時中　　隨時行布施
　崇重具儀式　　當獲一切福
　偷盜他財物　　自己作所須
　違背于真空　　煩惱不舍離
　不作有相心　　依如行布施
　如是布施果　　無為大安樂
　如人離淫欲　　童男等不生
　遠出至他方　　無思無掛礙
　若人著淫欲　　心行無返復
　狂亂自耽著　　永墮于三涂
　嫌棄于女人　　修戒薄癡愛
　復至命終時　　猶如破毒氣
　若行正等因　　不舍于梵行
　精進得吉祥　　天人恒供養
　堅固不迷亂　　無飲酒妄言
　出語常真實　　獲名聞安樂
　種種造飲食　　供養和合眾
　當感善眷屬　　同生不動國
　互相作承事　　歡喜意無違
　觀察諦理空　　不欺不顛倒
　苦惱永已盡　　安樂而解脫
　若好於戲論　　歌舞著頑愚
　我慢恃端嚴　　欺夌于貧賤
　當受背傴身　　喑啞形痤陋
　疾病鎮纏縛　　語言而不遜
　罪苦轉彌深　　無因得安樂
　寂靜心恬澹　　一切善出生
　報應果不虛　　速成離苦道　

人趣品頌竟

　諂誑行毀禁　　毒害斗諍深
　廣縱于無明　　必墮修羅趣　

修羅品頌竟

　棄名利歡樂　　遠離于親眷
　持禁中下品　　生彼四王天
　父母親族等　　種種作供養
　遠諍奉律儀　　獲生忉利天
　慈喜無傷殺　　和顏離愛憎
　純善守尸羅　　得生夜摩界
　多聞持法教　　修慧求解脫
　積德具威儀　　獲生于睹史
　若人自出家　　布施堅持戒
　令彼大安樂　　得生變化天
　上根有情類　　持戒亦最上
　功德超越前　　生他化自在
　持戒生天上　　禪定亦如是
　智慧若薰修　　牽引復生慧
　善惡業果報　　我說無虛謬
　由善得安樂　　作惡獲苦惱
　老病死輪轉　　果報自如是
　審觀此三種　　勿愛須棄舍
　求福遠離罪　　了絕于色聲
　通達真實義　　必至大解脫　佛說六道伽陀經