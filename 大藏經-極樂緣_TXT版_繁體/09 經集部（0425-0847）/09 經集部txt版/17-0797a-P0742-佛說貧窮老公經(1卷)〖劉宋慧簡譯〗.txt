　　No. 797

佛說貧窮老公經

　　　　宋沙門慧簡譯


聞如是。一時佛在舍衛國祇樹給孤獨園。與千二百五十沙門俱。菩薩萬人。爾時天龍鬼神無央數大眾共會恭敬圍繞。聞佛說法無不歡喜。時有一貧窮老公。年二百歲。眉生秀毛。耳出于頭。齒如齊貝。手過于膝。貌而視之似如有相。而貧窮辛苦衣不蓋形。五體裸露腹恒饑虛。行步才動示有氣息。聞佛在世心獨歡喜。晝夜發愿由來十年今始得果。扶杖而來求欲見佛。釋梵侍門敕不通之。老公因大喚曰。我生世不幸。貧窮辛苦饑餓寒凍。求死不得活無所賴。我聞世尊仁慈普逮。萬物蒙賴莫不受恩。心獨歡喜晝夜發愿。由來十年今始得果。是以遠來乞一特見求離眾苦。而卿斷我。既違我愿又乖圣意。豈宜爾乎。佛已知之。顧語阿難。汝寧見耆年長壽有相老公而羅罪未畢者乎。阿難長跪叉手白佛言。安有福耆壽而有羅罪。羅罪之人豈得有相。生所未見今在何許。佛言。近在門外釋梵斷之。可呼使前。于是老公匍匐肘進。見佛悲喜涕淚交流。為佛作禮長跪叉手白佛言。我生世不幸。貧窮辛苦饑餓寒凍。求死不得活無所賴。我聞世尊仁慈普逮。萬物蒙賴莫不受恩。心獨歡喜晝夜發心愿一奉顏。由來十年今始得果。向在門外久不得前。計欲還去氣力不堪進退無路。但恐命絕穢污圣門重增其罪。不悟天尊已哀矜之。得蒙前進如此而死無復恨矣。唯欲速終畢罪后世。愿得垂恩賜其上慧。佛言。人之受生生死因緣。以多因緣致有罪根。今我為汝說其本源。卿前世時生豪強大國明慧王家。時為太子憍貴非凡。上為父母所珍。下為臣民所奉。用此恣意輕陵于人。高目大視矜抗邈然。財產巨億皆是民物。百姓貧窮皆坐課[僉*殳]。唯知聚積不知布施。時有貧寒沙門。名曰靜志。從遠國來故往詣卿。所求不多唯乏法衣耳。而卿了不當接。遇之甚惡。既不乞衣又不與食。空坐著前。去復不聽。晝夜七日七夕水漿斷絕。小有氣息命在轉燭。而卿見此方大歡喜。聚眾看之以為至樂。邊有侍臣而諫卿曰。太子莫爾。沙門慈恭道德內存。凍之不寒餓之不饑。所以來乞欲為福耳。既不施與安使窮逼。幸發遣之莫招其罪。太子答曰。此是何人詐稱道德。試小困之才不令死。正爾放去無所憂也。即便遣去驅逐出國。未出國界十余里中。遭逢餓賊欲殺啖之。沙門因言曰。我是貧凍沙門。羸瘦骨立肉既腥臊不中啖也。空當見殺而無所任。餓賊曰。我饑困累日但食土耳。卿雖小瘦故是肉也。終不相放。但當就死。如此前卻紛紜良久。太子得知便往救曰。我已不能乞其衣食。寧當復使餓賊殺之耶。賊見太子皆各叩頭。首過謝罪放沙門去。時沙門者今彌勒菩薩是也。憍貴太子者今卿是也。卿今受此貧窮之罪者。坐前慳貪也。所以得長壽者活救沙門之命也。罪福報應如影隨形。如響應聲。老公白佛。去事已爾愿畢于今。愿得以垂殘之命。得作沙門。后生世世常侍佛邊。佛言。善哉善哉。應時老公須發墮地法衣自然著。身體氣力強健。耳目聰明。即得上慧入三昧門。爾時世尊以偈頌曰

　汝昔為太子　　不識仁義方
　憍貴自放恣　　恃為大國王
　自謂無罪福　　以此可保常
　豈悟生死對　　于今受其殃
　從罪復蒙祐　　得睹天中天
　能脫既往罪　　垂命入法門
　永離慳貪心　　長受智慧根
　世世侍佛邊　　保壽萬劫存　

于是老公比丘。聞經歡喜為佛作禮。爾時世尊語阿難。若有誦斯經者。當見賢劫千佛。行斯經者。令后世宣傳。當從彌勒佛受決。如來廣長舌所語無有異。一切大眾聞佛說已。歡喜受持為佛作禮佛說貧窮老公經