　　No. 650 [Nos. 651, 652]

諸法無行經卷上

　　　　姚秦龜茲三藏鳩摩羅什譯


如是我聞。一時佛在王舍城耆阇崛山中。共大比丘僧五百人俱。菩薩九萬二千人。其名曰眾德莊嚴菩薩摩訶薩。師子游步菩薩。光無障凈王菩薩。高山頂自在王菩薩。愛喜凈光菩薩。光蔽日月菩薩。妙凈須菩薩。身出蓮華光菩薩。梵自在王音菩薩。游戲世師子王音菩薩。金色凈光威德菩薩。柔軟身菩薩金色相莊嚴身菩薩。十光破魔力菩薩。諸根威儀善寂菩薩。德如高山菩薩。天音聲菩薩。法力自在游行菩薩。山德凈身菩薩。妙德菩薩摩訶薩。如是等九萬二千人。爾時師子游步菩薩。見是大會即從座起。偏袒右肩右膝著地。合掌向佛。以偈問曰

　世尊大導師　　名德稱無量
　今此大眾集　　愿說寂滅法
　邪見諸愛慢　　嫉妒嗔恚性
　云何即是道　　大音方便說
　云何涅槃相　　與世法無異
　諸法無有二　　大悲為演說
　云何諸法性　　畢竟無有礙
　其性如涅槃　　亦同于解脫
　無縛亦無解　　亦復如虛空
　迦羅頻伽音　　大梵清凈聲
　身色喻天金　　凈命無量德
　演說實相法　　畢竟無縛解
　云何此五蓋　　而等于菩提
　云何是菩提　　即同諸業性
　是法是非法　　云何同一相
　如是畢竟凈　　唯愿為演說
　無數無非數　　諸法畢竟滅
　一切種智相　　及以菩提道
　二法云何無　　惟愿為演說
　無作無非作　　無著無非著
　畢竟無眾生　　諸法中無礙
　無戒無忍辱　　亦無有毀戒
　無智亦無慧　　亦無非智慧
　是法常清凈　　惟愿為演說
　云何一切法　　寂滅如虛空
　無心心數法　　無見斷證修
　一切諸眾生　　同如虛空相
　一相法亦無　　心行亦叵得
　諸法無生滅　　無學無羅漢
　亦無辟支佛　　亦無求菩薩
　無住無休止　　無來亦無去
　諸法無動相　　常住如須彌
　無相亦無色　　色性即是道
　色性佛道一　　如是法愿說
　云何無佛法　　亦無有眾僧
　是三寶一相　　惟愿為演說
　無空無無相　　亦無有無作
　不合亦不散　　名相法亦無
　諸法畢竟空　　如響無作者
　無生無無生　　無滅無往來
　無天無龍神　　夜叉緊那等
　無人無地獄　　無餓鬼畜生
　無眾生五道　　愿說如是法
　如導世師人　　外道非見者
　其有所演說　　云何等無二
　諸文字語言　　是法皆一相
　世尊大慈愍　　愿開是法門　

爾時世尊贊師子游步菩薩摩訶薩言。善哉善哉。善男子。汝所問者甚為希有。一切世間之所難信。善男子。止止勿問。所以者何。新發意菩薩。于此空見無相見無作見無生見無所有見無取相見佛見菩提見。所不能及。善男子。如此法者不應在新學菩薩前說。何以故。若聞是法或斷善業。于佛道中則行邪道。若墮斷滅。若墮計常。不知如來以何方便隨宜所說。爾時師子游步菩薩摩訶薩白佛言。世尊。哀愍世間愿必為說。當來世中有菩薩空見無相見無作見無生見無所有見無取相見佛見菩提見者。分別是空是無相無作。好常贊學勤于事業樂著文辭以辯說為妙貴于名利。如是之人聞如來說是無文字法畢竟清凈。當舍是諸見。是諸菩薩隨眾生所能信解。以方便力而為說法。雖說少欲知足而不以為最雖說經戒亦不以為最。雖說在眾過惡亦知一切法遠離相。常稱贊獨處不在憒鬧而不以為最。雖贊發菩提心而知心性即是菩提。雖贊大乘經而知一切諸法皆是大相。雖說菩薩道而不分別阿羅漢辟支佛諸佛。雖贊布施而通達布施平等相。雖贊持戒而了知諸法同是戒性。雖贊忍辱而知諸法無生無滅無盡相。雖贊精進而知諸法不發不行相。雖種種贊嘆禪定而知一切法常定相。雖種種贊于智慧而了智慧之實性。雖說貪欲之過而不見法有可貪者。雖說嗔恚之過而不見法有可嗔者。雖說愚癡之過而知諸法無癡無礙。雖示眾生墮三惡道怖畏之苦而不得地獄餓鬼畜生之相。如是諸菩薩。雖隨眾生所能信解。以方便力而為說法。而自信解一相之法。所謂空無相無作無生無所有無取相。世尊。惟愿說是不可思議方便之法。一切聲聞辟支佛與新發意菩薩所不能及。但為信解甚深一相法者說之。爾時佛告師子游步菩薩摩訶薩言。善男子。汝今諦聽善思念之。吾當為汝解說此義。唯然世尊。我當受之。爾時世尊以偈答曰

　若人欲成佛　　勿壞于貪欲
　諸法即貪欲　　知是則成佛
　貪欲及恚癡　　無有能得者
　是法皆如空　　知是則成佛
　見非見一相　　著不著亦然
　此無佛無法　　知是名大智
　如人于夢中　　得道度眾生
　無道無眾生　　佛法性亦然
　道場無所得　　若得則不有
　明無明一相　　知是為世尊
　眾生即菩提　　菩提即眾生
　菩提眾生一　　知是為世尊
　譬如巧幻師　　幻作種種事
　所見無有實　　無智數若干
　貧嗔癡如幻　　幻不異三毒
　凡夫自分別　　我貪我嗔恚
　如是愚癡人　　則墮三惡道
　實相無貪恚　　癡亦不可得
　分別如幻法　　自性煩惱熱
　實相無煩惱　　無眾生無佛
　分別無生法　　凡夫愿作佛
　不見諸佛法　　亦不見眾生
　知是法相者　　疾成眾生尊
　若人求菩提　　則無有菩提
　是人遠菩提　　譬如天與地
　知諸法如幻　　速成人中上
　若人分別戒　　是則無有戒
　若有見戒者　　是則為失戒
　戒非戒一相　　知是為導師
　如夢受五欲　　娛樂自快樂
　分別見女色　　此中實無女
　戒毀戒如夢　　凡夫分別二
　實無戒毀戒　　知是為導師
　凡夫著名字　　不知語言性
　名字非名字　　知是得無生
　自謂是菩薩　　讀誦為人說
　己身無所行　　但依恃種性
　但讀經求道　　常見他人過
　著威儀文頌　　見人敬自貴
　恃種性文頌　　不知法實相
　如是之人等　　終不能得佛
　為說諸法空　　惡心好諍訟
　是人無佛法　　亦無有菩提
　知嗔忍同相　　達是終不嗔
　不了眾生性　　是則生嗔恚
　自言菩薩者　　復作如是說
　我慈悲一切　　成佛度眾生
　他惱生嗔恚　　懷忿不與語
　常求他人過　　樂于斗諍訟
　亦稱嘆忍辱　　及說諸法空
　我心多憍慢　　常觀他人過
　貪著于美味　　晝夜念五欲
　是人入城邑　　自說度人者
　悲念于眾生　　常為求饒益
　口雖如是說　　而心好惱他
　我未曾見聞　　慈悲而行惱
　互共相嗔惱　　愿生阿彌陀
　若人如恒沙　　惡口加刀杖
　如是皆能忍　　則生清凈土
　佛土非佛土　　知如虛空相
　不分別國土　　及國土功德
　如是之人等　　能生諸佛國
　自言忍眾惡　　見菩薩如佛
　我未曾見聞　　佛相而嗔者
　各自美毀他　　樂檀越知識
　言我所教化　　護使令如法
　汝應我所度　　莫親近余人
　彼人行不純　　常處于憒鬧
　是人于佛道　　不能勤修行
　真求佛道者　　晝夜各三時
　頂禮諸菩薩　　應生恭敬心
　隨其所行道　　不說其過失
　若見著五欲　　不說其過惡
　應當念彼人　　久后亦得道
　次第行業道　　不可頓成佛
　或非久發心　　是以行此事
　勿分別貪欲　　貪欲性是道
　煩惱先自無　　未來亦無有
　能如是信解　　便得無生忍
　觀好惡音聲　　知非音聲性
　當入無文字　　實相之法門
　若能信是法　　則無淫怒癡
　觀貪欲愚癡　　即是無量相
　是二無文字　　以文字故說
　諸有文字處　　是皆無有實
　一切諸音聲　　觀是一音性
　佛說及邪說　　是皆無分別
　法雖以言說　　實無法無說
　能入一相門　　則得無上忍
　是忍是非忍　　勿作是分別
　于欲嗔恚心　　勿計其中利
　知是二無生　　當為世中尊
　東西南北方　　如恒河沙土
　皆碎為微塵　　一塵為一國
　滿中諸珍寶　　于無央數劫
　供養諸如來　　其所得功德
　若人聞是經　　過彼百千倍
　若有出家人　　一心求佛道
　我囑累是人　　此秘密要法
　若有誦是經　　及以解其義
　無量總持辯　　自然皆當得
　利根無盡慧　　樂說之辯才
　無量億諸佛　　皆亦與是人
　諸經妙法寶　　自然皆能說　

爾時師子游步菩薩白佛言。世尊。今說是偈有幾所人得自利益。佛言。善男子。汝見是大眾不。唯然已見。佛言。今說此法時。會中有無量無數眾生共集。與天龍夜叉乾闥婆阿修羅緊那羅迦樓羅摩睺羅伽等滿在虛空。以說法之明乃至他方世界多所饒益。九萬二千夜叉神皆發阿耨多羅三藐三菩提心。增上慢比丘有五百人未得謂得。聞是法無增上慢。得真法信解一切法皆是一相。不受諸法故漏盡得解脫。于是菩薩眾中六萬二千人。信解諸法無障礙相得無生法忍。何以故。如是說法于諸說法中最為第一。善男子。如我于然燈佛所。信解諸法一相無礙。然后乃得無生法忍具足六波羅蜜。所以者何。若菩薩于恒河沙劫。布施持戒忍辱精進禪定智慧。若不知如是法相。是人或能斷滅一切善根。善男子。汝見提婆達多有大功德善根成就三十二大人相。有如是功德。不知如是法相故。斷滅善根墮大地獄

善男子。當知雖久發心有大功德。不入是法門皆能斷滅善根功德。善男子。如過去無量無邊不可思議阿僧祇劫。有佛名高須彌山王如來應供正遍知明行足善逝世間解無上士道法御天人師佛世尊。壽命九千九百千萬億那由他歲。國土名金焰明。其國皆以黃金為地。其所說法亦以三乘度脫眾生。其佛初會有八十百千萬億那由他聲聞弟子。次第二會。七十百千萬億那由他聲聞弟子。第三會六十百千萬億那由他聲聞弟子。第四會五十百千萬億那由他。聲聞弟子。皆得阿羅漢。舍諸重擔逮得己利。盡諸有結正智得解脫。比丘尼眾倍于上數。優婆塞眾亦倍上數。優婆夷眾亦倍上數。菩薩眾亦倍上數。皆得阿惟越致無生法忍。皆得無量無邊陀羅尼門三昧門。能轉不退法輪。何況新發菩薩意者。又發辟支佛道心者亦無量無邊。善男子。爾時彼佛會中弟子眾數無量無邊。彼金焰國中皆以七寶為樹。于其寶樹常出法音。所謂一切諸法空音。無相音。無作音。無生音。無所有音。無取相音。其國人民聞是法音。自然皆得諸法實相心得解脫。其佛滅后法住千歲。諸寶樹音亦不復出。善男子。是高須彌山王佛。以法囑累凈威儀菩薩令守護法。囑累已后便入無余涅槃。時有比丘名有威儀。持戒不凈得四禪四無色定及五神通。善誦毗尼藏樂于苦行。不能善知他心。其弟子眾亦皆苦行貴頭陀法。是凈威儀法師。持戒清凈于無所有法中得巧方便。復于一時。凈威儀法師將諸弟子。到有威儀比丘住處與共同止。凈威儀法師憐愍眾生故。從所住處常入聚落食訖而還。教化百千萬家皆作弟子。令發阿耨多羅三藐三菩提心。其弟子眾亦善教化。到諸聚落而為說法。令若干百千眾生皆發阿耨多羅三藐三菩提心。有威儀比丘常樂住塔寺。其弟子眾不持凈戒而樂行頭陀。有威儀比丘勤行精進其心決定。自以所行化諸弟子。貪著善法有所見得。所謂說一切有為法皆無常皆苦一切法無我。不能善行諸禪定法。亦不能善于菩薩所行之道。本心不純故。凈威儀法師善知眾生諸根利鈍。知有威儀比丘心故。不復常入聚落。其諸弟子如本不異。有威儀比丘見凈威儀法師諸弟子眾常入聚落。生不凈心。即鳴犍椎集眾立制。汝等自今已去不應入于聚落。不能一心徐行靜默。數入聚落得何等利。佛所稱贊阿練若住處。汝等當行禪樂莫好入他家。凈威儀法師諸弟子眾。不受其語猶入聚落。后于一時有威儀比丘。見從聚落中出。更鳴犍椎集眾。說如是言。若復更入聚落者。不復得住于此

爾時凈威儀法師將護有威儀比丘故。告諸弟子。汝等。從今已去勿入聚落。即如師教不入聚落。爾時諸人民眾不見其師及諸弟子故。皆懷憂惱善根退失。凈威儀法師過三月自恣竟。從是中出至余僧坊。于其所止師徒還入城邑聚落為人說法后時有威儀比丘。見凈威儀法師還入他家。見其弟子毀失常儀復生不凈惡心作是念。是比丘破戒毀戒何有菩提。便語眾人。是比丘雜行去佛道甚遠。有威儀比丘起是業已。后時命終。是業果報故。墮阿鼻大地獄。九百千億劫受諸苦惱。從地獄出六十三萬世。常被誹謗其罪漸薄。后作比丘三十二萬世。出家之后是業因緣反道入俗。又余罪業因緣故。于凈明佛所出家入道殷勤精進如救頭然。千萬億歲中乃至不得柔順法忍。無量千萬世諸根闇鈍。師子游步。于汝意云何。爾時有威儀比丘豈異人乎。勿造斯觀則我身是。我時起是微細不凈心。受此罪業墮于地獄。師子游步。若人不欲起是微細罪業者。于彼菩薩不應起于惡心。菩薩諸所行道皆當信解。不應起于嗔恨之心。應作是念。我不能善知他人心。眾生所行是亦難知。善男子。如來見是利故常說是法。是故行者不應平量于人。唯有如來及似如來者。乃能知是。是故行者若欲自護其身慎莫平量于人而相違逆。菩薩若欲修集佛法。常當晝夜勤心專念。深發菩薩心者。不當好求人長短。菩薩若能教三千大千世界中眾生令行十善。不如菩薩如一食頃一心靜處念一相法門。乃至聞受讀誦解說是人福德勝彼甚多。何以故。諸菩薩用是法門能滅一切業障罪。亦于一切眾生之中。離憎愛心便能疾得一切種智。爾時文殊師利法王子白佛言。世尊。如佛所說滅業障罪。云何滅業障罪。佛告文殊師利。若菩薩見一切法性無業無報。則能畢滅業障之罪。又文殊師利。若菩薩見貪欲際即是真際。見嗔恚際即是真際。見愚癡際即是真際。則能畢滅業障之罪。又文殊師利。若菩薩能見一切眾生性即是涅槃性。則能畢滅業障之罪。所以者何。若人自有所見即能起業無知無聞。凡夫愚人不知諸法畢竟滅相。故自見其身亦見他人。以是見故便起身口意業。是人妄見憶想分別。作是念。我是貪欲嗔恚愚癡。如是分別故于佛法中出家學道。復作是念。我是持戒修梵行人。我當越度生死。得于涅槃免諸苦惱。是人分別諸法。是善是不善。是應知是應斷是應證是應修。所謂苦應見集應斷滅應證道應修。而復分別。一切諸行皆悉無常。一切諸行皆悉是苦。一切諸行皆三毒熾然。我當疾舍此有為法。常作如是思惟。于諸行中種種取相而生厭心

爾時便作是念。見諸行如是。是名見苦惡厭諸行。是名斷集分別諸行。見于滅諦即作是念。我今見滅是名證滅。我當修道便至靜處念如是法。作是念已攝心定住。是人先得厭心。今得定心故于諸行中心便舍離。而自愧厭不喜不樂。復作是念。我今于一切法中已得解脫更無所作。我身已得阿羅漢道。是人命終之時見受生處。即菩提中心生疑悔。以此疑故命終之后墮大地獄。何以故。是人于無生法中而分別故

爾時文殊師利法王子白佛言。世尊。今云何應觀四圣諦。佛告文殊師利。若行者能見一切法即是無生性。是名見苦。若能見一切法不集不起。是名斷集。若能見一切法畢竟滅相。是名證滅若能見一切法無所有性。是名修道。文殊師利。若行者能如是見四圣諦。是人不作如是分別。是法善是法不善。是法應見是法應斷是法應證是法應修。所謂苦應見集應斷滅應證道應修。所以者何。凡夫所行貪欲嗔恚愚癡。行者見是法皆空無生無所有不可分別。但積集虛妄。爾時于法無所取無所舍。于三界中心無所礙。見一切三界畢竟不生。見一切善不善法虛誑不實如幻如夢如影如響如焰。行者見貪欲性即是涅槃性。嗔恚性即是涅槃性。愚癡性即是涅槃性。若能見一切法性如是。便于一切眾生之中不起憎愛。所以者何。是行者不得是法。若生愛處若生憎處。安住虛空心中。乃至不見佛不見法不見僧。是則不見一切法。若不見一切法于諸法中則不生疑。不生疑故則不受一切法。不受一切法故則自寂滅。文殊師利。長老須菩提。知如是法故不來禮佛足。須菩提尚不得自身。何況得如來身。不得自身而得如來身者。無有是處

文殊師利復白佛言。世尊。行者云何應觀四念處。佛告文殊師利。當來世有比丘如是說。觀內身處若觀不凈是身念處。觀樂皆苦是受念處。觀心生滅性是心念處。觀壞和合相但得法相是法念處。文殊師利白佛言。世尊。今云何真觀四念處。佛言。止止文殊師利。不須問也。如來隨宜說法難可得解。文殊師利言。世尊。愍念眾生故愿必為說。佛告文殊師利。若行者見身如虛空是為身念處。若行者見受不得內外兩間是為受念處。若行者知心唯有名字。是為心念處。若行者不得善法不得不善法。是為法念處。文殊師利。應如是觀四念處。文殊師利復白佛言。世尊。行者云何應觀八圣道分

佛告文殊師利。若行者見一切法平等無二無分別。是名正見。見一切法無思惟無分別。以是見故是名正思惟。見一切法無言說相。善修語言平等相故。是名正語。見一切法不作相作者不可得故。是名正業。不分別正命邪命。善修習平等命故。是名正命。不發不起一切法。以無所行故。是名正精進。于一切法無所憶念。諸憶念性離故。是名正念。見一切法性常定以不散不緣不可得故。是名正定。文殊師利。行者應如是觀八圣道分。文殊師利復白佛言。世尊。行者云何應觀五根

佛告文殊師利。若行者信一切法畢竟不生。從本已來常自爾故。是名信根。于一切法中心無所住遠近相離故。是名精進根。于一切法無所憶念。緣性離故不系念于緣。是名念根。于一切法無所思惟。二法不可得故。是名定根。見一切法常空離于生相。是名慧根。文殊師利。行者應如是觀五根。文殊師利復白佛言。世尊。行者云何應觀七菩提分

佛言。文殊師利。行者能見一切法無憶念。是名念菩提分。若一切法若善若不善若無記。不可選擇不可得。無決定故。是名擇菩提分。若不取一切三界相。善壞三界故。是名精進菩提分。若一切有為法中不生喜相。善壞有喜相故。是名喜菩提分。若一切法中除卻其心。緣相不可得故。是名除菩提分。若一切法不可得。善修壞相故。是名定菩提分。若于一切法無所依止不貪不著。不見一切法故得舍心。是名舍菩提分。文殊師利。行者應如是觀七菩提分。若行者。能如是見四圣諦四念處八圣道分五根七菩提分。我說是人名為已得度者。到于彼岸。出在陸地無畏之處。已離重檐除諸塵垢。是人名為無所有者無所憂者無所受者。是名阿羅漢。是名沙門。是名婆羅門。是名比丘。是名澡浴潔凈者。是名智者是名解者。是名聞者。是名佛子。是名釋子。是名破刺棘者。是名卻關鍵者。是名已度塹者。是名出欲求者。是名開門扇者。是名賢圣勝相者

文殊師利。若有比丘成就如是法者。于天人世間名為福田應受供養。文殊師利。是比丘若欲不虛食國中施者。破壞魔網者。欲度生死海者。欲得涅槃者。欲脫一切苦惱者。欲為一切天人世間作福田者。應當勤修習如是之法。說是法時三萬二千諸天得諸法實相。各以天曼陀羅華而散佛上。白言。世尊。若人得聞如是之法。是人名為善出家者。何況信受讀誦如所說行。世尊。若有須臾聞是法者。是則名為無增上慢

爾時文殊師利法王子白佛言。惟愿世尊。當說陀羅尼。以是陀羅尼故。令諸菩薩得無礙辯才。于諸音聲無所怖畏。能令諸法皆作佛法。又信解諸法皆是一相。佛告文殊師利。汝今諦聽。當為汝說不動種性法門。諸菩薩得入是法門者。能以智慧光明照一切法。疾得無生法忍。文殊師利白佛言。世尊。云何名不動處種性法門。佛告文殊師利。一切眾生其心皆一。是名種性。世尊。云何是事名為種性。佛告文殊師利。一切眾生皆無有心。緣性不可得故。是名種性。文殊師利。一切眾生皆同一量。是名種子。世尊。云何是事名為種性。佛言。一切眾生皆如虛空量終歸無障礙。是名種子。文殊師利。一切眾生皆是一眾生。是名種子。世尊。云何是事名為種性。文殊師利。一切眾生皆是一相。畢竟不生離諸名字。一異不可得故。是名種性。文殊師利。貪欲是不動相。世尊。云何是事名不動相

佛言文殊師利。貪欲是不動相。安住法性中以不住故。是貪欲不可得性常離故。是名不動相。文殊師利。嗔恚是金剛。世尊。云何是事名為金剛。文殊師利。嗔恚不可斷不可壞。亦如金剛。不可斷不可壞。一切法亦如是不可斷不可壞。諸法本不決定故。是名如金剛。文殊師利。愚癡是智慧性。世尊。云何是事名智慧性。文殊師利。一切法離智慧亦離愚癡。譬如虛空無有智慧亦無愚癡一切法亦如是。無有智慧亦無愚癡。智慧愚癡智可知法。從本已來俱寂滅故。是名愚癡智慧處。文殊師利。色陰是不動處。世尊。云何是事名不動處。文殊師利。如天帝之幢深根安固不可動搖。一切法亦如是。以不住法故安住法性中。是法無來處無去處無取無舍。安住無住處故。是故色名不動相。文殊師利。受陰是滅性。世尊。云何是事名為滅性。文殊師利。一切諸受相性常寂滅故。諸受非內外。非東方非南西北方四維上下來。何以故。若樂受在內一切眾生常應受樂。若苦受在內一切眾生常應受苦。若不苦不樂受在內一切眾生應受不苦不樂

文殊師利。今一切諸受實不在內不在外。不在兩中間。不在東方南西北方四維上下。是故一切諸受如草木瓦石。畢竟不生不滅無相。是故受名寂滅相。文殊師利。想陰是種性。世尊。云何是事名為種性。文殊師利。是想皆憶想分別起從虛妄中生。如空拳如野馬。本性自離。是故想陰名種性。文殊師利。行陰是種性。世尊。云何是事名為種性。文殊師利。一切諸行離數無數入平等數。譬如芭蕉畢竟無實本性自爾。一切法亦如是。無名字無性故。是故行陰名為種性。文殊師利。識陰是種性。世尊。云何是事名為種性。文殊師利。是識如幻無實無起無生。空無相無性。如五指涂空空無相現。是故識陰名為種性。文殊師利。色是種性。世尊。云何色為種性。文殊師利。譬如鏡中像雖可目見而無有實。一切色亦如是。雖見無實但誑眼誑心虛妄不實。是故色名種性。文殊師利。聲是種性。世尊。云何聲為種性。文殊師利。一切法無別異相。畢竟空如山中響。是故聲為種性。文殊師利。香是種性。世尊。云何香是種性。文殊師利。一切法無香相性無知故空如虛空。鼻香識者皆不可得。是故香為種性。文殊師利。味是種性。世尊。云何味為種性

文殊師利。味性即是不可思議性。不可知離于知故。自性常離故。是故味名種性。文殊師利。觸是種性。世尊。云何觸為種性。文殊師利。觸如虛空其性自離無觸無合。一切法亦如是。善壞身故。離于觸相觸者不可得故。是故觸是種性。文殊師利。法是種性。世尊。云何法為種性。文殊師利。一切法無相無心。離心性離名字。無決定故皆是法性相。是故法是種性。文殊師利。地是種性。世尊。云何地為種性。文殊師利。一切法無堅相無軟相。虛妄和合人以為堅。是故地為種性。文殊師利。水是種性。世尊。云何水為種性。文殊師利。一切法無濕無合如野馬無水。是故水為種性。文殊師利。火是種性。世尊。云何火是種性。文殊師利。一切法無熱。離虛妄熱相本性寂滅。離顛倒故。分別其實無定無生。是故火名種性。文殊師利。風是種性。世尊。云何風為種性。文殊師利。一切法無障無礙無相無性。不動搖故離風相故。是故風名種性。文殊師利。佛是種性。世尊。云何佛為種性。文殊師利。一切法無覺無知。離知相故。是故佛名種性。文殊師利。法是種性。世尊。云何法為種性。文殊師利。諸法不可壞不可斷。離壞斷故無相無名無性出言語道。是故法名種性

文殊師利。僧是不動相。世尊。云何僧為不動相。文殊師利。圣眾安住如法性實際定亂平等中。安住智慧愚癡解脫煩惱平等一切法中。心無所住。住不可得故。是故僧名不動性。文殊師利。一切法行處名為不動。世尊。云何是事名為不動相。文殊師利。一切虛空行處不可思議行處斷行處。無根本無別異。不可得故。是故一切法行處名不動相。文殊師利。一切法無緣名不動相。世尊。云何是事名不動相。文殊師利。一切法無依止無住處無緣無順。離諸緣故。是故一切法無緣名不動相。文殊師利。一切法不取不舍相名不動相。世尊。云何是事名不動相。文殊師利。一切法皆歸于如同于法性。是法不可取不可舍無求無愿諸愿斷故。從本已來常寂滅相同于虛空。是故不取不舍名不動相。文殊師利。一切法無咎名不動相。世尊。云何是事名不動相。文殊師利。一切法無垢無所有。清凈顯曜如虛空無翳。諸罪定相不可得故。是故一切法無咎名不動相。文殊師利。一切法無歸處名不動相。世尊。云何是事名不動相。文殊師利。一切法空無根本故無歸處。是故無歸處名不動相。文殊師利。一切法無學名不動相。世尊。云何是事名不動相。文殊師利。一切法性無學。不應學。不應修不應思。不應念不應住。不應發不應行。不應斷不應證。不應語不應言。不應求不應說。不應取不應舍。不應離不應除。何以故。文殊師利。一切諸相畢竟離故。從本已來無所取常是舍相。諸法非智慧所及。非愚癡所及。是故無學名不動相

諸法無行經卷上諸法無行經卷下

　　　　姚秦龜茲三藏鳩摩羅什譯


爾時文殊師利法王子白佛言。世尊。我亦樂說不動相。佛言。汝樂說者便可說之。文殊師利言。世尊。一切眾生皆得菩提。是名不動相。文殊師利。云何是事名不動相。世尊。一切法無向無得。一切眾生皆入菩提性中。是故說一切眾生皆得菩提。又是菩提非是得相。何以故。眾生性即是菩提故。是故一切眾生皆得菩提名不動相。世尊。一切眾生皆成就一切智慧。名不動相。文殊師利。云何是事名不動相。世尊。一切眾生無性。無性故入如來平等中。從本已來是一切智慧性。性同故名不動相。世尊。一切眾生皆是道場。是不動相。文殊師利。云何是事名不動相。世尊。道場者有何義。文殊師利。一切法寂滅相。無生相無所有相不可取相。是名道場義。世尊。一切眾生不入此道場耶。佛言。如是如是。是故世尊。一切眾生皆是道場名不動相。世尊。一切眾生皆得無生法忍。名不動相

文殊師利。云何是事名不動相。世尊。一切眾生無盡無生無滅性離無性。入平等忍故。是故一切眾生皆得無生法忍名不動相。世尊。一切眾生皆得無礙辯才名為不動相。云何是事名不動相。世尊。一切眾生諸所有樂說于十方界索不可得。所以者何。皆入無礙辯才平等法中故。世尊。諸所樂說自性皆離。無決定故。無所有故。是故一切眾生皆得無礙辯才名不動相。世尊。一切眾生皆得陀羅尼。名不動相。文殊師利。云何是事名不動相。世尊。一切眾生以眾生相能持色聲香味觸法。以虛誑不實憶想分別取相故。是故一切眾生皆得陀羅尼名不動相。世尊。一切眾生皆得慈心。名不動相。文殊師利。云何是事名不動相。世尊。一切眾生無眾生性。從本已來無嗔無慈。得嗔慈平等無分別故。是故一切眾生皆得慈心名不動相。世尊。一切眾生皆成就大悲。名不動相。文殊師利。云何是事名不動相。世尊。一切眾生無起無作相。皆入如來平等法中。不出大悲之性。以惱悲無分別故。是故一切眾生皆成就大悲名不動相

世尊。一切眾生皆得三昧。名不動相。文殊師利。云何是事名不動相。世尊。一切眾生性常定離諸緣故。若眾生從緣生知。于緣中生知不名為知。所以者何。諸知念念無常畢竟空故。是故一切眾生皆成就三昧名不動相。世尊。一切諸佛皆成就貪欲。名不動相。文殊師利。云何是事名不動相。世尊。一切諸佛皆入貪欲平等法中故。遠離諍訟通達貪欲性故。世尊。貪欲即是菩提何以故。知貪欲實性說名菩提。是故一切諸佛皆成就貪欲名不動相。世尊。一切諸佛皆成就嗔恚。名不動相。文殊師利。云何是事名不動相。世尊。一切諸佛皆說有為法過罪者。安住嗔恚平等性中。通達嗔恚性故。是名一切諸佛皆成就嗔恚名不動相。世尊。一切諸佛皆成就愚癡。名不動相。文殊師利。云何是事名不動相。世尊。一切諸佛能度一切貪著名字眾生。安住愚癡平等性中。通達愚癡性故。是名一切諸佛成就愚癡名不動相。世尊。一切諸佛皆成就身見。名不動相。文殊師利。云何是事名不動相。世尊。一切諸佛安住身見性中。于一切法中不退不畏不動畢竟安住。以不住法故。通達知身見無生無起無性故。是故一切諸佛皆成就身見名不動相。世尊。一切諸佛皆是邪見。名不動相。文殊師利。云何是事名不動相。世尊。一切諸佛一切有為法。是邪虛誑不實者。通達邪見性平等故。是故一切諸佛皆是邪見名不動相。世尊。一切諸佛住四顛倒五蓋五欲三毒。得阿耨多羅三藐三菩提。名不動相。文殊師利。云何是事名不動相。世尊。住處性即是非住處。文殊師利。非住處有何義。世尊。非住處者。退動還相。即是一切凡夫人。一切諸佛安住是貪欲嗔恚愚癡四顛倒五蓋五欲平等中。是諸佛安住貪欲性故。得阿耨多羅三藐三菩提。安住嗔恚愚癡四顛倒五蓋五欲性故。得阿耨多羅三藐三菩提。是故一切諸佛住四顛倒五蓋五欲三毒中。得阿耨多羅三藐三菩提名不動相

爾時佛告文殊師利法王子。若有人問汝。斷一切不善法成就一切善法。名為如來。汝云何答。文殊師利言。世尊。若有人問我斷一切不善法成就一切善法名為如來者。我當如是答。善男子。汝先當親近善知識修集善道。于法無所合無所散。勿取勿舍。莫緣莫求。勿舉勿下。莫求莫覓勿愿。勿分別諸法是上是中是下。然后當知。不可思議行處無行處斷行處佛所行處

佛告文殊師利。汝如是答者為答何義。文殊師利言。世尊。我如是答者名為無所答。世尊。如佛坐于道場。頗見法有所生滅不。佛言不也。世尊。若法無生無滅。是法可得說斷一切不善法成就一切善法不。佛言不也。世尊。若法不生不滅。不斷一切不善法。不成一切善法。是何所見何所斷何所證何所修何所得。說是語時虛空中萬天子。以天青黃赤白蓮華散佛及文殊師利上。皆下禮佛及文殊師利足。而作是言。世尊。文殊師利名為無礙尸利。文殊師利名為不二尸利。名為無余尸利。名為無所有尸利。名為如尸利法性尸利實際尸利第一尸利上尸利。無上尸利。文殊師利語諸天子言。止止諸天子汝等勿取相分別。我不見諸法是上是中是下。不如汝說。文殊師利言。我者我是貪欲尸利嗔恚尸利愚癡尸利。是故我名文殊師利。諸天子。我不出貪欲嗔恚愚癡。凡夫人分別諸法求過出至到。諸菩薩于法無過無出無至無到。諸天子言。菩薩不到十地不至佛法耶。文殊師利言。于諸天子意云何。幻人能到十地至佛法不。諸天子言。幻化人尚無住處。何況從此住地至于余地。文殊師利言。諸天子。一切法如幻無去無來無過無出無至無到。諸天子言。汝不當得。阿耨多羅三藐三菩提耶。文殊師利言。諸天子。于意云何。凡夫貪欲覆心能坐道場得一切智不。諸天子言不也。諸天子言。文殊師利。汝今貪欲覆心是凡夫耶。文殊師利言。如是如是。我是凡夫從貪欲起。從嗔恚起。從愚癡起。我是外道是邪行人。諸天子言。以何故。自言我是凡夫。從貪欲起嗔恚起愚癡起。文殊師利言。是貪欲嗔恚愚癡性。十方求之不可得。我以不住法住是性中故。說我是凡夫三毒所覆。文殊師利。汝云何名外道。文殊師利言。我終不到外道。諸道性不可得故。我于一切道為外。諸天子言。汝云何是邪行人。文殊師利言。我已知一切法皆是邪虛妄不實。是故我是邪行人。說是法時萬天子得聞是語。皆得無生法忍。各作是言。是諸眾生皆得大利。得聞真正金剛語句。何況聞已信解受持讀誦為人解說如說修行。當得無礙辯才一切法中得真慧照明。巧說諸法一相一門。能示眾生一切諸法皆是佛法

爾時華戲慧菩薩白佛言。世尊。愿說入音聲慧法門。令當來菩薩聞如是法不驚不怖亦知一切音聲究竟之性不疑不悔。于諸音聲無所障礙。佛言止止。用問是事為。是入音聲慧法門。不應于新發意菩薩前說。所以者何。新發意者不能解不能知不能思。若菩薩摩訶薩入是音聲慧法門者。假使有人于恒河沙劫惡口罵詈誹謗毀呰。是人不生恚恨。若人于恒河沙劫。以一切樂具供養不生愛心譬如漏盡阿羅漢。一切愛處不生愛心一切嗔處不生嗔心。善男子。是音聲慧法門菩薩。于利衰毀譽稱譏苦樂等八法已過心不傾動。譬如須彌山王

爾時華戲慧菩薩復白佛言。愿必為說入音聲慧法門。當來菩薩得聞是法門當自知過咎亦教余人。爾時佛告華戲慧菩薩。善男子。汝今諦聽善思念之。當為汝說。唯然世尊。佛告華戲慧菩薩。若菩薩聞貪欲音聲生過罪想。聞離貪欲音聲生利益想即是不學佛法。若聞嗔恚音聲生過罪想。聞離嗔恚音聲生利益想。若聞愚癡音聲生過罪想。于離愚癡音聲生利益想。則是不學佛法。若于少欲音聲生喜想。于多欲音聲生礙想。即是不行音聲法門。于知足音聲生喜想。于不知足音聲生礙想。則是不行音聲法門。若于細行音聲生喜想。于粗行音聲生礙想。則是不行音聲法門。若于樂靜音聲則喜。于憒鬧音聲則礙。則是不學佛法。若于忍辱音聲生利想。于嗔恚音聲生礙想。則是不學佛法。若于精進音聲生利想。于懈怠音聲生礙想。則是不學佛法。于禪定音聲生利想。于散亂音聲生礙想。則是不學佛法。于智慧音聲生利想。于愚癡音聲生礙想。則是不學佛法。若于近道音聲則喜。于遠道音聲則礙。則是不學音聲法門。于生死見過咎于涅槃見利益。則是不入音聲法門。于彼岸則喜。于此岸則礙。則是不學音聲法門。于聚落音聲生礙想。于空閑音聲生喜想。則是不學音聲法門。若于獨行音聲生喜想。于眾行音聲生礙想。則是不學音聲法門。于比丘所行音聲生喜想。于白衣所行音聲生礙想。則是不學音聲法門。于有威儀則喜。于無威儀則礙。則是不學佛法。于清凈行則喜。于不清凈行則礙。則是不學佛法。于一行則喜。于雜行則礙。則是不學佛法。于離欲行則喜。于淫欲行則礙。則是不學佛法。于離嗔想則喜。于嗔想則礙。則是不學佛法。于離癡想則喜。于癡想則礙。則是不學佛法。于空則喜于有則礙。則是不學佛法。于無相則喜。于有相則礙。則是不學佛法。于無作則喜。于有作則礙。則是不學佛法。于菩薩行則喜。于聲聞辟支佛行則礙。則是不學佛法。若說菩薩過咎。則遠阿耨多羅三藐三菩提。亦受業障罪。若說菩薩威儀過罪。則遠阿耨多羅三藐三菩提。若菩薩。于他菩薩生下想。于己生勝想則為自傷。亦受業障罪。若菩薩欲教余菩薩當生佛想然后教之。菩薩若欲不舍阿耨多羅三藐三菩提。不應生心輕恚余菩薩。善男子。無有滅失功德。如輕恚余菩薩者。是故菩薩多欲守護功德善根。亦于一切法中得無障礙慧。當晝夜各三時禮一切求佛道菩薩

爾時文殊師利法王子白佛言。世尊如我知佛所說義。貪欲音聲佛音聲等無有異。嗔恚音聲佛音聲等。愚癡音聲佛音聲等。外道音聲佛音聲等。少欲音聲多欲音聲等。知足音聲不知足音聲等。細音聲粗音聲等。樂獨音聲樂眾音聲等。此岸音聲彼岸音聲等。遠音聲近音聲等。生死音聲涅槃音聲等。聚落音聲空閑音聲等。布施音聲慳音聲等。持戒音聲毀戒音聲等。忍辱音聲嗔恚音聲等。精進音聲懈怠音聲等。禪定音聲亂意音聲等。智慧音聲愚癡音聲等

爾時華戲慧菩薩。問文殊師利法王子。以何因緣故皆等。文殊師利言。天子。于意云何。貪欲音聲何者為是。天子言。貪欲聲空如響。文殊師利言。汝知佛音聲亦復云何。天子言。不出于空亦如響法。文殊師利言。以是因緣故我說二聲皆是平等

爾時佛告文殊師利。汝先世住初發意地。未入如是諸法相時。為起何障礙罪。汝今說之。當來世假名菩薩聞汝所說障礙之罪。當自守護。文殊師利白佛言。唯然世尊。我當自說障礙之罪。惟聞之者當有憂怖。然其能滅業障之罪。亦于一切法中得無礙慧。世尊。過去無量無邊不可思議阿僧祇劫。爾時有佛號師子吼鼓音王如來應供正遍知明行足善逝世間解無上士調御丈夫天人師佛世尊。其佛壽命十萬億那由他歲。以三乘法而度眾生。國名千光明。其國樹木皆七寶成。其樹皆出如是法音。所謂空音無相音無作音。無生音無所有音無取相音。以是諸法之音令眾生得道。其師子吼鼓音王佛初會說法。九十九億聲聞弟子皆得阿羅漢。諸漏已盡舍諸重擔。逮得己利盡諸有結。以正智得解脫。菩薩眾亦九十九億。皆得無生法忍。能善入種種法門。親近供養若干百千萬億諸佛。亦為若干百千萬億諸佛之所稱嘆。能度若干百千萬億無量眾生。能生無量陀羅尼門。能起無量百千萬億三昧門。及余新發菩薩意者不可稱數。其佛國土無量莊嚴說不可盡。彼佛住世教化已訖入無余涅槃。滅度之后法住六萬歲。諸樹法音皆不復出

爾時有菩薩比丘名曰喜根。時為法師質直端正。不壞威儀不舍世法。爾時眾生普皆利根樂聞深論。其喜根法師于眾人前。不稱贊少欲知足細行獨處。但教眾人諸法實相。所謂一切法性即貪欲之性。貪欲性即是諸法性。嗔恚性即是諸法性。愚癡性即是諸法性。其喜根法師以是方便教化眾生。眾生所行皆是一相各不相是非。所行之道心無嗔癡。以無嗔礙因緣故疾得法忍。于佛法中決定不壞。世尊

爾時復有比丘法師行菩薩道。名曰勝意。其勝意比丘護持禁戒。得四禪四無色定行十二頭陀。世尊。是勝意比丘有諸弟子。其心輕動樂見他過。世尊。后于一時勝意菩薩入聚落乞食。誤到喜根弟子家。見舍主居士子。即到其所敷座而坐。為居士子。稱贊少欲知足細行。說無利語過。贊嘆遠眾樂獨行者。又于居士子前說喜根法師過失。是比丘不實以邪見道教化眾生。是雜行者。說淫欲無障礙嗔恚無障礙愚癡無障礙。一切諸法皆無障礙。是居士子利根得無生法忍。即語勝意比丘大德。汝知貪欲為是何法。勝意言。居士。我知貪欲是煩惱。居士子言。大德。是煩惱為在內在外耶。勝意言。不在內不在外。大德。若貪欲不在內不在外。不在東西南北四維上下十方者即是無生若無生者云何言若垢若凈

爾時勝意比丘嗔恚不喜。從座起去作如是言。是喜根比丘以妄語法多惑眾人。是人以不學入音聲法門故。聞佛音聲則喜。聞外道音聲則嗔。于梵行音聲則喜。于非梵行音聲則嗔。以不學入音聲法門故。于凈音聲則喜。于垢音聲則嗔。以不學入音聲法門故。于圣道音聲則喜。于凡夫音聲則礙。以不學入音聲法門故。于樂音聲則喜。于苦音聲則礙。以不學入音聲法門故。于出家音聲則喜。于在家音聲則礙。以不學入音聲法門故。于出世間音聲則喜。于世間音聲則礙。以不學入音聲法門故。于布施則生利想。于慳則生礙想。以不學佛法故。于持戒則生利想。于毀戒則生礙想。以不學佛法故。是時勝意比丘。出其舍已還到所止。眾僧中見喜根菩薩。語眾人言。是比丘多以虛妄邪見教化眾生。所謂淫欲非障礙嗔恚非障礙愚癡非障礙。一切法非障礙。爾時喜根菩薩作是念。是比丘今者必當起于障礙罪業。我今當為說如是深法。乃至令作修助菩提道法因緣。爾時喜根菩薩于眾僧前。說是諸偈

　貪欲是涅槃　　恚癡亦如是
　如此三事中　　有無量佛道
　若有人分別　　貪欲嗔恚癡
　是人去佛遠　　譬如天與地
　菩提與貪欲　　是一而非二
　皆入一法門　　平等無有異
　凡夫聞怖畏　　去佛道甚遠
　貪欲不生滅　　不能令心惱
　若人有我心　　及有得見者
　是人為貪欲　　將入于地獄
　貪欲之實性　　即是佛法性
　佛法之實性　　亦是貪欲性
　是二法一相　　所謂是無相
　若能如是知　　則為世間導
　若有人分別　　是持戒毀戒
　以持戒狂故　　輕蔑于他人
　是人無菩提　　亦無有佛法
　但自安住立　　有所得見中
　若住空閑處　　自貴而賤人
　尚不得生天　　何況于菩提
　皆由著空閑　　住于邪見故
　邪見與菩提　　皆等無有異
　但以名字數　　語言故別異
　若人通達此　　則為近菩提
　分別煩惱垢　　即是著凈見
　無菩提佛法　　住有得見中
　若貪著佛法　　是則遠佛法
　貪無礙法故　　則還受苦惱
　若人無分別　　貪欲嗔恚癡
　入三毒性故　　則為見菩提
　是人近佛道　　疾得無生忍
　若見有為法　　與無為法異
　是人終不得　　脫于有為法
　若知二性同　　必為人中尊
　佛不見菩提　　亦不見佛法
　不著諸法故　　降魔成佛道
　若欲度眾生　　勿分別其性
　一切諸眾生　　皆同于涅槃
　若能如是見　　是則得成佛
　其心不閑寂　　而現閑靜相
　是于天人中　　則為是大賊
　是人無菩提　　亦無有佛法
　若作如是愿　　我當得作佛
　如是之凡夫　　無明力所牽
　佛法湛清凈　　其喻如虛空
　此中無可取　　亦無有可舍
　佛不得佛道　　亦不度眾生
　凡夫強分別　　作佛度眾生
　是人于佛法　　則為甚大遠
　若見眾生苦　　則是受苦者
　眾生無眾生　　而說有眾生
　住眾生相中　　則無有菩提
　若人見眾生　　是畢竟解脫
　無有淫恚癡　　知是為世將
　若人見眾生　　不見非眾生
　不得佛法實　　佛同眾生性
　若能如是知　　則為世間將
　若人欲成佛　　莫壞貪欲性
　貪欲性即是　　諸佛之功德
　若人欲發心　　隨順菩提道
　莫自有分別　　心異于菩提
　發心即菩提　　知是為世將
　若說外道惡　　稱佛世中尊
　是二說非異　　知是為世將
　若人求菩提　　是人無菩提
　若見菩提相　　是則遠菩提
　菩提非菩提　　佛以及非佛
　若知是一相　　是為世間導
　若人作是念　　我當度眾生
　即著眾生相　　是人無菩提
　亦無有佛法　　住于有見中
　貪欲無內外　　亦不在諸方
　分別是空法　　凡夫為所燒
　如幻如焰響　　如夢石女兒
　諸煩惱如是　　決定不可得
　不知是空故　　凡夫為狂惑
　若求煩惱性　　煩惱即是道
　若有人分別　　是道是非道
　是人終不得　　無分別菩提
　凡夫畏佛法　　去佛法甚遠
　若不疑空法　　是人得菩提
　一切有為法　　即是無為法
　是數不可得　　無數故無為
　若以菩提心　　自高無所畏
　自念當作佛　　是人無菩提
　亦無有佛法　　離菩提寶印
　若有但誦經　　憶想作分別
　不深思義趣　　但為貪名利
　自念當作佛　　必成無有疑
　唯貪于名利　　讀經住閑靜
　分別少欲行　　還為貪心牽
　若欲舍遠貪　　不得遠于貪
　若達貪實法　　是人能離貪
　不得法實際　　雖長夜持戒
　得諸無礙禪　　不入佛法味
　知法無有性　　不壞一切法
　不言戒非戒　　得脫有見中
　以無持戒性　　知于持戒法
　如是知戒相　　終不毀于戒
　諸佛之法王　　法藏叵思議
　無量方便力　　引導諸眾生
　以一相法門　　令入寂滅道
　凡夫聞佛說　　無我無有法
　一相自性空　　不信墮深坑
　雖白衣受欲　　聞是法不畏
　勝于頭陀者　　住在有見中
　現在十方佛　　利益諸世間
　知法如虛空　　皆以得菩提
　若有無智者　　樂于分別法
　聞是實法者　　則生疑怖畏
　是人無量劫　　備受諸苦分　

說是諸偈法時。三萬諸天子得無生法忍。萬八千人漏盡解脫。即時地裂勝意比丘墮大地獄。以是業障罪因緣故。百千億那由他劫。于大地獄受諸苦毒。從地獄出。七十四萬世常被誹謗。若干百千劫乃至不聞佛之名字。自是已后還得值佛。出家學道而無志樂。于六十三萬世常反道入俗。亦以業障余罪故。于若干百千世諸根闇鈍。世尊。爾時喜根法師于今東方。過十萬億佛土有國名寶莊嚴。于中得阿耨多羅三藐三菩提。號勝曰光明威德王如來應供正遍知。于今現在。其勝意比丘今我身是。世尊。我未入如是法相門時。受如是苦分別苦顛倒苦。是故若發菩提心者。若發小乘心者。不欲起如是業障罪。不欲受如是苦惱者。不應拒逆佛法。無有處所可生嗔礙。佛告文殊師利。汝聞是諸偈得何等利。世尊。我畢是業障罪已聞是偈因緣故。在所生處利根智慧得深法忍得決定忍巧說深法。文殊師利。為誰力故能憶如是無量阿僧祇劫罪業因緣。世尊。諸菩薩有所念有所說有所思惟。皆是佛之神力。所以者何。一切諸法皆從佛出

佛告文殊師利。若得佛十力。若有聞是經者等無有異。若得無生法忍聞是經者亦等無異。文殊師利言。如我知佛所說義。聞此經者得無量不可思議功德之利。文殊師利。如是如是。聞是經得無量不可思議功德之利。但佛不廣說。何以故。不修道不精進者。如是惡人聞說是利則不能信受。爾時文殊師利法王子。及彌勒菩薩白佛言。世尊。護念是經于未來世后五百歲。當令此經普宣流布皆得受持。魔若魔天不得其便。爾時佛欲護念是法故左右顧視。即時十方恒河沙無量國土六種震動。如是則為護念是經。及十方恒河沙諸佛亦護念是經。說是經時十方國土中恒河沙等無量眾生得無生法忍。何況得聲聞無學者。何況住學地者。爾時阿難即從坐起。偏袒右肩白佛言。世尊。當以何名此經。云何奉持。佛告阿難。是經名為諸法無行。說是經已。文殊師利法王子。彌勒菩薩摩訶薩。師子游步菩薩摩訶薩。華戲慧天子等。一切菩薩眾及阿難天人阿修羅等。聞佛所說皆大歡喜

諸法無行經卷下