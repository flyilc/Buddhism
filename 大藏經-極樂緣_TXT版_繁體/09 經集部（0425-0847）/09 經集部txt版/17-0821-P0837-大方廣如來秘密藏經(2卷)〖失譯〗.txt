　　No. 821

大方廣如來秘密藏經卷上

　　　　失譯人名附三秦錄


如是我聞。一時佛住王舍城只阇崛山。與大比丘僧八千人俱。菩薩摩訶薩三萬二千。眾所知識。得陀羅尼無礙辯才。得無生法忍。降伏魔怨。一切法中快得自在。善能種種神通變化。善知一切禪定三昧入出自在。為諸眾生作不請友。永離蓋纏。善能了知諸眾生根。善知依止于了義法。凈修六度到于彼岸。游戲五通教化眾生心無厭倦。無量無邊百千萬億那由他劫久修諸行。已曾供養無量諸佛。善為諸佛之所護持。護正法城不斷佛種。常以圣德悅樂一切。轉妙法輪。善能往來無邊佛土。奉覲諸佛。大師子吼。治大法船。擊大法鼓。吹大法蠡。善集一切福德莊嚴。相好嚴身。念慧堅進。善知慚愧。法喜自娛。具足成就大慈大悲。隱蔽日月所有光明。利衰毀譽稱譏苦樂。是世八法所不能污。不高不下。善斷愛恚。常與方便智慧相應。隨眾生根善開化之。救無救者。有所為作善觀察之。身口意業無諸過患。善能集于定慧莊嚴。其心調柔猶如大龍。如大師子降伏外道。善能進趣大丈夫行離諸怖畏。善能決斷諸眾生疑。善能勸請無量諸佛轉于法輪。善住大愿永離二見。常勤度脫一切眾生。善知垢凈所起因緣。善修正念。不起聲聞緣覺之念。不舍一切智寶之心。其心清凈猶如虛空。其身柔軟。心無染污志意無壞。隨所至處心無染著。妙音和軟。有所言說顯露易解。其言清白說無染法句。常觀他德。勇猛無侶。志欲道場。其名曰山剛菩薩。大山菩薩。持山巖菩薩。山積王菩薩。石山王菩薩。大進菩薩。信進菩薩。極進菩薩。喜手菩薩。寶印手菩薩。寶手菩薩。德手菩薩。燈手菩薩。常舉手菩薩。常下手菩薩。常喜根菩薩。常思念菩薩。常勤菩薩。常觀菩薩。法勇王菩薩。凈寶光明威德王菩薩。摩尼光王菩薩。過諸蓋菩薩。總持自在王菩薩。發心轉法輪菩薩。法勇菩薩。凈眾生寶勇菩薩。道分味菩薩。捷辯菩薩。無礙辯菩薩。不動足進菩薩。金剛足進菩薩。金剛志菩薩。虛空藏菩薩。相好積嚴菩薩。壞魔網菩薩。勝志菩薩。導師菩薩。喜見菩薩。賢護等十六大士。彌勒等賢劫菩薩。兜率陀天曼陀羅華香等而為上首。他化自在天王等三萬二千。如是天子。及余趣向于大乘者。三千大千世界之中。釋梵護世。欲界色界凈居諸天。一切來集。恭敬供養禮拜如來。爾時世尊為于無量百千大眾恭敬圍繞而演說法。是時東方去此佛土七十二億剎。彼有佛土。名曰常出大法之音。其國有佛。號曰寶杖如來應供正遍知覺。今者現在。如是常出大法音國。一切江河池泉諸水。一切樹林一切眾華。一切諸葉一切華果。一切臺觀。常出法寶無上法音。彼土眾生。常聞如是勝妙法音。是寶杖佛常出大法音國。有菩薩名無量志莊嚴王。是菩薩觀寶杖佛已。猶如壯士屈伸臂頃。沒是常出大法音國。一念之頃。而來至此娑婆世界。時無量志莊嚴王菩薩。化作八萬四千寶臺。妙寶所成。四方四柱縱廣正等莊嚴極妙。一一寶臺化作八萬四千寶樹。華果茂盛。一一樹下皆悉化作寶師子座。眾寶廁填。皆悉敷置百千妙衣。是諸座上皆見佛坐。形色相貌如釋迦牟尼。是無量志莊嚴王菩薩。現是化已。化虛空中化作寶蓋。縱廣正等百千由旬。垂懸繒彩鈴網莊飾。風吹鈴網。出柔和微妙可愛軟音。其音遍告三千大千佛之世界。時此三千大千世界。平坦如掌。生寶蓮華供養如來。時無量志莊嚴王菩薩。以八萬四千寶臺。而自圍繞來詣佛所。是時大眾。見是化已得未曾有。而作是言。如今所見。此大士來莊嚴事相。必說大法。及此三千大千世界諸莊嚴事。又上空中垂懸寶蓋于如來上。一切天宮悉皆隱蔽。是時大德摩訶迦葉。承佛神力。從座而起整衣服。偏袒右肩右膝著地。向佛合掌而說偈言

　無垢凈光從空出　　隱蔽釋梵諸光明
　及蔽日月珠火光　　唯愿人尊說此相
　此空中現妙寶蓋　　遍覆百千由旬地
　幢幡鈴網以莊嚴　　世尊今將雨法雨
　鈴網所出妙聲音　　其音遍告此佛界
　有聞音者煩惱息　　為何利益說此事
　三千世界平等掌　　百千蓮華從地出
　華香適意悅身心　　是何威德之所為
　東方遍放金色光　　八萬四千妙寶臺
　臺內寶樹師子座　　見如導師釋師子
　導師此是何利事　　見此事者何增益
　此是何種欲佛知　　現此無量諸神變　

爾時佛告摩訶迦葉。東方去此七十二億佛土。有國名常出大法音。彼中有佛號曰寶杖。今者現在。彼有菩薩。名無量志莊嚴王。來至此土。見我禮拜咨受聽法。為諸菩薩。生大法欲。生大法力。集大法智。欲顯常出大法音國所有功德及寶杖佛所有功德。以此緣故。是無量志莊嚴王菩薩。而來至此娑婆世界。一日一夜所利眾生。多于汝等滿此三千大千世界諸大聲聞法利眾生。假令汝等數如稻麻竹葦甘蔗叢林。壽命一劫所利眾生。猶尚不等。大德迦葉白言。世尊。閻浮提人。若得聞是善丈夫名。尚得大利。況有信心復聞說法。時無量志莊嚴王菩薩及諸寶臺。住如來前頂禮佛足。當禮佛時。令是三千大千世界六種震動。百千伎樂不鼓自鳴。一切大眾禮如來足。爾時無量志莊嚴王菩薩。繞佛三匝。及與八萬四千寶臺亦繞三匝。繞三匝已。向佛合掌。以偈贊佛

　善能柔軟微妙語　　無錯無雜凈無垢
　善名威德慧中勝　　我今稽首最勝仙
　多百千億功德滿　　施安隱樂滅百苦
　仁大悲喜等三界　　而演說法除塵垢
　十方諸佛嘆仁德　　善逝惡時得菩提
　度惡眾生無疲倦　　度一眾生尚為難
　一切諸佛悉平等　　智慧通等號人尊
　成佛無等白凈法　　示現卑劣調眾生
　尊若悉示佛境界　　一切眾生心迷亂
　大悲為利是等故　　修彼所行演說法
　人尊智勝眾所樂　　常先和顏柔軟語
　算數人天德無等　　是故歡喜頂禮尊
　一切智等諸眾生　　盡諸法降降外道
　一切智見伏魔怨　　稽首百力降諸力
　常樂真實誠諦語　　善知如說如所行
　苦樂不動如山王　　我今稽首施世樂　

爾時無量志莊嚴王菩薩。偈贊佛已。而白佛言。世尊。寶杖如來問訊世尊。少病少惱起居輕利安樂行不。世尊。我今欲少請問如來應供正遍覺。若佛聽者。乃敢咨啟。佛告無量志莊嚴王菩薩。善男子。如來常聽。隨所有疑。恣汝所問。吾當隨汝所問演說悅可汝心。如是世尊愿樂欲聞。時無量志莊嚴王菩薩白言。世尊。我從先佛如來應供正遍覺聞。有法名如來秘密藏。若有菩薩住是秘藏。得無盡法。得無盡辯。見佛無盡。善能獲得無盡神通。為諸眾生作實依止。善哉世尊。愿為演說如來秘密藏法。爾時佛告無量志莊嚴王菩薩。善哉善哉。善男子。乃能問佛如是之法。善男子。汝已曾于恒河沙佛所。殖諸善根咨受請問。善男子。汝今諦聽善思念之。吾當少說如來密藏法。無量志莊嚴王菩薩。即白佛言。如是世尊受教而聽。佛言。善男子。如來密藏法。謂一切智心。發是心已堅固守護。不退不舍無有嬈亂。善好憶念。熾然勸導。顯示教誨。善根先首。喜樂守護。常恒堅造應作之業。為是布施。為是持戒。為是忍辱。為是精進。為是禪定。為是方便。是心為柱。不怯不弱。不羸不壞。無有懶惰。不背不舍。順向是心而覺了之。善業為首。質直無曲。正住端直。無幻無偽。作已無疑。未作者作。如所應作勤修行之。舍不正行勤修正行。善男子。是名如來秘密藏法所入法門。所謂堅固一切智心。好堅守護不棄舍之。善男子。何等一切智心堅固。善男子。一切智心堅固有四。何等四。不念余乘。不禮余天。不發余心。志意無轉。是為四。而說頌曰

　不生念余乘　　禮佛不禮天
　不生余欲心　　不禮外凡夫
　修行是法時　　一切智心堅
　非魔及外道　　得便如毛發　

善男子。復有四法。護一切智心。何等四。不為色醉。及財封醉。非眷屬醉。及自在醉。是為四。而說頌曰

　非色財封醉　　眷屬及自在
　色財封自在　　眷屬不放逸
　觀諸有為法　　皆悉是無常
　不放逸離慢　　守護菩提心
　斯行法功德　　趣菩提不退　

(初偈是行半)

善男子。復有四法。不退菩提心。何等四。集諸波羅蜜。親近實菩薩。修集大悲心。以四攝法攝諸眾生。是為四。而說頌曰

　常修六度無滿足　　生聞聞已心柔軟
　生于大欲離惡友　　親近善友隨所欲
　常修勝道近向者　　常修悲心住四攝
　常好堅住菩提心　　佛功德聚不難得　

善男子。菩薩具足四法。不舍一切智心。何等四。信佛功德。修集佛智。見佛神通。不斷佛種。是名為四。而說頌曰

　信解佛德已　　勤修集佛智
　見佛神通已　　勤守護佛種
　修行如是法　　不舍菩提心
　隨所見諸佛　　倍生精進力　

善男子。菩薩具足四法。終不嬈亂菩提之心。何等四。給侍諸佛面前。從于如來聞法。常嘆佛德。依止寂靜緣念于佛。是為四。而說頌曰

　給侍于如來　　好尊重恭敬
　若有所聞法　　聞已如說行
　常贊嘆如來　　信敬愛樂之
　面聞勝法已　　智者依于義
　常贊嘆功德　　調御世所有
　彼常勤依止　　正念于諸佛
　數數贊佛德　　常勤觀己行
　常樂獨靜處　　思念于如來
　善攝如是法　　修行心不亂
　斯人有三昧　　不忘菩提心　

善男子。菩薩具足四法。憶菩提心。何等四。我要當為一切眾生良福田。我當說道。我當隨趣如來所趣。我當實知諸眾生行。是為四。而說偈曰

　我當為世勝福田　　趣邪道者示正路
　善逝所趣我當趣　　我當常知眾生行
　菩薩大士念此德　　常念菩提勝道心
　彼當速疾成法王　　得神通智世無等　

善男子。菩薩具足四法。念一切智心。何等四。專志念意是諸法本。當念法本。發一切智心是世寶塔。當念寶塔。是為四。而說頌曰

　當專志念意　　極好專念意
　此是諸法本　　一切世間塔
　常念菩提心　　住意好善住
　此是十力本　　當為天世塔　

善男子。菩薩具足四法。然一切智心。何等四。勢力通集不失本行。滿五根力。身心精進而無有我。勤行精進為利益他。是為四。而說頌曰

　所演說四法　　熾然菩提心
　若熾然智慧　　得止息煩惱
　勢力及通達　　如是勤精進
　安住服是已　　莊嚴無懈怠
　斯不失本誓　　善安住根力
　身心無疲倦　　勤進求實身
　住如是熾然　　增長菩提心
　彼智慧如是　　猶日月增長　

善男子。菩薩有四法。勸菩提心。何等四。在大眾中稱揚贊嘆菩提之心。令其開解菩提之心。善受教誨隨順師長發清凈心。一切煩惱不得自在。是為四。而說頌曰

　勸導唱道心　　先住此為本
　當有一切智　　是名知因者
　是一切智心　　清凈常照明
　常住于是中　　世間所頂禮
　常出柔軟語　　速疾受教誨
　咨問諸師長　　一切智勝心
　本性常清凈　　守護菩提心
　白凈離煩惱　　最勝不相違　

善男子。菩薩有四法。顯示菩提心。何等四。此是我住處。住是處已開示顯說。知于是心有無量德。亦為他說如是之事。是為四。而說頌曰

　善住于所住　　菩薩住是已
　稱揚如是法　　菩提之妙心
　道心德無量　　發及稱揚等
　稱揚已便行　　稱揚者所得　

善男子。菩薩有四法。教修菩提心。何等四。謂不粗穬。言說柔軟。無有粗澀。顏色和悅。是為四。而說偈言

　柔軟解說義　　常無有粗穬
　和顏住是法　　彼教菩提心　

善男子。菩薩有四法。菩提之心善根為首。何等四。成滿相好開門大施。修凈佛土行種種施。凈于智慧常伏憍慢。滿足智慧修集多聞。是名為四。而說頌曰

　常開門大施　　彼到相好岸
　善好種種施　　斯當有凈土
　常無有憍慢　　恒求集佛智
　集聞無滿足　　斯有利智慧
　如是勝妙相　　方便起道根
　是巧心所轉　　集先諸功德　

善男子。菩薩有四法常喜樂。何等四。喜樂見佛。見余菩薩勝精進者生于喜樂。作如是言。我當何時滿足受記。受于無上菩提道記。我當何時諸眾生前作諸佛事。于佛智慧生喜樂心。是為四。而說頌曰

　我當何時現見佛　　彼生喜樂欲見佛
　見余菩薩勝進者　　生喜欲修是精進
　我當何時滿德聚　　得授勝記證菩提
　勝智某方作法王　　菩薩常生是喜欲
　我何時世作佛事　　得神通智到彼岸
　名聞普遍十方供　　菩薩常生此喜欲　

善男子。菩薩有四法不喜。何等四。不喜稱譽不實功德得諸利養。不喜得諸釋梵護世人天富樂。不喜一切聲聞緣覺。不喜一切外道所得勝供養事。是為四法不喜。而說頌曰

　不喜名稱大利養　　于身命財亦如是
　不喜釋梵及護世　　是諸邪有悉無常
　不喜聲聞及緣覺　　唯除起何勝乘心
　不喜世禪及外道　　不喜身見及邊見　

善男子。菩薩有四法。護一切智心。何等四。如說如住如作而說。于諸眾生其心平等。生極欲心。謂于善法。是為四。而說頌曰

　如說如住如作說　　等心眾生極欲道
　善住于是四勝法　　常護道心不忘失　

善男子。菩薩有四法。是所應作。何等四。修集多聞。思念多聞。說于所聞。不退寂靜。是為四。而說頌曰

　斯常勤集于未聞　　是常修念思多聞
　是常勤說于多聞　　是常勤修為得禪　

善男子。菩薩有二法。定一切智心而行布施。何等二。專意念定。舍不望果報。是為二。而說頌曰

　以歡喜心而施與　　施已生喜不望報
　一切悉舍向菩提　　定心施已證菩提　

善男子。菩薩有二法。一切智為首修持凈戒。何等二。于諸眾生無侵害心。毀戒者所生大悲心。是為二。而說頌曰

　不生毀害心　　等施上中下
　倍增生悲心　　于惡逆眾生　

善男子。菩薩有二法。一切智為首修行忍辱。何等二。自舍己樂。施與他樂。是為二。而說頌曰

　不求于自樂　　常為利樂他
　斯有如是忍　　佛菩提為道　

善男子。菩薩有二法。一切智為首修行精進。何等二。菩提心為首。不舍諸眾生。是為二。而說頌曰

　行一切白凈　　上道心為首
　不見我眾生　　精進無毀減　

善男子。菩薩成就二法。一切智為首修行禪定。何等二。方便入禪。本愿力出。是為二。而說頌曰

　勇健者常起　　智者行禪定
　降伏諸結使　　恒常欲得禪
　本愿力持出　　當為世導師
　斯有如是德　　獲得于禪定　

善男子。菩薩成就二法。一切智為首有于智慧。何等二。自離諸見。為斷一切眾生見故修行智慧。是為二。而說頌曰

　彼離于諸見　　修利為眾生
　有勝智現前　　智安隱行道　

善男子。菩薩成就四法。有于方便。何等四。慈愍眾生而為作救。大悲真實無有疲倦。喜樂于法生歡喜故。舍離煩惱無有怯弱。是為四。而說頌曰

　修慈無嗔恚　　起悲無疲倦
　以法生歡喜　　舍煩惱無難　

善男子。菩薩有四法無厭。何等四。多聞無厭。集德無滿。阿練兒處無滿。回向無滿足。是為四。而說頌曰

　求聞無滿集福爾　　阿練兒處無滿足
　福德回向無滿足　　菩薩如是四無厭　

善男子。菩薩有四法無足。何等四。是菩薩念過去佛作如是念。是諸佛等皆悉修集最勝菩提。我今云何而不修集。念未來佛我亦入在是等數中。念現在佛。念是佛時而作是念。此諸佛等現悉了知一切諸法。是諸念中無有怯弱。是為四。而說頌曰

　憶念過去佛　　無怯心增長
　彼佛得勝道　　我云何不得
　念未來善逝　　我在是數中
　無怯倍精進　　我定在是數
　念現在導師　　本行菩薩時
　我當除諸結　　證寂滅菩提
　解了一切法　　所住如所欲
　終不生怯心　　倍生好勝進　

善男子。菩薩有四法。不退大乘。何等四。其心如地。其心如水。其心如火。其心如風。是為四。而說頌曰

　其心如地水　　心亦如風火
　作不作同等　　不得道不退　

善男子。菩薩有四法。解知無我。何等四。而是菩薩作如是念。諸眾生界我當悉知是等心行。諸眾生界我當悉知是等諸根而為說法。諸眾生界我當除斷一切煩惱而為說法。無量佛智我等覺了。實非我身能覺此法。亦非我心。我諸善根能覺此法。無有我者名為菩薩。是為四。而說頌曰

　眾生界諸心　　所行叵思議
　煩惱妄分別　　妄想生是非
　佛智亦如是　　無量叵思議
　非我之所能　　解了于佛智
　諸結使相違　　無色不可見
　我應悉除斷　　顯示解脫道　

善男子。菩薩有四法。無有怯弱。何等四。愿諸善根。修方便慧。修信進念力。信無上道。是為四。而說頌曰

　善喜悅充潤　　慧方便眾香
　信精進念力　　斯有解脫道
　如是四慧法　　持法無有厭
　為厭倦者依　　亦為世作救　

大方廣如來秘密藏經卷上大方廣如來秘密藏經卷下

　　　　失譯人名附三秦錄


善男子。菩薩有四障法。應當覺知。何等四。毀謗正法。秘吝惜法。懷增上慢。修無色定。是為四。而說頌曰

　菩提心有四　　說示名障礙
　菩薩應覺知　　應數數遠離
　毀誹于正法　　多聞懷吝惜
　增上慢貢高　　不善起禪定
　是故護正法　　聞已廣流布
　舍慢無貢高　　遠離不禪定　

善男子。菩薩有四法。所造速疾。何等四。所作以智不以憍慢。所有善根回向菩提不趣下乘。一切諸趣不生染著。若生染著一向專為化于眾生。晝夜三時常修三分。滅過惡業未來不造。是為四。而說頌曰

　所造以智不以慢　　回善上道非下眾
　慧者不信于諸有　　發心為利諸眾生
　晝日三時夜亦爾　　三分悔過滅先惡
　不造眾惡集諸善　　慧者如是集善業　

善男子。菩薩有四法極好。何等四。不自稱舉。不輕于他。遠離諸惡。舍除諸慢。是為四。而說頌曰

　不自稱舉不輕他　　所造諸惡悔不作
　不生憍慢及慢慢　　其心端直修善行　

善男子。菩薩有二法。端直速疾。何等二。若有所問如實而答。先所見事無所覆藏。是為二而說頌曰

　如問而演說　　不藏先所見
　寧舍于身命　　終不說妄語
　正直于是法　　是為賢善根
　彼得于質直　　疾覺勝菩提　

善男子。菩薩有二法。無有諂偽。何等二。雖多獲利不欲嘆德。不得利養不自稱舉。是為二。而說頌曰

　雖多獲利養　　不嘆示己德
　大智所不欲　　是不諂者得
　設不得利養　　此是我本業
　不欲他有過　　勿令彼業熟　

善男子。菩薩有二法。不望他報。何等二。我應當利一切眾生。非諸眾生而利于我。我當覺知而為菩提。是為二。而說頌曰

　我應利眾生　　我荷擔彼等
　我求無為道　　不觀望他報
　我不求有為　　我求無為道
　我攝護世間　　不望報得道　

善男子。菩薩有二法。作于不作。何等二。不知恩者而常供給。于知恩者作于重任。是為二。而說頌曰

　不知恩眾生　　于彼不望報
　諸陰界入等　　皆為作菩提　

善男子。菩薩有二法。是所應處。何等二。常值諸佛。亦常值遇菩薩乘者。是為二。而說頌曰

　二種所應處　　是處增名稱
　得值諸如來　　菩薩所識知　

善男子。菩薩有二法所不應修。何等二。不與愿行聲聞乘者而共同止。不驚畏諸有獨處宴默。是為二。而說頌曰

　不與修行者　　而共同止住
　不驚畏諸趣　　依止宴寂處　

善男子。是名初入如來密藏根本句也。菩薩若入是初根本句。是菩薩能成就如來秘密藏法。世尊。說入如來密藏初句法時。六萬眾生及天與人。發于無上正真道心。十千菩薩得無生法忍。五百比丘不受諸法。永盡諸漏心得解脫。時此三千大千世界。六種震動大光普照。人天伎樂不鼓自鳴。人天阿修羅等。同聲三唱作如是言。其有眾生得聞于是如來密藏法快得善利。若有書寫受持讀誦如說修行。是等眾生皆當不失如是如來秘密藏法

爾時無量志莊嚴王菩薩。聞是如來密藏法已。即作是念。我今當以何等供具。供養如來應供正遍覺。復作是念。外物易舍內事難舍。我今當以自身奉供如來世尊。即升虛空。而說偈言

　我今奉獨覺　　以自身供養
　以此無上舍　　愿令如導師
　財供二足尊　　此事不為難
　云何為希有　　所謂身供養
　我今供無等　　自身奉遍眼
　為世人天供　　如大智師子　

爾時無量志莊嚴王菩薩。即便放身投如來上。當于爾時。以佛神力。未曾有華異華異色。甚為鮮凈極妙端嚴。散如來上。是菩薩身又不墜地亦不現空。此諸華等至佛身上。即復還踴住虛空中。成大華蓋覆四天下。是華蓋中垂懸華貫出大光明。是光明中現妙蓮華。是蓮華上有菩薩坐。如無量志莊嚴王。是菩薩等從華臺起。頂禮佛足同聲請言。唯愿世尊。說如來秘密藏法。無令斷絕。及護如來密藏眷屬

爾時大德摩訶迦葉。生希有心嘆未曾有。白言。世尊。是無量志莊嚴王菩薩。以身莊嚴供養如來。以身供養于如來已。現是菩薩諸莊嚴事。世尊。愿令一切諸眾生等得于如是莊嚴之身。愿使如來常壽住世。世尊。我等今者快得大利。乃得見是善大丈夫聞其說法。爾時佛告摩訶迦葉。汝今見是無量志莊嚴王菩薩不。已見世尊。迦葉。是善男子。于恒河沙等佛所。恒得咨請如是如來秘密藏法。賢劫諸佛所。亦當請問如是如來秘密藏法

爾時大德摩訶迦葉。復白佛言。善哉世尊。唯愿敷演。說是如來秘密藏法。如此菩薩所啟請者。爾時世尊告大迦葉。汝今善聽如來密藏少許法分。何以故。若于一劫演說此法。不可窮盡。迦葉白言。如是世尊。爾時迦葉及諸大眾受教而聽。佛言。迦葉。于意云何。汝謂我行菩薩道時。所舍手足頭目耳鼻。皮肉骨髓血及妻子。略說乃至一切財物。處處遍惱于菩薩者。是諸眾生不墮地獄畜生餓鬼及諸惡趣。何以故。本菩薩時志意凈故。及大誓愿凈戒聚故。于諸眾生大悲純至及堅忍故。以大慈故。大功德法故。牢強精進定向大乘故。自心凈故。大愿豐饒故。不嬉自樂故。其有眾生觸嬈菩薩毀罵之者。菩薩德故不墮惡道。迦葉。我今引喻以明斯義。迦葉。猶如病人良醫授藥。而是病人毀罵是藥及與良醫。先毀已后乃服此藥。迦葉。汝意云何。藥以罵故不為藥耶。病不除耶。不也世尊。雖復毀罵不失藥勢而能除病。如是迦葉。菩薩如彼藥及良醫。雖不恭敬種種觸惱。然是菩薩純凈志意無有缺減。迦葉。如大寶珠眾德所成。其性純凈除諸瑕穢。若有人天毀罵是寶而不恭敬。迦葉。于意云何。是大寶珠畏毀罵故失寶力耶。不也世尊。佛言。迦葉。是凈寶珠猶彼菩薩志意清凈。一切眾生雖不恭敬。所有功德無有折減。迦葉。如大油燈。假令人天而毀罵之。以毀罵故便闇冥耶。不也世尊

佛言。迦葉。菩薩志意純凈如是。雖復觸惱不失其性。迦葉。以是事故當知眾生雖有觸嬈于菩薩者不墮惡道。何以故。由是菩薩本愿凈故所愿皆成。爾時大德摩訶迦葉白言。世尊。如我解佛所說義趣。若于如來起不善業。是眾生等亦復不畏墮于惡道。佛言。如是迦葉。若有眾生于大悲如來。生信敬心解入進趣。若佛現在。若滅度后。若有奉施如來及塔。若幢幡蓋華鬘涂香及與末香。若寶若衣及諸飲食。隨于種種所有諸物。若取若食。若自取若教取。迦葉。我說是人無有所犯。迦葉。貧為最苦。不恭敬故。作劫奪故。無畏懼故。不信敬故。不解業故。不慮報故。以貪求故。難調伏故。貪嗔癡故。無慚愧故。兇橫惡故。不思如來有大慈悲。不信如來多利眾生。取如來塔物乃至一線。若自取若使人取。我說是人不名少犯。我不說彼不墮惡道。迦葉。若有眾生于如來物及佛塔物。若自取若教人取。如來今者悉知是人。悉見是人當墮惡趣。又以此緣當得斷結。何以故。是人心行為佛護故。迦葉。若于如來若如來塔。生心緣念。乃至起于少許悔心。迦葉。是眾生心自當改悔。以緣如來生悔心故。背棄生死一切之罪。結使微緩。迦葉。假有人天墜墮于地。墮大地已還依大地而得起住。如是迦葉。是眾生等于如來所。生不善故墮在惡道。墮惡道已還緣如來速得出離。云何名為緣于如來。于如來所生殷重心。爾時大德迦葉。白言。世尊。是人以是惡賊之心。若能生心緣念如來。尚得大利。況凈心者

佛言。迦葉。如汝所言。若有眾生起念如來思憶如來觀緣如來。是等一切悉皆當得涅槃果證。大德迦葉。白言。世尊。如我解知佛所說義。寧于如來起不善業。非于外道邪見者所施作供養。何以故。若如來所起不善業當有悔心。究竟必得至于涅槃。隨外道見當墮地獄餓鬼畜生

佛言。迦葉。如汝所言。迦葉。設有人天罵赤栴檀。以手打捶速撩棄地。迦葉。于意云何。如是人者有何等香。迦葉白言。而是人者有栴檀香。如是迦葉。若有眾生眼見耳聞及口宣說于如來者。當知是人有解脫香。迦葉。有人執把于糞污已。以諸伎樂一切眾華而供養之。如是人者有何等香。迦葉白言。世尊。是人唯有糞穢臭惡。如是迦葉。其有親近恭敬供養諸外道者。當知是人亦復如是。有諸見畏地獄畜生餓鬼等畏。迦葉。若善男子善女人。信于如來有大慈悲。殷重敬信除慢不憍。無有貪嗔及與愚癡。意志決定解知業報。質直無諂無有幻偽。于如來所得凈信心。諸根無貪無有諂曲。志意不壞凈信成就。信佛大悲多利眾生。信佛本行信于如來。不舍一切諸眾生等。有如是心有如是意。設乏于食病藥所須。未得道果未入正位。若得所須能得道果入于正位。若其不得饑渴羸劣。不能修善不得道果。是人若取如來佛物衣服飲食病藥所須自服食之。迦葉。我不說是有惡道果。迦葉。是名如來秘密藏法。應當密持善好守護。不應在彼見著者前開示演說。勿令是人重增所見

迦葉。云何為解。謂解如來說一切法。云何為縛。迦葉。所言縛者所謂貪著。云何為解。謂不貪著不分別二。迦葉。我今不說是無著者。名之為犯。何以故。迦葉。羸劣煩惱從虛妄生。迦葉。若其不實不以生故。名之為實。迦葉。我今引喻為示不實妄想事故。迦葉。猶如人天持芥子火吹令增長。漸燒諸物成大火聚。如是迦葉。愚小凡夫起少不正思惟妄念。堅著諸見隨所妄想。隨是諸處增長結使。迦葉。若有火聚如須彌山無有所依。迦葉。于意云何。而是火者。為當增長。為當漸滅。迦葉白言。是火當滅。更不增長。佛言。迦葉。不實妄想諸煩惱等。若更不起。若更不著。更不妄想。更不嬉樂。更不分別。此當漸滅而不增長。迦葉。以是事故。應當解知羸劣不實妄想煩惱是不真實。迦葉。猶如有人至毒家舍。竟不服毒自生驚怖。受大苦痛發聲大呼。我今遇毒。我今遇毒。有善良醫持不實藥。令是病人除不實病得離眾苦。迦葉。于意云何。若是良醫持于實藥與是人者。是人活不。不也世尊。是人實不服食于毒自生毒想。須不實藥以療治之。佛言。如是迦葉。諸小凡夫為于不實煩惱所惱。是故如來說不實法。爾時迦葉白言。世尊。如來說法不真實耶。佛言。迦葉。汝所解說。為是真實。為不真實。迦葉白言。我所解說無有真實。何以故。世尊。所有貪欲以不凈對。嗔恚慈對。癡因緣對。世尊。若不凈是實。則不能除不實貪欲。亦非貪欲生不凈觀。若愚癡是實。起愚癡已非因緣對。亦非因緣能除愚癡。是故世尊。一切結使及斷結法。二俱不實無物無定無有成就。是故不實諸煩惱等。習近不實便得除去。世尊。結使無去。何以故。若有除去則為有去。若已有去則便有來。是故世尊。一切結使無去無來。是故知諸一切有為無來無去。名離煩惱。佛言。迦葉。此如來密藏。說一切法本性清凈。爾時大德摩訶迦葉白言。世尊。是十惡道如佛所說。其性無垢本性凈耶。佛言。如是如是。迦葉。何以故。無有自在而犯于殺。無可親信而犯于盜。非無主無護而犯邪淫。非為護他而犯妄語。非為調伏而犯惡口。非為破壞外道邪增(恐慢)而犯兩舌。無隨應器而犯綺語。無粗惡教而犯嗔恚。無有希望增上善根名之為貪。無有將護自在者意少不正言而犯邪見。迦葉。是十惡道若不堅著。我不說彼名之有過。迦葉。是十惡道若不堅著。名為不犯。如是迦葉。一切煩惱若不堅著。我說無犯。迦葉。諸不著者。名曰離見。迦葉白言。世尊。十惡業道何者最重。佛言。迦葉。是十惡業道。殺及邪見。名為最重。迦葉。隨在在處諸惡不善。若不堅住。若不堅執。若不堅著。一切我說名為不犯。迦葉。若少不善。若其堅住堅執堅著。一切我說名之為犯。迦葉。五無間罪。若不堅住堅執堅著生于見者。我不說彼名曰為犯。況復余小不善業道。迦葉。我不以不善法而得菩提。亦不以善法而得菩提。迦葉。若以不善得于菩提。諸小凡夫亦得菩提。若以善法得菩提者。一切被燒草木叢林應還生長。迦葉。我今問汝。如來云何得于菩提。迦葉白言。佛是法本。世尊是眼。世尊是依。如世尊說當共奉行。佛言。迦葉。解知煩惱從因緣生。名得菩提。迦葉。云何為解知從因緣所生煩惱。解知是無自性起法是無生法。如是解知名得菩提。迦葉。但假名字名得菩提。而是菩提不以文字言說而得。若無文字。無言無說。無得菩提。是第一義。迦葉。如汝所問。十惡業道何者為重。迦葉。如人有父得緣覺道。子斷父命名殺中重。奪三寶物名盜中重。若復有人。其母出家得羅漢道。共為不凈是淫中重。若以不實謗毀如來。是妄語中重。若兩舌語壞賢圣僧。是兩舌中重。若罵圣人是惡口中重。言說壞亂求法之人。是綺語中重。若五逆初業。是嗔恚中重。若欲劫奪持凈戒人物。是貪中重。邪見中重。謂之邊見。迦葉。此十惡道。是為最重。迦葉。如來知是十惡業是為最重。迦葉。若有一人具是十惡。迦葉。是惡眾生。若解知如來說因緣法。是中無有眾生壽命。無人無丈夫。無我無年少。無作業者。無受者起者。無知者見者。無福伽羅。無生無滅無行。是為盡法。無染無著。無善不善。本性清凈。一切諸法本性常凈解知信入。迦葉。我不說彼趣向惡道。無惡道果。何以故。迦葉。法無積聚。法無集無惱。迦葉。一切諸法生滅不住。因緣和合而得生起。起已還滅。迦葉。若心生滅一切結使亦生已滅。若如是解無犯犯處。迦葉。若犯有住無有是處。迦葉。如百千歲極大闇室不然燈明。是極闇室無門窗牖。乃至無有如針鼻孔。日月珠火所有光明無能得入。迦葉。若闇室中然火燈明。是闇頗能作如是說我百千歲住。今不應去。迦葉白言。不也世尊。當然燈時是闇已去

佛言。如是迦葉。百千萬劫所造業障。信如來語解知緣法。修觀察行修于定慧。觀無我無命無人無丈夫等。我說是人名為無犯無處無集。迦葉。以是事故。當知羸劣諸煩惱等。智慧燈照勢不能住

迦葉。是說如來密藏住處無上。大師子吼轉凈法輪。天人魔梵所不能轉。迦葉。若有眾生信是如來秘密藏法。如是受持如是觀察。彼當如是大師子吼。是時大德阿難白言。世尊。是無量志莊嚴王菩薩。自以其身供養如來。當以何身覺菩提道。時華臺中諸菩薩等。問阿難言。于意云何。可以身覺于菩提耶。阿難。勿作斯觀。當以身心覺于菩提。阿難報言。諸善丈夫。若非身心覺于菩提。當用何等而覺菩提。諸菩薩言。大德阿難。身之實性是菩提實性。菩提實性是心實性。心之實性即是一切法之實性。覺是一切諸實性故。名覺菩提。時諸華臺所有菩薩。頂禮佛足說如是言。世尊。我等若至此大地時。是無量志莊嚴王菩薩。乃當得成阿耨多羅三藐三菩提。是時阿難白言。世尊。是諸華臺眾菩薩等。幾時當至于此大地

佛告阿難。是諸菩薩于下方界分恒河沙等諸佛如來所。咨受請問于是如來秘密藏法。聞已解義。阿難白言。世尊。是無量志莊嚴王菩薩。幾時當成阿耨多羅三藐三菩提。佛告阿難。是賢劫中千佛已出當出。阿難。最后如來號名盧志。阿難。盧志如來應正遍覺。諸聲聞眾多先諸佛所有聲聞僧。阿難。是盧志如來乃當授是無量志莊嚴王菩薩無上道記云。無量志莊嚴王菩薩。過九十八劫。當得成佛號莊嚴王。亦于是界得無上道。是莊嚴王如來。坐此地時。是華臺中諸菩薩等爾乃至地。復當聞此如來密藏法。阿難。爾時是莊嚴王如來世界。名作無量功德莊嚴。阿難。一切欲界諸天宮殿等。彼莊嚴王佛國土中。一寶臺耳。是娑婆界。爾時當名妙好色土。阿難。莊嚴王如來壽命百劫。佛滅度后正法住世滿足十劫。純菩薩僧。說是莊嚴王如來記已。佛土華蓋便沒不現。無量志莊嚴王菩薩現佛前住。是時阿難白言。世尊。護持此法令得久住。于閻浮提增廣流布。令善丈夫能持如來密藏法者。成滿功德手得是法。爾時世尊告阿難言。假令四大變易其性。終不令是善丈夫等。不聞是法而取命終。阿難。若有書寫受持讀誦。當知是人即是如來所持。阿難。若有人能右手執持恒沙佛界滿中七寶。左手復持恒沙世界滿中七寶。若晝三時夜三時持用布施。是人不懈經恒沙劫。阿難。是布施功德。若有書寫受持讀誦是經典者。所得功德復過于是。是故阿難。汝今受持讀誦是經。令諸法器普得聞知。是諸人等則為受持如來秘密藏法。佛說此經已。無量志莊嚴王菩薩。大德阿難。大德迦葉。一切大眾。天人阿修羅等。聞佛所說。皆大歡喜

大方廣如來秘密藏經卷下