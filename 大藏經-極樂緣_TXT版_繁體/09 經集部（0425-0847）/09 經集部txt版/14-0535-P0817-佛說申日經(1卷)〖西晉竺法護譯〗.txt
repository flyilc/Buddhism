　　No. 535 [Nos. 534, 536]

佛說申日經(開元錄中無法護譯恐是支謙誤為法護)

　　　　西晉月氏三藏竺法護譯


聞如是。一時佛游王舍城靈鳥頂山。與大比丘千二百五十人。爾時王舍城中有大豪富長者。名旃羅日。財寶無量敬信佛法。供養眾僧精進難及。長者有弟號名申日。不信佛法奉諸邪術。見兄奉正每懷恚嫉。所可侍師號不蘭迦葉。不蘭迦葉五百人等。謂申日言。今汝兄者獨不侍我。不知真道而反信佛。時旃羅日知異道人所共論說。語申日言。吾明日欲請卿師。寧肯自屈詣吾舍不。申日答言。當往報之。申日即往詣其師所。長跪白言。我兄今欲降伏請諸大人。明日自屈詣其舍食。師言。大善。即受其請。時申日還白其兄言。今已受請。明日當來。時旃羅日。多使人客于門中地掘作大坑令深五尺。以青污泥滿其坑中。薄覆其上令如平地。又復豫作五百發腳床。皆施一腳以襜衣之。以五百缽成熟乳酪。以此供具待異道人。明日時至。來詣請所。諸尼犍子無有法則。亂行并肩先入無上。適至門中皆各使走。卻墮泥坑污其衣服。悉皆嗔恚各欲還去。時旃羅日。使人牽留解語其意。此舊泥坑。道人不知而墮此坑。不故為之幸莫嗔恚。愿前飯食。貿易衣服盡請令入。在門里徑先付酪器。皆手持已便語令坐。適卻居床床皆反側。五百道人皆僵仆地。缽酪漿者。激灌其面及其衣服。時諸道人益懷嗔恚。語申日言。汝今投我與兄共謀。毀辱吾等甚為不細。是時申日亦大不樂。道人嗔恚皆棄舍去。時旃羅日復牽留之。為說方便譬喻之言。屬卿曹等墮泥中時。身體正黑甚為丑惡。如卿之道。今酪正白其色鮮潔。譬如佛道。亦可舍卿所奉之術來就吾法。諸異道人不復與語懷恚而去。明日申日。往詣師所長跪自陳。我兄無狀所為非法。我實不知。愿師加哀不見咎責。雖爾今者當為大師報昨日之怨。我兄但以泥坑酪漿。毀辱師等耳。我今所報當過于此。今我兄所侍之師。我當請之。掘門里地令入五丈。以火著中薄覆其上。設眾飯食皆內毒藥。時佛當來。若不墮火坑中者。當持毒飯而分布與以此殺之。于師何如。時師報言。如佛世尊。多智圣猛睹去來事。他人所議輒豫知之。卿雖欲爾恐不能諧。申日復言。先當請之。若其受者為無所知。若必明圣不受吾請。師曰大善。是時申日出王舍城詣靈鳥山。前到佛所叉手揖讓而白佛言。我欲請佛及諸弟子。愿屈光儀到舍小飯。佛言。大善。于是申日歡喜而退。還白其師。佛已受請為無所知。但當掘坑具毒飯耳。時諸異道人皆大踴躍。展轉相謂以為大慶

申日有子。名旃羅法(漢言月光童子)先世宿命學佛經道。有神猛志。志在大乘。白其父言。佛者大圣神通已達。前知無窮卻睹無極。蜎蜚蠕動心義所念皆豫知之。莫用邪冥惡人之言受其重罪。時旃羅法復白父言假令劫盡滿其中火。三千剎土皆悉周遍。又取諸毒揣若須彌。猶尚不能動佛一毛。況此小坑而欲害之。今父所作譬如螢火。自以小明欲蔽日月。譬如小鳥欲以其身沖崩鐵圍。反碎其身無所能諧。今諸異道所作如是。不須請佛。其父不信故如前謀。明日時至遣人白佛。所供已辦愿可自屈。于是如來便起向道。放大光明一切洞徹。是時十方有十菩薩。皆阿惟顏。一一菩薩各與億百那術無數菩薩俱飛來會。各將寶華旃檀名香。以眾伎樂供養世尊。詣王舍城欲觀如來有所感動。時申日舍有金色光皆明如日。旃羅法白言。今佛現舍金色之光。佛以向道有此感應。可往止之不須使前。父故不信。是時申日第一夫人號名月羽旃羅法母也。見此變瑞踴躍歡喜。即發無上正真道意

于是。旃羅法白其母言。今當敕五百夫人。皆令莊嚴出見如來。所以者何。世尊難值。億百千劫時有佛耳。五百夫人皆悉受教歡喜侍佛。佛入城時足蹈門閫。三千國土皆大震動。諸有疾病悉為除愈。盲視聾聽喑痾能言。跛躃者行。諸被毒者毒皆不行。諸有樂器不鼓自鳴。金銀七寶皆作音聲。飛鳥走獸相和悲鳴。時十方神并諸天人。各與尊神不可計數。皆悉隨從詣申日舍。佛蹈火坑變為浴池。中生蓮華大如車輪。華有千葉七寶為莖。其色妙好佛蹈其上。及諸菩薩所可蹈華。皆生五百葉。弟子乘者華生五百葉。申日見火坑作此變化。心中驚悴即大惶怖。頭面作禮。佛入其舍。菩薩弟子皆悉坐定。申日懺悔。前白佛言。我大無狀所作非法。今飯食中皆有毒藥。乞得更備辦宿留須臾。佛言。持毒飯來我自食之。申日歡喜即如佛教。分布飯具皆悉周遍。便即受之咒愿達嚫。其毒飯者變為百味。香聞十方。其有聞此飯香氣者。自然飽滿身得安隱。皆發無上平等道意。飯食畢竟。五百夫人及旃羅法為佛作禮卻住一面。長者申日自取小床于佛前坐。而白佛言。世尊。神通有三達智。我之所作想佛已了。不即逆告語我。乃令吾等興立非法造此惡事。佛豈不知我所議耶。佛告申日。乃昔過去阿僧祇劫。爾時有佛號提和竭如來。為等正覺其明無量度諸懈廢。與眾開士及大弟子無央數俱行入城。時有長者名鞞陀衛。時適出城。有梵志女。鮮潔少雙執持名華。時長者子即以銀錢五百。從賣華女。得華五莖以散佛上。佛即授其決言。汝卻后無數阿僧祇劫。當得作佛號釋迦文。汝作佛時。當有長者號名申日。與異道人合構逆事。火坑毒飯規欲試汝。雖有此惡。當因汝得度

佛告申日。時長者子今我身是。我乃爾時從如來授記。即得明決之定以為悉豫知有汝名字。況汝昨日所謀議事。豈不知乎。當知諸佛善權之慧。欲以因緣有所起發。長者申日聞佛所說即得法忍。復自嘆言。如來之智無所不度。明知我今不復受罪。所以者何。過去世時錠光如來豫說我名。今當為佛之所開化。以是言之不復受罪。時佛說法于王舍城。長者居士無央數千。及異道人五百之眾。皆發無上正真道意。五百夫人即時逮得不退轉地。月光童子從坐而起。贊嘆佛已而白佛言。設我來世得作佛時。令我國土一切人民無有惡心皆應質樸。有諸惡國人民剛強五濁賤世。我愿于中而開化之。佛告阿難。汝聞月光童子所說不乎。阿難對曰。唯然已聞。佛告阿難我般涅槃千歲已后。經法且欲斷絕。月光童子當出于秦國作圣君。受我經法興隆道化。秦土及諸邊國。鄯善烏長歸茲疏勒大宛于填。及諸羌虜夷狄。皆當奉佛尊法普作比丘。其有一切男子女人。聞申日經。前所作犯惡逆者皆得除盡。當知世尊之所應度如是。如是其有犯逆尚得度脫。何況至心學佛道者。佛說經已。一切眾會莫不歡喜。作禮而去佛說申日經



按開元錄。此經四譯一失。法護譯中雖有月光童子經。亦名申日經者。自是一經有二名耳。非別有申日經。是法護譯者。藏中既有月光童子經。為法護譯斯已矣。此何更有申日經為法護之譯耶。則未知此經是誰之譯。又何據謂之法護譯耶。今以錄中有云支謙譯中有申日經一卷。云與月光童子經同本異譯。今撿尋文句二經不殊。故不雙出云云。則藏中必有支謙所譯月光童子經。亦名申日經者。今諸藏皆無。恐此經即是。而誤安法護之名耳。如是則四譯還具矣。冒陳瞽言以俟來哲