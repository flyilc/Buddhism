　　No. 462 [No. 461]

大方廣寶篋經卷上

　　　　宋天竺三藏求那跋陀羅譯


如是我聞。一時佛在舍衛國只陀林給孤窮精舍。與大比丘僧千二百五十人俱。菩薩五千。爾時世尊住迦利羅華園場上。菩薩聲聞大眾圍繞而演說法。爾時文殊師利童子。與五百菩薩釋梵護世恭敬圍繞。往世尊所。至已頂禮佛足。繞七匝已。卻坐一面。及菩薩眷屬亦坐一面。爾時文殊師利童子白世尊言。今日如來為說何法。隨次續說勿令斷絕。時大德須菩提語文殊師利。世尊先為聲聞說法。文殊師利。我今請汝說菩薩法。于時文殊師利童子語須菩提。大德今用菩薩法為。大德須菩提。一切聲聞及與緣覺非菩薩法器。須菩提言。文殊師利唯愿演說。諸器眾生自當聽受。文殊師利童子報言。大德須菩提。汝今能知是佛法器及非器耶。須菩提言。文殊師利。我等聲聞因他聲解。豈能得知是佛法器及非器乎。文殊師利。我請汝說是佛法器非佛法器。文殊師利言。大德須菩提諸入正位皆是非器已為法界所系持故。若觀法界而不舍放一切眾生不墮正位不共結住。如是等人是佛法器。復次大德須菩提。若到學法無學法界為所縛者。舍一切眾生焦然結縛。心生疲倦怖畏三界。乃至一念不樂住結。是等名為非佛法器。大德須菩提。若有能盡未來際劫。發大莊嚴不怖不畏。行三界行不為三垢之所染污。于生死中起園觀想。欲樂諸有不集有行。如是等人名佛法器。復次大德須菩提。若無欲染示現染欲。非為嗔惱示現有嗔。不為癡覆示現有癡。除斷結使現住三界。導引眾生無有自高。荷擔重任一切眾生。能令無上三寶種性。具足不斷住三昧門。如是等人名佛法器。大德須菩提語文殊師利。法性是一如一實際。云何分別說器非器。文殊師利言。大德須菩提。譬如陶家以一種泥造種種器。一火所熟或作油器蘇器蜜器或盛不凈。然是泥性無有差別。火然亦爾無有差別。如是如是。大德須菩提。于一法性一如一實際。隨其業行器有差別。蘇油器者喻聲聞緣覺。彼蜜器者喻諸菩薩。不凈器喻小凡夫。須菩提言。文殊師利。頗有是器說名非器非器為器。文殊師利言有須菩提言。何者是也。文殊師利言。大德須菩提。一切結使名為非器。一切結習名為非器。是名非器。是亦說名為佛法器。若斷一切諸煩惱者。如是之器非佛法器。須菩提言。所言器者為何所盛。文殊師利言。無盛為盛。若所盛不漏知是完器。若所盛漏失知是破器。大德須菩提。猶如虛空是諸藥木叢林之器。然非是器。如是大德須菩提。菩薩亦爾。是佛法器然非是器。大德須菩提。猶如從地出生諸樹。以空器故得有增長。如是大德須菩提。菩薩從諸善心出生。為般若波羅蜜器之所增長。須菩提言。而是菩薩何所增長。文殊師利言。如虛空增長。菩薩增長亦復如是。而是菩薩無有增長亦無退減。何以故。不增結使不退佛法。須菩提言。文殊師利佛法結使有何差別。文殊師利言。大德須菩提。如須彌山王光所照處悉同一色。所謂金色。如是須菩提。般若光照一切結使悉同一色。謂佛法色。是故須菩提。佛法結使以般若慧觀等無差別。是故大德須菩提。一切諸法皆是佛法。須菩提言。文殊師利。以何緣故一切諸法皆是佛法。文殊答言。如佛智所覺。又問。云何如佛智所覺。文殊答言。如汝初始后亦如是不離如故。是以說言如佛智所覺。又問。所言初后云何初后。文殊答言。初空后寂故名初后。須菩提言。空之與寂有何差別。文殊師利言。大德須菩提。于意云何。如生金與熟金有何差別。答言。以言說故而有差別。文殊師利言。如是大德須菩提。以言說故言空言寂。若有智者不著文字不執文字。須菩提言。文殊師利。凡夫智者有何別相。文殊師利言。大德須菩提。如佛所說以業相故名為凡夫。以業相故名為智者。須菩提言。文殊師利。業有何相。文殊師利言。因緣為相。隨其所行有差別名。若無所行則無別名。凡夫有行有差別名。慧者無行無差別名。有無中間名為圣行。然此圣行于諸凡夫名為非行。又問。文殊師利。所言圣者為何謂也。文殊答言。同入無著無諍句故。又問。文殊師利。頗有諸法亦入無著無諍句不。文殊言有大德須菩提。須菩提言。何者是也。答言。須菩提。一切眾流入大海已為一堿味。如是須菩提。一切諸法皆悉入于無著無諍同為一味。謂解脫味。須菩提言。解脫何事說名解脫。文殊師利言。大德須菩提。以何因緣故或有縛者或有無縛。須菩提言。無智故縛。文殊師利言。如是斷無智故名為解脫。須菩提言。諸法平等云何說智及與無智。文殊師利言。如春熱時名為熱水。如冬降寒名為冷水。然其水性無有差別。如是須菩提。不正思惟煩惱所熱名為無智。若正思惟名曰為智。然其此中無有士夫。名智無智。須菩提言。文殊師利。此義難覺。文殊師利言。大德須菩提。行二行故。須菩提言。是義難見。文殊師利言。無慧眼故。須菩提言。此義難入。文殊師利言。不得底故。須菩提言。此義難知。文殊師利言。增上慢故。須菩提言。此義難覺。文殊師利言。舍離覺故。須菩提言。此義難脫。文殊師利言。樂樔窟故。須菩提言。此義難思。文殊師利言。是中無相行故。須菩提言。此義難覺難觀。文殊師利言。是中無言說故。須菩提言。此義叵得。文殊師利言。是中乃至無少義故。須菩提言。此義乃是智者所解。文殊師利言。解自心如故。文殊師利。如來所說謂利非利。何故世尊說如是句。文殊師利言。大德須菩提。所言利者名不可得。于是事中欲有所得。是利名非利。大德須菩提。又復利者名為寂靜。是中若起身心之行。是利名非利。是故如來說利非利。須菩提言。如佛所說一切法非法。此何謂也。文殊師利言。大德須菩提。如佛所說能知我法如筏喻者。法尚應舍況復非法。若法應舍則不名法不名非法。須菩提言。文殊師利。如來佛法可非法耶。文殊師利言。大德須菩提。如來佛法無有決定。若無決定則不應說是法非法。是故佛說一切法非法。須菩提言。希有文殊師利。新行菩薩聞如是說而不驚怖。文殊師利言。汝意云何。師子王子聞師子吼有驚怖不。如雁王子行虛空中畏墮空不。須菩提言。不也文殊師利。文殊師利言。如是須菩提。若有如來種性菩薩。去至如中從如出生。聞一切法一切音聲一切所說而不驚畏。大德須菩提。凡有畏者于何而畏。須菩提言。若以我見為實有者是則有畏。文殊師利言。菩薩解知了我見故。于一切法一切音聲一切所說不生驚畏。須菩提言。文殊師利。若其菩薩知解我見。何不得果。文殊師利言。無有菩薩得證果者。菩薩之人唯觀察知。為趣佛智不取果證。菩薩常于一切眾生修行大悲。雖知我見不墮證果。須菩提言。而是菩薩善巧方便。雖知我見而不取果。文殊師利言。如是大德。若有菩薩為智方便界所攝者。而是菩薩雖知我見而不取果。大德須菩提。如大力士執持利刀斬娑羅樹。雖斷猶住不即墮落。如是須菩提。菩薩若于一切眾生。有大慈悲大方便智。雖知我見而不證果大德須菩提。或時天降大潤澤雨。是娑羅樹即便還生。生葉華果利益眾生。如是須菩提。菩薩若為大慈大悲之所潤洽。菩薩智界還生三界。示現受于種姓生死。為諸眾生作大利益。大德須菩提。設有大風吹是娑羅樹。觚枝莖果便墮于地。如是大德須菩提。是諸菩薩為大智慧猛風吹。墮道場上畢竟永滅。爾時世尊贊文殊師利。善哉善哉。善說菩薩智方便界。大慈大悲相應說法。文殊師利聽吾說。喻如大龍王生于是心。興起大云遍是云中。雨熱霹靂至處皆燒。復雨大雨為生長故。如是文殊師利。方便菩薩起大智慧及方便云。現行一切諸凡夫事教化凡夫。現行圣行調伏眾生。文殊師利。如大香樹根香。有異莖香葉香華香果香各各別異。如是文殊師利。菩薩所有智慧香身亦復如是。隨諸眾生所應聞解出相應法香。然大悲根而不移動。文殊師利。如毗楞伽摩尼寶珠在帝釋頸。悉遍普照三十三天。以珠力故一切所有皆悉照現。然此寶珠無有憶想。如是文殊師利。凈寶珠者喻菩薩智性現一切事。而是菩薩無一切想。文殊師利。如如意珠能滿一切眾生所愿。然是寶珠無有憶想。如是文殊師利。菩薩所有凈意寶珠。能滿一切眾生所愿。于一切處無有憶想。文殊師利。如因虛空火得熾然因空下雨。而是虛空無有寒熱。如是文殊師利。方便菩薩住在三界。行寂涅槃不為結熱。在佛法中無所染著二俱利益。文殊師利。如因虛空出生毒樹亦生藥樹。然是虛空不為毒害非藥除凈。如是文殊師利。若有智慧方便菩薩。五陰之身猶如毒樹。信等五根如彼藥樹。非陰結染非根凈結二俱有利。文殊師利。如漉水筒若暫一塞水則不漏。若復暫放其水便漏。如是文殊師利。若有智慧方便菩薩。住于三昧成就大通不著諸界。若暫起定現漏諸界。隨其所應而演說法。文殊師利。如極好鳥善護氄者不自惜身。如是文殊師利。住大悲菩薩。善護眾生不自惜身。文殊師利。如師子獸王無所畏懼。唯除猛火。如是文殊師利。方便菩薩不畏一切。唯除聲聞緣覺解脫。文殊師利。如伊羅寧龍象是畜生道。能現一切諸莊嚴事。由是帝釋福德力故。如是文殊師利。菩薩乃能作于畜生現法莊嚴。隨所應度而化度之。文殊師利。如火燧出火寶珠出火二俱能燒。如是文殊師利。若有菩薩始初發心乃至道場最后之心。二俱能燒一切眾生一切結使。文殊師利。猶如諸樹有種種色種種香種種果。皆因四大而得生長。如是文殊師利。菩薩以種種門集諸善根。一切皆攝在菩提心。回向菩提以為增長。文殊師利。如轉輪王輪寶若去四兵皆從。如是文殊師利。菩薩方便智波羅蜜。隨所至處。所有一切助菩提法皆悉隨從。文殊師利。猶如迦陵頻伽鳥王卵中鳥子。其嘴未現便出迦陵頻伽妙聲。如是文殊師利。佛法卵中諸菩薩等。未壞我見未出三界。然能演出佛法妙音。謂空無想無作行音。文殊師利。如迦陵頻伽。至孔雀群終不鳴呼。還至迦陵頻伽鳥中乃復鳴呼。如是文殊師利。菩薩若至一切聲聞緣覺眾中。終不演說不可思議諸佛之法。至菩薩眾爾乃演說。文殊師利。如旋嵐大風。閻浮界內樹木諸山無能當者。如是文殊師利。菩薩演說不可思議諸佛法時。學及無學聲聞緣覺。除佛護持不能信解。若信解者是佛護持。文殊師利。猶如日宮所出光明。凈穢等照無有增減無能呵者。如是文殊師利。方便菩薩放智光明。雖與一切凡夫共俱不為所壞。與聲聞緣覺俱不為所染。無有能呵菩薩方便智慧光者。文殊師利。如波利質多拘毗陀羅樹。若葉落時三十三天歡喜踴躍。作如是言。是樹不久當生華果。如是文殊師利。若有菩薩能一切舍。是時諸佛皆大歡喜。而是。菩薩不久當與一切眾生生法華法果。文殊師利。如調弱樹隨風動轉不畏摧折。如是文殊師利。菩薩善能隨順眾生。則不畏墮一切聲聞緣覺地中。文殊師利。猶如水流順下而去。如是文殊師利。無慢菩薩亦復如是。流趣順向于一切智。文殊師利。猶如大海始初安時其處最卑。然后眾流悉皆歸之。如是文殊師利。菩薩除滅憍慢貢高。然后佛法悉流歸之。文殊師利。如金剛珠能破一切諸余眾寶。而此寶珠無能壞者。如是文殊師利。方便菩薩調伏。一切聲聞緣覺而不墮中。文殊師利。如曼陀羅華無風之時香氣普遍滿一由旬。如是文殊師利。方便菩薩無圣慧根。慈香普遍一切眾生。文殊師利。如曼陀羅華有嗅香者一切病愈無諸苦患。如是文殊師利。大慈大悲諸菩薩等若有隨喜。一切結病悉皆除滅無有逼惱。文殊師利。如佛出世優曇缽華則便出現。如是文殊師利。有菩薩出世。諸佛法華皆悉出現。文殊師利。如阿那婆達多大龍王雨遍閻浮提。如是文殊師利。菩薩如是。以大法雨等心普潤一切眾生。文殊師利。如彼阿那婆達多池。流出四河滿于大海。如是文殊師利。諸菩薩等。以四攝法流注充滿一切智海。文殊師利。由有大海閻浮提人有諸珍寶。如是文殊師利。由菩薩故。令諸聲聞緣覺充足解脫法寶。文殊師利。一切諸色皆依四大。如是文殊師利。菩薩所有一切諸法。為諸眾生住解脫依。文殊師利。如山險處生大藥樹。不能利益諸多人眾。如是文殊師利。若從聲聞法調伏者。不能利益一切眾生。文殊師利。如大城中生大藥樹利益多人。如是文殊師利。菩薩從于大慈大悲中出生已。不舍一切智寶之心。能多利益一切眾生。文殊師利。如暴雨水勢不久流。如是文殊師利。聲聞說法勢不久住。文殊師利。如春水流便得經久。如是文殊師利。菩薩說法得久住世。文殊師利。如雪山樹雖復斫截不久還生。如是文殊師利。如來施作諸佛事已便入涅槃。三寶之種而不斷絕。爾時大德須菩提白佛言。希有世尊。今乃演說菩薩所有無量無邊諸法功德真實功德。世尊倍復希有。菩薩聞是真實功德無喜無高。佛言須菩提。諸菩薩根本自凈故。聞諸功德不喜不高。須菩提言。世尊。云何菩薩根本自凈。佛言須菩提。無我根凈。無眾生根凈。無命根凈。無丈夫根凈。無人根凈。無身見根凈。無無明有愛根凈。無我我所根凈。須菩提言。世尊。何謂為凈。佛言須菩提。無縛無解。是名為凈。無生無滅無去無來。是名為凈。無妄想無分別。無高無下。無作無不作。無闇無明。無惱無不惱。無縛無解。無生死無涅槃。是名為凈。須菩提言。世尊。若無生死無涅槃者。云何名凈。佛言須菩提。是凈無憶想生死及與涅槃。亦無染著。須菩提。猶如有言凈于虛空。實無所除令虛空凈。如是須菩提。所言凈者實無有法。名之為凈。若有聞是而不驚怖。名之為凈。須菩提。汝今凈不。須菩提言。世尊。我凈以無垢故。佛言須菩提。若無有垢為何所凈。須菩提言。世尊。法性清凈我已知之。佛言。須菩提。汝今能知法界性耶。須菩提言。世尊。若離法界有余法者可知法界。無有法界能知法界。佛語須菩提。無有一法離于法界誰知法界。時須菩提默然不答。爾時文殊師利語須菩提。大德。汝今何故不答如來。須菩提言。以我本不發阿耨多羅三藐三菩提心故。何以故。以我本不修習無盡無礙辯故。如是無盡無礙辯者是菩薩有。有礙有盡是聲聞有。文殊師利語須菩提。是法界中有障有礙耶。須菩提言。是法界中無障無礙。無障無礙是法界相。文殊師利言。大德。若其法界無障無礙。汝今何故說時有礙。須菩提言。文殊師利。我已證斷故辯有礙。若知法界而不證者則辯無礙。文殊師利言。大德須菩提。法界之中有可斷耶。須菩提言。文殊師利。而是法界無能斷者。一切法門悉法界故。文殊師利言。若一切法悉是法界。汝何故說我證于斷。須菩提言。聲聞境界有限齊故說時有斷。佛之境界無限量故說無礙無滯。文殊師利言。法界有生耶。須菩提言。是法界者無有境界。滅諸境界是名法界。文殊師利言。大德須菩提。若無境界滅諸境界。汝今何故無境界中說法界也。何故說有種種境界。須菩提言。我先不言有礙有滯是聲聞辯。無礙無滯是菩薩辯也。文殊師利言。大德須菩提。汝今不得無礙辯耶。如是文殊師利。我得是辯。文殊師利言。得無礙辯何故默然。須菩提言。不知一切眾生根故辯有滯礙。知入一切諸眾生根是菩薩辯。是故菩薩說時無礙。文殊師利言。大德須菩提。汝知法界得證辯時。是知境界有礙相耶。不也文殊師利。是智境界是無礙相非是礙相文殊師利言。若智境界無有礙相。汝何不說而默然乎。是時須菩提。語大德舍利弗。佛常稱為智慧第一。汝今可問彼當答汝。舍利弗言。汝今可說。我欲從汝及文殊師利聽聞于法。須菩提言。我今不說。何以故。我曾見是文殊師利游諸佛土。百千萬億佛前說法。令諸聲聞悉皆默然。我今何能于文殊師利前敢有所說。大德舍利弗。東方有國名曰端嚴。彼中有佛。號曰光相如來應正遍覺。今現說法。有大聲聞名曰智燈。智慧第一。時彼如來入于寂定。是智燈大聲聞即至梵世。以大音聲而演說法。聲遍三千大千世界。我隨文殊至彼世界。及無量菩薩百千天子侍從文殊。為聽法故。時文殊師利。住光音天發大音聲。遍聞三千大千世界。時彼智燈大聲聞。聞如是大聲不能堪忍。從上墜落其心驚怖身毛皆豎。即便往詣光相佛所。到已頂禮佛足繞三匝已。合掌向佛問于是事。世尊。誰作如是可畏音聲。我聞是音不能堪忍。從上墜下如旋嵐風吹于小鳥。時彼佛告智燈比丘。有不退菩薩。名文殊師利。現大神通來至此土。為欲見我供養恭敬尊重贊嘆。住光音天發大音聲。是聲遍三千大千佛之世界。一切魔宮皆悉隱蔽。時智燈聲聞白光相佛。愿欲見是文殊師利大善丈夫。于時彼佛光相如來。即為文殊師利現相。令文殊師利與菩薩眾諸天眷屬來至佛所。到已頂禮佛足右繞三匝。化作蓮華師子座已卻坐一面。時智燈大聲聞。問文殊師利。汝為何利來至此土。爾時文殊師利童子。語大德智燈。我今為見光相如來禮敬親近問訊請法故來至此。智燈問言。文殊師利。云何名為清凈見佛。云何禮佛。云何親近。云何問訊。云何請問。文殊師利言。大德智燈。若見法凈名見佛凈。若身若心不低不仰。若不低仰正直而住。不動不搖。其心寂靜行寂靜行。大德智燈。是名禮佛。若不自觀亦不觀他。不觀佛不觀法不觀僧。不觀難不觀易。不觀作不觀不作。一體一身。一切佛身等入法身。見于自身同入法性。見如不見無近無遠。大德智燈。是則名為親近于佛。若如來所為修行問非不修行。不見有法不修行者。見自及法入于修行。所問心定無有散亂。問者問處及問訊法俱不可得。無所貪著。于三世中求不可得。如是三場清凈問訊。大德智燈。是則名為問訊于佛。若往來問答不求覓過。隨順所問如來印可。大眾歡喜不嫉他問。有所問時。令無量眾生起莊嚴道乃至道場。大德智燈。是則名為請問于佛。時光相如來。贊文殊師利。善哉善哉。文殊師利。應當如是見于如來。應如是禮。如是親近。如是問訊。如是請問。爾時文殊師利童子。問智燈比丘。大德智燈。云何見佛。云何禮佛。云何親近。云何問訊。云何請問。智燈答云。文殊師利。如汝所問非我境界。我隨音聲從他而聞如是所說。文殊師利言。大德智燈。若不解是。汝云何得心解脫耶。智燈答言。因圣諦故心得解脫。文殊師利言。云何名圣諦。智燈答言。獨修無侶名為圣諦。又復問言。若獨修無侶名為圣諦。云何見平等心得圣解脫。答言文殊。我依世諦說非第一義。又問。是世諦者入第一義不。答言文殊。若不入中非第一義。又問智燈。汝云何言依世諦說非第一義。若其世諦入第一義即是一諦謂第一義。時智燈言。文殊師利。初行菩薩聞汝所說則生驚畏。文殊師利言。大德智燈。汝亦驚畏況復初行。智燈答言。都無有能驚畏我者。文殊師利言。大德。豈不怖畏生死心得解脫也。智燈言。文殊師利。怖畏厭患心得解脫。文殊師利言。是故我說。大德智燈。本亦怖畏況復初行。智燈問言。文殊師利。菩薩云何而得解脫。文殊答言。不畏不厭菩薩解脫。問言。文殊不畏不厭言得解脫。此義云何。文殊答言。菩薩不畏百千萬億魔諸軍眾。菩薩不厭為于一切生死眾生。菩薩不畏集諸善根。菩薩不厭集智莊嚴。以是義故我作是說。不畏不厭心得解脫。爾時會中有諸天子。以種種華散供文殊師利童子。如是嘆言。若有住處見文殊師利則為見佛。所說法處應起塔想。若有眾生聞是法者。當知是人攝諸德已。時文殊師利。語智燈比丘。佛說大德智慧第一。是智慧者為是有為為是無為。若是有為是生滅三相。若是無為則無三相。智燈答言。修無為故佛說名圣。文殊問言。大德智燈。是無為者可修習不。不也文殊。文殊又言。云何大德。說修無為名之為圣。時智燈大聲聞即便默然。爾時光相如來。告文殊師利。可說法門。令諸會眾不退無上正真之道。文殊師利白言。世尊。一切諸法是寂靜門。一切言說是寂靜門。示寂靜故。時有菩薩名曰法勇。在會而坐。問文殊師利。如來所說及貪嗔癡。是寂靜門示寂靜耶。文殊答言。善男子。是貪嗔癡從何所起。答言文殊。從妄想起。文殊又問。是妄想者為住何處。答言文殊。住于顛倒。文殊問言。是顛倒者復住何處。答言。文殊。住不正思念。文殊又問。不正思念為住何處。答言文殊。住我我所。文殊又問。我我所者為住何處。答言文殊。住于身見。文殊又問。是身見者為住何處。答言文殊。住于我見。文殊又問。是我見者為住何處。答言文殊。是我見者則無住處。無處是我見處。何以故。而是我者十方推求了不可得。況復有處。文殊又問。善男子。若法十方求不得者為是何門。答言文殊。都無有門。文殊又問。善男子。而是寂靜頗有門不。答言文殊。是亦無門。善男子。以是義故。我說諸法是寂靜門。一切言說是寂靜門顯示寂靜。說是法時。八百菩薩逮得于忍。文殊師利廣說法已。從坐而起。禮敬光相世尊足已。出眾而去。是故舍利弗。當知無有聲聞菩薩能盡文殊師利辯者。我今何敢與文殊師利有所論說。爾時大德須菩提。語舍利弗。大德復見文殊師利。何等神變游諸佛國。舍利弗言。大德須菩提。我昔曾與文殊師利。在于西方游諸佛土。見有佛土大火災起。于彼火中作蓮華網。文殊師利從中而過。復見佛土火災充滿。文殊師利從中而過。是火觸人如以堅[革*卬]栴檀涂身臥迦尸衣。柔軟和適甚為快樂。復有佛土空無所有。文殊師利化作梵宮。入于禪定從中而過。復有佛土極為迮狹。其中眾生造諸惡業。文殊師利從中而過。皆令休止而不為惡成覺慧慈。我當得成無上正道。為斷眾生貪嗔癡故而演說法。令諸眾生得慈三昧。是名菩薩成覺慧慈。大德須菩提。我于爾時曾見是事。我又獨處曾作是念。文殊師利所有神通。與我神通等無有異。文殊師利知我心已。即便將我游諸佛國。至火災土而語我言。汝以神力從是中過。我時盡以神通之力。滅是火已經七日夜。我及文殊乃過此界。過已復至第二三千大千火災世界。倍復廣大在中住已。文殊師利而語我言。用誰神力過此世界。我時答言。文殊師利。用汝神力過是世界

大方廣寶篋經卷上大方廣寶篋經卷中

　　　　宋天竺三藏求那跋陀羅譯


爾時文殊師利童子。系心在前。以菩薩神力。于一念頃。作蓮華網遍覆火上。從中過已便語我言。大德舍利弗。于意云何。汝神力勝為我勝也。我即答言。文殊師利。金翅鳥王飛速疾耶。為小鳥疾耶。文殊師利。還問我言。汝意云何。而是二鳥何者為疾。我時即答。我之神力如彼小鳥。汝神力勝疾殊特過金翅鳥。文殊師利。即語我言。大德舍利弗。汝獨處念。文殊神力我之神力等無有異。我復答言。不可為比。文殊問言。汝云何知。我即答言。聲聞之人不斷習氣。是故我本以不等為等。文殊師利言。善哉善哉如汝所言。舍利弗。乃往過世于大海邊有二仙住。一名欲法。二名梵與。是時欲法獲得五通。是梵與仙以咒術力能游空行。時彼二人各以自力。度過大海還至住處時梵與仙作如是言。欲法神力我之神力等無有異。復更異時從海此岸至于彼岸到羅叉渚。時有羅叉出簫笛。音時梵與仙聞是聲已。從空而墮失咒術力。時欲法仙愍梵與故。捉其右臂將至住處。大德舍利弗。于意云何。是梵與仙豈異人乎。勿作異觀。即汝身是。我即是彼欲法仙人。舍利弗。汝于爾時亦以不等為等。今亦復以不等為等。何以故。以偏見故。爾時舍利弗。復語須菩提。我又復念與文殊師利。南方界分游過百千諸佛土已。有國名曰一切莊嚴。佛號寶大。我與文殊師利俱到彼國。文殊師利既至彼已。而語我言。汝今見此佛土不也。所經諸國皆悉見不。我言見已。復問我言。是諸國中。悉見何事。我時答言。或見滿水。或見滿火。或見空界。或見豐樂。文殊復言。汝云何見。我時答言。若見滿水便言見水。若見滿火便言見火。若見空界言見空界。若見豐樂言見豐樂。文殊師利言。汝之所見境界如是。我時問言。文殊師利。汝復云何見諸佛土。文殊答言。虛空世界是諸佛世界。何以故。汝幻惑故。見滿水滿火空界豐樂。舍利弗。汝之所見皆各不實。生滅相應。虛空世界不因緣有其性安住。如是舍利弗。客塵煩惱污染于心。然其心性終不可污。大德舍利弗。如恒沙劫火災熾然終不燒空。如是舍利弗。一一眾生恒河沙劫。造作逆罪不善之業。然其心性終不可污。舍利弗。若善男子善女人。能解知是法界性凈。無覆蓋纏無結垢行能惱心者。是名無有蓋纏法門。若依此門一切諸法無能覆蓋。解一切法體性清凈。終無有法能覆心者。大德須菩提。文殊師利神通變化說法如是。我見其為諸神通事。菩薩不達況復聲聞。爾時大德阿難。復語舍利弗。我亦曾見文殊師利神通變化。大德舍利弗。昔于一時。世尊在此舍衛國只陀林中給孤窮精舍與大比丘僧八百人俱。諸菩薩眾萬二千人。是時興大非時云雨。經七日夜而不休止。諸大德聲聞。若得禪定及解脫者。若入禪定七日不食。余凡夫人及諸學人。五日絕食饑困羸瘦。不能往覲見佛世尊禮敬供養。我時念言。是諸比丘甚為大苦。當往白佛。我時便往佛世尊所。頂禮佛足白言。世尊。諸比丘僧絕食五日極為羸瘦。不能從床而自起止。世尊告我。阿難。汝今可以是事往語文殊師利。彼當充足比丘僧食。我承佛敕往詣彼文殊師利所住室中。到已具說如是之事。時文殊師利。為釋梵護世而演說法。即答我言。阿難。汝往敷座。若時已至便擊楗槌。我從文殊師利聞是語已。即便敷座住在一處。看文殊師利何時出房。是文殊師利甫為釋梵護世天王廣演說法。名曰分別一切身三昧。不出于房。我作是念。文殊師利將不令諸比丘失食時。文殊師利化作己身。為諸釋梵護世。說是分別一切身三昧。文殊師利亦即入此分別一切身三昧已。從房而出。入舍衛大城次第乞食。我時不見。魔王波旬作是念言。文殊師利師子吼已。入舍衛大城而行乞食。我今當蔽舍衛城中。諸婆羅門長者居士。無入出者不令施食爾時文殊師利童子。隨所至處門戶悉閉無往來者。文殊師利即時觀知。是魔波旬隱蔽諸人。我今當作誠實言誓。爾時即作是志誠言。我之所集一毛孔中所有福慧。設恒河沙等諸佛世界。滿中諸魔之所無有。我此語實魔蔽當去。令魔自身作居士像。于四衢道諸巷陌中。唱如是言。當施文殊當施文殊。若施是者獲大果報。若施三千大千世界。其中所有一切眾生。給諸樂具百千億歲。不如施此文殊師利一爪端許所生福勝。文殊師利。須臾之間立此誓已。爾時諸天遍開城中一切門戶。令諸人眾皆趣文殊師利童子。時魔波旬作居士像。于諸四衢街巷陌中。唱如是言。當施文殊當施文殊。若施是者獲大果報。若施三千大千世界。一切眾生諸樂供具。經百千歲。不如施此文殊師利一爪端許所生福勝。時文殊師利。以神通力令所持缽受諸種種美妙飲食及餅果等。不相和雜如別器盛。八百比丘萬二千菩薩。所食之食在一缽中。不見此缽若減若滿。爾時文殊師利童子。于舍衛大城乞食已足。出舍衛城以缽置地語魔波旬。汝為凈人可持此缽在前而去。時魔波旬。不能舉缽生慚恥心。語文殊師利。我今不能舉此地缽。文殊師利語波旬言。汝今成就大威神力。云何不能舉地小缽。時魔波旬。盡其神力不能舉缽如毛分許。怪未曾有。語文殊師利。我之神力舉伊沙陀山。置之手掌擲虛空中。今不能舉如此小缽一毛分許。文殊師利。語波旬言。若大眾生大人大力彼所持缽。非汝波旬所能擎舉。是時文殊師利童子。即以一指持舉地缽著波旬手。語波旬言。汝為凈人持缽前行。時魔波旬。盡力持缽在前而去。爾時自在天子與萬二千天子。侍從圍繞。來向文殊師利童子。頂禮其足。右繞已畢。語波旬言。汝非使人。何故持缽在他前行。魔言天子。我今不堪與有力者諍。天子語言。波旬汝亦成就大威神力。

爾時波旬。為文殊師利力所持故答言天子。愚癡之力是為魔力。慧明之力是菩薩力。憍慢之力是為魔力。大智慧力是菩薩力。諸邪見力是為魔力。空無相無作力是菩薩力。諸顛倒力是為魔力。正真諦力是菩薩力。我我所力是為魔力。大慈悲力是菩薩力。貪嗔癡力是為魔力。三解脫力是菩薩力。生死之力是為魔力。無生無滅無有諸行無生忍力是菩薩力。魔王波旬說是法時。于天眾中。五百天子發阿耨多羅三藐三菩提心。千二百菩薩得無生法忍。時文殊師利。共魔波旬持此缽食。置迦利羅華園中已。俱出外去。我時不見文殊師利。乃至食時猶不出房。我作是念。文殊師利。將不令諸比丘僧眾失于日時。當往佛所具白是事。即至佛所。頂禮佛足白言。世尊。日時已至。文殊師利猶不出房。佛告我言。阿難。汝不到此迦利羅園而看之耶。我白佛言。大德世尊。見一小缽其食滿中。佛告我言。速打揵槌集比丘僧。我言世尊。比丘僧多是一缽食當與誰耶。佛語我言。汝勿慮是。設使三千大千世界所有一切諸眾生等。于百千歲食此缽食猶不能盡。何以故。是文殊師利力所持缽。文殊師利有檀波羅蜜無量功德。我聞佛語。便打揵槌集比丘僧。時此缽食不相和雜。香美眾味取不可盡。充飽大眾缽食不減。時魔波旬。欲惱文殊師利童子。即便化作四千比丘。衣服弊壞威儀粗惡執持破缽。鼻眼角睞卷手腳跛。其形丑惡在下行坐。以此缽食復充足之。時魔波旬。令化比丘人人各食摩伽陀國十種之食。然此缽食猶滿不減。令諸守園作使之人賦食疲頓。時文殊師利。以神力持令魔波旬所化比丘缽食不減。手口俱滿而不能咽。氣閉眼張悉皆躄地。文殊師利語波旬言。汝諸比丘何不更食。惡魔答言。文殊師利。是諸比丘在地垂死。汝將不以毒食與耶。文殊師利語波旬言。已盡毒人當有何毒。內有毒者則施人毒。內無毒者不施人毒。波旬。所謂毒者名貪嗔癡。善贊法中所調伏者。若與人毒無有是處。又魔波旬。所謂毒者無明有愛。見我我所。見無因緣。見于名色。見愛恚嗔。見我見眾生。見諸蓋纏。計著諸陰。起種性慢。執著諸入。常住三界系著所依守護取舍。若來若去愛著于身。堅著壽命。不凈思念愛樂染心。多起諸過。違逆因緣。斷見常見。諂曲憍慢。妄想分別。示現詐偽。執著樔窟。出沒卷舒驚畏于空。于無想中生墮落想。于無作中生死畏想。于無著處生起畏想。于出生死生起縛想。于使流中不生度想。助菩提法生非法想。于邪見中生正見想。于惡知識生善知識想。違佛謗法輕慢眾僧。不舍憍慢增長諍訟。實不實想不實實想。于欲樂中生功德想。于有為中心生狂惑。于生死行不見其過。于涅槃中生驚怖想。波旬。如是諸法于妙法中名之為毒。佛正法中無如是事。波旬。甘露法者是名佛法。安隱法者是名佛法。無戲論法是名佛法。無過惡法是名佛法。無結使法是名佛法。出要之法是名佛法。無怖畏法是名佛法。無分別法是名佛法。不執自他法是名佛法。無譏呵法是名佛法。作舍作依歸依洲渚作守護法是名佛法。調伏寂法是名佛法。自凈無垢照明之法是名佛法。正向正趣法是名佛法。無諸妄想善調伏法是名佛法。善教善導隨宜之法是名佛法。自說說他法是名佛法。如法調伏諸外道法是名佛法。降諸魔法是名佛法。斷生死流法是名佛法。正念之法是名佛法。住念處故。正斷法是名佛法。斷諸惡故。神足法是名佛法。觀身心輕故。諸根法是名佛法。信為首故。諸力法是名佛法。無能降伏故。諸覺法是名佛法。次第覺故。正道法是名佛法。正流入故。三昧法是名佛法。究竟寂靜故。智慧法是名佛法。貫穿諸圣解脫法故。真諦法是名佛法。無忿恚故。諸辯法是名佛法。法辭及義樂說無滯故。明了無常苦無我法是名佛法。呵毀一切諸有為故。空法是名佛法。降伏一切諸外道故。寂靜法是名佛法。趣涅槃故。波羅蜜法是名佛法。至彼岸故。方便法是名佛法。善攝取故。慈法是名佛法。無過智故。悲法是名佛法。無逼故。喜法是名佛法。滅不喜故。舍法是名佛法。所作辦故。禪法是名佛法。滅憍慢故。不斷三寶法是名佛法。發菩提心故。一切安樂無苦惱法是名佛法。不來諸有故。說是法時。魔王所將五百天子。發阿耨多羅三藐三菩提心。而作是言。世尊。是所嘆法。愿令我等住是法中。爾時世尊即便微笑。大德阿難前白佛言。大德世尊今何緣笑。佛告阿難。汝見波旬化比丘不。阿難白言。見已世尊。佛言阿難。后五百歲法欲滅時。當有如是惡形比丘。如是惡衣著不齊故。如是下賤如是無智。何以故。后世比丘重于結使。貪著利養多營眾事。舍諸毗尼越解脫戒離白凈法。其所去來重現法利。不重后世。盲聾跛蹇。老謬無智。著種種病。是等皆來于我法中出家受戒。以重眷屬給使人故。不為重法。阿難。我所說法如是正直。如是可愛。當于爾時。不見不聞諸天憂戚。魔王波旬當大歡喜無復憂慮。我時問佛。何故魔王波旬歡喜而無憂慮。佛告阿難。以彼惡人作魔業故。魔王波旬無所營作。何以故。由彼比丘無正行故。若有比丘勤加精進如救頭然。如是等人魔則求短。是故阿難應勤方便。未得令得未解令解未證令證。降伏魔黨熾然佛法。護持正法作法供養莫作放逸。是我教法。說是法時五百比丘放舍身命白言。世尊。我等不欲見是惡世。踴處虛空以火焚身。百千諸天而供養之。二百比丘遠離塵垢得法眼凈。二百比丘永盡諸漏心得解脫。三萬二千菩薩逮得法忍。釋梵護世及諸眷屬。禮佛足已作如是言。唯愿世尊。久壽住世勿使我等見是惡世。世尊。若有眾生得聞此經。終不更作懈怠非法。亦更不作魔諸惡業。我時聞已悶絕躄地。大德舍利弗。我見文殊師利童子。成就如是不可思議神通之力。及所說法我自親見。時大德迦葉語舍利弗。我亦曾見文殊師利希有神通。舍利弗。爾時世尊成佛未久。我久出家。是時文殊師利童子。始初至此娑婆世界。從寶王世界寶相佛所來。欲見佛釋迦牟尼供養恭敬。爾時世尊在舍衛國只陀林中給孤窮精舍。夏坐三月。我時不見文殊師利。若如來前。若眾僧中。若于食時。若說戒日。若僧行次。都不見之。過三月已。臨自恣時乃見其面。我即問言。文殊師利。何處夏坐。即答我言。大德迦葉。我住在是舍衛大城波斯匿王后宮一月。復一月住童子學堂。復一月住諸淫女舍。我聞是已。心甚不悅。即作是念。云何當共是不凈人而作自恣。我即出堂便擊楗槌欲擯文殊師利童子。爾時世尊。即告文殊師利童子。汝往看是摩訶迦葉。今者何故打楗槌也。白言。世尊。我已見之。欲擯于我。佛語文殊師利童子。今可現汝自在神力神通境界。令彼聲聞心得清凈。勿于汝所生不凈心。于時文殊師利童子即入三昧。其三昧名現一切佛土。文殊師利入三昧時。十方各如恒河沙等諸佛世界。其中皆有摩訶迦葉。頭陀第一。悉打楗槌。于時世尊即問我言。摩訶迦葉。汝今何故打于楗槌。我言。世尊。文殊師利自說是言。夏三月中。住王后宮及淫女舍。為擯是故打于楗槌。爾時世尊身放光明遍照十方。而告我言。汝今遍觀十方世界為見何事。我時遍觀無量無邊恒河沙數十方世界。其中皆有摩訶迦葉而打楗槌。欲擯文殊。是一切處亦有文殊在佛前坐。佛告我言。汝今欲擯何處文殊為此世界。為十方界。我時即禮佛世尊足作如是言。聽我悔過。世尊。是文殊師利法王之子。成就菩薩如是不可思議功德。我從佛所成有量智。而欲度量無量智慧。以不知故而打楗槌。佛告我言。摩訶迦葉。汝之所見十方世界文殊師利。亦復夏三月。住王后宮及淫女舍。此間文殊師利童子。令是波斯匿王宮中五百女人。不退阿耨多羅三藐三菩提。亦令五百淫女五百童子。得不退轉無上正道。復有百千眾生以聲聞法而調伏之。無量眾生得生天上。我時白言。大德世尊。文殊師利為說何法。乃能如是教化眾生。佛言。迦葉。汝今可問文殊師利。自當答汝。我時即問文殊師利。汝說何法教化調伏如是眾生。彼答我言。非唯說法教導眾生。大德迦葉。或有眾生以娛樂樂而調伏之。或以護持。或以威伏。或以財攝。或以貪求。或現大莊嚴。或現神通。或現釋身。或現梵身。或現護世身。或轉輪王身。或隨各各所事諸天而為現身。或以軟語。或以粗語。或二俱用。或以讁罰。或以密益。或現作子。何以故。大德迦葉。眾生有于雜種之行。以雜種法而調伏之。大德迦葉。我以方便化眾生界。然后說法令其究竟畢竟調伏。我時問言。文殊師利。汝所調伏有幾眾生。即答我言。大德迦葉。我所調伏等如法界。我又問言。法界幾許。文殊答言。如眾生界。我又問言。眾生界者復有幾許。即答我言。如虛空界。如是迦葉。眾生界法界虛空界。等無有二無有別異。我又問言。文殊師利。佛空出世無所調伏。文殊師利言。大德迦葉。如人熱病。是人種種妄有所說。是中寧有天鬼持耶。有大明醫飲彼人酥。熱病即愈止不妄說。于意云何。是中頗有天鬼去不。我言。不也文殊師利。由飲蘇故熱病除差。大德迦葉。是良醫者多利彼不。我言。如是。文殊師利。文殊師利言。大德迦葉。世間如是顛倒熱病無我我想。住我想已流轉生死。是故如來出現于世隨彼形色應解法門。知解我想斷于顛倒。為彼眾生而演說法。既聞法已除一切想無所執著。知解想已越度諸流到于彼岸。名為涅槃。大德迦葉。于意云何。是中頗有我及眾生壽命養育人及丈夫可涅槃者不。我時答言。無也文殊師利。文殊師利言。大德迦葉。為是利故如來出世。但為顯示平等想故。不為生不為滅。但為解知煩惱不實。我時語言。文殊師利。菩薩所作甚為難有。所謂觀知眾生之性畢竟寂靜。為欲利益一切眾生。不舍莊嚴不沒不出。眾生之性畢竟涅槃。猶復能發大誓莊嚴文殊師利言。大德迦葉。菩薩莊嚴等同如如。我又問文殊師利。愿說菩薩發大莊嚴。文殊師利言。菩薩摩訶薩。發大莊嚴有三十二。何等三十二。菩薩攝取無量生死發大莊嚴。如夢空性故。菩薩滅度無量眾生發大莊嚴。無我相故。菩薩供養給事無量諸佛世尊發大莊嚴。同法身相故。菩薩聽受一切佛法發大莊嚴。如響聲相故。菩薩守護一切佛法發大莊嚴。解達諸法平等相故。菩薩降伏一切諸魔發大莊嚴。一切結使性相凈故。菩薩降伏一切外道發大莊嚴。令有無見者解因緣相故。菩薩所有一切悉舍發大莊嚴。一切悉舍無余相故。菩薩集戒頭陀功德發大莊嚴。無行相故。菩薩忍力發大莊嚴。無傷相故。菩薩精進發大莊嚴。解知身心寂靜相故。菩薩一切禪定解脫發大莊嚴。舍離一切所依相故。菩薩無礙般若波羅蜜發大莊嚴。凈除無明癡見相故。菩薩方便發大莊嚴。示現一切所作相故。菩薩大慈發大莊嚴。如空相故。菩薩大悲發大莊嚴。解知五道虛空相故。菩薩大喜發大莊嚴。無憂惱相故。菩薩大舍發大莊嚴。離苦樂相故。菩薩修滿大神通智發大莊嚴。猶如掌中觀見解脫無疑相故。菩薩不念諸法無我發大莊嚴。不畏墮彼聲聞緣覺地之相故。菩薩觀陰猶如怨賊發大莊嚴。知幻相故。菩薩觀四大猶如毒蛇發大莊嚴。同法界相故。菩薩觀入猶如空聚發大莊嚴。知怨賊相故。菩薩不著三界發大莊嚴。無樔窟故。菩薩決定攝取諸有發大莊嚴。有非有相故。菩薩大悲發大莊嚴。不退相故。菩薩為大醫王發大莊嚴。隨諸眾生所有疾患施法藥相故。菩薩為大商主發大莊嚴。示導三乘出道相故。菩薩不斷于三寶種發大莊嚴。知報一切佛恩相故。菩薩知諸法性無生發大莊嚴。得于無生法忍相故。菩薩為得不退轉地發大莊嚴。舍于三界一切結使。及舍聲聞緣覺地相故。菩薩莊嚴道場發大莊嚴。以一念相應慧如實了知諸法相故。如是迦葉。是名菩薩三十二種發大莊嚴。菩薩摩訶薩。以是莊嚴自莊嚴者。是四大體可易其性。而是菩薩于無上道終不退轉。我即答言。發大莊嚴猶尚不退況三十二。文殊師利。聲聞法中無有莊嚴。文殊師利言。大德迦葉。是故聲聞無大莊嚴。如諸菩薩乃至名字。大德迦葉。于意云何。如大健夫以諸鎧仗。善自莊嚴執持利刀。有怯弱人粗自莊嚴。是二莊嚴可相比不。我言。不也。文殊師利言。以是義故。大德迦葉。菩薩莊嚴。一切聲聞及諸緣覺之所無有。說是菩薩大莊嚴時。萬二千天子發于無上正真道心。是故舍利弗。我見文殊師利童子。不可思議神通智慧如是無量。爾時大德富樓那彌多羅尼子語舍利弗。我亦曾見文殊師利童子所為。昔于一時。佛在毗舍離庵羅樹林。與大比丘五百人俱。是時薩遮尼乾陀子。住毗舍離大城之中。與六萬眷屬俱。供養恭敬。我入三昧觀是尼干。我時見有百千尼干應當受化。我時即往而為說法。無有專聽無善好心。反見輕笑出粗惡言。我時唐苦于三月中無一受化。過三月已我心不悅便舍而去。時文殊師利。即便化作五百異道自為師范。將五百弟子往詣薩遮尼干子所。頂禮其足。白薩遮言。我遙承聞大師名德故。遠而來至毗舍離。汝是我師我為弟子。愿見納受垂愍教誨。令我不見沙門瞿曇。令我不聞彼相違法。薩遮答言。善哉善哉。汝得純凈。不久當解我調伏法。爾時薩遮即便宣令己之徒眾。此五百摩納。自今以去和合同住互相咨問。彼若所說汝專心受。爾時文殊師利童子。及五百化弟子。聽次第坐。受用尼揵戒法。威儀殊勝于彼。時時贊說三寶功德。亦復贊嘆薩遮功德。令彼諸人心相親附。復于異時知眾已集。文殊師利便作是言。我等所行咒術經書毗提遮經。若讀誦時。沙門瞿曇所有功德。有入我等經中來者。是沙門瞿曇有實法功德。何以故。是沙門瞿曇所生成就。父母清凈轉輪王種。以百福相莊嚴其身。又聞生時大地震動釋梵扶侍。自行七步口出是言。我于一切世中最勝世中最大。我今當為滅諸生死。空中自然出生二水釋梵洗浴。人天伎樂不鼓自鳴。放大光明遍照世界。滅諸惡道聾盲視聽。當于是時一切眾生不為結惱。安樂無為。婆羅門相。若不出家作轉輪王。若其出家作佛法王。而彼瞿曇舍轉輪王位出家修道。于道場上降伏百億魔。成菩提道轉妙法輪。沙門婆羅門。魔梵及世。若天若人。一切世間無能轉者。所說真正初中后善。云何初善。謂身善行口意善行。云何中善。學行勝戒學勝定勝慧。云何后善。謂空三昧解脫法門。無相三昧解脫法門。無愿三昧解脫法門。復次初善者信欲不放逸。中善者定念一處。后善者善妙智慧。復次初善者信佛不壞。中善者信法不壞。后善者信于圣僧得果不壞。復次初善者從他聞法。中善者正念修行。后善者得圣正見。復次初善者知苦斷集。中善者修行正道。后善者證于盡滅。是名聲聞初中后善。云何菩薩初中后善。若不舍于菩提之心是名初善。不念下乘是名中善。回向一切智是名后善。復次初善者于諸眾生慈心平等。中善者于諸眾生起大悲心設何方便。后善者喜舍同等。復次初善者降伏慳貪舍離破戒遠離嗔恚斷除懈怠。不住亂心殺害無知。中善者施戒忍進禪定智慧。后善者以諸波羅蜜回向一切智。復次初善者謂四攝法教化眾生。中善者不惜身命守護正法。后善者善巧方便不墮正位。復次初善者如地等持不舍一切菩薩行心。中善者以善方便知進知退住不退地。后善者于一生灌頂正位。是名菩薩初中后善

大方廣寶篋經卷中大方廣寶篋經卷下

　　　　宋天竺三藏求那跋陀羅譯


爾時文殊師利童子。外道眾中漸次開示如是正法。令五百外道遠離塵垢得法眼凈。八千外道發于無上正真道心。爾時文殊師利童子。所可化作五百徒眾。于文殊師利前。五體投地作如是言。南無佛陀。南無佛陀。余諸外道未信解者。見五百摩納作如是語。亦皆效彼五體投地而作是言。南無佛陀。南無佛陀。爾時釋提桓因。以曼陀羅華。各與諸人而作是言。汝可以此供養于佛。爾時文殊師利童子。與諸大眾恭敬圍繞詣世尊所。到已頂禮佛足卻住一面。時諸大眾亦皆禮佛卻住一面。爾時尼干外道弟子。以曼陀羅華散供佛已。右繞三匝于一面住。文殊師利所化摩納。以文殊師利力所持故白言。世尊。我等今來不為見佛。何以故。如來者名為法身。世尊。我等不為聽法。何以故。不可聽者名之為法。世尊。我等不為僧德。何以故。如來圣僧修無為故。世尊。我等不為功德。何以故。是法界中無有功德咸稱贊故。世尊。我等不為修道。何以故。一切諸法究竟道故。世尊。我等不為得果。何以故。無葉華果名為解脫。世尊。我等不為知苦。何以故。離于二行名為解脫。世尊。我等不為斷集。何以故。諸法究竟無和合故。世尊。我等不為證滅。何以故。一切諸法畢竟滅故。世尊。我等不為修道。何以故。離有無故。世尊。我等不修念處。何以故。一切諸法離處非處故。世尊。我等不為正斷。何以故。一切諸法離善不善無記行故。世尊。我等不為神足。何以故。一切諸法無去來故。世尊。我等不為于根。何以故。一切諸根是離義故。世尊。我等不為于力。何以故。一切諸法無力非力故。世尊。我等不為于覺。何以故。第一義中無有覺故。世尊。我等不為正道。何以故。無有去盡世間邊故。世尊。我等不為修定。何以故。常寂定中無嬈動故。世尊。我等不為修慧。何以故。出世間慧無余雜故。世尊。我等不為三明。何以故。彼此明處畢竟無故。世尊。我等不為解脫。何以故。性法善系故。世尊。我等不為沙門。何以故。離結聚故名為沙門。世尊。我等不為婆羅門。何以故。斷諸形色名婆羅門。世尊。我等不為比丘。何以故。法性無壞故。世尊。我等不為彼岸。何以故。六入常滅故。世尊。我等不為少欲。何以故。乃至無有少許欲故。世尊。我等不為知足。何以故。法無取故。世尊。我等不為寂靜。何以故。身心無失故。世尊。我等不為知識。何以故。不與三界共住止故。世尊。我等不近親友。何以故。不見有二故。世尊。我等不為阿練兒。何以故。三界諸行皆阿練兒故。世尊。我等不修無諍。何以故。獨一無侶名為無諍。世尊。我等不為乞食。何以故。我等永斷于食相故。世尊。我等不畏一切生死諸行。何以故。不見實故。世尊。我等不怖畏避貪嗔愚癡。何以故。無有妄想諸分別故。世尊。我等不勤斷結。何以故。一切煩惱其性如如無染污故。世尊。我等不出我見。何以故。自身非身故。世尊。我等不凈諸見。何以故。諸煩惱性如如相故。世尊。我等不斷顛倒。何以故。常樂我凈性解脫故。世尊。我等不度諸流。何以故。不見此岸及彼岸故。世尊。我等不斷五蓋。何以故。是蓋解脫所貫穿故。世尊。我等不出諸纏。何以故。是真實際無纏相故。世尊。我等不為斷悔。何以故。不悔真諦名為沙門。世尊。我等不舍離疑。何以故。常信清凈解脫法故。世尊。我等不拔憂箭。何以故。為解脫信所貫穿故。世尊。我等不為涅槃。何以故。一切諸法究竟涅槃故。說是法時。二百比丘不起諸漏心得解脫。是時眾中二百比丘。先得四禪住增上慢。謂最后身輕慢他人。從坐起去作如是言。是所說法與諸一切世間相違。我等本聞說隨順法。而今聞說非法非毗尼非導師說。富樓那言。我時即語文殊師利。是二百比丘從坐起去作如是言。是所說法與諸世間共相違反。文殊師利言。大德富樓那。有因緣故。是所說法與世相違。何以故。富樓那。世間住著陰界諸入。是諸人等。欲舍生死趣向涅槃。而不能知生死實性。永不可得即是涅槃。不知是中無生死行無至涅槃。忍是不知。言與生死世間相違。計有四諦者與是相違。第一義中無有是四。又無道無德。言相違者以住二故。若已住二便有相違。道平等故一切法等名為無二。若解無二則不相違。若計我者有增上慢。有增上慢者則有相違。若不作上亦不作下。是平等中不作上下無作無不作。若如是者名無增上慢。若無增上慢則無相違。如佛所說。我不與世諍世間與我諍。何以故。諍訟等事佛悉斷故。何等是名為諍訟本。所謂是實是不實是正是邪。如佛說言。婆羅門所言實者。于汝意云何。為是虛妄非是實耶。正也邪也。若是俱無。汝以何事而得知也。爾時文殊師利。于二百比丘所去道前。化滿大火令不能過。隨所趣方皆見滿火而不能過。即以神力欲乘空去。上見鐵網而籠遮之。時是比丘。上見鐵網下見大火。不知方所驚怖毛豎。唯見趣向只陀林道。以雜蓮華而莊嚴之。及見多眾趣向佛所欲聽受法。即便回還至只陀林迦利羅華園向世尊所。到已頂禮佛足卻住一面。富樓那言。我時即問彼諸比丘。汝至何處從何所來。諸比丘言。大德富樓那。我是羅漢諸漏已盡。成就四禪具諸神通。我從文殊師利童子。聞相違法棄舍而去。見此佛土滿中大火而不能過。即以神力上升虛空。復見鐵網籠遮于上下見大火我等今欲問佛漏盡阿羅漢地。時佛告我。富樓那。若有大火能避大火無有是處。富樓那。若墮見網能出鐵網無有是處。富樓那。若墮愛水能過水界無有是處。何以故。富樓那。是諸比丘有貪嗔癡火未斷滅。以是事故不能出火。富樓那。是諸比丘墮在見網。是故不能出于鐵網。富樓那。是諸比丘墮在愛水。能過大水無有是處。富樓那。而是火界鐵網水界無有來處去無所至。文殊師利力所持故見如是事。富樓那。貪欲嗔癡諸見有愛。如是諸法無有來處去無所至。從于顛倒妄想分別欲貪自他。由是故生死生無我無有所屬。若無亂心起正修行。于一靜處莊嚴修禪。若得禪已不起憍慢不住不著。定心所作觀察諸法。何法是因何法是緣。如是觀察如實而見。所謂無明緣行。乃至憂悲大苦聚集。是名墮邪。如是無明滅則行滅。乃至憂悲大苦聚滅。是名正見。是無為正位。無有過去無明可滅。無未來現在無明可滅。但不正思念便起無明。若無明滅不正思惟更不復起。若是不正思惟滅者無明亦滅。無明若滅名畢竟滅。是故無明滅則諸行滅。若正思惟如實觀知。是四大身癡無所知。如草木瓦礫。如影如焰。如我所說。是身如是是心如是。是意如是是識如是。是心無形色不可抱持。猶之如幻不可言說。非外非內非兩中間而可得之。若有比丘如是成就正思惟者。知一切法本來不生若法不生即第一義。說是法時。是二百比丘不受諸法。諸漏永盡心得解脫。爾時薩遮尼乾陀子。失諸徒眾愁憂不悅來趣舍衛。至只陀林給孤窮精舍迦利羅園佛世尊所。共相問訊卻住一面白言。瞿曇。我數數聞沙門瞿曇以幻術力奪他徒眾。今乃親見。令文殊師利。破我徒眾將至佛所。受行邪法不來我所不受我教聽用在意。是時有一出家外道。名曰勝志。在會而坐。是勝志外道。以親厚意語薩遮言。止止尼干。勿于世尊及比丘僧文殊師利所生不敬心。莫長夜失利受苦。不樂墮在惡道。薩遮尼干聽我說喻以明斯義。譬如有人愚癡無智欲求索酥。持瓶往趣恒河。取水至于異處。以鉆鉆之甚大疲苦了不見酥。如是尼干汝諸外道。欲修斷結受戒炙身。威儀法用悉皆是邪無所能斷。猶如彼取恒河水人。復于世尊調伏法中而起嗔恚當墮地獄畜生餓鬼。又言。尼干。復有一人生便聰慧。欲求蘇時取純好乳。盛著器中。以鉆鉆之。用功甚少大得生酥。從于生酥轉得熟酥。復因熟酥轉得醍醐如是尼干。佛正法中在家出家。具足凈信多有解向。勤修勝進速得解脫。如彼智人為得酥故以乳置器。又復尼干。如有二人。其一人者。破彼一人百千瓦器。以好寶器而用償之尼干于意云何。是人為損彼人不也。尼干答言。不也勝志。如是尼干。外道弟子如彼瓦器。破已便入如來法中。如得寶器增而無損。又復尼干。如有商主愚無方便。將諸人眾至于非道。復有商主。有大智慧愍是諸人安置正路。如是尼干。汝等如彼自稱為師。是不知道者。不善道者。不見道者。不能說道。是故汝等引導眾生趣于非道。今者世尊為大商主。知導善道。見道說道。導諸外道安置正路尼干。汝之徒眾悉在于此汝可將去。是時余有萬二千人。還從薩遮服道而去。其余住者已逮得明。佛即告言。善來比丘皆成沙門。爾時佛告勝志外道。汝今見此萬二千人隨從薩遮去者不也。見已世尊。佛言。勝志。是等諸人悉當至彼彌勒佛所初會數中。何以故。是等由聞如是深法及供養我。而是薩遮亦彌勒佛所智慧第一。如今我所舍利弗也。何以故。我知是人于我信解。以我慢故不舍是見。爾時勝志語文殊師利。后末世中多有比丘起增上慢文殊師利言。善男子。后末世中法欲滅時。增上慢者甚為難得。何以故不能修行得四禪故。得四禪已起增上慢。后末世中法欲滅時。諸比丘等不能住心況得四禪。是故善男子。后末世時增上慢者甚為難得。又善男子。增上慢者凡有二種。何等二。一者信見。二者禪慢。起禪慢者。為于利養及名稱故起增上慢是。信見者。起增上慢謗佛正法是。增上慢者當墮地獄畜生餓鬼。勝志問言。文殊師利。欲知他心是增上慢。當云何知。文殊師利言。凡夫人者欲得涅槃實非羅漢。若聞是說驚畏恐怖。當知此是凡夫之人增上慢也。非是如來實阿羅漢。若從他聞驚畏恐怖。當知是人即是凡夫是增上慢非是羅漢。是猶能凈報所施恩然非羅漢。若無一切結使煩惱。彼無所依是世福田。若有一切結使煩惱。則有所依非世福田。若在是中。當知是人為增上慢。一切諸法攝入涅槃若于是中分別觀察。當知是人為增上慢。一切諸法不應知不應斷。不應證不應修。不知此實。當知是人名增上慢。勝志問言。文殊師利。無增上慢者有何印相。文殊師利言。不違無滅。是無增上慢之印相。何以故。無有音聲。能令其人生驚怖畏如師子王。一切音聲不能令其驚畏恐怖。無增上慢比丘亦爾。聞諸音聲不生恐怖。何以故。彼知音聲猶如響故。如彼響聲無心意識而有音聲。如是如實知心意識。一切音聲皆從緣起無有真實。如是知已不知何法定名為聲。若聞佛聲而不貪愛。聞外道聲復不呵毀。聞善凈法心不貪愛。聞垢污法而不呵毀。善知一切所有音聲前后際故。如是印相無增上慢。無高下印。如實印。正見道印。入一道印。入法界平等印。如不懷印。不違如印。住實際印。第一義空印。三世等印。初無生印。觀正法性印。如是等印印一切法。如是比丘名為無諍。聞已無疑不驚不畏不恐不怖。不得于我不得于法一切平等。爾時勝志外道白言。世尊。我今從是善知識所。聞是真道大乘功德。世尊。我今從是文殊師利。聞說是法。發阿耨多羅三藐三菩提心。善哉世尊。唯愿如來如應說法。令我聞已速疾修集助菩提法。逮得無上正真之道。廣為一切無量阿僧祇諸眾生故。佛告勝志。菩薩有二法。速得明達具足大乘。何等二。所謂精進及不放逸。是中精進謂如法得財一切悉舍。不放逸者施不望報。皆以回向于一切智。又精進者正斷一切惡不善法。成滿具足一切善法。不放逸者謂堅持凈戒不為后生。悉以回向于無上道。又精進者不惜身命修行忍辱。不放逸者于諸眾生無侵害心。又精進者進諸善法無有厭惓。不放逸者進諸善根向無上道。又精進者于諸禪支心無疲惓。不放逸者于諸禪支不貪味著。又精進者進諸多聞無有厭足。不放逸者正念修行圣智圣慧。又精進者不舍四攝。不放逸者起化眾生。又精進者身心堅住。不放逸者不得身心舍離著法。又精進者慈心等緣一切眾生。不放逸者不得所緣眾生慈法。又精進者教他眾生發一切智心。不放逸者觀一切法皆悉如幻。而不舍離一切智心。又精進者發起三昧。不放逸者將護不令墮于漏盡。又精進者如救頭然修集圣諦。不放逸者不隨證滅。又精進者為滿諸相集善無惓。不放逸者觀于法身。又精進者修凈佛土。不放逸者凈眾生界。又精進者集三十七助菩提法。不放逸者安住寂靜解脫之法。勝志當知。菩薩所有善方便業。皆由精進而得成辦。菩薩所有一切智業。因不放逸而得成就。是故說言。菩薩成就智慧方便。不畏退轉無上正道。說是法時。勝志外道得無生法忍。心凈喜悅上升虛空高七多羅樹。三千大千世界六種震動大光普照。諸天伎樂不鼓自鳴。天雨眾華。爾時世尊知勝志心而便微笑。諸佛常法若微笑時。若干百千雜色光炎從面門出。普照無量無邊世界。上過梵世障日月光隱蔽魔宮。還右繞身百千匝已。從頂上入。爾時大德阿難承佛神力。從坐而起正于衣服。偏袒右肩右膝著地。向佛合掌而說偈言

　智慧福力華　　圓光導世間
　三十二相華　　雜好以自嚴
　行如象師子　　精進力勇出
　世尊何故笑　　愿導師演說
　其言如雷音　　佛音師子吼
　迦陵頻伽音　　柔軟梵音聲
　三千世界聲　　諸天及與人
　欲比佛音聲　　算數不能及
　聲聞及緣覺　　并及諸菩薩
　智無與佛等　　不知一切智
　牟尼智力說　　為于何事笑
　人天龍修羅　　聞疾得菩提
　心得離二邊　　亦不執于中
　一切無執著　　等同如虛空
　一切無能數　　過一切世上
　我問等空智　　以何因緣笑
　青綠金色光　　紅紫赤白色
　從面門出炎　　如恒河沙等
　普照無量界　　廣遠如虛空
　滅惡道得樂　　導師光觸故
　若放膝光明　　是授聲聞記
　若手放光明　　是說辟支佛
　佛定記大乘　　一切智慧道
　光利眾生已　　還入無垢頂
　善哉人中天　　三界所供仙
　愿如實敷演　　導師一向說
　斷疑悅大眾　　以何因緣笑
　千萬億眾生　　聞已心歡悅　

如是請已。佛告阿難。汝今見是勝志善男子不。上升虛空高七多羅樹。得無生忍合掌禮我。百千諸天而供養之。阿難白言。見已世尊。佛言。阿難。是勝志善男子。曾于七十二億佛所。種諸善根行菩薩道。修集無上正真之道。爾時常作大轉輪王恭敬供養是諸如來尊重贊嘆。常修梵行。悉皆護持。是諸佛法。阿難。是勝志善男子從今已往。當值無量無數諸佛。恭敬供養尊重贊嘆。常修梵行。令無量阿僧祇眾生住菩提道。過是無量阿僧祇劫。集菩提道已。當得無上正真之道成最正覺。號智光王如來應供正遍覺乃至佛世尊出現于世。國名嬉見。劫名一寶嚴。阿難。是嬉見土所受用物。猶如他化自在天中。彼國眾生不漏色聲香味觸法無諸惡色。彼諸眾生互相恭敬歡喜悅樂。是諸眾生皆悉往見智光王佛。乃至夢中亦常見佛不離念佛。是故彼土名曰嬉見。于是劫中唯一如來施作佛事。佛及眾生壽等一劫。是故彼劫名一寶嚴。阿難。是智光王佛。純菩薩僧九十二億。皆是初會得不退轉。是智光王如來欲涅槃時。先當授彼師子進去菩薩記。當得作佛。號師子相如來應供正遍覺乃至佛世尊。壽十中劫然后涅槃。當有無量無邊菩薩僧。佛涅槃時。以全身舍利起一寶塔。縱廣六十由旬。高八十由旬眾寶嚴飾。無量眾生而供養之。爾時勝志菩薩從空來下。頂禮佛足右繞七匝。向佛嘆說不壞法界偈

　色界及法界　　眾生界同等
　是界等智界　　今授我記已
　受界煩惱界　　與空界同等
　諸法同是界　　今我同此來
　法界及欲界　　及與于三界
　等同如虛空　　我記同于是
　生死界涅槃　　等住如法界
　是界及水界　　地界風火界
　陰入及與界　　眼界眼識界
　意界及法界　　是境界同等
　不授我陰記　　不授界入記
　不授名色記　　不授內外記
　以音聲故知　　導師受我記
　音聲是寂靜　　佛無有心意
　作心而授記　　我亦無有識
　得受于道記　　如我佛亦然
　如佛我亦然　　諸眾生亦爾
　授記受記爾　　受記是真實
　如如悉舍離　　不壞于法界
　安住真實際　　我禮等正覺
　同入一切法　　如虛空無作
　學知方便故　

爾時勝志菩薩。偈贊佛已頂禮佛足。右繞七匝卻坐一面。爾時佛告阿難。汝受持是經讀誦書寫。于大眾中廣為人說。阿難白言。我已受持。世尊。此經何名當云何奉持之。佛告阿難。是經名為文殊師利神通所持。亦名滅除一切諸魔外道音聲。亦名采寶。亦名寶篋。如是受持。說是經已。文殊師利童子。勝志菩薩等。及大聲聞大德阿難。及諸大眾天龍夜叉諸天及人乾闥婆等。聞佛所說皆大歡喜

大方廣寶篋經卷下