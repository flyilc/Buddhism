　　No. 762 [No. 763]

佛說決定義經

　　　　西天譯經三藏朝奉大夫試光祿卿明教大師臣法賢奉　詔譯


如是我聞。一時佛在舍衛國。祇樹給孤獨園。與大苾芻眾千二百五十人俱

爾時世尊。告諸苾芻我今為汝。宣說甚深。決定正義。初善中善后善。其義深遠。純一無雜。具足清白梵行之相。汝等諦聽。善思念之。時諸苾芻。白佛言。善哉世尊。何等名為決定正義。我等樂聞。惟愿世尊。為我解說

爾時佛告諸苾芻言。決定義者。所謂五蘊。五取蘊。十八界。十二處。十二緣生。四圣諦。二十二根。如來十力。四無所畏。四禪定。四無色定。四無量行。四無礙智。四三摩地想。四念處。四正斷。四神足。五根。五力。七覺支。八正道。如是等法。是名決定正義。五蘊者。謂色蘊受蘊想蘊行蘊識蘊。此等名為五蘊。五取蘊者。謂色取蘊受取蘊想取蘊行取蘊識取蘊。此等名為五取蘊。十八界者。謂眼界色界眼識界。耳界聲界耳識界。鼻界香界鼻識界。舌界味界舌識界。身界觸界身識界。意界法界意識界。此等名為十八界。十二處者。謂內眼處外色處。內耳處外聲處。內鼻處外香處。內舌處外味處。內身處外觸處。內意處外法處。此等名為十二處。十二緣生者。謂無明緣行。行緣識。識緣名色。名色緣六處。六處緣觸。觸緣受。受緣愛。愛緣取。取緣有。有緣生。生緣老死憂悲苦惱。如是即一大苦蘊集。由此緣故。即有蘊法。若無緣故。蘊法即滅。所謂無明滅即行滅。行滅即識滅。識滅即名色滅。名色滅即六處滅。六處滅即觸滅。觸滅即受滅。受滅即愛滅。愛滅即取滅。取滅即有滅。有滅即生滅。生滅即老死憂悲苦惱滅。如是則一大苦蘊滅。此等諸法。無明為緣乃有。生滅為緣者何。所謂先際不了。后際不了。中際不了。內法不了。外法不了。內外法俱不了。善業不了。不善業不了。善不善業俱不了。因不了。果不了。因果俱不了。已生緣法不了。未生緣法不了。現生緣法不了。于佛不了。于法不了。于僧不了。苦法不了。集法不了。滅法不了。道法不了。善法不了。不善法不了。罪法不了。福法不了。可行法不了。不可行法不了。高下法不了。有為無為法不了。如是不了。不能于黑白法等。起無相智。由此無明不能覺了而為過失。乃至障如實智。不能證得寂靜涅盤。謂此無明體性迷闇純一癡法。猶如盲者唯行闇道。集諸塵垢損減智慧。于諸障法不能出離。而此無明與明為障。無明為苦痛。無明為毒器。無明為繩縛。無明為毒根。無明為毒樹。無明為根本煩惱。無明為隨煩惱本。無明是顛倒處。無明為黑闇室。無明是癡闇。如是等義。名為無明。由此為緣。行法得起。行法者。行有三種。謂身行語行意行。身行者。謂出入息。依止于身。系屬于身。由依身故。而出入息。得名身行。語行者。謂論難分別。即此分別論難言辭故名語行。意行者。謂貪嗔癡心所法等。依止于心。系屬于心。由依心故。得名意行。復有三行。何等為三。謂福行罪行不動行。是名三行。由行為緣。識法得起。識法者。識有六種。謂眼識耳識鼻識舌識身識意識。此名六識。由識為緣。名色得起。名色者。謂色蘊受蘊想蘊行蘊識蘊。色者謂內五塵。皆四大所成。四大者。謂地水火風。地體堅重。水性流潤。溫暖為火。動轉名風。如是四大所成五塵。名為色蘊。而此蘊法。四蘊名名。一蘊名色。如是五蘊。名為名色。名色為緣六處得起。六處者。謂內六處。眼處耳處鼻處舌處身處意處。此名六處。六處為緣。觸法得起。觸有六種謂眼觸耳觸鼻觸舌觸身觸意觸。此等名觸。由觸為緣。受法得起。受有三種。謂苦受樂受舍受。如是眼觸緣此三受。乃至意觸。亦復如是。此名為受。由受為緣。愛法得起。愛有六種。謂眼觀色耳聽聲鼻嗅香舌了味身覺觸意分別法。由貪六法。得名為愛。由愛為緣。取法得起。取有四種。謂欲取見取戒禁取我語取。由愛增故。得名為取。由取為緣。有法得起。有法有三。欲有色有無色有。欲有者。謂十惡趣及人天。十惡趣者。謂八地獄。一等活。二黑繩。三眾合。四號叫。五大號叫。六炎熱。七極炎熱。八無間。九傍生趣。十餓鬼趣。如是十種。名為惡趣。人趣者。謂四大洲。南贍部洲。東勝身洲。西牛貨洲。北俱盧洲。南贍部洲。其量縱廣七千由旬。此洲之相。北闊南狹。猶如車形。東勝身洲。其量縱廣八千由旬。彼洲之相。猶如半月。西牛貨洲。其量縱廣九千由旬。彼洲之相。猶如圓月。北俱盧洲。其量縱廣十千由旬。彼洲之相。四方徑直。猶如池沼。如是四洲。名為人趣。天趣者。欲界六天。謂四王天。忉利天。夜摩天。兜率天。化樂天。他化自在天。如是名為欲界六天。此等諸趣。名為欲有。色有者。有十八天。謂梵眾天。梵輔天。大梵天。光天。無量光天。光音天。凈天。無量凈天。遍凈天。無云天。福生天。廣果天。無想天。無煩天。無熱天。善現天。善見天。色究竟天。此等諸天。名為色有。無色有者。有四種天。謂空無邊處天。識無邊處天。無所有處天。非想非非想處天。此等諸天。名無色有。如是三有。得名為有。由有為緣。生法得起。生者。謂諸有情舍此蘊已。隨業果報。復于界趣。蘊相出現故名為生。由生為緣。老死得有。老者。謂諸有情蘊法果熟。心識迷亂。多所忘失。發白面皺。身力羸弱。舉動策杖。喘息呻吟。漸漸力微。諸根衰朽。是名為老。復何名死。謂諸有情隨能招業。壽量終盡。識舍執受。命根謝滅。諸蘊離散。是名為死。謂老無定相。附死立支。二法合一。故名老死。如是名為十二緣法。復何名為四圣諦法。謂苦諦集諦滅諦道諦。苦諦者。生苦老苦病苦死苦。愛別離苦。怨憎會苦。求不得苦。五盛陰苦。如是等苦。名為苦諦。集諦者。謂貪愛法。由此貪愛。而生耽著。以耽著故。發業潤生。招集為因。是名集諦。滅諦者謂貪愛法及余煩惱。悉皆斷盡。證寂滅理。是名滅諦。道諦者。即八正道。謂正見正思惟正語正業正命正精進正念正定。此八正道。名為道諦。如是四諦。圣智可觀。名四圣諦

又復何名二十二根。謂眼根耳根鼻根舌根身根。男根女根。命根意根。樂受根苦受根喜受根憂受根舍受根。信根進根念根定根慧根。未知當知根已知根具知根。如是名為二十二根

復何名為十力。謂如來智。于諸有情處非處法。如實了知。是名如來第一處非處智力

如來復于過去現在未來世中。所有眾生諸業行法。處處所生因緣果報。佛以智力。悉皆了知。是名如來第二業報智力

如來復于諸禪定法解脫三摩地三摩缽底。盡諸漏法。佛以智力。如實了知。是名如來第三定力

如來復于諸眾生類根性勝劣種種差別。佛以智力。如實了知。是名如來第四根勝劣智力。如來復于諸眾生類所有信解種種不同。佛以智力。如實了知。是名如來第五信解智力

如來復于諸眾生類所有種種界趣差別。佛以智力。如實了知。是名如來第六界趣智力

如來復于諸眾生類所有樂欲。佛以智力。如實了知。是名如來第七樂欲智力

如來復于過去無量無數世中所有眾生種種之事。謂一生十生百生千生及百千生。乃至無數百千萬生。如是無數成劫壞劫。其中眾生。死此生彼。死彼生此乃至族姓貴賤名字。飲食苦樂。壽量長短。具如是相。如是因緣。如是過去無量世中種種之事。佛以智力。悉能了知。是名如來第八宿命智力

如來復以清凈天眼。觀見眾生貴賤上下好丑生滅。或生善道。或墮惡趣。而彼眾生所作行業。謂身不善業。作諸邪行。口不善業。毀謗賢圣。意不善業。起于邪見。由是因緣。命終之后。墮惡趣中。又復眾生。身作善業。不行邪行。口作善業。不謗賢圣。意作善業。起于正見。由是因緣。命終之后。生人天界。如是等事。如來天眼。悉能觀見。是名如來第九天眼智力

又復如來。知彼眾生諸漏已盡證無漏解脫智慧解脫。以自通力。證如是法。我生已盡。梵行已立。所作已辦。不受后有。如是之法。佛以智力。悉能了知。是名如來第十漏盡智力。如是十力。如來應供正等正覺。由十力故。于大眾中。作師子吼。轉大法輪

復何名為四無所畏。謂如來應供正等正覺。于大眾中。唱如是言。我以自智。乘如實道。來成正覺。作師子吼。轉妙法輪。無有沙門婆羅門天人魔梵而能等者。是名如來一切智無畏。如來已得安樂寂靜無上勝處功德果法。諸漏已盡。種習俱亡。是名如來漏盡無畏

如來復為諸聲聞眾。開示苦道。說離煩惱盡苦邊際。是名如來出苦道無畏

如來復為諸聲聞。說所有障法。令彼出離。是名如來障道無畏。如是名為四無畏法

又復何名為四禪定。謂離諸欲及諸染法。斷除疑惑分別之想。是名第一離生喜樂定

復次離欲斷除分別想已。當于外法悉皆泯絕。內復寂定。攝內外法。悉皆歸一。是名第二定生喜樂定

復次舍于喜樂思念之想。于身喜樂。而無所受。是名第三離喜妙樂定

復次舍苦樂法。無憂喜想。諸法清凈。是名第四舍念清凈定。如是名為四禪定法

復何名為四無色定。謂修彼定。厭下色相。忻上無色。由無色故。唯有虛空。乃觀虛空無有邊際。作如是想。是故名為空無邊處定

復次離彼所緣空無邊處已。復想能緣識亦無邊。是故名為識無邊處定

復次離彼能緣識已。當復想于能緣所緣俱無所有。是故名為無所有處定

復次離彼無所有已。當復想于無彼粗想。不無細想。是故名為非想非非想定。如是名為四無色定

復何名為四無量行。謂慈無量悲無量喜無量舍無量。若有苾芻。具大慈心。于諸有情。無怨無親。等能與樂。如是常行慈無量心。是故名為慈無量行

若有苾芻。具大悲心。于諸有情。無怨無親。等能拔苦。如是常行悲無量心。是故名為悲無量行

若有苾芻。具大喜心。于諸有情。無怨無親。等施歡喜。如是常行喜無量心。是故名為喜無量行

若有苾芻。于諸有情。無怨無親。平等安住如是常行。是故名為舍無量行。如是名為四無量行

復何名為四無礙智。謂辭無礙智。辯才無礙智。法無礙智。義無礙智。辭無礙者。緣聲為境。于諸音聲。言辭無礙故。名辭無礙智。辯才無礙者。謂四辯七辯。凡有論難。迅捷無滯。是故名為辯才無礙智。法無礙者。緣名句文。隨何教法。無所不通。是故名為法無礙智。義無礙者。緣義為境。隨所詮義。無所不曉。是故名為義無礙智。如是名為四無礙智

復何名為四三摩地想。若有苾芻。作如是觀。我今此身。從頂至足。所有發毛爪齒皮肉筋骨。如是種種不凈之物。所共合成。譬如倉廩廣積糧斛。人入其中。善能分別。是米是麥。如是積聚。名為倉廩。苾芻觀想于自身中。亦復如是。作此觀者。即得斷除貪欲之法。是名第一三摩地想

又復苾芻觀想身已。于三摩地。得輕安味。復作是觀。此三摩地所得樂味。亦無有想。譬如蓮華從水而生。彼無有想我從水生而有清涼。苾芻觀想。亦復如是。能觀想者。即得見法輕安樂味。是名第二三摩地想

又復苾芻。于三摩地。作于明想觀察。如日無余闇冥。如是觀察。相續不斷。晝夜明闇。皆無有異。作是明想。清凈無雜。譬如秋時云翳陰闇日光不現。若明眼人。觀想日光。清凈無雜。苾芻觀想。亦復如是。能觀想者。是人即得明智現前。是名第三三摩地想

又復苾芻在三摩地。作是觀想。斷除苦樂乃至憂喜。唯有舍念二種清凈。譬如有人能馭車乘。平坦地中行無所礙。苾芻觀想。亦復如是。能觀想者。即得智慧勝利現前。是名第四三摩地想。此等名為四三摩地想

復何名為四念處法。謂身受心法。若有苾芻。觀身不凈穢惡充滿無有真實。如是觀察。名身念處

又復觀于內外二法。所有諸受。悉皆是苦。作是觀者。名受念處

又復觀于心心所法。皆悉無常。作是觀者。名心念處

又復觀于內外二法。于是法中。不生我想。作是觀者。名法念處。如是名為四念處法

復何名為四正斷法。謂已生惡法。當起精進勤行除斷。皆悉令滅。是名第一正斷之法

又復未生惡法。當起精進防護除斷。皆令不生。是名第二正斷之法

又復未生善法。當起精進令諸善法皆得生長。是名第三正斷之法

又復已生善法。當起精進而令增長堅固圓滿。是名第四正斷之法。如是名為四正斷法

復何名為四神足法。謂欲勤心觀。若有苾芻。于諸染法。離其妄念。于諸善法。而起悕求。進善無厭。名欲神足。復于善法。勤修諸行。正行不退。名勤神足。復于諸法。離邪思惟。心正分別。名心神足。復以正智。觀察內身。內身無我。復觀外境。外境無法。我法體無。趣證二空。名觀神足。如是名為四神足法

復何名為五根。謂信根進根念根定根慧根。如是名五根

復何名為五力。謂信力進力念力定力慧力。如是名五力

復何名為七覺支法。謂擇法覺支。精進覺支。喜覺支。輕安覺支。舍覺支。念覺支。定覺支。是名七覺支法

復何名為八正道法。謂正見正思惟正語正業正命正精進正念正定。謂正見者。信有施法。信有父母。有諸善行及不善行。如是善不善業。當有果報。有今后世。于其世中。有諸眾生。有阿羅漢。如理修行。以自通力。見如是法。我生已盡。梵行已立。所作已辦。不受后有。如是等事。名為正見

何名正思惟。謂離邪思邪思法者。起不正見。發貪嗔癡。遠離如是。名正思惟

何名正語。謂離妄言綺語兩舌惡口等語。是名正語

何名正業。謂離殺生偷盜邪染等法。是名正業

何名正命。謂具正見正法出家。被于法服。離諸邪行。信于正法。乃至受用飲食坐臥。皆依正法。是名正命

何名正精進。謂離邪勤。于真實法。而起正勤。是名正精進

何名正念。謂離邪念。常念正法。記憶在心。無所忘失。是名正念

何名正定。謂心心所。不起散亂。離諸攀緣。于奢摩他毗缽舍那。決定正觀。是名正定。如是名為八正道法

爾時世尊。說是法已。復告苾芻眾言。汝等當知。我所宣說。決定正法。初中后善。其義深遠。純一無雜。清凈圓滿。是時苾芻眾。聞佛所說。皆大歡喜。信受奉行佛說決定義經