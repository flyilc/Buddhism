　　No. 722

妙法圣念處經卷第一

　　　　大宋西天中印度摩伽陀國那爛陀寺三藏傳教大師賜紫沙門臣法天奉　詔譯


如是我聞。一時世尊。在大眾中。天人圍繞。瞻仰尊顏。目不暫舍。時諸大眾。即于佛前。而說偈言

　歸命一切智　　三界第一尊
　敷演微妙音　　廣利諸群生　

爾時世尊。告諸大眾。即說頌曰

　若有諸眾生　　不殺施無畏
　慈心能忍辱　　端嚴壽無比
　若于有情所　　如同父母想
　能離不與取　　智慧福無量
　若行善身業　　離欲心堅固
　不觀女妙色　　解脫諸惡趣
　世間應遠離　　解脫忻可證
　似金礦覆藏　　體性本清凈
　煩惱不能伏　　上妙觸生愛
　善惡事不分　　浮生苦最大
　苦樂猶心起　　得失事亦然
　善惡友離合　　因果理無偏
　降伏諸根亂　　平等心要行
　利益諸有情　　是名苾芻行
　沙門婆羅門　　煩惱伏應斷
　智慧修增長　　令心不散亂
　涅槃理須證　　諸苦應遠離
　勤發正見心　　佛說此難比
　解脫諸輪回　　須彌愛不動
　等彼栴檀香　　甘露味無比
　雖獲上供養　　嬌奢耶妙衣
　貪愛不染著　　知足心歡喜
　如草被火焚　　了知不究竟
　供養興福慧　　水火不能侵
　白業真智果　　河水終無盡
　不貪諸境界　　佛說苾芻行
　樂求種種智　　相應恒現前
　了達真實法　　不墮諸輪回
　若人求白法　　令心不散亂
　惠施諸境界　　劫火不能壞
　無明諸有本　　輪回從此生
　煩惱勤伏除　　真正牟尼行
　樂行于忍辱　　端嚴離冤害
　能仁妙相因　　見者心歡喜
　林野離憒亂　　愛樂心歡喜
　持缽恒一食　　是名苾芻行
　解脫最安樂　　三涂最為苦
　真如離彼此　　思惟不可得
　利他平等業　　柔和常質直
　正行恒相應　　遠離諸邪執
　意根樂執著　　意根稱最勝
　意根能速疾　　意根能歡喜
　伽陀演說此　　能作亦能說
　抖擻諸煩惱　　業果善了知
　了知得失事　　能趣妙菩提
　一切諸有情　　六根中第一
　林間樂止住　　遠離諸冤賊
　了知是六根　　正行從此出
　常處等引位　　抖擻諸業障
　譬如于虛空　　風云不能染
　善護身口意　　正見恒相應
　智慧如燈明　　魔眾不能壞
　不害物名善　　慈悲利益深
　威儀無缺犯　　方住苾芻心
　眼被色境縛　　礙之余非轉
　煩惱縛有情　　三界不能出
　真俗智微妙　　善巧事還希
　諸佛同共贊　　運用叵難思
　多聞求解脫　　貪恚不能違
　善護身三業　　伏除令不生　

爾時世尊。說此偈已。告諸大眾。若有眾生。煩惱纏縛。三界輪回。受諸苦惱。若行十善。感果人天。愛樂歡喜。譬如圓月。離諸障礙。清凈無比。睹之歡喜。又如柴薪。火能焚燒。如是惡業。應當伏除。離于三界生死輪回。解脫諸苦。又如飛禽。得離系縛。自在無礙。若諸有情。不造諸業。出離三界。證二空理。苦惱不侵。貪恚非染。了達輪回。譬如燈明。照了物像。正智相應。恒無間斷。離諸邪執。愛樂寂靜。冢間樹下。舍離諸惡。親近善友。比丘如是。修出家行。一切可愛。諸境界等。不應貪著。不樂房舍。離于貨易。及虛妄語。不樂歌舞。舍離憎愛。林中一食。最上菩提。常樂趣求。離不與取。持糞掃衣。歡喜知足。止住林野。寂靜思惟。離散亂想。及貪恚等。常行慈心。利樂有情。遠離愚闇。修習智慧。離煩惱業。解脫生死。修八圣道。寂靜現前。破壞一切諸煩惱苦。苾芻如是。應當修習。堅固善根。遠離染欲。專心一境。愛樂真如。種種智慧。增長圓滿無漏凈法。了知有漏虛幻不實

爾時佛告諸苾芻言。若有苾芻。安住梵行。清凈柔和。善修止觀。愛樂靜慮。林間游戲。遠離諸染。了達迷妄。亦如飛鳥。虛空影隨。比丘亦爾。三衣隨身。善修平等。恒思正法。伏滅煩惱。智慧相應。趣求見道。乃至彼岸。究竟涅槃。比丘應知。如是觀察。安住歡喜。而于輪回及老病死。常乃怖畏。如阿蘇啰及余天眾。歡喜恭敬。獲得上妙僧伽胝缽。不假余器。守護梵行。不令毀犯。清凈無垢。不著諸味。及利養等

爾時佛告諸苾芻言。若諸有情。舍離悲心。我慢放逸。焚燒諸善。難盡諸漏

爾時世尊。乃說偈言

　若舍悲精進　　無明慢相應
　寂靜不現前　　無由漏除滅　

爾時佛告諸比丘言。若復有人。于諸臥具上妙細軟。不應愛樂。覺悟無明。迷闇根本諸惑隨生。謂此無明遍諸染心。彼若無時應非迷闇了達諸法。等持靜慮。應盡諸漏

于是佛告諸比丘言。若欲經行。在于林中。寂靜不亂。于諸非法酒色等境。不應愛樂。比丘如是若諸魔眾。由業系縛。惱亂修善。如人飲毒。自作自受。汝今破戒。行于邪命。煩惱系縛。墮大地獄。受種種苦

比丘當知。行乞食時。若見女人。如毒蛇想。專注一心。思惟正法。不求名利。及諸妙境。離業系縛。令心平等。不行毀謗。若入聚落。如林野想。乞飲食時。如療病想。起煩惱時。焚燒林想。求妙法時。趣正路想。處床臥時。鹿驚怖想。入諸禪定。游園觀想。見阿羅漢。作福田想。不樂境界。語言戲論。恒求解脫。國王大臣。利益親近。上妙飲食。勿希貪想。施主名利。恒非欺誑。心行方便。不起嗔恚。貪樂房舍。親近豪族如魚樂水。安住不舍。遠離知識。迷背真實。希求虛幻。如燈夢電。作解脫想。尊重邪道。恒行恭敬。最上真實。不能了悟。爾時佛告諸比丘言。應知省覺。愛樂經行。禪定智慧。恒行慈心。趣求最上真實解脫。獲于正見。了達諸法。恒常修習忍辱精進。舍離貪恚及諸散亂

佛告比丘。應當愛樂一切有情。憶念憐愍。令離顛倒及諸纏縛。解脫眾苦。苾芻應知。于諸境界。離染侵害。譬如金體。性離塵垢

比丘當知。若至親友。及往非親。應離貪恚。了知損益。若罪非罪。安隱艱辛。方便降伏。為說法要。隨彼利鈍。聰明愚昧。導以勝劣。誡之正說

比丘應知。林間經行。寂處習定。舍離過非。恒樂真如。了信因果。勝劣差別。遠離諸毒。降伏諸根。不起過非。智慧相應。令心歡喜。止息毀謗。如海甚深。相應無盡。心意堅固。不起疑慮。不貪妙色。聰愍平等。應時善說。欲色無色虛妄真實。不說世間是非語言。遠離過患諸境界等。譬如諸毒及以淤泥。勿令侵害。解脫輪回。無明遠離。禪定智慧。辯才宣演。法義最上。離妄顛倒。一切塵垢。不令染污。一切所作。皆為利益。于眾僧處。不起違背。身語意業。離彼纏縛。不求人天。修諸善業。不為名利。趣向涅槃

苾芻應知。恒離惡友。不作諸非。常以慈心平等觀察。心意調柔。護戒清潔。隨順真實。離妾怖畏。不迷輪回。及諸靜慮。了達無常。空智自在。梵眾諸天。安住靜慮。趣向涅槃。聽聞妙法。了悟誠實。歡喜踴躍

爾時世尊。說伽陀曰

　業果善不善　　所作受決定
　自作自纏縛　　如蠶等無異
　苦澀及甘美　　諸苦并煩惱
　如影恒隨逐　　飲毒自侵害　

爾時世尊。說此偈已。告諸比丘。若有眾生。善修智慧。破煩惱火。安住梵行。愛樂三寶。見聞隨喜。不起貪恚。作解脫想。了達不動。趣向真實。安住最上。離老病死及諸輪回煩惱冤家。相續不斷

爾時世尊告諸比丘。若于靜處。修習梵行。趣自然智。諸天梵眾。恒來親近。禮事供養。所以者何。愛樂梵行。能壞輪回。遠離煩惱。令心調伏。舍離黑暗及諸冤家。勿令侵害。猶如干草離火焚燒。舍離煩惱。亦復如是

佛告比丘。若復有人。迷諸境界。恣縱諸根。違背涅槃。心不平等。恒行苦因。邪見纏縛。一切諸惑。不能伏除。廣集資具。貪心熾然。最上福田。愚迷障蔽。曾無省悟。若遇法師。方便開化。遠離諸惑及貪等染。息除猛焰。及離諸觸。趣向最上甘露妙法。安住最上。善友知識。愛樂靜慮。修習智慧。煩惱如山。而能破壞。安住凈慧。舍諸愚闇。及離輪回。獲妙果報。聰慧最上。修諸勝行。心意相續。少欲知足。息除邪執。系縛攀緣悉皆遠離。如魚吞鉤。貪味自縛。有情亦爾。愛樂五欲。恒時不舍。廣興諸業。輪轉生死。無有止息。迷昧染因。諸趣差別。無有窮盡

爾時世尊。乃說頌曰

　若人作惡業　　輪回地獄苦
　餓鬼及傍生　　淪沒無窮盡　

　等活與黑繩　　眾合并號叫
　燒然極燒然　　阿毗大地獄　

　艱辛惡業苦　　刺長十六指
　四壁并四門　　悉皆鐵所造　

爾時世尊告諸比丘。彼諸地獄。焰火熾盛。暴惡甚多。相續無間。百踰善那。難可調伏。形色毛豎。甚大怖畏。極惡之聲。聞皆酸楚。有情惡業。墮此獄時。頭下足上。剎那生彼。受種種苦。展轉焚燒。晝夜啼泣。出大惡聲。如魚穿炙。皮肉糜爛。遍滿黑暗。心意迷亂。罪人見彼琰魔羅界。大火焚燒。迷亂悶絕。造業同者。處之一獄。人人纏縛。獄卒牽挽。受苦難當。而無間斷。若人少智。虛妄造罪。由此輪轉。冤家聚會。受地獄苦

時諸比丘。而白佛言。此琰魔羅。受罪之人。云何纏縛。受苦無量

爾時佛告諸苾芻言。此人恒常。毀謗正法。不生信受。因果不了。迷諸地獄。不生怖畏。起煩惱火。焚燒諸善。以此業因。墮琰魔界。受如是苦。最上火難。而無間斷。嗔恚冤家。愚癡黑暗。隨業而受。業盡方出

佛告比丘。若復有人。欺罔虛詐。于他妻女。耽染不舍。纏縛生盲。恒覆光明。不能了悟

時諸比丘。復白佛言。處人卑賤。愚昧無智。復作何因。感果如是

佛告比丘。此于過去。我慢心高。輕毀賢善。慳貪嫉妒。故受斯報。若復有人。離間彼此。及作惡業。由此因緣。墮諸地獄。若生人中。乏少男女。財物散失。知識遠離。命欲終時。顛狂怕怖。眷屬守護。迷諸境界。不能了達

爾時世尊。即說頌言

　自作還自受　　殘害罪有情
　暴惡苦器多　　業盡方能免
　世間造諸業　　善不善恒隨
　譬如花有香　　遠近皆相逐　

爾時世尊告諸比丘。譬如飛禽棲止林樹。聚散非恒。父母親族。亦復如是

佛告比丘。若復有人。于寂靜處。系念思惟。修習善業。舍離愚暗。彈竿罥索。暴惡非法。臨命終時。身心無惱。離諸驚怖。獲報天上。飲食衣服。隨心自在。眷屬宮殿。悉皆圓滿。聰明智慧。資具園林。無所乏少。壽命形色。圓滿具足。若復有人。自心欺詐。誑惑世間。男女眷屬。朋友知識。訶罵毀辱。廣造諸非。命終之后。墮諸惡道。受苦無量。從彼出已。若生人中。貧窮下賤。衣食乏少。男女眷屬。皆悉厭離。虛妄愚迷。不了因果。貪嗔等惑。相應無間。于諸善事。不曾修習。惡友非法。恒時親近

爾時世尊。而說頌曰

　地獄受諸苦　　焚燒從業生
　人中因苦纏　　皆隨自心造
　輪回三界內　　往來如蟻環
　業果互為緣　　相續無窮盡　

爾時世尊。說此偈已。告諸苾芻。若獲圣果。方免輪回。無所系屬。自在安樂。業及業果。不能傾動。若復有人。起貪嗔惑。及造諸非。墮于地獄。猛焰焚燒。一切身體。受種種苦。發聲號哭。思惟方便。不能得脫。如是苦澀。不善之業。愚迷自造。譬如猛火焚燒林野。一切草木無由得免。惡業亦爾。輪回地獄。受諸苦惱。不能遠離。若復有人。舍離惡友。不造諸非。了悟因果。離諸疑謗。修習正見。信樂真如。寂靜安樂。遠離輪回。及諸苦惱。最上無比。無相無為。離妄顛倒。常樂我凈。自在無礙。離諸系縛。善不善業。皆悉遠離

妙法圣念處經卷第一妙法圣念處經卷第二

　　　　大宋西天中印度摩伽陀國那爛陀寺三藏傳教大師賜紫沙門臣法天奉　詔譯


爾時會中諸苾芻等。聞佛所說。地獄焚燒。受苦無量。悲啼雨淚。禮敬佛足。而白佛言。此諸地獄。受罪有情。修何因行免于未來諸苦痛惱。不被纏縛。速得解脫。唯愿慈悲。利益未來。敷演斯事

爾時世尊告苾芻言。諦聽諦聽。吾今為汝分別解說。若復有人。修諸凈戒。離于邪執愚迷顛倒。已所作罪。懺令不增。未作之罪。防護不生。修習聞思。及諸善業。舍離慳貪。欺詐暴惡。深信因果。由此因緣。不受焚燒地獄之苦。佛告比丘。若復有人。欲求遠離。焚燒冤害。不飲諸酒。修施戒業。苾芻應知。酒失最上。破壞善法。酒失最上。能壞聰慧。酒失最上。能壞安樂。酒失最上。遠離善友。酒失最上。能生諸病。酒失最上。破壞解脫。酒失最上。冤家得便。酒失最上。財物散壞。酒失最上。增長非法。酒失最上。遠離珍寶。酒失最上。亂說是非。酒失最上。散亂轉增。酒失最上。能生貪忿。酒失最上。無明增長。酒失最上。忠實變詐。酒失最上。顯露隱密。酒失最上。煩惱轉增。酒失最上。成就地獄。酒失最上。焚燒善根。酒失最上。毀壞三寶。酒失最上。惡名流布。酒失最上。醉變膿血。酒失最上。香變臭穢。酒失最上。增長三涂

比丘應知。酒能毀壞。色無色業。酒能焚燒四果圣業。酒能增長暴惡之業。酒能不信正實因果。酒能增長煩惱諸苦。酒能發起口四過非及怖畏事。酒能數起貢高欺詐。酒能毀謗善友知識。酒能恒處眾苦憂惱。酒能增長一切諸非。酒墮有情黑暗之處。酒墮有情餓鬼傍生。酒能遠離聰明智慧。酒能遠離諸天神仙。酒能毀壞轉佛法輪。酒能增長淫欲熾盛。酒能破壞清凈梵行。酒能增長我慢放逸。酒似于風破壞世間。酒能壞亂長者之行。酒能忘失忍辱之心。酒能迷亂世間聰慧。酒能毀謗解脫之法。酒能遠離諸佛凈戒

爾時世尊告比丘言。酒有如是種種過非。應當遠離。比丘應知。飲酒之人。但貪美味。不慮苦果。由此為因。墮于地獄。受種種苦。從地獄出。若生人中。愚昧貧乏。不信因果。毀謗正法。輕慢賢善。煩惱增多。淫欲熾盛。遠離解脫。暴惡纏縛。纖毫之善。而非修習。極惡之因。恒時親近。如是展轉。輪回諸趣。無解脫時

比丘應知。思惟離妄。修習正行。慎護三業。彼苦澀罪。護報艱辛。疼痛艱任。焚燒決定是故比丘。應當遠離一切過非及諸怖畏

比丘應知。自作自受他不能免。彼殺生等。十不善業。果感不虛

爾時世尊。說伽陀曰

　身語業非虛　　輪回諸惡趣
　自作自纏縛　　善逝不能救　

爾時世尊。說此偈已。告諸比丘。一切嗔恚。及于妄語。應當遠離。由此為因。墮諸惡趣。受種種苦。后生人中。貧乏卑賤。凡所發言。多增穢惡。傷犯于他。猶如刀斧。亦如餓鬼。自業所招。焚燒飲食。此業亦然。焚燒眾善。惡名流布。見聞不喜。若有智者。遠離妄語。發言誠諦。人皆信受。美名流布。猶如香氣。聞皆歡喜

比丘應知。若復有人。發于實語。遠離苦惱。虛妄邪執。猶如珍寶。堪任受用。亦如燈明照了物像。實語亦爾。聞皆信受。由此因緣。天上自在解脫諸苦。舍離穢惡虛妄之聲。算數藝能。安住最勝。趣向解脫。財富無量。普濟貧乏。智慧光明。莊嚴第一。庫藏豐盈。遠離煩惱。若生人中。尊豪最上。種種莊嚴。自在具足。利益有情。孤獨貧乏。乃至知識。悉皆利樂。恒說真實。猶如火毒燒照最上崄惡途路。如毒遠離。是故妄語。一切時中。應當舍離。及諸纏縛。怖畏等罪

復次比丘。有情妄語。墮大地獄。受諸苦惱。身分破裂。如青蓮花。琰魔獄卒。為彼罪人。而說偈言

　虛妄地獄因　　眾苦自心造
　娑伽水有盡　　此業報無窮　

爾時世尊告諸比丘。若復有人。舍離妄語。如舍苦澀。獲味甘美。比丘應知。修習智慧。愛樂真實。莊嚴自身。功德最勝。猶如甘露。能離過患。愚夫迷倒。不了苦因。熾然造作。暴惡之業。損害憎嫌。一切過非。恒時不息。墮諸地獄。遠離安樂及以真實。若得人身。見聞不喜。增多過患。龍天嫌厭。愚迷虛妄。善友如冤。非曾親近。恒習諸惡。無時暫舍。輪回受苦。而無窮盡。比丘應知。真實最上智者修習。猶如甘露。遠離過非。恒時安樂。亦如涅槃。苦惱不侵。遠離無義及四相等。又如圣境。愛樂最上。真實亦爾。聞皆歡喜。又如暗室。明燈最上。能了物像。真實亦爾。聞非疑謗。又如良藥。能息苦惱。乃至鬼魅。皆能遠離。真實亦爾。解脫地獄及諸苦惱。愚迷輪回諸惡趣中。受苦展轉。業報無窮。墮諸地獄。不得解脫。受種種苦。發聲號哭。空中有聲。告諸罪人。汝等勿哭。自作自受。怨于何人。煩惱迷覆自心虛妄。不能遠離解脫眾苦。若復有人。恒不妄語。猶如甘露。人皆愛樂。普益自他。若行妄語。猶如毒藥。損惱自他。不得安隱。虛妄亦爾。墮于崄處。受大苦惱。如是虛妄。生生之中。應當舍離。修習凈行。解脫諸苦。真實莊嚴。種種智慧。慳貪諸惑。及不善業。伏斷無余

比丘應知。有情虛妄。煩惱纏縛。猶如器仗刀劍等物。損害有情。不得安隱。若復有人。真實離妄。財法惠施。饒益有情。最勝功德。而無有盡。乃至獲于安樂自在

若復有人。遠離真實及諸智慧。恒造惡業。輪回諸趣。受種種苦。刀兵饑饉風火疾疫。飄溺焚燒。冤家非一。眾苦聚會。逼迫酸疼。一切暴惡。自作自受。業報非虛

比丘應知。愚夫妄執此彼世間無因無果及無作用。散亂橫計。增長非法。遠離善法。愚迷有情。不了因果。墮諸黑暗。輪轉不息。苦惱無窮。佛大慈悲。說希有法。導彼愚迷。令心省悟。舍離眾魔及諸驚怖

佛告比丘。地獄有情。被業所牽。處于黑暗。恒聞惡聲。怖畏迷亂。奔墮火坑。焚燒身體。皮干肉爛。猶如枯木。由業力故。涼風觸體。還復如本。依前焚燒。苦惱無量。如是受苦。業盡方免

比丘應知。勤修善業。遠離惡趣及諸苦惱。人天富樂。自在可愛。趣向涅槃。伏除貪嗔及余諸惑。勿令侵害。舍離散亂。不造眾惡。地獄酸楚。恒時受苦。應生厭離。解脫輪回

若復有人。殺害眾生。及不與取。毀謗三寶。不信因果。起于虛誑離間彼此。發身等業。慳貪嫉妒。恒不舍離。命終之后。墮于地獄。受苦無量。如是展轉沉淪惡趣。而不解脫

比丘應知。由宿業力。輪回生死。纏縛諸有。而無窮盡

佛告比丘。身語意業。不善為因。墮于地獄。受苦三時。而無暫息。寧持利刃。斷于舌根。不以此舌說染欲事。所以者何。由此為因。起貪嗔癡。廣造惡業。輪轉諸趣。不得解脫。皆因虛妄。橫執染欲。于苦計樂。起業煩惱。生死長時。不能遠離。又如罥索。纏縛有情。染欲亦爾。系縛有情。墮于地獄。獲苦澀果。愚迷有情。不能遠離。染欲因緣。諂誑暴惡。轉增熾盛。焚燒眾善。而無悲愍。廣益有情

比丘應知。我執如山。惡業似海。煩惱焰猛。熾然相續。纏繞不舍。相貌丑惡。驚怖憂惱。恒非安隱。又如虛空。遍一切處。惑業苦惱。隨逐有情。恒不舍離。無處不有。系縛有情。不令出離。又如世間邪見執我。堅固難拔。僻執系縛。恒無暫舍。苦惱逼迫。暴惡纏縛。損害艱辛。無怙無依。輪轉生死。周遍一切。如火焚燒。受種種苦。而無窮盡

又此我執。顛倒虛妄。愚暗迷亂。或執星辰。或計五根。或執意根。妄為究竟。歸依奉事。而求解脫。由妄執著。我能造因。亦能受果。由斯增長身心苦惱。而非遠離地獄輪轉酸楚疼痛。堅執勇猛。纏繞相續。愚迷造作諸不善業。而非悔恨。思惟方便。了悟果因。遠離過非。趣求解脫

比丘應知。若復有人。造諸惡業。受報艱辛。處于地獄。乃至劫壞。而非解脫。龍天八部。不能守護。所以者何。此諸有情。業繩所牽。受地獄苦。此界壞已。惡業因緣。往于他方。余處受苦。不能遠離

若復有人。于父母處。起殺害想。而生決定。此罪至重。譬如有人。以利刀劍破壞三界一切眾生。比此猶輕。所以者何。父母恩德。反生冤害。獲罪甚重

若復有人。破僧和合。殺阿羅漢。出佛身血。此罪最重。獲報無間。受苦相續。殘害怖畏。治罰恒時。思惟方便。無暫止息。鐵毒火炬。苦[歹*支]無窮。非法纏縛。破壞恐怖。恒常無斷。顛倒愚迷。不能遠離苦澀之果。由此因緣。煩惱業牽輪回生死。不得解脫

比丘應知。染欲妄語。應生厭離。悔恨思惟。伏除棄舍。止息貪愛。勿作是想。何況執著。造作彼業。

是故比丘。煩惱暴惡。邪見顛倒。汝應破壞。于諸惡趣。舍離彼業及愚癡等。趣求無上。最勝無邊。二空智慧。利益有情。不令墮落地獄鬼畜。焚燒諸苦。受種種等非愛之果

若復有人。尊重佛僧及諸經典。恭敬供養。歌頌稱贊。以此因緣。遠離塵垢及諸系縛業等諸障。獲報安樂。恒生善趣。初中后善。遠離苦惱安樂長時。相續無間。棄舍垢染及諸煩惱。愚迷醉亂。伏除不起。止息輪回。解脫諸有。乃至究竟。而證轉依

于是佛告諸比丘言。若復有人。虛詐妄語。誑惑世間。希求財利。養活身命及奴馬等。以此因緣。命終之后。必墮地獄。受焚燒苦。猛焰熾然。相續無間。苦惱燒煮。而無窮盡。彼獲如是暴惡之苦。皆由業牽不得遠離。地獄諸苦。譬如罥索系縛有情。令不自在。此業亦爾。能縛有情。墮落猛火。焚燒身體。手足骨髓。皆如火聚。內外亦然。苦惱無量。彼大地獄。周匝四門。復有四角。各各焚燒。膿血糞穢。種種治罰。眾多苦具。皆悉煙焰。俱時火然。相續無斷

爾時世尊。而說頌曰

　愚迷諸有情　　貪財行虛誑
　地獄業所牽　　焚燒受諸苦
　亦如諸毒藥　　自飲還自害
　造業亦復然　　似影恒隨逐
　又如出火木　　生火能自害
　苦果隨惡因　　自作應自受　

佛告比丘。若復有人。于境起貪。應作觀想。可以對治。若于珍寶。起于貪欲。如火輪想。及破壞想。世間貪愛。無量無邊。由斯觀想。皆悉遠離。貪著世間。如冤家想。見于海水作漂淪想。見于刀劍。滅煩惱想。降云雨時。作普益想。見諸佛時。作解脫想。見國王時。起尊重想。見父母時。起親愛想。起慳貪時。如毒藥想。見眷屬時。暫止息想。趣圓寂時。起平等想。持凈戒時。起光明想。見金寶時。起破壞想。見破戒者。起救護想。財散失時。非究竟想。住三界時。如牢獄想。見日輪時。起智慧想。修靜慮時。求功德想

比丘應知。于他財物矯設諸行。虛誑盜取。以此為因。墮于地獄。種種苦惱。焚燒其身。支體破裂。恒處黑暗。無有光明愚迷覆心。恒不舍離。無少安樂。遠離涅槃。一報終盡。復墮鬼畜。常困饑渴。勞役疲乏。眾苦逼迫。而無窮盡。若生人中。乏少資財。欲心熾盛。處人卑賤。勞苦相續。時無暫息

爾時世尊。而說頌曰

　虛誑盜他財　　三涂苦自受
　饑渴恒相續　　眾苦無休息
　愚迷覆智慧　　光明恒遠離
　輪回惡趣中　　業盡方能出　

爾時佛告諸比丘言。若復有人。于諸順情妙觸之境。而起染著。恒非舍離。應作堅硬苦澀等想。無常敗壞體不究竟。如電如夢。自性非有。于諸妙觸。皆悉遠離。比丘應知。于諸欲境。勿起愛著。及諸世間。過去未來。所有可愛。染欲塵境。應當舍離

妙法圣念處經卷第二妙法圣念處經卷第三

　　　　大宋西天中印度摩伽陀國那爛陀寺三藏傳教大師賜紫沙門臣法天奉　詔譯


爾時佛告諸比丘言。若復有人。于未來世。求生人天。厭離苦果。應當遠離諸業煩惱暴惡淫逸。及離妄語破壞損惱一切有情。修諸善業。漸令增長。相續恒時。獲報安樂。舍離苦惱。爾時世尊。即說偈言

　暴惡能遠離　　苦澀果非有
　輕毀妄語無　　聞名皆歡喜
　邪執宿冤賊　　伏除令不起
　覺悟煩惱染　　恒修諸對治　

爾時佛告諸比丘言。若復有人。值遇違緣。于自及他應當覺悟。破壞遠離虛妄計執。想諸圣賢。修于忍行。又于財物。離貪妄想。人及非人。世及出世。正道非道。若男若女。善惡業果。真實虛妄。宮殿房室。恭敬供養。乃至一切諸染凈境。勿起妄執。亦非憎嫉。真實離妄。悲愍有情。入圣階漸。遠離地獄。損壞琰魔。除滅黑暗。修習智慧。貪忿染因。猶如火毒。悉應舍離。業報艱辛。懺悔發露。不應覆藏。文字曉了。宣說苦因。咸應遠離

佛告比丘。若復有人。于諸惡友及他眷屬。勿生憎嫉。應起是念。我從無始多劫已來。輪轉諸趣。父母親族。善友知識。輪轉生死。往來不定。于諸有情。應當悲愍起親愛想。貪嗔等惑。由此遠離

時諸比丘白世尊言。若復有人。虛妄兩舌。離間彼此。當感何果。愿佛演說。我等樂聞利益未來一切有情。佛告比丘應知兩舌獲報差別。略有十種。何等為十。一種族卑賤。眷屬乖離。二遠離善友。惡友增多。三愚癡暗鈍。增長過非四毀謗圣賢。不信因果。五藏護己失。樂說他非。六虛妄轉增忠實行寡。七死墮地獄。受苦無窮。八恣縱貪嗔惡名流布。九財貨散失。恒時憂苦。十遠離正法。恒生邊地。比丘應知。兩舌之業。獲報如是。不應執著。皆當棄舍

于是比丘。復白佛言。若有眾生。發粗惡語。感于何果。佛告比丘。應知語業。獲報有十。何等為十。一者口出刃焰焚燒自身。二者邪見熾盛。無惡不作。三者遠離圣賢。日增惡友。四者眾皆厭棄。猶如諸毒。五者外器險隘。高下不等。六者煩惱熾盛。壞散財物。七者焚燒眾善。非法轉增。八者身體臭穢。聞皆嫌厭。九者支節枯干。恒時病苦。十者死墮險趣。輪轉生死。比丘應知。粗惡語業。招如斯報。汝應遠離

爾時世尊。乃說頌言

　眾善應可愛　　如父復如母
　美善體安然　　能離于喧諍
　美善人天喜　　美善增勤勇
　美善眷屬多　　美善三涂離
　美善息諸惡　　美善離煩惱
　能棄語過非　　應修諸眾善　

爾時世尊。說此偈已。告諸比丘。如是所發粗惡之語。悉應遠離伏除不起勿令增長。墮于地獄。受饑渴苦。種種痛惱。于彼惡趣。恒時饑渴如火焚燒。常思飲食量如芥子。終不能得。何況多食

比丘應知。彼諸有情。由此惡業。極苦纏縛。饑渴焰火。相續逼迫。時無暫息。如是苦果。皆由虛妄粗惡語業之所招感。比丘應知。虛妄惡業。及諸功德。人天勝善。皆由心造。若癡增上。輕毀賢善。起惡意業。遠離平等。樂說彼此長短是非。如油欲盡燈光漸暗。智慧損減。過犯轉增。是故比丘。恒應遠離虛妄惡業。勿令侵害于他名利。若生嫉妒及諸忿等。惱亂身心。時無暫息。比丘應知。此等惡因。焚燒自善。于當來世。必招苦果輪回不息。應當棄舍。時諸比丘。復白佛言。若有眾生。于情非情。恒起嗔忿。獲于何報

佛告比丘。應知嗔忿。于當來世。得十衰損。何等為十。一者冤家增盛。人皆嫌厭。二者生于邊地。遠離正法。三者縈纏諸病貧乏困苦。四者死墮豺狼巇險暴惡。五者或處毒蛇。恒時嗔恚。六者諸根丑陋。眷屬乖離。七者死墮黑繩。受苦相續。八者肢體干焦眾苦燒然。九者增于邪執。毀謗圣賢。十者恒處三涂。輪轉不息。如是十種。皆由嗔恚。比丘當知。悉應遠離

爾時比丘。復白佛言。若有眾生。恒修無嗔。獲于何報。佛告比丘。得十勝利。何等為十。一者善美流布。二者遠離慢輕。三者能伏嗔恚。四者三涂舍離。五者冤敵不侵。六者恒生人天。七者眷屬圓滿。八者諸根無缺。九者色相具足。十者成就解脫。比丘應知。如是勝利。汝當修習

爾時世尊。乃說頌言

　衰損由嗔恚　　沉淪苦海深
　諸根多缺陋　　逼迫事難任　

　善因生善道　　非法入埿梨
　傍生并鬼趣　　善惡業恒隨　

爾時世尊。說此偈已。告諸比丘。善惡之業。損益不同。互相增減。隨業勢力。受報非虛

時諸比丘。復白佛言。有情慳貪。不行惠施。自無依托。迷暗愚癡。不信因果。毀謗圣賢。獲報云何

佛告比丘。若諸有情。慳貪不信。于諸財物。自不受用。何況施他。應知比丘。無智愚人。遠離善友。復造諸非。由此因緣。墮諸地獄。受苦無窮。彼諸比丘。聞是語已。憂愁悲惱。哽咽號泣

復白佛言。此諸有情。復于何時。當舍此苦。愿佛演說。利益未來

爾時世尊。告諸比丘。乃說頌曰

　人間六萬歲　　阿部陀晝夜
　積彼年及月　　初三萬六千
　承斯余壽命　　后后二萬增
　八寒大地獄　　相續苦無盡　

爾時世尊說此偈已。告諸比丘。此大地獄。受苦有情。由身語意。輕慢賢善。毀謗正法。造作非法。破壞佛形。焚燒經典。謗真實法。言無義味。由此業因。牽引有情墮險惡處。種種治罰相續受苦。而無窮盡

時諸比丘。復白佛言。若復有人。于佛正法。甚深經典讀誦演說令他信受。發菩提心。獲何勝利

爾時佛告諸比丘言。功德無量。微妙最勝。此諸有情。受持讀誦。如是深法。敷演解說依法修行。起于正信。伏除障染。遠離惡趣。恒處人天。安隱快樂。一切圣賢。護助稱贊。于當來世。獲得最上。多聞總持福德智慧。憶念不忘。宮殿珍寶。悉皆具足。乃至圓寂。速得成就。恒離老病。慳貪嫉妒。迷惑醉亂。毀謗正法。虛妄邪執。八難艱險。及諸非法。悉能遠離

爾時佛告諸比丘言。若復有人。愚迷邪執。于諸世間。虛妄愛樂。廣造諸非。于其所作。亦無悔恨。其心增盛。諸惡相續。不怖險處遠離善友。由此業因。輪轉地獄。受苦澀果。決定非虛

比丘應知。諸有智者。悉皆舍離。諸不善業。發起正信。修習對治

比丘當知。由心造罪獲果亦然。解脫生死。流轉諸趣。亦由于心。能行諂誑。又能調伏。亦能暴惡。能趣三涂。得大怖畏。亦由于心。又能舍離。修諸善法。而能棄背。真實安樂。及能遠離虛妄顛倒種種因緣果報差別。若假若實。獲報決定及不決定。有益無益若善非善。皆能遠離。亦能顯于二空之理。譬如明燈能破黑暗。復能顯現諸物像等。心亦如是。又如善惡因果差別。互相隨逐。恒不舍離。輪轉諸趣。亦由于心。又如染凈隱顯雖殊。互相增減。假實理事。亦非即離。正見邪執。愛非愛業。出離沉淪。理非即離。皆由心造

比丘應知。諸業系縛。往來生死。猶如罥索。系縛有情。恒不自在。愚迷虛妄。煩惱纏縛。障覆真理。令智不起。于法非法。不能了達。亦非修習趣證之行。二空真理。無由顯證

比丘當知。此由無明。迷于正理。于佛教法曾無所悟。障礙留難。自不依修。復障他學。妄說過非。深增厭離。由此業因。毀謗正法。諸佛冤賊。世世愚昧。恒墮黑暗地獄之中。備受眾苦。而無窮盡。從彼出已。復墮餓鬼。愚迷暴惡。互相殘害。恒時受苦。饑渴逼迫。而無暫息。受種種苦。復從彼出。墮畜生中。疲乏饑困。眾苦纏縛。恒無止息。嗔心增猛。互相食啖。極惡意樂。相續不斷。亦如世火能燒林野。此業亦爾。能燒眾善。損害有情

爾時世尊。乃說頌曰

　迷惑諸有情　　謗佛毀正法
　墮落于三涂　　窮劫不能出
　恒處地獄苦　　黑暗絕光明
　餓鬼及傍生　　饑虛無窮盡　

　有情由業縛　　智慧煩惱覆
　險惡海沉淪　　劫壞不能免　

爾時世尊。說此偈已。告諸比丘。由前謗法。惡業之因。輪轉三涂。受苦無量。從彼出已。若生人中。貧窮困苦。諸根不具。饑渴所逼。煩惱增盛。其性暴惡。猶如象馬。[怡-臺+龍]悷不調。愚迷邪執。恒時相應。病苦纏縛。而無間斷。其心放逸。虛妄攀緣時無止息。聾盲喑啞。不值正法。恒處邊地。智慧乏少。愚癡邪執。受種種苦。而無窮盡。比丘應知。謗法之罪。獲報無量。說不能盡

佛告比丘。若復有人。修諸靜慮。趣求解脫。于佛法僧。不生毀謗。恒時尊重。稱贊信受。猶如父母。亦如善友。恒時愛護。尊敬信受。不起邪謗。令心歡喜。時諸比丘。復白佛言。有情云何。舍離過非。修習勝行。愿佛演說。利益未來

爾時世尊告諸比丘。諦聽諦聽。今為汝說。若復有人。舍離身語。諸不善業。恒修善業。又于三世。安住觀察。伏諸邪慢。尊重三寶。策勤三業。趣證菩提。復于三時。遠離諸執及貪嗔等

復次比丘。由于三業。離諸過患。安住愛樂。三聚凈戒。趣三菩提及三真如。遠離煩惱。安住思惟。令心平等。觀察最勝。復離慢疑。三業清凈。伏除障染。于一切處。能離系縛。修習正行。憶念苦空。樂趣解脫。微妙甚深。遠離諸惡。發起方便。破壞愚暗。及諸貪欲。是故比丘。應修善行。棄舍諸非。及能遠離饑渴寒熱。顏容憔悴。愚暗破裂。憂惱悔恨。種種諸苦。皆悉舍離。獲于人天。富饒安樂。聰慧廣聞。恒修舍行。及諸香燈花鬘瓔珞諸供養具

復次比丘。若起邪執。慳貪嫉妒。虛妄諂誑。墮于餓鬼受諸苦惱。逼迫殘害。相續無斷。饑渴焚燒。業因熟時。纖毫難免。憂苦纏縛。遠離解脫

時諸比丘。白世尊言。此諸有情。云何得脫如是眾苦。復于何時而得解脫。獲于正信。我今思惟。不能了達。又此有情。于鬼趣中。日夜長時。恒受饑渴。寒熱憂苦。身首干枯。癡暗迷覆。恒無暫舍。愿佛演說。利益未來

佛告比丘。此諸有情。于過去世。造諸惡業。不修福慧。慳嫉虛誑。煩惱熾盛。恣縱貪嗔。不能伏除。命終之后。墮于地獄。受苦無量。從彼出已。復墮餓鬼。眾苦逼迫。饑渴纏縛。于一切處。恒時受苦。無救無依。思念飲食。終無所得。悔恨號哭。念我何時當舍此苦

比丘應知。愚癡有情。煩惱纏縛。由惡三業。輪轉三涂。受如斯苦

比丘當知。若復有人。近事男女。諸天魔梵。破彼惡業。修習善法。愛樂真諦。審觀自身。四大五蘊。苦空無常。亦如水泡。芭蕉夢電。皆悉虛幻。是故比丘。于諸善法。修令增長。于一切惡。對治不起。安住人天。最勝可愛。皆得自在。身語意業。遠離諸非。虛妄欺詐。及諸驚怖。決定棄舍。愛樂最勝。寂靜思惟。離諸散亂。造作眾善。初中及后。令無間斷。降伏諸根。舍離系縛。及諸惡趣。愚癡黑暗。不了果因。廣作不善。輪回三涂。被受眾苦

爾時世尊。而說頌曰

　若樂于住處　　應觀胎藏苦
　遠離顛倒貪　　破壞令不起
　纏縛于業繩　　三途苦無盡
　來往似蟻環　　沉淪難出離　

爾時世尊。說此偈已。告諸比丘。老病死苦。纏繞有情。恒不舍離。譬如魚鹿網箭纏縛。亦復如是

復次比丘。貪愛如毒。嗔忿似火。虛妄諂誑。迷覆凈心熾然煩惱。恒相隨逐。令不出離。若復有人。貪求財物。廣行虛誑。養活身命。妄執纏縛。輪轉諸有。如魚吞鉤。因貪所起。如焰中水。從愛心生

爾時世尊。乃說頌言

　迷執虛妄見　　業緣有幻身
　果因恒離倒　　離因果非真
　輪轉因煩惱　　了達證真空
　解脫煩惱離　　真實理非無
　最上妙覺位　　二障悉皆亡
　湛然恒不動　　利樂諸有情　

爾時世尊。說此偈已。告諸比丘。若復有人。起謗不信。損壞三寶。花卉果實。貨易活命。以此因緣。墮于惡趣。彼有獯狐及諸鷲鳥。其嘴鋒利。猶如金剛。形貌丑惡。嬈亂驚怖。來集食啖身肉手足眼目骨髓。周遍無遺。受苦無量。業繩纏縛。隨逐不舍。而無依怙。亦非救濟。輪轉如是。三惡往來。恒不舍離。從彼出已。復墮餓鬼。饑渴所逼。增長眾苦。口吐火焰如山相續。而無間斷。設降大雨。遍一切處。此惡業火終不能滅

比丘應知若復有人。修習施戒。乃至智慧。而能解脫。種種眾苦

復次比丘。惡業為因。招三涂果。有情迷執。不能伏除。分別俱生煩惱一百二十八使。于三界內。欲四諦行。乃有十二。上二合論。二十四行。約三界說

復次比丘。四諦四智。乃有十六。及二見道。修四念處。八正道支。五根五力。解脫暴惡。遠離焚燒

復次比丘。最上二諦。智應修習。及三念住。遠離眾魔。及諸餓鬼。饑渴困苦。增長白法

爾時世尊。乃說頌曰

　十惡因心造　　沉淪路崄巇
　執貪癡境縛　　果感必相隨
　極苦泥梨趣　　堪嗟無所依
　緣熟如影向　　壞劫報難移
　三業勤精進　　多聞習總持
　二嚴修六度　　圓滿證菩提　

爾時世尊。說是偈已。告諸比丘。若復有人。修三善業。施戒多聞。舍離暴惡。愚迷貪愛。解脫眾苦。及離不善。地獄餓鬼。比丘應知。諸餓鬼界。受種種苦。寒熱饑渴。痛惱逼迫。不能遠離。由此惡業。我慢虛詐。墮落三涂。于彼趣中。互相殘害。貪嗔纏縛。恒時不舍。由昔遠離。布施持戒及于多聞。造作諸非不能了知。法非法等。及于正信。亦皆迷闇。而非省悟。由此障礙人天善趣。不能修習。亦非觀察得失等事

時諸比丘。復白佛言。阿素啰趣。何業所招。爾時佛告諸比丘言。應當諦聽今為汝說。彼阿素啰。由昔虛詐恒時諂曲業及諸惑。纏縛不舍。墮于彼趣。亦由不信。謗毀賢善。于正因果。不能了悟。墮于彼趣。而無智慧。愚迷妄執。怖畏怯懼。恒非安隱

爾時帝釋。忉利諸天。聞佛所說。歡喜踴躍。即于佛前。以偈頌曰

　平坦三乘路　　牟尼親所宣
　真空無漏理　　本體離諸纏　

　應佛興慈廣　　懷悲愍苦深
　光明恒照耀　　不舍利他心　

爾時帝釋。說此偈已。合掌恭敬。在一面立。佛告天帝。三乘凈法。汝應修習。離諸系縛。平等清白。能離險隘。絕諸黑暗。光明無染。猶如珍寶。體性清凈。諸天歡喜。愛樂最勝。寂靜修習。奉持不舍。又于戒施及三摩地。觀察愛樂。亦如諸天。敬事天主。遠離過非。尊仰瞻奉。及諸有情。柔軟和美。若生天上。獲身凈妙。遠離貪恚。息除塵垢。及諸境界。貪忿因緣。解脫沉溺。破壞諸有。親族朋寮。互相憎嫉。五欲淤泥。悉皆遠離。處諸有情。謙敬和順。安住恒時。善離諸染。威儀有軌。抖擻煩惱。降伏魔羅。智慧安住。最勝清凈。善護三業。恒習靜慮。棄舍惡友。及非梵行。永離系縛。恒處諸天。良友知識。勸發大心。速登彼岸

妙法圣念處經卷第三妙法圣念處經卷第四

　　　　大宋西天中印度摩伽陀國那爛陀寺三藏傳教大師賜紫沙門臣法天奉　詔譯


爾時世尊。四眾圍繞。樂聞深法。瞻仰踴躍。時諸苾芻白世尊言。若復有人。愛樂諸天。受勝妙樂。不墮三涂。修何因行。獲此勝報。愿佛演說。利益未來

爾時世尊告諸苾芻。若復有人。恒修布施。持戒靜慮。作意堅固。修習增長。遠離系縛。染欲諸纏。不起過非。令智增明。廣修眾善。命終之后。諸天化生。自在無礙。形相具足。富樂無比。多諸眷屬。善友知識。互相和順。謙敬離慢。愛樂深法。恒值圣賢。說法勸導。遠離三毒。諸不善業。恒樂正法。內心寂靜。離于睡眠。覺悟虛妄。趣求勝法。了達深信。猶如眾星處于虛空。種種光彩。嚴麗殊妙。若諸天身。宮殿樓閣。亦復如是。眾妙珍寶。種種莊嚴。光明照耀。圓滿色相。具足無比。言不能盡

爾時世尊。乃說頌曰

　世及出世間　　一切由心造
　猶如工畫師　　巧善皆成就　

　沉溺于三有　　出離亦由心
　如蠶自纏縛　　迷執諸境界　

爾時世尊。說此偈已。告諸苾芻。一切有情。輪轉三有。迷染境界。散亂纏縛。于諸正道。而非覺悟。法及非法。真實虛妄。勝慧邪執。亦皆不了。于阿素啰。眷屬妓樂。眾多圍繞。愛樂嬉戲。迷亂耽染。恣縱淫逸。恒不棄舍

比丘應知。觀察于彼。勿生迷執。應修施戒守護清凈。能得諸天宮殿五欲。父母親友。珍寶財物。皆悉具足。及諸庫藏。受用無盡。眾所愛樂

比丘當知。有智之人。能護凈戒。能趣善道。及能稱贊。最勝無比。寂靜安樂。能離沉溺。所獲根形。勝妙具足。光明照耀。稱嘆無盡。護戒最勝。水火強賊。不能侵毀。護戒最勝。能離卑賤。趣向圓寂

護戒最勝。福德增長。恭敬尊重。護戒最勝。美名流布。聞皆歡喜。護戒最勝。貪忿遠離。煩惱輕微。護戒最勝。圓寂速證。護戒最勝。恒處人天。護戒最勝。成就三昧。護戒最勝。能息諸障。護戒最勝。身心安樂。護戒最勝。堅固福德。護戒最勝。傍生遠離。護戒最勝。裸形棄舍。護戒最勝。園苑自在。護戒最勝。眷屬圓滿。護戒最勝。潔凈三業。護戒最勝。諸天適悅。護戒最勝。所愿皆成。護戒最勝。恒值善友。護戒最勝。遠離饑饉。及諸怖畏。護戒最勝。三災八難。皆悉遠離。護戒最勝。譬如利器。能斷不善。護戒最勝。寬廣自在。離諸系縛。比丘應知。護戒清凈。獲如是等。無量功德。

佛告比丘。若復有人。護戒清凈。諸天化生。恒處摩尼宮殿樓閣。園林浴池。愛樂游戲。極妙境界。觀察無窮。自在無礙

爾時世尊。乃說頌曰

　六根緣諸境　　惑業從此生
　沉淪三惡道　　相續無間斷　

　猶如于野火　　能滅諸柴薪
　根識緣于境　　善滅亦如是　

爾時世尊。說此偈已。告諸比丘。若復有人。毀犯凈戒。趣求人天。安樂勝報。終不能得。所有宮殿。珍寶眷屬。亦皆離散

比丘應知。若有智者。護戒清凈。舍離三涂。恒處諸天。七寶階道。游戲往來。自在快樂。珍寶無量。見者歡喜。最勝園林。歡娛自在。身光照耀。猶如燈燭。經行宮殿。種種殊妙。勝報難窮。不可稱嘆

爾時世尊告諸比丘。殷勤護戒。潔凈澡浴。于一切處。寬廣無礙。天鬘瓔珞。恒自莊嚴。天諸音樂。相續不絕。受諸快樂。于一切時。上妙之境。思念即至。園苑種種。花果茂盛。又于一切。若人若天。恭敬供養。清凈奉事

是故比丘。守護凈戒。悲愍三惡。受苦有情。濟拔出離。若復有人。恒行惠施。于諸有情。困苦饑貧。復離殺生。廣修眾善。獲報天上。遠離邪欲。恒起正信。愛樂圓寂。不貪世間。所有利名。及諸酒色。虛幻不實。皆悉遠離。于諸有情。舍離毀犯及業煩惱

爾時世尊。乃說頌曰

　果從業或有　　如樹依根生
　或業互為緣　　相續無窮盡
　善惡因心造　　如影不離身
　蜜毒互相和　　衰損亦如是　

爾時世尊。說此偈已。告諸比丘。若復有人。諸天福盡。衰相現前。所有眷屬。皆悉舍離。如燈將滅。光明必暗。諸天亦爾。當于此時。福命欲盡。眾苦所逼。憂惱纏縛。恐怖無量。身心逼迫。起諸煩惱。由此非久。必當命終。隨于宿業。墮于三涂。或處人中。輪轉不息。猶如枷鎖系縛有情。沉溺諸有。不得解脫。迷惑正信。遠離寂靜。親近惡友。及結宿冤

比丘應知。如是三界輪轉諸趣。皆由惑業。不能伏除亦非省悟。由此業惑。隨逐有情。焚燒不息。猶如柴薪被火焚燒焰猛增盛。此三毒火能燒眾善。亦復如是

比丘應知。此貪嗔癡。猶如大河。漂溺有情。令不出離。又此貪等。猶如罥索系縛眾生。不得解脫。又此貪等。亦如塵垢。染污有情。不得清凈。是故智者。應當除斷。若復有人。護佛凈戒。及行惠施。舍離諂誑。伏除貪癡。漸令輕微。了達諸法。不起執著

比丘當知。若復有人。貪等諸惑。苦種若現。不能伏除。而不出離三有諸苦。譬如渴人。飲于鹽水。渴無由免

比丘應知觀察無上解脫快樂趣向圓寂。修習靜慮。滅除諸染。勿著系縛。墮落泥梨。恒受眾苦。違背正道。天阿素啰悉皆舍離。諸龍嗔怒非時風雨。四時不順谷米不熟。人民饑饉。所有快樂。皆悉遠離。可愛宮殿。及諸園林。極妙境界。壞滅非有庫藏財物皆悉隳散互相殘害。迷妄顛倒。而非省悟。最上利益。曾無修習。三乘正法。毀謗非有。迷于三界。妄執真實。以為究竟。日月星辰。亦皆妄計。乃至一切有情所有罪福。妄撥非有。甘露正法。不能了達。恒生憎嫉。猶如冤毒厭棄舍離。比丘應知。愚迷有情。于諸世間苦中執樂。不凈計凈歸依邪道。妄執最上極惡之處。愛樂修習。于無常等。不能了達。妄計邪法。以為最上愛樂決定精勤修習。義利非有。不免輪回。苦澀恒時。智者觀察。不應迷執。了達虛妄。顯現是非。悟省醉迷。令心不亂。時諸大眾。圍繞世尊。聞法歡喜。娛樂慶快。系縛舍離。瞻仰如來。目不暫舍

爾時比丘。乃說頌曰

　譬如蘇彌盧　　莊嚴四寶成
　七金周圍繞　　八海湛然清
　世尊相無比　　理智離言詮
　萬行因修滿　　三身果德圓
　人天瞻仰望　　愿說宿因緣　

時諸比丘。偈贊佛已。白世尊言。欲色諸天。形量福德。差別有殊。愿佛演說。利益未來

爾時世尊告諸比丘。善哉善哉。應當諦聽。吾為汝說。若復有人。奉持凈戒。善護諸根。令無毀犯。三業清凈。于諸有情。悲愍饒益。勤修方便。舍離散亂。趣求靜慮。于所修因。勝劣不等有上中下。果感亦殊。乃至外器。宮殿莊嚴。高下狀貌。隨宿因緣。皆悉有異

佛告比丘。由護凈戒及行惠施。恒處諸天舍離諸垢。所有纏縛。伏除不起。于彼諸天。內身外器。愛樂趣求。不生毀謗。破壞厭離。命終之后。決定生彼。獲報勝劣。隨因有異

比丘應知。護佛凈戒。諸天宮殿。恒自快樂。護佛凈戒。舍離諸苦。解脫無染。護佛凈戒。天鬘瓔珞。恒自莊嚴護佛凈戒。烏缽羅花。妙香適意。護佛凈戒。極妙境界。悅暢無盡。護佛凈戒。龍天八部。恒時助祐。護佛凈戒。眾寶莊嚴。離諸垢故。護佛凈戒。種種天花。色妙開敷。隨心自在。護佛凈戒。微妙香風。悅意無盡。護佛凈戒。房室園林。慶快隨意。護佛凈戒。獲于種種。摩魯迦花。瞻波迦花。計多迦花。出妙香氣。最上無比。恒現在前。護佛凈戒。遠離諸橫。護佛凈戒善種增長護佛凈戒犯戒之緣。皆悉遠離。護佛凈戒。圓滿忍行。護佛凈戒。妙寶階道。成就現前。護佛凈戒。工巧種種。及可愛具。悉得成就

比丘應知。護佛凈戒。于當來世。獲果如是。猶如畫師。世及出世。種種形像。皆能成就。護戒亦爾。于當來世。所有一切。隨意成就

若復有人。毀犯凈戒。于當來世。沉淪惡道。受種種苦。舍離人天可愛之境。亦如彩畫。風雨煙塵。而能破壞。貪嗔等垢。能壞凈戒。亦能舍離。世及出世。可愛之果

復次比丘。貪等諸惑。能壞有情。所有善業。亦能增長。諸不善業。如世之火猛焰增長能壞柴薪

比丘應知。有情根識。攀緣六塵。迷惑不了。虛妄執著。境界纏縛。起于貪嗔。諸業隨生輪轉諸有。受苦無量。不能遠離。貪欲諸毒。愚迷不了。貪火盛猛。損壞眾善。及諸可愛宮殿林池。眾妙果實。悉皆散壞。攞娑啰迦。勝妙福報。珍寶無量。庫藏盈滿。娛樂自在。父母眷屬。福德最上。世所希有。快樂無礙。比丘應知。若復有人。修習檀度。于當來世。財物具足。離諸損壞。檀度最勝。快樂自在。檀行最勝。福報隨形。如影不舍。檀行最勝。人天可愛。莊嚴歡喜。檀行最勝。能離貧乏。檀行最勝。慳吝不起。檀行最勝。能伏愚癡。出離三涂。檀行最勝。見者歡喜。檀行最勝。諸根無缺。檀行最勝。傍生樂見。檀行最勝。遠離愛憎。檀行最勝。邊地不生。檀行最勝。諸天快樂。檀行最勝。離苦纏縛。檀行最勝。超越輪回。檀行最勝。娛樂自在。檀行最勝。能趣三乘。究竟解脫

復次比丘。應當觀察。輪回諸苦。眾多逼迫。應當厭離。審諦觀察。彼非究竟。無常敗壞。如夢如焰。芭蕉非實。乃至色界。及無色界。所有境界。虛幻不實。而非究竟。應當厭離。不應封著。妄為最勝。令心愛樂

佛告比丘。圓寂安樂。遠離諸相。體非一異。亦非三世。彼此俱非。離諸系縛。究竟圓滿。汝當趣求。勿應棄舍。自在無礙。寂靜無染。應當速證

妙法圣念處經卷第四妙法圣念處經卷第五

　　　　大宋西天中印度摩伽陀國那爛陀寺三藏傳教大師賜紫沙門臣法天奉　詔譯


爾時天主帝釋。而白眾言。汝所作善。守護增長。如意歡喜。即說伽陀曰

　三種善作已　　三種三因緣
　三位次三地　　三德三大果
　不殺施最上　　此法汝愛樂
　得真實忍辱　　獲生一切天
　隨身有宮殿　　快樂受無極
　若人好不善　　生處無安樂
　邪法被增纏　　云何而出離
　作此人天善　　熏修本識中
　彼業感果時　　得生人天界
　于彼生愛樂　　心自住安樂　

爾時天主帝釋。而復白言。汝等具大福德。獲生天界。受天快樂。隨其福果。勝劣各異。若種種作福。薰識身中。后生天界。得種種快樂。如是一切林木花果。悅適人意。入彼林中。彼天飛鳥。演說言音。令人樂聞。為彼天子。即說伽陀曰

　善來汝賢敏　　宿習于上善
　堅持七律儀　　成就最勝果
　生彼天界中　　受天快樂報
　廣持于禁戒　　得離沉淪苦
　猶戒清凈故　　感天勝妙池
　隨意而洗浴　　復雨紫金花
　散布于身上　　及彼功德池
　以彼戒種子　　念念為防非
　天中上妙樂　　隨意而受用
　若人意決定　　守護于禁戒
　生彼天界時　　快樂無邊際
　以此戒莊嚴　　得趣善逝果
　而受解脫樂　　破戒罪惡深
　如刀及火毒　　是故堅持戒
　而修施法財　　遠離于毀禁
　業有上中下　　感果亦復然
　今成勝報身　　常戴光明鬘
　受天種種樂　　皎潔身無垢
　若人造惡業　　苦果自纏身
　展轉受沉淪　　生死無窮盡
　汝既來生此　　受天眾娛樂
　出游諸園苑　　勿著于放逸
　逸蕩過失深　　如來常說此
　是故放逸者　　三毒中最上
　精進如甘露　　心頂自清涼
　永超生死輪　　究竟菩提岸
　彼時我如來　　演說微妙言
　離我速修行　　莫著顛倒想
　若有違背者　　貪等諸惑生
　斷彼解脫緣　　漂沈諸苦海　

爾時天主帝釋。速疾往彼善法堂中。諸天妓女。及一切天眾。皆來善法堂中。到已娛樂。種種游戲。于時天帝。觀察娛樂。而知天眾。虛妄耽著。增長煩惱。即說伽他曰

　虛妄境界中　　貪愛而無足
　有情迷執深　　增長諸煩惱
　被境縛根識　　如毒藏在食
　于后若消時　　迷悶無安樂
　無前后中間　　非今世后世
　因緣會遇時　　業報誰能避　

爾時天主帝釋。說此伽他已。而復告言。假使少年。強力未必長生。四相推遷。速歸散滅。顯現快樂。無實自性。樂受盡時。逼迫身心。無暫安隱。汝等勿得信任癡迷愚惑諂誑。若于一切境界。染著不足。后致大患。譬如熾火焚燒草葉。貪著境界。增諸過失。亦復如是。被煩惱火。燒煮身心。棄背正道。衰相現時。墮落天界。是故我今教化汝等。割截煩惱。去除迷惑。一切天眾。自此恒作利益。于最上行法。志固修習后得寂靜。最上安樂。汝今勿得慢易。速作良田。于當當世。而得最上報應。適意無盡。若作惡業。種種隨身。墜墮天宮。沉淪惡趣。一切宮殿樓閣。悉皆隱沒

爾時天主帝釋見其天子。須臾命終。墮于惡趣。而說伽他曰

　微妙香蓮花　　種種生峰頂
　最上適意寶　　處處作莊嚴
　流泉與浴池　　雜色花果樹
　及紫金劫樹　　靈鳥群集上
　常出微妙音　　悅樂諸天眾
　無垢琉璃寶　　間雜金色光
　最上妙樓臺　　莊嚴恒適意
　群生不遠離　　寧知是幻化
　如泡如水沫　　如電如浮云
　亦如尋香城　　須臾即散滅
　虛妄若生貪　　墜墮輪回路
　癡愛毒如火　　焚燒于善根
　減損于天眾　　去一切菩提　

又復告言。若天愚癡。愛人誑惑。為天阿素落羅剎等之所降伏。后墮地獄。復為龍蛇。遠離諸天。長處三界。如繩系縛。而不自在。若離癡愛。明了通達。利益有情。歸依佛道。永出世間。斷有愛支。得一切智。平等無礙。得三解脫。證悟苦空。到真實際。遠離輪回。不受后有。色香味觸。而不染著。時彼天帝。見多天眾。念念無常。增諸過失。深生悲愍。發誠實言。而說伽他曰

　如是天道終　　沉淪百千劫
　猶如旋火輪　　生死何窮盡
　見他受無常　　不觀于自己
　后自命終時　　違害亦如是
　若舍垢穢心　　不著于境界
　生死莫能侵　　常住真寂樂
　戒行若違犯　　如醉飲藥毒
　非天魔死軍　　纏縛誰救濟
　微塵坌面上　　自心何知見
　命謝臥林間　　誰悟從貪愛
　若生于貪愛　　同住苦無常
　永處于生死　　現離于安樂
　大惡不斷除　　輪回從此得
　譬如暴惡風　　能吹山頂葉
　自業得生天　　娛樂果自受
　潔戒不愚迷　　安樂自充足
　貪愚招墜墮　　如火而起煙
　后自墮泥黎　　業報亦如是　

爾時有天。名烏波襪踰。宿善業力。生忉利天。彼有苾芻。為其天王。而說伽他曰

　若作種種業　　處處妄攀緣
　以心迷惑力　　一切業成就
　前心最勝故　　后心相續生
　無間引生彼　　三界因無盡
　一切業報身　　離心不可得
　是故降伏心　　當獲無盡果
　汝速勤修進　　調伏離執迷
　滿善得隨心　　究竟獲安樂
　心若恒調伏　　永不增諸過
　智者善伏心　　諸苦不能害
　若心得彼苦　　苦苦后相續
　一切境界中　　而得輕心報
　天人阿素落　　龍鬼羅剎等
　不離于一心　　心為三有主
　三有自心生　　地獄與人天
　隨心生罪福　　流浪任漂沈
　壞善因迷境　　愚癡貪愛生
　住苦廣無邊　　沉溺而難出
　難調心力大　　奔馳速若風
　天眼勿緣形　　識相皆如是
　智者善調伏　　遠離魔羅縛
　超度生死河　　速到于彼岸
　疑惑不正直　　無底惡難止
　一多微細行　　不住剎那中
　行相密難窮　　無身一切處
　世間誰牽引　　往者復是誰
　藏伏甚法中　　造作于身業
　雖見行表差　　莫睹相應法
　云何調伏難　　無色無形相
　陋惡損眾生　　取境明如眼
　善惡作雖見　　譬如幻化士
　本性狀難窮　　往復誰能睹
　牽引于群生　　諸趣恒流轉
　利劍不能截　　猛火燒非斷
　一切有情心　　業力相如是
　業繩而堅固　　纏縛于群生
　三性而不恒　　須臾善非善
　亦復舍受俱　　攀附六根門
　妄求于塵境　　染著世間故
　不悟生滅法　　如鏡唯照前
　而不鑒于后　

爾時天子聞彼苾芻說如是事。昔作純善今獲勝身。而說伽他曰

　昔修靜妙心　　慎護于戒行
　以此微妙因　　得住安樂道
　善護持戒者　　防非發律儀
　當得斷諸惑　　證圓寂滅樂
　戒有大威德　　能超諸有苦
　乃至命謝時　　無彼惡道畏
　惡道無能救　　戒力救最上
　若有持戒者　　萬善皆依怙
　后果得生天　　永離諸崄難
　佛法圣眾師　　三界咸尊重　

爾時諸天子等。五體投地。歸命作禮生尊重心。彼時天主帝釋。倍生忻慶。嘆美至深。而說伽他曰

　解脫貪嗔毒　　群生親道友
　能到于彼岸　　我今歸命禮
　降伏愚癡失　　無為無比等
　一切眾所尊　　我今歸命禮　

時彼天中。有諸飛鳥。或在空中。翱翔上下。或集寶池。嬉戲水內。有諸天子。樂逸縱蕩。與諸飛禽。同共游行。耽樂欲樂。不怖惡道。爾時苾芻。為彼天子。宣說伽他曰

　傍生耽欲樂　　游戲恣愚迷
　天眾亦復然　　等彼飛禽類
　正教師宣說　　汝等心顛倒
　不怖于罪業　　耽樂著世間
　若天有罪業　　墜墮于地獄
　業力如是毒　　智者常遠離
　薄德少慧人　　但觀前欲樂
　不復返思惟　　成就諸苦果
　若有智慧人　　照觀一切惡
　求斷諸惡業　　利益于群生
　罪業生諸苦　　勝因得離縛
　善惡行不同　　報相亦復爾
　迷苦妄為樂　　求安不可逢
　具智勿為非　　不久至寂滅
　善修諸業靜　　巧便集善根
　三昧自現前　　速到無生位
　勿復戀傍生　　游嬉于園苑
　懈怠轉增多　　后墜飛禽類
　若復無少智　　善惡業不分
　餓鬼阿素啰　　地獄亦如是
　于業能分別　　于報亦通達
　彼于諸業中　　深窮垢靜相
　晝夜常精進　　思惟三脫門
　永不墜泥黎　　究竟獲安樂
　天子汝當知　　自樂自善成
　自惑生自苦　　苦樂不離心
　于過應遠離　　染著諸塵境
　縱逸癡所盲　　不覺死王催
　沉淪于地獄　　苦惱而無極　

爾時彼天。有百千天女。色相端嚴。隨意自在。于彼林間。歌唱游戲。彼有飛禽。知天宿善。而說伽他曰

　勤修宿善業　　今復得生天
　若行非善因　　而復沉惡趣
　業報既決定　　諸天皆平等
　安樂非安樂　　汝等今當知
　愛染為害本　　業繩隨系縛
　輪轉而不窮　　還因業繩力
　上至非想處　　下及于三途
　往返疾如風　　生數復如雨
　諸趣而循環　　無始長如此
　若人心寂靜　　如水湛然清
　離礙如虛空　　而獲最上樂
　五識緣塵境　　三惡業相牽
　一法舍盡時　　不得生天界
　殺盜淫妄毒　　常為惡道友
　燒煮如炎火　　智者應觀察
　真實忍辱慈　　出世善良友
　親近若修習　　當得三天果
　制伏邪亂意　　慎護觸等貪
　后有定生天　　成就白業果
　若于生死業　　而不求解脫
　焰魔殺鬼來　　云何得遠離　

爾時天主帝釋。而復白言。若有眾生不怖諸惡。于一切處心所染著。以染著故隱沒智慧。妄言綺語虛誑邪諂。惱亂有情。棄背正教。親近邪師。不孝父母。乃至善根間斷。業繩系縛。如箭速疾。死入地獄種種治罰。受諸極苦無有休息。汝等從今于生死罪緣。速須棄舍莫復貪著。于自身命分限短長。審諦觀察。有為諸行。剎那生滅。何得久住。如水浮漚。如鏡影像。如電剎那。如云散滅。若天福盡樂受舍位。一切衰相不覺現前。逼迫身心。如何當忍。是故我今宣示言爾。汝今當須勤行精進。忍辱柔和。慈愍有情。守護六根。修行四諦。不取怨親而修平等。智慧增長深入義味。背妄照真。導引禪定。業惑盡時。后有不生。得俱解脫

爾時天主帝釋。欲重宣此義。復說伽他曰

　如是十二處　　六境及六根
　識等生滅時　　相應成妄想
　智者善修心　　不住色等法
　而入寂靜門　　湛然無一相
　勤求寂靜故　　不墮魔羅界
　以此靜妙心　　恒時而憶念
　若行如是慧　　惑苦云何生
　于其三世中　　自在無驚怖
　煩惱縛自解　　罪垢不可染
　慧眼得圓明　　常住真寂行
　天身大快樂　　尚被罪垢摧
　云何人愚迷　　廣造十惡業
　若人修智慧　　了達罪福因
　怖業若死侵　　永出苦根本　

爾時帝釋。昔聞世尊所說惡趣之事。即為天眾宣說。佛言若人得脫生死罪根常值善友。植諸善本。若生天界受妙快樂。宮殿莊嚴報應無量。若不怖惡道貪著娛樂。福善盡時必當墮落。譬如燈燭須假膏油。膏油既盡燈焰即滅。如是墮已。而被業風急速吹轉。往返世間輪回不止。若諸智者正定相應。無明業繩不能牽動。譬如藕絲牽妙高山而不能動

爾時彼天聞于天帝說是法已。即說伽他贊天帝曰

　汝今說此法　　息除一切障
　我依天帝語　　安住無怖畏
　與彼諸群生　　而作慈悲父
　宣示涅槃城　　令彼得利樂
　法本無分別　　天帝善能宣
　今遇正教師　　得至無上道　

爾時天帝又復白言。世間財物勿生貪著。若人舍離智慧出生。若復愛著破壞善根。七種圣財漸漸隱沒經百千生沉淪惡道。又復世財而不堅久。水火盜賊王等勢力皆可侵奪若彼法財。水火等災終不能壞。汝諸天眾。雖有勢力諸根具足身帶光明。衰相現時生其愁惱。墮下虛空過百千踰繕那入其惡趣

爾時帝釋。即說伽他曰

　如汝大快樂　　富貴不可量
　衰相若現前　　決定沉惡趣
　如現所作業　　隨業果復生
　業相善殊勝　　異熟果亦然
　業有上中下　　善惡品類同
　成彼有報時　　勝劣亦如是
　汝等審思惟　　色力身最上
　生滅未能逃　　云何而不墮
　譬如麥等種　　而被大火燒
　隨燒即破壞　　云何芽得生
　浮虛假偽身　　四相遷流速
　如燈而生焰　　不住剎那中
　心相亦復爾　　虛幻無真實
　恒被漏隨增　　云何得安樂
　棄舍于妄境　　勿自愛其身
　決定脫輪回　　速至于彼岸　

爾時彼天有其飛鳥而復說言。我等今者居烏缽羅林。于其林間有大浴池。多生紅蓮長時芬馥。鳥身翅翼諸色間雜。狀如七寶。眼有光明言音妙好。于彼林中長時戲樂。觀察天子耽著迷醉。即說伽他曰

　我恒耽喜樂　　天人愛亦然
　天雖與禽別　　愛染而無二
　不能守行法　　云何得解脫
　天等若如是　　飛禽何所別
　今復告汝等　　勿著五欲樂
　而修勝法行　　當得大解脫
　生老病死苦　　永不害其身
　天與禽類身　　平等獲善利　

爾時天帝又復白言。若有智者離垢清凈。世間罪染普遍此天亦不能著

何以故。為彼智者于生苦因緣而能解了。又于彼天朋友知識恩愛眷屬無所戀著。汝等諸天癡愚貪染不離輪回。與彼飛禽等無有異。復有眾生耽著飲酒得罪甚多。所以者何。為彼有情心識迷亂破犯恒多。酒力雖消業報不滅。于五趣中輪回不絕。于一切罪中最為增上。乃至于俱胝劫流浪不絕沉淪惡趣。煩惱纏縛佛所言說

爾時彼天帝釋園中有妙法堂。種種珍寶殊妙莊嚴。時諸天眾詣彼堂中。彼時帝釋。觀察天眾。而說伽他曰

　汝等諸天眾　　過去修微善
　獲生天界中　　若天報應盡
　定墮于輪回　　業力難思議
　牽引于眾生　　三界五趣中
　處處而出生　　汝等勤精進
　審諦細思惟　　生滅須臾間
　云何不省覺　　怖畏邪崄路
　而依眾律儀　　堅固七覺支
　勤行八圣道　　善住于五根
　增長于五力　　四念與正勤
　及彼四神足　　如是而不退
　必至涅槃城　　恒受寂滅樂　

妙法圣念處經卷第五妙法圣念處經卷第六

　　　　西天中印度摩伽陀國那爛陀寺三藏傳教大師賜紫沙門臣法天奉　詔譯


　于罪不怖畏　　彼人無智慧
　后至命終時　　苦惱恒燒燃
　周遍天界中　　墮落誰能見
　彼恒貪淫樂　　于此莫能知
　淫欲生虛誑　　迷惑于有情
　牽引落三途　　如繩而系縛
　生滅恒如是　　有情須自利
　調柔身口意　　煩惱勿令生
　法境等須息　　一切著淫者
　增癡墮無常　　不覺欲火燒
　遠離于親眷　　朋友善知識
　骨肉并眷屬　　大苦死來時
　波吒何能說　　初至無常位
　如山忽倒摧　　須臾不可停
　剎那而滅謝　　若處一切智
　無罪無輪回　　究竟出苦源
　諸天恒愛樂　　欲海深無底
　何能有足期　　增長愛貪心
　如酥油灑火　　種種莊嚴貌
　破壞出世因　　流轉四趣中
　人傍地獄鬼　　生死恒無間
　往復如陶輪　　群品大愚癡
　不了煩惱性　　若彼諸有情
　永離于貪愛　　當獲最上因
　解脫無系絆　　智者除煩惱
　諸苦病不侵　　降伏于貪嗔
　長獲安樂道　　生苦不能染
　罥索不能縛　　智慧漸圓明
　照知一切事　　若于圓寂理
　而起無相心　　離垢絕囂塵
　究竟到彼岸　　于彼苦樂境
　洞然無所得　　而入大解脫
　常住空寂舍　　復起慈悲心
　愍念有情故　　示苦智真如
　遠離于罥索　　令意斷疑慮
　永除于貪愛　　解脫苦惱怖
　獲得最上慧　　悟彼集散空
　設壽八萬劫　　亦復墮無常
　此可恒安住　　天界永無失
　見惡而生慢　　于罪不思惟
　愚迷無方便　　恒求于快樂
　喻如砂聚中　　求油終不得
　若作罪業行　　恒常而逼迫
　苦樹罪根深　　一切惡生長
　我說此真如　　定為法非法
　彼意恥作罪　　后復無煩惱
　利益廣無邊　　獲至真如際　

若復愚迷。于佛言教。而不信受。后至無常。自得苦惱。經無數百千俱胝那由他阿沒那等。破壞人天。無常罪火。決定焚燒。此不盡劫。瞿曇告言。天復云何而得久住。喻如水沫芭蕉。無有纖毫真實。幻化非久。若恒愛此快樂。無有是處

爾時彼佛。問彼天眾。知此義不。天意歡喜。如聞五樂。多獲快樂。得五功德。而復說言。彼有飛禽。名曰嬉戲。能善說法。為彼天眾。即說伽他曰

　有欲愛不足　　無因人意足
　發起不足心　　如是無知死
　一切眾生界　　形類有多般
　長遠時分中　　不能修方便
　永不受安樂　　決定墮輪回
　恒處于地獄　　生生亦如是　

若實宣說。帝釋境界。富貴殊勝。異于諸天。于此輪回。亦不能免。決定無常。乃普遍天上。未有微妙之處。可避無常。而皆墮落

是時天帝。善解法相。名憍尸迦。為彼天父。種種精進。說多因行。而諸天眾。猶不省悟。誰能樂修靜行。遠離罪垢。唯縱愚迷。心著放逸。于斯教誨。而不受持。久遠無邊。云何不覺。彼諸愚人。樂作惡因。于彼后身。而被罪惡。種種破壞。寧知惡業隨眠纏縛

爾時苾芻。而說頌曰

　若行善利　　以其臥具　　飲食衣等
　供給供養　　尊卑之眾　　不為自身
　而求福利　　或觀自身　　誰作主宰
　乃遇惡境　　作罪怨家　　固來欺陵
　而起真實　　離相忍辱　　智者審觀
　都無病痛　　苦惱之難　　唯有現在
　不靜之物　　作如是身　　而復此身
　剎那不住　　盛壯亦然　　破壞何身
　眾生迷醉　　于自財物　　不作利益
　增長罪業　　不受教命　　亦不行施
　于一切處　　心不受用　　賊等窺壞
　云何護持　　若心回向　　布施師等
　彼財殊妙　　而復棄舍　　如棄草木
　心不愛著　　貧劣有情　　恒行救度
　離垢無著　　今世后世　　獲七眾戒
　救度最上　　戒護于人　　當生天上
　智慧廣大　　彼能截斷　　一切煩惱
　病等枷鎖　　過大崄惡　　輪回之橋
　到彼堅牢　　涅槃彼岸　　心凈離垢
　得無生忍　　喻如擔負　　其物輕少
　遠出長途　　而不疲乏　　若人擔負
　惡業輕少　　遐歷世間　　而不沉沒
　又如飛禽　　兩翼壯健　　高往虛空
　遠疾可到　　若人持戒　　守護堅牢
　欲往生天　　亦復如是　

復有飛禽。名現真如。住彼白山。而能觀察。即說頌曰

　喻我形色　　不住剎那　　快樂亦然
　愚迷不覺　　若一切類　　善相多般
　輪回生時　　定隨破壞　　彼福破壞
　一生亦然　　死王得便　　罪意何免
　恒行快樂　　無財黑繩　　摧壞有情
　無病強力　　安樂遠離　　死王近來
　近則心迷　　群生命壞　　罪破長時
　天人輪轉　　不覺根迷　　遠離安樂
　墮閻羅界　　方知業果　　快樂剎那
　而身衰朽　　悅諸塵境　　不覺貪著
　快樂受盡　　老死王侵　　諸根對境
　戀著不足　　彼后無常　　自生煩惱
　若無慧燈　　照見塵境　　受行境界
　執我分別　　樂著虛妄　　欲火恒生
　境力如風　　吹欲火盛　　智覺真如
　思惟成妄　　一切愚迷　　嬉戲不覺
　恒行境界　　吹于欲火　　天人行欲
　墮彼天界　　彼具天德　　實得天樂
　衰相現前　　不壞何往　　剎那不住
　念念生滅　　暫住非久　　彼命如是
　此境屬他　　一心不覺　　五德天樂
　壞苦速離　　帝釋天王　　抖擻煩惱
　三障垢靜　　歸依三寶　　三業廓然
　悟得最上　　三佛菩提　　雖生罪地
　罪垢不染　　留心作善　

彼有焰魔獄卒。為彼眾生。而說頌曰

　意懷貪欲　　嫌棄善緣　　不離輪回
　得此苦果　　不依天行　　而作罪因
　彼后無常　　反恨作惡　　利刀割體
　猛火燒身　　猶未為傷　　五根得罪
　苦不可忍　　眼觀美色　　如實得樂
　寧知恒苦　　聞聲耽味　　其過亦然
　作罪冤家　　是故舍離　　彼三冤家
　纏縛罪人　　破人安樂　　貪癡和合
　遠離戒品　　因墮地獄　　若行戒律
　后得福善　　若違戒律　　后得煩惱
　飲酒殺命　　離他婦女　　邪見兩舌
　不守威儀　　縱情放逸　　破壞有情
　因沉惡道　　貪著邪行　　而復惡口
　今世后世　　無彼安樂　　遠離惡人
　親近善友　　滅此罪根　　不信此業
　無得業果　　無眾安樂　　惡果根本
　煩惱后燒　　若作妄語　　本非法師
　我解深法　　彼后無常　　得魔業果
　轉此人身　　而生惡趣　　是故如來
　說此無明　　一切貪欲　　何得快樂
　知足無貪　　身離煩惱　　欲生快樂
　是名快樂　　解脫相應　　得最上樂
　若貪快樂　　如毒和水　　解脫快樂
　如乳和水　　欲火燒害　　愚盲不覺
　又復貪愛　　度量財利　　酤賣酒肉
　得財無數　　心猶未足　　無常殺鬼
　速來牽引　　若耽欲樂　　樂住境界
　得不快樂　　如來說此　　夢覺法喻
　如乾闥城　　如空無實　　如水上沫
　如芭蕉堅　　如彼火毒　　欲境亦然
　若味因果　　知欲過罪　　不迷真如
　成就智慧　　獲靜思惟　　去其貪愛
　苦惱不生　　壞欲亦然　　欲為罪主
　如世毒藥　　彼意不足　　墮落天界
　復墮地獄　　欲賺愚迷　　喻彼懸河
　亦如電閃　　世間毒力　　莫勝女色
　思想欲增　　如火熾盛　　是故智者
　離欲寂靜　　無前無后　　亦無中間
　如如而行　　增長亦爾　　彼得欲苦
　等觸大焰　　知如是過　　智者遠離
　速離欲故　　定得安樂　　無數百千
　那由他天　　以欲行故　　墮火毒獄
　器杖治罰　　其毒如火　　遠離快樂
　不行欲因　　如上地獄　　不見不聞
　若貪欲人　　斷其欲貪　　亦無苦惱
　是故無垢　　得意清凈　　于一切處
　滅欲火焰　　入彼種種　　最上善業
　彼行無染　

爾時帝釋。觀察飛禽住莊嚴樹。色喻檀金。彼法因果。正見善業。而說頌曰

　正見善業　　如彼大樹　　郁茂金色
　種種莊嚴　　智者所說　　如善果報
　處處出生　　不善若善　　得彼人身
　復行善業　　得生天上　　不善亦然
　下沉地獄　　欲迷善意　　而復不得
　最上良藥　　若知果報　　意不愛欲
　眾生境界　　迷醉味著　　若恒行貪
　惡定同生　　女生煩惱　　如世間火
　若此火生　　煩惱如是　　女人煩惱
　生眾生心　　破壞世間　　一切法滅
　為地獄因　　大仙所說　　女人奸媚
　口甜心毒　　情愛不恒　　愛戀須臾
　棄背亦爾　　彼性浮囂　　可喻掣電
　誑詀有情　　詐行恩愛　　天人龍鬼
　羅剎眷屬　　境界亦爾　　女人鄙惡
　譬彼黑毒　　種姓不擇　　勢力不顧
　愛恚不恒　　姓如風火　　唯募財物
　殊無終始　　如有崄難　　嫌棄遠離
　如是富人　　彼即愛樂　　若住貧賤
　急急離別　　譬如游蜂　　花卉芬芳
　競來采食　　若樹干朽　　一切遠離
　無財亦然　　女人遠離　　女人黑暗
　心縱顛狂　　破壞勝因　　罔知良善
　如女人縛　　天縛亦爾　　若值女縛
　定墮地獄　　若貪女色　　貪中第一
　若有眾生　　雖曉欲業　　而猶耽著
　是故無知　　迷人不覺　　又復女人
　詐吐心誠　　惑他信己　　身雖同處
　心則差殊　　損壞有情　　毒如蛇蝎
　方便多求　　一切養育　　女人行德
　而不能為　　如是自性　　殊無測度
　智者不著　　心恒決定　

忉利天宮。有善法堂。爾時諸天。會善法堂。有如是散亂者。飛禽為彼。而說頌曰

　譬如飛禽　　隨其自性　　樂厭不同
　而有二種　　一見蓮華　　而復樂著
　若見林野　　而自厭離　　一見林野
　意欲樂住　　如見蓮華　　卻思遠離
　眾生亦爾　　林如靜善　　華喻欲貪
　智者樂林　　而深適意　　天人顛倒
　反募蓮華　　如出暖日　　能去大寒
　解脫之樂　　亦復如是　　貪中生苦
　樂謝何安　　智者不迷　　而求解脫
　于一切處　　為最上樂　　住牟尼林
　能善觀察　　住意無貪　　天人最上
　住此欲貪　　而不久遠　　若行無貪
　樂中最上　　居林寂靜　　行中第一
　一切苦斷　　受甜惡行　　誑賺有情
　適意林巒　　宜善觀察　　心善觀察
　恒處安樂　　心行無貪　　樂處林野
　彼人樂林　　心恒純善　　離欲無貪
　得寂靜樂　　若人煩惱　　怖見林間
　貪愛倍增　　而自燒煮　　棄背貪愛
　無垢清凈　　心定生生　　常獲安樂
　如具富貴　　福盡成空　　盛處少年
　老侵頓易　　一切恩愛　　定有別離
　一切有為　　和合暫爾　　此世間法
　正覺正說　　若覺愚迷　　舍愛知足
　入寂靜林　　獲最上樂　　炫己俊利
　思愛多方　　遠離善林　　永失利樂
　林間默觀　　寂靜相應　　適意無貪
　善心成滿　　是故聚落　　散亂恒生
　若處山林　　離諸貪愛　　汝意速疾
　厭離愚迷　　最上靜林　　相應住處
　心行若靜　　永離煩惱　　行若相應
　善根增盛　　假使有人　　得千帝釋
　報壽若終　　亦歸生滅　　恒行貪欲
　一切不見　　被欲降伏　　而生眾苦
　欲愛之樂　　須臾暫住　　不久即滅
　心如怨家　　能離彼樂　　彼欲無得
　煩惱苦果　　皆從欲生　　解脫生樂
　彼樂真實　　于善逝行　　縱任相應
　離欲無貪　　獲樂無盡　　五欲之樂
　先甜后苦　　樂相壞時　　而沈地獄
　無貪之善　　初后中間　　離垢清凈
　受樂無窮　　是真善母　　愚迷欲樂
　云何離彼　　過失恒生　　中后深苦
　罪行云何　　不見快樂　　喻如世間
　有其毒花　　其色鮮艷　　其體有毒
　人若觸花　　毒害于身　　罪行欲樂
　其毒亦然　　又如當風　　執彼火炬
　亦如飛蛾　　投其燈焰　　欲樂之火
　燒害亦然　　是故欲毒　　恒須遠離
　天著欲故　　積惡虛生　　人募愛貪
　愚盈罪行　　是故欲火　　焚燒善根
　賺失天人　　沈斯惡趣　　若未命謝
　速回心意　　于一切善　　修令增長
　貪等惑亂　　三過生塵　　三毒作一
　罪網猶大　　若起三惑　　相續不盡
　歌舞唱妓　　耳目順情　　天意如石
　而被牽動　　一切欲境　　蓋覆靜心
　沉溺愛河　　無時超度　　天何愚迷
　欲賺不覺　　譬如毒樹　　開其毒花
　蜂蛾采食　　毒殞其命　　貪欲之毒
　損害亦爾　　而墮三途　　如火燒木
　天人不覺　　生此罪地　　受苦終盡
　方離泥黎　　天人愚迷　　不思作善
　罪惡境界　　彼無一信　　智者審觀
　真如幻夢　　愚人非夢　　為地獄因
　是故離欲　　得解脫善　　棄背惡行
　利益善因　　彼利若行　　永離諸惡
　天無黑行　　彼有智者　　正見決定
　不樂散亂　　獲種種福　

爾時世尊。教受天子行不散亂行。而說頌曰

　天人宮殿　　散亂之根　　迷醉樂著
　而墮輪回　　若離散亂　　輪回亦脫
　彼散亂根　　即是無明　　自性黑暗
　如人無眼　　我觀彼過　　迷火不別
　愚癡深廣　　散亂亦然　　眾生愚迷
　積聚財寶　　而自育養　　復更散亂
　墜墮惡趣　　天亦愚癡　　愛著女色
　本望離苦　　悅意快樂　　寧知命殞
　得大苦惱　　集欲之樂　　不久即散
　一切眾生　　業壽有限　　少壯剎那
　即當衰老　　善惡業縛　　誰得自在
　譬如樂主　　捻弄木人　　須假線絲
　方成作用　　有情亦爾　　須假惑業
　方處輪回　　若離愛貪　　則無作用
　非久業行　　智者不信　　遠離一切
　散亂方便　　若離散亂　　不生三界
　譬如有人　　墜墮深崖　　其中猶有
　不失命者　　若人散亂　　墮三界崖
　其中未有　　得出離者　　一切惑業
　散亂最上　　于晝夜中　　恒不安樂
　若世間人　　纖毫散亂　　破壞有情
　出世之意　　是故遠離　

彼世尊座如實說已。天主帝釋。發尊重心。敷其座具。頭面禮足。起立合掌。見伽他書。心生怖畏。頌曰

　若不散亂　　如彼甘露　　若行散亂
　而墮無常　　不散亂人　　天中最上
　散亂之行　　輪回之根　　清凈之行
　安樂之本　　是故正定　　于一切處
　獲最上樂　　若于欲樂　　如怖極苦
　散亂大毒　　同壞眾善　　迷毒散亂
　人行惡作　　不從散亂　　能得安樂
　若彼智者　　平等宣說　　德與無德
　一切執我　　為苦樂根　　如我世尊
　伽他書典　　離欲清凈　　獲益安樂　

妙法圣念處經卷第六妙法圣念處經卷第七

　　　　西天中印度摩伽陀國那爛陀寺三藏傳教大師賜紫沙門臣法天奉　詔譯


爾時有飛禽。名未曾有見。彼行不散亂。而說頌曰

　貪嗔癡意　　恒為罪友　　為地獄種
　貪嗔癡心　　恒行罪人　　落三途崖
　彼后方覺　　貪嗔癡毒　　無得不怖
　智者制伏　　不令散亂　　若縱貪癡
　飲酒妄語　　殺生偷盜　　無信因果
　意嗔惡業　　而不防護　　天上不生
　而沉惡趣　　恒行欲愛　　愛具大力
　役使有情　　慵懶懈怠　　恒無彼善
　又如云翳　　障智慧眼　　于其戒律
　多諸缺犯　　設得人身　　而獲下劣
　若意住罪　　黑暗無邊　　若意住覺
　如晝大明　　如是眾法　　佛所宣說
　天生散亂　　如酒迷醉　　彼散亂故
　如行地獄　　輪轉人間　　皆得滅壞
　如是決定　　生實無常　　散亂障重
　墮境界海　　成枷鎖因　　天多嬉戲
　彼生若盡　　永絕快樂　　天不思惟
　心生散亂　　改轉善根　　深著樂境
　心猶不足　　天人不知　　為苦惱本
　無莫護多　　無須臾頃　　無剎那間
　不被愛降　　欲境間斷　　百般不悟
　天恒受用　　耽著放逸　　被欲降伏
　如地獄火　　焚燒有情　　而不揀擇
　欲火亦然　　焚燒天眾　　亦不揀擇
　又如餓鬼　　口出火炬　　燒彼飲食
　傍生之類　　饑火亦然　　天人自作
　如是欲火　　普遍世間　　焚燒一切
　有情不覺　

彼有飛禽。名具足德。覺彼散亂善不能行。后墮彼天。而說頌曰

　善業斷盡　　此壽剎那　　眾生調伏
　人得最上　　一切少年　　須臾命盡
　一切富貴　　須臾破壞　　天人不恒
　富貴不恒　　剎那不住　　勿作亂意
　是故早行　　勤修利益　　護律儀法
　寂靜理處　　塵過不生　　天何不見
　意若散亂　　行法不恒　　此去不回
　快樂亦然　　守護戒根　　天人快樂
　彼諸眾生　　若無此戒　　后必煩惱
　是故戒行　　如是恒行　　樂中最上
　彼戒清凈　　而得大果　　愚人無戒
　不生天上　　若天行欲　　散亂迷毒
　于五欲境　　受其快樂　　心不思惟
　一切不久　　彼命破壞　　無數百千
　那由他天　　迷欲散亂　　被五欲火
　置害焚燒　　一切散亂　　人所樂著
　彼后無常　　得果方覺　　心馳境界
　動極大苦　　得苦見迷　　心著愛境
　苦惱不知　　苦惱續生　　于后悔恨
　煩惱疑惑　　從境界生　　我心無知
　行輪回行　　那覺輪回　　隨逐人心
　互相愚迷　　展轉三界　　智者證真
　見輪回住　　無常苦空　　彼苦非有
　若耽女色　　恒行欲染　　彼后不見
　諸天境界　　法非法行　　惡中最上
　一切世間　　無別救者　　唯如正法
　是故依法　　法若遠離　　人樂非法
　非法既作　　苦火熾然　　永離天界
　善業滅盡　　不覺墜墮　　思彼快樂
　無常無有　　業繩系縛　　誰有安樂
　貪愛轉增　　牽入惡趣　　永離天上　

爾時帝釋。見諸天眾受百般福德。而大驚怖。即說頌曰

　作善快樂　　天受善報　　天人上因
　彼作前善　　如日行空　　明照世間
　無二重輪　　其智慧光　　明照邪暗
　亦復如是　　而無二種　　欲往天宮
　行悲愍行　　悲與群生　　為出生母
　依憑斯善　　人生天上　　又復悲心
　饒益利樂　　一切有情　　得天愛樂
　悲者恒善　　一切眾生　　及諸賢圣
　普皆歸命　　又復行悲　　如清涼月
　去彼煩惱　　炎苦之熱　　是故悲心
　為快樂本　　一切欲心　　天人業主
　于其色聲　　香味觸法　　攀緣不足
　苾芻觀察　　而說頌言
　譬如劫壞　　日火盛時　　大海江河
　普皆干竭　　眼識根等　　觀攀色境
　經彼俱胝　　百千萬劫　　貪癡欲海
　而不能竭　　人之貪心　　勝龍不足
　散亂之因　　生一切惡　　勿行散亂
　散亂過人　　障真如理　　若行散亂
　彼恒無善　　人若離善　　牽墜三途
　離一切樂　　不生天界　　命恒生滅
　為煩亂根　　意通知此　　苦中最上
　若前根境　　不了輪回　　而執決定
　如空中花　　如乾闥城　　如水上泡
　如水聚沫　　迷彼聚沫　　為臥具等
　迷彼幻化　　為自集動　　天龍藥叉
　及阿修羅　　迦魯拏等　　虛幻亦然
　誰救無常　　若但作業　　而不早怖
　極惡死王　　速來逼害　　是故作善
　后無煩惱　　我覺汝等　　勿行放逸
　彼復生愛　　而被境牽　　境縛有情
　如牢枷鎖　　為地獄因　　永離解脫
　是故不實　　汝須遠離　　此真實法
　世尊所說　　諦聽奉行　　得益無盡　

爾時帝釋。忽然之間。睹佛影像。與諸天眾。發尊重心。頭面作禮。而說頌曰

　彼佛世尊　　正遍知者　　現救度像
　善開解脫　　若人歸禮　　解脫輪回
　心獲勝善　　此善調適　　無垢清凈
　佛說此法　　成涅槃道　　言此行人
　得無畏力　　受寂滅樂　　住真空地
　過輪回海　　度三界難　　開智慧眼
　放最勝光　　普見世間　　非如土木
　凡愚之類　　無其光明　　游行妄境
　若人貪垢　　心不清凈　　口過等毒
　復以智水　　洗蕩離染　　一切外道
　執我無知　　于斯諦理　　而不能見
　彼無垢言　　為汝解說　　佛在因地
　不行散亂　　救度汝等　　今到彼岸
　復度他人　　利樂一切　　于其世間
　唯一佛住　　無利為利　　利人最上
　如是造惡　　墮大地獄　　如是修善
　當生天上　

彼時帝釋。觀察天眾。即說頌曰

　譬如飛禽　　順風吹急　　輪轉人天
　往復亦爾　　皆因業感　　如其苦樂
　聚集散壞　　隨業勝劣　　其義亦然
　是故造作　　皆成因果　　牟尼宣說
　真如無邊　　平等所依　　業習種子
　一切心作　　而難調伏　　唯佛如來
　而為開覺　　若業種種　　從一至十
　從十至百　　從百至千　　至那由他
　無數有情　　若干種類　　墮大業網
　莊畫世間　　譬如飛鳥　　連繩系絆
　欲往虛空　　終不能去　　有情亦爾
　但造諸業　　被業系縛　　欲出輪回
　而不得去　

彼時帝釋。見天散亂互相嬉戲樂著快樂。觀彼天眾。即說頌曰

　五樂歌舞　　普遍天中　　若不思惟
　決定墮落　　汝貪女人　　自性堅著
　無暫舍離　　他意不恒　　隨情進退
　富者戀愛　　常獲財物　　詐親適悅
　如有固吝　　輕棄遠離　　貪癡之人
　追逐欲樂　　譬如渴鹿　　競奔陽炎
　而求于水　　耽欲亦爾　　虛妄不實
　彼諸女人　　無恩無義　　無疏無親
　尊卑不分　　種姓不顧　　譬如游蜂
　其花芳盛　　而即采食　　若見萎花
　而即舍去　　又復女人　　矯誑惑亂
　如彼蜜內　　隱藏毒藥　　違害亦爾
　有智之人　　心正決定　　于斯欲妄
　而皆不著　　迷人見喜　　深自樂著
　如蟻聚膻　　如蜂護蜜　　天龍神鬼
　諸惡夜叉　　毗舍遮等　　魔護啰誐
　及羅剎娑　　亦被迷惑　　欲性不實
　生妄境界　　喻如幻法　　誑賺有情
　得無常時　　衰壞不覺　　彼天妙地
　一切林木　　花果莊嚴　　為生死繩
　牽系汝等　　如繩系犢　　而不自在
　快樂境界　　男女眷屬　　于無常時
　誰能救護　　若人得住　　多聞智慧
　善業之舍　　適心最上　　我今當去
　南閻浮提　　泉流河海　　園苑亭臺
　悉皆具足　　如是種種　　有如法者
　不如法者　　論義慧學　　法與非法
　我今悉知　　虛妄怨心　　迷賺有情
　彼有苾芻　　復說頌曰
　心怨下劣　　生五根毒　　咬螫眾生
　如五頭蛇　　虛懷悔恨　　色等五境
　為大愛河　　無到彼岸　　彼岸寂靜
　離諸邪妄　　邪見無利　　迷墮地獄
　彼邪見人　　無因計因　　墮惡邪見
　障覆靜心　　謬解因果　　行輪回難
　得苦惱身　　業果生滅　　善惡亦然
　若見真空　　即到彼岸　　永離生滅
　汝等應知　　愚癡迷欲　　欲覆迷人
　若住正見　　微妙清凈　　戒行律儀
　出世及天　　求不難得　　若著邪見
　修邪難業　　我愿長壽　　非自愚迷
　而復迷他　　所行黑暗　　墮大輪回
　成就苦因　　逼迫自性　　如佛所說
　利樂之要　　反照正性　　根塵境空
　我山自摧　　煩惱清凈　　出生死難
　住涅槃城　　是真解脫　　汝等世間
　一切有情　　深著欲樂　　邪毒入心
　涅槃彼岸　　終不能到　　假使百劫
　輪沒世間　　如被枷鎖　　不可得脫
　智者所說　　出世法財　　微妙經典
　信受奉行　　快得善利　　邪見無因
　橫執下劣　　虛妄典教　　迷謬有情
　普墮輪回　　眾生云何　　虛誑真法
　無因妄見　　不愍含生　　自墮墮他
　俱入惡趣　

彼有飛禽。名曰蜜行。于其樹林。食蜜嬉戲。而說頌曰

　眾生飲酒癡迷醉　　愛味誰知癡索牽
　墜墮無常惡趣中　　是故勿飲無明酒
　輪回因觸生癡見　　非法皆從貪愛生
　一切塵勞業海深　　是名如來大智說
　汝知飲酒壞名色　　善惡無分譬目盲
　乃至身倒不覺知　　可喻木石人恥笑
　飲酒無恒多過失　　三十六失作乖違
　智者染著為大暗　　是故遠離于飲酒
　迦舍花輕等彼人　　浮囂不定無忠信
　增長貪嗔生死續　　要摧此力勤救護　

爾時帝釋天主。復說頌曰

　無嗔破嗔　　忍辱破怨　　法破非法
　光破黑暗　　實破妄語　　定破兩舌
　善破惡口　　親破非親　　慈破殺生
　施破慳吝　　念破非念　　明破無明
　晝破于夜　　白破黑月　　邪欲思惟
　真覺智破　　惡趣難業　　八圣道破
　四無礙智　　破諸訥鈍　　智破無智
　安住寂靜　　破彼攀緣　　風破于山
　火破一切　　海吞江河　　日破星宿
　富破貧窮　　火破于寒　　水破于渴
　食破于饑　　足破不足　　恒贊于悲
　不贊無悲　　妄語惡業　　破墜有情
　善說真如　　破有為慧　　如佛世尊
　能破外道　　天諸勢力　　破阿修羅
　帝釋告言　　我降汝等　　一切天眾
　所以者何　　住正法者　　威勢若斯
　若復輪回　　奴仆之類　　如處地眠
　一切居下　　若復一心　　奉行正法
　如登床座　　一切居上　　行迷智慧
　好行非法　　天自業果　　不墮何去
　被業風吹　　輪轉地獄　　餓鬼傍生
　誰同代受　　如是一切　　天男天女
　及諸愚迷　　一切眾生　　自作惡業
　受大破壞　

爾時帝釋。而說頌曰

　譬如大風　　吹空中水　　聚散不恒
　輪回有情　　隨業聚散　　不定亦然
　又如花敷　　開結應時　　茂盛凋殘
　隨時不住　　時亦如是　　過去未來
　亦復不住　　人作福善　　嬉戲得時
　福樂若盡　　往而不復　　如樹生葉
　繁茂甚多　　若值霜雹　　墮而不復
　天人亦爾　　受天快樂　　若值輪回
　無復快樂　　譬如天雨　　不住虛空
　快樂亦然　　不住幻體　　譬如大風
　吹壞云雷　　快樂亦爾　　吹壞生命
　譬如朽木　　墮大焰中　　永不復故
　迷愛亦然　　經百千生　　墜墮泥黎
　不復人天　　虛妄迷愛　　廣遍一切
　魔滅善行　　遠離人天　　守護此戒
　七佛所說　　戒定第一　　思念生生
　得人業地　　思念多劫　　父母業地
　得生天上　

爾時帝釋。復說偈言

　若得人中生　　由宿行多善
　今奉諸律儀　　而復生天上
　人中難得生　　得者針投芥
　迷惑若散亂　　復墮于地獄
　善行三業已　　寂靜審觀心
　煩惱自消除　　定得生天上
　煩惱伏令盡　　內生適悅心
　清凈離貪嗔　　而得生天上
　斷除于憎愛　　摩訶苦不生
　種種復行檀　　而得生天上
　恒運慈悲心　　救護于含識
　如護自身命　　而得生天上
　他行不善心　　害物毒如火
　所求皆施與　　而得生天上
　若睹他妻妾　　不生邪染心
　如母敬愛觀　　而得生天上
　若人觀妄語　　如火生舌頭
　禁戒若真實　　而得生天上
　兩舌而不作　　親友使和合
　愛語絕乖離　　而得生天上
　惡口言無度　　傷人利若刀
　善語離前非　　而得生天上
　綺語而增過　　加言飾說多
　如理稱實談　　而得生天上
　此戒宜持護　　七佛同所宣
　無畏戒法圓　　而得生天上
　一切諸眾生　　若生增上慢
　如被枷鎖縛　　不得于解脫　

爾時有一苾芻。而說頌曰

　若此女人索　　縛人最堅固
　輪回受報時　　惡果居第一
　若此女人索　　非縛項頸索
　纏縛有情心　　生苦為第一
　女索縛人切　　人間無有比
　地獄鬼畜生　　為彼女縛去
　大色索縛身　　可見索形量
　女索心非色　　縛大無形量
　女索雖悅意　　迷生不解脫
　縛彼一切人　　不出輪回難
　六塵俱縛人　　女索力最大
　降伏于眾生　　此縛居最上
　若此女人縛　　愚迷心愛戀
　為妻妾眷屬　　堅牢不可解　

彼帝釋天主。如是一千天子。一切皆見。心生歡喜。歌舞作唱。稱贊天王。而說頌曰

　帝釋忉利王　　娑婆世父母
　行天梵善行　　不著于欲樂
　正法救世間　　非法令除斷
　以法適其心　　此樂未曾有
　最上最勝智　　慈心真實言
　快樂法非常　　清凈而無染
　所有世間德　　及彼出世德
　天王自在行　　一切見無異
　救度恐怖者　　離苦獲安樂
　天人阿修羅　　世間常持護
　此處忉利天　　彼諸林木樹
　種種寶莊嚴　　密覆如繒蓋
　地布琉璃渠　　宮殿眾寶色
　蓮華恒自敷　　莊嚴適其意
　天人業因盡　　劫火破壞時
　妙高一切無　　未有不空者
　何況諸天眾　　如泡如水沫
　才生又復無　　無明迷不覺
　帝釋天中尊　　彼恒放光明
　照耀于我等　　一切皆依住　

爾時帝釋。而說頌曰

　妙高眾山王　　光明真金色
　瑩凈體分明　　喻彼水中月
　若此金光明　　喻彼持戒者
　無垢戒光明　　十六分虧一
　自業得生天　　莊嚴而具足
　業有上中下　　感果亦復然
　隨自禁戒心　　遠離于散亂
　住此正法位　　恒獲于快樂
　若生無垢戒　　身有大光明
　如彼千日輪　　共聚光無異
　佛說七種戒　　歡喜若受持
　彼為最上人　　當獲第一果
　種種作善業　　彼定有后身
　無作無彼行　　無業無破壞
　愚迷不信因　　無因亦無果
　如覓水中酥　　不受于安樂
　迷罪心行暗　　非善非安樂
　煩惱互相增　　見彼未曾有　

妙法圣念處經卷第七妙法圣念處經卷第八

　　　　西天中印度摩伽陀國那爛陀寺三藏傳教大師賜紫沙門臣法天奉　詔譯


又復宣說輪回頌曰

　一切天人　　有大散亂　　初如親友
　后作怨家　　如火焚燒　　如刀割切
　人間天人　　得失平等　　心意狂迷
　如同怨家　　天人不知　　智者遠離
　散亂毒樹　　說有三枝　　為老病死
　恒復相續　　智者離妄　　純善相應
　老等三枝　　而不為害　　如過遠離
　散亂不生　　惡怖解脫　　得最上樂
　若散亂樂　　不久有怖　　若解脫樂
　樂定無盡　　百千萬億　　般都摩人
　樂住名利　　妄亂所賺　　妄亂之上
　有四種過　　若離妄亂　　破世間怨
　彼妄亂行　　多疑多怖　　多難多苦
　展轉輪回　　無有窮盡　　四過離一
　獲樂無邊　　汝等天人　　一心散亂
　障覆一切　　無漏善法　　云何而得
　寂靜安樂　　若樂自利　　修善思惟
　煩惱苦等　　于后不生　　若諸天眾
　所著欲樂　　虛妄不實　　一切不久
　從幻化生　　彼不知見　　幻化自性
　而不決定　　遠離安樂　　恒生眾苦
　實言告汝　　若人恒善　　世所敬愛
　賢圣圍繞　　后生天上　　受天妙樂
　若復行施　　得一切人　　心生敬喜
　后得富貴　　施果如是　　若行忍辱
　后生天上　　無所怖畏　　世人愛重
　名稱遠聞　　面貌端嚴　　具足朋友
　受天妙樂　　彼等有情　　由如一切
　世間父母　　能破罪暗　　譬如日光
　住意最上　　為慈悲寶　　出生善根
　通達諸法　　雖復在家　　若住正見
　彼智解脫　　輪回枷鎖　　罪友不生
　人獲安樂　　聞未聞法　　聞之不退
　超諸惡趣　　得生天上　　心善無垢
　諸過不生　　離染清凈　　善知報應
　解微妙義　　絕諸過罪　　譬如虛空
　不住于泥　　得寂靜果　　深信三寶
　獲無所畏　　與諸天眾　　尊敬如來
　信受佛教　　蒙法救護　　生我有果
　生身有愛　　淪溺無邊　　此苦難窮
　十六分苦　　不及此一　　少味多怖
　恒賺有情　　喻乾闥城　　智者寧信
　說殺眾生　　至命終時　　樂不隨行
　都無所得　　種種眾生　　有種種心
　種種業行　　輪回枷鎖　　一步隨去
　生復有死　　愚癡迷惑　　真實自性
　而不覺悟　　無常大怖　　隨彼眾生
　來而復去　　散亂不知　　境界天迷
　如逢蛇螫　　墜墮天人　　此苦無等
　父母妻子　　男女眷屬　　親友知識
　不可代受　　味著境界　　樂欲迷深
　不覺死王　　大苦速至　　云何方便
　令離苦惱　　若無愛欲　　苦不能害
　亦復不生　　地獄餓鬼　　傍生之類　

爾時帝釋天主。復說頌曰

　人行邪道　　欲見正真　　如手探水
　而取其火　　若復無因　　何所有果
　散亂無德　　利益何生　　破壞天人
　此意若生　　迷欲適悅　　后得無常
　心大熱惱　　境界不迷　　欲火不發
　名稱不貪　　安樂最上　　若復一心
　貪愛世樂　　十六分罪　　不及此一
　若發大信　　解脫輪回　　愛盡境亡
　見無為樂　　禪樂相應　　無嗔無喜
　彼善若生　　無復輪回　　究竟彼岸
　若有欲心　　而求快樂　　被業繩牽
　墜墮地獄　　得一切苦　　誰人救解
　往而復來　　從業因生　　無前中后
　非今后世　　作過無明　　墮人惡趣
　是知自愚　　行散亂毒　　浮生頃刻
　迷愚不覺　　后無常位　　乃可知苦
　若生有苦　　怖彼無常　　作意妙法
　彼救為實　　真成安樂　　如斯言說
　實為利益　　令心行善　　速得安樂
　樂中最上　　決定無失　　天若迷惑
　不依彼法　　而作亂意　　生墮地獄
　無有出期　

彼有飛禽。名種種鬘覺悟彼天。而說頌曰

　種種業生　　隨彼天人　　知不依法
　彼后熱惱　　世間所有　　種種善果
　園林花鬘　　階道樓閣　　適悅身心
　如作善業　　得見彼果　　天人業因
　有上中下　　天非作彼　　無彼彼果
　癡降天人　　迷種種行　　彼意若迷
　不見大怖　　失自利行　　種種愛樂
　求種種果　　迷心作業　　天無戒行
　如夜無燈　　而覓光明　　因與果等
　真實可修　　真如智果　　得有樂分
　離命無果　　離燈無光　　離戒無天
　若離智慧　　而無解脫　　若離解脫
　而無安樂　　百般求救　　方脫愛身
　智者離我　　無此業樂　　一切有罪
　而復不生　　得彼利益　　一切圣人
　無垢所說　　百千劫人　　樂欲境界
　耽著不足　　一心不舍　　漸漸增長
　增長彼毒　　須臾墜墮　　智知德過
　此法師相　　德過無知　　此迷行相
　德處生德　　過處亦然　　知真過德
　恒獲安樂　　德過難知　　離彼智故
　何智最上　　天行境界　　彼意無智
　百愿無能　　得彼安樂　　如作大業
　最上戒果　　得作人天　　微妙適悅
　最為第一　　根門顛倒　　邪取境界
　若降此心　　得天快樂　　福樂苦惱
　自作自受　　作罪決定　　如住怨家
　作善亦然　　如親善友　　若意速辦
　清凈福力　　當得人天　　如流赴海
　恒行惡境　　惡行相應　　決定無益
　彼岸智種　　若意愛樂　　得苦非法
　非法快樂　　即成魔苦　　此苦樂相
　二俱平等　　若人有智　　厭苦忻安
　滅忍妙法　　而可奉行　　苦之與樂
　無因不見　　種種苦樂　　各別因生
　眾生自行　　多劫多生　　一切業果
　種種不失　　若樂行法　　守護正法
　得生天上　　受妙快樂　　迷法之人
　遠離正法　　無得利益　　墮輪回獄
　法眼若開　　癡不降心　　見此快樂
　如雨下地　　虛妄不實　　作意佛剎
　心植法種　　癡盲戒法　　樂行非法
　行非法道　　心賺輪回　　人得罪久
　若此心行　　自性輕浮　　種種顛倒
　剎那不住　　幻化非實　　如乾闥城
　纏縛智識　　速宜省悟　　天人散亂
　愛貪境界　　被境誤賺　　命墮不知
　快樂虛妄　　一切不定　　諸天作樂
　不久即滅　　迷轉天眾　　生生亦然
　生法虛假　　彼計真實　　生法不定
　彼計決定　　行彼怖法　　纏縛壽命
　墜墮天人　　如唾落地　　女心顛倒
　虛妄誑賺　　若復舍離　　得第一樂
　女人顛狂　　嚴飾不恒　　惑詐巧言
　移性不定　　譬如游蜂　　逢花即采
　無花即舍　　女人亦爾　　有財即募
　無財即舍　　女心妒惡　　等彼黑毒
　又復女人　　難為共住　　如風大起
　如火大熾　　如空大遍　　誰能收把
　女人易性　　機便百般　　亦莫收把
　若一女人　　為惡業因　　破解脫行
　成病死難　　若多女人　　生其煩惱
　為彼世間　　種種留難　　幼少女人
　愚迷增長　　自性顛狂　　無明熾盛
　如日放光　　又復女人　　無實愛戀
　如彼燈焰　　彼實為怨　　如蠅[口*(一/巾)]瘡
　愛彼有財　　非愛無財　　若有財物
　女人樂住　　若無財物　　云何可住
　無與財利　　而不親近　　性行差別
　心能喻大　　無降女者　　如人隨順
　承事如如　　亦復棄背　　女多虛誑
　如花蓋蛇　　女人肉心　　如灰覆火
　色蓋亦爾　　適悅不善　　身如毒樹
　生彼毒花　　勿須親近　　一向欲境
　愛著女人　　今世后世　　人無快樂
　無明迷醉　　顛狂懈怠　　愛味行罪
　不見人賢　　智者知法　　深信因果
　發精進心　　猛利修行　　遠離女色
　人獲勝善　　人行女地　　如履黑網
　智者不著　　得盡魔界　　一切禁戒
　女戒第一　　何不離女　　智者遠離
　得寂靜樂　　彼女人縛　　猛火器仗
　不能燒截　　眾生強力　　不可調伏
　我離彼故　　一心天上　　舍彼快樂
　生夜摩天　　得無盡樂　　快樂中大
　此等眼耳　　鼻舌身意　　于彼色聲
　香味觸法　　六根不住　　此諸天眾
　恒行渴欲　　而無有足　　如火自性
　能燒草木　　何時有足　　彼六根火
　猶豫不決　　燒此有情　　都無知覺
　此散亂地　　不行道法　　離彼散亂
　所愛境界　　人隨自業　　得住真實
　女人生愛　　其心難御　　隨自業因
　生有別離　　如是觀察　　女人顛倒
　生離別處　　若覓快樂　　心住狂惑
　行欲女人　　如親惡友　　意在三非
　身得四苦　　是故恒離　　欲毒之大
　快樂苦惱　　隨自業牽　　若于天上
　著五欲樂　　天人宮色　　不久隨墮
　佛見真空　　得解脫道　　說彼輪回
　一切由業　　女人為愛　　得過最上
　無決定心　　如日無暗　　如火無冷
　女人薄信　　無愛亦然　　如地如風
　動靜不等　　女人恩害　　不等亦然
　人雖一心　　多行恩戀　　彼意非恒
　時頻遠離　　喻如鸛鵲　　立望空池
　又如大山　　未見能行　　亦如大河
　未見逆流　　女人亦然　　未見實愛
　生為過網　　障礙人法　　譬如日光
　不離日體　　如彼諂愛　　不離女人
　雖復美言　　給賜財物　　而彼女心
　難降如火　　意悅平和　　艱難舍離
　一念生過　　尋便忘恩　　女人鄙惡
　難降如火　　宜速舍離　　遁跡山林
　求寂妙樂　　天人發意　　迷欲快樂
　不悟惡怖　　必損命壽　　生在彼天
　決定無常　　如夜日沒　　是故三界
　大夜無常　　可等日沒　　若求出要
　彼作利益　　行三聚戒　　彼業報應
　得妙快樂　　天復散亂　　無一念心
　別作善業　　彼樂必盡　　愛欲不善
　當獲大苦　　余苦十六　　不及一分
　善哉善業　　欲心無足　　如采魚人
　貪魚亦爾　　欲纏覆心　　如眠長夜
　迷愛相續　　無常不覺　　后見苦相
　方知彼果　　又此欲惡　　先如賢友
　后無利行　　若信彼欲　　盲智慧眼
　后墮地獄　　如落山崖　　不散亂行
　最上善友　　恒救護人　　是求善友
　散亂為怨　　此毒最惡　　佛說散亂
　入惡趣道　　若迷散亂　　愛樂境界
　彼迷過人　　恒得苦惱　　若有苦怖
　無智觀察　　彼等傍生　　不得天人
　上妙快樂　　若彼天人　　愛樂飲食
　及著淫欲　　心行傍行　　當處傍生
　若無分別　　非知德業　　若知心法
　知業亦然　　于此嬉戲　　住無常舍
　得無常時　　受苦難果　　若怖無常
　起大智慧　　思惟正法　　深樂經典
　是真智者　　一切貪愛　　無常怨家
　快樂盡時　　壞一切命　　彼得無常
　最大惡處　　余不可救　　唯依正法
　是真歸仗　　深心諦觀　　無常之根
　散亂為本　　先治攀緣　　后去無常
　得法命樂　　說此第一　　此不散亂
　可行天道　　善知苦縛　　解脫亦然
　不離散亂　　為善快樂　　已善非善
　如云散滅　　若人精進　　發勇猛力
　拒捍魔軍　　得彼寂靜　　上妙安樂
　若人邪亂　　不行善行　　宿善業盡
　當墮地獄　　若人一心　　靜諸不善
　離諸苦惱　　當獲福樂　　若降諸根
　不染罪法　　境界亦然　　離諸纏縛
　及輪回道　　等彼黃金　　不住塵垢
　出生死難　　一切清凈　　若散亂行
　不過六根　　塵事不生　　一切利益
　具大安樂　　適悅充足　　若彼天人
　身心清凈　　女色不著　　如魚履水
　塵埃永離　　智慧亦然　　是故天上
　遠離女色　　作意欲愛　　定得纏縛
　迷一切法　　事與非事　　斯人薄祐
　遠離涅槃　　親近法師　　得真法智
　行法求果　　如是成就　　心恒離妄
　調伏諸根　　得到彼岸　　由彼智慧
　意牽不住　　纏縛境界　　智者能除
　為彼世間　　解法之師　　天上園林
　自在游戲　　多獲快樂　　適悅境界
　若能棄舍　　作彼善業　　心靜安樂
　是為甚難　　生夜摩界　　若離散亂
　虛妄攀緣　　生彼天者　　數及俱胝
　及缽都摩　　得自業果　　若心難調
　作彼業果　　因心輪轉　　眾生迷此
　十二緣起　　展轉輪回　　過現未來
　人間天上　　一切有情　　皆由心作
　妙高山頂　　琉璃之地　　帝釋圣賢
　于此恒住　　別有山峰　　琉璃所成
　乾闥婆住　　人不能到　　一切地位
　林樹園苑　　散別各住　　適悅其意
　人不能到　　最上金地　　有蓮花池
　琉璃所成　　人不能到　　復有流泉
　及諸池沼　　眾鳥群集　　往來游戲
　殊妙第一　　人不能到　　宮殿車乘
　最上莊嚴　　諸天住此　　人復遠離
　人遠離故　　欲境所賺　　如是世苦
　心無怖畏　　轉復愚頑　　行彼輪回
　恒受眾苦　　如繩纏縛　　如籠覆鳥
　彼上一一　　殊妙天界　　而不得生
　世間女縛　　破壞善法　　增長生死
　若人貪著　　被死魔軍　　競來破壞
　散亂之性　　迷著女人　　得無常時
　自受業果　　山林蓮花　　流泉浴池
　彼可嬉戲　　何愛女人　　決定得彼
　生死大患　　恒貪名利　　得患亦然
　彼女人縛　　多作貪愛　　難可調伏
　而為大患　　違損世間　　一切有情
　若此女縛　　世間欲貪　　為過最大
　一心思惟　　知過實然　　欲過既深
　不墮何去　　彼一切人　　降心離欲
　遠離女人　　生夜摩天　　彼有光明
　如日如星　　隨身照耀　　乘虛適悅
　一切亦然　　是彼光明　　天人具足
　一切如是　

天主見彼之眾。于其光明取相執著。而宣金字偈文。如說頌曰

　天身無垢膩　　恒修清凈行
　散亂不令生　　長獲于快樂
　非揀樂與苦　　老少及中年
　上族并下族　　不免死王壞
　有主無主者　　力與非力輩
　丑陋及端嚴　　不免死王壞
　王侯及臣從　　在家與出家
　或善或非善　　不免死王壞
　富貴與貧寒　　有德及無德
　若女若男身　　不免死王壞
　曠野及山川　　水中與陸地
　主客禽畜等　　不免死王壞
　睡與非睡者　　吃食與不食
　一切在世間　　不免死王壞
　地上與天上　　此界及他方
　輪轉亦復然　　不免死王壞
　厚福及薄福　　剛強與柔和
　患病及身安　　不免死王壞
　餓鬼與傍生　　人與非人等
　無力亦無能　　豈免死王壞
　欲界與色界　　一切天人住
　福壽消盡時　　不免死王壞
　上至無色界　　一切諸天眾
　住三摩缽底　　不免死王壞
　三界情非情　　一切如幻化
　離系出世者　　非彼死王侵
　知此無常力　　一切欲愛生
　墜墮受輪回　　展轉無窮已
　耽味世間境　　因欲生煩惱
　違損如毒蛇　　永沈于地獄
　無常有情難　　作善而無力
　輪轉于世間　　皆由心所造
　迷欲行散亂　　樂欲五塵境
　愛索縛天人　　墜墮于惡趣
　天人行散亂　　一切快樂貪
　不住譬懸河　　身墮都無覺
　著彼快樂者　　命險若臨崖
　天眾不能觀　　如盲履非道
　迷欲著樂者　　不如于盲人
　迷欲墮三涂　　盲人卻非墮
　是故依欲行　　不如無目者
　于欲而無厭　　寧知心自迷
　墜墮不離心　　恒作無功利
　若行欲愛者　　無智無知識
　念念欲苦生　　云何復行欲
　此所招欲果　　如得惡朋友
　牽入無常宮　　恒時住惡趣
　人死不復活　　如流去無反
　欲樂亦復然　　一切成虛幻
　一切眾生命　　生滅若浮漚
　流年少不回　　急急如逝水
　生老無常苦　　一切皆盡有
　天人不覺知　　心恒而散亂
　若起無垢慧　　作意清凈行
　易得世間身　　永不入惡趣
　未生善令生　　已生令增長
　所作善隨心　　自身果亦爾
　善心見欲境　　如觀器杖毒
　不善著欲境　　迷心得適悅
　諸根為善惡　　皆由于自心
　心起煩惱集　　而得善惡果
　智者正覺察　　觀色平等空
　斷除苦集緣　　何各而有果
　熾然諸境界　　一切因自心
　心善若調伏　　如色空平等
　如彼一窼稻　　莖等色相別
　心行亦復然　　種種生煩惱
　彼稻喻心王　　心王作諸行
　稻生莖等別　　世心亦如是
　散亂貪欲色　　色境喻浮云
　不覺苦果生　　而隨業相轉
　彼既見此苦　　天人何樂欲
　若恒生欲愛　　遠離一切善
　是故智慧人　　于欲而舍離
　苦實恒苦空　　是苦自行相
　苦果既無常　　智者非所樂
　境界虛誑心　　心迷無知業
　天人墜墮時　　業牽無所覺
　設生夜摩天　　自性成虛幻
　愚盲無智眼　　不見貪慢垢
　墜墮得無常　

是時妙德。即說頌曰

　無常覺眼視　　衰相自焚燒
　設住兜率天　　報盡如燈滅
　大力十二支　　為輪布法界
　業報流轉時　　生滅各不定　

妙法圣念處經卷第八集伽他頌訖