　　No. 809 [No. 808]

佛說乳光佛經

　　　　西晉月氏三藏竺法護譯


聞如是。一時佛游維耶離梵志摩調音樂樹下。與八百比丘眾千菩薩俱。國王大臣人民。及諸天龍鬼神。共會說經。時佛世尊適小中風當須牛乳。爾時維耶離國有梵志名摩耶利。為五萬弟子作師。復為國王大臣人民所敬遇。豪富貪嫉不信佛法不喜布施。但好異道常持羅網。覆蓋屋上及其中庭。欲令飛鳥不侵家中谷食之故。所居處去音樂園不近不遠。于是佛告賢者阿難。持如來名往到梵志摩耶利家。從其求索牛乳湩來。阿難受教著衣持缽到其門下。梵志摩耶利適與五百上足弟子。欲行入宮與王相見。時即出舍值遇阿難。因問言。汝朝來何其早。欲何所求。阿難答曰。佛世尊身小不安隱。使我晨來索牛乳湩梵志摩耶利默然不報。自思惟。我若不持乳湩與阿難者。諸人便當謂我慳惜。這持乳與。諸余梵志便復謂我事瞿曇道。進退惟宜。雖爾續當指授與弊惡牛自令阿難[穀-禾+牛]取其乳。又是瞿曇喜與我等共諍功德。常欲得其勝。當使是弊惡牸牛抵殺其弟子。即可折辱其道便見捐棄。我可還為眾人所敬。阿難得乳若不得乳。趣使諸人明我不惜。為牛所殺不能得乳。我意已達于我無過。梵志摩耶利。時謀議是事已即告阿難。牛朝已放在彼塹里。汝自往[穀-禾+牛]取其乳湩。摩耶利敕其兒使言。汝將阿難示此牛處。慎莫為捉取牛乳湩。試知阿難能得乳不。時五百弟子聞師說是悉大歡喜。即復共疑怪。阿難向者所說事。則相謂言。寂志瞿曇常自稱譽。我于天上天下最尊。悉度十方老病死。佛何因緣自身復病也。五百梵志共說此已。爾時維摩詰來欲至佛所。道徑當過摩耶利梵志門前。因見阿難即謂言。何為晨朝持缽住此。欲何求索。阿難答曰。如來身小中風當須牛乳。故使我來到是間。維摩詰則告阿難。莫作是語。如來至真等正覺身。若如金剛眾惡悉已斷。但有諸善功德共會。當有何病。默然行。勿得效外道誹謗如來。復慎莫復語。無使諸天龍神得聞是聲。十方菩薩阿羅漢皆得聞此言。轉輪圣王以輪在前。用無數德故常得自在。何況從無央數劫。布施于一切人。如來至真等正覺。無量福合會成如來身。阿難。莫復使外道異學梵志得聞是不順之言。何況世尊身自有病不能療愈。何能救諸老病死者。如來至真等正覺是法身非是未脫之身。佛為天上天下最尊無有病佛病已盡滅。如來身者。有無數功德眾患已除。其病有因緣不徒爾也。阿難。勿為羞慚索乳。疾行慎莫多言。阿難聞此大自慚懼。聞空中有聲言。是阿難。如長者維摩詰所言。但為如來至真等正覺。出于世間在于五濁弊惡之世故。以是緣示現。度脫一切十方貪淫嗔恚愚癡之行故。時往取乳。向者維摩詰雖有是語莫得羞慚。阿難爾時大自驚怪。謂為妄聽。即還自惟言。得無是如來威神感動所為也。于是五百梵志。聞空中聲所說如是。即無狐疑心。皆踴躍悉發無上正真道意

爾時梵志摩耶利內外親屬。及聚邑中合數千人。皆隨阿難往觀牛。阿難到即住牛傍自念言。今我所事師作寂志者法。不得手自[穀-禾+牛]取牛乳也。語適竟。第二忉利天帝座即為動。便從天來下化作年少梵志被服因住牛傍。阿難見之心用歡喜。謂言年少梵志請取牛乳。即答阿難。我非梵志。是第二忉利天帝釋也。我聞如來欲得牛乳。故舍處所來到此間。欲立本德故。阿難言。天帝位尊何能近此腥穢之牛。帝釋答曰。雖我之豪何如如來尊。尚不厭倦建立功德。何況小天。我處無常皆當過去。今不立德食福將盡后無所怙。阿難報釋。設欲為我取牛乳者惟愿用時。釋應曰諾。尋即持器前至牛所。時牛靜住不敢復動。其來觀者皆驚怪之。年少梵志有何等急。來為瞿曇弟子而取牛乳。若儻為是弊惡牛所抵踏死。奈何不自令寂志前取牛乳。帝釋爾時即為阿難[穀-禾+牛]取牛乳。而說偈言

　今佛小中風　　汝與我乳湩
　令佛服之差　　得福無有量
　佛尊天人師　　常慈心憂念
　蜎飛蠕動類　　皆欲令度脫　

爾時犢母即為天帝釋。說偈言

　此手捫摸我　　何一快乃爾
　取我兩乳湩　　置于后余者
　當持遺我子　　朝來未得飲
　雖知有福多　　作意當平等　

于是犢子。便為母說偈言

　我從無數劫　　今得聞佛聲
　即言持我分　　盡用奉上佛
　世尊一切師　　甚難得再見
　我食草飲水　　可自足今日
　我作人已來　　飲乳甚多久
　及在六畜中　　亦爾不可數
　世間愚癡者　　亦甚大眾多
　不知佛布施　　后困悔無益
　我乃前世時　　慳貪坐抵突
　復隨惡知友　　不信佛經戒
　使我作牛馬　　至于十六劫
　今乃值有佛　　如病得醫藥
　持我所飲乳　　盡與滿缽去
　令我后智慧　　得道愿如佛　

時天帝釋即為阿難。取牛乳湩得滿缽去。阿難得乳意甚歡喜。于是梵志。從聚邑中來出觀者。悉聞此牛子母所說。皆共驚怪展轉相謂言。此牛粗常時弊惡人不得近。今日何故柔善乃爾。想是阿難所感發耳。瞿曇弟子尚能如此。何況佛功德威神變化。然而我等不信其教。即時歡喜信解佛法。梵志摩耶利門室大小。聚邑男女合萬余人。皆悉踴躍。遠塵離垢逮得法眼。阿難持乳還至佛所。是時世尊適為無數千人說法。阿難即前更整衣服長跪叉手。而白佛言。向者奉使詣梵志摩耶利家索乳。牛之子母便作人語。我聞其言大驚怪之。佛告阿難。是牛子母悉說何等而汝意疑。阿難白佛。此摩耶利有一牛。大弊惡喜抵踏人。家中人使初不敢近。主雖不得[穀-禾+牛]取乳者但令產乳。是牛自產犢大且好。勝于余犢百千倍也。梵志密敕兒。使制不得令而我取乳。我自念言。沙門法不應手自取。言適竟。第二忉利天帝。即來下化作年少梵志被服因住牛邊。我言。倩卿[穀-禾+牛]取牛乳。帝釋言諾。便前取乳。即告牛言。今世尊小中風當用乳。汝與如來乳者得福無量。于是牛語答帝釋言。取我兩乳。置兩乳湩以遺我子。犢在母邊。聞世尊名心大歡喜便語母言。持我乳分盡用上佛。如來世尊天人所師甚難得值。我作人時飲乳大久。作畜生時亦復如是。世間愚癡者甚大多。不知布施后世當得其福。我乃前世坐隨惡友。不信經道喜行抵突。是故使我墮牛馬中。十六劫乃得聞佛聲。悉持余乳用上如來。愿后智慧得道如佛。牛母犢子說事如是。佛告阿難。實如牛子母所說。佛言。諦聽我之所言。此牛子母乃昔宿命時曾為長者。大富樂饒財寶。復慳貪不肯布施。不信佛經戒。不知生死本。常喜出錢財外人來從舉息錢。日月適至喜多債息無有道理。既償錢畢復謾抵人言其未畢。但坐是故。墮畜生中十六劫。今聞我名歡喜者何。畜生之罪亦當畢。是故聞佛聲。便有慈心以乳與佛。用此因緣當得解脫。佛爾時笑五色光從口出。天地為大震動。光照十方還繞身三匝分為兩分。一分入臍中。一分從頂入便不復現。于是阿難即前長跪叉手白佛言。佛不妄笑。會當有緣。佛告阿難。汝所問者大善。何以故。此牛子母卻后命盡。七反生兜術天及梵天上。七反生世間。當為豪富家作子。終不生三惡道。所在常當通識宿命當供養諸佛。為懸繒幡蓋散華燒香受持經法。牛母從是因緣。最后當值見彌勒佛作沙門。精進不久當得羅漢道。犢子亦當如是。上下二十劫竟。當得作佛號曰乳光。國土當名幢幡光明。乳光如來得作佛時。當度天上天下萬民及蜎飛蠕動之類。其數當如恒沙數。爾時國中人民皆壽七千歲。被服飲食。譬如北方尊上天下。佛在世間教授四萬歲。般泥洹后經法住止萬歲乃盡。佛告阿難牛之子母。以好心善意布施與如來乳湩俱得度脫。如畜生尚有善心。何況作人六情完具。能別知好丑。而不信明生所從來死所趣向。復不知佛經戒。不信布施后世當得其福。人但坐慳。貪故還自欺身。心念惡口言惡身行惡。愚癡之人皆由是不得解脫。說經已。會中五百長者子悉發無上正真道意。三千八百梵志本不信佛法。聞經踴躍歡喜。應時得須陀洹道。五百人本不信生死罪福。見佛變化悉受五戒為清信士。佛說經已。比丘眾長者梵志人民。皆大歡喜。稽首佛足而退佛說乳光佛經