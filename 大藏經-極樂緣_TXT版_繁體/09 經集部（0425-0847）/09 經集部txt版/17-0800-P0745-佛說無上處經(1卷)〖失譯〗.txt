　　No. 800

佛說無上處經

　　　　失譯人今附東晉錄


如是我聞。一時佛在舍衛國祇樹給孤獨園。爾時世尊告諸比丘。有三無上處。汝等諦聽。當為汝說。諸比丘白佛。唯然受教。佛告比丘。三無上處者。一佛無上處。二法無上處。三僧無上處。若諸眾生。兩足四足無足多足。若色無色。想無想。非想非無想。如來于中說無上處。諸比丘。若有眾生能于佛無上處。起信向心者。于天人中。得無上果報。諸比丘。是名初無上處。復次諸比丘。于有為無為色無色法離欲法。為無上處。諸比丘。若有眾生。能于此法無上處。起信向心者。于天人中。得無上果報。諸比丘。是名第二無上處。復次諸比丘。僧無上處者。若僧若群若叢聚若徒眾中。如來弟子僧。為無上處。諸比丘。若有眾生。能于此僧無上處。起信向心者。于天人中。得無上果報。是名三無上處。時諸比丘。聞佛所說。歡喜奉行佛說無上處經