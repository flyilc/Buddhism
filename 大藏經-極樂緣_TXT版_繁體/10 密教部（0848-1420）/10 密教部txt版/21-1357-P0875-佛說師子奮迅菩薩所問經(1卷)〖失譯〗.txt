　　No. 1357 [Nos. 1356, 1358, 1359]

佛說師子奮迅菩薩所問經

　　　　失譯人名今附東晉錄


如是我聞。一時佛在阿耨大池邊龍王宮中。與大比丘僧五百人俱。大菩薩眾滿足千人。皆得陀羅尼。住于十地應紹尊位。一生當得阿耨多羅三藐三菩提。于諸法界通達無礙。以大莊嚴而自莊嚴。于佛智德心無疑滯。爾時有一菩薩。名師子奮迅。來在會坐。即從座起整衣服。偏袒右肩右膝著地。合掌向佛白佛言。世尊若有眾生。以敬信心供養佛者得幾許福。佛告師子奮迅菩薩言。善男子莫作是言。所以者何。若供養佛論其福聚無量無邊。何以故。如來成就無量戒身定身慧身解脫身解脫知見身故。師子奮迅若有眾生見一切智。清凈信心供養恭敬尊重贊嘆。施諸所安衣服飲食臥具醫藥安身所須。以如是等現在供養。若復有人于佛滅后供養舍利如芥子許。是二人福正等無異。復次師子奮迅。若有在家菩薩。以如須彌山等七寶聚。供養聲聞緣覺乘人。復有出家修道之人。因菩提心持一小錢以用布施。此福勝前百分千分。百千萬億分阿僧祇分不可稱計。算數譬喻所不能及。復次師子奮迅。若有眾生百千歲中。以一切樂具現在供養于佛世尊。若復有一人于佛滅后。若以一華供養如來。若掃灑佛塔若涂治塔地。燒香然燈幡蓋伎樂以供養佛。作如是言。南無佛陀。于無量阿僧祇劫備修苦行。集諸功德成等正覺。利益成就無量眾生。若能如是起真實心供養佛者。是人于后若一劫若百劫若千萬劫。不墮惡道。復次師子奮迅。有陀羅尼名曰花聚。我今為欲利益安樂饒益多眾生故。憐愍世間利安天人故。今當說之。師子奮迅若有受持此花聚陀羅尼者。是人常得宿命智通。后終不墮三惡道中。生無難處不離三寶。終不生于下賤之家不離念佛。所往受生諸根不缺。生生不失菩提之心。生得種種甚深辯才。常見十方阿僧祇佛。爾時世尊即說此陀羅尼

多噠咃　屠邏濘　陀羅尼　牟濘　波邏娑散濘　悉題戰題攡　那牟支　涅呵攡盧伽波[口*提]　佛[口*提]波提　[口*提]攡　迦羅[口*知]郁迦吒羅殊波竭汦　汦殊波[口*提]　肥舍　邏佛提　旦摩婆嘶　阿叉蛇兮　波伽汦　阿滅律多兮　波休多題汦殊伐　[口*提]呢[口*提]蛇　三摩頞汦　汦殊伽邏伐[口*提]　[口*提]拏佛提　因提利蛇佛提　莎訶

師子奮迅。若有聞是花聚陀羅尼名。以凈信心憶念誦持。欲修行者。應用二月三月八月行之。從月八日修念佛心乃至十五日。晝三時夜三時一心念佛。以香花燈明供養三寶。至十五日見一切佛。乘蓮華座而為說法。得陀羅尼憶念堅固意志明了。從是以后乃至菩提。一切所聞憶持不忘。一切經書工巧伎術一切三昧。心得清凈除見四諦。何以故。此法無漏所攝故。說是法時。師子奮迅菩薩。及諸菩薩比丘。天龍夜叉乾闥婆阿修羅世人非人。聞佛所說歡喜奉行

佛說師子奮迅菩薩所問經