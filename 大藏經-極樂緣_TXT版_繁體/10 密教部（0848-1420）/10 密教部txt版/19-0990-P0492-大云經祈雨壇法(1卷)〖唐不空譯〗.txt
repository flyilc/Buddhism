　　No. 990

大云經祈雨壇法

若天亢旱時。欲祈請雨者。于露地作壇。除去瓦礫及諸穢物。張設青幕。懸青幡。香泥涂拭作一方壇。于壇中畫七寶水池。池中畫海龍王宮。于龍宮中有釋迦牟尼如來經說法相。佛右畫觀自在菩薩。佛左畫金剛手菩薩等侍衛。于佛前右畫三千大千世界主輪蓋龍王。佛前左畫難陀跋難陀二龍王。于壇四方。用瞿摩夷汁各畫一龍王。于東方畫一龍王。一身三頭。量長三肘。并眷屬圍繞。又于南方畫一龍王。一身五頭。量長五肘。并諸眷屬。又于西方畫一龍王。一身七頭。量長七肘。并眷屬圍繞。于北方又畫一龍王。一身九頭。量長九肘。并眷屬圍繞。皆在叆叇青黑云中。半身已下如蛇形。尾在池中。半身已上如菩薩形。皆合掌從池涌出。于壇四角。置四清水瓶。隨其力分。飲食果子等皆染作青色。以殷凈心布列供養。燒香散青色華。道場中所用皆作青色。祈雨之人若是出家苾芻。應具律儀。若俗士應受八戒。作法之時。吃三白食。每日香湯沐浴。著新凈青衣。于壇西面。以青物為座。即以香涂手。先應三密加持自身。及護壇場。案上置此大云經。于一切有情起大慈悲心。至誠請一切佛菩薩加持。晝夜虔誠。讀此大云經。或二人三人乃至七人更替讀誦。經聲不應間斷。亢旱之時。如是依法讀此大云經。或經一日二日乃至七日。定降注甘雨。若災重不雨。更作必降甘雨。假使大海或有過限越潮。依此經作法轉讀。無不應效。應發愿讀經所生功德回向諸龍。愿皆離諸苦難。發無上菩提心。為一切有情降注甘雨

大云經祈雨壇法