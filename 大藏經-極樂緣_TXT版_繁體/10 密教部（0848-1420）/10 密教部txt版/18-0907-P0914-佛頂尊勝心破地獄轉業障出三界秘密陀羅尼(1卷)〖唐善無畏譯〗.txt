　　No. 907 [cf. No. 905]

佛頂尊勝心破地獄轉業障出三界秘密陀羅尼

　　　　中天竺國三藏善無畏奉　詔譯


(四)名金剛鼓。(二)口開舌舉震法界宮。蓮華藏諸如來出定。即以摧破地獄滅七遍之殃。起教菩薩(善住天子也)說五字秘密。執本授。如法布字。人主頂戴乎冠中。萬國清泰。節度觀察。旌旗上書寫真言。四方晏靜。專城太守鎮遏總戎。鼓角上題字嚴警。遠聞妖氣潛。熾盛布千里。苗稼洪潤人無災疾。地土神祇風恬雨順。(一)瑜迦事法約有千條。略述少分。(三)念誦加持戰鼓上書。賊軍自降一人不損焉。(五)佛言。阿字金剛部主肝。鑁字蓮華部主肺。[卄/覽]字寶部主心。唅字羯磨部主胃。欠字虛空部主脾。山海大地從阿字出。江河萬流從鑁字出。金玉珍寶日月星辰火珠光明從覽字成。五谷五果眾花開敷因唅字結。秀香美人天長養顏色滋味端正相貌福德富貴從欠字莊嚴。阿字是東方阿閦如來。鑁字西方阿彌陀如來。覽字是南方寶生如來。唅字北方不空成就如來。欠字是上方毗盧遮那大日如來。阿字甚深空寂之體。取之不可取。舍之不可舍。萬法之母。大灌頂王阿字是也。阿字是難信之法。小乘律師特勿令見。此本五部梵本四十萬言出。毗盧遮那經金剛頂經采集要妙。最上福田。唯此五字真言。誦者所獲功德不可比量不可思議不可說也。金剛頂經五部真言。受持讀誦觀照理性。令人獲福。骨堅體健。永無災障及諸病苦。攝養長壽(五藏曼荼羅是五部法身)阿金剛地部一(阿字作地觀金剛座觀)鑁金剛水部二(鑁字作水觀蓮華觀)覽金剛火部三(覽字作日觀)唅金剛風部四(唅字作月觀)欠字金剛空部五(欠字作空觀)如來體性無生觀　右五部真言。是一切如來無生甘露之珍漿醍醐佛性之妙藥。一字入于五藏萬病不生。況修日觀月觀。即時修得佛身空寂　五分法身義。阿鑁覽唅欠　右上五法身真言。若日誦一遍或七遍二十一遍或四十九遍者挍量功德。一遍福如轉藏經一百萬遍。何況禪寂坐入定門。從阿字觀諦審分明。如日照空。即是了見佛性。所獲福無有比量。秘藏文句實不思議。只恐聲聞法師。小乘持律者。生疑不信反益其罪。譬如王有稚子偏最憐念庫藏殄寶傾竭不惜。唯不與干將鏌鎁恐不解運用故傷其體。是故如來密傳大菩薩。不與聲聞劣慧。已下三個真言是三種悉地。成就法中立上中下品差別也

阿羅波遮那(此是下品悉地真言)是名出悉地。能生根莖遍滿四方。誦一遍。如轉藏經一百遍

阿微羅[合*牛]佉(此是中品悉地真言)大日經悉地品。名降伏四魔解脫六趣滿足一切智智金剛字句也。是名入悉地。能生枝葉。遍滿四方。光明晃曜入佛法界。名入悉地。若誦一遍。如轉藏經一千遍

阿鑁藍唅欠(是上品悉地真言也。以前五三印真言。順一遍逆一遍。次順旋轉四遍。次逆旋轉四遍。此即利益一切眾生皆以悉地義也)是名秘密悉地。亦名成就悉地。亦名蘇悉地。蘇悉地者遍法界也。成就佛果。證大菩提。法界秘密言。光明遍滿。唯佛與佛能入此門。緣覺聲聞不能照。此亦名秘密悉地。若誦一遍。當如轉藏經一百萬遍。出悉地從足至腰。入悉地從臍至心。秘密悉地從心至頂。如是三悉地。出悉地化身成就。入悉地報身成就。秘密悉地蘇悉地法身成就。即是三種常身正法藏。是故稽首禮毗盧遮那佛

　稽首毗盧遮那佛　　開敷凈眼如蓮華
　三界調御天人師　　大菩提心救世者
　深妙真言加持法　　流入無生阿字門
　白毫無相正遍知　　圓滿恒照如日月
　阿閦寶生救世者　　彌陀成就不空王
　咸于悉地吉祥輪　　傳斯妙法化諸有
　慈心自在降三世　　金剛薩埵不動尊
　無違誓愿應時期　　瑜伽事畢還金剛
　我依毗盧遮那佛　　開心智印建標儀
　無量功德普莊嚴　　同入總持諸善逝
　愿共有緣修學者　　安住無上清凈海　

佛頂尊勝心破地獄法一卷(以后雜要文也)

本批云。治歷二年六月一日。于肥前國。以但石藏圣御房本書寫畢。僧靜暹

貞和二年丙戌七月十八日。自金剛王院僧正御房御手下賜之畢。權少僧都文海(五十四歲)

天明元年辛丑閏七月十七日。以宇治慧心院藏。本寫得訖。慈忍

八家秘錄云。尊勝破地獄陀羅尼儀軌一卷(是三種悉地法)應知所明法未顯題額。是故有此注記。蓋是此本乎

時享和改元秋七月挍以上木

　　　　　　　　豐山輪下快道志