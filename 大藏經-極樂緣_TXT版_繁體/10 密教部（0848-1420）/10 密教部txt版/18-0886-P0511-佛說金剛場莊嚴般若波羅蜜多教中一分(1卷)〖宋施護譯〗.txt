　　No. 886

佛說金剛場莊嚴般若波羅蜜多教中一分(此于大部支流別行)

　　　　西天譯經三藏朝奉大夫試光祿卿傳法大師賜紫臣施護譯


爾時十方一切如來又復云集。勸請世尊金剛瑜伽大秘密主大毗盧遮那如來。愿說根本無性般若波羅蜜多法門

爾時世尊金剛瑜伽大秘密主大毗盧遮那如來。聞諸如來勸請言已即入一切佛境界大智金剛三摩地。從是三摩地出已。于剎那間安住一切如來及妙吉祥菩薩金剛真實智慧性中。于是性中。復入一切如來心光明妙堅固性智慧三摩地。于是三摩地中。從一切如來心。出現一切佛境界光明遍照法界。普及一切盡有情界悉皆照耀。令一切有情智慧清凈。從一切有情菩提心。出生敬愛鉤召灌頂法。如善所作如理安住金剛薩埵三摩地中所作圓滿。又從寶光幢笑秘密大士。出生最上大自在性。安住金剛薩埵三摩地覺悟性中。又從法利因語秘密大士。出生堅固心所作清凈性。安住蓮華薩埵三摩地自性清凈最上法性藏。從是建立種種增上事業。以護念法成熟有情。從一切如來身語心。乃至盡有情界普令成熟。如理安住已。還復世尊大毗盧遮那如來心。隨入一切如來智慧性中住爾時世尊大毗盧遮那如來。說伽陀曰

　大哉無漏因正慧　　一切如來所出生
　正慧無垢不思議　　眾生聚性所從來
　大哉諸法不思議　　一切佛事皆清凈
　若性無性分別時　　是心即于二處轉　

爾時妙吉祥菩薩摩訶薩。即于會中現神通力。從如來心化出十六大菩薩身。圍繞世尊大毗盧遮那如來。于一切如來左右。現大日曼拏羅光明。于其光中。復現妙月曼拏羅。妙吉祥菩薩處中而坐。作如是言。勸請世尊金剛瑜伽大秘密主大毗盧遮那如來。宣說金剛場莊嚴般若波羅蜜多教諸正法句

爾時世尊大毗盧遮那如來。贊妙吉祥菩薩摩訶薩言。善哉善哉妙吉祥。汝能問佛如是正義。汝當諦聽如善作意我今宣說。是時世尊大毗盧遮那如來。安住一切如來自在性中。即說金剛場莊嚴般若波羅蜜多諸法大明句。所謂四念處等。四念處者。于身中身內外。隨觀行正念正知。于受中受內外。隨觀行正念正知。于心中心內外。隨觀行正念正知。于法中法內外。隨觀行正念正知。如是身受心法四念處觀。若正念正知。即一切清凈住無著行。乃于世間悉無所有。而身語心常住般若波羅蜜多平等法門。此名四念處平等法般若波羅蜜多教。大明曰

盎(引一句)崗(引)(二)唵(引)拶埵(引)哩娑蜜哩(三合)怛踰(二合)波塞他(二合)那(引)曩(引)(三)

復次四正斷。謂于未生諸不善法。發起精進。當令不生攝心正念。已生諸不善法。發起精進而悉令斷攝心正念。未生諸善法。發起精進悉令生長攝心正念。已生諸善法。發起精進悉令增長。堅固廣大修習圓滿攝心正念。如是四正斷。即一切法不斷而斷。是為覺了第一義諦。此名正斷廣大門般若波羅蜜多教。大明曰

唵(引一句)三藐訖缽啰(三合)賀(引)拏(二)薩哩嚩(二合)怛他(引)誐多三摩多(引)地瑟姹也(二合)(三)惡(四)啰(五)吽(引)(六)

復次四神足。謂欲三摩地斷行具足神足。精進三摩地斷行具足神足。心三摩地斷行具足神足。慧三摩地斷行具足神足。如是四神足。從一切法如幻相出生。是即轉一切法輪般若波羅蜜多第一義諦體門。此名神足波羅蜜多平等智般若波羅蜜多教。大明曰

唵(引一句)哩提播(引)那播(引)啰彌帝(引)(二)羅嚩野啰吽(引)吽(引)(三)

復次五根。謂信根精進根念根定根慧根。如是五根。悉無戲論一切法平等性轉。此名根平等般若波羅蜜多教。大明曰

唵(引一句)印捺哩(二合引)夜(引)嚩冒達缽啰(二合)倪(引二)壹試(引)惹那(引)摩(三)爹波誐多(引)野(四)阿(引)(五)唵(引)(六)

復次五力。謂信力精進力念力定力慧力。如是五力。即一切法平等行。于一切力悉離戲論本來清凈。此名力增般若波羅蜜多教。大明曰

唵(引一句)薩哩嚩(二合)怛他(引)誐多(引)末羅阿(引)(二)吽(引)吽(引)(三)嚩(四)

復次七覺支。謂念覺支擇法覺支精進覺支喜覺支輕安覺支定覺支舍覺支。如是七法住平等性。此名平等出生相般若波羅蜜多教。大明曰

唵(引一句)颯缽多(二合)冒亭誐三摩多(引)(二)蘇缽啰(二合)底瑟恥(二合)帝(引)(三)突籠(二合引)(四)鑁(引)(五)

復次八正道。謂正見正思惟正語正業正命正勤正念正知。如是八法。從大菩提心出生。正道無盡而善覺了一切智智。此名八正道平等般若波羅蜜多教。大明曰

唵(引一句)阿(引)哩也(二合引)瑟啖(二合引)仵(引)摩(引)哩誐(二合)摩(引)跓(半音引)(二)

復次三三摩地。謂空無相無愿。何名空三摩地。謂若空相無所有相無自性相。與一切法皆同一相是相無生。此說名為空三摩地。何名無相三摩地。謂若于一切法。無作相無希望無別異住寂靜相離相。心止一境。此說名為無相三摩地。何名無愿三摩地。謂若苦無常相等。于一切法無覺了性無起作。若如是知若異如是知。無求無行無希望。此說名為無愿三摩地。如是三三摩地。乃至一切性一切三摩地門。隨入般若波羅蜜多門。大明曰

唵(引一句)朅三摩(引)薩哩嚩(二合)達哩摩(二合引)(二)亢(引)(三)

復次八解脫。謂有色觀諸色解脫。內無色想觀外色解脫。凈解脫。復過諸色想不起礙想不作我想緣無邊空而作觀行即空無邊處解脫。復過空無邊處緣無邊識而作觀行即識無邊處解脫。復過識無邊處緣無所有處而作觀行即無所有處解脫。復過無所有處緣非想非非想處而作觀行即非想非非想處解脫。復過非想非非想處于想受滅三摩缽底正觀行即想受滅解脫。如是八法。即一切法離戲論相。非染非凈非定非散。非三摩缽底非非三摩缽底。此名離處非處般若波羅蜜多教。大明曰

唵(引一句)三滿多跋捺哩(二合引)(二)薩哩嚩(二合)婆(引)嚩尾戍提(引)(三)唐(引)(四)湯(引)(五)亢(引)(六)

復次九次第定。謂離欲諸惡不善法有尋有伺離生喜樂初禪定。彼尋伺止息內心清凈住一境性無尋無伺定生喜樂二禪定。于喜離著住舍念行身得妙樂離喜妙樂三禪定。若苦若樂二法悉斷如先所起悅意惱意而皆止息無苦無樂舍念清凈四禪定。過諸色想不起礙想于種種想而不作意緣無邊空而作觀行即空無邊處定。過空無邊處緣無邊識而作觀行即識無邊處定。過識無邊處緣無所有處而作觀行即無所有處定。過無所有處緣非想非非想處而作觀行即非想非非想處定。及想受滅定。如是九法。若有性若無性悉離分別。即一切法無二覺了平等性。此名一切解脫平等般若波羅蜜多教。大明曰

唵(引一句)阿難多尾謨(引)叉目珂舂(二)

復次六念。謂念佛念法念僧念舍念戒念天。如是六法與一切法同一念即勝義空。一切法同一相謂即無相。是相亦離。此名平等門三摩地名稱般若波羅蜜多教。大明曰

唵(引一句)薩哩嚩(二合引)耨娑蜜哩(三合)底(二)嚩朗(二合引)(三)唐(引)(四)桑(引)(五)缽那(引)禰始(六)吽(引)吽(引)吽(引)(七)

復次菩薩十分位。謂發心分位童真分位。初習業分位修行分位。生貴分位相應具足分位。正心分位不退轉分位。得灌頂分位一生補處分位。如是菩薩分位即非分位。離諸分位入第一義安住一分位性。一分位者即無分位。此名無分位般若波羅蜜多教。大明曰

唵(引一句)薩哩嚩(二合)咩嚩娑他(二合引)那尾誐帝(引)吽(引)(二)

復次菩薩十自在。謂壽命自在業自在。資具自在信解自在。愿自在神通自在。出生自在力自在。法自在心自在。如是十自在即非自在。自性離故乃得一切自在中最上寂靜一切法善住清凈性。此名一切自在般若波羅蜜多教。大明曰

唵(引一句)薩哩嚩(二合)嚩始帝(引)(二)怛囕(二合引)(三)突籠(二合引)(四)吽(引)(五)

復次十波羅蜜多。謂布施波羅蜜多。持戒波羅蜜多。忍辱波羅蜜多。精進波羅蜜多。禪定波羅蜜多。慧波羅蜜多。方便波羅蜜多。愿波羅蜜多。力波羅蜜多。智波羅蜜多。如是十波羅蜜多。攝一切波羅蜜多。是即無等等波羅蜜多。離戲論波羅蜜多。如實義波羅蜜多。一切法真實義波羅蜜多。金剛波羅蜜多。寶波羅蜜多。法波羅蜜多。羯磨波羅蜜多。一切法平等波羅蜜多。如是等法而悉安住堅固隨順相應法門。此名一切波羅蜜多平等般若波羅蜜多教。大明曰

唵(引一句)薩哩嚩(二合)播(引)啰彌多(引)哩他(二合)波哩布(引)啰尼(二)唵(引)(三)缽囕(二合引)(四)吽(引)(五)當(引)(六)

復次十地。謂歡喜地。離垢地。發光地。焰慧地。難勝地。現前地。遠行地。不動地。善慧地。法云地。如是十地即一切地而同一義。所謂智義。即此智義亦無所有。無相無文字無聲無名。不可記別本來清凈。現無垢光住真實義。此名地清凈般若波羅蜜多教。大明曰

唵(引一句)部彌尾秫馱儞(二)薩哩嚩(二合引)哩他(二合)波哩布啰尼(三)鑁(引)(四)蓬(引)(五)

復次四梵行。謂慈悲喜舍。如是四法安住梵行。此名一切法平等性般若波羅蜜多教。大明曰

唵(引一句)沒啰(二合)賀摩(二合)尾賀(引)啰阿地瑟姹(二合)那(二)崗(引)(三)[牟*含](引)(四)訥籠(二合引)(五)叉(六)吽(引)(七)拏籠(二合引)(八)

復次十力謂。處非處智力業報智力。種種界智力了別自他根智力。種種信解智力苦滅道智力。染凈智力宿住隨念智力。五神通智力漏盡智力。如是十力即一切如來平等善出生性。此名十力平等般若波羅蜜多教。大明曰

唵(引一句)捺舍末羅摩帝(引)爽(引)(二)

復次四無所畏。謂如來應供正等正覺。了知如是法成正等覺具一切智。于一切世間天人魔梵沙門婆羅門等大眾中得無所畏。平等觀察得大安樂行。得勇猛行轉正法輪。不轉一切世間之法。又復如來了知如是法。斷盡諸漏得無所畏。又復如來說諸染法障礙圣道。平等所說得無所畏。又復如來作如是說。修諸正行能盡諸苦。平等所說得無所畏。如是四法皆如實說正中正義即無所畏。平等住一切法如幻相。離我我所性。此名無所畏平等般若波羅蜜多教。大明曰

唵(引一句)吠(引)舍(引)啰[寧*也](切身)三摩多(引)缽啰(二合引)缽多(二合)(二)阿(三)阿(引)(四)暗(引)(五)惡(六)

復次四無礙解。謂詞無礙解法無礙解。義無礙解樂說無礙解。如是四法住平等性。此名一切法如幻相無礙解。般若波羅蜜多教。大明曰

唵(引一句)缽啰(二合)底三尾那(二)莎(入)(三)吽(引)(四)

復次十八不共法。謂如來身無失。語無失。意無失。無不定心。無異想。無不擇舍。欲無減。精進無減。念無減。慧無減。解脫無減。解脫知見無減。過去無礙無著愿知見轉。未來無礙無著愿知見轉。現在無礙無著愿知見轉。身業隨智慧行。語業隨智慧行。意業隨智慧行。如是十八法。如來于一切時一切處。一切平等而善安住。即隨入一切法空性大慧清凈。此名不共法平等般若波羅蜜多教。大明曰

唵(引一句)阿(引)尾(引)尼迦沒馱達哩摩(二合)三摩帝(引)(二)阿(引)(三)尾(引)啰吽(引)(四)亢(引)(五)

爾時十方來者一切如來。聞世尊大毗盧遮那如來宣說秘密諸法句已。咸共稱贊說伽陀曰

　善哉無上菩提心　　一切如來勝自在
　善哉諸佛最上法　　是即三摩地名稱
　善哉金剛廣大智　　善住金剛堅固心
　善哉諸法無量門　　善住清凈第一義
　善說如是秘密句　　一切如來從是生　

爾時世尊大毗盧遮那如來。歡喜歸命一切如來。亦以伽陀而稱贊曰

　歸命頂禮諸如來　　自他清凈大法身
　我先歸命秘密言　　大力金剛堅固智
　諸法畢竟寂靜體　　安住金剛法性門
　已得圓滿大乘句　　歸命大悲大自在
　本來清凈大無畏　　最上最勝最第一
　信禮一切善逝尊　　最上正法諸文字
　以所宣說正法門　　普遍供養一切佛　

佛說金剛場莊嚴般若波羅蜜多教中一分