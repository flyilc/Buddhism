　　No. 1274

大圣歡喜雙身毗那夜迦天形像品儀軌一卷

　　　　憬瑟撰集


我今于含光口傳。制此秘密儀軌。其雙身天王形像。夫婦二天令相抱立。其長七寸或五寸作之。二天俱象頭人身。但男天面系女天右肩。而令現女天背。亦女天面系男天右肩而令視男天背。足踵皆俱露現。手足柔軟猶如壯肥端正女人。男天頭無華鬘。肩系赤色袈裟。女天頭有華鬘。而不著袈裟。手足有瓔珞環。亦用其兩足蹈男天足端。此二天俱白肉色著赤色裙。各以二手互抱腰上。其右手覆左手背。二天右手中指端。令至左手中指中節背上。此相抱像表六處之愛。六處之愛者。一者以鼻各觸愛背。二者以臆合愛。三者以手抱愛腰。四者以腹合愛。五者以二足蹈愛。六者著赤色裙。是偏表敬愛故。有行者造供六愛敬像。此人必得國王大臣后妃婇女及以一切諸人敬愛。發勇猛信心。莫生一念疑滯。往往證驗甚以多多　若欲修調和法除障難者。應造供六臂天像。其形象頭人身具足六臂。六臂者。所謂左上手把刀。次手把果盤。下手把輪。右上手把棒。次手把跛折羅。下手把索。復有四臂像。其形象頭人身具足四臂。所謂右第一手執鉞斧。第二手把歡喜團盤。左第一手把牙(或執杵)第二手執寶棒。復依不空奮怒王觀自在菩薩經。明四臂天相者。此毗那夜迦金剛。其形象頭人身具足四臂。左一手執金剛杵。次手持鉞斧。右一手執罥索。次手持三叉戟。此形像品儀軌。能秘擇器授。此大圣天王。大自在天變化自在身故。秘法云。六通自在故名圣天。智慧自在故名大自在天。成就敬愛故名雙身毗那夜迦王。成就五谷故名六臂天。又如經所說。魔醯首羅智自在。大海龍王降雨時。悉能分別數其渧。于一念中皆明了。依此圣說以智慧自在故。以名大自在天　復次明四方六臂毗那夜迦形像者。東方摧碎天亦名無臺大將。其形如天人。天冠之上安象頭。左手執傘蓋。右手持劍。南方飲食天亦名嚴髻大將。其形如天人。天冠之上安象頭。左手執索。右手執華鬘。西方衣服天亦名頂行大將。其形如天人。冠之上安龍頭。左手執弓。右手把箭。北方象頭天亦名金色伽那缽底。其形象頭人身。左手持白琉璃珠。右手執寶棒。或具足六臂如前所明　復六面六臂像如經所說。此法秘之(滿賢右手執寶棒。愛子左手把三股杵)

雙身毗那夜迦天形像品儀軌享和二年壬戍夏五月二日。求此本于智積院慈順僧正所。而挍合點國字命工上木。豐山輪下僧快道志一挍了　　　　　　　　　　慈　順