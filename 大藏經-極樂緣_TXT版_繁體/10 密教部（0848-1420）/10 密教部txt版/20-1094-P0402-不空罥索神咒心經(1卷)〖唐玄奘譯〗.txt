　　No. 1094 [Nos. 1093, 1095, 1099,

　　 cf. No. 1092(Fasc. 1)]

不空罥索神咒心經

　　　　唐三藏法師玄奘奉　詔譯


如是我聞。一時薄伽梵。在布怛洛迦山觀自在宮殿。其中多有寶娑羅樹。耽摩羅樹瞻博迦樹。阿輸迦樹極解脫樹。復有無量諸雜寶樹周匝莊嚴。香花軟草處處皆有。復有無量寶泉池沼。八功德水彌滿其中。眾花映飾甚可愛樂。復有無邊異類禽獸。形容殊妙皆具慈心。出種種聲恒如作樂。與大苾芻眾八千人俱。九十九俱胝那庾多百千菩薩摩訶薩。無量百千凈居天眾。自在天眾大自在天眾。大梵天王及余天眾。無量百千前后圍繞聽佛說法

爾時會中有一菩薩摩訶薩。名觀自在。從坐而起整理衣服。偏袒一肩右膝著地。合掌向佛面目熙怡。開顏含笑而白佛言。我有神咒心名不空罥索。我于往昔第九十一劫。時有世界名殊勝觀。其中有佛名世主王如來應正等覺明行圓滿善逝世間解無上丈夫調御士天人師佛薄伽梵。彼佛世尊憐愍我故。為我說此大神咒心。時我受持威神力故。常為無量凈居天眾。自在天眾大自在天眾。大梵天王及余天眾。無量百千恭敬供養尊重贊嘆。我皆化彼令趣無上正等菩提。我依如是功德力故。便獲十億不空妙智上首莊嚴大三摩地。由斯定力現見十方無量無數諸佛世界。一切如來及諸眾會。皆往供養聽聞正法。展轉教化無量有情。皆令發心趣無上覺。故此咒力不可思議。能救眾生無量苦難。諸有智者皆應受持。世尊若他方所有此咒心。當知是處有自在天大自在天梵天王等而為上首。與十二億諸天神眾。常共守護恭敬供養。如佛制多不令暴惡。諸鬼神等游止其中。世尊隨何國邑。流行如是不空罥索神咒心經。當知此中諸有情類。已于無量俱胝那庾多百千諸佛所。種諸善根乘大愿力而來至此

世尊若有眾生。造諸重罪習行惡法。毀辱賢圣誹謗正法。當墮無間大地獄中。經無數劫受諸劇苦。諸佛菩薩獨覺聲聞。雖具神通而不能救。彼若聞此神咒心經。能生悔愧終不更造。若彼復能經一日夜。受持齋戒誦此咒心。所作罪業現世輕受。不復當墮無間地獄。云何證知彼現輕受不墮地獄。謂若忽遭寒熱等病。或經一日或經二日。或復乃至經于七日。或患眼痛耳痛鼻痛齒痛牙痛唇痛舌痛。或龂齶痛或心胸痛。或腹臍痛或腰脊痛。或脅腋痛或陰臗痛。或髀膝痛或支節痛。或手足痛或頭面痛。或胭項痛或肩膊痛。或遭風病氣病痔病痢病麻病。或遭戀癖白癩重癩及諸疥癬。或得皰瘡甘瘡花瘡漏瘡毒瘡。或遇擁腫游腫疔腫腫癤腫毒腫。或患癲癇或患甘濕。或被鬼魅或被魘禱。或被咒咀或被毒藥。或被囚系或被枷鎖。或被打罵或被誹謗。或被謀害或被恐怖。或復遭余種種增減不饒益事。以要言之。所有逼切身心苦惱及見惡夢。由此證知彼現輕受不復當墮無間地獄。所造罪業悉得消除。如是眾生由斯咒力。尚現輕受重罪消除。況余有情身心清凈。聞持此咒而不獲福。先世罪業亦得消除。現在未來常受快樂

世尊若有四眾或四姓等。設以諂曲誑詐心故。聽聞如是神咒心經。受持讀誦書寫供養。為他贊說教令聽受。乃至自往畜生耳邊。殷勤念誦令彼得聞。復審思惟此咒章句。不毀謗故不取相故。無分別故無等起故。不遲行故無為作故。離染污故平等心故。無增減故離五蘊故。由此方便于諸佛所復修隨念。彼由如是功德力故。于十方面各有十佛。來現其前教令悔除先所作罪。所有祈愿皆令滿足。若有不能如上所說。乃至書此神咒心經。置于舍中禮拜供養。亦得無量無邊功德。世尊若有眾生。為勝他故或怖主故。怖怨仇故怖惡獸故。怖危難故或隨他故。或求高貴多財寶故。聽聞如是神咒心經。雖復聽聞而不恭敬。或復誹謗輕賤毀訾。智者應知非其自力。是觀自在威神力故令彼耳聞。為令彼得現在未來利樂事故。世尊譬如有人采沈取麝或復栴檀龍腦香等。種種誹謗輕賤毀呰。而復搗磨用涂身體。然沉麝等不作是念。彼陵蔑我不與其香。而性自然恒作香事。此神咒心亦復如是。雖有誹謗輕賤毀訾。或如上說以諂誑心。書寫受持恭敬供養。而亦作彼善根因緣。令彼當來隨所生處。具戒定慧功德妙香。亦能為他作斯香事故。此神咒威德難思。信謗俱能作饒益事

世尊若善男子或善女人。及苾芻苾芻尼。鄔波索迦鄔波斯迦。或余人輩白月八日受持齋戒專心誦此大神咒心。乃至七遍不雜異語。當知是人現世定得二十勝利。云何二十。一者身無眾病安隱快樂。二者由先業力雖有病生而速除愈。三者身體細軟皮膚光澤面目鮮明。四者眾人愛敬。五者密護諸根。六者多獲財寶隨意受用。七者所得財寶王賊水火不能侵損。八者所作事業皆善成辦。九者所有種植不畏惡龍霜雹風雨。十者若有稼穡災橫所侵。以此咒心咒灰或水經七遍已。于其田中八方結界上下散灑。災橫爾時皆即除滅。十一者不為一切暴惡鬼神羅剎斯等吸奪精氣。十二者一切有情見聞歡喜。愛樂尊重常無厭足。十三者常不怖畏一切怨仇。十四者設有怨仇速自消滅。十五者人非人等不能侵害。十六者厭魅咒詛蠱道不著。十七者煩惱纏垢不數現行。十八者刀毒水火不能傷害。十九者諸天善神常隨衛護。二十者生生不離慈悲喜舍。彼得如是二十勝利。復獲八法。何等為八。一者臨命終時見觀自在菩薩。作苾芻像來現其前歡喜慰喻。二者安隱命終無諸苦痛。三者將舍命時。眼不反戴口無欠呿。手絕紛擾足離舒卷。不泄便穢無顛墜床。四者將舍命時住正憶念意無亂想。五者當命終時不覆面死。六者將舍命時得無盡辯。七者既舍命已隨愿往生諸佛凈國。八者常與善友不相舍離

世尊若善男子善女人等。能斷酒肉及諸熏辛。不食殘穢身常清潔。日日三時轉誦如是不空罥索神咒心經。彼勝功德晝夜增長。若能于法舍慳吝心離嫉妒意。專為利樂一切有情。觀諸眾生有力無力。如應為說此神咒經。當知是輩速證無上正等菩提。墮諸菩薩摩訶薩數。是則名為菩提薩埵。言菩提者所謂般若。言薩埵者即是方便。如是二法。于諸有情能作一切利益安樂

世尊我今為欲利益安樂四部眾故。及為除滅諸惡有情所造罪故。于如來前說此神咒。惟愿世尊哀愍聽許

爾時世尊告觀自在菩薩摩訶薩言。大眾清凈知時應說。我亦隨喜。此神咒心是當來世菩薩父母。令諸菩薩所作事業速得成辦。亦令一切所怖畏事疾得除滅

爾時觀自在菩薩摩訶薩。蒙佛聽許歡喜踴躍。瞻仰尊顏目不暫舍。合掌恭敬而白佛言。此神咒心。是諸菩薩所應尊重恭敬供養。為最解脫圓滿法門。作諸眾生利益安樂。諸欲受持此咒心者。應先敬禮過去未來現在諸佛及諸菩薩獨覺聲聞。復應敬禮正至正行。復應敬禮舍利子等諸大聲聞。復應敬禮圣慈氏等諸大菩薩。復應敬禮無量光佛。復應敬禮佛法僧寶。復應敬禮圣觀自在菩薩摩訶薩具大悲者。既敬禮已復應念言。此神咒心名不空罥索。是觀自在菩薩于如來前。在大眾中親自演說。我今讀誦。令我一切所作事業速得成辦。令我一切所怖畏事疾得除滅。作是念已應讀誦言

怛侄他闇　折洛折洛　止履止履　主魯主魯

稽首具大悲者

薩洛薩洛　死履死履　止履止履　鼻履鼻履

稽首大蓮花手

羯邏羯邏　吉利吉利　屈路屈路

稽首大凈有情

渤縛渤縛　拖婆拖婆　緊尼緊尼

稽首極凈有情

羯洛羯洛　枳利枳利　矩魯矩魯

稽首得大勢者

折邏折邏　珊折邏珊折邏　毗折邏毗折邏　醫哳吒醫哳吒　跋洛跋洛　鼻利鼻利　部魯部魯　翳呬翳呬

稽首大悲大獸王相

達洛達洛　薩洛薩洛　折洛折洛　缽洛缽洛　喝洛喝洛　呵呵呬呬　呼呼　蓊迦洛

稽首大梵王相

達洛達洛　地唎地唎　杜魯杜魯　怛洛怛洛　薩洛薩洛　缽洛缽洛　筏洛筏洛

稽首百千光莊嚴身

什筏邏什筏邏　答播答播　薄伽梵

稽首日月琰摩筏魯拏炬吠羅釋梵。與財等天仙眾所供養之

沫洛沫洛　弭履弭履　母魯母魯　窣魯窣魯　主魯主魯

稽首薩捺童子魯達羅衣毗瑟怒達捺陀仙那藥迦毗那藥迦眾多形相

達洛達洛　地履地履　杜魯杜魯　闥洛闥洛　揭洛揭洛　缽洛缽洛　杜洛杜洛　刺洛刺洛　喝洛喝洛　沫洛沫洛　筏洛筏洛

稽首與愿普觀勝觀世自在大自在

母呼母呼　母魯母魯　母耶母耶　悶遮悶遮　洛叉洛叉

稽首能令我及一切有情。解脫一切怖畏解脫一切厭蠱。解脫一切災橫。解脫一切疾病。解脫一切邪魅魍魎。解脫一切怨家殺縛恐喝捶打。解脫一切王難賊難。解脫一切水火風難。解脫一切刀毒等難者

羯拏羯拏　緊尼緊尼　屈忸屈忸　折洛折洛

稽首能開示一切根力覺支道支四圣諦者

答摩答摩　颯摩颯摩　沫娑沫娑

稽首能除諸大黑闇。生長滿足六波羅蜜多者

弭履弭履　吒吒吒吒　詑詑詑詑　置置置置　澍澍澍澍

稽首被服醫泥耶皮。具大慈悲自在大自在。能破一切惡鬼神者。速來速來救護我等

炬盧炬盧　缽洛缽洛　薩洛薩洛　羯洛羯洛　羯吒羯吒　沫吒沫吒

稽首住凈土具大悲者。身佩白吉祥縷。頸帶眾寶瓔珞。首冠花鬘寶冠。于寶冠中當于頂上有一切智像。手執希有大寶蓮花。于諸靜慮等持解脫眾妙功德。皆不傾動。善能成熟一切有情。具大慈悲。能除一切業障。能救一切病苦。普能安慰一切有情

闇頡利怛賴路迦毗阇耶唵暮伽播奢　頡利達耶　唵缽刺底喝多

罨沛莎訶　納幕阿幕伽耶莎訶　納莫阿氏多耶莎訶　納莫阿缽羅底多耶莎訶　納慕筏洛缽刺柁耶莎訶　納慕薩婆羯磨悉達曳莎訶　罨社耶戇莎訶

此神咒心誦必有驗。能受持者所欲皆成。諸有日日三時各誦一百八遍。五無間罪定得除滅。一切業障無不清凈。欲念誦時應先結界。其結界法。取灰或水或白芥子或擔山橛。咒七遍已遣釘四方。燒沉水香至心念誦。諸患寒熱及瘧病者。應咒結縷二十一遍。系頸或臂即得除愈諸有病者或酥或油。或復咒水二十一遍。與之令服即得除愈。諸欲解他厭禱咒詛。取泥或面或蜜臘等作彼形像。口誦此咒手執剛刀。深慈愍彼而斷截之。復以咒縷系彼厭身。令諸怖畏即得除愈。諸患腹痛應咒堿水。與之令服即得除愈。諸遭蠱毒。或蛇蝎等之所蛆螫。咒水令飲咒泥涂之。即得除愈諸患眼痛。應咒白縷系其耳上。即得除愈。諸有牙齒患疼痛者。應咒羯羅鼻羅木二十一遍已。而嚼揩之即得除愈。諸怖畏處。應當結界而住其中。其結界法。咒五色縷二十一遍。纏擔山橛釘著四隅。即得無畏。諸欲自護。應以咒縷帶之于體。或咒水灰灑散身上。諸有鬼神魅著身者。咒五色縷常用帶之。即便舍離。諸患一切瘡腫等病。取蓽撥末和蜜而咒二十一遍。用涂其上即得除愈。諸患眼者。應咒香水或甘草水缽邏奢水二十一遍。而用洗之即得除愈。諸患耳鼻。應咒煎油二十一遍。渧耳鼻中即得除愈。諸有斗競怨仇誣枉。種種官事之所逼惱。應咒凈水二十一遍。洗面灑身即得和解。諸有國土王都城邑災難起時。應結道場牛糞涂地香湯遍灑于場四角各置一瓶。于其瓶中置花及水。以新凈草敷布場中。用美果食陳列其上作面燈盞香油凈炷然置四隅。以眾名花遍散場內。燒上妙香而為供養。其誦咒者。香湯沐浴著新凈衣。坐鮮潔座端身正念誦此咒心。主若至誠災難便息。諸有疾疫妖崇等處。咒瓶中水灑處及身。一切災患皆悉除滅。若被魘魅。以瓶中水磨栴檀香。咒三七遍用涂心上。魘魅便息。若常念誦此神咒心。四重五逆謗法等障咸得除滅。欲護國宅使無災厄。應取蓮花一百八枚。各咒一遍投火壇內。供養賢圣。災厄并息國宅安隱。若欲令他慈心于已不生嫌嫉。應取栴壇一百八枚。并長二寸各咒一遍。投火壇中供養賢圣。能令彼人愍已無恨。若恐疾疫鬼魅著身。應取社耶藥毗社耶藥。那矩梨藥健陀那矩梨藥。婆刺尼藥唵跋耶波尼藥。因達羅波尼藥。健陀畢利樣瞿藥。[多*頁]揭藍藥斫訖羅藥。莫訶斫訖羅藥毗瑟怒訖爛多藥。素摩羅時藥蘇難陀藥。阇延底藥白檀香藥舍利摩藥舍利婆藥。喝悉底婆刺尼藥喝麗恕迦藥。健陀[多*頁]揭藍藥金剛藥。黑藍藥筏邏呵訖爛多藥如是諸藥細搗絹篩。水和為丸形如大棗。咒百八遍置于頂上或系兩臂。疾疫鬼魅皆不著身。若有小兒邪氣魍魎所驚怖者。咒此藥丸一百八遍。系于胭下便不驚怖。若有女人薄福所致人皆憎厭。咒此藥丸一百八遍。和水澡浴惡相皆除眾人愛敬。身穢惡病亦得除愈。諸有婦人求生男者。咒此藥丸一百八遍系其身上。或和水浴便得生男。若咒藥丸系在身上。刀毒水火惡獸怨家魘魅蠱道。一切災橫皆不為害。若患瘡腫。咒此藥丸一百八遍。和水涂之便得除愈。若遇惡風暴雨災雹。咒清凈水二十一遍散灑四方。或咒羯羅毗羅木枝二十一遍。口仍誦咒向四方撝。風等便止。此觀自在大神咒心。雖不受持但依前法誦必有驗。若能受持所作事業無不成辦。欲受持者以新白?。應長一丈而闊五尺。總一段成勿斷經縷。畫作佛像所用彩色應和香膠。自外諸膠咸不得用。佛像右邊應復畫作觀自在菩薩。似大自在天。頂有蠡髻首冠花冠。翳泥耶皮被左肩上。自余身分瓔珞環釧而為莊嚴。畫師應須澡浴香潔。著新凈衣離雜穢食。專精齋戒凈處畫之。應以此像置清凈處。于其像前牛糞涂地。縱廣丈九四方齊正。于其壇內純散白花。以八凈瓶各受一升。盛花香水安置八方。復于八方敷八草座。一一座上置一分食。于八座邊一一各置八分之食。其所供食盡世香美皆得用之。唯除熏辛血肉酒等諸雜穢物。復燒沉香至誠供養。受持咒者。先當三日三夜斷食。如其不能但一日一夜。于日日中三時澡浴。若大小便別更澡浴。著新凈衣食三白食。所謂乳酪及白粳米。食訖澡漱往佛像前。燒沉水香至誠頂禮。專心誦此大神咒心滿八千遍。爾時行者自見其身。遍放光明猶如火焰。見是事已歡喜踴躍。時觀自在便現其前。隨所愿求皆令滿足。若欲自隱。應咒雌黃或安繕那滿八千遍。研以涂眼。若欲乘空應用涂足。由斯咒力證不空智而為上首。莊嚴等持既獲此定。凡作事業無不成辦

爾時世尊贊觀自在菩薩摩訶薩言。善哉善哉汝能憐愍一切有情說此神咒。欲令皆得利益安樂。我深隨喜。時薄伽梵說是語已。觀自在菩薩摩訶薩。凈居天眾自在天眾。大自在天眾大梵天王。及余天眾聲聞菩薩。皆大歡喜信受奉行

不空罥索神咒心經

　　不空罥索神咒心經后序

神咒心經者。斯蓋三際種智之格言。十地證真之極趣也。裂四魔之便罟。折六師之邪幢。運諸子之安車。詣道場之夷路者。何莫由斯之道也。況乃剿當累殲宿殃。清眾瘼懷庶福者乎。是以印度諸國。咸稱如意神珠。諒有之矣。題稱不空等者。別眾經之殊號也。至如擲罥取獸。時或索空。茲教動捊罔不玄會。故受斯目也。運極無方曰神。警敕群物稱咒。名色所依號心。雖復乘開一五。藏啟二三。其能應通動植。絲綸法界者。咸用取則茲旨。歸往斯誥也。是故經云。此身如城心王處中。又至功離相妙極殊方。有類于心故應茲稱也。是以經云。如眾生心識。體雖是有而無長短方圓等相。斯群藉之中心。無相之妙極者也。然此神典。北印度國沙門阇那崛多。已譯于隋紀。于時寶歷創基。傳匠蓋寡。致令所歸神像能歸行儀。并咒體能俱存梵語。遂使受持之者。疲于用功渾肴莫晰。惟今三藏玄奘法師。奉詔心殷為物情切。爰以皇唐顯慶四年五月日。于大慈恩寺弘法苑。重更敷譯。庶諸鑒徒。悟夷險之殊徑矣