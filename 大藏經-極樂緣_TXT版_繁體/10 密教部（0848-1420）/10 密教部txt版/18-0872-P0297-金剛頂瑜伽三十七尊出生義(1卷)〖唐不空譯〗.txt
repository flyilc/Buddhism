　　No. 872

金剛頂瑜伽三十七尊出生義

　　　　特進試鴻臚卿大興寺三藏沙門大廣智不空奉　詔譯


我能仁如來。憫三有六趣之惑。常由蘊界入等。受生死妄執。空華無而虛計。衣珠有而不知。于是乎收跡都史天宮下。生中印土。起化城以接之。由糞除以誘之。及乎大種姓人法緣已熟。三秘密教說時方至。遂卻住自受用身。據色究竟天宮。入不空王三昧。普集諸圣賢。削地位之漸階。開等妙之頓旨。從普賢金剛性海。出塵數加持色身。然后演普賢金剛語業之密言。示普賢金剛身業之密印。啟普賢金剛意業之意慧。成有情金剛三業之度門。不達者。以為運動支節未殊於戲弄。持誦文身更成計著。安知夫入于此出于彼。用于淺成于深。亦由金剛手才乘狻猊忽奮王趾。適按丘陵已平。是不思議之源流。尚非三賢四果之境界也。豈區區常情所能臆中哉。故得之者。即五根而入正受。就萬有而照大空。引佛界而普凈眾生。攝群情而都會一智。所以修行者。先住相似則受加持力焉。垢薄者。稍見于法明得三昧分焉。深入者。雙了于空色。則有遍凈體焉。乃習氣蓋障廓然無余矣。則寂照本源業用皆辨。法王自在義利平施。然知諸正覺尊本來常住。大菩提眾。無不會同。外道隔于我執。二乘滯于空證。近情失于取舍。淺智惑于有無。是故是自破舟梁不可得而詣也。至如即爾普賢之心。深入圓明之智。乃是真言行菩薩。造瑜伽之大方也。然后能堅固心菩提。莊嚴心相開現心法藏。成就心神通。寂滅心戲論。于是發明知見成就眾生。住相應門作諸佛事。是以由大圓鏡智。厥有金剛平等現等覺身。則塔中方東阿閦如來也。由平等性智。厥有義平等現等覺身。即塔中方之南寶生如來也。由妙觀察智。厥有法平等現等覺身。即塔中方之西阿彌陀如來也。由成所作智。厥有業平等現等覺身。即塔中方之北不空成就如來也。由四如來智。出生四波羅蜜菩薩焉。蓋為三際一切諸圣賢生成養育之母。于是印成法界體性智自受用身。即塔之正中毗盧舍那如來也。四親近菩薩。即彼四波羅蜜印焉。無量大悲體于是而生。無量方便擁護于是而出。于一切如來菩提堅牢體。而生金剛薩埵焉。于一切如來菩提四攝體。而生金剛王焉。于一切如來菩提無染凈體。而生金剛愛焉。于一切如來隨所稱贊體。而生金剛善哉焉。則東方金剛威莊嚴界。不動如來四親近菩薩也。以一切如來大戒忍辱波羅蜜之所成就焉。由一切如來大莊嚴義。而生金剛寶焉。由一切如來大威耀義。而生金剛日焉。由一切如來大滿愿義。而生金剛幢焉。由一切如來大歡樂義。而生金剛笑焉。即南方寶光明功德界。寶生如來四親近菩薩也。以一切如來無住檀那波羅蜜之所成就焉。就一切如來自在無染智。而生金剛法焉。就一切如來永斷習氣智。而生金剛利焉。就一切如來轉大法輪智。而生金剛因焉。就一切如來離言說戲論智。而生金剛密語焉。則西方大蓮華法藏界。無量壽如來四親近菩薩也。以一切如來三摩地大慧波羅蜜之所成就焉。自一切如來善巧工藝門。而生金剛業焉。自一切如來大慈鎧胄門。而生金剛護焉。自一切如來無畏調伏門。而生金剛牙焉。自一切如來住持成就門。而生金剛拳焉。即北方變化輪作用界。不空成就如來四親近菩薩也。以一切如來不舍眾生大精進波羅密之所成就焉。是十六大士手之所持。皆本三摩地之幖幟也。睹物求義其何遠哉。至如遵眾生界入六度門。則從一切如來體性海四智之中。而生金剛鉤索鎖鈴等四攝菩薩焉。以能召請引持堅留歡喜之事。于一切道場。而奉諸教命。人天得之。而集解脫之眾。圣賢用之。而接迷倒之流。則塔之四門之外。操其業用。住位者是也。由四菩薩智之所發起焉。是諸圣人不得晏然。于本所宮觀。而疾甚覆掌。以應群方之請也。住真言修行者。若能入是三昧。便能興此供養云海。而成就自他利行焉。則中方三十七尊之大義也。如此又住頂生三昧。而現頂生之身耳矣。今塔之上方。所以獨有五輪王會者。蓋以諸頂生身。皆攝入此無上五頂智焉。至如方不得而究者。佛之頂相也。是至勝之法亦然。不可得其際也。故稱頂焉。其五頂王又一切真言尊宰割之主也。故稱王焉。就五頂輪。而金輪為之最。不然孰知勝絕唯一法哉。故自觀自在菩薩已下。攝怖歸命矣。又下方有十六執金剛神。蓋一切如來勇健菩提心所生化。亦明如來修行之時。有塵數心障煩惱。以是金剛慧破之。大覺之后。成塵數種類智門。以是金剛慧用之。故復現其暴惡可畏之身。操大威之智。以調伏難調。叱吒則大千震蕩。指顧則群魔懾竄。所以鬼母怐懼而收跡。象頭畏威而遠引。彼大惑之主摩醯首羅。亦蒙被其害而成正覺矣。則知向時憑怒。適是大悲。此等金剛。厥有河沙塵滴數量。今舉十六住焉。亦塵數之義不出于是矣。又其余所有大士天人。皆是隨類喜見之身。而梯航于邪山苦海也。亦出于大日如來善巧業用門。故此率堵婆。可謂總領一乘之秘旨。何況權實之道于是全焉。至如普現色身等百千三昧。及四無量心饒益方便六波羅蜜運行次第。乃至不起于座游諸佛剎。供養承事利樂有情。以不可思議熏。而密移眾生界。如是理用。余修多羅。或但有名目而無其法。至于作用。儀軌皆備。此教門既諸大乘故。難其授受。傳法阿阇梨。縱擇得其器。必授以菩薩性戒。入以大會法壇。取金剛界賢圣。攝持金剛乘甘露灌頂。然后示以入佛心閫閾焉。或不如此。則受行者無利。傳度者獲罪。故自佛已降。迭相付囑。釋師子得于毗盧舍那如來方授。而誓約傳金剛薩埵。金剛薩埵得之。數百年傳龍猛菩薩。龍猛菩薩受之。數百年傳龍智阿阇梨。又住持數百年。傳金剛智阿阇梨。金剛智阿阇梨以悲愿力。將流演于中國。遂挈瓶杖錫。開元七載至自上京。十四載遽得其人。復以誓約傳不空金剛阿阇梨。然后其枝條付囑。頗有其人。若冢嶠相承。準此而已。按本教。其有得斯灌頂者。金剛薩埵恒住其身心。而藩屏心王。使至乎道。雖未證入。是從法生。得膺金剛名。已墮菩薩數。其有觸視之者。則為菩提因觀焉

金剛頂瑜伽三十七尊出生義

靈云校本末云

貞享三年五月初朔校之了

同二十四日再校了

行本文字多訛冀得善本正之凈嚴(四十八)