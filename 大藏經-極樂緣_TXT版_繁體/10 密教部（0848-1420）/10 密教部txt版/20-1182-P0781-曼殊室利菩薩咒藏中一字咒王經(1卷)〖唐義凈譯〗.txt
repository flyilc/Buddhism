　　No. 1182 [No. 1181, cf. No. 1191]

曼殊室利菩薩咒藏中一字咒王經

　　　　唐三藏法師義凈奉　制譯


爾時釋迦牟尼佛。在凈居天上。于天眾中跏趺正念。普觀大眾而告之曰。汝諸天子。當至心聽曼殊室利童子微妙之行。所謂壇場神咒作法。所須療病護身。第一秘密最上咒心。一切如來所共宣說咸皆稱嘆。是大咒王。若有善男子善女人。能誦此咒者。則為受持一切神咒。汝諸天眾。此大咒王無能違者。假使曼殊室利童子菩薩摩訶薩。此咒亦能隨心自在引攝將來。令使現前為作眾事。況復諸余菩薩。世出世間所有神咒。一切障礙悉皆除遣。有大勇猛有大威力。神驗第一。諸咒中上一字中尊。此之一字悉能成就一切事業。悉能圓滿所有善法。常在一切世出世間。咒術之上不可毀壞。是一切佛心。悉能滿足所有求愿。汝諸天眾。咸皆一心聽此不可思議具大威力最上神咒。即說咒曰

唵叱洛呬焰(此有四字總成一字是故梵漢二體俱存)

汝等天眾。此是一切秘密中勝一字咒王。一切有情無敢違者。一切鬼神不敢親近。一切諸佛為吉祥事。一切咒中最能成立隨意所為。一切世間作大尊勝。于求財者有大自在能令富盛。諸嗔恚中此令慈善。于諸含識悲愍為性。有違逆者皆悉順從。要而言之。凡有所為悉皆成就。縱不作法入壇場等直爾誦持。手觸彼時即便隨意。咒衣著時。人皆愛樂見者歡喜若咒齒木用揩齒時。齒疼即差。若患眼時。取先陀婆鹽研之為末。咒七遍已少置眼中。其痛便止。若患耳者。取象馬糞聚上地菌。并苣蕂油先陀婆鹽。各取少許咒之七遍。一處研使碎絞取汁暖之。渧耳孔中其痛便止。若有女人。將產之時。被胎所惱腹中結痛不能疾出。取阿吒留灑根或牛膝根。取無蟲水磨搗令碎。咒之七遍涂在臍下。即能易出。若人被射。箭鏃入身不能出者。可取陳酥咒一百八遍。令彼飲之其鏃便出。若患宿食不消。腹中結痛上變下瀉霍亂畏死者。可取烏鹽或先陀婆鹽或諸雜鹽類。咒之七遍。研碎暖水令服便差。或復苦痢不能斷者。取橘柚根及榠樝根。磨搗咒之七遍。和水服之即差

若是石女無產生法。欲求男女者。應取阿說健陀根。以酥熟煎搗之令碎。和黃牛乳咒二十五遍。待彼女人身凈之時令飲其藥。妻莫犯他男。夫莫犯他女。未久之間即便有娠。或復女人斷緒無子。經三五年或復多年。或被他禁咒或由厭禱。或因諸病或他所惱或遭毒藥。遇此惡緣遂無子息者。應取少許孔雀尾。安陳酥中箭之數沸。研令相得。投少石蜜量如棗許。咒二十七遍服之令盡。于后七日中日日常以石蜜和乳。每咒七遍飲之。女身清凈諸病皆差即便有娠。若有女人月水不息。應以阿藍部根或以藍根一握搗之。和乳熟煎咒一百八遍服之即差。若患頭痛者。應以烏羽咒之七遍。掃拂痛處即便永差。若人患瘧。或一日二日三日四日發者。或常熱病或暫時熱病。應以乳粥和酥咒一百八遍。食之即差。若人被他厭魅蠱毒所中。應作反緣心。咒自己面一百八遍。觀彼病人所患便差。若人被邪鬼羯吒布單那等諸鬼所著。或小兒諸病。但是一切非人所為共相惱者。應咒自手一百八遍。摩病人頭即眾病皆差。若人被蛇蝎所蜇或狂狗所傷。以氣急吹瘡上。咒之七七遍即差。若有人患癩病瘦病者。應洗浴潔凈于閑靜處。常誦此咒悉皆除愈。凡誦咒之人。常須遠離惡人不凈臭穢之處不近酒肉五辛。一心受持無不驗者。若有一日常誦一遍。能護自身。若誦二遍能護同伴。若誦三遍能護一家。若誦四遍能護一村。若誦五遍能護一城。若誦百遍能護一國。若誦千遍能護四天下。以要言之略述如是。療病護身隨時利益。若更有余所為之事。皆隨意作無不成就。爾時諸天大眾聞佛說此一字咒王經已。歡喜奉行(若復有人志求解脫希大利益現望果證者當可至心依咒藏中作大咒法廣說如經)

佛說一字咒王經