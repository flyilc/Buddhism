　　No. 1188 [Nos. 1189, 1190]

文殊所說最勝名義經

　　　　宋西天三藏明因妙善普濟法師金總持等奉　詔譯


　歸命妙吉祥　　所說最勝義
　金剛掌菩薩　　降伏諸魔眾
　身涌遍三界　　秘密王自在
　目若青蓮葉　　面如蓮華敷
　執持金剛杵　　以手擲復擲
　現大忿怒相　　威振十方界
　金剛手菩薩　　亦持金剛杵
　精進相微妙　　勇猛降諸魔
　大智利群生　　化億數金剛
　或踴躍歡喜　　或現忿怒相
　頂禮佛世尊　　合掌心恭敬
　愿令法久住　　作眾生依怙
　常于幻網中　　引接菩提路
　無智愚癡人　　困苦煩惱者
　救護令解脫　　皆護最上果
　世尊調御師　　常住大三昧
　能了諸法性　　根境亦如是
　如來智慧身　　烏瑟膩沙相
　文殊大智者　　智觀善出生
　甚深微妙義　　大法無等倫
　于初中后善　　名義為最勝
　過去佛已說　　未來佛當說
　現在佛今說　　三世皆如是
　于大幻網中　　能度諸群品
　金剛掌菩薩　　歡喜伸贊嘆
　佛說真密語　　我今能受持
　決定心堅固　　至成等正覺
　演說秘密法　　引導諸眾生
　起無漏智慧　　煩惱盡無余
　金剛手菩薩　　合掌住佛前
　爾時釋迦佛　　最上兩足尊
　舌相真實語　　清凈微妙音
　普流于世間　　四種魔不現
　遍滿三界中　　梵音美贊嘆
　如來秘密王　　宣說大法要
　善哉金剛掌　　善哉金剛手
　為作利益故　　大智得成就
　最上大義利　　滅除諸罪垢
　文殊大智者　　愿聽如是義
　善哉大導師　　方便為宣說
　爾時釋迦佛　　開示秘密法
　攝持大明咒　　謂持明咒部
　世出世間部　　周遍世界部
　大印諸法部　　烏瑟膩沙部
　六種大咒王　　相應無有二
　出生伽陀法　　我今故宣說　

遏阿(引)壹翳(引)嗢污(引)伊愛(引)鄔奧(引)暗惡

　安住心智觀　　如來三業轉
　唵字金剛利　　能斷諸苦惱
　文殊大吉祥　　智慧妙觀察
　宣說秘密門　　自在王神咒　

阿啰缽左那(引)野諦曩莫

　歸命佛世尊　　出生菩提智
　遏字一切中　　為大最上義
　出生大有情　　離心離言相
　及一切音聲　　一切光明相
　此摩訶大貪　　一切眾生著
　摩訶大嗔恨　　一切苦惱因
　摩訶大愚癡　　眾生心深入
　摩訶大忿怒　　是為大怨害
　摩訶大愛樂　　心種種見著
　大欲及大樂　　大喜及大染
　大色及大身　　大相及大貌
　大名及大施　　大圓滿道場
　持大智慧劍　　斷大煩惱網
　大顯及大稱　　大光及大明
　大幻作幻師　　大幻義成就
　大幻化染欲　　大幻化見網
　大布施殊勝　　大持戒攝受
　大忍辱執持　　大精進勇猛
　大禪定安住　　大智慧出生
　大方便大愿　　大力及大智
　大慈法無我　　大悲深妙行
　大慧大勇猛　　大施大方便
　大神通智力　　大威德勇健
　大熾盛大力　　大流轉除斷
　大金剛秘密　　大忿怒威猛
　大怖畏能除　　大最勝明王
　大乘最上行　　大乘法增長
　大毗盧遮佛　　大寂默牟尼
　出生大咒部　　成就秘密法
　依十波羅蜜　　修習殊勝行
　得十波羅蜜　　清凈妙法門
　十種波羅蜜　　如來本真智
　十地自在行　　十地安隱住
　十智清凈身　　十智功德聚
　十相十義利　　牟尼十力尊
　十相廣大行　　周遍悉圓滿
　如來清凈身　　非實亦非假
　真語與實語　　如語不異語
　無二非無二　　如實際安住
　處于無我義　　猶如獅子吼
　威振諸外道　　眾魔皆驚怖
　一切真空行　　如來親所證
　勇猛破怨敵　　是名為最勝
　大力轉輪王　　最上尊重者
　咸生恭敬心　　了法無差別
　演說大乘教　　贊嘆無邊義
　如來真實語　　無實亦無虛
　誘接諸群迷　　皆得不退轉
　聲聞及緣覺　　佛乘菩提果
　種種空無著　　如實而了知
　漏盡阿羅漢　　離欲勝根境
　盡諸煩惱結　　無畏得清涼
　如來無所著　　明行足善逝
　世間最上士　　調御十號尊
　無我慢貢高　　真實心安住
　遠離于輪回　　億劫修勝行
　所作皆已辦　　智慧心決定
　世尊大法王　　演說微妙法
　周遍于世間　　教化諸眾生
　以最殊勝行　　成就諸義利
　作大引導師　　令離諸疑惑
　盡諸眾生界　　悉獲安隱地
　檀戒忍進禪　　熏修為福藏
　智慧波羅蜜　　熏修為智藏
　方便及愿力　　隨順修二藏
　圓滿行眾善　　常普遍相應
　禪定意微妙　　示身相不動
　法報化三身　　五佛五種智
　五佛嚴寶冠　　五眼照世間
　應現一切佛　　令眾善增長
　所修智慧力　　能斷諸輪轉
　金剛堅固身　　真實不思議
　毗盧遮那佛　　大智光熾盛
　自然虛空中　　涌出智慧光
　遍照諸剎土　　一切如來身
　明王大神咒　　勝義悉成就
　大烏瑟膩沙　　普放凈光明
　照一切佛身　　彼佛咸恭敬
　瞻仰心歡喜　　威儀皆具足
　供養伸贊嘆　　牟尼大金仙
　安住三部咒　　三昧咒現前
　三寶最殊勝　　三乘及引導
　不空罥索部　　執持金剛索
　及持金剛鉤　　示現忿怒相
　降伏諸魔怨　　大忿怒明王
　六面現六眼　　一身生六臂
　口出大利牙　　手執紺迦羅
　臂纏百毒蛇　　名焰鬘德迦
　亦名除障王　　現大怖畏相
　執金剛利刃　　種種相差別
　化金剛眷屬　　遍滿于虛空
　大儀德忿怒　　不動尊明王
　一髻發蓬亂　　身掛大象皮
　時發大笑音　　呵呵呬呬聲
　草木皆搖動　　現大笑明王
　有大威德力　　金剛大菩薩
　金剛王大樂　　金剛相大喜
　金剛咒吽吽　　金剛弓及箭
　手持金剛劍　　煩惱皆除斷
　堅固及利用　　此金剛最勝
　熾盛金剛焰　　熾盛金剛眼
　金剛大色相　　金剛焰百眼
　金剛毛铦利　　示現斗戰相
　金剛現指爪　　億數鋒堅利
　金剛殊勝鬘　　金剛妙莊嚴
　金剛笑音聲　　字門有六種
　文殊大音聲　　遍徹于三界
　乃至虛空界　　音聲皆遍徹
　如實而了知　　一切法無我
　離文字語言　　同真際法性
　譬如大牛王　　作大音聲吼
　吹于大法螺　　擊于大法鼓
　建廣大法幢　　作廣大音聲
　不住于涅槃　　悲愍諸眾生
　十方虛空界　　無色非無色
　種種色心中　　能了一切法
　猶如大圓鑒　　遍照盡無余
　化諸天人眾　　三界得自在
　住平等圣道　　涌現于法幢
　普于十方界　　示現童子相
　或現沙門相　　或現老人相
　或三十二相　　端嚴甚微妙
　智慧德行者　　阿阇梨法師
　度一切眾生　　相應成正覺
　了達虛空界　　一切智智海
　破壞無明網　　摧滅流轉輪
　永離諸煩惱　　速達于彼岸
　以智水灌頂　　莊嚴妙寶冠
　斷除三種苦　　離一切纏縛
　得三種解脫　　成正等正覺
　常于三界中　　利益諸眾生
　圓滿清凈行　　功德悉增長
　離一切有著　　安住真實際
　持大如意寶　　為最上導師
　現大相相應　　作最上賢瓶
　饒益諸眾生　　護念如赤子
　凈通非凈通　　時分三昧通
　了達正定通　　眾生根境通
　功德通法通　　得三種解脫
　清凈吉祥事　　心歡喜踴躍
　五面及五頂　　五山嚴飾相
　大喜及大樂　　大慶及大欲
　決定真實法　　吉祥最勝尊
　殊勝微妙行　　利益諸眾生
　為降伏魔怨　　消除諸驚怖
　尸棄室[口*龕]呢　　惹胝路垂髻
　剃發及頭陀　　著大凈行衣
　持最上梵行　　大婆羅門眾
　灰身喬答摩　　修持大苦行
　證清凈涅槃　　寂然得解脫
　能持大凈行　　安樂無染著
　決定斷苦樂　　盡遠離諸欲
　無失亦無得　　無顯亦無著
　一切行無穢　　是謂婆羅門
　菩薩修正行　　意識凈無垢
　離染無怖畏　　善覺悟佛性
　智解如來地　　能知過去法
　無智亦無色　　亦無有疑惑
　照見三世佛　　法本來無著
　覺法離系縛　　慧眼照無礙
　如來妙智觀　　說法自在王
　以最勝法義　　悉除諸諍論
　猶如師子王　　能伏于眾獸
　眾生咸欣仰　　如來尊重相
　文殊妙智光　　熾盛皆遍照
　灌頂法王子　　最勝名義師
　能為大良藥　　消除諸病苦
　舒白毫相光　　照耀于三界
　乃至十方剎　　普建大法幢
　及張大傘蓋　　為慈悲道場
　蓮華大寶蓋　　遍覆諸如來
　一切佛法性　　一切佛相應
　一切佛平等　　為最勝尊重
　金剛智灌頂　　吉祥自在王
　一切世自在　　最勝金剛王
　一切佛大心　　一切佛智行
　一切佛大身　　一切佛妙辯
　金剛日大光　　金剛月大明
　熾盛皆遍照　　十方眾生界
　佛金剛堅固　　佛勝義法生
　佛蓮華吉祥　　成就一切智
　佛持大幻法　　佛持大明咒
　金剛劍大利　　斷諸煩惱結
　金剛法大器　　金剛法最勝
　金剛慧出生　　圓滿波羅蜜
　佛地為莊嚴　　清凈法無我
　正智心明了　　幻網種種事
　金剛能除斷　　煩惱盡無余　

文殊所說最勝名義經卷上文殊所說最勝名義經卷下

　　　　宋西天三藏明因妙善普濟法師金總持等奉　詔譯


　菩薩妙智身　　出生諸善利
　譬如大地中　　生種種利益
　一切佛智藏　　流出大法輪
　一切法自性　　一切自性生
　于一剎那中　　出生諸法義
　即得大智慧　　覺了一切法
　深入諸三昧　　安住平等理
　諸法悉清凈　　成正等正覺
　一切佛現前　　歡喜義成就
　大智焰光明　　滅除諸罪垢
　一切眾生中　　作最上利益
　苦惱為怨賊　　智慧能戰勝
　精進殊勝相　　微妙大吉祥
　手臂長百肘　　舉足作無蹈
　一足按金輪　　下至地絕處
　一足覆梵際　　但見指爪甲
　最上勝自在　　法義無差別
　現種種色相　　起于方便智
　周遍十方界　　利益無窮盡
　已離輪回染　　得三種大樂
　猶如清凈云　　亦如秋皎月
　如日離云翳　　熾盛大光明
　帝釋大青寶　　莊嚴色最上
　及大如意珠　　亦為妙莊嚴
　所現神通力　　震動百世界
　住念處正勤　　神足及根力
　七覺妙意華　　了知八圣道
　趣正等菩提　　如來功德海
　諸眾生蘊聚　　猶如于虛空
　諸眾生心行　　種種相差別
　了知諸根境　　五蘊悉皆空
　五蘊義清凈　　諸行無億數
　了知諸行相　　安住實際中
　十二緣生法　　體性皆清凈
　四無量真乘　　八智從覺生
　了內根外境　　十二真實義
　秘密十六分　　覺道二十種
　如是最勝義　　諸佛皆了知
　佛現無數身　　常在于三昧
　諸眾生心行　　剎那能了知
　三乘方便門　　清凈行微妙
　覺法無自性　　住于一乘道
　盡諸煩惱結　　出流轉苦海
　離系縛稠林　　種種諸苦等
　方便智大悲　　能普遍饒益
　攝受諸有情　　令悟無生忍
　一切眾生心　　了境界清凈
　一切眾生心　　平等無差別
　一切眾生心　　歡喜生愛樂
　令離于散亂　　成就諸功德
　通達三世法　　一切智慧義
　五蘊性本空　　三世皆如是
　一念生信解　　即見諸佛性
　諸法自性生　　佛身本無著
　樂見諸佛身　　種種莊嚴相
　樂聞佛菩提　　最上真實義
　大咒離文字　　大咒三種性
　泯睹離文字　　出生一切咒
　泯睹百字門　　五字門大空
　秘密十六種　　從泯睹中生
　葛羅非葛羅　　過去有四種
　禪義生億數　　一切作非作
　通達一切禪　　了知根本定
　三昧身最上　　報化身亦然
　普遍十方界　　化度諸眾生
　最后天中天　　吉祥最勝者
　為天人導師　　降伏諸魔眾
　如帝釋天王　　能作大布施
　度一切眾生　　出煩惱稠林
　十方皆贊嘆　　唯一無有二
　以大慈悲法　　為精進甲胄
　智慧為弓劍　　滅除煩惱賊
　最勝威神力　　眾魔皆怖畏
　降伏魔怨已　　興廣大供養
　稽首最上師　　諸佛護世者
　頂禮伸贊嘆　　親近而奉事
　十方虛空界　　供養亦如是
　文殊大吉祥　　菩薩摩訶薩
　具六通三明　　六念皆圓滿
　現大神通力　　智慧到彼岸
　遠離于輪回　　永得不退轉
　勇猛大精進　　了知一切法
　大補特伽羅　　得超最上地
　以智慧法雨　　普潤諸眾生
　宣示四法印　　引導于三乘
　清凈最上義　　能作大吉祥
　菩薩所稱贊　　成就金剛尊
　眾生無億數　　瞻仰歸命禮
　歸命大空藏　　贊嘆大空藏
　歸命佛覺道　　贊嘆佛覺道
　歸命諸佛身　　贊嘆諸佛身
　歸命佛欣悅　　贊嘆佛欣悅
　歸命佛功德　　贊嘆佛功德
　歸命諸佛念　　贊嘆諸佛念
　歸命佛喜笑　　贊嘆佛喜笑
　歸命諸佛語　　贊嘆諸佛語
　歸命佛所愛　　贊嘆佛所愛
　歸命諸佛生　　贊嘆諸佛生
　歸命佛智生　　贊嘆佛智生
　歸命佛戲舞　　贊嘆佛戲舞
　歸命一切智　　贊嘆一切智
　性空及幻網　　歸贊亦如是　

爾時金剛掌菩薩摩訶薩。金剛手菩薩摩訶薩。白佛言世尊。如來智觀一切智身甚深微妙。文殊菩薩摩訶薩。為欲利益一切眾生。說此清凈最勝名義。若諸眾生未凈三業。令于佛地波羅蜜門福智藏中。攝持三業圓滿清凈。于最上義未了解者令得了解。乃至一切諸佛法藏。皆為開發令得悟解。出生眾善為功德門。復次金剛掌菩薩摩訶薩金剛手菩薩摩訶薩言。此最勝名義出生一切凈地波羅蜜法秘密神咒圓滿成就一切智智諸功德海。凈身語意三秘密門。觀想諸佛正等正覺。成就佛智大三摩地。一切如來清凈法界。最勝十力破壞魔怨。具一切智一切種智。根本方便饒益眾生。福德智藏清凈圓滿。出生菩薩聲聞緣覺。二乘圣種一切人天。安住大乘諸菩薩行。入正圣道皆得解脫。復能增長菩薩善根。攝受一切外道異論。威德摧伏四種魔怨。令諸眾生同歸圣道。解脫系縛離諸散亂。具足一切諸善事業。斷除輪回得真圣道。以妙香華幢幡傘蓋。普遍供養一切如來。速得成就諸咒部門。于諸菩薩生愛樂想。相應般若波羅蜜多。了知菩薩空行無二。具足一切波羅蜜藏。圓滿一切清凈佛地。得四真諦圣智現前。一心安住四正念處。乃至具足諸佛功德。復次金剛掌菩薩摩訶薩金剛手菩薩摩訶薩言。此最勝名義經。能除一切眾生身語意業不善罪垢。令得遠離一切惡道。及得斷除一切業障。八難怖畏皆得消除。離惡眠夢獲大吉祥。及離一切諸魔怨結。修諸善根福德利益。斷除一切增上我慢。永離一切苦惱輪轉。一切佛心了知如實菩薩密行了知如實。三乘圣智了知如實。一切咒印了知如實。最勝法義生大智慧。住安樂行色力自在。獲得清凈大吉祥事。歡喜踴躍以妙句偈。稱揚贊嘆此名義經。亦能消除一切疾病及大恐怖。若眾生心有所樂欲。至心誦持最勝名義悉得如意。欲得清凈即得清凈。欲得救護即得救護。欲得富饒即得富饒。如漂溺人得獲濟度。未得道者令得道果。乘般若舟到菩提岸。如大醫王能除眾病。以方便智救護眾生。愚癡暗蔽悉得永離。猶如意寶隨其所欲。利益一切皆令圓滿。文殊菩薩摩訶薩。如實了知一切智智。具足五眼六波羅蜜。得四無畏安住十地。大福智藏三摩地門皆得圓滿。如實了知法性無二。如實了知色相差別。如實了知種種億數色相清凈。如來自性悉皆空故。此名義經無二法義。若有受持開示顯發。則能利益一切眾生。令離邪見煩惱稠林。復次金剛掌菩薩摩訶薩金剛手菩薩摩訶薩。白佛言世尊。文殊師利菩薩摩訶薩。及一切如來智觀無二。此名義經最勝尊重。如佛頂中大摩尼珠。若善男子善女人依此最勝秘密咒門句偈義理。每日三時受持讀誦解說書寫。利益眾生顯示三乘普令悟入。爾時文殊師利菩薩摩訶薩。說此最勝名義。欲令眾生一心信受。得勝解心了達一切最上法門。修無住行具足智慧。清凈三業發菩提心。一切諸佛諸大菩薩。普皆示現平等法門。令諸眾生皆得悟入。大金剛掌菩薩現忿怒相。以大威力降伏魔怨。普皆利益一切眾生令得安樂。顯示秘密三昧道場一切咒印。引導眾生入正定聚圓滿無余。大明咒王除諸障難。消伏魔怨具大威德。于晝夜中常當擁護。童真菩薩梵王帝釋。嚕陀羅神那羅延天。大自在天并子歌哩底計大黑天神。難底計說啰大神焰魔天王。水界大神毗沙門天王賀哩帝母。于晝夜中常當擁護。若行若住若坐若臥一切時中。諸佛菩薩威神加護。一切諸佛及諸菩薩。饒益攝受彼諸眾生。身意語業皆得清凈。一切羅漢聲聞緣覺。護念攝受彼諸眾生。于一切法得無所畏。如是最勝名義圣法。于諸經中最為上首。若能于此信解受持。是人則為得菩提道。或處禪定或居阓鬧。或入王城聚落之處。江河園林一切住處。于晝夜中常當擁護令無怖畏。天龍八部人及非人。乃至毗舍遮女并諸眷屬。常當擁護是諸眾生。令離諸惱得大安隱。復次金剛掌菩薩金剛手菩薩言。此最勝名義經。如佛頂珠最上微妙。功德殊勝不可思議。每日三時受持讀誦。正念思惟精進無懈。于佛菩提速能趣入。復白佛言世尊。文殊師利菩薩色相具足觀察思惟。以大愿力度脫眾生。或于空中現一切佛。一切菩薩種種化身。隨順眾生所樂示現。演說微妙甚深句義。引導眾生遠離惡趣。不生卑賤不墮邊境。生不丑陋不墮邪見。常生佛剎聽聞正法離無想處。不生饑饉斗戰劫中。不生五濁及賊難處。不生貧窮及困苦處。不生非法妄說句偈為求名聞。生賢善家尊貴人中。圓滿色相端嚴具足。見者歡喜無不愛樂。得宿住通大尊重相具大威德。布施持戒忍辱精進。禪定智慧方便愿力。慈悲喜舍四無量心具足圓滿。及于一切工巧技藝。贊詠外書皆得了解。出家求道于一切智心無散失。了達三乘諸法義利。此經功德出生無量智慧無量善法。若善男子善女人。受持讀誦解其義理為人演說。當知是人于如來藏中得佛功德。不久當證最上菩提。具一切智一切種智。安住世間振大法鼓建大法幢。作大法王演大法咒。即說咒曰

唵(引)薩哩嚩(二合)達哩摩(二合引)阿婆(引)嚩娑嚩(二合)婆(引)嚩尾秫馱嚩惹啰(二合)遏阿暗惡

一切法相自性清凈。所謂一切如來智身。文殊菩薩清凈出生。咒曰

惡薩哩嚩(二合)怛陀(引)誐多紇哩(二合)捺野喝啰喝啰唵(引)吽(引)紇哩(二合)

文殊菩薩語自在王。廣大宣說一切法性。猶如虛空圓滿清凈。法界智藏咒曰

阿

爾時金剛掌菩薩摩訶薩金剛手菩薩摩訶薩。歡喜踴躍恭敬合掌瞻仰如來。諸佛圣眾大秘密王。隨喜稱贊廣大道場。爾時釋迦牟尼佛。贊金剛掌菩薩金剛手菩薩言。善哉善哉。汝能顯示文殊所說諸佛秘密最勝名義。利益安樂一切眾生。汝等不久當得阿耨多羅三藐三菩提。得大解脫于幻網中作大導師。以大清凈甚深妙義開發引導。令諸眾生入佛境界。我今證明。汝等所說最勝名義。此經于一萬六千大秘密教智慧藏中。次第流出為三摩地輪。摧伏魔怨消除煩惱。度諸眾生遠離輪回到菩提岸

文殊所說最勝名義經卷下