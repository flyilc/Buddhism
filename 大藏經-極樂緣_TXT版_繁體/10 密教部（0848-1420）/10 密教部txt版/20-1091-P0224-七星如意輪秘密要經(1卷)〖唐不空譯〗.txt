　　No. 1091

七星如意輪秘密要經

　　　　三藏不空譯


如是我聞。一時佛在大雪山伽王那蘭陀。與大比丘眾千二百五十人俱。其名曰大目犍連舍利弗。摩訶迦旃延波多。阿難陀摩訶迦葉。富樓那彌多羅尼子。復又菩薩萬八千。皆得不退轉陀羅尼辯才。如是等恒河沙數眾中轉大法輪。爾時迦夷城宮內使。來詣佛所頂禮佛足。而白佛言。波斯匿王使我咨量。俱尸羅大國與兵無數萬億來圍迦夷。君臣惶忙人民恐懼。唯愿世尊由大智力救護我等。爾時世尊。即告神通王菩薩。往于迦夷城宮內。速建如意寶輪般多羅道場七星火壇秘密之門。所謂般多羅道場者。造于凈室。七星火壇作于露地。一日一夜如法作。其賊眾者自然退散。其法事者。先須結界然后作般多羅法門。南無如意輪王大法主。我今奉造般多羅者。有天耳眼。有神通者證明法則。即誦如意輪真言七遍。七咒水灑地。取界后為結界。所謂般多羅者。且最清凈室地平如鏡。中央造五色輪象如車輪。或十道或十二道。輪約間畫波折羅相。輪輻上亦爾。中央安如意輪王菩薩。一一輻間安七星像及訶利低母。一一像前安燈蘇香等種種供養。所為人姓名畫于本星。阿阇梨座于輪外。一一即啟法事成就。加持念誦一座一百八遍。觀念不成不數其遍。所謂火壇者。于露地造火爐。或一肘或二肘。即加持一人或優婆塞優婆夷。著新凈衣。造本星食餅及蘇蜜香藥等。即向七星一拜一燒一心著本星。或動異光即得成就。若清凈阿阇梨者。若王若臣乃至人民。自作火壇求請。隨其所愿即得成就。爾時神通王菩薩。即奉教敕往于迦夷大城宮內。一一作法。霹靂雷電賊徒散滅。君臣歡喜人民安樂。爾時神通王菩薩。卻來佛處頂禮佛足。而白佛言奇哉世尊。不可思議秘密法門。如意寶輪王菩薩今何在。我等之輩蒙如來力。往彼世界頂禮如意輪王菩薩。佛告神通王菩薩。善哉善哉。正南方有世界名曰七寶轉輪王。于七寶輪上護法七星及諸天眾周匝。為轉法輪度脫眾生。爾時神通王菩薩。白佛言。世尊以何因緣。不但觀念如意輪王菩薩。又令禮拜本星等耶。佛言昔燃燈佛所受此法門。七星精靈天而下。訶利大神從地而出。愿我等輩護此大法。若有人等奉造此法。我等先至成就法事。以此因緣兼存造法。爾時神通王菩薩。承佛大神力。往彼世界。頂禮如意輪王菩薩。而作是言

　我等住于娑婆界　　修學如來因地門
　救度迦夷波斯王　　以此因緣禮仁者
　七寶莊嚴寶輪王　　菩薩相好不思議
　依正二報俱勝妙　　我今敬禮如意輪　

爾時如意輪菩薩而說偈言

　我今所修菩薩道　　度脫眾生長夜苦
　今座莊嚴如意輪　　令諸眾生亦如是
　世有眾生有所愿　　今我如意寶輪王
　隨其種種所受樂　　無不從心為如意
　若有眾生在世界　　欲得通達無為道
　業障深厚不成就　　我以寶輪使開悟
　若有世界三災起　　國界人民不安樂
　其中有人造我法　　如意圣輪與大樂
　若有世界他界賊　　四方覆嬈不安寧
　國中有人造我法　　如意圣輪與安樂
　若有國內饑饉難　　一切人民不安悅
　若有造我般多法　　如意圣輪能救濟
　若有眾生在世界　　王法所加被獄囚
　造我大法般多羅　　如意圣輪能救濟
　若有眾生在崄難　　如意圣輪能救濟
　若有眾生在世界　　盲聾跛[跳-兆+婁]種種病
　念我大法般多羅　　如意圣輪能救濟
　若有眾生在世界　　欲得家富求富祿
　造我大法般多羅　　如意圣輪如其愿
　若有如是如意輪　　一切罪障無不除
　一切吉祥無不致　　無所不至拔濟苦
　諸天龍神及人間　　一切眾生有歸依
　不隨其心墮妄語　　是法能除一切罪
　增長一切諸功德　　自在能照于五道
　成就一切眾生愿　

爾時神通王菩薩。頂禮圣輪還來本處。一心受持此不可思議摩訶般多羅秘密法門真言

南無阿羅侄那阿阿那(一)南阿梨耶(二)婆嚕吉帝沙波訶阿耶(三)菩提薩埵婆耶(四)摩訶迦烏尼迦耶(五)多侄他(七)唵折揭羅婆帝(九)真多摩尼(十)摩訶波地迷(十一)嚕嚕帝遮揭阿沙吽唎婆訶(十二)唵(十三)波地迷真多摩尼摩訶遮揭阿吽(十四)唵波阿多波地迷吽(十五)

七星本部印　如意輪本印　長誦印　若人心有所求。或有病難延壽求祿。乃至一切心所愿求。當使本星必當隨心。如來在世立大誓愿。為此部中當護摩。此因緣當用七星以靈驗。是多秘密不得外傳。或為國王或為大臣造此法。不得為人民百姓淺識有情造此大法　午诐(此云小豆食)蘇古香木　未巳多伊尼(此云大豆食)波知桃木　申辰薩波(此云麻子食)波此荊木　酉卯蘇烏帝(此云麥食)彌蘇帝違木　戌寅薩波之(此云稻米食)孫蘇烏獪　亥丑波伊蘇(此云粟食)舟尼(此云槐木)子薩波耶(此云黍食)揭帝(此云桐木)

七星如意輪秘密要經

天明五乙巳春二月十日。于洛北大報恩寺。以上品蓮臺寺藏本寫訖。此七星如意輪經。于重譽深密抄薄草子后重等證之

　智積院寓學東武　慈忍　識

享和改元仲秋月。得右件之本令寫之。當嶺慈心院傳燈等挍閱。予更考訂以雕刻

　豐山總持沙門快道志

一挍加筆訖　　　　　　　　　慈順

享和三年四月七日此日也雨曚曚矣

文政三年庚辰四月十五日以右傳寫之本雙挍之了　　　　　　　　　　龍肝