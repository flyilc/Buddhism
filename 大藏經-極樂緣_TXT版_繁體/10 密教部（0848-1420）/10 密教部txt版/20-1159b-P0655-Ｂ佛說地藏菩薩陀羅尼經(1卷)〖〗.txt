　　No. 1159B

佛說地藏菩薩陀羅尼經

如是我聞。一時佛在佉羅提耶山牟尼仙所住之處。與大比丘眾俱無量無數聲聞大眾。菩薩摩訶薩無量無邊不可稱計。說月藏訖。爾時南方有大香云雨。大香雨。大華云雨。大華雨。無量瓔珞云雨。種種瓔珞雨。大衣云雨。大衣雨。于佉羅提耶山牟尼仙所住之處。是諸大雨皆悉遍滿。大陰云雨而香華衣服瓔珞亦說種種無量法音。如是次第乃至廣說。三歸聲。持戒聲。忍辱聲。精進聲。禪定聲。具足智慧降伏四魔聲。名稱普聞遍滿三界聲。念定總持聲。空無相無愿聲。離欲聲。色如聚沫聲。受如水泡聲。想如熱炎聲。行如芭蕉聲。識如幻聲。無常苦空無我之聲。慚愧聲。念處聲。慈悲喜舍聲。證諸法聲。涅槃無窟宅聲。三乘聲。轉法輪聲。成就眾生聲。度三惡道聲。六波羅蜜聲。善巧方便乃至具足十地聲。游戲神通聲。游戲無上大乘聲。阿鞞跋致聲。無生法忍聲。入佛海聲。諸來眾悉見種種雨。亦聞無量諸法音聲。隨意衣服嚴飾之聲。又復皆悉見其兩手有如意珠雨如意寶。其如意寶各出光明。如是光中皆見十方恒沙世界一切諸佛。是諸佛所各有菩薩而自圍繞。其光明中盡見十方諸佛世界。若有病者。蒙光觸身眾病除愈。一切系縛及應死者。光觸身故皆得解脫。若身行惡口行惡意行惡。光觸身時悉除三惡。若諸饑渴眾生蒙光觸身亦皆飽滿。種種擿罰身受苦切。乏少衣服嚴飾瓔珞種種之物。蒙光觸身隨所憶念悉得滿足。若有殺生偷盜邪淫妄言綺語兩舌惡口罵詈蒙光觸身。如是等惡皆悉得除。諸眾生有求不得苦。蒙光觸身皆悉受樂。光明清凈悉無翳障。風云塵霧及諸穢苦惱辛酸。不善音聲乃至怖畏惡觸皆得除滅。遠離諸惡。一切邪偽諂曲亦皆無余。一切惡欲悉得棄舍。諸妙勝樂一切皆集。爾時眾會皆悉堅固難動。不動如地。心無去來不可毀壞。如是大眾得未曾有。以何因緣我等身體今皆大重不能自勝。當于爾時有一帝釋。名曰凈有。于大眾中不遠而坐。于是凈有即從座起。而整衣服右膝著地。合掌向佛以偈聞曰

　實語實見者　　實住牟尼尊
　久住于法行　　唯愿演說法
　佛為實因緣　　能滅眾生苦
　何故于此處　　而雨種種雨
　大眾皆喜悅　　心生信安樂
　開示諸疑惑　　令住于大乘
　身難動如地　　及一切人天
　皆見如是相　　大眾悉有疑
　兩手各皆出　　摩尼寶光明
　一切諸衣鬘　　雜飾嚴身具
　十方之福田　　離一切過惡
　眾苦得休息　　皆因緣救世
　一切諸天人　　無能說因緣
　是誰神通力　　而來至此處
　為佛諸菩薩　　梵摩帝釋等
　唯愿救世說　　神通之因緣　

爾時世尊告凈有帝釋言。如是如是。汝今諦聽。吾當說之。是地藏菩薩摩訶薩于無量阿僧祇劫。為五濁惡世成就眾生故而來至此。與八十頻婆那由他百千億等大菩薩俱。悉為禮拜供養恭敬故。欲見大眾集會故。欲聽大眾起隨喜故。是地藏菩薩作沙門像。現神通力之所變化。有如是等大莊嚴事。亦是如來不可思議無量功德。亦名聲聞辟支佛正法伏藏。亦名解脫智寶之大寶潴。亦名菩薩救世之法。亦名涅槃導師商主。猶若如意寶珠所求滿足。亦如寶潴一切商人。亦如大地能生善根。亦是涅槃求法神器。亦是功德清凈之瓶。亦是日月照明行處。亦是黑闇幽冥大炬。如月清涼煩惱熱。如無足者得如意乘。如亂心者得甘露味。如羸老者遇其機杖。是大福田之根本也。舍心無凝。如彼后流救苦難。如起親友除結使炎之云蓋。如凈水珠除穢濁。若起崄回示正路。是疲極者安隱林坐。是四駃流生死橋梁。亦度彼岸無上大船。是三善根勝妙果報。是諸施者最上大乘。持戒不動如須彌山。精進難壞猶如金剛。忍辱堅固亦如大地。總持正法心無三相。禪定莊嚴如妙華鬘。智慧深廣猶如大海。心無所依猶如虛空。方便無染如眾華聚。處于外道如師子王。遠離煩惱如犀一角。滅諸結使如洗塵垢。能除臭穢如疾飄風。將護有疾如彼良醫。消除眾病如妙藥王。斷除煩惱如持利劍。為怖畏者作大親友。防諸怨敵如堅城塹。能除其濁如清凈水。濟諸饑乏猶如茸果。亦是裸者最勝衣服。與盛熱者為密云蓋。具足如是善根果報。清凈第一堅固不壞。妙色處能生受樂。于大會處而生慚愧。除諸結使。禪定行處乘四正勤。四攝決流忍辱大地亦如須彌。總持深廣如彼大海。神足無礙自在如虛空。降伏諸魔一切結習。修行正道無量禪定。亦為一切種種智之洲渚。能轉無上清凈法輪。地藏菩薩摩訶薩為欲來故先現此瑞。亦為供養恭敬我故來至于此。佛復贊嘆地藏菩薩言。汝從南方來。八十頻婆百千那由他菩薩以神通力俱來至此。悉作聲聞像在如來前。頂禮佛足右繞三匝。即為合掌而說偈言

　兩足最勝大導師　　恒修于慈發善心
　能生忍辱如大地　　解脫眾生除嗔恚
　是足最大諸相好　　而能嚴飾一切界
　能滿一切諸福田　　常修實語及大慈
　能悉斷除諸受網　　皆能如實善安住
　舍余清凈諸佛國　　其中眾生具善根
　本愿欲度濁惡世　　成就一切諸眾生
　能生堅固勤精進　　超過無量諸苦行
　常修難行恐怖處　　超過無量諸苦行
　布施持戒忍精進　　修習禪定與智慧
　無數諸佛菩薩等　　聲聞大眾皆供養
　充給饑渴病湯藥　　救度一切諸系縛
　我從本來舍身命　　為利眾生無貪惜
　常為法故而舍身　　皮骨肉血施眾生
　已所得樂皆悉舍　　有大慈悲為一切
　于諸眾生煩惱網　　修行寂滅悉超度
　開閉一切六情根　　常能遠離于諸欲
　修苦無常空無我　　亦善觀察于世諦
　諸苦所因愛欲本　　悉能干竭諸煩惱
　以是義故攝六情　　能善斷除一切愛
　能修無量大悲門　　普給一切諸群生
　我要不舍大誓愿　　而亦不住勝菩提
　一切眾生如如相　　亦見群盲受苦切
　如是思惟為眾生　　便能勤修大精進
　發超精進施戒忍　　修諸禪定及智惠
　猶如其母唯一子　　而以慈心育養之
　汝于眾生亦如是　　常能賑給于一切
　是故汝速得菩提　　度脫一切無量眾
　汝本修習菩提時　　誓愿不舍一眾生
　無不便住施戒忍　　精進禪定修智惠
　常能于彼末世中　　求于無上勝菩提
　是故救世于未劫　　速得無上最勝道
　調伏惡魔夜叉等　　諸惡龍神及與人
　猶如金剛斷諸結　　悉能安住諸圣道
　為無量眾而授記　　當成菩提無上道
　功德最勝明智者　　是真福田之大將
　于無量界為救世　　皆覆一切諸群生
　于十方界作福田　　名聲遠聞遍一切
　是故一切諸菩薩　　皆悉能舍于己事
　是汝神足而來集　　俱詣世尊大牟尼
　愿令如來特演說　　若得聞者皆歡喜
　既聞法已勤精進　　常得修學菩提道
　皆猶于海大將力　　當得疾近于菩提
　未曾聞見令大集　　是故汝等俱來會
　有十三億諸夜叉　　其為殘害食肉血
　疾舍諸惡到于此　　安住最勝無上道
　有得忍辱陀羅尼　　有得最妙諸禪定
　有已獲證諸漏盡　　無著羅漢人中尊
　有能善修四無量　　有能住于四攝法
　有得最勝四辯才　　復有得修諸忍法
　有得三昧首楞嚴　　有得虛空智惠眼
　有得無生諸法忍　　皆因世尊所說法
　悉制一切諸異學　　九十六種外道等
　摧伏一切魔怨已　　皆是救世大將力
　開閉地獄鬼畜生　　利益一切天人眾
　是故真實諸眾生　　而皆來集佛神力
　饑飾疾疫刀兵劫　　悉于今日而消滅
　若自盲冥失正道　　此諸眾生令解脫
　無量煩惱狂亂者　　皆悉安置寂滅道
　令眾悉能舍已業　　為禮如來故至此
　無量世界億佛土　　皆是救世之所住
　名聞十方稱無量　　我等聞已故至此
　一切種智功德海　　得聞如是真實相
　度脫一切諸眾生　　我令歡喜故敬禮
　而于百千億萬劫　　常勤修習種種施
　我今當學發弘誓　　我今來此佛神足
　我當修學處濁世　　能到第一勝菩提　

爾時地藏菩薩摩訶薩以若于種天華香華瓔珞而散佛上。所散之華變成寶蓋。是時地藏菩薩在佛前坐。諦聽受經。諸來會眾見地藏菩薩生希有想。以種種香華瓔珞繒蓋幢幡及諸衣服。以散地藏菩薩上。作如是言。我等快得善利。佛神力故得見如是諸大丈夫。禮敬問訊

爾時復有渴仰菩薩摩訶薩。從座而起。整其衣服右膝著地。合掌向佛白佛言。世尊此善男子從何佛國而來至此。修何善根能作如是種種贊嘆說佛功德。我從昔來未曾聞見

爾時世尊告渴仰菩薩。止止大士。不須是聞一切大眾及諸天人。除佛如來無有能知。此善男子功德數量。如來今日必當顯說。但諸天人愚闇自弊。是族性子成就不可思議功德首楞嚴三昧。入如來行處得無生法忍。于諸佛法而得自在。入深法忍已度一切智海。此善男子游戲。以師子光三昧登一切智山須彌之頂。摧伏異學成就眾生。在所佛國悉皆止住。隨諸佛國入智三昧。以是三昧力故。令一切國土眾生見諸菩薩。隨諸佛國入智樂三昧。于彼國土所有供養佛。隨諸佛國入清凈樂三昧。入是三昧悉見諸欲一切過悉。而于心相清凈無染。隨諸佛土入慚愧三昧。而于彼國令諸眾生悉得慚愧遠離諸惡無有愚闇。隨諸佛國入水潴三昧。亦能令彼一切眾生悉入是定。令諸眾生得宿命智。能先世死此生彼。善于禪定。隨諸國土入無憂明三昧。亦能令彼一切眾生悉離憂愁。于諸佛國入神通三昧。亦能令彼一切眾生皆入神通三昧。隨佛國土入智明三昧。亦能令彼一切眾生悉離愚癡。便見十方一切佛國。隨諸佛國入佛炬三昧。亦能令彼一切眾生皆歸依三寶。隨諸佛國入金剛光三昧。入是三昧已。亦能令彼一切諸佛國土。鐵圍山鐵國圍。乃至須彌山王。一切溪澗溝壑皆悉盡現。地平如掌。能令一切諸惡毒蛇及以蠱道皆悉消滅。隨諸佛國入智力降伏三昧。亦能令彼魔及魔眷屬皆悉驚怖歸依三寶。隨諸佛國入電光三昧。亦能令彼一切眾生離后世怖得法安慰。隨諸佛國入昧樂三昧。亦能令彼一切眾生隨其所念飲食悉得充足。隨諸佛國入精氣悅樂三昧。亦能令彼一切眾生得堅牢身離諸病苦。隨諸佛國入樂具三昧。亦能令彼一切眾生。悉得狀敷臥具衣服瓔珞無所乏少。病醫藥身皆端正。隨諸佛國入無諍智三昧。亦能令彼一切眾生身皆長莊端嚴殊大。遠離一切怨憎系縛。皆悉受樂。皆如布施持戒忍辱精進禪定。心無散亂具足智惠深入法相。隨諸佛國入無憂怖三昧。而能于彼一切眾生皆得歡樂心離憂怖。隨諸佛國入光樂三昧。于彼佛國一切眾生得無礙智離于事務。隨諸佛國入善住金剛三昧。亦能令彼一切眾生得諸根具足悉不缺壞。隨諸佛國入觀幢三昧。亦能令彼一切眾生皆悉厭離棄舍諸惡護持十善上生天道。隨諸佛國深入大慈音聲三昧。亦能令彼一切眾生各相哀愍皆起慈心。得無畏心得無惱心等心更相悲念。隨諸佛國入集福處三昧。亦能令彼一切眾生得離斗諍。疾病饑饉非時風雨飲食苦惱辛酸等味皆悉消滅。是地藏菩薩所至佛土入海電三昧。隨所至國一切皆悉變成寶地。離諸穢惡衣樹。瓔珞樹華果樹嚴飾佛界。于晨朝時入恒河沙世界三昧。為成就眾生故從禪定起。令無量無邊諸佛世界。于五濁惡世成就眾生。悉無余有佛世界刀兵起時。此族姓子以晨朝時入三昧力故。刀兵鉀杖悉皆消滅。隨諸佛土有疾疫劫起害諸眾生。亦令疾疫自然消滅。隨諸佛土若有饑饉起。令彼饑饉亦盡消滅悉得充滿。此族姓子以是三昧威神力故。能令成就一切眾生。地藏菩薩以不思議功德成就眾生。于過去無量恒河沙諸佛所。發大悲堅固誓愿。皆悉成就一切眾生。莊嚴勢力猶如電震。于一食頃而能成就無量億等那由他人具足善根。若有眾生為無量種種諸苦所惱饑渴切逼。有稱地藏菩薩名者。悉能令彼飲食充足滅諸苦惱。置涅槃道皆得快樂。若有眾生乏少衣服寶冠瓔珞病瘦醫藥種種眾具。若稱地藏菩薩名者。隨其所欲皆令充具足。安住涅槃道得第一樂。若有眾生離喜樂心而與不喜樂集會者。若稱地藏菩薩名者。一切樂具盡皆歸之。所不喜者亦悉遠離。是意所樂者能令皆得安住涅槃得第一樂。若有眾生身心受苦眾病所持。能稱地藏菩薩名號。身心苦惱皆悉除愈。安置涅槃得第一樂。若諸眾生惡心相向。能稱地藏菩薩名號一心歸依者。令彼眾生柔和忍辱更相慚愧。慈心懺悔安住涅槃。若諸眾生系閉牢獄枷鎖其身具受眾苦。能稱地藏菩薩名號一心歸依者。令諸眾生皆得解脫自在無礙乃至應被系縛因執鞭杖。能稱地藏菩薩名號一心歸依者。亦復如是皆得解脫。安住涅槃得第一樂。若有眾生諸根不具。疲極懈怠顛狂放逸忘失本心。貪欲嗔恚愚癡嫉妒慳怖邪疑憍慢眠睡等惡皆悉熾盛。能稱地藏菩薩名號一心歸依者。如是眾苦皆令解脫。安住涅槃得第一樂。若有眾生為大水濁流猛火所所焚。或隧高巖投身山崄。或墮樹木及諸屋舍而身巔覆。有如是等無量怖畏。稱地藏菩薩名號一心歸依者。有如是等怖畏之事悉令解脫。安住涅槃得第一樂。若有眾生為諸毒蛇種種禽獸之所螫者。或被種種毒藥所中。能稱地藏菩薩名號一心歸依者。是諸怖畏悉得解脫。若有眾生為阿波魔羅奄弊傷害。若一日二日三日乃至七日。能令心狂心亂心戰心調心顛倒乃至失心。能稱地藏菩薩名號一心歸依者。如是族姓男女于諸怖畏悉皆得解脫。安住涅槃得第一樂。若有眾生為諸羅剎惡鬼所捉。鳩槃荼所捉。富單那所捉。迦吒富單所捉。師子虎狼惡毒蠱道。或為軍陣戰斗怨賊圍繞。臨敵懼無貪生求樂。能稱地藏菩薩名號一心歸依者。如是族姓子男女速離眾苦悉除患難。安住涅槃得第一樂。若有眾生。為多聞為信為戒為施為禪定。為神通為解脫。為色聲香味觸。為諸功德。為工巧華果樹木敷具。為增益財利。為諸醫藥房舍屋宅。為使水雨順時。為得涼風。為求男女妻子方便修福。為除寒熱。令得正念。求如是等種種因緣。能稱地藏菩薩名號一心歸依者。此善男子威德力故。悉能稱彼無量眾生功德所愿。譬如下種于彼荒田。能稱地藏菩薩名號一心歸依者。皆悉變成微妙勝果。何以故。此善男子以過去無量阿僧祇不可數劫。如來之前發堅誓愿猶如大地。令一切眾生皆悉受用。是善男子功德力故。能令善根莖枝葉乃至華果皆悉潤澤增長成就。若有眾生造作諸惡十不善業。能稱地藏菩薩名號一心歸依者。一切結使煩惱消滅。遠離十惡成就十善。于諸眾生起慈悲心與利益心。是善男子以精進力。于一食頃。無量阿僧祇諸佛世界。于一一佛國。以一食頃。度脫無量恒河沙阿僧祇眾生。以是相貌令脫諸惡。皆悉成就不思議功德。此善男子以是堅固誓力。能令成就一切眾生。如是族姓子或作梵天身成就眾生。或作自在天大自在天摩醯首羅天。或作欲界他化自在天。化樂天兜率陀天炎摩天。帝釋身四天王天身。或作菩薩身。或作辟支佛身作聲聞身。或作轉輪圣王婆羅門剎利毗舍首陀等身。或作男身女身。或作童男童女身。或作乾闥婆緊那羅摩睺羅伽天龍夜叉身。或作羅剎身。或作鳩槃荼身。或作毗舍阇身。或作富單那身。或作師子身。或作虎狼身。或作鳩身馬身。或作水牛身。或作種種鳥身。或作閻羅王身。或作地獄卒身。或作地獄身。為諸眾生種種說法。隨眾生顯示三乘。皆悉令作不退轉地。此善男子成就如是不思議功德伏藏。以解脫寶而自莊嚴。亦是菩薩諸法之母。向大涅槃無上商主。善男子彌勒文殊觀世音普賢等而為上首。如是等恒河沙諸大菩薩。若人于百劫中禮敬供養欲求所愿。不如于一食頃禮拜供養地藏菩薩。功德甚多所愿速得悉皆滿足。何以故。此地藏菩薩于一切眾生能大饒益為如意寶故。此族姓子若欲成就眾生故能發堅固大悲伏藏。令滿一切眾生心愿。是故善男子善女人。應當供養地藏菩薩。時會大眾十方來者。菩薩摩訶薩及諸聲聞。一切天人夜叉乾闥婆等。從座而起隨力供養。或以金銀等。以敬彼地藏菩薩上。或以種種寶華衣服摩尼寶珠及華鬘珠瓔珞金縷幡蓋。以散地藏菩薩上。復以無量音樂種種贊頌供養地藏菩薩。爾時地藏菩薩摩訶薩復以此供施修伽陀即說偈言

　天人龍神所供養　　十方菩薩皆來集
　聞有救世大功德　　愿佛受我最勝供　

爾時地藏菩薩摩訶薩說是偈已頂禮佛足。于是世尊復說偈言

　欲起堅固凈智者　　能滅眾生諸煩惱
　令眾得樂如寶手　　能斷結納如金剛
　汝起大悲諸精進　　以是供養最勝尊
　其心如海救一切　　度諸眾生苦彼岸　

爾時地藏菩薩摩訶薩作禮而起白佛言。世尊我當濟度此四天下。增長比丘比丘尼優婆塞優波夷。增長壽命。護念增長壽命。身無病疾。增長色力。增長名稱。增長資業。增長親友。增長眷屬。增長信戒。增長多聞。增長于施。增長忍辱。增長方便。增長學意及諸圣諦。增長人于大乘一切延道。增長照明真實法相。增長成就一切眾生。增長發大慈悲喜舍。增長無量一切凈法。增長妙稱名聞三界。增長法雨潤三有流。增長大地一切物味。增長眾生所有善業。增長法氣無數福行。增長智惠皆悉照明。增長六波羅蜜所行之道。增長五眼通達無礙。增長灌頂。增長涅槃。增長威德照明一切未曾有法。眾德究竟記莂咒術陀羅尼章句。我于過去恒河沙佛所。皆悉受持如是等咒。增長白凈具足之法。增長種子根莖華果一切藥谷。增長云雨地水火風。增長福樂。增長財物。增長無量最勝果報。增長基業。此咒利益能除一切苦惱系縛。即說咒曰

閻浮(一)閻閻浮(二)阿舍閻浮(三)婆迦啰閻浮(四)庵婆閻浮(五)毗羅閻浮(六)婆阇羅閻浮(七)阿盧伽閻浮(八)達摩閻浮(九)婆吒摩閻浮(十)婆帝耶尼梨阿羅閻浮(十一)鞞婆婆盧伽反摩閻浮(十二)憂婆舍摩閻浮(十三)憂波舍摩閻浮(十四)那那那閻浮(十五)阇那婆牟致啰那閻浮(十六)毗尸梨夜那閻浮(十七)奢多婆閻浮(十八)婆遮修躓摩醯利(十九)陀彌(二十)縣彌(二十一)遮迦啰斯(二十二)遮迦摩私梨(二十三)差利(二十四)奚疑(二十五)迦啰婆婆婆啼(二十六)阿梨波啰鞞(二十七)婆遮啰婆陀彌(二十八)啰遮陀彌(二十九)波啰遮遮遮醯梨(三十)摩梨(三十一)伊迦他他企(三十二)他丘樓(三十三)闥梨(三十四)舍梨(三十五)彌梨(三十六)摩板(三十七)多板(三十八)鳩梨(三十九)彌梨(四十)鴦久之多毗(四十一)頞梨(四十二)柢梨(四十三)波啰柢梨(四十四)叉吒苦婆梨(四十五)真只真(四十六)真求梨(四十七)休樓休樓休樓(四十八)鳩流兜彌梨(四十九)彌梨板(五十)婆荼婆可羅(五十一)窺窺梨(五十二)嚧[口*留]嚧樓[口*留](五十三)婆婆阇毗(五十四)輪檀彌(五十五)私婆呵(五十六)摩訶復陀迦樓沙毗輪檀彌彌私婆呵(五十七)迦樓沙羅波毗輪檀彌私婆呵(五十八)迦樓沙烏阇毗揄檀彌私婆呵(五十九)薩婆呵奢婆利富羅檀彌私婆呵(六十)薩婆婆斯耶三波陀彌彌私波呵(六十一)薩婆多他多阿袠底私婆呵(六十二)薩婆菩提薩埵阿袠底阿[少/兔]元地底私婆呵(六十三)

世尊今所說咒是未曾有威德照明。是眾德本。記莂章句陀羅尼神咒。我于過去恒河沙諸佛所受持是咒。增長一切白凈之法。增長諸善根莖枝葉華果藥谷雨澤地水火風。增長喜樂。增長財物。增長勝妙。增長產業。此咒威力善能系縛亦名善解。世尊說此陀羅尼咒。與四天下聲聞弟子比丘比丘尼優婆塞優婆夷皆悉護念。增長財物一切產業。增長佛法能令流布。廣大無量三界受樂

爾時地藏菩薩廣說如是大記莂經。時佉羅提耶山六種震動。一切音聲樂不鼓自鳴。雨眾寶華。一切大眾皆悉戰慓生希有想

爾時阿難從座而起。偏袒右肩叉手合掌。而白佛言。世尊此法之惡當名何經。云何受持。云何修行。佛告阿難。此經名為地藏菩薩誓愿度諸眾生。如是受持。復名大方廣。如是受持。亦名師子光三昧。亦名隨諸佛土入慚愧三昧。如是受持。亦名陀羅尼神咒。如是受持。修行法用汝今復聽。佛告阿難。若有眾生臨當形戮杻械枷鎖疾病困苦鬼魅所著者。一心敬禮地藏菩薩稱名。至心誦持此咒。懺悔根本重罪發菩提心。從今始以盡未來際。不殺不盜不淫不妄語不飲酒。不食肉不食五辛。受三聚戒。何等為三。攝善法戒。攝眾生戒。攝律儀戒。乃至菩提歸命三寶眾。不歸依九十六種外道邪法。佛復告阿難。若比丘比丘尼優婆塞優婆夷受持此咒。凈持房舍安建道場。懸繒幡蓋香泥涂地燒香散華。稱地藏菩薩至心敬禮。誦念此咒。五逆十惡四重八禁。若不除滅無有是處。除不至心等方經偷僧祇物乃至一比丘物此經不攝。若有受持讀誦此經陀羅尼咒。有飛尸伏注鳥鳴百怪一切諸惡悉皆消滅

爾時毗沙門天王頂禮佛足白佛言。世尊若有受持讀誦此經陀羅尼咒者。我當擁護蓋其勢力。若有眾生信邪倒見。或事北神九子母神阿魔神窖君社地社神詐稱先人。如是邪見。我使此人行住不安。惡夢縱橫。唯愿世尊聽我受持。佛告善哉善哉。汝大慈無量饒益眾生。我助汝喜。佛說經已。梵天帝釋四天王菩薩摩訶薩一切大集阿難等。聞佛所說歡喜奉行

地藏菩薩陀羅尼經