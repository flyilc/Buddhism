　　No. 905 [cf. Nos. 906, 907]

三種悉地破地獄轉業障出三界秘密陀羅尼法

　　　　中天竺國三藏善無畏奉　詔譯


瑜伽事法約有千條。略述少分。口開舌舉震法界宮。蓮華藏世界如來出定。即以摧破地獄轉業障出三界。當知如法布字人主頂戴手冠中。萬國清泰。節度觀察旗旌上書寫真言。四方晏靜。專城太守鎮遏。總或鼓角上題字嚴警鼓音。遠聞。妖氣清熾盛布千里。苗稼洪潤人無災疫。地土神祇風恬雨順。念誦加持。戰鼓上書。賊軍自降。一人不損名金剛鼓

　稽首毗盧遮那佛　　開敷凈眼如蓮花
　三界調御天人師　　大菩提心救世者
　深妙真言加持法　　流入無生阿字門
　白毫無相正遍知　　圓滿恒照如日月
　身口意業成三密　　三密即成應化法
　五輪五智是五分　　五分盡攝法界輪
　阿閦寶生救世者　　彌陀成就不空王
　成于悉地吉祥輪　　傳斯妙法化諸有
　慈心自在降三世　　金剛薩埵不動尊
　無違誓愿應時期　　瑜伽事畢還金剎　

佛言◇阿字金剛部主肝。阿字即是大日如來理法身。本性清凈極理畢竟不可得空。金剛地輪種子。金剛部曼荼羅也。若約名色者。地是色法。五陰中識陰心持地。其種子不凈。凡五贓者是色法也。五陰中識陰心發故。約名色地是色法也。今肝主魂。魂神氣為東及木。木是色空也。木主春其色青。青色從木生。木從水生。肝從青氣及腎生。其形如立蓮花葉。其中間著[門@芭]珠。[門@芭]肉在胸左也。肝出為眼主筋。筋窮為爪也。今以五字門主五贓六腑故。內外交雜明此而已。又酸味多入肝增肝損脾。若脾中無魂多惛惛肺害肝成病。若如金克木。肺強肝弱。當止心于肺。以青氣攝取白氣肝病則差。青氣著也◇鑁字蓮花部主肺。鑁字是縛字第十一轉。尾字是第三轉也。轉釋阿字義也。即大日如來智海水大轉輪種子。神通自在之法名智法身。亦名報身。是即蓮花部曼荼羅也。肺臟主魄。魄形體也。其形如花主鼻為西方金。金主秋其色白。白色從風生。風從地陽氣生。五陰中想陰心持風。想心從識生。識心從過去行生。過去行從無明生。無明從妄想生。妄想還從妄想生。輪回十二因緣也。肺從白氣及脾生。辛味多入肺增肺損肝。若肺中無魄恐怖癲病。心害肺成病。若如火克金。心強肺弱。當止心于心。以白氣攝取赤氣肺病則差。白氣者字也。◇藍字寶部主心。藍字是大日如來心地種火大種子。三世諸佛室宅。焚燒一切眾生無始無明塵垢妄執出生菩提心牙種。轉釋阿字義也。即是應化身如來。實是智法身火生曼荼羅也。心主神其形如鳥。為南方火。火主夏其色赤。赤色從火生。火從木生。五陰中受陰心持火。受心從想心生。又心從赤氣及肝生。心出為舌主血。血窮為乳。又主耳轉鼻喉鼻梁額頤等。苦味多入心增心損肺。若心中無神多忘失前后。腎害心成病。若如水克火腎強心弱。當止心于腎。以赤氣攝取黑氣心病則差。赤氣者字也。◇唅字羯磨部主腎。吽字即賀字轉也。即是大日如來常住壽量風大種子。三解脫門三際不可得義。法身大力曼荼羅也。風則想陰心所持也。五藏者肝肺心脾腎也。胃者六腑一名也。胃此肚谷是脾腑。五臟六腑之海水。谷皆入胃。五臟六腑皆稟于胃。五味各走流。其嘉淡味入胃故腎稟胃也。腎在臍腰下。左名腎。右名命門。腎敷心腹(胃也腎也)寢寫水精也。腎主志為北方及水。水主冬其色黑。五陰中行陰心持水。行心從受心生。受心從想生。腎從黑氣及肺生。主耳腎出為骨主髓。髓窮為耳乳。骨窮為齒。堿味多入腎增腎損心。若腎中無志多悲哭。脾害腎成病。若如土克水脾強腎弱。當止心于脾。以黑氣攝取黃氣腎病則差。黑氣者字也◇欠字虛空部主脾◇字則大日如來無見頂相五佛所證大空智處。寂滅真如理智。十方三世諸佛所證菩提道場殊勝曼荼羅也。脾主意。為中央及土。土主季夏其色黃也。黃色從地生。地從火生。如前說五陰中識。陰心持地。或為木臟。木青是空也。脾從黃氣及心生。主口為志。甘味多入脾增脾損腎。若脾中無意多回惑肝害脾成病。若如木克土肝強脾弱。當止心于肝。以黃氣攝取青氣脾病則差也。黃氣者字也。五臟如蓮花靡向下也。內五臟外五行出成形體。此則名也。色即四大五根。名即想行等四陰心也。即是日月五星十二宮二十八宿。成人之體也。山海大地。從阿字出。江河流從鑁字出。金玉珍寶日月星辰火珠光明從藍字成。五谷果眾花開敷因含字結也。界香美人天長養顏色滋味端正相貌。福德富貴從欠字莊嚴◇阿字是東方阿閦如來◇鑁字西方阿彌陀如來◇藍字是南方寶生如來◇唅字北方不空成就如來◇欠字是上方毗盧遮那大日如來也

阿字意甚深。空寂之體取之不可取。舍之不可舍。法之母大灌頂阿字是也。阿字是難信之法。小乘律師特勿令見。此本五部梵本四十萬言出。毗盧遮那經金剛頂經采集要妙最上福田。唯此五字真言誦者。所獲功德不可比量不可思議不可說也。金剛頂經五部真言。受持讀誦觀照理性令人獲福。骨堅體健永無災障及諸病苦攝養長壽。此五字門是五智髻珠五佛肝心。十方三世諸佛能寂智母。一切眾生養育父母。十方法界庫藏也。能為三世惡魔怨戰獲得三世勝利故。如鉀鎧鉾楯弓箭器杖。是故三世諸佛菩薩沒在是中出生是中。牙是種子也。疏又此瑜伽之座。其黃金剛方輪。即是金剛座也
<PIC>18091001.gif</PIC>

阿金剛地部。一阿字作地觀金剛座觀
<PIC>18091002.gif</PIC>

鑁金剛水部。二鑁字作水觀蓮花觀
<PIC>18091003.gif</PIC>

藍金剛火部。三藍字作日觀也
<PIC>18091004.gif</PIC>

唅金剛風部。四唅字作月觀
<PIC>18091005.gif</PIC>

欠金剛空部。五欠字作空觀
<PIC>18091006.gif</PIC>

如來體性無生觀

右五部真言。是一切如來無生甘露之珍漿。醐醍佛性之妙藥也。一字入五臟萬病不生。況修日觀月觀。即時證得佛身空寂。阿鑁覽唅欠。右上五字法身真言。若日誦一遍或七遍或二十一遍或四十九遍者。校量功德一遍福。如轉藏經一百萬遍(藏經者一切經也)何況禪寂坐入定門。從阿字觀諦審分明。如日照空。即是了觀佛性。所獲福無有比量。秘藏文句實不思議。只恐聲聞法師。小乘持律者。生疑不信反益其罪。譬如王有稚子偏最憐念。庫藏珍寶傾竭不惜。唯不與干將鏌鎁。恐不解用故傷其體。是故如來密傳大菩薩。不與聲聞劣慧

馱盧么陀都。法身如來真實也。從腋至頂為上。從臍至腋為中。從足至臍為下。于真言中當應分別三種成就也

下品悉地阿羅波左那。是名出悉地。能生根莖遍滿四方。誦一遍如轉藏經一百遍(若誦一遍如誦八萬四千十二圍陀藏經除行人一切苦難)即入如來一切法平等。一切文字亦皆平等。速得成就摩訶般若。誦兩遍除滅億劫生死重罪。文殊普賢隨逐四眾圍繞如備。是慈無畏護法善神在其人前。若誦三遍三昧現前。若誦四遍總持不忘。若誦五遍速成無上菩提也

中品悉地阿尾羅吽欠。是名入悉地。能生枝葉遍滿四方。光明光耀入佛法界。名入悉地。若誦一遍如轉藏經一千遍(是名降伏四魔六趣滿足一切智智金剛字句也)

上品悉地阿鑁嚂唅欠。是名秘密悉地。亦名成就悉地。亦名蘇悉地。蘇悉地者遍法界也。成就佛果證大菩提法界秘言。光明遍滿唯佛與佛能入此門。緣覺聲聞不能照。此亦名秘密悉地。若誦一遍。當如轉藏經一百萬遍。出悉地從足至腰。入悉地從臍至心。秘密悉地從心至頂。如是三悉地。出悉地化身成就。入悉地報身成就秘密悉地蘇悉地法身成就。實是三種常身。正法之藏。法身遮那具足之體。五部三部真實之源。是故稽首禮毗盧遮那佛。此三五字即十五字即十五種金剛三昧。一字即十五字十五字即一字。一字即五字五字即一字。逆順旋轉初后不二。今八門中該攝萬法。一字中攝一切字。一切字中攝一字。以一字釋一切字。以一切字釋一字。以一字成立一切字。以一切字成立一字。以一字破一切字。以一切字破一字義。即是順一遍逆一遍。次順旋轉四遍。次逆旋轉四遍。利益十方界一切眾生皆成佛義也。凡人汗栗馱心(此云真實心)形猶如蓮花合而未敷之像。有筋脈約之以成八分。男子上向女人下向。觀此蓮花令其開敷為八葉白蓮花。此臺上觀阿字作金剛色。復阿字如方黃壇身在其中。從阿字出羅字燒身悉成灰已。此灰中生縛字其色純白。從此出生阿鑁囕唅欠五輪字。而即從腰下至頂上安立身五處。謂凈菩提心。以此五字門為緣生大悲根。佛娑羅樹王增長。彌布滿于法界。然一切法。即由此五字門本不生離言說自性凈無因緣如虛空也。為八葉位從臍至心為金剛臺(海中立莖)臍為大海。從臍已下此地居諸尊位。在海岸邊也。謂從諸佛大悲海而生金剛智。從金剛智出生一切佛會也。于此心八葉花臺上。而觀阿字。從此字出無量光。從心中四散而合為光鬘。猶如花鬘。普遍一切佛剎。此光從頂至足周匝環繞行者之身也。復觀暗字在頂上。轉成中胎藏。從此字生三重光焰。一重光遍繞咽上。從咽至頂相隨所照及之處。諸尊隨現成第一院曼荼羅。次一重光遍繞心上從臍以上至咽。諸尊隨現成第二重曼荼羅。次一重光遍繞臍上從臍以下。諸尊隨現成第三重曼荼羅。即是世間天院也。諸尊形色相好各各差別。宛然具足自身中猶如親入佛會。而自身都成曼荼羅身。即是普門法界身也。其中胎藏即是毗盧遮那自心八葉花也。即于此心蓮花臺上為曼荼羅中胎。其外八葉亦隨佛位次列布也。四方即是如來四智。其四隅葉即是四攝法也。且東南方普賢是菩提心。此妙因也。次西南方文殊是大智慧也。次東北方彌勒是大慈也。大慈大悲俱是第二義也。次西北方觀音即是證。謂行愿成就入此華臺三昧也。其四方葉中。初阿字在東方喻菩提心。最是萬行之初也。黃色是金剛性。其名曰寶幢。亦名阿閦佛。次阿字在南方是行。赤色火義。即同文殊之義。即是華開敷。亦名寶生佛。次暗字在西方是菩提也。萬行故成等正覺。白色即是圓明究極之義。又是水義。其佛名阿彌陀也。次惡字在北方。是正等覺果。其佛名鼓音。是釋迦牟尼也。即是大涅槃。跡極還本故涅槃也。佛日己隱于涅槃山故色黑也。次即入中惡(長聲)字是方便。即知此心法界之體。本來常寂滅相。此是毗盧遮那本地之身。華臺之體。超八葉絕方所。非有心之境界。唯佛與佛乃能知之。以此方便同于大空而現眾像。中心空具一切色。即是加持世界。曼荼羅普門之會無處不有也。但是如來一身一智一行。是故八葉皆是大日如來一體也。是故中尊大日是法身。秘密主金剛惠印是般若。觀自在持蓮華印是解脫。則身密法身德。口密是般若德。意密是解脫德也。因般若故得解脫。解脫因般若。此二依法身之體。不即不離闕一不得。猶如伊字三點。菩提心此金剛部。大悲蓮華部。方便此應化身也。是故阿字是胎內。指位在等覺已前娑字胎外指位妙覺。嚩字是用。一切法轉咸依此門。跡恣二化濟度十界也。此如來智印是心實相一切智智果。即菩提心為因。大悲為根。方便為究竟。以一切智門五種義為眾緣。若有眾生知此法教者。世人應供養猶如敬制底。制底是生身舍利所依。是故諸天世人祈福祐者皆悉供養。若行人信受如是義者。即法身舍利所依也。復梵音制底與質多體同。此中秘密謂心為佛塔也。如第三曼荼羅以自心為基。次第增加乃至中胎。涅槃色最居其上。故此制底甚高。又從中胎八葉次第增加。乃至第三隨類普門身。無處不遍。故此制底極廣。蓮華臺達磨馱都。所謂法身舍利也。若眾生解此心菩提印者。即同毗盧遮那。故云。世間應供養猶如敬制底也。然毗盧身土依正相融。性相同一真如遍滿法界大我。身口意平等如太虛空。以虛空為道場。以法界為床。大日如來為令知見此道。示二種法身。智法身佛住實相理。為自受用現三十七尊。令一切入不二之道。理法身佛住如如寂照。法然常住不動現于八葉。為自他受用示三重曼荼羅。令十界證大空。雖是理智之殊廣略之異。本來一法曾無殊異。萬法歸一阿字。五部同一遮那也

　我依毗盧遮那佛　　開心智印建標義
　無量功德普莊嚴　　同入總持諸善逝
　愿共有緣修學者　　安住無上清凈海　

三種悉地秘密真言法一卷