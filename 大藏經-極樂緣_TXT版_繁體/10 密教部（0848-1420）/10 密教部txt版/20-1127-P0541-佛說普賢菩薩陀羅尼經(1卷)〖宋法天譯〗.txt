　　No. 1127

佛說普賢菩薩陀羅尼經

　　　　西天譯經三藏朝散大夫試鴻臚少卿傳教大師臣法天奉　詔譯


　歸依普遍虛空界　　三世清凈平等因
　性等法光正覺道　　變化人天利樂身
　示居十地自在位　　行大施愿度眾生
　功德相嚴名普賢　　今說真言秘密教　

爾時普賢菩薩摩訶薩。欲現廣大變化而入三摩地。名三界大自在。入此三摩地已。從清凈虛空界。現無數身猶如塵沙。普遍大千一切世界

爾時一切佛剎所有一切如來。舒其右手摩普賢菩薩摩訶薩頂。贊言善哉善哉佛子。汝今當說一切佛母最上陀羅尼法。爾時普賢菩薩。身放千光普照十方。一切佛剎悉皆震動。即說陀羅尼

怛儞也(二合)他(引)唵(引)曩謨(引)曩摩娑怛嚩(二合)部嚩儞(引)濕嚩(二合)啰摩賀(引)部(引)誐(引)野阿三摩三摩阿彌哆娑摩阿難陀娑摩誐誐曩娑摩怛里(二合)婆嚩娑摩(引)尾(引)沙娑摩波啰摩(引)啰他(二合)娑摩娑嚩(二合)婆(引)嚩娑摩怛他(引)誐哆娑摩阿啰惹娑摩輸弟娑摩沒馱娑摩達里摩(二合)怛他(引)誐哆(引)娑摩僧賀尾沙摩娑摩曀迦曩野娑(引)誐啰尾輸馱(引)路(引)迦呬呬羅沒馱(二合)羅沒馱(二合)尾惹野尾惹野暗(引)缽啰(二合)設訖哆(二合)曩野(引)曩野憾唧啰(引)地瑟吒(二合)曩三部(引)誐暗娑曩(引)羅野(引)羅野達里摩(二合引)誐啰(二合)馱啰馱啰惹野惹野吽吽馱摩馱摩娑嚩(二合引)賀(引)

爾時普賢菩薩摩訶薩。說此陀羅尼已。佛即觀彼菩薩之身。是過去先佛。為悲愍一切眾生現變化身。滿于三界諸世間中。爾時諸大菩薩。及天人阿修羅等。從一切金剛峰起。離自金寶莊嚴大富貴座。來菩薩前而自唱言。南無大慈大悲無邊大功德海最上成佛大陀羅尼法。善能饒益過去未來現在三界無數眾生。令得安住大法之位。佛言若人聞此大陀羅尼法。經無邊劫所作之罪皆悉除滅。亦能枯竭煩惱大海。摧壞我見高山。譬如有人見百千佛。經無邊劫所作善根。亦不能及此真言功德。此大陀羅尼是一切如來心圓滿大功德海。而能出生菩提智種。成就一切智地。而諸佛法皆不能及。此大陀羅尼名號。假使百千那由他俱胝劫亦難得聞。若有人于此經典。受持讀誦恭敬供養。彼等眾生善解總持。能活慧命住如來位。成就一切功德。若有人讀誦此經。一遍二遍乃至三遍。彼人得最上功德。能滅一切罪能斷一切煩惱。復得值遇諸佛如來。不受一切憂愁苦惱。若于寂靜之處獨樹之下。一心持誦。彼人獲得一切成就之法眾所愛敬。若有人于大林野結跏趺坐。誦此經典滿于七邊。彼人不久得大禪定。斷一切煩惱。復得普賢菩薩結跏趺坐而現于前。若人隨自力分以香華供養誦此陀羅尼。乃至困臥睡眠。于其夢中見普賢菩薩。舒其右手放法光明。灌照身心作如是言。善哉善哉佛子。如來大曼拏羅轉身。而得大菩薩位。身心安樂。具大福德智慧。常得見于普賢菩薩摩訶薩。若人以慈悲心。為一切眾生讀誦此經。彼人得十波羅蜜圓滿。滅除一切煩惱罪垢。復得天人衛護如來贊言。佛子汝若依行。不久當入普賢之地

佛說普賢菩薩陀羅尼經