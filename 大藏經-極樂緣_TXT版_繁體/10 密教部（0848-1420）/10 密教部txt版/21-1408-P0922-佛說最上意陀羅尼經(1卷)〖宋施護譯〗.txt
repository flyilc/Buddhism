　　No. 1408

佛說最上意陀羅尼經

　　　　西天譯經三藏朝散大夫試鴻臚少卿傳法大師臣施護奉　詔譯


如是我聞。一時佛在救鴿城牛頭栴檀精舍。與大比丘眾俱。及天龍八部恭敬圍繞瞻仰而住

爾時世尊告阿難陀及諸大眾言。我觀此南閻浮提末世之時。一切眾生由薄福故。有諸惡鬼神起諸災難。惱亂眾生使不安隱。有陀羅尼能為息滅及增吉祥。我今宣說汝等諦聽。時阿難陀及諸大眾。奉佛教敕默然而聽

佛言阿難。過去世時此閻浮提有一比丘。名曰傳教。于九月黑月十五日。北方游行去支那國不遠及四由旬忽于路次見一神人遠遠而住。而此神人身長三十肘面圓四肘。彼傳教比丘見此神人。身量恢偉顏貌熙怡。審諦觀察此非他人。乃真實是妙吉祥童子。于是傳教比丘詣神人前五輪著地伸其禮敬。作禮起已合掌瞻仰白神人言。云何妙吉祥童子現如是相耶。我今審知定非他圣。時彼神人告比丘言。誠如汝言我妙吉祥也。時傳教比丘復白神人言。何故今日現此相耶。時彼神人告傳教比丘言。汝知已否。今南閻浮提當有災難。薄福眾生得種種病受諸苦惱。比丘白言。今南閻浮提何故忽爾有此災難。神人言。今妙高山南面有阿修羅。興起惡心將諸眷屬索天交戰。時阿修羅。遮障日月及以星辰光明不現。復有無量極惡夜叉乾闥婆迦樓羅等。住妙高山南面。見阿修羅現是相已亦相黨助。時天退敗修羅得勝。時南閻浮提。忽見如是日月星辰光明隱蔽。諸不吉相處處出現。風雨非時旱澇兢作。五谷苗稼秀而不實。設有子實食乃無味。當令眾生色力威光一切減劣。復有地居毗舍阇等諸惡鬼類。變易本形現其異相。或作師子虎狼或作狗犬之狀。亦復現彼女人之相惱亂眾生。令得種種之病使其苦惱。所謂癭病風病痰吐之病。眼目病頭痛病腹痛病乃至痔瘺病。又復瘧病或頻日或隔日或須臾或連月。或患瘡癬或患疥癩諸惡疾病遍閻浮提。令諸眾生受極苦惱。薄福人輩無有免者。至于耆年中年或少或幼。因是疫沴多從夭歿。比丘我以此事而懷傷愍。故現斯狀告語人知。比丘我今告汝若有眾生欲為自身及其眷屬。乃至聚落迨于國界。禳殄災沴增益福祥。先于三寶深生信重。然備名華珍果燒香涂香。種種供具而為供養。當須志心于一七日不食。日四時夜四時。勇猛專注持誦最上意陀羅尼而彼災難必獲殄滅。一切福祥而能增益。比丘若欲持誦彼最上意陀羅尼者先須。稽首稱念南無廣大甚深智慧振吼王如來名已。即誦陀羅尼。時彼神人為傳教比丘。宣說最上意陀羅尼曰

怛儞也(二合)他尾布羅誐里[口*爾]帝尾布羅濕嚩哩尾布羅喻儞世阿羅誐帝莎賀曩謨薩哩嚩(二合)儞嚩啰抳尾瑟劍比拏怛他誐多寫怛儞也(二合)他(引)呬(引)摩呬(引)摩賀摩呬莎賀曩謨虞拏(引)迦啰寫怛他誐多寫怛儞也(二合)他誐誐曩迦哩誐誐曩三婆吠誐誐曩吉哩帝(二合)帝(引)莎賀曩謨啰怛曩(二合)娜誐(二合)多(引)曩謨怛他誐多寫怛儞也(二合)他(引)啰怛努(二合引)訥誐(二合)帝(引)啰怛曩(二合)三婆吠莎賀曩謨摩賀(引)阿[口*爾]多薩嚩(二合)彌儞怛他誐多寫怛儞也(二合)他阿么摩呬(引)莎賀曩謨么(引)曩薩旦(二合)婆寫怛他誐多(引)寫怛儞也(引)他(引)么(引)曩娑怛鑁(三合)秫馱缽納摩(二合)莎哩缽納摩三婆吠迦哩呬多迦哩曳莎賀曩謨薩哩嚩(二合)沒馱冒地薩埵喃曩謨阿哩野曼祖室哩(二合)野怛儞也(二合)他(引)惹曳(引)惹野羅沒地(二合引)呬(引)摩呬(引)摩賀摩呬(引)莎賀曩謨阿哩野(二合)嚩路枳帝(引)濕嚩(二合)啰寫怛儞也(二合)他誐誐曩(引)茶曳(二合)誐誐曩尾訖闌(二合)多[目*壹]呬彌(引)莎賀曩謨阿哩野(二合)三滿多婆捺啰(二合)寫怛他誐多寫怛儞也(二合)他(引)呬(引)婆捺哩(二合引)摩賀(引)婆捺哩(二合引)阿蜜哩(二合)多婆捺哩(二合引)尾誐多啰惹細(引)莎賀曩謨阿哩野(二合)嚩日啰(二合)地波多曳多野(引)怛儞也(二合)他(引)吉哩帝(二合)多薩哩嚩(二合)[口*爾]儞(引)鼻(入)阿底吉哩帝(二合)多薩哩嚩(二合)[口*爾]儞(引)鼻嚩日啰(二合)三婆吠(引)嚩日啰(二合)鼻(引)那迦(引)野莎賀曩謨薩哩嚩(二合)沒馱冒地薩埵喃怛儞也(二合)他(引)濕吠(二合引)多迦哩(引)鼻(引)入嚩(二合)羅儞曳(引)莎賀薩旦(二合)婆儞謨(引)賀(引)儞半惹儞奔拏哩迦(引)野莎賀摩賀(引)難帝難婆儞曳(引)莎賀努啰尾努里曳(引)莎賀羅尾訖里(二合)帝(引)莎賀扇帝(引)悉吠(引)儞嚩播尼曳(引)莎賀覽謨(引)捺哩曳(引)迦(引)羅播(引)世(引)吉哩帝(二合)多莎賀阿惹拏(二合)曩尾馱摩儞曳(引)莎賀馱(引)睹迦哩曳(引)莎賀彌伽迦哩曳(引)莎賀末羅鑁帝曳莎賀冒地孕(二合)誐難帝曳莎賀羯哩摩(二合)娑(引)馱儞迦(引)野莎賀曀迦啰(引)摩(引)野莎賀阿瑜誐左哩尼曳(引)莎賀沒啰(二合)[怡-臺+咸]謨(二合引)播(引)虞茶(引同上)野莎賀薩哩嚩(二合)迦哩摩(二合)嚩啰拏鼻悉史訖多(二合)野莎賀薩哩嚩(二合)沒馱(引)鼻三塞訖里(三合)多(引)野莎賀曀迦悉陵(二合)誐野莎賀阿悉陵(二合)誐野莎賀部多(引)野莎賀阿部多野莎賀薩哩嚩(二合)努具波三摩(引)野莎賀摩摩薩哩嚩(二合引)喃(引)左莎賀

爾時神人說此最上意陀羅尼已。告比丘傳教言。汝今以此陀羅尼于南闇浮提十方之內。國邑聚落處處傳說。使諸眾生咸得聞知。當令此陀羅尼廣宣流布。何以故。為與眾生能增長功德故。能與眾生除諸苦惱故。能于世間除諸災難故。能令諸惡鬼神息滅惡心故。能令所在國邑聚落王及臣民。一切皆得安隱快樂故。比丘若有善男子善女人。欲以此陀羅尼恭敬供養受持讀誦。息除災難增長功德者。應當發至誠心歸依三寶。于一七日中日別備諸香花飲食供養于佛。又日供七僧。又至中夜于自家庭。燃大炬火用為照燎持誦此陀羅尼。所有災難當得解脫。比丘若善男子善女人能如是作者。當得自身解脫。比丘若二七日如是備種種香花飲食。供養佛僧一倍于前。是人所有父母同得解脫。比丘若于三七日能如是于佛法僧倍前。以種種香花飲食恭敬供養者。彼人所有男女并一切眷屬同得解脫。比丘若四七日如是修持。倍倍于前精虔不懈者。彼人所住聚落一切人民咸得解脫。比丘以要言之。乃至七七日倍倍增勝于前供養奉佛法僧。彼人所獲功德。上及國王下及人民。國界之內普得解脫。比丘當知我今告汝。汝持此法于此界他方。速疾傳說使令流布。何以故。為能與眾生消除種種苦惱。增長種種功德故。比丘若復有人得聞是法知其利益心不恭敬。又復不能廣為人說。亦復不能自專讀誦。比丘當知是人得匿法過同五逆罪。比丘若有眾生得聞是法。不違我教躬自依法。受持讀誦供養恭敬。復為他人依法修福。又能流布廣利眾生。比丘我即遙知先為此人往妙高山。至天人阿修羅乾闥婆迦樓羅所。以利益心降伏勸喻。為其說法咸令歡喜。使彼天人阿修羅等。息彼諍心互相恭敬。即得閻浮提界災難息滅疫沴不生。諸惡鬼等各各潛隱。一切眾生咸得安樂。時彼神人說是事已隱形不現。傳教比丘遵奉傳說

爾時世尊告諸大眾言。彼妙吉祥童子于過去世。以方便力為諸眾生說如是法。我為汝等今復宣說汝。等專心受持讀誦。于未來世廣令流布。消除災難增益吉祥。時阿難陀及諸大眾。聞佛說已咸悉歡喜。專心受持禮佛而退

佛說最上意陀羅尼經