　　No. 1314 [cf. No. 1313]

佛說救面然餓鬼陀羅尼神咒經一卷

　　　　唐于闐三藏實叉難陀譯


爾時世尊。在迦毗羅城尼俱律那僧伽藍所。與諸比丘并諸菩薩無數眾生。周匝圍繞而為說法

爾時阿難獨居凈處一心計念。即于其夜三更之后。見一餓鬼名曰面然。住阿難前白阿難言。卻后三日汝命將盡。即便生此餓鬼之中。是時阿難聞此語已。心生惶怖問餓鬼言。我此災禍作何方計得免斯苦。爾時餓鬼報阿難言。汝于晨朝。若能布施百千那由他恒河沙數餓鬼并百千婆羅門及仙人等。以摩伽陀國斗。各施一斗飲食。并及為我供養三寶。汝得增壽。令我離于餓鬼之苦得生天上。阿難見此面然餓鬼。身形羸瘦。枯燋極丑面上火然。其咽如針頭發。蓬亂。毛爪長利身如負重。又聞如是不順之語。甚大驚怖身毛皆豎。即從座起疾至佛所。五體投地頂禮佛足。身心戰栗而白佛言。救我世尊。救我善逝。過此三日命將終盡。昨夜見一面然餓鬼。而語我言汝于三日。必當命盡生餓鬼中。我即問言以何方計得免斯苦。餓鬼答言汝若施于百千那由他恒河沙數餓鬼。及百千婆羅門并諸仙等飲食。汝得增壽。世尊我今云何得免此苦

爾時世尊告阿難言。汝今勿怖有異方便。令汝得施如是餓鬼諸婆羅門及仙等食。勿生憂惱

佛告阿難。有陀羅尼名曰一切德光無量威力。若有誦此陀羅尼者。即成已施俱胝那由他百千恒河沙數餓鬼。及六十八俱胝那由他百千婆羅門并諸仙等前。各有摩伽陀斗四斛九斗飲食。佛告阿難。我于前世曾為婆羅門時。于觀世音菩薩及世間自在德力如來所。受此陀羅尼。我當以此陀羅尼力便得具足施于無量無數餓鬼及婆羅門并仙等食以我施諸餓鬼食故。舍離此身得生天上。阿難汝今受持此陀羅尼當自護身。即說咒曰

那么薩縛(無可反下同)怛他揭多(去聲呼之)縛路枳帝(一)三(上聲下同)跋(鞞楬反下同)啰三跋啰(二)虎吽(二合三)

佛言阿難。若欲作此施食法者。先取飲食安置凈盤器中。誦此陀羅尼咒咒食七遍。于門內立展臂戶外。置槃凈地彈指七下。作此施已于其四方。有百千俱胝那由他恒河沙數餓鬼。于一一餓鬼前。各有摩伽陀斗四斛九斗飲食。如是鬼等遍皆飽滿。是諸餓鬼吃此食已。悉舍虛身盡得生天。復言阿難若比丘比丘尼優婆塞優婆夷。若能常誦此陀羅尼并奉飲食。即為具足無量功德命得延長。即成供養百千俱胝如來功德。顏色鮮潔威德強記。一切非人步多鬼等。夜叉羅剎并諸餓鬼。皆畏是人心不忍見。是人即為成就具足大力勤進

復言阿難若欲施婆羅門及仙食者。當取飲食滿置缽中。誦此陀羅尼咒咒食七遍。瀉流水中。具足奉獻無量俱胝百千恒河沙數婆羅門及諸仙等。如天飲食。其婆羅門并仙人等。吃此食已諸根具足圓滿吉祥。各發其愿贊嘆施人。其施食人心得清凈。而便疾證梵天威德。常修凈行具足成就。供養百千俱胝恒河沙數如來功德。于諸怨敵而常得勝。若比丘比丘尼優婆塞優婆夷。若欲供養一切三寶。應當具辦香華飲食誦此陀羅尼咒。咒所施食及香華等二十一遍供養三寶。此善男子善女人等。具足成就諸天妙供及無上供。尊重贊嘆一切如來。剎土三寶諸佛憶念。稱揚贊嘆諸天擁護。佛言汝去。阿難當自護身。并及廣為諸眾生說。令諸眾生成就具足無量功德。所生之世常值百千俱胝諸佛

佛說救面然餓鬼陀羅尼神咒經