　　No. 1133 [cf. No. 1134]

金剛壽命陀羅尼念誦法

　　　　開府儀同三司特進試鴻臚卿肅國公食邑三千戶賜紫贈司空謚大鑒正號大廣智大興善寺三藏沙門不空奉　詔譯


我今依金剛頂瑜伽經。毗盧遮那報身佛。于色界頂第四禪。成等正覺。即下須彌頂金寶峰樓閣。盡虛空遍法界一切如來。皆悉云集前后圍繞。異口同音。惟愿世尊轉微妙法甚深秘密四種法輪。所謂金剛界輪。降三世教令輪。遍調伏法輪。一切義利成就輪。如是四輪。從毗盧遮那如來心出。一一輪皆有三十七圣者。一一真言一一三摩地一一印契。威儀執持大悲愿力。于雜染佛世界。凈妙佛世界。或隱或顯輪轉利樂。度諸眾生各各不同。毗盧遮那佛受諸如來請已。欲轉法輪時。即入三摩地。觀見摩醯首羅天等剛強難化。執著邪見。非我寂靜大悲之身。堪任調伏。于時世尊入忿怒三摩地。從胸臆五峰金剛菩提心。流出四面八臂威德熾盛赫奕難睹降三世金剛菩薩身。遍禮毗盧遮那及一切諸佛。唯愿世尊示教于我。何所為作佛告降三世菩薩。汝今調伏難調諸天。令歸依諸佛法僧發菩提心。諸天盡皆歸依。唯大自在天恃大威德。來相拒敵。降三世種種苦治。乃至于死。毗盧遮那佛入悲愍大悲三昧耶。說金剛壽命陀羅尼。便入金剛壽命三摩地。乃結印契加持摩醯首羅天。復還得蘇。更增壽命。歸依諸佛灌頂。授記證得八地。金剛壽命真言曰

唵嚩日啰(二合)喻曬娑嚩(二合引)賀(引)

佛告執金剛菩薩。若有善男子善女人受持念誦日各三時時別千遍。過去所有惡業因緣。短命夭壽。由持此陀羅尼故。信心清凈業障銷滅。更增壽命。若有修習三摩地者。現生不轉父母生身。獲五神通。凌虛自在。說三摩地門。結加趺坐端身閉目。二手重疊安于臍下。于虛空中遍想諸佛。了了分明。即于自身中當心觀如滿月。光明瑩徹。上有五股金剛杵。形漸大如等身。變為降三世菩薩。頂有毗盧遮那佛。從佛遍身遍毛孔中。出甘露灌頂。注自身入于心中。復想金剛薩埵菩薩。即結金剛壽命菩薩陀羅尼印。二手金剛拳。以頭指右押左相鉤。安于頂上。誦金剛壽命陀羅尼七遍。安于額上。分手系項后。直舒二指。遍身旋轉如擐甲胄勢。甲胄真言曰

唵砧(讁簪反)嚩日啰(二合)欲

由加持此印故。獲得身如金剛。不壞離諸災橫。見者歡喜生大恭敬

次說護摩除災延命壇。治一凈室。于東邊安金剛壽命菩薩像。懸諸幡蓋。像前作三肘方壇。掘深去瓦礫骨灰諸不凈物等。如其地無諸穢物還取舊土填之。土若有余是大吉祥相。法易成就。若有穢物。即取河兩岸凈土填平。和諸香瞿摩夷涂。壇中心畫以白粉。作一肘半金剛甲胄。中央穿一爐。深半肘。周圍緣。如不欲穿者安火爐。行者火爐前坐。壇四面供養飲食諸果子等。壇四角安瓶。于爐中然炭。先辦乳木長十指粗如大指二十一。莖以酥揾兩頭。誦金剛壽命真言。擲于火中。然熾盛已。即于火中想八葉蓮華。于華胎中想阿字。光明遍照。成金剛壽命菩薩。次以四字四明。引請菩薩入火爐。受諸供養。即以右手半金剛印。以水灑火令凈。次取一器盛滿融酥。以骨屢草青者一莖。揾酥。誦金剛壽命陀羅尼一遍。擲于火中。乃至一百八莖或一千八莖。次后擲燒諸香乳酪。念誦已畢。以三滿杓酥傾于火中。初后如是。若能于三長齋月或自本生日。作是供養。能除災難增益壽命。國土安泰無諸災疫風雨以時。一切賢圣擁護其人

金剛壽命陀羅尼念誦法