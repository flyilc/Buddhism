　　No. 940

佛說帝釋巖秘密成就儀軌

　　　　西天譯經三藏朝奉大夫試鴻臚卿傳法大師臣施護奉　詔譯


爾時釋迦牟尼佛。告金剛手大秘密主菩薩言。汝今當知摩伽陀國庵沒羅聚落北韋提希山。有帝釋巖。而彼巖中有九十九宮。有一俱胝大菩薩眾。并天龍八部諸神仙等安止其中。慈氏菩薩今現在彼入三摩地。名最上莊嚴。從定出已說法教化諸菩薩眾。金剛手此帝釋巖最上殊勝。是諸佛神通變化。非諸小智所能測度。是不可思議相應法門。諸大菩薩居處其中。彼有種種成就相應圣法世間。若有起決定心求趣菩提。于無數劫勤修眾行不怖長時者。方為宣說此帝釋巖諸成就法。又若有人離貪嗔癡及我見相。調伏諸根起凈信心依佛正教者。乃為宣說。若復有人造諸惡業。不生菩提種遠離正法。不信因果毀謗阿阇梨。不孝父母者汝勿為說。是時大秘密主金剛手菩薩。白佛言世尊。如佛所說有大功德。是大方便不以加行。于現生中得見慈氏菩薩。我今樂聞愿佛為說

爾時佛告大秘密主金剛手菩薩言。我今為汝如實宣說。金剛手若有諸修相應行人。樂欲入彼帝釋巖中。不以加行于現生中求見慈氏菩薩。或復樂求圣劍圣輪如意寶教法。圣藥安繕那藥播耨迦圣莊嚴。具如是等成就法者。其行人先須于阿阇梨所。起信敬心依法傳受。然后求自本尊威神加護。廣大供養諸佛如來。普為眾生作大布施已。行人當面東行十弓量。然后面西復行三十弓量。方入一宮。其狀四方具其窗牖。行人即時于窗牖中。觀見種種樹木。其樹皆是圣藥。復見地居世界宮殿。行人于彼止息少時。去此不遠即見一井。其井深可人半身量。復有鐵索人所執持以為梯級。行人即堅持此索。下行二肘量即至平地。行人當以手捫摸其地。漸次得見一階道。行人履此而下。次見庵沒羅樹。其樹有果狀如尾螺。行人當取一果持以出外而食。食已即得延壽一劫如那羅延天。相好端嚴有大力勢。得聞持具足了諸佛法。若行人不取此果。即復行一百弓量。見大自在天宮。而彼宮前有一大池圣藥充滿。此池以北有大多羅樹。行人即于彼樹。當取一果出外而食。即得延壽一劫。行人若不樂取此果。即于池中取一圣藥。持以出外。凡所觸物皆得成金。行人若復不樂取此圣藥。即于彼天宮四側。取一訶梨勒出外而食。亦得延壽一劫。然后離彼天宮。復于南北見有二道。而彼南路即不得往。當行北路。去此不遠見一銅城。其城高廣。行人當擊彼城門。時有摩登伽女為開其門。入已即見二道。彼左邊道有一大樹其名無憂。于彼樹下有眾多摩登伽女。四向游戲。彼眾多女即為行人指右邊道。行人即向右邊。行一由旬。盡眼所觀道。遠見一銀城。其城高廣門皆扃鑰。彼有門鉤其狀如蛇置諸門側。行人見已勿生怖畏。即取一鉤自開其門。入已初見圣劍。行人若欲取時即取其劍。執已即得大持明王。命終已后生兜率天。若不樂取此劍。當取圣輪。受已即得左訖啰啰惹。命終已后生四王天。若不樂取此輪。當取如意寶。受已即得五神通作十八變。自然有聲普告大地一切眾生。作如是言若諸眾生有所求事。我當施與皆令如意。即為建立如意寶幢若見諸佛教法。行人即當開視。得于一切佛法總持無失。了達第一勝義諦法。若見圣藥。行人當取以一兩藥。能作一俱胝金。若服此藥即壽同梵天。若見播耨迦。行人當取。著已能于日初出時。游四大洲悉得周遍。經少時間還復本處。若見安繕那藥。行人當取少分內自眼中。即能盡見三界中事。若見圣莊嚴具。行人當取被身。即得相好端嚴隱身自在。行人若不樂求如是等圣成就法。即于彼處止息經宿。而彼巖中蓮華合時即知為夜。彼阿修羅女出取華時即知為晝。是時行人當復前行。去此不遠又見一金城。行人當入其城。即見七寶所成宮殿。摩尼為柱及寶輪寶網種種妙華而為莊嚴。復以真珠交絡其上。金沙布地清凈適悅。于其殿上有師子座高廣嚴好。慈氏菩薩居其座上。有無數天龍八部。及諸仙眾恭敬圍繞。聽受菩薩宣說妙法。是時行人既得至彼。即起最上大希有心前詣菩薩禮敬而住

爾時慈氏菩薩謂行人言。善來善男子。行人即當答言。我今善來。菩薩復言善哉善哉善男子。汝能發勇猛堅固心來至于此。何以故南閻浮提眾生信心堅固。能于佛法精進勇猛。能于我所起恭敬心。汝今當知若諸眾生。欲于現世及當生中見我身者。當發志心誦我根本大明。即得安樂無諸難事而見我身。根本大明曰

那謨啰怛那(二合)怛啰(二合)夜(引)野(一句)那謨吠嚕左那莎(引)彌儞(二)怛他(引)誐多(引)野(三)阿啰喝(二合)帝三藐訖三(二合)沒馱(引)野(四)怛[寧*夜](切身)他(五)唵昧咄侶(二合)怛里(六)昧怛啰(二合引)嚩婆(引)悉儞(七)昧咄侶(二合)怛葛(二合)吒野(八)三摩(二合)啰三摩(二合)啰(九)莎剛缽啰(二合)底倪也(二合十)娑啰娑啰(十一)尾娑啰尾娑啰(十二)冒馱野冒馱野(十三)冒馱(引)耨誐帝(引十四)摩賀(引)冒地波哩嚩哩底(二合)多摩(引)那細(引)莎(引)賀(引十五)

菩薩告言。善男子今此大明有大威力。若諸修瑜伽行者。能發志心持誦此明。是人得見我身決定無疑

復次慈氏菩薩告行人言。汝今來此何所求耶。或求見我身聽受正法耶。或求種種成就法耶。或復求于南閻浮提有大名稱耶。如汝所求我當施愿。行人答言。菩薩我初發心來入此宮唯為求見菩薩。我今得見心已滿足余非所求。我今住此乃至菩薩當來成正覺時愿我于菩薩所。聽受正法

爾時金剛手菩薩。聞釋迦牟尼佛說是法已。歡喜信受依教奉行

佛說帝釋巖秘密成就儀軌