　　No. 933

九品往生阿彌陀三摩地集陀羅尼經

　　　　特進試鴻臚卿大興善寺三藏沙門大廣智不空奉　詔譯


爾時毗盧遮那如來。于大三摩地門大精舍。與大比丘眾八萬九千人俱。皆是大阿羅漢。慧善具足所作皆辦。其名曰神力智辨觀世音菩薩得大勢菩薩。神通自在王菩薩凈光無垢陀羅尼菩薩。大力普聞菩薩大莊嚴力菩薩。無量光菩薩慧善慧普光王菩薩。如是等大菩薩聲聞大眾。往詣佛所白言世尊。無量壽國在九品凈識三摩地。是即諸佛境界如來所居。三世諸佛從是成正覺。具足三明增長福慧。其九品境界。上品上生真色地。上品中生無垢地。上品下生離垢地。中品上生善覺地。中品中生明力地中品下生無漏地。下品上生真覺地。下品中生賢覺地。下品下生樂門地。是名曰九品凈識真如境。是內坐十二大曼陀羅大圓鏡智寶像。其名曰一切三達無量光佛。遍覺三明無邊光佛。智道三明無礙光佛。六真理智三明無對光佛。色善三明光炎王光佛。一覺三明清凈光佛。普門三明歡喜光佛。入慧三明智慧光佛。光色三明不斷光佛。明達三明難思光佛。五德三明無稱光佛。智力三明超日月光佛。如是諸佛如來是真色具足。一切三世如來悲相所依。若有眾生欲往生如是九品凈土。奉視十二圓妙。日夜三時稱如是九品凈土名。贊十二光佛號。即永出三界火宅。定生真如。離有漏永入無漏。若人欲入如是三摩地境。具足佛慧凈心潔身。觀念大三摩耶實相真言。咒曰

唵阿密[口*栗]哆帝濟伽藍吽

善男子如是真言梵咒。此坐一切十方三世諸佛如來究竟理智。十二空愿根本。若我弟子欲利樂三界饒益人天。書寫此經受持讀誦者增長福樂。增益智慧辨才增長壽命色力。消除業障消滅萬病。增長悲愛無不具足色善。何況至心書寫讀誦者。度三世無生變三界火宅。所誦得往生極樂界會九品凈土。爾時大眾聞佛所說。皆大歡喜信受奉行

九品往生阿彌陀經



建久四年四月八日。于栂尾山。以勸修寺慈尊院阿阇梨御房御本書寫校訖　寬超之本　享和改元秋八月。請求智山慈順僧正御本令寫。便校以印版。瑜師阿彌陀大心抄云。此大心咒。出無量壽軌并九品往生經。又云。軌說大心咒勝能云。乃至九品往生經說同之。住心論愚草云。九品往生阿彌陀經云。此是阿彌陀如來根本大咒真言。才誦一遍者。則身中十惡五無間罪。一切業障皆悉消滅云云。然此本唯有小咒。無大咒說。定知脫大咒文。有文中不隱暢。讀者應知。更待全本

　　　　　　豐山長谷抖擻　快道　志

一挍加筆畢　　　　　　　　　　慈順