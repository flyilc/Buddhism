　　No. 1144

佛說彌勒菩薩發愿王偈

　　　　內閣掌譯西番蒙古諸文西番學總管儀賓工布查布譯


梵語阿(喇)鴉黑(厄答)喇巴呢(達哈)阿納喇(阿)雜(阿)

華言圣彌勒愿王

敬禮一切諸佛菩薩摩訶薩

佛告阿難。夫彌勒菩薩摩訶薩。往昔誓行菩提行時。晝夜六時。偏袒右肩。右膝著地。合掌恭敬。而發如是愿文

　敬禮一切佛　　及具天眼仙
　菩薩摩訶薩　　并諸聲聞眾
　令避惡趣隧　　而示涅槃路
　引入無老死　　敬禮菩提心
　我由無明心　　所作一切罪
　今于佛面前　　懺悔盡無余
　自我三業門　　所積資糧福
　是我普慧種　　愿我道無盡
　十方諸國中　　所有供養佛
　佛昔隨喜者　　我今皆隨喜
　懺悔一切罪　　隨喜諸善根
　敬禮一切佛　　愿得大智慧
　十方一切處　　所有大菩薩
　止于十地者　　請速等正覺
　既證圓覺心　　降伏諸魔軍
　為利諸有情　　愿請轉法輪
　以大法鼓音　　度眾生苦際
　愿經無量劫　　常住世說法
　祈運大悲智　　慈濟諸有情
　陷溺貪欲澤　　恩愛所纏縛
　眾生被障礙　　諸佛不憎捐
　慈悲諸含識　　拔出三有海
　一切三世佛　　所行諸道法
　我今皆隨學　　愿證菩提道
　同登六彼岸　　度六道眾生
　證得六神通　　愿成無上道
　無生及本源　　無處無自性
　悟此真空理　　無智亦無得
　無命無眾生　　無背無取向
　愿達無我法　　即等大仙佛
　愿不住二執　　所攝一切物
　為利益眾生　　不吝行布施
　物種侈靡盛　　我應用豐足
　物性等空寂　　圓滿布施度
　所受止作品　　無瑕最清凈
　及無癡矜慢　　圓滿戒律度
　如地水火風　　四大無觸背
　侵犯靡嗔恨　　圓滿忍辱度
　發心始終勤　　恒喜不懈弛
　身心勇猛力　　圓滿精進度
　調伏正定聚　　如幻三摩地
　金剛禪那等　　圓滿靜慮度
　三種解脫門　　三時平等法
　聞思修明了　　圓滿智慧度
　諸佛所稱贊　　熾盛光赫奕
　勤修菩薩行　　圓滿自他志
　行此菩提道　　名稱慈氏子
　圓滿六度行　　超于十地位　

　我以此善愿眾生　　命終速往兜率宮
　受生皆于見法閣　　即為慈氏之長子
　十地自在降閻浮　　證得十力大位時
　愿受妙法甘露味　　圓滿佛行盡無余
　從此命終承愿力　　即得上生兜率天
　忻慶奉事慈氏尊　　速得承授菩提記　

阿難。當知慈氏菩薩摩訶薩。如此以實善巧修凈行業。道路平順。而獲無上菩提。成等正覺。成就真實大方便門





按此經于漢藏未見。而番本亦無出。然西國諸賢。頗有注解。且普同作為恒常功課。與華嚴行愿品。三十五佛行愿品。稱為三種大懺愿。愚略擬之。蓋初自梵文譯時。或于彌勒上生下生等經。節取切要者也(多分唐竺法護所譯。彌勒菩薩下生經相近)今時海內清寧。三教并盛。資用不乏。人民向善者多。近來常聞修建龍華會者。憶為或有欲持誦者。因特譯出漢文。便于信氏誦讀仰祈

圣慈加護廣布流通為愿焉

　(乾隆八年正月吉日翻竟于廣仁彌勒院)