　　No. 1256

佛說摩利支天陀羅尼咒經

　　　　失譯人名今附梁錄


如是我聞。一時婆伽婆。在舍衛國祇樹給孤獨園。與大丘丘眾千二百五十人俱。爾時世尊告諸比丘。有天名摩利支天。常行日月前。彼摩利支天。無人能見無人能捉。不為人欺誑不為人縛。不為人債其財物。不為怨家能得其便

佛告諸比丘。若有人知彼摩利支天名者。彼人亦不可見亦不可捉。不為人欺誑不為人債其財物。不為怨家能得其便。佛告諸比丘。若有善男子善女人。知彼摩利支天名者。應作是言。我弟子某乙。知彼摩利支天名故。無人能見我無人能捉我。不為人能欺誑我不為人能縛我。不為人能債我財物。不為怨家能得我便。爾時世尊告諸比丘。是摩利支天有陀羅尼咒。能守護人即說咒曰

多侄他遏迦摩私末迦摩私支婆羅摩私支婆羅摩私摩訶支婆羅摩私安陀利陀那摩私

于行路中護我。非行路中護我。晝日中護我夜中護我。于怨家中護我于王難中護我。于賊難中護我。于水難中護我于火難中護我。于疫病中護我于阿鳩隸阿鳩隸無利支帝。吉利吉利安帝安帝于一切處一切時。護我弟子某乙。娑婆訶

佛告諸比丘。若有善男子善女人。比丘比丘尼優婆塞優婆夷。國王大臣及諸人民。聞是摩利支天陀羅尼咒。一心受持者。不為如上諸惡所害

佛告諸比丘。若有善男子善女人。書寫是經受持讀誦者。一心齋戒凈治一室。以香泥涂地。七日七夜誦持是摩利支天陀羅尼咒。滿一百八遍。所經諸陣一切怨賊。并皆息刃。行時書寫是陀羅尼。若有著髻中若著衣中隨身行。一切諸惡不能加害。悉皆退散無敢當者。若遇疾病。當請一凈戒比丘及比丘尼優婆塞優婆夷。如前凈治一室香泥涂地。燒種種名香設七盤果餅。布五色壓設五色飯。請摩利支天。然燈續明七日七夜。誦是摩利支天陀羅尼咒經。滿二百遍。一切病鬼皆生慈心。放于病人即得除差。若遭縣官所拘錄者。亦如前凈室如法設供敷座。然燈續明七日七夜。誦是摩利支天陀羅尼咒經五百遍。得如愿已設齋散座。一切厄難無不滅除。爾時諸比丘聞佛所說。皆大歡喜信受奉持

佛說摩利支天陀羅尼咒經