　　No. 1352 [Nos. 1351, 1353-1355]

佛說陀鄰尼缽經

　　　　東晉西域沙門竺曇無蘭譯


聞如是。一時佛在舍衛國祇樹給孤獨園。與大比丘眾千二百五十人菩薩萬人俱。爾時去是佛剎百千億拘利佛剎。過爾所佛土。其剎世界名阿難陀拘蠶(晉言華積)彼佛號伊迦波提羅耶(晉言最上天王)如來至真等正覺。今現在遣兩菩薩。一名阿彌陀法(晉言無量光明)二名摩訶法(晉言大光明)爾時二菩薩來到佛所。前以頭面禮佛足。長跪叉手白佛言世尊。從是間過百千億拘利佛剎。世界名曰華積。彼佛號最上天王如來至真等正覺。今現在遣我來問訊世尊。說法安隱受者增進皆無他不。得不為天龍夜叉鬼神。若薜荔若鳩洹鬼神。若羅剎鬼神若虎若狼。若人非人所嬈害。彼世如來。至真等正覺。今遣我持陀鄰尼缽來。今為一切故欲令安隱。得名聲遠聞色貌端政。有氣力有筋力強如是

阇離　摩訶阇離　阇蘭尼　郁奇目[仁-二+企]　三波提　摩訶三波提

是時佛告阿難陀言。汝受是陀鄰尼缽持諷誦讀。有佛世尊甚難得值。陀鄰尼缽亦難得聞。若善男子善女人。受持誦讀識七世生宿命。若善男子善女人。受持諷誦讀。一切鬼神人非人蛇蚖蝮蝎。皆不能害。毒不能中。蠱道為不行。不為刀兵所傷害。帝王不能得其便。梵不恚之。如是阿難陀。是陀鄰尼缽七十七億諸佛所說。若有中害者。是諸佛語為無有異。阿逸多菩薩字彌勒。語賢者阿難陀言。我亦當復說陀鄰尼缽。所以者何。亦欲令一切安隱。有名聲德遠聞。色貌端政饒益力。其筋力強如是

頞靪　跋靪　滅支叉離　勒支　羅嵐彌　漏嵐彌　醯離　彌離　提離　爾時佛告

阿難陀言。汝受是陀鄰尼缽持諷誦讀。有佛世尊甚難得值。是陀鄰尼缽亦難得聞。若善男子善女人。受是陀鄰尼缽奉持諷誦讀。識十四生宿命。若善男子善女人。奉持陀鄰尼缽諷誦讀說。終不為一切鬼神人非人所觸嬈。蛇蚖蝮螫諸含毒之蟲所不能害。毒不能中。蠱道為不行。刀兵不能傷。帝王不能得其便。梵釋四天王所共擁護。阿難陀是陀鄰尼缽。八萬四千億佛所說。佛告阿難陀言。我亦欲復說陀鄰尼缽。欲令一切安隱。有名聲德遠聞。色貌端正饒氣力。其筋力強如是

頞靪　跋靪　涅靪　鳩涅靪　鐵離　抄羅波提　安那波提　般那波提　迦前尼摩訶前尼

是時佛告賢者阿難陀言。受是陀鄰尼缽。持諷誦讀為一切廣說。若善男子善女人。受是陀鄰尼缽持諷誦讀。識無央數生宿命。是陀鄰尼缽。阿難陀不可稱計億佛所說。如是阿難陀是陀鄰尼缽。若行道若為賊若為虎狼。若水中若犯帝王縣官事。當念是陀鄰尼缽諷誦讀持。是陀鄰尼缽。阿難陀系著枯樹即便生葉華實。何況為人說病不愈。當為一切病人咒。佛說經已。賢者阿難陀及諸會者。皆歡喜受行

佛說陀鄰尼缽經