　　No. 1312

難儞計濕嚩啰天說支輪經

　　　　西天譯經三藏朝散大夫試光祿卿明教大師臣法賢奉　詔譯


爾時難儞計濕嚩啰天。普觀世間一切男女。因于生時值諸宮宿所感善惡。至壽命盡于其中間。或貴或賤或富或貧。有孝有忠好文好武。至于端嚴丑陋愚鈍聰慧。疾病夭枉鱞寡孤煢。猛惡剛強溫柔恭順。言正行直識愧知慚。曉達天文明察世事。或重佛法樂修善事。或慕妖魔信邪造惡。又或好游山水遂性全真。又或樂作商估貿易寶貨。或好布施或即慳貪。并乃表于相狀顯著身胑。為幢為螺作文作黡。一切美惡并稟一身。亦乃宿有因緣今值星曜。恐其未曉略為宣揚

復次天羊宮當火曜。直在婁宿胃宿全分昴宿一分。其日生者。相貌端嚴身胑細妙。孝于父母敬事尊長。多眷屬饒仆從具。勇猛有精神有大福德。不奈饑寒。樂于法知慚愧。好布施心堅固。言行真實見解明了。合得君王愛重眾人欽仰。眼傻貪色。多好游歷一生多饒。齒疾及有癀病。壽或中夭于生后第四年合有火難。至年十八亦合中夭。至年二十五合有虎狼之難。亦主海中死當夭難時。若遇吉曜臨照即延壽命至一百歲于八月內值火曜及昴星。直日夜半時命終。復次金牛宮當金曜。直在昴宿三分畢宿參宿各二分。其日男女生者。相貌端嚴身分長細。面有星黡合主大富常受快樂。多饒眷屬亦多奴仆。氣性剛強不宜妻妾。少小辛苦。晚年之后復得父母資財即受快樂。有精神善工巧見識明了。所作堅固好樂布施。貪愛食味饒患喉病。至二十五歲命合中夭。若于是時復得吉曜臨照。變惡為善得延壽命至于百歲。后患風狂病。于九月中當水曜及畢宿。直日終于圣跡之地

復次陰陽宮當水曜。直在參宿二分嘴宿井宿各三分。其日男女生者。稟性柔善身相端正。所言真實談對辯捷。于其交友分義長遠。偏好香華貪愛食味。稟性滑稽厚于女色。目睹美麗神魂如失。于諸幻術見者愛樂。于成就法修習必得。若學禁龍及咒水法。于此二法最得精妙。少小辛苦至中年后方有名譽見者愛重。初生之后至第五年有中夭難。于夭難時。若遇吉曜臨照變惡為善。得延壽命至八十歲。于十月內遇水曜及參宿。直日于日中時因疾命終

復次于巨蟹宮當太陰。直在井宿鬼宿柳宿全分。其日男女生者。身分長細稟性柔善。有智慧能忍事。孝順父母最得父母憐愛。于手中足下合有蓮華紋螺紋輪紋及吉祥果紋相。多有妻妾眷屬又多奴仆。少年微賤晚歲豐富。樂法勇猛好于布施。供養賢圣及諸師長。性好遠游。初生后至二十歲合于樹上落下。因此傷夭。當此之時若遇吉曜臨照。變惡為善得延壽命至八十歲。于十一月當參宿及金曜。直日夜半時命終

復次于師子宮當太陽。直在星宿張宿翼宿各一分。此日男女生者。為性急躁舉措多嗔。生二三子每所憐愛過于己命。雖豐財寶心常知足。好樂供養一切賢圣。為人不拘散誕自足。偏好食肉亦好食魚。或往他國亦不受饑寒。恒怖疾病不懼大水。年至十五有中夭難若遇吉曜臨照。變惡為善得延壽命至于百歲。于十二月內當土曜及星宿。直日于殑伽河北岸而趣命終

復次雙女宮當水曜。直在翼宿三分軫宿角宿各二分。其日男女生者。猴面廣目肋下有黡。人見敬愛。樂法愛香華。年少微賤晚歲豐財。然多疾病偏饒患目。好在他國不宜妻妾。每睹美麗神魂失次。年至三十有中夭難。當夭難時遇吉曜臨照。變惡為善得延壽命至八十歲。于正月內因患瘡命終

復次天秤宮當金曜。直在角宿二分亢宿氐宿各三分。其日男女生者。為人孝順福祿自如。稟性急躁多有嗔怒。然識見明達審察微細。復有氣義又能剛忍。長于親友滑稽好色。多游外國。或于非次得快樂事。合主手中有幢蓋紋相。至二十二歲有中夭難。于夭難時若遇吉曜臨照。變惡為善得延壽命至九十七。于二月內值火曜及房宿直日命終

復次天蝎宮當火曜。直在氐宿及房宿心宿各一分。其日男女生者。合主利根所學易成。為人氣義雖豐財寶或聚或散。至年十八有蛇蝎虎狼之難。至年二十再有中夭之難。當夭難時若遇吉曜臨照。變惡為善得延壽命至七十七歲。于三月內值火曜及房宿直日命終

復次人馬宮當木曜。直在尾宿箕宿斗宿各一分。其日男女生者。合主身相端嚴兼有福黡。稟性柔善持戒堅固。凡所言說悉務真實。足智慧好論義。一生之中。常處大富。于年少時又得伏藏。至十八歲有中夭難。于夭難時若得吉曜臨照。變惡為善即延壽命至七十七歲。于四月內值金曜及牛宿。直日因斷食投水而終

復次摩竭宮當土曜。直在斗宿三分牛宿女宿各二分。其日男女生者。身相端直隱處有黡。為性惼急常多嗔怒目相奸傻。然有氣義智慧不群。全忠孝多朋友。心勇猛樂斗戰。愛歌舞好技術。復愛香華多有妻妾。年至三十有中夭難。當夭難時遇吉曜臨照。變惡為善得延壽命至七十五。于五月內值土曜及危宿。直日命終

復次寶瓶宮當土曜。直在女宿二分危宿室宿各三分。其日男女生者。合主大富常受快樂。多有眷屬亦多奴仆。而于父母志切孝養。雖有妻室不守財物。所生之子有夭歿者。眼目奸傻然有氣義。凡事明察所為長久。性不慳吝唯好布施。所聚財物亦有破散。生怖虎狼。年至十八有虎狼之難。于有難之際若遇吉曜臨照。變惡為善得延壽命至八十四。于六月內值太陽及奎宿。直日因患瘡而終

復次雙魚宮當木曜。直在室宿壁宿奎宿各一分。其日男女生者。身分端正眼目奸傻。多有妻妾眷屬復多僮仆。稟性急躁常多嗔怒。有筋力貪肉食。復好食魚。然好布施及供養賢圣。愛香華好技術。貪著美色亦為女妒。言多真實亦合謗師。主患耳疾亦主長壽。年至十八有上樹上墻墮落之難。若遇吉曜臨照變惡為善。得延壽命至九十五于七月內值土曜及壁宿。直日因患瘡而終

復說諸宿攝于三趣

所謂奎婁參井鬼軫亢房牛等九宿攝于天趣。胃昴嘴柳星角氐心尾等九宿攝羅剎趣。箕室張畢女危斗壁翼等九宿攝于人趣。若遇天趣諸宿照臨生者。凡是男女皆處富貴。子孫昌盛一切吉祥最為第一。爾時難儞計濕嚩啰天。為于世間一切男女。說支輪已歡喜而退

難儞計濕嚩啰天說支輪經