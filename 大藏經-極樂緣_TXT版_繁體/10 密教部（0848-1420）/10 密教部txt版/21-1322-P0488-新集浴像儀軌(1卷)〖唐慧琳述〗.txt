　　No. 1322

新集浴像儀軌一卷

　　　　慧琳述


西國五印度僧眾住持稍加嚴麗。或居伽藍寺宇蘭若僧園。每日浴像焚香采眾名華。布散供養禮拜贊佛。虔誠恭敬旋繞日日。如是精勤畢命為期無替。每日清晨若不修此供養誓不自食。遠近諸國共同無有不作之處。蓋是眾僧修持常敬奉者也。其像唯除土木彩畫不可浴之。若是金銀寶玉銅镴鋀石如是等像悉堪常浴。凡擬明旦所用浴像香水。今夕各別浸香細搗絹包經宵水浸。但是諸香皆堪浴像。一味香水各別一瓶。亦不以多香和雜一處。其瓶可用不受觸者為佳。所謂金銀諸寶鐵銅鉛镴白凈瓷瓶無破損者是也。皆須磨洗令其光凈。上題香水名號次第輪用。如貧無者可取未曾經用新凈石瓦木瓶以充其事。更不得雜用即成穢觸。受得用盛浴像已了香水。行此法者于凈觸行護威儀。最須精細作意。諸供養器物準此應知。至灌浴之時灑掃堂殿。于寬凈之處以凈牛糞涂一大壇徑可一丈。置一宣臺于壇中。上安一大器物。中施一臺子上安尊像傍置一床。油單覆上諸香水瓶次第行列。五種法供養物。百索長線新凈軟帛墼等物羅列于上。眾既集已。共請明法阿阇梨。或舉眾中最尊上座。為眾稱誦浴像經中啟白發愿大乘妙偈。句句眾人普皆隨誦偈曰

　我今灌沐諸如來　　凈智功德莊嚴聚
　愿彼五濁群生類　　速證如來凈法身
　戒定慧解知見香　　遍十方剎常芬馥
　愿彼香煙亦如是　　無量無邊作佛事
　亦愿三途苦輪息　　普令除熱得清涼
　皆發無上菩提心　　亦出愛河登彼岸　

又令一人手執香爐虔恭胡跪。梵音稱誦三歸依贊。每句眾人作禮一拜。贊曰

曩謨母馱(引)野虞啰吠(引一)

曩謨達么(鼻音引)野多(去)以寧(二禮)

娜莫僧(去)伽(去引)野摩賀帝(三禮)

底哩(二合)毗喻(二合引)比娑(去)多(上)單娜莫(四禮)

又令二人吹螺二人誦贊。種種雅樂絲竹弦歌一時俱作。阿阇梨親捧水瓶灌沐佛像。取彼長線一頭系瓶垂下。眾中人人捧線合掌當心。專注虔誠稱念諸佛。若有不及捧其線者。可取執前人身長衣。意如各各躬親自浴佛像之像也。乃至香水瓶次第傾盡一遍。即須替換。浴了佛像更安。未浴遍者。又更各添本類香水如前灌沐。其吹螺誦贊及以樂音直至浴遍。所有尊像方暫停息。既灌洗了。便以凈帛揩拭令干。安于床上依位行列。即取涂香人人各以無名指頭揾取翹指當心。阿阇梨稱誦獻涂香真言。句句眾人齊聲誦。乃至末句。一時向佛遙彈奉獻作一拜。獻涂香真言曰

唵薩嚩怛佗(去引)誐多(一)巘馱(引)布惹(引二)謎伽(去)娑(上)母捺啰(二合三)娑頗(二合)羅拏(鼻去引四)三摩(鼻)曳(平)吽(引)

又取華盤。行者與眾人。各捧一華如前齊誦獻華真言。向佛遙散奉華真言曰

唵薩嚩怛佗(引去)誐多(一)補澀跛(二合)布惹(二)謎伽(去)三(去)母捺啰(二合三)娑頗(二合)啰拏三(去)么(鼻)曳(平)吽(引)

阿阇梨次執香爐。令其左右及以眾人互執身衣。齊誦焚香真言普心奉獻。真言曰

唵薩嚩怛佗(引去)誐多(一)度(引)波布(引)惹(引二)謎伽(去)三母捺啰(三合)娑頗(二合)啰拏(鼻)三(去)么(鼻)曳(平)吽(引)

阿阇梨又捧甜脆餅盤。如前稱誦獻食真言。誠心奉獻。真言曰

唵薩嚩怛佗(去引)誐多(一)沫(莫可切)里布(引)惹(引二)謎伽(去)三(去)母捺啰(二合)娑頗(二合)啰拏(鼻)三(去)么曳(平)吽(引)

次捧燭臺誦奉燈真言一遍真言曰

唵薩嚩怛佗(去引)誐多(一)儞(泥一切)比野(二合)布惹(引)(二)謎(引)伽(去)三(去)母捺啰(二合)娑頗(二合)羅拏(鼻)三(去)么曳(平)吽(引)

又令誦贊人人。手執香爐高聲誦浴像妙贊。贊曰(其文廣不能具載)并誦五贊(文多故不載)。各各虔跪一偈一禮。灌浴供養既已周備。阿阇梨取彼浴佛香水。瀝自頂上及灑大眾人人頭上。此是洗浴眾圣萬德莊嚴吉祥福水。沾灑身上并飲少多。能令身中煩惱消薄。漸次成就無上菩提。大眾一時虔誠作禮。然更吹螺并誦行愿吉祥等贊。音聲絲竹引眾先行。隨日左轉尊卑倫次旋行道三匝七匝。隨意所宜各誦大乘經中贊佛妙偈。法事既畢禮拜辭佛。人擎一尊送本處。此則西方浴像常法。然后眾僧上堂方受其食。嗚呼悲哉此方寂無知者。且佛像終身不曾一浴。煙熏塵坌烏鼠穢污。舉國皆然無能曉悟。設有浴者祖習愚情。別造一裸體尊容立于水器之內。以小扚洗。須慢心獻弄。殊無敬重之意反招輕忽之罪。哀哉不知敬田福之大也。高鑒君子賢明哲人。畏罪求福之儔。特宜存意此法。雖不能每日浴者。亦可每月為之。所獲殊勝福利如浴像經中如來金口所說