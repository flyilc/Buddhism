　　No. 938

釋迦文尼佛金剛一乘修行儀軌法品一卷

歸命大智海毗盧遮那如來秘密主金剛手大菩薩。我善無畏蒙佛圣旨。竊案梵本聊得修三密門秘密軌則。所以今說釋迦世尊修瑜伽行。欲修此法者先發無上正真之心。身著忍辱圣衣。口常讀誦【◇】如是三密相應不違。然后往詣瑜伽阿阇梨所。受秘密儀持念修行速得成就。毗盧遮那言。彼阿阇梨。若見眾生堪為法器遠離諸垢有大信解勤勇深信常念利他。若弟子具如是相貌者。阿阇梨應自往勸發之。復有二種弟子。一者已發菩提心。師往弟子所而勸進。二者未發菩提心。弟子往師所而勸進。其中有智最為殊勝。如是知已乃可傳受。金剛手菩薩白毗盧遮那佛言。我見佛色身戴大寶冠。冠中現五佛標非因非果。處大月輪住于虛空常寂光處。恒說金剛秘密之教。聲聞緣覺所不能知。或居蓮華臺上現報佛身。更說金剛一乘法界唯心無上秘法。我等依內證之德常見常聞。唯諸新發者迷惑不解。唯愿世尊隨眾生意。而作利益。佛若許可。我欲宣說如來應現釋迦牟曩曳法。為諸愚人得佛慧故。唯愿如來隨機說法聞方便慧。令諸眾生示真實相悟金剛乘入阿字門。說是語已。毗盧遮那言。善哉普賢能知我心。令我生悅。我于昔時修三密門證執金剛。乃坐金剛妙菩提座。降伏眾魔成等正覺。從是以來經于多世。而諸眾生由宿福故。雖會我所隨機得見。任根得聞如汝見我。于色界頂第四靜慮成等正覺。即下蘇彌盧頂。于金剛大因陀羅壇。一切如來請我轉法四種輪。一一輪中各有三十七圣者。住非愍三昧降眾天魔令入正見。今正是時。更欲演說大乘無上秘法。然后當歸圓寂之道。如來秘密神通之力。無智人中勿妄宣傳我今聽許。宜應速說我之應形隨類之法。汝依真實法儀。應說應秘。說是語已寂然而坐

于時金剛手。心懷踴躍。乃現眾前而說是法。若欲報無上世尊恩德者。先作曼荼羅。其中央畫釋迦牟曩像。金色之身具四八相。被服袈裟應身說法相。智手吉祥印。理手向上置智前。于白蓮花臺結跏趺坐。普賢文殊觀音彌勒住于四隅。如胎藏說。各坐蓮花半跏而居。于佛前有如來缽。于佛右邊有賢瓶含花。于佛后有錫杖。于佛左邊有寶螺。各安蓮葉上光炎圍繞。畫曼荼羅已。于空閑寂寞仙人得道所。或凈室或舍利塔前或山頂樹下。在一處安置曼荼羅

次設壇場莊嚴供具。所謂涂香時花燒香飲食燈明及與閼伽香水以為六種。或有智慧以理為供。晝夜三時澡浴身體。或觀理以真實明灑頂為水

每到道場時作禮。禮有三種。一者音禮。二者心禮。三者身禮。是則三業禮拜也。若行若住若坐若臥。稱南謨字是為音禮。復于恒時雖不出音。歸唯心中觀世尊德。隨喜歸命是為心禮。復五輪著地(額二手二膝也神心回轉故名為輪)或作合掌低頭是為身禮。禮者要不須身投地。但歸敬為禮。所以稽吾上頭。而觸世尊之下足故名稽首

次懺悔罪障事理二懺。次隨喜圣凡德。次請佛住世。次回向發愿然后廣陳供養。而作念誦轉大乘經隨意作之。若住此法所須皆成。不轉此身見佛色身。生生世世離諸惡趣。常得興法利生之德。疾證無上正等菩提。隨根得成。若求仙果。佛現瞿曇仙。而為說法。若求大乘。普賢現身。而為說法。漸漸誘彼令入佛道

次說手印　如來缽印

先以右手當心仰掌。次以左手掌覆合右手掌上。其左小指頭與右大指頭相拄。其左大指頭與右小指頭相拄印咒曰

娜莫三曼多勃馱南唵路迦播羅地恥多馱羅野馱羅野(藥可反)摩訶那皤(引)嚩勃馱播怛羅(二合)莎訶

是法印咒具大精進。常為一切如來神力而加護之。當結是印并誦此咒一遍。終稱憶地獄餓鬼有情滿百八遍。則得地獄一切餓鬼飽食諸食。若曠野行亦結此印并誦是咒。則得曠野一切鬼神不相嬈。若欲飛缽亦用此印咒也

次如來甘露印

以右手大母指。橫押頭指中指無名指小指甲。咒曰(歸命如前)

唵印倪(魚枳反)[寧*頁]部哆(得賀反)[寧*頁]莎訶

是印咒。能令持者證甘露法大解脫門

次如來錫杖印

先以右手大母指。橫屈入掌。以頭指無名指小指。急握作拳屈肘掌當前平申。其左手把袈裟角。出頭四寸。亦屈肘當前平申。咒曰(歸命如前)

唵度那(奴個反)咨馱羅拏吽

是法咒。善根成就慈愿圓滿。若遇諸惡一切有情。則結是印用擁護身

次大法螺真言印

定慧虛心合掌屈風空交。咒曰(歸命如前)

暗(近口吹之。如吹螺之狀左右旋轉)

次根本毗盧遮那化身印

定手水空相捻。慧手亦爾。二手水空共相著。余地火風三指散豎。釋迦文佛真言曰

曩莫糝曼多沒馱(引)喃婆薩縛吃里(二合)舍涅素娜曩薩嚩達磨嚩(無缽反)始多缽羅(二合)缽哆誐誐曩三摩三摩娑嚩(二合)賀(引)

以是真言專注念誦贊應身曰

嚩每迦旨啰娑哆擗曩[寧*頁]素多曩娑怛鑁(三合一)跛曬迦賀娑多(二合)鼻里(二合)俱胝(二合)穆佉髻迦羅(引)乞懺(二合二)若悉底哩野(四合)地尾罽(引)爾娜縛哩缽羅底僧娑睹(二合)多(引)娑怛鑁(三合)阿(引)哩摘曩么儞野(二合)阿者攞制吒(去)南(引)弭地焰(去)

供養儀式勸請奉送。皆依如來部應修之。如蘇悉地等說。以佛眼尊為部母。以難勝忿怒為結護明王(又名無能勝)如是勸修然后出道場。轉誦大乘心常系一實境。無有間斷是法易成也。釋迦牟曩曳微妙金剛乘法說已竟

釋迦文佛法一卷