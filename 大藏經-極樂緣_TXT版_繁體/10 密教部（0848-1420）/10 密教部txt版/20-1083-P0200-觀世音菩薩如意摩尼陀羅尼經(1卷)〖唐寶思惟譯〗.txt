　　No. 1083 [Nos. 1080-1082]

觀世音菩薩如意摩尼陀羅尼經

　　　　唐天竺三藏寶思惟譯


爾時觀世音菩薩。白佛言世尊。我有明咒法大壇。名蓮花峰金剛加持秘密無礙觀世音蓮華如意摩尼轉輪心陀羅尼。觀世音心最勝成就。世尊為能與一切眾生愿成就故。于世尊前我今當說。唯愿世尊加護于我。為一切咒仙雨大寶雨。如大劫樹如如意摩尼。當令一切眾生所愿滿足。佛言我已加持汝。今當說一切悕求皆令滿足無能障礙觀世音心秘密與愿。爾時觀世音菩薩摩訶薩。往詣佛所頂禮佛足。右繞三匝于世尊前熙怡微笑。以大悲心說此咒王。咒曰

那謨喝啰怛曩(二合)怛啰(二合)[口*夜]吔(一)那摩阿哩吔(二)婆嚕吉帝說(長引聲)婆啰吔(三)菩提薩埵吔(四)摩訶薩埵吔(五)摩訶迦嚧膩迦吔(六)怛侄他(七)烏唵(二合八)斫迦啰(二合九)靺哩底(二合十)震哆末尼(十一)摩訶缽特迷(二合十二)嚕嚕(十三)底瑟姹(二合十四)啜啰(二合十五)阿羯哩灑(二合)耶(十六)虎[合*牛](二合十七)泮吒(二合半聲十八)莎(引)訶(十九)此名根本咒

次說心咒咒曰

烏唵(二合一)缽特摩(二合二)震哆末尼(平三)啜啰(二合四)虎[合*牛](二合五)

次說隨心咒咒曰

烏唵(二合一)嚩啰陀(二)缽特迷(二合三)虎[合*牛](二合四)

說此咒已。大地應時六種震動。一切天宮亦皆搖動。一切龍宮亦皆戰掉。一切夜叉乾闥婆阿修羅迦樓羅緊那羅摩睺落伽。種種皆大戰掉。一切惡魔及頻那野迦。作障礙者悉皆驚怖。一切魔宮無有光明。一切鄙惡眾生惡龍惡鬼女夜叉女羅剎。諸極惡者伏面倒地。諸惡毒蟲藏竄孔穴。一切地獄無不散壞。地獄眾生悉得解脫皆生天上。于世尊前雨天供養花香衣服諸莊嚴具。于虛空中奏諸天樂。爾時世尊以加陵頻伽美妙音聲。贊觀世音菩薩言。善哉善哉汝為利益一切眾生故。當說此咒功能。觀世音菩薩白佛言。世尊若有善男子善女人比丘比丘尼。若欲現前求諸利益愿即獲者。此如意咒印應當勤修。不須作法不求宿日。不須持齋不須洗浴不須別衣。受持之時不須辛苦。但讀皆即成就。誦者辦諸事業。能作百千種種事業。無有余咒與此等者。初能銷罪。往昔以來所積集者。所作事業皆令成就。我今當說但讀及誦。即能成就無上之事。才讀即令墮阿鼻者。皆得清凈。五無間者銷滅無余病者皆除。若有患者但讀此咒即皆除差。一切諸毒咒術厭蠱皆不能害。一切諸瘡不著其身。一切鬼神頻那夜迦。諸毒刀杖風雨惡災。魔軍及賊他軍王難怨家伺求。毒蠱猛獸皆不能為害。終不橫死不作惡夢。戰伐斗諍無不皆勝。此等諸事才讀即成。唇內誦之滿一百遍。觀世音菩薩即于其日現彼人前。與其所愿皆令成就。又見一切諸佛如來。及見西方無量壽佛。極樂世界及菩薩會。補特勒伽山中觀世音菩薩宮殿。其身清凈貴人供養眾人樂見。罪障蓋纏無不清凈。所生之處得宿命智。蓮華化生一切妙具。皆自裝嚴直至菩提。永離惡趣究竟成佛。罪惡消滅善道清凈。才讀誦者皆即成就

爾時觀世音菩薩。復說最上秘密功能。若為利益哀愍一切眾生。攝取令伏遮止惡人。令慈增長念誦即成。能與眾生作大利益。令諸智者得大安樂。貨食增長富貴資具。無不豐足色力滋盛。此咒秘密不得妄說。若欲真實成就無上如意摩尼大印念誦即成。若已食若未食若凈若不凈。每常誦念悉無過患。誦念之時當念憶觀世音菩薩永作依怙。若貴若賤若男若女沙門外道。稱其名字注心系念。而誦此咒應以后夜若平明時。男最貴者一千八遍。女最貴者一千十遍。第二貴男誦八百遍。第二貴女誦七百遍。第三貴女誦六百遍。若婆羅門誦五百遍。剎利四百遍。首陀三百。毗舍二百。比丘一百八遍。女人一百三十遍。丈夫一百五十遍。童男六十。童女九十。此念誦法無不歸依。攝百由旬迅疾如風。誦八百遍觀音真身現前令見。一切所愿皆能與之。一切眾生明咒成就。誦十千遍。圣者執金剛真身現前令咒者見。如所愛子鞠養抱持。一切明咒皆令成就。凡有所欲愿與之令滿。誦十三千遍得見一切諸佛如來。誦滿七日諸咒仙王。皆以真身現咒者前。各以所成明咒授與。隱蔽其形隨逐擁護。一切安樂無不現前。七日之內每日之中。于后夜時誦三千遍。帝釋天王及諸天女。下來歸依與明咒愿。如是等事但誦即成念誦法了

爾時復說見者伏法無上成就。若才用者一切隨順

牛黃　白檀香　郁金香　龍腦香　麝香　肉豆蔻　白豆蔻　丁香　紅蓮花　青蓮花　金赤土

已上物等分。用白石蜜和之。此是轉輪香。誦咒一千八遍而和合。燒以薰衣涂額涂眼瞼上涂身。所去之處如日威光眾所樂見。若在手者悉皆成就。一切眾生若貴若賤。自身及財亦皆歸伏

爾時觀世音菩薩。為利益一切眾生故。復說眼藥之法成就最上。若有用者即得成就決定無疑　摩那叱羅　雄黃　迦俱婆婆樹子汁　紅蓮花　青蓮花　海沫(一名海浮石)　牛黃　郁金根(一名黃姜)　小柏根　胡椒　畢撥　干姜

以前件藥。并搗研為極細末。以龍腦香麝香和之。誦心咒一千八遍。隨心咒一千八遍。誦根本大咒一千八遍。以手取藥觸觀世音菩薩足。即涂眼中已所有眼病。乃至有目青盲胎努肉悉得除差。第二遍涂。一切壯熱頭痛半頭痛口病悉得除差。第三遍涂。一切猛惡鬼魅。及以瘨癇悉得除差。第四遍涂一切惡頻那夜迦悉得消滅。第五遍涂一切怨家斗諍悉皆得勝。第六遍涂一切罪障諸毒。應墮地獄受無間罪悉得消滅。一切惡夢惡想不吉祥相。百千集會悉皆消滅。終不更起皆內眼藥。第七日涂。才見一切男女貴賤道俗。內外眷屬皆悉隨伏。二七日涂。得大自在。三七日涂。當粟散位一切隨伏。四七日涂一切夜叉夜叉女。及眷屬悉皆隨伏。五七日涂。羅剎女并眷屬悉皆隨伏。六七日涂幻術成者。能現種種身皆受驅使。乃至菩提隨逐順伏。七七日涂摩訶迦羅。及諸女鬼神眷屬悉皆隨伏。八七日涂。見隱形者。九七日涂。得見一切藏。十七日涂。一切窟宅門皆得入。十一七日涂。入諸仙藥諸大園苑皆得成就。一切藥物草木諸神悉即現形。十二七日涂。一切山闈門皆得入十三七日涂。乃至一切諸門無不得入。一切諸人無不得見。十四七日涂。欲界諸天宮殿無不開者悉皆得見。十五七日涂。夜見如晝。十六七日涂。遠見地下所有諸事。十七七日涂世界之中諸有地獄悉皆得見。其受罪者皆得解脫。十八七日涂之。身有威德猶如日光。黑暗之中所有窟宅悉皆得見。十九七日涂之。圣者執金剛現來為證。二十七日涂之。觀世音菩薩親來現前為證而住。現其自身與一切愿。心所悕求悉令滿足。二十一七日涂之。即得騰空無有障礙。及見一切諸佛剎土具見佛身。一切菩薩所住之處悉皆得見。滿足一年秘密涂藥五眼清凈。等共眾生如前秘說。悉皆具得勿生疑惑。如是成就但讀及誦。悉皆當得一切如來轉輪。如是摩尼觀世音菩薩蓮花清凈名眼藥成就了復次說最生降伏成就然火之法壽命增長。滅一切罪離諸蓋纏。一切怨家無不降伏。一切障礙皆自消滅。一切眾生自然歸伏

白檀香　稻谷花(燒稻谷取花)白芥子(本無白字)酪蜜酥相和。咒一千八遍燒之。以香木然火。才作此已一切罪障無間皆自消滅。壽命一千歲。一七日燒得壽命二千歲。身得清凈永離蓋纏。二七日作法一切男女無不隨伏。三七日作法三十三天諸有眷屬。并日天等皆來隨伏。一切所愿皆令滿足。四天王等無不下來。為常護養持咒者故。圣者執金剛與愿成就。觀世音菩薩為與愿者。所有悕求悉令滿足。一切喜見無不自在

求雨法以酥和芥子。三夜燒之諸龍下雨。若雨過多即以其灰擲散空中雨便自止。又以此灰繞口。擲著火中滿一百八遍。一切惡風雪雨悉皆不起。若常念誦一切諸處無有障礙。當得氣力勇猛精進。舍身已后得生西方極樂國土。生生之處得宿命智。如是世尊若比丘比丘尼優婆塞優婆夷諸持咒者。此大如意摩尼轉輪觀世音心印讀誦成就。應當受持讀誦聽聞。當得如是大福德聚得大善根。一切男女無不隨順。咒者恒常應當護口所作之事。終不退轉得大供養。一切財寶無不皆得。一切眾生愿皆滿足

爾時世尊告觀世音菩薩言。汝為利益一切眾生。于閻浮提流轉此法。無上心咒但讀即成。應如是作。觀世音菩薩應當護持一切眾生。數數看視數令成就。一切眾生令愿滿足。觀世音菩薩白佛言世尊我為利益護念一切眾生故。我今受持為令一切愿成就故。讀誦明咒諸愿成滿。是故世尊我今誠諦。唯愿世尊慈悲加護

觀世音菩薩如意摩尼陀羅尼經