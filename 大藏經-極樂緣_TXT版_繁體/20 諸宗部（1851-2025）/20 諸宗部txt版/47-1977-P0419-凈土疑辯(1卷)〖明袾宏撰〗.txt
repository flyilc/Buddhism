　　No. 1977

　　凈土疑辨序

　　　　豫章微休居士陳　所蘊撰


蓮池禪師作凈土疑辨。摧慢幢破癡網如闇得燈。如貧得寶。真渡苦海之慈航哉。即天臺永明之論未有苦此之精切而著明者也。修凈土者最宜服膺。或疑。未后戒彼恣意妄談。貽苦報于無盡。其言得無已甚乎。余曰。非已甚也。嘗考唐房翥暴卒至冥間見王。王曰。據案簿。君曾勸一老人念佛已生凈土。君承此福亦合生凈土。遂放還呂。師說云。闡提之輩不信有西方。不能自修。又障他人修。入地獄如箭射。夫一口業也。勸人念佛亦令生凈土。障人念佛入地獄如箭射。恣口業者其真可懼也哉。故曰蓮池禪師之言非已甚也

序　　畢

凈土疑辯

或問。凈土之說蓋表法耳。智人宜直悟禪宗。而今只管贊說凈土。將無執著事相不明理性。答歸元性無二。方便有多門。曉得此意。禪宗凈土殊途同歸。子之所疑常下冰釋。昔人于此遞互闡揚。不一而足。如中峰大師道。禪者凈土之禪。凈土者禪之凈土。而修之者必貴一門深入。此數語尤萬世不易之定論也。故大勢至菩薩得念佛三昧而曰。以念佛心入無生忍。普賢菩薩入華嚴不思議解脫而曰。愿命終時生安樂剎。是二大士。一侍娑婆教主。一侍安養導師。宜應各立門戶。而乃和會圓融。兩不相礙。此皆人所常聞習知。那得尚執偏見。且爾云凈土表法者。豈不以凈心即是凈土。豈復更有七寶世界。則亦將謂善心即是天堂。豈復更有夜摩忉利。惡心即是地獄。豈復更有刀劍鑊湯。愚癡心即是畜生。豈復更有披毛帶角等耶。又爾喜談理性厭說事相。都緣要顯我是高流。怕人說我不通理性。噫若真是理性洞明。便知事外無理相外無性。本自交徹。何須定要舍事求理離相覓性。況土分四種。汝謂只有寂光土更無實報莊嚴等土乎哉。若一味說無相話以為高。則資性稍利者。看得兩本經論。記得幾則公案。即便能之。何足為難。且汝既了徹自心隨處凈土。吾試問汝。還肯即廁溷中。作住止否。還肯就犬豕馬牛。同槽而飲啖否。還肯入丘冢。與臭腐尸骸同睡眠否。還肯洗摩飼哺伽摩羅疾膿血屎尿諸惡疾人。積月累年否。于斯數者。歡喜安隱。略不介意。許汝說高山平地總西方。其或外為忍勉。內起疑嫌。則是凈穢之境未空。憎愛之情尚在。而乃開口高談大圣人過量境界。撥無佛國。蔑視往生。可謂欺天誑人。甘心自昧。苦哉苦哉。又汝若有大力量。有大誓愿。愿于生死海中頭出頭沒。行菩薩行。更無畏怯。則凈土之生。吾不汝強。汝或慮此土境風浩大作主不得。慮諸佛出世難值修學無繇。慮忍力未固不能于三界險處度脫眾生。慮盡此報身未能永斷生死不受后有。慮后有既在舍身受身前路茫茫未知攸往。則棄凈土而不生。其失非細。此凈土法門似淺而深。似近而遠。似難而易。似易而難。他日汝當自知。汝今參禪念佛。不妨隨便一門深入。但忌認鋀作金得少為足。便似管窺小解。恣意妄談。非詆凈土。喻如癡狂之子罵斥父母。父母慈憐雖不加責。其如天理之不容王法之必戮何。彼妄談者報亦如是。可懼也夫。可悲也夫

　　凈土疑辨后跋

微休居士鳴道學于靖江。有武城弦歌之風。既致政勵精華嚴。鏤梵本為方冊。以便讀學。而復弘贊凈土。刻予所著疑辨。廣為流通。夫尚志十玄之門。棲神九蓮之域。可謂深契普賢愿王。妙入毗盧性海者矣。惜早逝不令曹魯川見之