　　No. 1973

　　蓮宗寶鑒序

禪凈二門分袒各幟幾同敵國矣。慈覺賾禪師有營田開庫之喻。各隨所好皆得如心。此亦方便和會之談耳。二物可會若本非二和會奚為。夫禪有如來禪祖師禪。祖師禪且置。佛語禪那華言靜慮。所謂八禪八定也。念佛三昧曰一心不亂。都攝六根。凈念相繼非靜定耶且念佛與唱佛不同。唱者口也。念者憶也。母憶子子憶母口乎心乎。所念之佛栴檀耶。閻浮檀金耶。毗首羯磨所作耶。應身耶。報身耶。法身耶。過去佛耶。現未佛耶。凈土在西方耶。舉足下足即道場耶。觀經金口所宣。而曰是心作佛是心是佛。故觀心即觀佛也。觀佛即念佛也。極而言之念本無念佛亦無佛。能念空所念亦空。如來禪即祖師禪也。故大勢至念佛無生。觀世音反聞自性。二菩薩似各一圓通。而同在安養左右彌陀。接引東土明乎。即凈即禪眾圣一揆。而后來釋子分張門戶。譬之祖宗房屋原只一間。而子孫于中墻壁夾斷。插籬種棘不相往來。其為執迷顛倒極矣。或難言三圣接引。則凈土在西方明矣。得無與自性惟心之旨相矛盾乎。余曰。彌陀者。眾生之彌陀也。眾生者。彌陀之眾生也。極樂者。彌陀之惟心也。惟心者。眾生之極樂也。故識自性惟心之旨。謂西方有彌陀。可謂東土皆彌陀。亦可謂法報身是佛。可謂丈六劣應身。與毗首羯磨所作是佛。亦可謂念過去佛。可謂念現來一切佛亦可。而又何禪凈之分別為耶。蓮宗寶鑒一書乃廬山優曇和尚所集。標真正訛尋香討根。實凈土之指南也。因屬楞嚴白法師。刻而傳之而僭為之引

紫柏弟子錢士升書于放下庵之更雨堂

　　廬山東林禪寺蓮宗善法祖堂勸修凈業

　　　　(臣)僧(普度)謹自編集


蓮宗寶鑒一部。發明佛祖念佛三昧。已蒙諸尊宿善知識題跋印證。來詣大都。禮拜罽賓國公班的。答師父主盟佛法得奉法旨教。般若室利長老賢耶那室利闊羅羅司丞。于至大元年十月十一日至隆福宮今上皇帝潛龍時分月。海怯薛第一日。親捧蓮宗寶鑒。啟奉令旨教刊板印行者。敬此即于大都明理不花丞相施到無量壽法王寺內。鏤板已遂畢工所集洪因端為祝延皇帝圣壽萬安皇太后皇后齊年太子諸王千秋文武官僚高增祿位。皇圖永固。佛日光輝。凡曰見聞同成佛道

皇慶壬子正月圓日優曇(普度)謹識

按經中說。西方世界國名極樂。其土有佛號阿彌陀。巍巍蕩蕩超太古皇。不令不申自然而化。瓊池金地不染一塵。樹林水鳥皆演苦空。佛愿力故攝彼群情。一念相應即登金臺。雖下下品亦胎華蓮。雁門尊者社結勝流策勛凈業。是以念佛之道唱行于世。迨今千年謂之蓮宗也。去古已遠法流成弊。邪道混淆微旨曖昧。由是優曇和尚乘宿愿力。痛嗟正宗奮真實心探尋要旨。編次本末剖分偽真。定為十門名曰寶鑒。赍赴大都。咨扣罽賓班的。答灌頂國師證。無叢脞契合佛經。乃為聞奏欽遇皇上金輪皇帝。圣通佛慧道合天心。至照無私獎稱曰善教。刊板印行載上書。乞復教上可之。頒降圣旨遍行各省。洗佛日重光于圣世。起祖風載振于虎溪。策精進而勿荒。發闡提而必信悟。覺花開于心地。顯佛性存于本源。咸知極樂之歸。悉稟無為之化。明教上仁宗正宗論息辟佛之議。于當時優曇獻皇上寶鑒編復白蓮之教。于今日雖年代相遠。蓋事實相符其名同芳而不萎。其功并垂而不朽矣

延祐甲寅住大仰山。大圓佛鑒禪師傳法沙門希陵拜手

夫心性役乎塵勞煩惱。而不為塵勞煩惱之所汨汲。如蓮生淤泥。而不因淤泥染污其質故。直指之為蓮也。心性通乎三乘諸法。而不為三乘諸法之所凌奪。由宗分支派而不因支派忘失其本。故念佛之為宗也。心性虛空含育萬有。譬海中四珠出無盡藏。故標之為寶也。心性明凈照了色象。喻一鏡當臺能辨妍丑。故名之為鑒也。優曇和尚。浙之丹陽蔣氏。家世事佛。積善生而敏銳。弱冠則厭俗緣投簪[竺-二+雉]發。初參龍華寶山慧禪師。一見器之。誡其歷叩諸老之門。琢磨淘汰達心凈土見性彌陀。深惜祖道湮微。述集念佛警要。目之曰蓮宗寶鑒。言言破惑井井有條。天童東巖圓應日禪師。見而證之曰。善哉善哉。如是如是。繼之京都開法于法王禪寺。道合灌頂國師捧寶鑒而上奏。金輪興正宗而下頒玉旨。忘軀為法異世龜鑒。開導人天續佛慧命。實僧中寶正本齊末。統眾歸宗不舍悲愿。融真混俗示火中蓮。振復東林遠公祖師。已墜之風于千古之下。所謂廬山蓮宗寶鑒者豈徒言哉。宿師名德公大人跋贊品題備于卷末。后之修凈業者披閱是集。洞明佛祖旨趣。弘揚斯道。垂之無窮。其功詎可比量也耶。延祐改元甲寅孟夏前婺之明智。崇勝禪寺比丘。大中德合再拜為之敘云

　　廬山蓮宗寶鑒敘

夫真法界性。生佛平等而無異無同。妙覺明心染凈混融而非一非二。然則塵塵凈土。他方此界皆為極樂之邦。念念彌陀蠢動含靈盡是法身之佛。蓋為情生智隔想變體殊心。隨生住異滅之變遷。境有坑坎堆阜之高下。所以凈剎穢方苦樂有異。眾生諸佛凡圣不同。是致六趣茫茫匍匐九居之內。四生浩浩升沈三界之中。從迷入迷由苦入苦。動經塵劫無解脫期。故我佛開方便門。教以念佛三昧。指有凈土為歸向焉。所謂念佛三昧者。梵語佛陀。此云覺者。自覺覺他覺行圓滿。故名曰佛。如睡夢覺如蓮花開。為令有情返照回光。凈念相繼久久純熟。惑盡障除一念不生。前后際斷悟此覺性。內無能念之心。外無所念之境。能所兩忘生佛無二。故曰念佛。梵語三昧。此云正定。謂思專想寂神智明妙也。經云。若念佛者。當知此人則是人中芬陀利華。東晉遠公祖師。因聽彌天法師講般若經。豁然大悟。入于無量甚深三昧。游止廬山與高僧朝士結緣修行。故云諸教三昧其名甚眾。功高易進念佛為先。因以白蓮名其社焉。師乃著念佛三昧敘。蓋發揚此理也。天臺智者判教。謂觀無量壽經為大乘終實之教。以三觀澄心者。蓋顯念佛之旨也。法照尊者禮文殊而求指蓋指此法也。省常禪師結凈行緣。宰相名卿歸向同修者。蓋此道也。長蘆賾禪師結蓮花勝會。感普賢普慧二菩薩入會。蓋證明此道也。慈照宗主以本愿力。示現世間發廣度心。引權就實隨機化導。蓋欲令利根鈍根俱悟此道也。集白蓮懺開四土圖。以信行愿為資糧。以戒定慧為樞要。蓋立此念佛正宗也。宋高宗御書蓮社二字。蓋崇此法門也。欽惟大元普天一統。諸國來朝人心樂善。廬山東林禪寺東巖圓應日禪師。欽奉圣旨。住持道場修營梵宇。集諸賢傳乃追古而整宗綱。架大法橋名宗遠。而開祖道一十八載。提唱宗乘之外。常以念佛三昧開導人天。至元壬辰秋赴慶元路育王山廣利禪寺。請而遜席于開先。悅堂訚禪師相繼住持。元貞元年正月述明居士燕覺道破衣和尚。欽奉圣旨賜。白蓮宗善法堂護持教法。元貞二年正月又欽奉圣旨。賜通慧大師白蓮宗。主仍賜金襕袈裟于大德五年十月。欽奉圣朝。頒降御香金旛到寺。自晉至今僅乎千載感斯恩耀遐方異域。若賢若愚皆從化焉。悉以齊心念佛。仰祝皇帝圣壽萬安。天下太平法輪常轉。熙熙然舜日堯風。即此世界為極樂世界也。普度濫叨釋裔無補教門。嘗見稱蓮宗者。未諳念佛旨趣棄本逐末。著相修行凈業正因。逮將沉沒皆是懷寶迷邦背真向偽。從其事者紛如牛毛。具正見者鮮若麟角。致令上慢之徒輕忽吾佛之道。悲夫去古時遙法久成弊。正道湮微邪法增熾。人多錯解蹉入邪途。不思凈土一門乃出輪回之捷徑。其直如弦其朗如日。奧旨在于經懺之間。不遇明師啟迪。猶若群盲摸象各說異端。從冥入冥永纏邪見可痛惜哉。矧今恭遇佛心天子正法治世。乃君臣慶會之時政。佛法流通之際。得不以祖師念佛三昧。開示人天用作將來眼目。俾同悟入佛知見哉。予乃翹心凈土。探賾先宗。編集要言目曰寶鑒。照明真偽。凡一十篇。其首曰念佛正因。謂入室必由戶也。次曰正教。乃示念佛法門。漸偏頓圓使進修者。隨根器而歸乎至道也。又其次曰正宗。蓋示念佛三昧正心之理。俾修習者明其宗而達其本也。又其次曰正派。蓋明佛祖暨諸宗師得道之本末。欲令后學知有其自也。又其次曰正信正行正愿。俾信正法修正行發正誓而求生西方也。次曰往生正訣。蓋示臨終生凈土之路也。次曰正報。蓋明修行所得凈土依正之功德莊嚴也。次曰正論。蓋引諸佛誠言。破群邪異見。欲令改不善而從善也。非敢有助于宗風。為益于未聞者也。欲其枉者直之。邪者正之。疑者決之。迷者悟之。盡大地人于一念中。同得念佛三昧。共證菩提不亦偉歟。修凈業者無吝慈悲。試一展卷見聞隨喜。贊輔流通其如佛祖未出世一句子。請高著眼

時大德九年乙巳彌陀示相日。江州廬山東林禪寺。白蓮宗善法堂主。僧優曇普度齋沐謹題

　　廬山蓮宗寶鑒綱目

念佛寶鑒敘

念佛正因卷第一

念佛正教卷第二

念佛正宗卷第三

念佛正派卷第四

念佛正信卷第五

念佛正行卷第六

念佛正愿卷第七

念佛往生正訣卷第八

念佛正報卷第九

念佛正論卷第十

　　目錄

第一卷(一十四章)

念佛正因說　阿彌陀佛因地　彌陀釋迦本愿因地　佛為韋提希圣后說凈業正因　孝養父母奉事師長　歸依三寶　發菩提心　受持戒法　慈心不殺修十善業　深信因果　讀誦大乘　觀進行者

第二卷(一十九章)

念佛正教說　佛為父王說念佛　善財參見德云比丘說念佛門　智首菩薩說念佛　龍樹大士說念佛　念佛功德有七種勝　修持法門　離相念佛三昧無住法門　天臺念佛三昧三觀法門　空觀念佛三昧無念法門　日觀念佛三昧專想法門　參禪念佛三昧究竟法門　攝心念佛三昧調息法門　一相念佛三昧專念法門　六時念佛功德回向法門　懺罪念佛功德系念法門　晨昏念佛功德信愿法門　簡徑念佛功德十念法門　慈照宗主圓融四土

第三卷(八章)

念佛正宗說　定明宗體　念佛參禪求宗旨說　凈土非鈍根權說　真歇了禪師凈土宗要　寂室大師示凈土實見　大智律師示念佛事理不二　文法師凈行念佛宗要

第四卷(二十二章)

念佛正派說　遠祖師事實　遠祖師歷朝謚號　明教大師題遠祖師影堂記　廬山十八大賢名氏　貫休禪師題十八賢影堂記　辨明遠祖師成道事　璧谷曇鸞大師　天臺智者大師　京師善導和尚　金臺法照大師　睦州少康法師　省常大師　長蘆慈覺禪師　永明壽禪師　天竺慈云懺主　文潞公傳　潞府宗坦疏主　慈照宗主　無為子楊提刑　龍舒居士王虛中儀真王侍郎

第五卷(六章)

念佛正信說　斷疑生信　勸發信心　慈云式懺主往生正信偈　智者大師凈土十疑論敘　楊提刑直指凈土決疑序

第六卷(一十四章)

念佛正行說　修進工夫　資生助道　作福助緣　去惡取善　拔濟幽趣　放諸生命　六度萬行齊修　維摩大士示凈土八法　較明修行難易　天臺示凈土欣厭二行門　凈業道場　自行化他　以事檢心

第七卷(七章)

念佛正愿說　勸發大愿　慈照宗主示念佛人發愿偈并序　求生凈土要在發愿　善導和尚修行發愿儀　白侍郎發愿求生凈土文　憑濟川施經發凈土愿文

第八卷(一十二章)

念佛往生正訣說　父母臨終往生凈土　臨終三疑　臨終四關　臨終決疑撮要　僧濟臨終注想西方　善導和尚臨終往生正念文　化佛來迎　賢首菩薩臨終贊念佛偈　情想多少論報高下　命終善惡感報優劣　臨終十事不克念佛勉勸預修

第九卷(五章)

念佛正報說　功德莊嚴　凈土增修圣果　凈土三十益　凈土成佛

第十卷(二十五章)

念佛正論說　西方彌陀說　真如本性說　辨真妄身心　辨明三寶　辨見聞覺知　破妄說災福　辨明空見　辨一合相　辨明雙修　辨明三車　辨明三關　辨明大小二乘　辨明不生不滅　辨明曹溪路　辨佛法隱藏　辨明超日月光　辨明髻中珠　辨明無漏果　辨明趙州茶　辨明教外別傳　辨關閉諸惡趣門開示涅槃正路　辨明四生　破妄立十號　誓愿流通

名德題跋(十一章)

明州天童長老東巖和尚跋語　廬山白蓮宗主悅堂和尚跋語　西峰及庵和尚信公長老跋語　大慶壽寺都總統西云和尚跋語　饒州薦福長老月礀和尚跋語　姑蘇幻住禪庵中峰和尚跋語　荊岑普賢接待院不會禪師跋語　天峰祐禪師跋語　翰林承旨張疇齋題跋　廬山無住道人竺源跋　廬山優曇普度題

廬山蓮宗寶鑒目錄終

廬山蓮宗寶鑒念佛正因卷第一(十四章)

　　念佛正因說

蓋聞。恒河沙數眾如來彌陀第一。十方微塵諸佛剎極樂是歸。至理本秖唯心初門必由因地。故知合抱之木發于毫芒。千里之行始于初步。欲超生死以凈土為歸趣之方。將證涅槃故念佛乃正心之要。深信極樂真解脫之妙門。諦想彌陀實眾生慈父。先明落處故望果以修因。漸履玄途是從因而至果。故知集群賢而結社有其旨焉。專念佛以勸人興其教也。因該果海果徹因源。形直無不影端。聲和自然響順。勢至示證圓通之要。世尊說修凈業之因。從聞思修登三摩地。憑信行愿入法界門。是以一念興而萬靈知。信心生而諸佛現。才稱寶號已投種于蓮胎。一發菩提即標名于金地。有緣斯遇自悟自修。淺信不持大愚大錯。故云一乘極唱終歸。獲至于樂邦。萬行圓修最勝。獨稱于寶號。八十億劫之重罪廓爾煙消。十萬億剎之遐方倏如羽化。想念專注即觀心而見佛身。心境交參即因門而成勝果。十方凈穢卷舒同在于毫端。一性包融浩博該羅于法界。是則諸佛與眾生交徹。凈土與穢土冥通。彼此互修事理無礙。若神珠之頓含眾寶。猶帝網之交映千光。我心既然生佛同爾。是知游神億剎實生乎自己心中。孕質九蓮豈逃于剎那際內。二乘賢輩回心即達于金池。五逆凡夫十念便登于寶界。嗟乎識昏障重信寡疑多。貶凈業為權乘。嗤誦持為粗行。豈非耽溺火宅自甘永劫之沉迷。悖悷慈親深痛一生之虛喪。須信非憑他力截業惑以無由。不遇此門脫生死而無路。誓同諸佛敢效前修勸勉。后賢深崇此道。已發愿今發愿當發愿。事事而回向彌陀。若已生若今生若當生。念念而皆歸凈土。欲取一生事辦便于這里留心。一切時中千車合轍。四威儀內萬善同歸。齊登極樂妙門。速成念佛三昧。最初一步要分明。直至西方無異路

　　阿彌陀佛因地

鼓音王經云。過去劫中有國名妙喜。王名憍尸迦。祖父清泰國王。父月上轉輪王。母殊勝妙顏。生三子長曰月明。次曰憍尸迦。三曰帝眾。時有一佛出世。名曰世自在王。憍尸迦心發道意。棄舍國位投佛出家。號曰法藏比丘。又大彌陀經云。法藏比丘于世自在王佛所。發無上意。一切世間無能及者。時佛說二百一十億諸佛剎土應其心愿。法藏稽首禮佛。廣說四十八愿云(本經具載)若不爾者誓不成佛。是時大地震動。天雨妙華空中。同聲贊言決定成佛

　　彌陀釋迦本愿因地

悲華經云。往昔劫中有轉輪王。名無諍念。大臣寶海為善知識。同于寶藏佛所發菩提心。無諍念發愿云。我修大乘取于凈土。終不愿于穢土成阿耨多羅三藐三菩提。世界眾生無諸苦惱。我不得如是佛剎。爾乃不成正覺。今既果滿號阿彌陀故現凈土。寶海大臣愿于穢土成熟有情。今已果滿號釋迦牟尼。于此濁惡世中成佛菩提

　　佛為韋提希圣后說凈業正因

觀無量壽佛經云。爾時韋提希號泣向佛白言。世尊。惟愿為我廣說無憂惱處。我當往生。不樂閻浮濁惡世也。爾時世尊。放眉間光。遍照十方無量世界。諸佛國土皆于中現。時韋提希見已。白佛言。是諸佛土雖復清凈皆有光明。我今樂生極樂世界阿彌陀佛所。惟愿世尊。教我思惟教我正受。佛告韋提希。阿彌陀佛去此不遠。汝當系念諦觀彼國。我今廣為汝說。亦令未來凡夫修凈業者得生西方極樂國土。欲生彼國者。當修三福。一者孝養父母奉事師長。慈心不殺修十善業。二者受持三歸具足眾戒不犯威儀。三者發菩提心深信因果。讀誦大乘勸進行者。如此三事名為凈業正因。佛告阿難及韋提希。諦聽諦聽善思念之

　　孝養父母

念佛乃諸法之要。孝養為百行之先。孝心即是佛心。孝行無非佛行。欲得道同諸佛。先須孝養二親。故賾禪師云。孝之一字眾妙之門。佛語以孝為宗。佛經以孝為戒。言中不昧口出戒光。直下分明頓開心地。夫孝者有在家之孝。有出家之孝。在家孝者。父母愛之喜而不忘。父母惡之勞而不怨。承順顏色以盡養生。出家孝者。割愛辭親餐微契本。深入無為之理上酬罔極之恩。趣解脫之要途。報慈親之捷徑。非但未來獲益。亦于現世成功。所以如來子夜踰城道圓雪嶺。盧能白金遺母。法繼黃梅。然而以法斷恩應思報德。是以迦維省父忉利。寧親至于貧乏無依理合躬親給侍。是故畢陵迦起盡心之戒。忍大師有養母之堂。陳睦州織屨供親。朗法師荷[檐-(色-巴)+├]游學。然則出家者以法味為甘旨。不忘返哺之心。以佛事為勤勞。未遺世諦之禮。非但一世父母。而多生父母皆報。不惟一身父母。而法界父母皆度。同登覺岸。豈止周公之配天。普示迷津。故逾考叔之純孝。出家之孝其利博哉。如或因緣未和。父母不聽宜盡在家之孝。勸修出世之因。若能即俗而真。亦有成佛之路。覬反嬰兒之行無虧膝下之嚴。報雙親顧復之勞。致一乘圓滿之地。遂使在家菩薩行解無疑。出俗高人因斯可鑒其有局。于事佛不能盡。于事親睹茲有感。于中可以克全其孝。嗚呼光陰易往父母難忘。有親在堂如佛在世。以此報親之德。圓成念佛之功。是知父母喜歡則諸佛喜歡。此心清凈則佛土清凈。可謂野色更無山隔斷。月光直與水相通

　　奉事師長

古德云。生我者父母。成我者師。友是知師者迷途之明導。暗室之慧燈。苦海之舟航。人天之眼目。恩逾父母德重乾坤。弟子所以事師不敢慢易也。豈不見舍全身而求半偈。斷一臂而扣真乘。以身為座而奉師。腰石負舂而續祖。賣心肝而學般若。投火聚以證菩提。方之古人深為慶幸。奉師學道可不勉哉。應知出世投師須求正見。參方請益莫附邪宗。要明罪福之因。由審辨正邪之利害。正則成佛。邪則成魔。打頭不遇作家到老翻成骨董。是以如來知師非而舍去。夫子擇善者而從之。觀古圣之如斯。何今人而不爾。況當末運多有邪師。凡欲修行切莫親近。但存正念終值明師。要了大緣慎勿容易。是故弟子事師。即同事佛也。可謂四事供養。敢辭勞萬兩黃金亦消得

　　歸依三寶

佛為三界大師。法是群生眼目。僧乃六和上士。并為真凈福田。背之則邪。順之則正。神功莫并。圣力難思。除苦如藥鼓落鏃脫難。若霜劍突圍。變苦為樂而剎那。革凡成圣而頃刻。是以火車相現歸依而便獲清涼。地獲將臨稱念而悉皆離苦。普明與諸王免難空定功焉。帝釋卻頂生之威般若力也。所以信心佛子歸依三寶。真慈香花供養于佛僧。讀誦流通于法寶。集茲善利回向菩提。普暨眾生同生凈土。不見道頻伽鸚鵡稱念而得生西方。諸天帝王欽敬而誓求圣道。皆能上成佛果。下脫苦輪。可謂禪是大溈詩是樸。大唐天子只三人

　　發菩提心

無上佛果名曰菩提。若發此心決定成佛。凈行法門曰。凡修凈土須善發心。若為自己厭五濁忻九品則違菩提心。是聲聞行不應發也。若為眾生起大悲心。求往彼國希速成就。道力神通遍歷十方。救度一切令共成佛。則順菩提心是菩薩行應當發也。今勸凈業高流凡欲利己利他。須是發心立志應于三寶前。虔奉香花。志心發愿云。南無佛南無法南無僧。弟子(某)從于今日。發此大心不為自求人天福報。緣覺聲聞乃至權乘諸位菩薩。唯依最上乘法發菩提心。愿與現生父母及多生父母。法界眾生一切怨親。同生凈土皆得不退轉于阿耨多羅三藐三菩提。如是三說此心時時要發日日常然。所以善財一生證果。龍女八歲成佛。地獄發心頓超十地。沙彌發意已越二乘。可謂一氣回元運恩沾萬物深

　　受持戒法

既發菩提心應修菩薩行。初受三歸。次持五戒。漸修十種善法圓滿三聚律儀。根熟則全持根生則分受。年有三善。月有六齋。如或五戒難行且除酒肉二味。十重易犯且持不殺一門。輕塵積岳墜露添流。一適下崖終歸大海。故涅槃經云。佛在世日以佛為師。佛滅度后以戒為師。梵網經云。戒如明日月亦如瓔珞珠。微塵菩薩眾由是成正覺。所以龍無犯殺之心。狼有持齋之意。比丘苦節至于系草。護鵝居士病緣終不飲酒食肉。是知諸善之本五戒為先。王者履之以治國。君子奉之以立身。不可造次而離。不可須臾而廢。佛稱五德。儒謂五常。在天為五星在地為五岳。在人為五藏。在處為五方。廣而言之無所不統。仰觀俯察莫能加焉。故法苑珠林云。世俗所尚仁義禮智信也。貪識所資殺盜淫妄酒也。道俗雖乖漸教通也。正法內訓必始于因。此則在乎實法。指事直言不假飾辭。托名現意如斯。而修因不期果而果證。從茲而入道不羨樂而樂彰。今見持戒不殺不求仁而仁著。守戒不盜不忻義而義敷。不淫者不祈禮而禮立。不妄者不慕信而信揚。不飲者不行智而智明。非但律己防非亦以助國揚化。欲修成于凈行須嚴護于戒根。可謂萬善和融同佛土。熙熙長樂太平時

　　慈心不殺

卵胎濕化飛走蟲魚。皆未來諸佛之流。或過去多生父母。至于颙颙怖死汲汲貧生。避苦而樂其身此情一等。求安而養其命斯理萬均。何乃聲哀哀而牽上。刀砧眼盻盻而驅就死地。或張羅亙野布網連山。火逐嶺以高低。煙隨處而疏密。疾電之鷹爭舉追風之馬競前。猿睹箭以魂飛。雁看弓而膽落。解頭陷腦之酸難抵。洞胸徹骨之痛奚禁。況斯等共稟五行。俱含四象同沾佛性共有神明。何乃陳此肉山樹茲炮烙。充其口腹美彼心肝。殊不知斷其命者。是出佛身之血。食其肉者寧非父母之身。造殺害之深尤斷慈悲之種性。生前福壽暗里消磨。死后沉淪刀山劍樹。還作雞豬魚兔。次第填償至于宰割烹炮因果相似。諦觀食肉可謂寒心。縱售易于屠門亦難逃于重罪。菩薩寧當破骨終不食啖眾生。是以白兔焚身而仙人不顧也。草尚不拔肉豈容。嘗還彼庖廚有聞聲不忍之訓養。他出賣同口殺心食之尤大圣垂慈。所以制戒永斷殺生其德大也。修凈土人故堂持守。可謂不貪香餌味。始是碧潭龍

　　修十善業

夫大乘玄要。元不離于一心。凈業正因必先修于十善。斷身口七重之罪。七行斯成。滅意識三毒之根。三學自備。彌陀經內求凈土者之所當修。華嚴經中離垢地者乃能親證。人天至于有頂以十善為受生之緣。聲聞以至佛乘由十善為入道之本。弗遵佛制墮三涂之要門。縱得人身獲二種之惡報。不修乃十不善道。奉持為十戒法門實乃凈土镃基。普勸常修此行。是菩薩之法苑。宜令安住其中可以至無畏大城。可以登不退轉地。功德詎可思量。佛子所以當學

　　深信因果

擬步玄途洗心大道。深信世間因果。究明出世根源。將窮其源必存其要。要而在用者其于心法乎。心也者彌綸于萬行會通于群數。蓋以心無常法乘善惡而迭用以罪福為影響故因果不相違。是知涉境而動謂之因。動而生識謂之緣。緣起則有業相。隨有業則果報定矣。是以善行惡行世間之因也。三界六道九有四生世間之果也。念佛法門出世間之因也。九品化生凈土成佛。出世間之果也。于上因果心中明了故。不樂著世間之法。于出世間法心行不違。念念不忘于凈土。心心不離于彌陀。何以知其然。如今是因。臨終是果。應知因實果則不虛。夫善惡二輪。苦樂二報。皆三業所造。四緣所生。六因所成。五果所攝。若一念心嗔恚邪淫即地獄業。慳貪不實即餓鬼業。愚癡闇蔽即畜生業。我慢貢高即修羅業。堅持五戒即人業。精修十善即天業。證悟人空即聲聞業。知緣性離即緣覺業。六度齊修即菩薩業。真慈平等即佛業。若心凈則香臺寶樹凈剎化生。心垢則丘陵坑坎穢土受形皆是等倫之果。能感增上之緣。是以離自心源更無別體。維摩經云。欲得凈土。但凈其心。故知一切歸心萬法由我。欲成凈果。但行凈因。又當知闡提邪見定應墮千劫泥犁。誹謗撥無即此是邪魔眷屬觀報應之。若是如影如形信因果之歷然可驚可懼。所謂苦瓠連根苦。甜瓜徹蒂甜

　　讀誦大乘

既慕西方當求了義。暗中有寶無燈照終不自知。古鏡埋塵不揩磨豈能光顯。調和三業體究一心恭奉真文。研味圣意深入法源之底。洞探諸佛之機理路豁通心花發現不見道。倚松之葛上聳千尋。附托勝因方能廣益。譬夫桂生高嶺零露方得泫其華。蓮出綠波飛塵不能污其葉。雖蓮性自潔而桂質本貞良由所附者。高則微物不能累。所憑者凈濁類不能沾。夫以卉木無知尚猶資善而成至善。人倫有識得不因心而證佛心。豈不聞智者誦法華見靈山之未散。圭峰讀圓覺。忽心地以開通達本情。忘普庵契華嚴之旨應無所住。六祖悟般若之宗。觀先德而可遵。豈今人而不學。可謂渡河須用筏。到岸不須船

　　勸進行者

夫學佛初門大悲是菩薩正轍。利他要行勸進乃凈業勝曰。晉社群賢愿祈生于安養。十方海眾忻出離于娑婆。痛嗟生死之難逃。堪嘆無常之期速。可不景行前哲導彼后昆哉。勸一人二人以至多人。是佛門之法施。念一佛二佛以至萬佛。趣樂土之玄猷。日課千聲佛名。積月至年則有三十六萬聲佛。積而不迨亦幾于佛地乎。日行小善一事積月至年則有三百六十善事。積而不迨亦幾于君子乎。為愚為小人而不通懺悔。同禽獸者良由不學。亦無勸進之人也。經言若人以四天下七寶供養佛。及菩薩緣覺聲聞得福甚多。不如勸人念佛一聲其福勝彼。此世尊之勸進也。語云己欲立而立人。己欲達而達人。此仲尼之勸進也。勉爾同盟熏陶凈行。或正月五月九月為一集。或半年一年三年為一期。深植善根普皆回向。常為道侶更互相資。一人退惰則協力提攜一人。舍凡則遞相照顧。雖不能弘教利物。亦可以溫故知新。豈不見施人一錢人稱受惠。益人一語彼豈無知。財施則濟一世之貧。食施則濟一日之命。法施則令人出世。其功德詎可比倫。財施如燈止明一室。法施如日遍照大千。吝法而不勸修累劫沈于黑獄。推己而行化導現生則是阿彌。敢冀運慈遞相勸發。以斯悲愿結此凈緣。拔滯溺之沈流。出輪回之捷徑。齊登樂土圖報佛恩。可謂未度者令度矣

廬山蓮宗寶鑒念佛正因卷第一(終)

廬山蓮宗寶鑒念佛正教卷第二(一十九章)

　　念佛正教說

法界本無眾生。眾生緣乎妄見。如來本無言教。言教為乎有情。妄見者眾生之病。言教者眾生之藥。以藥治病則病無不治。以言覺妄則妄無不覺。凡夫日用而不知如來之道鮮矣。故我能仁大覺愍群機之未悟也。于是仰推大慈俯垂妙范。華嚴頓示聲聞尚若盲聾。阿含委說菩薩未蒙獲益。方等贊大般若蕩空。涅槃殊途同歸法華普皆受記。于是群經森列偏贊西方。蓋以阿彌陀佛。愿廣緣強法尊理備。而然爾其教也。指佛國為歸趣。華池寶地勝妙莊嚴令忻彼。而厭此也其理也。示彌陀即自性。念念圓明心心實相。如大海之混百川也。其行也開示十六觀門。攝心妙境了性相空。如明鏡之見面像也。其果也。九品次第化生。普攝利鈍登不退階。至無上之菩提道也。是故九界眾生以無所得心。而修佛國妙行不亦宜乎。如來出世之懷于斯盡矣。偏贊之辭有其旨焉。真百千三昧之要門。乃一實境界之直道。論事儀則懺六根雪三業。究宗旨則空萬法了一心。是謂超苦海之健舟。救急病之良藥。信斯道者開本覺心。出五濁苦達真凈土了性彌陀。若明月之當空。似蓮花之出水。故蓮宗之教以是名焉。楊無為云。蓮者出乎淤泥。不舍眾生界也。處空無染顯露清凈體也。華而有實非魔境也。華實同時因果一如也。華開蓮現示權顯實也。華落蓮成廢權立實也。一蓮生無量華。建立一切法也。十方同一華藏示佛境無異也。蓮教之義得非是歟。所以興慈運悲者。游戲于常光之界。戒珠義海者涵泳于解脫之淵。是以天龍護持。王臣致敬。古今不墜其化。士民仰慕其風。非夫大悲愿力撫哀未習。其孰能臻此哉。是故龍樹論證之。晉賢社修之。天臺判釋之。慈恩通贊之。慈照集而懺之。宗坦疏而解之。宿衲名儒奉之者寶珠有集。高賢達士修之者簡編有題。於戲大法下衰去圣逾遠。事佛者眾。謀道者稀。競聲利為己。能視流通為兒戲。遂令法門凋瘵教網傾頹。實賴后賢克荷斯道。普冀亡軀為法。潔己依師欲達真乘。須親教典稟教乃能明理。明理然后修行。行愿無虧。道果可證。故知耳聞目見當依四法。以思修口誦心違。縱解千章而何益。是乃心以教照。佛以念持。非以戒防。罪以懺雪。道以實踐動以禮行。近則期于立身揚名。遠則希于革凡成圣。發揮佛祖之道。舍我輩而誰歟。堅秉慧刀裂開魔網。飲正法之甘露。伐邪見之稠林。避惡友如避虎狼。事良朋如事父母。謹守志節母退大心正覺可遵。非道莫履有過務速改。有善勿矜夸。自然與禍斯違與福斯會。現居塵世則人敬之天祐之。他日凈方則圣可期道可至豈在乎相形。問命諂求榮達之時。又何必望影瞻光卜度終歸之日。此匪道人之見識。實乃凡庸之妄情莫徇他求。但依本分在當仁而不讓。宜見賢以思齊。名利不足動于懷。死生不足勞其慮。欲功成而志遂必自邇。而涉遐當驗果以推因。信有作而有報。智足以照惑。明足以燭幽。言斯可法行斯可樂。德義可尊。進退可度辯偽識真。若試金之美石。除昏鑒物猶照世之真燈。是大導師作不請友。擲出龍宮之寶均施群生。撤開祖門之關普容來者。蠲滌邪病指歸妙源。俾昏鏡以重磨。若垢衣而再凈。使真風復振福及大千。睹慧日增明輝騰萬古。可謂法主之真子。可謂大丈夫焉。以此而奉西方大圣人之教者。復何愧歟

　　佛為父王說念佛

寶積經云。世尊父王。頂禮佛足一心合掌而白佛言。云何修行當得諸佛之道。佛言。一切眾生皆即是佛。汝今當念西方世界阿彌陀佛。常勤精進當得佛道。王言。一切眾生云何是佛。佛言。一切法無生無動搖。無取舍無相貌無自性。可于此佛法中。安住其心勿信于他。爾時父王。與七萬釋種聞說是法。信解歡喜悟無生忍。佛現微笑。而說偈曰。釋種決定智。是故于佛法決信心安住人中命終已。得生安樂國。面奉阿彌陀無畏成菩提

　　善財五十三參首見德云比丘說念佛門

華嚴經入法界品云。德云比丘告善財言。善男子。我得自在決定解力。信眼清凈智光照耀。普觀境界離一切障。具清凈行。往詣十方供養諸佛。常念一切諸佛如來。總持一切諸佛正法。常見一切諸佛隨諸眾生種種心樂。示現種種成正覺門。于大眾中而師子吼。善男子。我惟得此憶念一切諸佛境界。智慧光明普見法門。所謂智光普照念佛門。令一切眾生念佛門。令安住力念佛門。令安住法念佛門。照曜諸方念佛門。入不可見處念佛門。住于諸劫念佛門。住一切時念佛門。住一切剎念佛門。住一切世念佛門。住一切境念佛門。住寂滅念佛門。住遠離念佛門。住廣大念佛門。住微細念佛門。住莊嚴念佛門。住能事念佛門。住自在心念佛門。住自業念佛門。住神變念佛門。住虛空念佛門

　　智首菩薩說念佛

華嚴經云。一切威儀中常念佛功德。晝夜無暫斷。如是業應作

　　龍樹大士勸念佛

大智度論云。佛是無上法王。諸大菩薩為法臣。諸臣所尊重者。惟佛法王。是故菩薩應當念佛。又云。有諸菩薩。自念往昔謗般若。墮惡道經無量劫。雖修余行未能得出。后遇善知識教行念佛三昧。即得并遣罪障方得解脫。又偈云。若人愿作佛心念阿彌陀。即時為現身。故我歸命禮

　　念佛功德有七種勝

甘露疏云。一詞少易行勝。唯稱一句南無阿彌陀佛一切人可念故。二念緣佛境勝。一心緣念佛身相好。凈國為境故。三離難獲安勝。諸佛菩薩加護念佛者。無諸患難安慶吉祥。四稱名滅罪勝。念佛一聲滅八十億劫生死重罪。五持念獲福勝。稱佛一聲勝四天下七寶供佛及阿羅漢。六果感見佛勝。眾生念佛必定見佛。七親迎往生勝。化佛菩薩放光迎接行者。往生佛土

　　修持法門

夫無為境界迥絕名言。有漏色心要憑修證真如具含眾德。方便而有多門。上自離相平等下至十念稱名。總括不離三乘往生冥符九品。有念終歸于無念。有生直至于無生。可調一句彌陀群機普應矣

　　離相念佛三昧無住法門

慈照宗主云。離相念佛三昧者。上根智人悟此深理。常運虛空平等。心無我人眾生壽者相。經云。離一切諸相。即名諸佛。論曰。我以計內人以計外眾生。以續前為能壽者。以續后為義。既無內外前后執心。則一切諸相悉皆空寂。故經云。知無我人誰受輪轉。亦無身心受彼生死。是名離相念佛三昧。此則見一切眾生本性皆同彌陀。既不執有相無相二邊。亦無有斷見常見之說。由是念念彌陀出世。處處極樂現前。如此念者。無念之念。念則真如無生之生。生則實相故知無念即離念。實相乃無相。無相則無住。無住則入佛境界。此乃無上正真大菩提道。若到此地無修無證。無生死可脫。無涅槃可求。性相俱空圣凡齊等。無佛道可成。無眾生可度。無己靈可得。一念無為十方坐斷。無一法本有無一法始成。自他互收事理無礙。塵塵具足剎剎全彰。法本如然思議莫及。可謂十方薄伽梵一路涅槃門

　　天臺念佛三昧三觀法門

【圖】
<PIC>47027603.gif</PIC>
（上圖與下圖同）
<PIC>47031101.gif</PIC>


　掜不成團　　撥不開看　　來看去轉
　成呆人人　　若到呆田　　地三觀元
　來是禍胎　

智者大師云。諸佛教理既明。非觀行無以復性。乃依一心三諦之理。示三止三觀。一一觀心念念不可得。先空次假后中。離二邊而觀一心。如云外之月者。此乃別教之行相也。又云。破一切惑莫盛乎空。建一切法莫盛乎假。究竟一切性莫大乎中。故一中一切中。無假無空無不中。空假亦爾。即圓教之行相也。如西天伊字三點。首羅天之三目。非縱非橫并列。故三觀圓成。法身不素。即免同窮子也。龍樹菩薩偈云。因緣所生法。我說即是空。亦名為假名。亦名中道義。斯與楞嚴圓覺經說奢摩陀三摩缽提禪那三觀。名目雖殊。其致一也。亦曰。三諦天然之性德也。中諦者統一切法。真諦者泯一切法。俗諦者立一切法舉一即三非前后也。含生本具非造作之所得也。秘藏不顯蓋三惑之所覆也。無明翳乎法性。塵沙障乎化導。見思阻乎空寂。然茲三惑乃體上之虛妄也。由是立乎三觀。破乎三惑。證乎三智。成乎三德。空觀者破見思惑。證一切智成般若德。假觀者破塵沙惑。證道種智成解脫德。中觀者破無明惑。證一切種智成法身德。非各別也。非異時也。天然之理具諸法故。然茲三諦性之自爾。窮理盡性。故與禪宗異而非異也。行者念佛之時意根為因。白毫圓光為緣。所起之念。即所生法。諦觀念佛心起。即是假名。體之即空洞鑒。此心有如來藏離邊顯中。若根若塵并是法界。諸佛眾生一念普應。即邊而中。無佛無念。此乃大乘圓修三觀念佛也。可謂無相無空無不空。即是如來真實相

　　空觀念佛三昧無念法門

空觀念佛三昧者。即祖師序云。思專想寂志一不撓。氣虛神朗無幽不徹。入斯定者昧然忘知。塵累頓消滯情融朗。非天下至妙。孰能與于此哉。智者大師以空觀而蕩一切法。故云一空一切空無假無中而不空。入此觀者是審實真諦也。今欲令行人反妄歸真故謂之從假入空觀。蓋假者是入空之詮。先觀一切法是假。乃至四大五蘊六根六塵六識。盡十方世界山河大地皆無一物。了知虛妄而得會真。故名二諦觀。修此者先要攝心靜坐。將世間一切虛妄不實境界。盡情掃蕩俱不住著惟觀于空。故般若經云。內空外空內外空空空空亦不可得。如是頓入如來寶明空海。性覺真空。即如來藏空性圓明靈光遍照法界性故。如摩尼珠隨意出生。如大溟海深廣含攝。平等性智名佛知見。可謂諸行無常一切空。即是如來大圓覺

　　日觀念佛三昧專想法門

觀無量壽佛經云。佛告韋提希。汝及眾生應當專心。系念一處想于西方。凡作想者。一切眾生自非生盲。有目之徒皆見日沒。當起想念正坐西向。諦觀于日令心堅住專想不移。日欲沒時狀如懸鼓。既見日已開目閉目皆令明了。是為日想。名曰初觀。行人入此觀者須于靜處屏絕外緣。正坐攝心諦觀日輪現在目前。注心一境凝然寂靜。如對明鏡自睹面像。心若馳散制之令還。心息住定。即得三昧。可謂海底金烏天上日。眼中瞳子面前人

　　參禪念佛三昧究竟法門

遠祖師禪經序云。禪非智無以窮其寂。智非禪無以深其照。禪智者照寂之謂其相濟也。照不離寂。寂不離照。感則俱游。應則同趣。慈照云寂而常照。照而常寂。常寂常照。名常寂光念佛之人。欲參禪見性但依此法。要于靜室正身端坐。掃除緣累截斷情塵。瞠開眼睛外不著境。內不住定。回光一照。內外俱寂。然后密密。舉念南無阿彌陀佛三五聲。回光自看云見性。則成佛畢竟那個。是我本性阿彌陀。卻又照覷看只今舉底。這一念從何處起覷破這一念。復又覷破這覷底是誰○參良久又舉念南無阿彌陀佛。又如是覷如是參急切做工夫。勿令間斷。惺惺不昧。如雞抱卵不拘四威儀中亦如是。舉如是看如是參。忽于行住坐臥處聞聲見色時。豁然明悟。親見本性彌陀。內外身心一時透脫。盡乾坤大地是個西方。萬象森羅無非自己。靜無遺照動不離寂。然后興慈運悲接引未悟。悲智圓融入無功用行。得生上品名實報莊嚴土。得一切種智。可謂萬古碧潭空界月。再三撈漉始應知

　　攝心念佛三昧調息法聞

大集經賢護品云。求無上菩提者。應修念佛禪三昧。偈云。若人專念彌陀佛號。曰無上深妙禪。至心想像見佛時。即是不生不滅法。坐禪三昧經云。菩薩坐禪不念一切。惟念一佛。即得三昧。初機修習未免昏散二病。須假對治人天。寶鑒云。凡修禪定。即入靜室。正身端坐數出入息。從一數至十。從十數至百。百數至千萬。此身兀然此心寂然。與虛空等不煩禁止。如是久之一息自住。不出不入時覺此息。從毛孔中八萬四千云蒸霧起。無始已來諸病自除。諸障自滅。自然明悟。譬如盲人忽然有眼。爾時見徹不用尋人指路也。今此攝心念佛欲得速成三昧。對治昏散之法。數息最要。凡欲坐時。先想己身在圓光中。默觀鼻端想出入息。每一息默念南無阿彌陀佛。一聲方便調息不緩不急。心息相依隨其出入。行住坐臥皆可行之。勿令間斷。常自密密行持。乃至深入禪定。息念兩忘。即此身心與虛空等。久久純熟心眼開通。三昧忽爾現前。即是唯心凈土

　　一想念佛三昧專念法門

大般若經云。曼殊室利白佛言。菩薩修行何法疾證無上菩提。佛言。菩薩能正修行一相莊嚴三昧疾證菩提。修此行者。應離喧雜不思眾相。專心系念于一如來。審取名字善想容儀。即為普觀三世一切諸佛。即得諸佛一切智慧。天臺十疑論云。一切諸佛悉皆平等。但眾生根鈍濁亂者多。若不專心系念一佛。則心散漫三昧難成。故專令念阿彌陀佛。即是一相三昧。寶王論云。修持一相念佛三昧者。當于行住坐臥系念不忘。縱令昏寐亦系念而寢。覺即續之。不以余業間斷。不以貪嗔等間隔。隨犯隨懺悔。不隔念不異念。不隔日不隔時。念念常不離佛。念念清凈圓明。即是得一相三昧也。可謂是若了一萬事畢

　　六時念佛功德回向法門

遠公祖師。東林結社僧俗同修。大智上賢深入禪觀。得念佛三昧中流之士。六時修禮凈土。回向西方。唐有詩云。遠公獨刻蓮花漏。猶向山中禮六時。凡修此法先于凈室。安置佛像香花燈燭隨分供養澡浴塵垢著清凈衣。每日于日初時。日中時。日沒時。夜初時夜半時。夜終時。自對三寶端身合掌。信禮西方每一時。目睹慈容稱念南無阿彌陀佛圣號一千遍。禮佛四十八拜。念西方文發愿回向。每日晝三夜三六時行道。精專不倦志意修持。堅固行愿凈業圓成。他日必得中品中生矣

　　懺罪念佛功德系念法門

大彌陀經云。我作佛時。十方無央數世界諸天人民。聞我名號燒香散花。燃燈懸繒飯食沙門。起立塔寺齋戒清凈益作諸善。一心系念于我。雖止于一晝夜不絕。亦必生我剎。不得是愿終不作佛。又云。我作佛時。十方無央數世界諸天人民。以至蜎飛蠕動之類。前世作惡。聞我名號即懺悔為善。奉持經戒愿生我剎。壽終皆不經三惡道。徑遂往生一切所欲無不如意。不得是愿終不作佛。凡修持者先當嚴凈壇場。燒香然燈廣設供養。請一比丘及諸上善人。同壇尊證白佛陳意。絕慮去憂。勿預家事。勿近內人。齋戒修持系念。彼佛名號。一晝一夜每佛一千聲。誦彌陀經一卷。如是三次。志心懺悔回向云。我今自憶有生以來造諸惡業。愿此念佛功德。得入如來大誓海中。承佛慈力眾罪消滅冤尤釋除。三業所生一切諸善。莊嚴凈愿福智現前。愿得臨命終時自知時至。身無病苦心不顛倒。如入禪定于一念頃。徑生西方極樂國土。見佛接引于七寶池中蓮花臺上。蒙佛授記得聞經法。頓開佛慧廣度眾生滿菩提愿。可謂水向石邊流出冷。風從花里過來香

　　晨昏念佛功德信愿法門

在家菩薩奉佛持戒。逐日營辦家緣未能一心修行者。須是早起焚香參承三寶隨意念佛每日黃昏亦如是。禮念以為常課。如或有干失時次日當自對佛懺說此之法門要且不妨本業。為士者不妨修讀。為農者不妨耕種。為工者不妨作務。為商者不妨買賣。晨參夕禮之外。更能二六時中。偷那工夫持念佛號。百聲千聲志誠為功。期生凈土回向云。弟子某禮念功德愿。命終時。徑生凈土蓮花池畔。親見彌陀寶樹行中相逢善友。普為父母師長法界眾生同滿此愿。可謂積塵成巨岳。滴水漸成河

　　簡徑念佛功德十念法門

慈云式懺主云。在俗人塵務忙冗。每日清晨服飾已。面西合掌念南無阿彌陀佛。盡一口氣為一念。如是十念但隨氣短長氣極為度。其念佛聲不高不低調停得中。如此十念連續不斷。意在令心不散專精為功。顯是藉氣束心也。回向云。某一心歸命西方阿彌陀佛。愿以凈光攝我。我今稱如來名經十念頃求生西方。佛昔本誓若有眾生。欲生我剎十念我名。若不生我國者。我誓不成佛。今以十念功德愿命終時心不顛倒。于一念頃生極樂國。聞佛妙法速證菩提。可謂信心如不退。決定禮金仙

　　慈照宗主圓融四土選佛圖序

夫寂光同居。一智無殊。情生彼此。見有親疏。覿面了色。空性如如。本無二路。自見妙粗。吾不如是。一體毗盧。先須識本。免被茶糊。行有行相。智有智模愿有愿力。進有程途。惺惺寂寂。如凈明珠。照徹心體。凡圣同途。四土合徹。三身一如。頭頭凈土。處處阿彌。且山僧因見四土。混亂無綸智轉行融。致使利鈍不分因果俱失。只言凈土不知凈土高低。只說唯心。不知心之深淺。故見諸家相毀各執一邊。誰知自破宗風。非魔能壞。今則略開一線。出四圖。削去迷情。頓明心地。然后河沙法界。該收一紙之中。無量法門。出乎方寸之內耳

【圖】<PIC>47031301.gif</PIC>


　自性彌陀佛　　唯心凈土機
　悟來唯一念　　迷后歷三祇
　折攝二門設　　圣凡一路歸
　世情看冷暖　　人面逐高低　

　　　　凡圣同居土

【圖】<PIC>47031302.gif</PIC>

　　　　如蔭序出身

　凡圣情差智有殊　　須憑修證契毗盧
　恐人力少行疲倦　　權指西方住半途　

橫出三界少人知。易修易往勿狐疑。塵垢未除求解脫。一心信愿念阿彌。臨終正念分明去。三朝七日預知時。既生凈土常聞法。何愁不得悟心機

┌─────────┐

│愿不退　　　　　　│

├─────────┤

│三德迷　　　　　　│

├─────────┤

│宗用體　　　　　　│

├─────────┤

│勝劣應　　　　　　│

├─────────┤

│情見未除　　　　　│

├─────────┤

│具煩惱　　　　　　│

├─────────┤

│十念成就生　　　　│

├─────────┤

│橫出三界　　　　　│

├─────────┤

│須陀洹及其人天所見│

├─────────┤

│八尺之身　　　　　│

├─────────┤

│凡圣居　　　　　　│

└─────────┘

此土但有信愿念佛。不斷煩惱。不舍家緣。不修禪定。臨命終時彌陀接引。皆得往生凈土。便獲神通。得不退轉。直至菩提。凡圣同居士者。乃自他受用三光具足。總攝四土九品化生據理。后三土皆在其中不別出。而只引下下品者。蓋祖師明其易修易往也。其余品位高低。各隨行愿修證而成也

　　　　方便勝居土

【圖】<PIC>47031401.gif</PIC>


　　　　如邊功出身

　斷除煩惱絕蹤由　　滅智灰心罷便休
　寶所不能前進步　　如來方便故相留
　豎出三界聲聞性　　煩惱塵勞急斷除
　入定四禪頻觀煉　　永超凡世不還歸　

┌─────────┐

│行不退　　　　　　│

├─────────┤

│解脫德　　　　　　│

├─────────┤

│體用宗　　　　　　│

├─────────┤

│勝應身　　　　　　│

├─────────┤

│一切智　　　　　　│

├─────────┤

│破見思惑　　　　　│

├─────────┤

│八關等生　　　　　│

├─────────┤

│豎出三界　│

├─────────┤

│四果聲聞弟子等所見│

├─────────┤

│丈六金身　　　　　│

├─────────┤

│羅漢居　　　　　　│

└─────────┘

此土皆是定性小乘根性。怕怖三界如虎鬼龍蛇。破見思惑殺貪嗔癡。斷如來種如獐獨跳。不顧后群偏執小見。沈空滯寂生方便土如來純說大乘調伏

　　　　實報莊嚴土

【圖】<PIC>47031402.gif</PIC>


　　　　如科選出身

　心法微微猶未遣　　應知情盡始除根
　貼肉汗衫既未脫　　纖塵猶礙大乾坤
　非橫非豎理偏宜　　三觀澄心進莫疑
　一力未能超彼岸　　依然還落圣賢機　

┌───────────┐

│智不退　　　　　　　　│

├───────────┤

│般若德　　　　　　　　│

├───────────┤

│用宗體　　　　　　　　│

├───────────┤

│圓滿報身　　　　　　　│

├───────────┤

│道種智　　　　　　　　│

├───────────┤

│破塵沙惑分破無明　　　│

├───────────┤

│三心克備生　　　　　　│

├───────────┤

│非橫非豎出三界│

├───────────┤

│八萬四千相好　　　　　│

├───────────┤

│一生補處及諸大士所見　│

├───────────┤

│菩薩居　　　　　　　　│

└───────────┘

此土皆是大乘圓修三觀。十住十行十向十地等覺法身大士。如塵若沙各各分破無明。分身十方八相成道。度脫眾生皆未究竟。天臺賢首教委明

　　　　常寂光凈土

【圖】<PIC>47031403.gif</PIC>


　　　　如灌頂王子出身

　境智如如絕證修　　更無閑事滯心頭
　情盡見除消息斷　　一輪明月掛中秋　

沖關透頂不思議但于當念絕思惟。唯心凈土唯心凈。直下承當第一機。智開惑破無煩惱返本還源獨自知。無心身滿塵沙界。任運攝將諸子歸

┌────┐

│位不退　│

├────┤

│法身德　│

├────┤

│宗體用　│

├────┤

│清凈法身│

├────┤

│一切種智│

├────┤

│破三惑盡│

├────┤

│一念不生│

├────┤

│沖關透頂│

├────┤

│無上正真│

├────┤

│諸佛所見│

├────┤

│法界身　│

├────┤

│果人居　│

└────┘

此土是寂。上乘境界。惑盡情忘。諸法不生。般若不生。不生不生。名大涅槃。究竟居涅槃山頂。端居常寂光土。名清凈法身毗盧遮那佛。名到彼岸。亦名空劫以前自己也

【圖】<PIC>47031501.gif</PIC>


　四土非方域　　情生礙不通　　悟迷分大小
　凈穢隔西東　　萬有形雖別　　千機理自同
　春風俱一拂　　何處不花紅　

大見始終無改　小見九品差殊　上智秖在一心　下智東西隔礙

【圖】<PIC>47031502.gif</PIC>


莫謂西方遠　西方在目前　雖云越十萬　曾不離三千　念佛才開口　花池已種蓮　信心如不退　決定禮金仙

西方是取相。欣厭二門修。若人從此入得。一切處皆凈土

阿鼻依正全處極圣之自心。身土毗盧不逾下凡之一念。智者云。豈離伽耶別求常寂光土。須知毗盧遮那遍一切處。善觀心者。一切萬法唯心本具耳

【圖】<PIC>47031503.gif</PIC>


　欲識天真佛　　從來絕證修　　不須外尋覓
　但向自心求　　悟后三身合　　迷時四不周
　莫生分別見　　直下息心休　

夫終日寂光而未嘗寂光者凡夫也。欲證寂光而未極寂光者菩薩也。具足寂光而住持寂光者如來也。常寂光凈土是離相心。若到此地見一切處皆常寂光

教是佛眼禪是佛心。心若無眼心無所依。眼若無心眼無所見。心眼和合方辨東西。禪教和融善知通塞。當知機有利鈍法有開遮。若容作一路。收機都成謗法。四門入郭都至府前。四土修心各登彼岸。聽教之士不可偏邪。參禪之流應如是會。權實方便運用在人。惟宜事理融通。不可執法而成病○聞思修三慧。戒定慧三學。各要反本還源。盡欲革凡成圣。今人不了各執一邊。只說教不通禪。禪不通教。本為去執反屬偏情。平等修心卻生分別。禪云。黃花翠竹總是真如。教云。一色一香無非中道。勢至菩薩因念佛故自得心開。智者大師誦法華經得見真法。是處各存妙道豈在喧爭。今要凡心與身土和融。念佛與禪教一道。入門雖別到底是同。休起愛憎莫分彼此。各須究本勿競枝條。不可執實而謗權。執權而謗實也

清涼國師云

塵勞業海　結惑堅執　情盡見除　不勞收拾

夫法報應之三身。寂光同居四土。各要歸源咸回一路。一身三身四土一土。非后非前無來無去。情見有差。非佛隱覆秖許心傳。不通言句。周遍圓融無盡無窮。一真無礙重更重重。帝珠莫喻梵網難同。撥轉機關八達四通。不在伶俐。唯假惺惺。毗盧得道許汝便成。永絕生死即放光明。若不擬議海晏河清

一土分四土　土土各三身　身土無有盡　情見恰如星　如來無礙力　似月

【圖】<PIC>47031601.gif</PIC>


在天輪　州州皆見月　處處有光明

　　后頌

大道通天下　明明幾百州　州州各道路　路路合春秋　迷后三身別　悟來一也休　這般無彼此　莫把結怨仇

　　念佛提綱

本自無蹤無跡　方便與君拈出　有人問我何為　南無阿彌陀佛

　　念佛心開

　因修三昧念彌陀　　忽睹彌陀心上過
　始覺行行皆寶所　　方知土土悉交羅　

　　禪教相成

　天臺賢首慈恩教　　達磨南山意不殊
　法門頭數無窮盡　　不離毫端絕妙粗　

　　三身體同

　三德秘藏及三身　　舒卷臨機分不分
　處處融通無掛礙　　勿教一向作三人　

　　三寶不異

　佛法僧寶最為真　　豈異而今一點靈
　舉一即三三是一　　莫教錯認定盤星　

　　身土不二

　毗盧即是寂光土　　寂光即是大毗盧
　身土本來無二相　　皇城元是大京都　

　　心佛無殊

　此心即是彌陀佛　　彌陀即是自心源
　皆道蟾光有虧減　　誰信從來日日圓　

　　絕跡無相

　一念圓明法界周　　免向三祇著劫修
　若也此中明了得　　一點微塵也不留　

　　情盡宛然

　毗盧海藏全無跡　　寂光妙土亦無蹤
　劫火洞然毫末盡　　青山依舊白云中　

　　頭頭見道

　寂光金寶及泥沙　　到處無心便是家
　了得個中玄妙意　　優曇元是白蓮花　

　　處處逢源

　心心念念彌陀佛　　頭頭處處古毗盧
　微塵剎海如星布　　撮在山僧一畫圖　

廬山蓮宗寶鑒念佛正教卷第二(終)

廬山蓮宗寶鑒念佛正宗卷第三(八章)

　　念佛正宗說

明教大師曰。能仁之垂教也。必以禪為宗而佛為祖。祖者乃其教之大范。宗者乃其教之大統。大統不明則天下不得一其所詣。大范不正則天下不得質其所證。夫古今之學佛輩競以其所學相勝者。蓋由宗不明祖不正而為患。然非其祖宗素不明不正也。后世學者。不能盡考經論而校正之。乃有束教者。不知佛之微旨妙在乎言外。諸禪者不諒佛之所詮。概見乎教內。紛然自相是非古今。何嘗稍息。予嘗探大藏或經或傳校驗。其所謂禪宗者佛祖之心也。佛說一大藏教。未嘗不以心為宗也。嗟乎眾生之根器異也。又安得以一法而明之。我佛平等設化。于是對其病而投其藥耳。且夫凈土一宗念佛之法。有實有權有頓有漸。皆以顯如來所證之實理。廓眾生自性之本源。以念佛三昧攝一切人。明心見性入于佛慧。或問之曰。念佛其可明心見性入佛慧乎。予謂之曰。心為萬法之宗。操之在我則何道不成。大勢至菩薩以念佛證無生忍。究其因地純于念佛。上用功念念無間打成一片。所以道都攝六根。凈念相繼得三摩地。斯為第一。蓋佛者心也。念佛念心心心不二。心既不二佛佛皆然。一念貫通無前后際。三際俱斷是真道場。塵塵顯示剎剎全彰。是謂入于如來正遍知海。具足如來一切種智。念佛之旨大略如斯。遠公祖師得是三昧。而以此三昧示一百二十三人。同修同證思專想寂以至究竟。吾祖于是深存遠圖大援群生。且以晉地新經未來。禪法甘露國所未聞。實相宗本人有異說。乃命弟子踰越蔥嶺遠迎禪師究尋經本。故明教大師定祖圖云。秦僧智嚴于罽賓國。懇請跋陀羅偕來諸夏。傳授禪法。初至長安。后至廬山遂出禪經。與遠公同譯。譯成遠公為之序。跋陀羅嘗謂遠公曰。西土傳法祖師。自大迦葉直下相承凡有二十七人。其二十六祖近世滅度。名不如蜜多者。所以繼世弟子曰般若多羅。方在南天竺國行化。以此慧燈次第相傳。達磨多羅后為二十八祖。我今如其所聞而說是義。遠公聞跋陀羅言。故序云達磨多羅西域之雋。禪訓之宗。寶林傳。所謂跋陀羅嘗與遠公言。其傳法諸祖世數固驗于禪經矣。故張野序遠公塔銘云。心禪諸經出自廬山。師每謂禪法精微非才莫授。功高易進者惟念佛一門。導之以止觀。專之以凈業。此假修以凝神。積習以移性。入于如來無盡法門。實由斯矣。故此凈土之教至于天臺智者大師。乃示三觀證乎一心。總綰三乘之要行。普收五性之機。宜直付觀行之真財。悟入如來之知見。故知念佛之要者由觀經為標指也。斯經以佛國凈境為宗。以觀智妙行為趣。以實相彌陀為體。以滅惡生善為用。是知無量功德共莊嚴之。種種勝行而歸趣之。言說問答而詮辨之。誓眾星之拱北辰。如萬流之朝東海也。是故韋提不經地位頓證無生。五逆十念稱名便登極樂。即圓頓教之所攝也。此之念佛三昧法門權實頓漸折攝。悟迷圓攝一切會歸真宗。猶車之有輪。如鳥之有翼。入道之由可謂至矣。可謂盡矣。是以集夫正受之方。示彼修行宗要。開明心目直指根源。庶使念佛進修之士。明其宗而不昧其祖也。若夫一句當機。凈土唯心顯矣

　　定明宗體

慈恩通贊云。此方先德總判經論有其四宗。一立性宗。二破性宗。三破相宗。四顯實宗。涅槃華嚴法華等。是顯于真實中道義。故舍化城而歸寶所等。故彌陀經乃第四宗也。依文判教。教但有三。以類準宗。宗有其八。一我法俱有宗。二有法無我宗。三法無去來宗。四現通假實宗。五俗妄真實宗。六諸法但名宗。七勝義皆空宗。八應理圓實宗。故華嚴及彌陀經是八宗收

　　李長者華嚴合論十種凈土權實宗體

夫滔滔智海。茫茫莫究其涯。淼淼真源。蕩蕩罕尋其際。遮那法界體相總括于塵沙。方廣靈門凈穢互參于無極。但隨現修業用見境不同。致使圣境乖違依根不定。或權分凈土于它國。指穢境于娑婆。或此處為化儀。示上方為實報。文殊居東國金色世界而來。觀音處西方安樂妙土而至。如是權儀各別啟蒙的信無依。今以略會諸門令使創修有托。約申十種以定指南

第一阿彌陀經凈土此為一分。取相凡夫未信法空實理。以專憶念念想不移。以專誠故其心分凈得生凈土。是權未實

第二無量壽觀經凈土此為一分。未信法空實理眾生。樂妙色相者。令使心想想彼色像。想成就故而生佛土。此權非實

第三維摩經凈土。佛以足指按地。加其神力暫現還無。是實報土未具陳廣狹。是實未廣

第四梵網經凈土。雖說一大花王而有千葉。一一葉上有百億化佛。教化百億四天下眾生。然彼千葉及彼華王。為三乘菩薩見未廣故。分示報境未成圓滿。是權未實

第五摩醯首羅天凈土。如來于彼坐蓮花座。成等正覺以為實報。此閻浮提摩竭提國。菩提場中成等正覺者是化。此為三乘權教菩薩染凈未亡者。說此閻浮提及六天等是欲界有漏。彼上界摩醯首羅天是無漏故。心存染凈彼此未忘。此為權教未為實說

第六涅槃經所指凈土。如來有實報凈土在西方。過二十二恒河沙佛土者。為三乘權教一分染凈未亡者。言此三千大千世界總是穢土權。推如來報境凈土在西方。此權非實

第七法華經三變凈土。此為三乘權教菩薩染凈未亡者。言移諸天人置于他土。是權非實

第八靈山會所指凈土。此引三乘中權教菩薩染凈未亡者。令知此土即穢即凈。諸眾信可未能自見。是實非權

第九唯心凈土。自證自心當體無心性。惟真智不念凈穢稱真任性。心無掛礙無貪無癡。任大悲智安樂眾生。是實凈土。以自凈故令他亦凈。是故維摩經云。隨其心凈即佛土凈。欲得凈土。當凈其心。是實凈土。第十毗盧遮那所居凈土。即居十佛剎蓮花佛國土。凈穢總含無穢無凈。無有高下彼此自他之相。一一佛土皆充法界無相障隔。略言十佛塵剎國土。為知無盡佛國不出一塵。為無大小故不立限量。故以法為界不限邊際。相海純雜色像重重。此實凈土非是權收

　　念佛參禪求宗旨說

慈覺賾禪師云。念佛不礙參禪。參禪不礙念佛。法雖二門理同一致。上智之人凡所運為不著二諦。下智之人各立一邊。故不和合多起紛爭。故參禪人破念佛。念佛人破參禪。皆因執實謗權。執權謗實。二皆道果未成。地獄先辦。須知根器深淺各得所宜。譬如營田人豈能開庫。開庫人安可營田。若教營田人開庫。如跛足者登山。若教開庫人營田。似壓良人為賤。終無所合也。不若營田者且自營田。開庫者且自開庫。各隨所好皆得如心。是故念佛參禪各求宗旨。溪山雖異云月是同。可謂處處綠楊堪系馬。家家門首透長安

　　凈土非鈍根權說

天臺思梵講主。久居臨平山解行明峻。深造教觀性相淵源。每與士大夫往復。隨有所問答釋粲然。一日有通判鄭公。問曰。教中所明念阿彌陀佛。愿生凈土。此專為鈍根方便權說。上根頓悟一超直入佛地。豈假他佛凈土耶。師云。吾宗先達呵此說云。佛在世文殊普賢。佛滅后馬鳴龍樹。此土智者大師智覺禪師。皆愿往生凈土應是鈍根乎。若以此為權教。將何為實耶。昔孫莘老亦疑于此。因會楊次公王敏中。辯論遂息此疑。信此凈土非圣人之權設。是圓實之真宗也。注念彼佛必生凈土。斯乃稱性實言非權教也

　　真歇了禪師凈土宗要

彌陀不離眾生心是三無別。極樂遍在一切處舉一全收。如帝釋殿上千珠寶網。千珠光影咸入一珠。一珠光影遍入千珠。雖珠珠互遍。此珠不可為彼珠。彼珠不可為此珠。參而不雜。離而不分。一一遍彰亦無方所。彌陀凈土即千珠之一。十萬佛國即一佛國。各千珠之一。圣人善巧方便示人。專念阿彌陀佛乃千珠。直指一珠見一佛即見十方諸佛。亦見九界眾生微塵剎海。十際古今一印頓圓。了無余法矣

　　寂室大師示凈土實見

不修凈業者云。游心禪定悟性真宗。或聞說凈土必曰。凈土唯心我心既凈則國土凈。何用別求生處。寂室曰。且維摩經中云。如來以足指按地。見娑婆國土悉皆嚴凈。而眾會不見。惟螺髻梵王得知。今之說悟性者。能如梵王所見凈土不。況汝居卑室陋屋必羨之以大廈高堂。脫粟藜羹者。必羨之以珍羞上味。弊袍短褐者。必羨之以綾羅輕縠若云心凈土凈。則不消如是分別也。況當老病死苦世間違情之時。顏色與未悟者同。是則口唱心凈土凈之言。身被穢土苦惱之縛。其自欺之甚也。不然應須信教仰理。于凈土從而修之

　　大智律師示念佛事理不二

師嘗為慈慧文法師。作凈土集序。其略曰。古今學佛多惑事理。謂理則纖塵不立。言事則萬象森羅凝心。住寂則為理。動用操修則為事。遂引古云。實際理地不受一塵。佛事門中不舍一法。斯乃理事敵立空有并馳。予嘗變其語曰。實際理地不少一塵。佛事門中不存一法。何則由實際理具一切法豈少一塵乎。由佛事門離一切相豈存一法乎。如此方見理事一如。空有不二矣

　　文法師凈行序念佛宗要

夫達無心之有心。識有念之無念。有無不住能所胡存。是則念念圓明心心虛寂。茍昧斯旨則法法成疣。的契其宗則門門通妙。今可無乖實際而示圓修。俾負重致遠者。獲遂于息肩。流浪迷津者速登于彼岸。求生西方。無先念佛觀門者也。予輒為修凈業者。薄采經論大綱。述成西方凈行法門。示彼所修令得其趣。有睹茲文而復不能起信修行者。煩乎狂熱投圊。唯露一發欲垂拯救。末如之何

廬山蓮宗寶鑒念佛正宗卷第三(終)

廬山蓮宗寶鑒念佛正派卷第四(二十二章)

　　念佛正派說

佛由心造。道在人弘。弘道之要無先乎念佛。念佛則是正心。正心故能合道。道之宗極曰佛也。佛者覺也。一切眾生有此本覺之性。因一念有差所以不覺。裴相國云。終日圓覺而未嘗圓覺者眾生也。具足圓覺而住持圓覺者如來也。是故薄伽梵成道摩竭陀。說有談空觀根逗教。于諸法之外別開念佛一門。截眾苦之根源。入圣流之要路。故經云。從是西方過十萬億佛土。有世界名曰極樂。其土有佛號阿彌陀。國中無三毒八難。有七寶眾妙莊嚴。以法為身群圣為友。茍能誠信發愿歸心彼土者即得往生。出乎三界九有之表。證諸佛無上妙道。其言無所欺也。粵自大教東流至佛圖澄而盛。由澄而得道安。安之門有遠公戒珠義海龍姿鳳章。于是教門綱紀從茲大備。師著念佛三昧詠親勸。于時晉賢慕師之德。爭趨正覺之場同究斯道。名動帝王道尊一代。彌天推為高弟。羅什結為勝友。識量廣大獨出于古今矣。至夫抗言為道為萬世宗師。垂裕于人天者遠公也。隋有智者。魏有曇鸞。唐有善導。大振宗風。宋有坦公。疏詮甘露省常結社。慈覺勸修壽禪師融萬善以同歸。元宗主撮諸經而成懺。廣施方便曲盡慈悲。故我祖師欲令大地眾生。見本性彌陀達唯心凈土。普皆覺悟菩提之妙道。乃立普覺妙道四字為定名之宗觀。夫四字一鏡洞照無邊同一體用。何以知其然。總而言之。喻如人之一身。而有頭目手足。為其用也。未嘗有一而可分也。自非愿廣悲深。而孰能取信于天下后世哉。竊嘗論之曰。等眾生界名曰普。智達斯理名曰覺。德用無邊名曰妙。千圣履踐名曰道。又普者即自心周遍十方之體也。覺者即自心智照不迷之用也。妙者即自心利物應機之行也。道者即自心通達中正之理也。恒沙諸佛所證者此道也。歷代祖師所得者此道也。十方生凈土者已學此道也。未來修行者當學此道也。又況諸佛菩薩示現世間。作大導師。各有悲愿不舍眾生。或為王臣將相居士宰官。出俗在家逆行順化。莫不以斯道而覺斯民也。三界群靈無量劫來至于今日。往來六道如蟻璇磨無由出離。佛祖憫彼故設方便以誘導之。俾夫趣吾之所趣。吾之所趣者非六道非三乘。乃如來正覺之趣。得吾所趣之道者。亦以此道化乎未趣。趣此所趣。譬如一燈燃百千燈續焰分輝騰今耀古。此念佛之宗正心之法。正夫群生歸夫正道者矣。彼彼相傳于無盡故名無盡燈也。普覺妙道之說豈徒言哉。蓋謂人人皆可作佛不以僧俗之間。不以利鈍之分。無彼此無高下。等一性而已。得之為悟。失之為迷。同一理而已。迷而為凡。悟而為圣。迷者事隔理不隔也。失者自失。性不失也。是知修念佛三昧者。則是正其心也。此心正則性順理也。得性順理則六塵不能染。萬境不能移動。用于一虛之中寂寥。于萬化之域不動本處而周游十方。超乎極樂之地。升乎寂光之堂。居乎涅槃山頂。朝乎無上法王。普覺妙道正心之義其至矣乎。不知此義者功何所施智何所發。譬彼無目之人昧于日月之光。履于重險之處。墮坑落塹可勝紀乎。噫去圣時遙人多謬解。雖其正道悉陷邪宗。庸昏之徒含識而已。致使群邪詭惑諸黨并熾。是非蜂起空有云云。夾截虛空互相排毀。有著于事相不肯舍者。有順于應緣不自覺者。有守枯木而言定者。有恃聰明而稱慧者。有奔走非道而言能者。有假于鬼神而言通者。有身心放曠而言無礙者。有口耳潛傳而言秘訣者。有執我宗普字覺字者。有言彼宗妙字道字者。是皆私偷此鏡入彼邪域。致為塵垢蔽蒙不明宗體。雖得此鏡之名而不得其用也。殊不知慈照立此四字深有意焉。昧者不知執之失度。況又有言在家為彌陀教。出家為釋迦教者。自尊為祖執法為宗。存彼此之執心觸途成滯。局偏邪之劣解是己非他。使我曹為佛祖后裔。而不能破其執遣其惑。則何以揭慧日于昏衢哉。痛心佛祖慧命懸危甚于割身肉也。念報佛祖深恩寢食不遑安處也。念諸方佛子錯路修行不啻倒懸也。雖未能盡古人之萬一。然此心不欺也。予嘗切切于是。謹按高僧傳記。遍求前哲真蹤。究其源摘其實。理之所當事之所存者。集而出焉虧者補之。冗者削之隱者明之。斷者引之。庶千載之下修凈業者。因言思道飲水知源。識古圣之遺風。體先宗之標格。紹隆佛種光闡徽猷。壽慧命于無窮。傳真燈而有永。前不云四字一鏡洞照無邊乎。體斯道者慎勿忽諸

　　遠祖師事實

師諱慧遠。雁門樓煩人。今河東代州。姓賈氏。生于石趙延熙甲午歲為晉成帝。咸和九年師十二歲。從舅氏令孤游學許洛。博通六經尤通周易莊老之書。二十一歲欲渡江與范宣子俱隱值中原兵戈塞路。聞道安法師居太行山。遂與弟慧持俱投之。聽講般若經豁然大悟。嘆曰。儒道九流皆糠秕耳。與弟投簪落發。常以大法為己任。安嘆曰。使道流中國其在遠乎。孝武帝太元九年。至廬山以杖卓地曰。有泉當住。忽泉迸出。乃誅茅為庵講涅槃經。感得山神獻靈。資助材木雷雨辟地。江州太守驚其神異。奏立東林寺名。其殿曰神運。太元十一年寺成。師以東南經律未備禪法無聞。乃于寺內別置禪室。請一禪師率眾習禪。令弟子逾越沙漠求禪經。庶江表四輩咸皆得以修習。愿使大乘之化自北而南。每謂禪法深微非才莫授。入道要門功高易進者念佛為先。師徒眾往來三千。真信之士一百二十三人。乃與劉遺民等十八賢為上首。于無量壽佛像前。建齋立誓同修西方凈土結白蓮社。遺民著發愿文。師自制念佛三昧敘。謝靈運恃才傲物一見師肅然心服。鑿池種蓮求入社。師以心雜止之。山多蛇有行者不知何許人。嘗侍于師善驅蛇至。今號辟蛇圣者。師所居流泉匝寺下入虎溪。每送客以溪為界。時陶淵明陸修靜。師嘗送之語道契合。不覺過溪相與大笑。后世因傳三笑圖焉。時羅什法師通書稱師。為東方護法菩薩。外國眾僧咸稱漢地有大乘道士。每燒香禮拜東向稽首獻心廬岳。姚主欽承道德信向連接。晉安帝隆安元年桓玄勸帝沙汰僧尼。謂廬山為道德所居。不在搜簡師以書抵玄得并免。元興元年玄又申庾冰之議。欲沙門盡敬王者。復以書辯論其事遂免。安帝自江陵旋京。輔國何無忌。勸師候迎稱疾不起。帝遣使勞問師。表以聞帝優詔答之。義熙乙卯十一月初一日。師入定至十七日出定。見阿彌陀佛紫磨黃金身遍滿空界。龍舒凈土文載遠公三睹圣相沉厚不言。師三十年影不出山跡不入俗。丙辰八月初一日示疾。至六日。困篤大德耆舊請飲豉酒不許。又請以蜜水。乃命律師檢藏未見。而集諸徒遺戒曰。吾自知命之年托業此山。自審有畢盡之期。乃絕跡外緣以求其志。不覺形與運頹。已八十三矣。時至欲厝骨于松林之下。即嶺為墳與土木同狀。此古人之禮汝等勿違。茍使神理不昧。庶達其誠。大哀世尊亦當祐之。以道言訖而逝。門人與潯陽太守及官屬。奉全軀葬于西嶺。壘石而塔焉。安帝謚廬山尊者鴻臚大卿白蓮社主凝寂之塔。謝靈運立碑以銘其德。張野序之。有匡山集十卷行于世

　　遠祖師歷朝謚號

晉安帝義熙年謚廬山尊者鴻臚大卿白蓮社主

唐大中戊辰年謚辯覺大師

南唐升元三年謚正覺大師

宋太平興國三年謚圜悟大師

宋乾道二年謚等遍正覺圜悟大法師

　　明教大師題遠祖師影堂記

遠公事跡。學者雖見而鮮能盡之。使世不昭昭見先賢之德亦后學之過也。予讀高僧傳蓮社錄。及九江新舊錄。最愛遠公六事。謂可以勸乃引而釋之。列之其影堂以示來者。陸修靜異教學者而送過虎溪。是不以人而棄言也。陶淵明耽湎于酒而與之交者。蓋簡小節而取其達也。跋陀高僧以顯異被擯而延且譽之。蓋重有識而矯嫉賢也。謝靈運以心雜不取。而果歿于刑。蓋識其器而慎其終也。盧循欲叛而執手求舊。蓋自信道也。桓玄震威而抗對不屈。蓋有大節也。大凡古今人情莫不畏威。而茍免忘義而避疑好名而昧實。黨勢而忍孤飾行而畏累。自是而非人。孰有道尊一代為賢者。師肯以片言而從人乎。孰有宿稟勝德為行耿潔。肯交醉鄉而高其達乎。孰有屈人師之。尊禮斥逐之。客而伸其賢乎。孰有拒盛名之士。不與于教而克全終乎。孰有義不避禍敦睦故舊而信道乎。孰有臨將帥之威在殺罰暴虐之際。守道不撓而存其節乎。此故遠公識量廣大獨出于古今。若夫荷負至教廣大圣道。垂裕于天人非蒙乃能盡之。其圣歟賢耶偉乎。大塊噫氣六合風清。遠公之名聞也。四海秋色神山中聳。遠公之清高也。人龍僧鳳長揖巢許。遠公之風軌也。白云丹壑玉樹瑤草。遠公之棲處也。蒙后公而生雖慕且恨也。瞻其遺像稽首作禮。愿以弊文書于屋壁

　　廬山十八大賢名氏

遠公祖師(諱慧遠姓賈氏雁門樓煩人)

永法師(諱慧永姓繁河內人)

持法師(諱慧持遠公弟也與兄俱事道安法師)

生法師(諱道生出魏氏鉅野人客居彭城世衣冠)

佛陀耶舍尊者(此云覺明罽賓國婆羅門種)

佛陀跋陀羅尊者(此云覺賢甘露飯王之裔)

睿法師(諱慧睿冀州人)

順法師(諱曇順黃龍人)

敬法師(諱道敬瑯琊王氏隨祖疑之守江州)

恒法師(諱曇恒河東人童子出家不知姓氏)

昉法師(諱道昉穎川陳氏)

詵法師(諱曇詵廣陵人不知姓氏)

劉遺民(諱程之字仲思彭城聚里人漢楚元王之后)

散騎常侍雷公(諱次宗字仲倫南昌人)

太子舍人宗公(諱炳字少文南陽人)

治中張公(諱野字萊民)

散騎常侍張公(諱詮字秀碩萊民族也)

通隱處士周公(諱續之字道祖雁門廣武人)

　　貫休禪師題十八賢影堂詩

白藕池邊舊影堂。劉雷風骨盡龍章。共輕天子諸侯貴。惟愛君師一法長。陶令醉多招不得。謝公心亂入無方。何人到此思高躅。風點苔痕過短墻

　　辯遠祖成道事

禮記曰。先祖無美而稱之者是誣也。有善而不知者是不明也。知而不傳者是不仁也。此三者君子之所恥也。噫在吾學佛之徒豈不然耶。吾祖遠公行位昭昭功德廣大。愚忝與其教為末流之裔。不肖孤陋學淺才疏未能紹襲先宗實。乃有孤慈蔭嘗讀明教記不亦甚慚乎。又嘗觀石室琇禪師通論云。去孔子百年而有孟軻。是時孔子之道幾衰焉。軻于是力行其道而振起之。伏自佛教東流凡三百年。而有遠公。是時沙門寖盛。然未有特立獨行憲章懿范。為天下宗師如遠公者。佛道由之始振。蓋嘗謂遠公有大功于釋氏。猶孔門之孟子焉。與高僧朝士同修凈社。道動帝王法流天下。后之所習念佛者。不知吾祖之本末失其源流。多見世之薄福闡提輩。偽撰廬山成道記。裝飾虛辭盡是無根之語。誑惑善信遍傳在人耳目。逮今不能改革。予乃參考大藏弘明集高僧傳。察其詳要略舉七事。以破群惑識者鑒之。遠公禮太行山道安法師出家。妄傳師栴檀尊者一誑也。妄以道安為遠公孫者二誑也。遠公三十年影不出山足不入俗。妄謂白莊劫擄者三誑也。晉帝三召遠公稱疾不赴。妄謂賣身與崔相公為奴者四誑也。道安臂有肉釧。妄謂遠公者五誑也。臨終遺命露骸松下。全身葬西嶺見在凝寂塔可證。妄謂遠公乘彩船升兜率者六誑也。道生法師虎丘講經。指石為誓石乃點頭。妄謂遠公者七誑也。悲夫世之奸佞。不知祖師實德道。聽途說妄裝點許多不遜之事。播丑于后世取笑于四方。謗瀆圣德。識者見之不察其所由。得不輕侮于吾祖師耶。豈非出佛身血五逆罪乎。嘗觀宋元嘉中僧才觀惠嚴謝靈運翻涅槃經。增損其辭。因夢神人訶之曰。敢以凡情輕瀆圣典。觀等懼而止。又惠琳以才學幸帝。時號黑衣宰相。自著白黑論毀佛教。即感惡疾膚肉糜爛而死。夫如是則妄造祖師傳記。三途地獄可不懼乎。凡吾同志詳審遠公實跡。從本至末痛告諸方。光揚祖道庶先圣之屈于斯雪矣

　　壁谷釋曇鸞大師

師雁門人也。少游五臺。感其靈異自誓出俗。三乘頓漸具陶文理。又嘗抱疾行至汾州。俄見云陰陡盡天門洞開。六欲階位上下重復。鸞方瞬目疾乃隨愈鸞于是切用心佛道常如不及。開蒙誘俗無間遠邇。初鸞好為術學聞陶隱居。得長生法涉遠就之。陶以仙經十卷授鸞。鸞躍然自得以為神仙之術其必然也。后還洛下遇菩提留支意頗得之。問支曰。佛道有長生乎。其能卻老為不死乎。支笑而對曰。長生不死吾佛道也。即以觀無量壽經授之曰。汝可誦此。則三界無復生六道無復往盈虛消息吉兇成敗。無得而生其為壽也。有劫石焉有河沙焉。沙石之數有極。壽量之數無期。此吾金仙氏長生也。鸞承其語驟起深信。遂焚所學仙經。而專觀經焉。每于觀經得其義理。修三福業想像九品。雖云寒暑之變疾病之來不懈于始念。魏主憐其志。尚又嘉其自行化他。道業弘廣號為神鸞。敕住并州大嚴寺。未幾移住汾州玄中寺。一夕鸞正持誦。一梵僧軒昂而來。入其室曰吾龍樹也。所居凈土。以汝有凈土之心故來見汝。鸞曰。何以教我。樹曰。已去不可及未來未可追現在今何在。白駒難與回言訖而失。鸞以所見勝異必知死生之期屆矣。即集弟子數百人盛陳教誡言。其四生役役其止無日。地獄諸苦不可以不懼。九品凈業不可以不修因。令弟子齊聲高唱阿彌陀佛。鸞乃西向瞑目頓顙而示滅。是時道俗同聞管弦絲竹之聲由西而來。良久乃寂

　　天臺智者大師

師諱智顗。字德安。姓陳氏。穎川人。母徐氏夢香煙五彩繞身有孕。誕生之日神光煥室。目有重瞳眉分八彩。孩幼見像即禮。逢僧必拜。十八歲投湘州果愿寺出家。誦法華經兼通律藏。性樂習禪遂往大蘇山禮慧思禪師北面事焉。思師一見乃曰。昔日靈山同聽法華。宿緣所追今復來矣。因授與法華三昧。三七日誦經至于藥王本事品。是真精進是名真法供養。至此句時身心豁然。寂而入定。照了法華。若曦和臨于萬象。達諸法相如清風游于太虛。將證白師。師曰。非汝不證。非吾莫識。汝所證者是法華三昧前方便得旋陀羅尼。汝于說法人中最為第一。后弘法鄴都屈伏時匠。晚入天臺降魔進行。化緣既息。于新昌大石像前示疾告滅。弟子請問生方乃曰。吾諸師友皆從觀音而來迎我。及夜侍人見有佛至倍大石像。臨終說諸法門令唱無量壽經及觀經題目。乃顧大眾合掌贊曰。四十八愿莊嚴凈土。華池寶樹易往無人。火車相現一念改悔尚得往生。況戒定熏修圣行道力實不唐捐。言訖稱三寶名奄然而滅。后有僧求知生處。乃夢觀音金容數丈。智者從后而語僧曰。汝疑決不。再驗智者生西方矣

　　京師善導和尚

釋善導。唐貞觀中周游寰宇求訪道津。見西河綽禪師行方等懺。及凈土九品道場講觀經。導大喜曰。此真入佛之津要。修余行業迂僻難成。唯此觀門速超生死吾得之矣。于是篤勤精苦若救頭然。續至京師擊發四部。弟子無問貴賤俾屠沽輩亦激悟焉。導每入佛室合掌胡跪。一心念佛非力竭不休。乃至寒冷亦須流污。此相狀表于至誠。出即為人說凈土法。化諸道俗令發道心。修凈土行無有暫時不為利益。三十余年。無別寢處。不暫睡眠。除洗浴外。未嘗脫衣。般舟行道禮佛方等專為己任。護戒持品纖毫不犯。未嘗舉目視女人。絕意名利遠諸戲笑。所行之處凈身供養。飲食衣服四事饒益。皆不自享并將回施。好食送大廚供養徒眾。唯食粗惡以自支身。乳酪醍醐皆不飲啖。諸有襯施將寫阿彌陀經十萬余卷。所畫凈土變相三百余壁。所至見壞伽藍。及故磚塔寺皆悉營造。燃燈續明歲不絕。三衣瓶缽不使人持洗。始終無改化諸有緣。每自獨行不共眾去。恐與人行談論世事妨修行業。其有暫申禮謁聞說少法。或得同預道場親承教訓。或曾不見聞披尋教義。或展轉授凈土法門者。京華諸州僧尼士女。至有投身高嶺。或委命深泉。或自墮高枝焚身供養。略聞遠近百余人。諸修梵行棄舍妻子。誦阿彌陀經十萬。至三十萬遍者。念阿彌陀佛日得一萬五千至十萬遍者。及得念佛三昧往生凈土者不可知數。或問導曰。念佛之善生凈土耶。對曰。如汝所念遂汝所愿。于是導乃自念阿彌陀佛。如是一聲則有一道光明從其口出。十聲至千百聲光亦如之。導謂人曰。此身可厭諸苦逼迫。情偽變易無暫休息。乃登所居寺前柳樹。西向愿曰。愿佛威神驟以接我。觀音勢至亦來助我。令我此心不失正念。不起驚怖不于彌陀法中少生退墮。愿畢于其樹上端身立化。時京師士大夫傾誠歸信咸收其骨以葬。高宗皇帝知其念佛口出光明。又知舍報之時精至如此。賜寺額為光明焉。天竺式懺主略傳云。阿彌陀佛化身。自至長安聞涯水聲。和尚乃曰。可指念佛遂立五會教廣行勸化人。有至信者見和尚念佛佛從口出。三年后滿長安城內皆受化。念佛事見別傳。后有法照大師即善導后身也。德宗時于并州行五會教化人念佛。帝于長安常聞東北方有念佛聲。遣使尋覓至大康果。見照師勸人念佛。遂迎入內用劉球繩床。教宮人五會念佛。事彰本傳矣

　　金臺法照大師

釋法照。唐大歷二年棲于衡州云峰寺。慈忍戒定為時所歸。一旦于僧堂食。缽中睹五色云云中有寺。寺之東北有大山。山有澗。澗北有石門。門去可五里復有一寺。金牓題曰大圣竹林寺。照雖目睹而其心內尚懷隕獲。他日食時復于缽中見五色云。云現數寺無有山林穢惡純金色界。池臺樓觀眾寶間錯。萬菩薩眾而處其中。中有諸佛嚴凈國土種種勝相。照欣所見因訪問之。有嘉延曇暉二僧曰。圣神變化不可以凡情測。若論山川面勢乃五臺爾。四年夏照于衡州湖東寺啟五會念佛道場。其年六月二日五色祥云彌覆其寺。云中亦有樓閣。閣上有數梵僧。身可丈余執錫行道。又見阿彌陀佛與二菩薩。其身高大等虛空界日既暮矣。照于道場之外遇老人。曰汝先發愿于金色界禮覲大圣今何輒止。照曰。時艱路難不止如何。老人曰。但能亟去則去之何其艱也。照未暇對老人失焉。照以所見勝異重發愿曰。愿以此身奉覲大圣。雖復火聚冰河終無退隋。其年八月十三日與同志數人。由南岳前去果無艱險。五年四月五日。至五臺縣遙見寺南有數道光。六日達佛光寺一如缽中所見略無差脫。是夜四更復有異光北來射照。照不知所裁乃問曰。此何祥也吉兇焉在。僧云。此大圣不思議光攝汝身心何乃問也。照聞之即具威儀前詣一寺。寺之東北可五里果有山。山有澗。澗北有石門。門傍有二童子。一稱善財。一稱難陀。引照入門北行。幾五里見一金門。門上有樓。其樓之側。復有一寺。寺門有大金牓。題曰大圣竹林寺。寺之方圓可二十里一百余院。院院皆有寶塔黃金為地。華臺玉樹充滿其中。照入寺之講堂。見文殊在西普賢在東。皆踞師子高座。照于二菩薩前。作禮問曰。末代凡夫智識淺劣。佛性心地無由顯現。未審修行于何法門最為其要。惟愿大圣斷我疑網。文殊曰。汝所請問今正是時。諸修行門無如念佛。我于過去劫中。因念佛故得于一切種智。是故一切諸法般若波羅蜜多。甚深禪定。乃至諸佛正遍知海。皆從念佛而生。照曰。當云何念。文殊曰。此世界西有阿彌陀佛。彼佛愿力不可思議。汝當繼念令無間斷。命終之后決定往生。說是語時二大菩薩。舒金色臂以摩照頂。與授記曰。汝以念佛不思議故。畢竟證無上覺。若善男女愿疾出離應當念佛。時二菩薩互說伽陀照得聞己益加踴躍。文殊又曰。汝可往詣諸菩薩院巡禮。以承教授。照如其言歷請教授。次至七寶華園。從其園出于大圣前作禮辭退。且見向者善財難陀二童子送至門外。照復作禮舉頭俱失。至十三日照與五十余僧。往金剛窟無著見大圣處。忽見其地廣博嚴凈。琉璃眾寶以成宮殿。文殊普賢可萬菩薩。佛陀波利亦在其中。照得見已隨眾歸寺。其夜三更于華嚴院之西樓。又見寺東巖壑之畔。有五枝燈大方尺余。照曰愿分百燈以歸一面。燈分如愿。重愿分為千炬。炬亦如之。行行相當。光光相涉。光中殊異遍于山野。照又前詣金剛窟愿見大圣。殆其三更見一梵僧。自稱佛陀波利。引之入寺。至十二月朔日。于華嚴院入念佛道場中。載念文殊普賢二菩薩。謂我畢竟證無上覺。又復記我念阿彌陀佛決定往生。于是一心念佛。正念佛時倏見前來梵僧入道場。云汝之凈土華臺現矣。后三年華開汝當往矣。然汝所見竹林諸寺。何為不使群生共知。照聞之憶念昔時所見。因得命匠刻石兼于所見竹林寺處。特建一寺號竹林焉。寺之云畢。照曰吾事畢矣。吾豈久滯于此。不累日而卒焉

　　睦州少康法師

師縉云仙都人。母羅氏。游鼎湖峰。得玉女捧青蓮花授之。且曰此華吉祥。授之于汝。當生貴子。及生康日青光滿室香似芙蕖。年十有五誦法華楞嚴等經五部。尋往越學究毗尼。及聽華嚴瑜珈諸論。貞元初至洛下白馬寺。見殿內文字累放光明。康不能測即探而取之。乃善導昔為西方化導文也。康曰若于凈土有緣。當使此文光明再發。此愿未已果重閃爍。康曰。劫石可移而我之愿無易也。遂之長安善導影堂。大陳薦獻倏見善導現于空中。謂康曰。汝依吾教利樂有情。則汝之功當生安養。康聞如有所證。南適江陵果愿寺。路逢一僧曰。汝欲化人念佛當往新定。言訖而隱。洎到睦州人未從化。康乃乞錢誘引小兒曰。能念阿彌陀佛一聲與汝一錢。小兒務得其錢念佛者眾。師曰。念佛十聲乃與一錢。如是一年大小貴賤凡見康者。則曰阿彌陀佛。于是念佛之人盈溢道路。貞元十年康于烏龍山建凈土道場。筑壇三級聚人。午夜行道入道場。時康自升座。令男女弟子面西高聲念阿彌陀佛。眾見師念佛一聲佛從口出。連念十聲若聯珠狀。康曰汝等見佛不。如見佛者決生凈土。其禮佛人亦有不見佛者。貞元二十一年十月三日囑累道俗。當于安養起增進心。于閻浮提生厭離想。此時見佛真我弟子。言訖。放異光數道奄然而逝。塔于臺子巖。天自德韶禪師重新之后之人多指其塔為善導焉

　　省常大師

師諱省常。字造微。顏氏子錢塘人。十七歲出家受具戒行謹嚴。通大乘起信。習天臺止觀法門。續廬山遠公遺風。宋淳化中住杭州西湖昭慶寺。專修凈業結凈行社。相國向公王文正公且為社首。士大夫預會皆投詩頌自稱凈行弟子。師乃自刺指血和墨。書華嚴經凈行品。每書一字三拜三圍繞三稱佛名。刊板印成千卷分施千人。又以栴檀香雕造毗盧遮那佛。像成而跪地合掌發誓愿云。我與一千大眾八十比丘。始從今日發菩提心。窮未來際行菩薩行。愿盡此報身以生安養國。翰林承旨宋白撰碑。翰林學士蘇易簡作凈行品序。狀元孫何題社客于碑陰。孤山圓法師作師行業記中引蘇公序曰。予當布發以承其足。剜身以請其法猶無嗔恨。況陋文淺學而有吝惜哉。宋公碑曰。師慕遠公啟廬山之凈社。易蓮花為凈行之名。遠公當衰季之時所結者半隱淪之士。上人屬升平之世所交者多有德之賢。方前則名士且多。垂裕則津梁曷已。因二公之言想當時之盛亦可概見矣。天禧四年正月十二日示寂壽六十二

　　長蘆慈覺禪師

師諱宗賾。號慈覺。襄陽人也。父早亡。母陳氏鞠養于舅氏。少習儒業志節高邁學問宏博。二十九歲禮真州長蘆秀禪師出家。參通玄理明悟如來正法眼藏。元祐中住長蘆寺。迎母于方丈東室。勸母剪發。甘旨之外。勉進持念阿彌陀佛。日以勤志始終七載。母臨終際果念佛無疾吉祥而逝。師自謂報親之心盡矣。乃制勸孝文。列一百二十位。撰葦江集坐禪箴。仍遵廬山之規。建蓮花勝會。普勸僧俗同修念佛。導以觀想其次立法。預會日念阿彌陀佛。自百聲至千聲。千聲至萬聲。回向發愿期生凈土。各于日下以十字計之以辦功課。師一夕夢一人烏巾白衣風貌清美。可三十許。揖謂師曰。欲入蓮花會告書一名。師乃取會錄問曰何姓名。答曰普慧。書已。白衣又云。家兄亦告上一名。師曰令兄何名。答曰普賢。言訖遂隱。師覺已謂諸耆宿曰。華嚴經離世間品。有普賢普慧二菩薩助揚佛法。吾令建會共期西方。感二大士幽贊。乃以二大士為會首云。于是遠近皆向化焉

　　永明壽禪師

師名延壽。字沖玄。號抱一子。丹陽人。父王氏生而早異父母有諍。即從高榻奮身于地。二親息諍。長為儒十六歲獻吳越王齊天賦。眾推間世之才。欲出家父母不聽。遂刺心血濡毫斷葷終期副心。三十四歲依龍冊寺永明大師落發受具。朝供眾夜習禪。因覽智度論云。佛世一老人求出家。舍利弗不許。佛觀此人曩劫采樵。為虎所逼上樹失聲念南無佛。有此微善遇佛得度獲羅漢果。師念世間業系眾生不能解脫。惟念佛可以誘化。乃印彌陀塔四十萬本。勸人禮念一日懺堂繞旋次。忽普賢像前蓮華在手。因思宿愿進退未決遂作二紙鬮。一曰一心禪定。一曰萬善生凈土。中夜冥心自期曰。于此二途功行成者須七度拈起。并得萬善生凈土鬮。一無間隔。于是每日誦經禮佛念佛說戒施食放生。日行利益事一百八件未嘗暫怠。越王創凈慈寺命住持。賜智覺禪師號。會三宗師德。制宗鏡錄一百卷。萬善同歸集神棲安養賦等九十七卷并行于世。師志誠殷重專以念佛勸人同生凈土。世稱宗門之標準。凈業之白眉臨終預知時至。殊勝甚多荼毗舍利鱗砌于身。嘗有僧死入冥。見閻王殿左供養畫僧一[巾*(穴/登)]。禮拜勤致云是永明壽禪師。此人生西方上品故禮敬之

　　天竺慈云懺主

師諱遵式。字知白。姓葉臺州臨海縣人也。號慈云懺主。其母乞靈于古觀音遂生法師。初住東掖山師義全。十八祝發。先于禪林寺習律。繼入國清普賢像前燃指誓習臺教。學高行苦名冠二浙。博習教觀專志安養。嘗要期般舟三昧九十日。素苦學嘔血。處道場兩足皮裂師以死自誓。忽一日恍若夢寐見白衣觀音。垂手指口中引出數蟲。又指間出甘露注其口。身心清涼自此宿疾頓愈。出懺頂相高寸余。雙手下垂過膝。聲如鳴鐘皆與舊異眾皆嘆仰之。師建下天竺寺數百間。三經賊難每爇而火自滅。乃愿力堅固所致。師當化之日山中人見大星殞于靈鷲峰。度弟子百人。學徒千數。臨終界炷香瞻像而祝之曰。十方諸佛同住實際。愿住此實際受我一炷之香。諸佛證明往生安養。或問其所歸者以凈土寂光對之。至其夕坐終當天圣年間也。壽六十九臘五十。著往生凈土決疑行愿二門。及凈土懺法。金光明觀音諸本懺儀行于世。天臺風教益盛于吳越者。實資夫天竺慈云之德也。觀決疑行愿二門。經曰十方諦求更無余乘。唯一佛乘斯之謂歟。懺主悟本性之常寂光。履唯心之佛土凈自利利他。事理無礙著述數百篇。每發言皆以凈土為歸向之宗。大闡諸經教理普化一切。自懺文傳流于世。往生凈土者不知其幾千萬人。繼天臺之道。贊凈土之化。世未有也

　　文潞公傳

公姓文。諱彥博。守洛陽。嘗致齋往龍安寺瞻禮圣像。忽見像壞墮地略不加敬。但瞻視而出。傍有僧曰何不作禮。公曰。像既壞吾將何禮。僧曰先德道。譬如官路土人掘以為像。智者知路土。凡人謂像生。后時官欲行還將像填路。像本不生滅路亦無新故。公聞之有省由是慕道甚力。專念阿彌陀佛期生凈土。晨香夜坐未嘗少廢。每發愿曰。愿我常精進勤修一切善。愿我了心宗廣度諸含識。每見一切人則勸以念佛。誓結十萬人緣同生凈土。如如居士有頌贊曰。知公膽氣大如天。愿結西方十萬緣。不為一身求活計。大家齊上渡頭船

　　潞府宗坦疏主

師俗姓申氏。本貫潞州黎城人也。自幼年于本州延祥院出家。禮僧道恭為師。年十六落發授具。少通義學為時所稱。長而遍訪名師廣弘知見。自爾講林德譽垂五十年。以大藏為游息。以圓頓作門庭。先講圓覺等經。后集圓覺十六觀經等疏。老年多于唐鄧汝穎之間。講凈土觀經。兼勸人念佛求生安養。是時聽者如云皆稟凈業。后于唐州青臺鎮誓求安養。念佛觀想以為常住。三業四儀未嘗暫忘。大宋政和四年四月二十七日。忽于夢中見彌陀化佛。告曰。汝說法只有六日在。后當生凈土也。師覺白眾曰。吾修求安養。似得因緣相應。適來化佛告我得生凈土敢不信乎。次日雖覺不豫講唱不輟。于當年五月初四日丑時自知時至。乃鳴鐘集眾告曰。因緣聚散固當有時。凈土勝緣唯憑時刻。幸望大眾念佛助往。又告曰享年七十六。四大分離處。凈土禮彌陀永超三界苦。言訖坐滅。滿空雷鳴白云覆地。從西而來三日方歇。師先有瑪瑙念珠一串。臨終盤于指上。眾人竟不能取。感應事繁如別處說

　　慈照宗主

師諱子元。號萬事休。平江昆山茅氏子。母柴氏夜夢佛一尊入門。次旦遂生。因名佛來。父母早亡。投本州延祥寺志通出家。習誦法華經。十九歲落發。習止觀禪法。一日正定中聞鴉聲悟道。乃有頌曰。二十余年紙上尋。尋來尋去轉沉吟。忽然聽得慈鴉叫。始信從前錯用心。于是利他心切發廣度愿。乃慕廬山遠公蓮社遺風。勸人歸依三寶受持五戒。一不殺二不盜三不淫四不妄五不酒。念阿彌陀佛五聲以證五戒。普結凈緣欲令世人。凈五根。得五力。出五濁也。乃撮集大藏要言。編成蓮宗晨朝懺儀。代為法界眾生禮佛懺悔祈生安養。后往淀山湖。創立蓮宗懺堂同修凈業。述圓融四土三觀。選佛圖開示蓮宗眼目。四十六歲障臨江州。逆順境中未嘗動念。隨方勸化即成頌文。目曰西行集。乾道二年壽圣高宗詔至德壽殿。演說凈土法門。特賜勸修凈業。蓮宗導師慈照宗主。就錢塘西湖昭慶寺。祝圣謝恩佛事畢回平江。嘗發誓言。愿大地人普覺妙道。每似四字為定名之宗。示導教人。專念彌陀同生凈土。從此宗風大振。師集彌陀節要。法華百心。證道歌。風月集行于世。三月二十三日。于鐸城倪普建宅。告諸徒曰。吾化緣已畢時當行矣。言訖合掌辭眾奄然示寂。二十七日荼毗舍利無數。塔于松江力及市五港吾覺昌宅。敕謚最勝之塔

　　宋朝無為子楊提刑

公諱杰。字次公。無為郡人。道號無為子。雄才俊邁年少登科。官至尚書主客郎提點兩浙刑獄事。而又尊崇佛法。明悟禪宗江西臨濟下棒喝之輩猶謂常流。復闡揚彌陀教觀接誘方來括其所談。乃謂眾生根有利鈍。其近而易知簡而易行者。唯西方凈土也。但能一心觀念總攝散心。仗彌陀愿力直超安養。更無他趣決取成功矣。龍樹所謂易行之道依他力故也。公作天臺十疑論序。王古直指凈土決疑集序。法寶僧監。彌陀寶閣記。安樂國三十贊。備陳西方要律。誠為萬世往生龜鑒矣。公有輔道集專記佛乘。東坡作序。其略曰。無為子宿稟靈機遍參知識。凡所謂具爍羅眼者。次公目擊而道存焉。公晚年作監司郡守。乃畫丈六彌陀尊像。隨行觀念至壽終時。感佛來迎端坐而化。辭世頌曰。生亦無可戀死亦無可舍。太虛空中之乎者也。將錯就錯西方極樂。宣和中有荊王夫人神游凈土。見公坐蓮華上則往生必矣。然則本朝士大夫洪贊凈方入正定聚者。唯公洎王敏仲侍郎二人而已。豈非天欲久其道。世必生其人者歟

　　龍舒居士王虛中

國學進士王日休。字虛中君。自行之智化他之悲。已見張于湖序文茲不再述。公龍舒人。有凈土文。因以為號。其文盛行天下。修凈業者莫不覽之。乾道中廬陵李彥弼。染時疾垂革棺槨已備。忽夢一人神清貌古。以手按摩肢體。弼驚問。答曰予龍舒居士也。弼因以疾告。公曰。汝起食白粥即差矣。又曰。汝還記闞仲雅教汝捷徑不。弼曰。每日念佛不輟。弼覺因索白弼食之病果愈。后見公畫像儼如夢睹。弼敬重公稱生死骨肉。遂遣子侄遠從其學。一日忽回曰。居士于某夜講書罷如常禮念。至三鼓忽厲聲稱阿彌陀佛數聲。唱言佛來接我。屹然立化。邦人此夜有夢二青衣引公西行者。又三日前遍別道友勉修凈業。有不復相見之語。噫自非了唯心本性之道。達生死變化之數。不臻于是。或疑李之夢因想以成。弼曰其指白粥愈病。又安可欺哉。時丞相益國公周必大。睹君奇跡制為之贊曰。皇皇然而無求。惕惕然而無憂。閔頹風之將墜。攬眾善以同流。導之以仁義之源。誘之以寂滅之樂。世知有作而莫識其無為。故中道奄然而示人以真覺。李君謹愿無以報德。遂刊公像并事跡以傳遠。自是廬陵家家供事之

　　儀真王侍郎

王侍郎諱古。字敏仲。東都人也。曾任尚書禮部侍郎。因作發運使。遂居儀真。稟性至仁寬慈愛物。大弘佛教開闡化原。曩遇京師乃尊宿叢林之淵藪。嘗與之論道。及游江西黃龍翠巖。與晦堂楊岐輩同為禪侶深契宗旨。又悟彌陀凈土法門之勝。博考諸經深究往生貫穿經文發明佛意。乃作直指凈土決疑集三卷。楊次公提刑作敘載之本傳。侍郎纂集大彌陀經四十八愿。十六觀經九品往生。馬鳴菩薩大乘起信論。忠國師對肅宗隨意往生念佛三昧寶王論。及諸經論。備陳往生凈土要門該羅具錄。如稱念南無三十六萬億一十一萬九千五百同名同號阿彌陀佛。亦于藏經中。節出至于諸菩薩論。凈土法門之要皆悉編集。侍郎平日修行觀念之心未嘗間歇。數珠持念常不去手。行住坐臥悉以西方凈觀為佛事。有僧神游凈土。見侍郎與葛繁大夫。同在凈土而作佛事。乃往生安養之證驗也。弘通凈土開示要津。助阿彌陀普化一切。自廬山十八賢之后繼此道。以助佛揚化者。獨次公敏仲著名于當時流傳數百世之下。弘通彌陀大教。廣度攝化之盛無有窮盡。則晉代朝士之高致。唯二公獨得之。乃能光顯前賢。克繼其遺風也已上諸祖得道宗師。并系大藏高僧傳往生傳寶珠集中錄出。如慈照宗主道化盛行于世。王臣僧俗悉皆崇向念佛得道者甚眾。及觀諸傳錄中都不備載無文可考。今搜訪慈照宗主事跡已入集。其余應有一切在家出家念佛得道名行之士。專侯高賢用心尋究實錄。廣為發揚即當補入刊行。庶免埋沒前修之德。仰亦法門之光幸也

廬山蓮宗寶鑒念佛正派卷第四(終)

廬山蓮宗寶鑒念佛正信卷第五(六章)

　　念佛正信說

夫唯心樂國普遍十方。自性彌陀圓融一智。妙應于色聲之境。流光于心目之間。就中反妄歸真。直下背塵合覺。昔我法藏發弘誓。啟極樂之玄途。故佛世尊指西方示韋提之妙域。是乃廣長舌覆而同贊。諸余經盡而獨留。蓋以利生之喜舍心增。應化之慈悲量大。教分九品乃別開方便之門。觀明一心。實徑直還源之路。圣凡際會如久客歸于家鄉。感應道交似稚子投于慈母。昧斯至理觸類皆迷。信此圓談事無不達。況復慈光愿攝佛力難思。順水乘船不勞自力。推門落臼豈有他哉。有愿必迎無機不被。舟石可濟獄火頓消。菩薩聲聞生彼者無量無數。前賢后圣得道者可撿可尋。[賏*鳥]鵡頻伽尚有法音演唱。蜎飛蠕動悉蒙教化恩慈。圣境非虛佛言不妄。何乃愛河浪底沉溺而不憂。火宅焰中焚燒而不懼。密織癡網。淺智之刃莫能揮。深種疑根。泛信之力焉能拔。遂即甘心伏意幸禍樂災卻誹清凈之邦。貪戀煩惱之世。焦蛾爛繭自處余殃。籠鳥鼎魚翻稱快樂。皆由善力微而業力勝。信根少而罪根多。是以三界茫茫四生擾擾。盡貪生而兀兀孰解知歸。悉逐業以悠悠。不求出要。過去生死卻石難窮。未來輪回芥城何盡。匪夙生之有幸豈得遇于斯因。擊鼓開囹圄之門宜應速出。逢舟濟沉淪之難詎可遲疑。敬順金文善隨佛學。不聞不解者可痛可傷焉。矧茲五濁惡世四面火焚。惟佛一人力能救援既聞妙法宜植凈緣。一念信誠萬德因種。思齊先哲希悟真常。普皆如說奉行盡心頂禮信受

　　斷疑生信

經云。得為人難。六根完具難。生中國難。值佛道難。興信心難。蓋嘗論信之難興者。緣有其疑也。不斷其疑何由生信。故金剛經云。正信希有。法華經云。以信得入。王龍舒云。佛為人醫王能救一切病。不能救命盡者佛能度一切人。不能度不信者。蓋信者一念之真誠也。若人心念要去身則隨去。心念欲住身則隨住。是知此身隨心念動。有念欲去而身被牽系者。色身壞時惟一念而已。一念到處則無處不到。所以一念信心念佛。求生凈土則必到凈土。況吾佛世尊諸大菩薩。又有本誓愿力接引往生乎。或問之曰。今有一生持戒念佛。臨終不得生凈土者何也。答曰。此蓋信力不深。行愿之有虧也。兼不曾發菩提之大心。又不曾斷十惡之邪行。雖曰修行未嘗言行相應。雖曰念佛未嘗凈念相繼。既無真實之功。焉得凈土之報也。凈名經云。隨其心凈則佛土凈。六祖壇經云。心中若無不善西方去此不遙。若懷不善之心念佛求生難到。不斷十惡之心何佛而來迎。請大師故。見世人不務凈心只是口念佛名。于其心外求佛妄想執著。而不自凈其心。心造諸惡是謂自喪其佛。又何更別求佛哉。所以道迷即眾生悟即佛也。圓通法門云。憶佛念佛現前當來必定見佛。蓋憶念者是心念也。信心清凈。信行愿俱備也。楞嚴云。一根既返源六根成解脫。十惡化為十善。六識化六神通。所以正信心中憶念佛名。凈念相繼自性彌陀現前。此感彼應臨命終時。安得不見佛而生凈土乎。凡修凈業者。當信佛之言。而行佛之行。心口既不相違。因果決然不昧耳。若也聞而不信信而不行。由畫餅之不充饑也。心既無信則生疑謗。既興疑謗則自昧其心。自昧其心則凈土遠之遠矣。故香山周居士。述慈照蓮宗懺序云。導師者化物有方誨人存理。以深信為能入破諸闡提。專念佛為行門令心不亂。加菩提愿心為根本度脫眾生。備此三者乃極樂佛土上上品之可登。毗盧果海流流而易到也。又云。此事人人本具個個圓成。無信行愿三字因茲淪墜。嗚呼凡為人者。不在福德不在尊貴。不在聰明不在相貌。但具信行愿者。乃生凈土之資糧也。四料楝云。從是西方過十萬億佛土有世界名曰極樂。是約遠也。若一念信心念佛即到西方。是約近也。故云亦近而亦遠在人之信愿。信不隔絲毫疑而生死轉。又云。從是西方過迢迢十萬程。資糧若具足何愁去不成是也。所以道信為萬善之首。信為百行之宗。華嚴以十信為成佛之始。法華以正信為入道之門。五根以信根為先。五力以信力為最。是故三世諸佛諸大菩薩歷代祖師。修諸功行具大愿力入佛境界成就菩提。未有不從這個信字而入也。鸞法師遇留支觀經。即焚仙經。而修凈業豈不是這信字也。白侍郎行也彌陀。坐也彌陀。不出這信字也。蘇學士佩帶彌陀畫像。行坐隨身。言是西方公據者。蓋亦不出這信字也。張善和一生殺牛。臨終自見地獄相現。遇僧教令念阿彌陀佛。念未十聲見佛接引往生凈土。即脫地獄。豈不是信得及而致然耶。華嚴經云。信為道元功德母。信能長養諸善根。信能超出眾魔路。信能得入三摩地。信能解脫生死海。信能成就佛菩提。嗟乎今時齋人信持戒而不信念佛。信奉佛不信往生凈土。是皆自失其大利也。諒哉人天路上以福為先。生死海中念佛第一。今有欲快樂人天而不修福。欲出離生死而不念佛。是猶鳥無翼而欲飛。木無根而欲茂。奚可得哉。凡我同盟切須深信諸佛所說。真實非虛。脫苦良方無如念佛。專修凈業期出輪回。時不待人慎勿疑悔。可謂此身不向今生度。更向何生度此身

　　勸發信心

夫阿彌陀佛者。諸佛中尊四生之父。歸信者滅罪河沙。稱念者得福無量。凡欲念佛要起信心。若無信心空無所獲。是故肇法師云。是事如是者信之相也。是事不如是者不信之相也。夫信為入道之初宗。智為究竟之玄術。諸經首稱如是者信也。后曰奉行者智也。故彌陀經云。若有信者應當發愿生彼國土。此是釋迦本師勸信處。又云。汝等當信是稱贊不可思議功德。此是六方諸佛勸信處又云。若人種善根疑則花不開。信心清凈者花開即見佛。此是往生論勸信處。又云。信者順之詞。信則所言之理順。順則師資之道成。經無豐約非信不傳。此是肇法師勸信處。又云。念佛法門不問道俗。不論男女不拘貴賤。修此法者唯要信心。此是大行和尚勸信處。問曰。既言信者未知信何法門。答曰。信意者信憑經中佛說念佛定生凈土。信念佛定滅諸罪。信念佛定得佛護。信念佛定得佛證。信念佛臨終定得佛來迎接。信念佛不問眾生。同信之人皆得往生。信念佛往生定得不退地。信念佛生凈土。定不墮三惡道。所以勸信念佛。受此法持此念。則往生凈土必矣。故大行和尚遣念佛人。心唯信佛。佛則知之他心通故。口惟稱佛。佛則聞之天耳通故。身惟禮佛。佛則見之天眼通故。是以大行和尚以此念佛法。勸人生信心也。又喻云。信心者猶如深栽果樹。根深故風吹不動。后著果實濟人饑渴。念佛之人亦復如是。要由深信得到西方。若無信心空無所獲。是故經言。十住菩薩一起信心念佛之后。縱遇惡緣寧舍身命不退信故。維摩云。深信堅固猶如金剛。法珍普照如雨甘露。念佛三昧從深信生。君看凈土恒沙佛。盡是當年正信人

　　天竺慈云式懺主往生正信偈

　稽首西方安樂剎　　彌陀世主大慈尊
　我依種種修多羅　　成就往生決定信
　住大乘者清凈心　　十念念彼無量壽
　臨終夢佛定往生　　大寶積經如是說
　五逆地獄眾火現　　值善知識發猛心
　十念稱佛即往生　　十六觀經如是說
　若有歡喜愛樂心　　下至十念即往生
　若不爾者不成佛　　四十八愿如是說
　諸有聞名生至心　　一念回向即往生
　唯除五逆謗正法　　無量壽經如是說
　臨終不能觀及念　　但作生意知有佛
　此人氣絕即往生　　大法鼓經如是說
　一日一夜懸繒蓋　　專念往生心不斷
　臥中夢佛即往生　　無量壽經如是說
　晝夜一日稱佛名　　殷勤精進不斷絕
　展轉相勸同往生　　大悲經中如是說
　一日二日至七日　　執持名號心不亂
　佛現其前即往生　　阿彌陀經如是說
　若人聞彼阿彌陀　　一日二日若過等
　系念現前即往生　　般舟經中如是說
　一日一夜六時中　　五體禮佛念不斷
　現見彼佛即往生　　鼓音王經如是說
　十日十夜持齋戒　　縣繒旛蓋然香燈
　系念不斷得往生　　大彌陀經如是說
　若人專念一方佛　　或行或坐七七日
　現身見佛即往生　　大集經中如是說
　若人自誓常經行　　九十日中不坐臥
　三昧中見阿彌陀　　佛立經中如是說
　若人端坐正西向　　九十日中常念佛
　能成三昧生佛前　　文殊般若如是說
　我于眾經頌少分　　如是說者無窮盡
　愿同聞者生正信　　佛語真實不欺誑
　佛既顯言易往生　　幸各正信無疑惑　

　　天臺智者大師凈土十疑論敘

夫四果之明不能測如來之奧。十地之圣不能窮極果之妙。矧茲凡夫生無慧目。陷三界有必固之妄。指凈土謬難轉之疑。疑之于身知五蘊之未滅。疑之于心知萬惑之未遣。疑之于行知六度之未濟。由漂沈未濟之行。期濟于已濟之域。在于其己猶惑之。況他人哉。此物情難信為道俗所共疑也。隋智者大師心興物冥。智將神會。乘時翼教異跡由著。因其所異考其所證。不知其三賢之人乎。十圣之人乎。其為應正等覺妙神化于難思乎。蓋亦思之不能知也。但大師念定總持昭晢行業期生凈土。間無容發發大師之所有。存者其十疑之文乎。然其文遠取諸經。近取諸論。去就其意以取諸傳。無離經以備事。無飾辭以增巧。審辭達意。能極九品之所生。乃見大師之用心也。見大師之心者。其于凈土之有疑。所謂高天無云群星列彩。經紀之所相殊。躔次之所相異。粲粲然無一而隱者也。予得其文載念能仁所稱凈土者。累焉諸佛證而成之者。或舌相以覆大千。或潮音而演梵說。余雖陋學不得以相輝映烏可無言哉。故于論首略陳一二以罄予所懷。雖辭膚理淺不足起大師之化。在其先佛證成之義且有歸矣

　　無為楊提刑直指凈土決疑序

大愿圣人從凈土來。來實無來。深信凡夫往凈土去。去實無去。彼不來此。此不往彼。而其圣凡會遇。兩得交際者何也。彌陀光明如大圓月遍照十方。水澄而清則月現全體。月非趣水而遽來。水動而濁則月無定光。月非舍水而遽去。在水則有清濁動靜。在月則無取舍去來。故華嚴解脫長者云。知一切佛猶如影像。自心如水。彼諸如來不來至此。我亦不往彼。我若欲見安樂世界阿彌陀佛隨意即見。是知眾生注念定見阿彌陀佛。此乃稱性實言非權教也。凈土無欲非欲界也其國地居非色界也。生有形相非無色界也。一切眾生未寤正覺處大夢中。六道升沈未嘗休止。諸天雖樂報盡相衰。修羅方嗔戰爭互勝。旁生飛走啖食相殘。鬼神幽陰饑渴困逼。地獄長夜痛楚號呼。得生人趣固已為幸。然而生老病死眾苦縈纏。惟是凈邦更無諸苦。蓮苞托質無生苦也。寒暑不遷無老苦也。身無分段無病苦也。壽命無量無死苦也。無父母妻子無愛別離苦也。上善人聚無怨憎會苦也。花裓香食珍寶受用無求不得苦也。觀照空寂無蘊苦也。悲濟有情欲生則生。不住寂滅非二乘也。智照生死得不退轉非凡夫也。三界蕩然。譬如四裔丘陵坑坎腐穢所積。溪壑阻絕孰為津梁乃有狂人迷路。于此惡獸魑魅惱害。雜居刀兵水火。或時傷暴風霜霹靂凌厲摧懾罔知城域可以庇覆。飲食衣服未或充足。甘受是苦不求安樂。有佛釋迦是大導師。指清凈土是安樂國。無量壽佛是凈土師。爾諸眾生若生彼土則無諸惱。不聞知者固可哀憐。亦有善士發三種心。不求生者尤可嗟惜。一曰。吾當超佛越祖。凈土不足生也。二曰。處處皆凈土西方不必生也。三曰。極樂圣域。我輩凡夫不能生也。夫行海無量。普賢愿見彌陀佛國雖空。維摩常修凈土。十方如來有廣舌之贊。十方菩薩有同往之心。試自忖量孰與諸圣。謂不足生者何其自欺哉。至如龍猛祖師也。楞伽經有預記之文。天親教宗也。無量論有求生之偈。慈恩通贊首稱十勝。智者析理明辯十疑。彼皆上哲精進往生。謂不必生者何其自慢哉。火車可滅舟石不沈。現華報者莫甚于張馗。十念而超勝處。入地獄者莫速于雄俊。再蘇而證妙因。世人愆尤未必若此。謂不能生者何其自棄哉。般舟三昧經云。跌陀和菩薩問佛。未來眾生。云何得見十方諸佛。佛教令念阿彌陀佛。即見十方諸佛。寶積經云。他方眾生聞無量壽如來名。乃至能發一念凈信。歡喜愛樂所有善根回向愿生彼國者。隨愿皆生得不退轉。此皆佛言也。不信佛言。何言可信。不生凈土。何土可生。自欺自慢自棄己靈流入輪回是誰之咎。四十八愿悉為度生。一十六觀同歸系念。一念既信已投種于寶池。眾善相資定化生于金地。毋輒悔隋誤認疑城。即時蓮開得解脫道。唯心凈土自性彌陀。大光明中決無魔事。決疑諸者王敏仲侍郎之編也。開釋疑情徑超信地。其載要旨最為詳審。蓋安養國之鄉導也。若登彼岸舟固可忘。來者問津斯言毋忽

廬山蓮宗寶鑒念佛正信卷第五(終)

廬山蓮宗寶鑒念佛正行卷第六(一十四章)

　　念佛正行說

夫常光界本無色象有應則形。菩提道既辟要途非行不至。維摩經云。五百長者子寶積。白佛言。我已發阿耨多羅三藐三菩提心。愿聞得佛國土清凈。愿說菩薩凈土之行。佛言。寶積。眾生是菩薩凈土。肇法師云。至人空洞無象應物故形。形無常體況國土之有常乎。蓋群生萬端行業不同殊化異被致令報應不一。是以凈者應之以寶玉。穢者應之以砂礫。美惡自彼于我無定。無定之土乃曰真土。然則土之凈穢系乎眾生。故曰眾生之類是菩薩凈土也。夫如來凈土者以無方為體。故雜行眾生同視異見。異見故凈穢所以生焉。無方故真土所以形焉。若夫取其凈穢者眾生之報也。本其無方者佛土之真也。豈曰殊域異處凡圣二土。然后辨其凈穢哉。道生法師曰。凈土行者行致凈土非造之也。若欲造于土者眾生類矣。容以濫造不得不先明造本。以表致義然后說行。羅什法師曰。寶積問凈土之相。世尊答言。眾生是菩薩凈土者。蓋說果上之因也。清涼國師云。諸佛心內眾生新新作佛。眾生心中凈土念念證真。經云。菩薩隨所化眾生。取于凈國土。為饒益諸眾生故。譬如有人欲于空地造立宮室隨意無礙。若于虛空終不能成。菩薩如是為成就眾生。故愿取佛國非于空也。當知直心深心大乘心是菩薩凈土。肇法師曰。土之凈者必由眾生。眾生之凈必因眾行。行凈則眾生凈。眾生凈則佛土凈。此必然之理不可差也。土無洿曲乃出于直心。故曰直心是菩薩凈土。直心謂質直無諂。此心乃萬行之本。生法師曰。樹心種德深固難拔深心也。乘八萬行兼載天下。不遺一人大乘心也。此之三心始學之行也。欲弘大道要先直心。心既真直。然后入行能深。入行既深則廣運無涯。此三心為之次序也。備此三心。次修六度以至萬。行。什法師曰直心者誠實心也。發心之始在于誠實。道識彌明名為深心。正趣佛慧名大乘心。經云布施持戒忍辱精進禪定智慧是菩薩凈土。四無量心四攝法是菩薩凈土。方便是菩薩凈土。三十七品是菩薩凈土。回向是菩薩凈土。十善是菩薩凈土。如是寶積菩薩隨其直心則能發行。隨其發行則得深心。隨其深心則意調伏。隨意調伏則如說行。隨如說行則能回向。隨其回向則有方便。隨其方便則成就眾生。隨成就眾生則佛土凈。隨佛土凈則說法凈。隨說法凈則智慧凈。隨智慧凈則其心凈。隨其心凈。則一切功德凈。什法師曰。直心以誠心而信佛法也。信心既立則能發行眾善。眾善既積其心轉深。深心堅固則不隨眾惡。棄惡從善名調伏心。心既調伏則遇善。斯行遇善斯行則難行能行。難行能行則萬善兼具。萬善兼具故能回向佛道。向而彌進方便力也。方便之要有三。一善于自行而不取相。二不取證。三善化眾生。具此三者則得凈土。土既清凈則眾生純凈。眾生純凈則與化主同德。故曰皆凈也。諸經雖廣說凈國之行。未明行之階漸。今此詮明至極深廣。不可頓超。宜尋之有途。履之有序。故說發行之跡始于直心。直心即是真心。此心者群生誰不有之。蓋自迷而不知不覺也。故六祖大師云。一念平直即是彌陀。一念邪險即是眾生。蓋以人居濁世現行無明。口說直心行多諂曲。溺于苦海而不能出。是故佛慈愍彼。示之以方便。導之以念佛。伏彼亂心令舍邪險而歸乎正真。即眾生而生凈土。所以寶王論云。清珠下于濁水。濁水不得不清。佛想投于亂心。亂心不得不佛。是以因念佛而顯直心。因直心而行眾善。行眾善而得佛凈土。豈非佛祖之方便智力乎。肇法師云。積德者故凈心。心凈則無德不凈。生法師曰。功行則凈土之殊勝因也。功德則凈土之殊妙果也。凈土因果蓋是心之影響。故云欲得凈土必凈其心。所謂聲和響順形直影端者矣

　　修進工夫

凈土唯心之說既已明矣。人皆知有必須親到。而后已欲證此道。當以正信為入門以修心為正行。正行者即所施之功。所行之行也。此之功行名為凈業。即往生西方之資糧也。此之行業隨人所修。蓋一切人力量有大少機。智有淺深。所以行業不等。上上根智人直下自悟。識自本心。見自本性。即是彌陀。此則是如來。無住無依最上乘境界。萬中無一也。其未能頓悟之人。須是諦信凈土。一心念佛漸次進修。仗阿彌陀佛愿力攝持。自己一念真實下工。正如抱橋柱澡洗萬無失一也。雖云念佛一門。其實意含無盡。是故祖師立教利鈍俱收。有實有權有深有淺有頓有漸皆可修持。上根者參究坐禪。中根者觀想持念。六時修禮日夜精專。下至十念成功。總在一心履踐。各有行相次第階梯。隨力行持皆可進趣。此之行門乃成就佛果菩提之道路也。須是自信自行自修自度。要在立大志發大愿。自辦工夫努力。向前莫作容易。譬如百二十斤檐子到臨時。及節自家擔荷得去方為了事。決定不在會說會道。廣化人緣上決定。不在有傳有授。扭掜做作上。決定不在廣設道場多點香蠟上。蓋由著事相而迷昧正理。順聲色而違背真宗。數他寶而自無半錢貨。良藥而自疾不救。是故遠祖師云。得其趣者若暗室之燃燈。失其意者同滯指之迷月。殊不悟無心。乃正動念皆邪慧。日旋隱乎昏云。客塵轉翳乎心鏡。遂乃念慮交馳情欲紛競。調伏不息止制。猶繁落無記者。徒滯于兀然。希有得者。便同諸邪命。指置無從難言正定。無期入于法界。永久處于塵籠。凡修凈土之人。灼然是要敵他生死。不是說了便休。當念無常迅速時不待人。須是把做一件事始得若也。半進半退似信似疑。到了濟得甚么邊事。如何出離輪回。若是信得及便從今日去。發大勇猛。發大精進。莫問會與不會。見性不見性。但只執持一句南無阿彌陀佛。如靠著一座須彌山相似搖撼不動。專其心一其意。或參念觀念億念十念或默念專念系念禮念。念茲在茲。常憶常念。朝也念。暮也念。行也念。坐也念。心念不空過念佛不離心。日日時時不要放舍綿綿密密。如雞抱卵常教暖氣相接。即是凈念相繼更加智照。則知凈土即是自心。此乃上智人修進工夫。如此把得定做得主靠得穩。縱遇苦樂逆順境界現前。只是念阿彌陀佛。無一念變異心。無一念退隋心。無一念雜想心。直至盡生永無別念。決定要生西方極樂世界。果能如是用功則歷劫無明。生死業障自然消殞。塵勞習漏自然凈盡無余。親見彌陀不離本念。功成行滿愿力相資。臨命終時定生上品。其或力量未充應須。隨力修習未能專一。辦功亦要朝昏禮念。縱使家緣繁冗無忘十念稱名。日日用心猛著精彩。積功積行發愿發心。誓畢此生同登凈域。可謂水須朝海去。云定入山歸

　　資生助道

在家菩薩。念佛高流日赴檀信之齋。坐享人天之供皆非常道。不若治生有意修行豈妨作務。或田疇播種。或市井經營。或富有家資。或日求升合應思勤則不惰儉。則有余以此修身方為佛子。若也奢華懶隋生事。蕭條雖欲修行不可得也。信知治世資生皆順正法工巧伎藝饒益群生。欲修凈業正因。當以資生助道。所以潭州黃老常打鐵以修行。居土龐公賣箍籬而養道。喻彌陀畫像為業。戴佛庵發燭資身。可謂一日不作一日不食矣

　　作福助緣

有凈業弟子。問蓮宗慈照導師云。弟子專修念佛三昧。可得用布施持戒供養作福不。師答曰。汝能專念彌陀。若不持戒則有毀犯罪。若不布施則長慳貪業。若不供養三寶則有慢業。若不恭敬一切則有輕人罪。是故毀犯即墮地獄。慳貪即墮餓鬼。我慢則常在惡道。輕人則世世貧賤。似此惡業障蔽。欲生凈土其可得乎。如此念佛之人。譬如旱田栽谷。欲望收成不可得也。故肇法師云。有為雖偽棄之則佛道難成。無為雖真執之則慧性不朗。汝今欲修念佛三昧。得生凈土速成佛果菩提者。須是專以念佛為正行。更以福德為兼修。晨夕常勤供養三寶。禮拜懺悔布施持戒。潔白三業增助凈緣。諸惡莫作眾善奉行。所修一切善根悉皆回向凈土。成就念佛功德速證菩提。可謂順水行船。更如櫓棹矣

　　去惡取善

凈土十門教誡云。修凈土人須是去惡取善。方得成就功德。若人雖念彌陀。嫉妒心盛名闇。尖刀臨終風力解身百骸疼痛。或言我能持戒他不能行。傲慢師僧輕毀一切。現生折福短壽勞病吐血而亡也。若念佛之人塵垢未凈。惡念起時須自檢點。或有慳貪心。嗔恨心癡愛心。蛆妒心欺誑心。吾我心貢高心。諂曲心邪見心。輕慢心能所心。及諸逆順境界隨染所生。一切不善之心。設或起時急須高聲念佛。斂念歸正勿令惡心相續。直下打并凈盡永不復生。所有深信心志誠心。發愿回向心慈悲心。謙下心平等心。方便心忍辱心。持戒心喜舍心。禪定心精進心。菩提心及一切善心。常當守護更要離非梵行。斷惡律儀。雞狗豬羊慎毋畜養。畋獵漁捕皆不應為。當知極樂國內諸上善人。良由舍棄惡緣循行善業。獲生凈土不退菩提。念佛之人當隨佛學。應以去惡取善為鑒誡焉。但能依此修持是為凈土正行。可謂無限野云風掃盡。一輪明月照天心

　　拔濟幽趣

釋子沙門在家菩薩。既修西方凈業。當運廣大慈悲。如法進修善隨佛教。明因識果鑒是別非。集出世間福智資糧。圓大丈夫等妙功德。是故釋尊再四教誡。我諸弟子隨所住處。當施法食濟諸法界。一切有情除彼饑渴。極苦化令同趣菩提。若不施食無慈悲心。非吾弟子是惡徒眾。經有明文。詳觀一切眾生不了自性。慳貪嫉妒嗔恨愚癡。于人天鬼畜之中地獄修羅之內。饑渴焦熬愁憂苦惱。冥冥長夜求出無期。以理推之無非宿生父母。如佛所說皆是累劫怨親。是以運觀音之慈悲。修普賢之行愿。誓同拔濟悉脫沉淪。有力者修齋設供。無力者咒食施生施食殊功廣大無量具足妙利。言莫能窮略舉數端。普告賢者。施心一發妙行全彰。具足三檀圓修六度利他自利自覺覺他善。集出世福智永作凈土資糧。廣植镃基圓成體用。乃至埋藏枯骨掩瘞暴尸。普為幽魂代伸懺悔。橋梁義井通濟往來。飲食錢財隨力惠施。每見貧窮凍餒痛切。悲憐至于孤老癃殘倍加慈念。常存利濟曲盡真慈。凡修一切善根盡愿眾生成佛以茲勝利回向西方。普冀有情同登覺岸。是以蕭梁武帝修水陸之儀。三藏不空有濟孤之法。可謂一雨周沙界群心永夜蘇

　　放諸生命

欲趣菩提慈心為本。凡修凈業濟物為先。觀夫飛禽走獸水族游鱗。或掛網羅或拘籠檻。穿腮反翼系足倒懸。將臨湯火之間。欲赴刀砧之上。憂悲恐懼變懾慞惶。望云漢以魂消。憶林泉而膽碎。雖知萬死猶冀一生。顧盻哀鳴以求救拔。所以弟子悲憐抽財贖命。開籠釋檻斷縛解懸。施水焚香合掌咒愿。法施事畢安詳放之。或縱陂池或赍林野。皆由佛道展演悲心。乃至上及人倫下沾螻蟻。但能救死無不放生。既乃放生自然長命。因茲勝利回向西方。普愿眾生同成佛道。所以長者活魚沙彌救蟻。鄭昌圖焚燒[(ㄇ@︿)/古]網。顗禪師建立生池。楊寶之療病雀。敏仲之投鰕蜆。元祖師有頌戒殺。滿禪師說戒放生。可謂殷勤為解丁香結。放出枝頭自在春

　　六度萬行齊修

六度者。布施持戒忍辱精進禪定智慧六波羅蜜也。若念佛人專修三昧。學出世間須達乎至善。要知六度萬行不出一心。于一心中一切法俱備。如浴大海已用諸河水也。如萬種香為丸。若燒一丸具足眾味。如人取寶獲如意珠王。一切眾寶出生無盡也。何以知其然。執持一句阿彌陀佛故得三昧。一念之中與理相應諸法現前。六度萬行皆悉具足。布施則心無染著。持戒則不起妄緣。忍辱則能所俱忘。精進則心無間斷。禪定則動靜俱寂。智慧則不立絲毫。乃一度之中出無量度。度度之內如帝網羅。但知一心本空自然萬行具足。是故八萬四千法門。八萬四千智慧。八萬四千功德。皆從一念念佛心中出生也。華嚴經賢首菩薩言。佛子于一切時中。善用其心則獲一切勝妙功德。可謂一性圓通一切性。一法遍含一切法

　　維摩大士示凈土八法

維摩詰經云。眾香世界菩薩問曰。菩薩成就幾法。于此世界行無瘡疣生于凈土。維摩詰言。菩薩成就八法。于此世界行無瘡疣生于凈土。何等為八。饒益眾生而不望報。代一切眾生受諸苦惱。所作功德盡以施之。等心眾生謙下無閡。于諸菩薩視之如佛。所未聞經聞之不疑。不與聲聞而相違背。不嫉彼供不高己利。而于其中調伏其心。常省己過不訟彼短。恒以一心求諸功德。是為八法行無瘡疣生于凈土

　　較明修行難易

娑婆濁境眾苦集而求道難成。凈土樂邦諸善聚而位登不退。稱名號者諸佛護念而往生。發菩提者彌陀光照而增進。菩薩羅漢與其同儔。水鳥樹林悉皆念佛。耳畔常聞妙法。心中頓絕貪嗔。快樂無窮壽量何極。一生彼土便獲阿惟。豈比人天道中。觸目多諸違順。權乘路上善根希有周圓。地前三賢尚未見道而失念。舍利六住猶遇惡緣而退心。所以法華會上退席者五千。寶積經中失道者猶眾。觀佛世尚爾。何今時不然。華嚴合論。問曰。如涅槃經云。聞常住二字尚七劫不墮地獄。華嚴經云。設聞如來名及與所說法。不生信解亦能成種。何故第六住心。及地前菩薩猶言有退。答曰。從凡入道勝解未成。未得謂得便生憍慢。不近勝友不敬賢良為怠慢故久處人天隨違順緣。惡念一起即成地獄。若一信不慢常求勝友。即無此失。何以故。權教中。第六住心地前三賢。總未見道所修行業皆是有為。凡有無明皆是折伏。有力即不退失。至八地中始入無功用行。是知三乘之士歷僧祇劫而功行無成。念佛之門于彈指頃而位階不退。是以生凈土者唯善無惡故。位無有退者決定成佛。故彌陀經云。極樂國土眾生生者。皆是阿鞞跋致是也。嗟乎初心信淺。非他力難以進修。我佛愿深但有緣悉皆攝受須信。余門學道如蟻子上于高山。凈土往生似風帆行于順水。彌陀接引直趣菩提。眾圣提攜高超三界。上品即登佛果。下生猶勝天宮。普信勿疑同修不退

　　天臺示凈土忻厭二行門

十疑論云。欲生凈土須具厭忻二行。一者厭離行。常觀此身膿血屎尿。惡露臭穢不凈。初觀世人。從情欲貪愛生。是種子不凈。二觀父母赤白和合。是受生不凈。三住母胎藏即是住處不凈。四在母胎時唯食母血。即是食啖不凈。五十月滿足從產門出。即是初生不凈。六內身膿血即是舉體不凈。七死后膖脹爛壞。即是究竟不凈。觀身既爾。觀人亦然。次觀娑婆穢境。眾苦共集生老病死。怨憎會苦愛別離苦。憂悲煩惱三涂八難。六趣輪回地水火風。無常敗壞貪嗔癡慢。遇境生心應當厭離。才生厭離凈土必成。二者忻樂行求生凈土。為欲救拔一切眾生苦故。是故希心起想樂緣西方凈國。百寶莊嚴金地瓊林。花池光彩神通自在。任意他方永絕死生更無煩惱。阿彌陀佛相好光明法門自悟。衣食自然諸快樂門故須忻樂

　　凈業道場

夫凈業者。無相無為之妙行。不染不滯之玄宗。道場者三世諸佛之住持。菩提正覺之閫域。豈名相數量之可測。非智識能所之述乎。得其旨也以誠敬為莊嚴。以行愿為軌則。所以維摩詰經中示道場之眾相。遠祖師法社有節度之敘文。是以解斯義者。入于實相境與智合。事與理并然。五分之法身。香炳千光之智慧燭。絕思絕慮謂之清凈齋修。曰敬曰嚴。謂之平等供養。行住坐臥不離道場舉動施為無非佛事。念念彌陀出世。心心菩薩放光。行行盡是西方。步步皆登寶所。無一法而非正法。舉一音而皆圓音。發一念則天龍護持。行一令則魔王喪膽。此則靈山一會儼然未散。是名真法供養如來。論功德則無量無邊。論果報則難思難議。以此祈福則何福不臻。以此度生則有生皆度。是名真實功德。是名凈業道場。今嗟末代有等癡人。不究自心不知佛理。執著外境為實。一向著相修行。這邊做幾會道場。那里點幾斤香燭。某處化多少人。懺戒幾時點若干個化緣。我是張導師傳宗。他是李師長徒弟。彼是普字號。伊是覺字宗。不思根本自何來。名競枝條無是處。更又胡言漢語動輒是此非他。妄解佛經密傳偽教。打口鼓子弄葛藤頭。爭我爭人論高論下。漏逗不少出丑甚多。不知羞恥故如斯。豈識慚惶胡恁么。將凈土一實之道。變雜劇場把。彌陀萬德之名。做山歌唱失卻祖師正眼鈍置蓮宗教門。達人暗地悲傷。識者觀時驚愕。更有敲鐃打鈸念真言。攙僧門之應副。咒水書符談禍福。狀師巫之所為。差遣諸天。追亡攝崇喝罵三寶。救病驅邪。百樣蹊蹺。萬般姹異。腳波波與他人作奴仆。忙急急不顧命趁門徒。讀誦時十錯九訛。禮念時七啰八唣。展開經打瞌睡收起經說家私聚頭磕腦弄精魂。作隊成群干打哄。不思因果不顧罪愆。借佛祖廣大法門。受人天禮拜供養。美則固美。善則未善。若是持佛戒在佛門。當學如來之道。誦佛經行佛行。方盡祖師之心未能入圣超凡。惟恐無德應供。如抹卓布不無穢污。于自身似磨刀石。未免消磨于本體。若能覺悟只好回頭。當初投佛持齋畢竟為甚么。事既不能救于生死。爭如自退省修持。專念彌陀勤求懺悔。近智人參尋佛理。向靜處體究心王頓令業海息波濤。顯出驪珠照天地。圓成自己利益他人。若遇應供道場慎勿放逸輕慢。依節度以無違。遵齋經而奉法。現前即得念佛三昧。秖此是個安樂法門。上可以報答四恩。下可以拔濟三有。實不枉為佛子。亦免辜負己靈信。愿相資行解均備。如斯行履。即現在之彌陀。自此修持真人天之眼目。是大緣也。豈小補哉。會么青山高處見天闊。白藕開時聞水香

　　自行化他

佛言。自未得度先欲度人者。菩薩發心自覺已圓復覺他者。如來應世故。我蓮宗祖師。創立念佛一門。行解相應自利利人。化物有方誨人存理。稱曰導師。專以念佛三昧示導于人。普令超出世間也。是故教傳天下人皆仰焉。今之為師者不達其道局于名相。多集徒眾不修實行。空有人師之名。無法可師于人。欲人恭敬尊重。無德受人恭敬。誠可恥也。經云。凡欲度人者。先須求自度。維摩云。自疾不能救云何救他疾。又地獄報應經云。自不清凈教人清凈無有是處。智度論云。譬如二人各有親屬為水所溺。一人情急直入水。救為無方便彼此俱沒。一人有其方便。往取船筏乘之救接。悉皆度脫水溺之難。是故為人師者。有度人之心。無度人之智。何得端然拱手。空腹高心不肯親近明師。惟知倨傲受人禮拜恭敬供養。因貪虛譽實種禍基。譬如凡夫妄號帝王自取誅滅。即前之所謂無方便而救人也。豈何妄為哉。大凡為人之師欲度弟子。要當觀照從上佛祖修行之因地。得道之源流。傳宗之正印。念佛之法門一一考究。明白自信自行。一一修持一一成就。既自利己然后利人。是乘彌陀之大愿力船。救接苦海中之沉溺也。彼此利濟不亦宜乎。是謂以先覺覺后覺也。自信此法門。亦教人信此法門。自行此道。亦教人行此道。自愿往生凈土。亦教人發愿往生凈土。自見本性彌陀。亦教人見本性彌陀。如此用心。豈不是行菩薩之行也。師徒弟子各稟正因同行正道。展轉化度盡未來際。一切眾生俱悟佛乘同出生死。其功德力。豈易量哉。以此為人之師。亦何慊焉。其或不然。迷悟兩途正邪異報。可謂金毛窟里生獅子。野狐巖下出狐貍

　　以事檢心

永明壽禪師自行錄云。欽惟古圣罔伐己能緬想。前賢靡彰自德。然釋典有先自行化他之教。儒宗標內舉不避親之。文師常示徒云。因觀弘明集中。先德有檢覆三業門云。夫克責之情猶昧。審的之旨未彰。故以事檢校心。凡所修習既知不及彌增悚恧。何謂檢校。檢我此身。從旦至中。從中至暮。從暮至夜。從夜至曉。乃至一時一刻一念一頃。有幾心幾行幾善幾惡。幾心欲摧伏煩惱。幾心欲降伏魔怨。幾心念三寶四諦。幾心悟苦空無常。幾心念報父母恩慈。幾心愿代眾生受苦。幾心發念菩薩道業。幾心欲布施持戒。幾心欲忍辱精進。幾心欲禪定顯慧。幾心欲慈濟五道。幾心欲勸勵行所難行。幾心欲超求辦所難辦。幾心欲忍苦建立佛法。幾心欲作佛化度群生。上已檢心。次復檢口。如上時刻。從旦已來已得演說。幾句深義已得批讀。幾許經典已得理誦。幾許文字已得。幾回嘆佛功德已得。幾回回向發愿。次復檢身。如上時刻已得。幾回屈身禮佛。幾拜已得。幾回屈身禮法禮僧已得。幾回執勞掃塔涂地已得。幾回燒香散花然燈已得。幾回掃除塵垢正列供具已得。幾回懸幡表剎合掌供養已得。幾回繞佛恭敬十百千匝。如是檢察會理甚少違道。極多白凈之業。才不足言煩惱重障。森然滿目闇礙轉積。解脫何由。如上檢察自救無功。何有時閑議人善惡。故須三業自相訓責。知我所作幾善幾惡。是以若不自先檢責。何以化導群機。故菩薩為度眾生。故先自修行。所以凈名經云。資財無量攝諸貧民。奉戒清凈攝諸毀禁。以忍調行攝諸恚怒。以大精進攝諸懈怠。一心禪定攝諸亂意。以決定慧攝諸無智。又經云。自持戒勸他持戒。自坐禪勸他坐禪。大智度論云。本師釋迦牟尼佛。不舍穿針之福。祖師龍樹菩薩釋云。如百歲翁作舞。何以故。為教兒孫故。況未居究竟位全是自利門。從十信初心歷十住十行十回向十地。直至等覺佛前普賢。位猶是自利。利他門者登妙覺位。至佛后普賢方是利他之行因。師自說編紀二三。既對治之行可觀。則攝化之門弗墜。乘戒兼急權實雙行。體用相收理事無礙。今引萬善同歸集后偈。以顯圓修。頌曰

　菩提無發而發　　佛道無求故求
　妙用無行而行　　真智無作而作
　興悲悟其同體　　行慈深入無緣
　無所舍而行檀　　無所持而具戒
　修進了無所起　　習忍達無所傷
　般若悟境無生　　禪定知心無住
　鑒無身而具相　　證無說而談詮
　建立水月道場　　莊嚴性空世界
　羅列幻化供具　　供養心王如來
　懺悔罪性本空　　勸請法身常住
　回向了無所得　　隨喜福等真如
　贊嘆彼我虛玄　　發愿能行平等
　禮拜影現法會　　行道步躡真空
　焚香妙達無為　　誦念深通實相
　散花顯諸無著　　彈指以表去塵
　施為谷響度門　　修習空花萬行
　深入緣生法性　　常游如幻法門
　誓斷無染塵勞　　愿生唯心凈土
　履踐實際理地　　出入無礙觀門
　降伏鏡像魔軍　　大作夢中佛事
　廣度如化含識　　同證寂滅菩提　

廬山蓮宗寶鑒念佛正行卷第六(終)

廬山蓮宗寶鑒念佛正愿卷第七(七章)

　　念佛正愿說

理由智導行由愿興。行愿得均理智兼備。理智兼備則心心念念總是彌陀。剎剎塵塵皆為凈土。自非大愿行力。曷能臻此哉。欲人人證此三昧者。要在信愿深其根本也。夫愿者樂也欲也。欲生西方凈土樂見阿彌陀佛。故發此愿。是以憑大愿力直要到彼也。所以慈照云。時時發愿樂慕往生。日日禱祈勿令退失。如無愿心則善根沉沒。華嚴經云。不發大愿是為魔事。所以普賢廣無邊愿海。彌陀有六八愿門。是知十方諸佛上古先賢。皆因愿力而得成就菩提。不興愿樂之心不成愿樂之行。故云法門廣大無愿不成。是以佛隨人之心滿人之愿。何況專修念佛愿生凈土。安得不遂心滿愿哉。懺云。愿我不退菩提心。愿我決定生安養。愿我速見彌陀佛。愿我盡生無別念。唯心凈土獨相隨。又阿彌陀經云。若有信者應當發愿愿生彼國。又懺云。眾生無邊誓愿度。煩惱無盡誓愿斷。法門無量誓愿學。佛道無上誓愿成。此則謂之四弘誓愿。故我慈照集懺恐人著事迷理。乃云自性眾生誓愿度。自性煩惱誓愿斷。自性法門誓愿學。自性佛道誓愿成。此四句直明真理。欲令一切人于自性中度了。一切妄念眾生。所謂邪迷雜想貪癡嫉妒。嗔恚惡毒等心故。令發大誓愿自性自度也。又于自性中斷除一切煩惱。所謂塵勞業識邪思惡念。猶如浮云障覆自性。光明不現。故令發大誓愿。自斷除之永不令起。又于自性中修學一切法門。所謂念佛三昧悲智行愿無量法門。故令發大誓愿自悟自修。常無退失直至菩提。不以得少為足。又于自性中自信有佛發大誓愿。常自觀照自愿成佛菩提。此乃慈照老婆心切明明。與后人開了一個門戶。只要爾諸人自信自肯。從這裹入頭悟自性彌陀。達唯心凈土入諸佛境界。成就無上菩提。嗟乎世之善人不知此意。向外別求。何異持神珠而巡乞也。可不惑乎。普愿見聞遞相勸策。同興正念早上玄途。覺前前非明后后位。立大志氣。奮大勇猛。發大誓愿。誓度無邊眾生。誓斷無盡煩惱。誓學無量法門。誓愿往生西方極樂世界。見阿彌陀佛。誓同一切善人。圓成無上佛道。可謂不得春風花不開。花榮須感春風力

　　勸發大愿

慈照云。有行無愿其行必孤。有愿無行其愿必虛。無行無愿空住閻浮。有行有愿直入無為。此乃佛祖修凈業之根本也。備觀今時信人歸投佛會。或為病苦而發心。或為報親而舉意。或為保扶家宅。或為怖罪持齋。雖有信心而無行愿。雖云念佛不達本根。凡修善緣皆為了還心愿。罕有為自己生死。發愿念佛求生凈土者。往往香燭道場祝愿回向之辭。皆是表獻神明消災延壽而已。故與經懺本意相違。不合諸佛本愿。縱使一生修誦。不明理趣錯用工夫。是謂終日數他寶自無半錢分也。臨終所以不得往生凈土者。蓋無行愿故也。又有一等癡人。投佛受戒乃于三寶前。焚香誓愿云。我若破戒甘當惡病纏身永墮地獄。或言左眼出血右眼出膿。自肯自甘類官司之執結。多見有口無心破齋犯戒。自愿受報痛苦奚堪。甘心墮落之門。自取喪身之兆。殊不知佛祖興慈運悲。何嘗教人如此皆是邪師過謬錯。將罰咒以為發愿耳。何惑之甚哉。予嘗憫念勸令同發正愿。求生凈土愿同作佛。彼則曰我是凡夫。豈敢望生凈土要作佛耶。我有此心。又成妄想。予應之曰。不然善知識佛是覺也。凈土是心也。此心誰不有之覺即佛也。迷則眾生也。世人背覺合塵輪回三界四生六道善惡業緣受報好丑。皆因妄認四大。為我身六塵為實有。隨他幻境日夜流轉。未嘗暫省回光。從生至老惟憂家緣。不辦財不稱心。愈多愈求愈貪不足。雖曰積善奉佛禮拜作福燒香。只愿富貴榮華長生不死。才做些小好事。便有伏愿數般要保。谷米盈倉蠶絲倍萬。子孫光顯牛馬孳生。才有一不如意便怨佛不保全。日日財喜增添始道天龍感應。如此貪謀正是妄想自不知覺。卻言念佛求生凈土之說作妄想者。豈不大顛倒乎。凡曰作福盡屬有為。蓋世間有漏之因。非出世無為之道修行。佛子宜善思惟。今日有緣得逢佛法。當須究本莫競枝條。一念回光修出世法。愿舍娑婆愿生凈土。亦如久客在于他鄉。思欲歸于故里也。此愿生凈土。愿作佛之心。豈可比同凡夫妄想哉。豈不見懺中云。愿我臨欲命終時盡除一切諸障礙。面見彼佛阿彌陀。即得往生安樂剎者是也。可謂一朝踏著來時路。始覺從前錯用心

　　慈照宗主示念佛人發愿偈并序

彌陀節要云。念佛之人最急一事不善相應。何以故。雖云持戒念佛。不曾發心愿生凈土。皆是埋頭過日自失善利。大凡念佛。先要發心。欲超生死往生凈土。須以大愿自為主意常須念佛。早晚專心禮拜彌陀。如朝帝主兩不失時。日近日親心口與佛相應。去佛不遠。口念心想心愿見佛。發深重愿決信無疑。日久歲深工夫純熟自然三昧成就。臨命終時彌陀接引凈土現前。更愿現生之內常遇善知識。不值邪見師。無惑我心不生懈怠。若也如此念佛深信發愿是信行愿三不虧也。臨終見佛。即非外來。盡是唯心顯現。猶如種子。在地逢春發生。豈是外來皆從地出也。今之修行亦爾。念佛信愿納在八識心地。臨終發現凈土彌陀。即非外來皆從自心出也。偈云

　萬法從心生　　萬法從心滅
　我佛大沙門　　常作如是說
　持戒無信愿　　不得生凈土
　唯得人天福　　福盡受輪回
　展轉難脫離　　看經無慧眼
　不識佛深意　　后世得聰明
　亂心難出離　　不如念佛好
　現世無名利　　行坐不多羅
　則是阿彌陀　　發愿持戒力
　回向生樂國　　正是合行持
　千中不失一　　釋迦金口說
　彌陀親攝授　　諸佛皆護念
　諸天善護持　　見此念佛人
　與佛不相遠　　應當坐道場
　轉于大法輪　　普度無邊眾
　譬如貧家女　　腹孕轉輪王
　諸天常愛護　　貧女自不知
　腹中有貴子　　今此念佛人
　其意亦如是　　憶佛常念佛
　不久當成佛　　諸佛善護持
　其人自不知　　我當生凈土
　卻要來后世　　再得生人中
　譬如貧人家　　地內有伏藏
　藏神常守護　　不令其有失
　貧人自不知　　家內有寶藏
　逐日趁客作　　求衣食自濟
　今此念佛人　　其意亦如是
　不知念佛人　　具足如來藏
　自說我無分　　返要生人中
　譬如病人家　　自有真妙藥
　不知妙藥性　　不能自治病
　每日床枕邊　　痛苦受無量
　今此念佛人　　其意亦如是
　不知念佛心　　能滅貪嗔病
　能為大醫王　　能為大寶藏
　利濟一切人　　能為大法王
　覆護一切眾　　將為是凡夫
　不得生凈土　　且自持齋戒
　后世愿為人　　展轉更修行
　方可生彼國　　多見修行人
　常作如是說　　不稱彌陀愿
　不合凈土經　　邪見障覆心
　畢竟難出離　　非是他人障
　皆是自障心　　今世不得生
　一蹉是百蹉　　勸汝修行人
　信我如來說　　佛無不實語
　豈是虛誑言　　但當自精勤
　一心求凈土　　因風吹于火
　用力不消多　　幸有念佛心
　回愿超三界　　逢寶不取寶
　遇食受饑寒　　咄哉大丈夫
　不見真實意　　我今略勸贊
　展轉傳與人　　代我廣流通
　作于如來使　　真是諸佛子
　真名報佛恩　　普愿如說行
　同生極樂國　

　　求生凈土要在發愿

智度論第八卷問曰。諸菩薩行業清凈自得勝報。何必要立誓愿然后得之。且如田家得谷。豈復待愿耶。答曰。作福無愿無所標立。愿為導御能有所成。如佛所說。若人修少福少戒。不知解脫正因。聞說人天之樂心常愿樂。命終之后各生其中。此皆愿力所致。菩薩求生凈土在乎志愿堅強。然后得之。以此故知。因彼愿力得受勝果。古德云。佛果夐絕登之則有階法。云峻極屆之則有漸大心。初發玄德照于來生。弘誓才興妙愿遍于空界。一念興志。即塵劫之瑞華。半刻虔躬乃大千之甘露。大莊嚴論云。佛國大事獨行功德不能成就。要須愿力資助引而成之。以愿力故福德增長。不失不壞當生佛土隨愿見佛。華嚴經云。是人臨命終時最后剎那。一切諸根悉皆散壞。一切親屬悉皆舍離。一切威勢悉皆退失。乃至象馬車乘珍寶伏藏。如是一切無復相隨。唯此愿王不相舍離。于一切時引導。其前一剎那中。即得往生極樂世界

　　善導和尚修行發愿儀

修凈土入觀。及睡時應發此愿。若坐若立一心合掌。正面西向十聲阿彌陀佛。觀世音大勢至清凈大海眾菩薩。竟發愿云。弟子現是生死凡夫。罪障深重輪回六道苦不可言。今遇知識得聞彌陀名號本愿功德。一心稱念求愿往生。愿佛慈悲不舍哀憐攝受。弟子(某甲)不識佛身相好光明。愿佛示現令我得見及見觀音勢至諸菩薩等。彼世界中清凈莊嚴光明妙相等。令我了了得見。發此愿已一心正念即隨意入觀。或臨臥發愿而睡。或有正發愿時即得見之。或睡時得見。但辦專志自然圓滿所愿

　　白侍郎發愿求生凈土文

記曰。我本師釋迦如來說言。從是西方過十萬億佛土。有世界號極樂。以無八苦四惡道故也。其國號凈土。以無三毒五濁故也。其佛號阿彌陀。以壽無量愿無量。功德相好光明無量故也。諦觀此娑婆世界。眾生無賢愚無貴賤無幼艾。有起心歸佛者。舉手合掌心向西方。有怖厄苦惱開口發聲。必先念阿彌陀佛。又范金合土刻石繡紋。乃至印水聚沙童子戲者。莫不率以阿彌陀為上首。不知其然而然。由是而觀是彼如來。有大誓愿于此眾生。眾生有大因緣于彼國土明矣。不然則南北東西。過去現在未來佛甚多矣。何獨如是哉。何獨如是哉。唐中大夫太子少傅白居易。當衰暮之歲中風痹之疾。乃舍俸錢命工人。杜敬宗按阿彌陀無量壽二經。畫西方世界一部。高九尺廣丈有三尺。阿彌陀佛坐中央。觀音勢至二大士侍左右。人天瞻仰眷屬圍繞。樓臺伎樂水樹花鳥。七寶嚴飾五彩彰施。爛爛煌煌功德成就。弟子居易。焚香稽首跪于佛前。起慈悲心發弘誓愿。愿此功德回施一切眾生。一切眾生有如我老者。如我病者。愿離苦得樂斷惡修善。不越南部便睹西方。白毫大光應念來感。青蓮上品隨愿往生。從現在身盡未來際。常得親近而供養也。欲重宣此義。而說贊曰。極樂世界清凈土。無諸惡道及眾苦。愿如我身老病者。同生無量壽佛所

　　憑濟川施經發凈土愿文

其略曰。予之施經一事而具二施。何故以財贖經。是謂財施。以經傳法。是謂法施。按佛所說。財施后世當得天上人間福德之報。法施當得世智辯聰。蓋世之報當知此二報者。皆是輪回之因苦報之本。我今發愿。愿回此二報。臨命終時。莊嚴往生西方極樂世界。蓮華為胎托質于中。見佛聞法悟無生忍。登不退階入菩薩位。還來十方界內五濁世中。普見其身而作佛事。以今日財法二施之因。如觀世音菩薩具大慈悲。游歷五道隨類化形。說諸妙法開發未悟。永離苦道令得智慧。普與眾生悉得成佛。乃予施經之愿也

右出舍經碑憑察院施經。不求人天路上富貴聰明。而以此功德悉回向凈土愿見彌陀。可謂智識高明深達佛理大乘人也。嗟見蓮社人終日念佛而求后世福報。豈不謬哉。予愿一切人同生凈土。故舉憑察院施經發愿文。與諸人作樣子凡有修福念佛。乃至一毫之善悉皆發愿回向西方。有所歸趣。臨終定生凈土也

廬山蓮宗寶鑒念佛正愿卷第七(終)

廬山蓮宗寶鑒念佛往生正訣卷第八(一十二章)

　　念佛往生正訣說

凈土之道往生一門。具載群經明如杲日。實修行者入道之方。乃念佛人棲神之所。無念之念念。即念于阿彌。無生之生生。則生于凈土。是故深行菩薩歷代師模。名卿巨儒庶民氏女。篤信斯道結誓進修者不可勝計。其意何哉。必欲生凈土見阿彌。而后已須知佛本無身亦無。其土皆眾生心凈所由致感也。經不云乎。是心作佛是心是佛。諸佛正遍知海從心想生。故天臺大師釋之曰。佛本是無心凈故有。良以眾生心凈則法體現前。眾生心染則苦道流轉。此乃理之常也。又何疑乎。以圓實教所談唯心本具者。若此若彼若染若凈。皆不越吾心之一念也。夫心者造罪之源成佛之本。所謂介爾有心三千具足。然而三千諸法既具十界十如。三種世間互具而顯。則安養國土舍此何求。非但凈土唯心。蓋地獄亦唯心矣。又云。阿鼻依正全趣極圣之自心。身土毗盧不逾下凡之一念。才起悟迷之見便入邪流。不分染凈之殊方歸正道刀山劍樹總是空華。寶渚金蓮皆成夢事。如斯受用始了真修脫。或未然宜依權。漸而加修進深信阿彌陀佛。即我本性貴在禮誦懺念之間。行住坐臥之處。照于三觀契乎一心。全智發境全境是心。故知佛正佛依皆是心。具心造信哉。凈土彌陀昭昭然。影現于心目之間。譬如磨銅成鏡必假施功。直使塵垢凈盡無余。則本體圓明自然顯現。一切色像俱無隱焉。當知鏡中之像。若謂是有不可承而攬之。若謂是無則色像歷然可見。所謂有不定有。無不定無。有無雙遣任運是中。大矣哉。不思議境。唯心妙觀之道也。欲證斯道必明于因。當知因該果海。果徹因源。原始要終不離一念。從因至果只在初心。茍能于此善修如是之因。至于臨終必獲如是之果。是知專心念佛為因。往生凈土為果。始從聞信信以修持。積凈業之工夫。得功緣之成滿。時節既至大理。昭然視死如歸。豈不慶快。故茲直示往生正訣。明指到家路頭。此時自信不疑。他日出門不誤。如此則安養國土何患不生。自性彌陀決然可見。與夫列圣群賢同成凈行。歷位至極者實惟斯道矣

　　父母臨終往生凈土

諦信凈土發心凈佛者。蓮池下種時也。一心念佛眾善莊嚴者。蓮華出水時也。念佛功成凈土緣熟。華開見佛時也。佛子事佛固先事親。拳拳孝念不舍。須臾順父母之情懷。察父母之顏色。才乖攝養力為調和。又當念風燭不停須防往生時至。預以父母平生所修一切善緣好事及眾人助修功德。聚為一疏。時時對父母讀之。要令父母心生歡喜。又當勸令坐臥西向不忘凈土。又當東向說彌陀像。勸令一心念佛。焚香鳴磐躬率眾人同聲和之。常使佛聲相續不絕。無以世情悲戀恐失正念。臨舍報時猶當用意。自然諸圣來迎往生凈土。寶蓮花中決定成佛。孝子侍養父母正在此時不宜懈怠。此孝子事親臨終之大事也。以此為孝。其孝至矣。又況從古以來念佛往生西方者非一。略舉數條以為念佛者鑒。所以烏長國主睹眾圣以來迎。隋文皇后乘異香而西邁。姚行婆請佛相待。宋世子侍母同歸。可謂一超直入如來地矣

　　臨終三疑

慈照宗主凈土十門告誡云。念佛人臨終三疑不生凈土。一者疑。我生來作業極重。修行日淺恐不得生。二者疑。我欠人債負。或有心愿未了。及貪嗔癡未息。恐不得生。三者疑。我雖念彌陀臨命終時恐佛不來迎接。有此三疑。因疑成障。失其正念不得往生。故念佛之人切要諦信佛經明旨勿生疑心。經云。念阿彌陀佛一聲。滅八十億劫生死重罪。上至一心不亂下至十念成功。接向九蓮令辭五濁。茍能心心不昧念念無差。則疑情永斷決定往生。可謂十萬億程彈指到。絲毫擬議隔千山

　　臨終四關

四關者。慈照宗主凈土十門告誡云。凡夫雖有信心念佛。緣為宿業障重合墮地獄。乘佛力故。于床枕間將輕換重。若也因病苦故悔悟身心當生凈土也。無智之人不了此事。卻言。我今念佛又有病苦。反謗彌陀。因此一念惡心徑入地獄。此是一關也。二者雖則持戒念佛。緣為口談凈土意戀娑婆。不求出世善根。為愛家緣長旺以致臨終。遭病怕死貪生。信受童兒呼神喚鬼。燒錢化馬殺戮眾生。緣此心邪無佛攝護。因茲流浪墮落三涂。是二關也。三者或因服藥須用酒腥。或被親情遞相逼勸。此人無決定信喪失善根。臨終追赴王前任王判斷。是為第三關也。四者臨終之際思惟活業。系綴資財愛戀眷屬。心放不下失卻正念。故于家舍墮鬼趣中。已為禍崇。或為慳犬。或作蛇身守護家庭宛如在日。是為四關也。是以楊提刑言。愛不重不生娑婆。念不一不生凈土。誠哉是言。凡修凈土者。要當酌實蠲浮思。專想寂念念彌陀。全身放下但能堅此一念。便可碎彼四關。則凈土蓮臺的非遙矣。可謂一句彌陀無別念。不勞彈指到西方

　　臨終決疑撮要

凡修念佛之人欲生凈土。每念世間一切無常。成必有壞生必有死。若不親聞佛法。則舍身受身輪轉三界。四生六道無解脫期。我今有緣得聞正法。得修凈業唯佛為念。舍此報身當生凈土。入彼蓮胎受諸快樂。永脫生死不退菩提。此乃大丈夫平生之能事也。才有疾病正要向前。坦蕩身心莫生疑慮。直須西向正坐專想。阿彌陀佛與觀世音大勢至菩薩。及無數化佛現在其前。一心稱念南無阿彌陀佛聲聲不絕。于諸世間一切事務。不得思念不得貪戀。若或心念起來但要急稱佛號。于念念中除滅罪障。若病人昏困不能自念。則看病人當方便警策勸而諭之。如此用心助令命盡。只此一念決定往生凈土。命若未盡自得安寧。慎勿妄起留戀世間之心。當存自存當死須死。但辦往生何須疑慮。若解此理如脫弊服以著上衣。一舍凡身便登佛地。奇哉偉哉至矣盡矣。或聞天樂異香。或見金蓮寶座。此乃圣境現前。慎勿疑為魔事。經云。修凈業者托佛愿力。觀佛寶相為境故。如人近附帝王誰敢干犯況。阿彌陀佛有大慈悲力。有大誓愿力。有大智慧力。有大三昧力有大威神力。有大摧邪力。有大降魔力。有天眼遠見力。有天耳遙聞力。有他心徹鑒力。有光明遍照攝取眾生力。有如是等不可思議無量最勝功德之力。豈不能護持修行念佛之人。至臨終時令無魔障生凈土哉。可謂粉骨碎身未足酬。一句了然超百億

　　僧濟臨終注想西方

廬山尊者弟子僧濟臨終之際。尊者遺燭一枝曰。汝可運想西方。濟執燭注想金容攝心無亂。復請僧眾誦十六觀經。五更濟以燭授同袍遂假寐。及寤曰。吾夢見阿彌陀佛垂手接引吾當去矣。言訖右脅而逝。此非戒定慧之所熏修。而豈能溫容軟語于生死岸頭耶。可謂得路便行無掛礙。等閑抹過死生關

　　善導和尚臨終往生正念文

知歸子問曰。世事之大莫越生死。一息不來便屬后世。一念差錯便墮輪回。小子累蒙開誨。念佛往生之法其理甚明。又恐病來死至之時。心識散亂仍慮他人。惑動正念忘失凈因。伏望重示歸徑之方。俾脫沉淪之苦。師曰。善哉問也。凡一切人命終欲生凈土。須是不得怕死。常念此身多苦不凈惡業種種交纏。若得舍此穢身。超生凈土受無量快樂。解脫生死苦趣乃是稱意之事。如脫弊衣得換珍服。但當放下身心莫生戀著。凡遇有病之時。便念無常一心待死。叮囑家人及看病人。往來問候人凡來我前。為我念佛不得說眼前閑雜之話。家中長短之事。亦不須軟語安慰祝愿安樂。此皆虛花無益之語。若病重將終之際。親屬不得垂淚哭泣。及發嗟嘆懊惱之聲。惑亂心神失其正念。但一時同聲念佛。待氣盡了方可哀泣。才有絲毫戀世間心。便成掛礙不得解脫。若得明曉凈土之人。頻來策勵極為大幸。若依此者決定超生即無疑也。又問曰。求醫服藥還可用不。答曰。求醫服藥初不相妨。然藥者只能醫病不能醫命。命若盡時藥豈奈何。若殺物命為藥。以求身安此則不可。余多見世人。因病持齋方獲小愈。復為醫者以酒食血肉佐藥。其病復作信知佛力可救酒肉無益也。又問曰。求神祈福如何。答曰。人命長短生時已定何假鬼神延之耶。若迷惑信邪殺害眾生。祭祀神鬼但增罪業反損壽矣。大命若盡小鬼奈何。空慞自惶俱無所濟切宜謹之。當以此文帖向目前。時時見之免致臨危忘失。又問曰。平生未曾念佛人還用得不。答曰。此法僧人俗人未念佛人用之。皆得往生決無疑也。余多見世人。于平常念佛禮贊發愿。求生西方甚是勤拳。及至臨病卻又怕死。都不說著往生解脫之事。直待氣消命盡識投冥界。方始十念鳴鐘。恰如賊去關門濟何事也。死門事大。須是自家著力始。若一念若得差錯歷劫受苦。誰人相代。思之思之。若無事時當以此法精進受持。是為臨終大事。可謂一條蕩蕩西方路徑。直歸家莫問津

　　化佛來迎

宗鏡錄或問曰。心外無佛見佛是心。云何教中說有化佛來迎生諸凈土。答曰。法身真佛本無生滅。從真起化接引迷根。以化即真真應一際。即不來不去隨應物心。又化體即真說無來去。從真流化現有往還。即不來相而來。不見相而見也。不來而來似月之頓呈。不見而見猶行云之忽現。問如上所說。真體即湛然不動。化相即不來而來。正是心外有他佛來迎。云何證自心是佛。答曰此乃是如來本愿功德力故。令彼有緣眾生專心想念。能令自心見佛來迎。不是諸佛實遺化身而來迎接。但是有緣時機正合。能令自心見佛來迎。則佛身湛然常寂無去無來。眾生識心托佛本愿力。一念變化有去有來。如鏡面像似夢施為。鏡中之形非內非外。夢中之事不有不無。但是心生非關佛化真。信修行之士端的是要生西方極樂世界。專意一念持一句阿彌陀佛。只此一念是我本師。只此一念即是化佛。只此一念是破地獄之猛將。只此一念是斬群邪之寶劍。只此一念是開黑暗之明燈。只此一念是度苦海之大船。只此一念。是脫生死之良方。只此一念是出三界之徑路。只此一念是本性彌陀。只此一念達唯心凈土。但只要記得這一句。阿彌陀佛在念莫教失落。念念常現前。念念不離心。無事也如是念。有事也如是念。安樂也如是念。病苦也如是念。生也如是念。死也如是念。如是一念分明不昧。又何必問人覓歸程乎。可謂行船盡在把梢人。達者同游涅槃路

　　賢首菩薩臨終贊念佛偈

　又放光明名見佛　　此光覺悟將終者
　令隨憶念見如來　　命終得生其凈國
　見有臨終勸念佛　　及示尊像令瞻仰
　俾于佛所深歸信　　是故得成此光明　

天竺慈云式懺主云。前四句贊佛放光。見其光者名為見佛。能令臨命終時凈土往生。后四句贊佛修此光明之因。其因者秖是勸臨終人念佛。并示其佛像。令彼見已生信故。成佛時得此光明。今以偈普勸信受。凡遇眷屬及一切人臨命終時。先于床前安置此像。令彼眼見及勸令念佛。若痛苦所逼。或先無信心不肯念者。亦須種種方便勸令稱佛。下至十念得滅重罪生佛凈土。此一利益不可思議。若勸得一人生凈土。縱自不修行亦合得生凈土。況當來成佛能放光明。照一切眾生臨終見佛也。多見世人為恩愛故。聚頭哭泣不思救度。是名惡知識也。苦哉苦哉。恩愛所索。墮落惡道無解脫期。雖慈親孝子亦不奈何。以此思之。可不勉哉。可謂普愿沉溺諸眾生速往無量光佛剎

　　情想多少論報高下

首楞嚴經云。佛告阿難。一切世間生死相續。生從順習死從變流。臨命終時未舍暖觸。一生善惡俱時頓現。純想即飛必生天上。若飛心中兼福兼慧。及與凈愿自然心開。見十方佛一切凈土隨愿往生。情少想多輕舉非遠即為飛仙。情想均等不飛不墜生于人間。想明斯聰情幽斯鈍。情多想少流入橫生。重為毛群輕為羽族。七情三想沉下水輪生于火際。受氣猛火身為餓鬼常被焚燒。水能害己無食無飲。經百千劫。九情一想下洞火輪輕生有間重生無間。二種地獄純情即沉入阿鼻獄。若沉心中有謗大乘毀佛禁戒。誑妄說法虛貪信施濫膺恭敬。五逆十重更生十方阿鼻地獄

　　命終善惡感報優劣

守護國界主經云。佛言。若人命終之時預知時至。正念分明洗浴著衣吉祥而逝。光明照身見佛相好。眾善俱現。定知此人決定往生凈土。若人念佛持戒無精進心。命終亦無善相亦無惡相。地府不收安養不攝。如睡眠去此人疑情未斷。生于疑城五百歲受樂。再修信愿方歸凈土。若人起憐憫心正念現前。于財寶妻子心無愛戀。眼色清凈仰面含笑。想念天宮當來迎我。耳聞天樂眼見天童。舍此報身定生天界。若人生柔軟心起福德心。身無病難憶念父母妻子。于善于惡心不錯亂。其心正直遺囑家財。辭別而去。定生人界。若人于己眷屬惡眼瞻視。舉手捫空便利不覺。身常臭穢兩目紅赤。仆面而臥踡身左脅百節酸疼。或見惡相口不能言。呻吟叫喚冤債現前心識散亂狂惑顛倒。遍體如冰。手捻死拳身硬如石。此人命終定入地獄。若人好舐其唇身熱如火常患饑渴。好說飲食張口不合。貪戀財寶命卒難斷。開眼而去。此人定入餓鬼。若人身染重病如在云霧心神昏散。怕聞佛名多愛食啖血肉之味。不受勸化愛戀妻兒。踡手足指遍身流汗。出粗澀聲口中咀沫。此相現凈定入畜生

　　臨終十事不克念佛勉勸預修

凡夫業重處處貪生。若不預辦工夫臨終不克念佛。天臺十疑論云。臨終念佛名最后心。其心猛利。一念佛名即生凈土。蓋垂死時其心猛健決定故。勝百歲行力也。或問曰。臨終念佛即得往生。何假預修勝業。答曰。人生壽夭難測短長。或即病困昏迷。或即非時奄逝。既闕生前之善。難逃后世之殃。須預作于善緣。是恐防于斯咎。十種命終不克念佛。一者善友未必相逢。二者或疾苦纏身神昏性亂。三者偏風失語不得稱名。四者狂亂失心注想難克。五者或逢水火不暇志誠。六者輒遇虎狼驚惶倉卒。七者臨時惡友破壞道心。八者飽食過多昏迷致命。九者軍仵斗戰忽爾身亡。十者或墜高巖傷中身命。故知臨終難保吉兇。須是預先修習。可謂閑時做下急時用。免得臨期手腳忙

廬山蓮宗寶鑒念佛往生正訣卷第八(終)

廬山蓮宗寶鑒念佛正報卷第九

　　念佛正報說

因修白業果感凈方。化佛引上金臺圣賢迎歸樂國。高超三界迥出四流。業盡塵消亡情絕慮。質托蓮苞之內神游寶界之中。面奉阿彌陀佛為本師。得見觀音勢至為親友。清凈海眾大會寶池。九品勝流各說本行。五香拂體三德嚴身。暫扇微風聆眾音之演法。繽紛花雨睹焰網之舒光。縹緲云霞近浮神足輕。盈衣裓盛接妙華。晨謁慈顏得法印而還國。暮游金剎聽玉偈以逍遙。瑞蓮初綻為遣殘殃。新學化生行成不退。豈惟近忘粗苦抑亦佛果非遙。戲玩瓊林灌沐德水百寶之樓閣華麗七重之行樹森嚴。景序長春地平如掌。衣食隨念而至。天樂不鼓自鳴受用。出于自然快樂。實非人世諸天萬億倍不可比論。諸佛恒河沙悉皆稱贊。身具光明妙相跡踐圣道香階。壽命難量悲愿無盡。舍兩重生死既非果趣之身。獲本際常光離去來之相。緣強德勝皆由念佛心生。福備壽長盡是凈因感報。故知佛有攝生之愿。生有感佛之因。如是勝緣起于信愿。以斯妙果成就正依。或禪誦七寶池邊。或經行黃金地上。飽禪悅法喜珍味。掛慈悲喜舍天衣。功德資神增加悲智。雍容辦道長養圣胎。入無生門。便登菩薩之位。得阿跋致不退菩提之心。住法王家盡授如來之記。聞大乘法同稱補處之尊。念念虛玄心心靜慮。得三昧正定具六種神通。獻供十方往來無礙。分身億剎不失定心。灑法水于三千出眾生于火宅。自他兼利行愿周圓。可謂百千三昧盡唯心。功德莊嚴歸自己

　　功德莊嚴

大彌陀經菩薩功德章云。往生彼國者皆悉容貌柔和相好具足。禪定智慧通達無礙。神通威德無不圓滿。深入法門具無生忍。諸佛秘藏究竟明了。調伏諸根身心柔軟。安然寂靜盡般泥洹。深入正慧無有余習。依佛所行七覺圣道。修行五眼照真達俗。辯才總持自在無礙。善解世間無邊方便。所言誠諦深入義味。敷演正法度諸有情。等觀三界空無所有。知一切法無相無為。無取無舍遠離顛倒。堅固不動如須彌山。智明如日廣大如海出功德寶。熾盛如火燒煩惱薪。忍辱如地一切平等。清凈如水洗諸塵垢。如虛空無邊不障一切故。如蓮花出水離一切染故。如雷震響出法音故。如云叆叇降法雨故。如風動樹發菩提芽故。如牛王聲異眾牛故。如龍象威難可測故。如良馬行乘無失故。如獅子王無怖畏故。如尼拘律樹覆蔭大故。如優缽羅華難值遇故。如金剛杵破邪山故。如梵王身生梵眾故。如金翅鳥勝毒龍故。如空中禽無住跡故。如雪山照功德凈故。如慈氏觀法界等故。專樂求法心無厭足。常欲廣說志無疲倦。擊法鼓建法幢。曜慧日除癡冥修六和敬。常為師導為世明燈。最勝福田以安群生。功慧殊勝莫不尊重。恭敬供養無量諸佛。常為諸佛所共贊嘆。究竟菩薩諸波羅蜜。遠離聲聞緣覺之地。佛告阿難。彼諸菩薩以念佛故。成就如是無量功德。我但為汝舉要言之。若廣說者雖盡億劫不能窮盡

　　凈土增修圣果

大彌陀經云。諸念佛人生凈土已。即入七寶池中澡雪形體。蕩滌情慮各座一華上。自然微風吹動諸寶行樹。出微妙音散諸寶華。異香芬馥皆作佛事。聞者喜悅無量。自然心開各往修進。有在地講經者。有在地誦經者。有在地說經者。有在地口授經者。有在地聽經者。有在地念經者。有在地思道者。有在地坐禪一心者。有在地經行者。有在虛空中講經者。有在虛空中誦經者。有在虛空中說經者。有在虛空中口授經者。有在虛空中聽經者。有在虛空中。念經者。有在虛空中思道者。有在虛空中坐禪一心者。有在虛空中經行者。其間聲聞弟子皆發大心。有未得圣果者。因是而得圣果。有未得不退轉地者。因是而得不退轉地。菩薩各隨其資而有所得。莫不忻然適意而悅。游戲三昧利樂有情。由念佛之堅心稱彌陀之本愿。往生佛子同列此班。智慧辯才神通如意風帆勢順速證菩提。超萬劫之輪回。得諸天之仰重。凈業勝善大果昭然。寄語同流無忘此事。蠕動蜎飛猶有分。大丈夫兒當勉旃

　　凈土三十益

天臺智者大師凈土群疑論云。生西方者有三十種益。一往生佛土益。二得大法樂益。三親近諸佛益。四游歷十方供佛益。五親聞佛說益。六福慧資糧疾得圓滿益。七速證菩提益。八諸天人等同集一會益。九無退轉益。十無量行愿增進益。十一鸚鵡舍利宣揚法音益。十二風樹樂響益。十三摩尼水漩演苦空益。十四諸樂奏妙音益。十五四十八愿益。十六真金色身益。十七形無丑陋益。十八具足六通益。十九常住定聚益。二十無諸不善益。二十一壽命長遠益。二十二衣食自然益。二十三唯受眾樂益。二十四三十二相益。二十五實無女人益。二十六無有小乘益。二十七離于八難益。二十八得三法忍益。二十九身常有光益。三十得那羅延身力益。可謂處處菩提道明明功德林

　　凈土成佛

金剛定后菩薩因圓。解脫道中如來果滿。具四無量心得四無礙辯。十八種法不共二乘。十力現前說法無畏。塵沙或盡萬行功成。十號俱彰三身圓顯。具九十七種大人相。放八萬四千大光明。悲智俱融福慧雙足。現居十重報土能垂萬類化身。布大慈云雨大法雨。滂流法界潤澤群生。咸悟本心同成正覺○選佛若無如是眼。宗風那得到如今

廬山蓮宗寶鑒念佛正報卷第九(終)

廬山蓮宗寶鑒念佛正論卷第十(二十五章)

　　念佛正論說

夫奉教念佛之士。叨法正之遺蔭。作如來之所使必以摧邪顯正。激濁揚清為后學蓍龜。作生靈耳目為己任也。茍弗能而默默自守。則尸祿備員于佛門矣。雖講授亦奚以為。豈不聞因筌然后得魚。體教然后修行。名教未正行如之何哉。故不得不論也。是以仲尼為政正其不正。涅槃遺誡急在糾過。余嘗觀吾佛世尊之主西竺也。象無象之象言無言之言。以復群生之性由是頓教。漸教大乘小乘盈溢乎龍宮海藏。無非摧邪顯正。激濁揚清之旨。而大地生民率其化。而復其性者可勝計乎。其間偏贊西方。謂捷徑修行之道者。蓋以阿彌陀佛有廣大愿力。攝娑婆眾生而歸凈邦。是令反妄而證真也。所以諸佛共贊。菩薩同遵。晉社創修千古之高風不墜。慈照集懺十方之正化流通。大矣哉。凈土之道。其為體也。以彌陀即本性。其為宗也。以凈國即唯心。其為用也。以仁恕即滅惡生善。此之三者蓋顯三世報應制其事。一心空寂窮其理。俾達乎理者反其妄。信其事者遷乎善。以斯而利于上下。實助于周孔之教。贊翊皇化其亦至矣。使一人能行是道。以訓于家。家以導于鄉。鄉以達于邦。以至于無窮。則天下之民涵道泳德。融神實相高步無何而極佛境界。豈止以為善人君子而已哉。夫如是則何患乎。忠孝不修禮讓不著歟。以此觀之。豈非能仁之道。與仲尼之道共為表里以訓于民耶。洎乎歷朝敬之。廣其教像法事之。非其人廣其教則弊幸生。非其人則淳樸泯。而乃以佛堂高大為奢夸聲利。溫飽為能事。徒以多為貴。則壞其道者眾矣。言以怪為美則惑其聽者庶矣。遞相沿襲以成鄙吝。日復一日紅紫亂朱。使夫清靜仁恕之風消蕩矣。于是蠶食蠹耗之謗由茲而盛焉。斯乃敬之事之者之失。非其教之咎也。今之人多不察其所由。視其徒之不肖者。而遷怒于善人教法焉。亦何異乎以丹朱而罪堯。因商均而過舜。服藥失度歸咎于神農。縱火致焚反怨于燧人也耶。愚乃不佞學佛之道有年矣。既粗領其旨而頗有扶傾之心。非敢私于己而欲公于眾。以救其弊也。嘗謂教門之利害有四。一曰。師授不明。邪法增熾而喪其真。二曰。戒法不行。綱常紊亂而犯其禁。三曰。教理未彰。謬談非義而惑其眾。四曰。行愿不修迷入邪岐而墮于魔。由是亂名改作聾瞽。后學非止一端可傷乎哉。自是叨濫之徒一以傳十。十以傳百。百以千萬。流毒于海內速若置郵。何以知其然。正說難行邪風易染。此必然之理也。噫祖道之不傳也久矣。欲人之無惑者難矣。吾雖不敏而實悲焉。思欲分條析理廣被前聞。截偽續真開茲后學。恨無慧辯徒事管窺。由是齋沐一心投誠三寶。詢求大教參考玄文。楷定正宗破諸異說。總成念佛正論。剖證佛祖格言。普告諸方咸躋覺路。庶使圣教隱而復彰。眾生罪而還福。有客至而問之曰。修行了自己生死。何須論他人長短。予應之曰。理不然也。豈不聞如來出世。無一法不是利生。菩薩修行肯纖毫而為自己。佛子示同外道。方便轉彼邪心。楞嚴十種魔民皆因錯解。華嚴十類魔業。示其正歸。嗟惡慧之邪修。自甘心于險道遇斯境界。豈可緘言念彼愚癡寧容坐視。況世尊悲心付囑。留大愿而普濟迷津。菩薩如教修行。示同事而化令成佛。是其本行夫復何疑。如其見迷路而不指正途。慈悲安在。睹沉溺而不思拯接。方便何存。隨順正法而破魔。是無上大智之業。調伏眾生而入道。是諸佛之所攝持。誓當舍命而立真宗。終不為已而忘佛囑。眾生盡而悲心益固。空界殞而我愿無窮。倘逢有識之賢。必能助弘斯道。可謂將此深心奉塵剎。是則名為報佛恩

　　西方彌陀說

佛說西方極樂世界。其土有佛號阿彌陀。如經所載有理有跡。論其理者西方即自性也。此性無形無相不變不壞。歷劫堅剛。譬彼精金。在易卦則曰兌。為寂靜故。謂之西方也。金者其色明。金體白凈舉之喻法性。蓋世間之人迷于塵境。妄念不息紛然動作。在易卦則曰震。故謂之東方也。人能反妄歸真。復其本靜。得見自性即名舍。東方執著之穢土。登西域凈明之金地也。在方無方以法喻表其理體。華嚴合論謂。文殊自東方來者。蓋文殊是。根本不動智也。東是萬物發生。震動之者初明之地。從此智則生信。故華嚴以信位為初生佛家。丑寅之間為清朝。智日初明。像文殊發起凡夫入信。見道智門漸增故。巽為風。為教化風能去穢揀凈。辰巳之間上應角宿。為僧道。為齋戒。為眾善之門。喻進修地位。至午為中道易。卦曰離。為南方為正為日為明。麗離中虛故明。像諸法空則智日當陽遍照天下。法華龍女南方成佛。是其義也。西南為坤。為地為安靜。為柔順為母為生養。正西為兌。金旺之地日沒之所。火死在酉為肅寂。為收藏。西北為干。為天為父為金為剛健。北方為坎。為水為君為師。利生濟物垂教正治。以水制火。以君對臣臣明君正。又水多則濫。故東北為艮。為山為止下方為禪定。為謙下。上方為觀照。為智慧。為空界。如日月三光處空。照臨萬物也。經中不舉余方。而單指西方者。蓋取凈對穢也。以悟攝迷也。以靜對動也。以果對因也。過十萬億國土者。出四維上下十方之限量也。超乎四惡道之十惡業也。超乎人天十善之境界也。不為諸法之所拘也。有世界者。真如實際理地。即自性西方極樂者。即言此性無憂惱也。何以知其然。見性之人不為塵境惑。了知諸法空。心常坦然無念無為無思無慮。安住大寂滅之地。念念常生智慧法法皆如。我為法王。于法自在故名極樂也。論其跡則實有此個世界也。佛叮嚀詳復言之豈虛語哉。有者非方域處所之有。乃不有之有。即是真空妙有也。真空者。即是實相。妙有者。森羅眩目法界交參。豈有東西之辨哉。圓覺經云。一切如來光嚴住持。是諸眾生清凈覺地。平等本際圓滿十方不二。隨順于不二境現諸凈土。阿彌陀是梵語。此云無量壽也。佛者覺也。即當人分上廣大圓覺之性。清凈法身之佛也。此性不生不滅亙古亙今。上至諸佛菩薩。下至六道眾生。各各具此覺性。所以稱同名同號也。噫世人昧之久矣。妄取色相顛倒馳求。甘自沉淪我佛應世開方便門。贊說凈邦令其信慕。茍能自肯自信方悟堅明。為西方盡西矣。惑火滅盡土皆凈焉。則知十方世界總是彌陀。觸目遇緣無非極樂。百千三昧應念現前。無量法門隨心顯發。高超徹見是樓閣。含育利生名宮殿。防非護善名欄楯。清凈無染是蓮華。徹底澄清謂之池。隨方逐圓謂之水。仁慈濟利謂之寶。戒定慧薰謂之香。七菩提樹覆蔭重重。八圣道路游行坦坦。眾善莊嚴花簇秀。萬德成就果周圓。化禽演于法音。風樹傳于道品。到這般田地更要保持涵養。直至命終永無退失。脫然而去方為了事。其或未然切不可遺。山認培棄寶拾薪。妄認色身便為究竟。信知生死事大莫作等閑。尋訪真知決擇心要。確實念佛求悟大乘。了見本性彌陀。直達唯心凈土。可謂雖然舊閣閑田地。一度贏來方始休

　　真如本性說

真如本性者。父母未生已前。一真無妄之體。謂之本來面目。禪宗則曰正法眼藏。蓮宗則曰本性彌陀。孔子則曰天理。大易則曰太極。名雖有異其實同一真如本性也。此性虛而靈寂。而妙與天地同根。萬物一本歷塵劫而不朽。世界壞而不遷。人不能任其自如之真。而梏于地水火風。和合之質方其受形也。已為陰血濁氣。昏其本然清凈之體。及其生也六塵五欲之迷倒。昧于本有之天真。是故佛說八萬四千法門。皆是導人反妄而歸真也。其捷徑易行者惟念佛一門。修之者心不散亂三昧現前。是復其本性也。今有一等不究佛理之人。卻將道門修養法冒濫蓮宗。妄說氣是主人教人般精運氣。勞其筋骨枉用身心。甘受苦辛終無所濟。嘗觀道門張紫陽說。精氣神者先天地之元精元氣元神也。元精非淫泆之精。元氣非呼吸之氣。元神非念慮之神。癡人不曉此意。喚甕作鐘眼。既不明理亦不達矯。誘他清信之士。一向在臭皮袋上。造作昧卻一真佛性。妄言此是修行可悲也哉。普告同修切宜仔細。究心念佛啟悟真源。若也了了自見。法法現前。是名見性成佛。一念差錯天地懸殊

　　辨真妄身心

夫身者。有法身有色身。傳曰。智明真境盡法為身。故曰法身。父母緣生虛幻不實。故曰色身。心者。有真心有妄心。真凈明妙虛徹靈通。故曰真心。隨境生滅忽有忽無。故曰妄心。祖師勸修念佛三昧者。于自己真心中。流出一句阿彌陀佛。念念觀照法法圓通。是謂都攝六根凈念相繼。于一念中普現色身三昧。今時有一等人。不知真妄錯認色身為我身。以妄念為究竟。多是吐納按摩做模打樣。希望成道不亦謬乎。可謂棄卻真金而拾瓦礫也。大凡學道要辨真偽。故宗鏡云。修道以心為宗。理須仔細究竟。約有情界真妄似分不可雷同。有濫圓覺金礦共爇。真偽才分。沙米同炊生熟有異。三乘慕道見有差殊。錯指妄心以為真實。認妄賊為真子。劫盡家珍。收魚目作驪珠空迷智眼。遂使愚癡之子陷有鐵之重關。邪險之人溺見河之識浪。戲熾焰于朽宅。忘苦忘疲臥大夢于長宵。迷心迷性。皆由執斯緣慮作自己身。遺此真心住他聲色。斯則凡夫外道之失也。或有法學禪宗執佛方便。致使撒開八網乘。對四機越一念。而遠驟三祇功虛大劫。離寶所而久淹化。壘跡困長衢。斯則迷循妄心。不得真心之失也。心賦云。性非造作理實镕融。明之者即動而靜。昧之者迷西作東。任竭海移山未是無為之力。縱躡虛履水。皆為有漏之通。辨玉須真探珠宜靜。若向境外以求心焉。知圓光而在眚。順法界性合真如心。此則頓入如來大慈悲海。比之著相修皮袋者。豈可同日而語矣

　　辯明三寶

教云。十方薄伽梵。圓滿修多羅。大乘菩薩僧功德難思議。三寶者有三種。一曰。同體三寶謂真如之理。自性開覺名為佛寶。德用軌則。自性正真名為法寶。動無違諍自性清凈名為僧寶。二曰。出世三寶。謂法報化身隨類應現是為佛寶。六度詮旨四諦緣生名為法寶。十地菩薩四向五果名為僧寶。三曰。世間住持三寶。謂泥龕塑像名為佛寶。黃卷赤軸名為法寶。剃發染衣名為僧寶。歸依者。感諸天護持。供養者。獲福田無量。今有邪愚。不解偽撰真宗妙義經。妄言。精是佛寶。氣是法寶。神是僧寶。遞相傳習。致使入善門者信其邪說。不敬三寶。實可憐憫。若夫不敬世間三寶。則自昧其心。自昧其心則迷失本性。同體出世三寶何所得哉。自賺猶可。又賺他人。可謂岐人天之正路。瞎人天之正眼。昧因果之真教。澆定慧之淳風。無甚于此也。佛言。一切眾生若不歸依三寶。永劫墮三惡道。況我慈照集經成懺。使學者依大乘經甚深妙義。從今身至佛身。為法界眾生歸依常住佛。歸依常住法。歸依常住僧。正信善人既已得聞。聞已誦禮。固當自敬自信。即此敬信之心。端可近于佛道矣。凡見一切佛像起如來想。見一切圣教生難遭想。見一切比丘僧起祖師想。禮拜供養無得輕欺。以佛莊嚴而自莊嚴。如此則一體三寶唯心備具矣。若也執于鄙見昧其根本。妄信邪教疑誤后人。自取沉淪永溺惡趣。是誰之咎歟

　　辨見聞覺知

古德云。在胎為身。處世名人。在眼曰見。在耳曰聞。在鼻嗅香。在舌談論。在手執捉。在足運奔。遍現俱該沙界。收攝在一微塵。識者知是佛性。不識喚作精魂。比來有等愚人不知佛理。潛吾教中。專以傳受為宗。妄說六門見性。指四大色身以為佛體。自立三十六關七十二信。掜合怪事誑惑善人。妄謂這邊肉動。某人來那里疼痛。某事至吉兇禍福。言是先知。愚者得聞將謂佛法靈感。傾心諦信布施供養。傳此邪言切切記心。未嘗暫舍。殊不知一真佛性清凈湛然。為有妄身乃有妄識。蓋覆本性不見光明。一念心空名為悟道。故楞嚴云。知見立知即無明本。知見無見斯則涅槃。是故祖師立教。但以念佛三昧為正宗。未嘗有毫發許實法系綴于人。何期蚩蚩薄俗迷宗昧旨。棄忠孝而不履。背仁義而不修。假蓮宗之名行差別之法。貪求冥感以奇怪惑人。則有邪魔魍魎附人身體。撓亂正信盡遭魔攝。可不悲哉。大凡修凈業人。善察邪正本分。究心確辦信誠憶佛念佛。愿生凈土慎勿他求。智覺壽禪師云。莫摘枝苗須搜祖禰。豁爾而無明頓開。湛然而情塵自洗。可謂直截根源佛所印。摘葉尋枝我不能

　　破妄說災福

夫佛祖正法。以本性彌陀為體。念佛信愿為宗。自行化他為用。乃佛祖之格言。后人之龜鑒。凡曰音聲佛事。點燭道場。蓋是方便法門。以之引權歸實耳。比來學者迷失宗旨。貪著事相不遵教典。向外妄為心眼不明競稱師長。實法門中一弊事也。或搜鬼竅有若師巫。或稱彌勒下生。或言諸天附體。或向燭光上見神見鬼。或在香煙上斷吉斷兇。瞞昧三光欺賢罔圣。誑呼閻閭邀求利養。及乎問他平實行愿。杜口無言。本性彌陀罔知下落。熱亂一生盡是虛誑。誤人自誤。實可悲哉。故楞嚴經云。善男子心愛懸應。爾時天魔候得其便。飛精附人口說經法。訐露人事不避譏嫌。口中好說未然禍福。及至其時毫發無失。是人愚迷惑為菩薩。親近供養。破佛律儀潛行貪欲。此名歷劫精魅。大力鬼神年老成魔。惱亂是人不覺魔著。謂言證圣。壓足心生去彼人體。師及弟子俱陷王難。汝當先覺不入輪回迷惑。不知墮無間獄。嗟乎初心善人不知真偽。信彼邪說不務存心。積德妄想求福。見之謬焉。吾聞積善之家必有余慶。積不善之家必有余殃。故知吉兇禍福系乎人心。烏可諂求富貴。而茍免禍害哉。永明壽禪師云。惡從心起。如鐵孕垢。而自毀鐵形善逐情生。如珠現光而還照珠體。故吾勸諸善人。舉心用事必擇道而行之。擇禮而從之。擇友而交之。擇里而處之。擇師而事之。兢兢焉而存心。戰戰焉而守節。念念不昧無失于順天之道。以奉西方之教。而其觀燭談禍福不與焉

　　辯明空見

空者破諸有也。大覺世尊開示正法。欲令一切人識知世間萬法皆空。自悟本性之真空也。真空者。是如來之法界。眾生之本心。空而不空。有而非有。悟之者于不有中。運出自家寶藏。探之無窮。用之無盡。謂之一乘妙道。非頑空之空也。今有一等愚人。一向說空撥無因果。步步行有。口口言無。便道飲酒食肉不礙菩提。行盜行淫無妨般若。縱橫放曠馳逞顛狂。謗佛謗經輕毀一切。胡揮亂統以當宗乘。欺侮圣賢自稱得道。如此者滔滔皆是也。永嘉所謂豁達空撥因果。莽莽蕩蕩招殃禍。非斯類而何耶。又楞嚴經云。心若著空則有大力空魔。入其心腑。其人不知是其魔著。口說經法潛行貪欲。輕毀經像。惑亂是人盡遭邪墜魔。心生厭去彼人體。師及弟子俱陷王難。命終自為魔家眷屬受魔業。盡墮無間獄。嗟乎去圣遠。微言絕異端起大義乖。不著于有則蕩于空。著于有則執名相。滯有為固。物我泥。怨親縛于近教喪于遠理。蕩于空者。則迷因果混善惡。棄戒律背禮義。蓋不知中道之為至善也。或曰。何謂中道。曰有亦不著。無亦不空。空不離有有不離空。怨親等焉。物我齊焉。因果明焉。善惡分焉。戒律用焉。禮義修焉。近教通焉。遠理至焉。大矣哉中道也。妙萬物之名乎。稱本性之謂乎。茍達斯理則不墮于偏。是謂得正受念佛三昧者矣

　　辯一合相

金剛經云。如來說一合相者。即非一合相。是名一合相。良由世人一性昏迷。與塵境相合即非一合相。智者明見自己真心背塵合覺。一念覺心與十方諸佛真空法界相合。即是一合相理也。永嘉云。我性同共如來合。但凡夫不悟此理。貪著事相妄自堅執。情心意識。與山河大地墻壁瓦礫相合。昧卻理性之真空即非也。六祖云。心有所得即非一合相。心無所得即是一合相是也。今有愚人。不識佛法坐吾教中。妄說夫婦是一合相者誤矣。蓋其情生智隔。想變體殊業累殃深。背因昧果。曲解圣典毀辱教門。凈業正宗豈容是說。真實修行之士。切宜堅秉正信專念彌陀。于一念中不取于相。內心外境了了一如。自然冥符真理是也。故佛果勤禪師示眾云。汝等諸人但向十二時中。上不見有諸佛。下不見有眾生。外不見有山河大地。內不見有見聞覺知。好惡長短打成一片。一一拈出更無異見。此則一合相理歷然明矣。可謂日可冷月可熱。眾魔不能壞。真說實履道之通衢。乃悟宗之正訣

　　辯明雙修

雙修者。修福修慧也。教云修福不修慧。象身掛纓絡。修慧不修福。羅漢應供薄。福慧二莊嚴乃能成正覺。古德云。福不得不作。慧不得不學。龍舒云。修凈土者雖專以念佛為行門。亦須福慧兼修。庶得事理兩融也。內則修慧。究竟涵養深徹淵源。使慧性增廣。含虛空界無所不知無不照了。外則修福。慈悲方便。柔和善順利濟世間。見一切人。平等恭敬隨機說法。教化眾生行一切善。此是福慧雙修也。今有一等愚人。常行異教詐稱蓮宗弟子。妄指雙修潛通淫穢造地獄業。迷誤善人沉迷欲樂。甘墮險坑。豈不謬乎。是真狐魅妖精。何異畜生類也。楞嚴云。若諸眾生其心不淫。則不隨其生死。汝修三昧本出塵勞。淫心不除塵不可出。縱有多智必落魔道。上品魔王。中品魔民。下品魔女。諸修行人先斷淫心。是名如來。先佛世尊第一決定清凈明誨。若不斷淫修菩提者。如蒸砂石欲其成飯。經百千劫終不名飯。汝以淫身求佛妙果。縱得妙悟皆是淫根。根本成淫。輪轉三涂終不能出。如來涅槃何路修證。必使淫機身心俱斷。斷性亦無于佛菩提斯可希冀。如我說者名為佛說。不如此說即波旬說。今勸在家菩薩依戒修行。勿犯邪非清心寡欲。雙修福慧回向西方。龍舒云。修福又修慧。深信念阿彌。當生上上品。決定更無疑。其或不然欲飯蒸砂。徒費力擔柴入火定殃身

　　辯明三車

法華經譬喻品云。若有眾生從佛世尊。聞法信受殷勤精進求一切智。佛智自然智無師智。如彼諸子為求牛車出于火宅。故知眾生喻諸子。三界喻火宅。三乘喻三車。如來見眾生。在三界中不得出離。說三乘法引令離苦。譬如諸子在火宅中嬉戲。長者以三車引之令出也。有等愚人假說文殊問佛妄稱。性是牛車。心是羊車。意是鹿車。又云。牛車載妙法。羊車載蓮花。鹿車載經。所謂醍醐上味為世所珍。遇斯人等翻成毒藥。夫法華經者。諸法之王佛所護念。其可妄議哉。何期邪師謬見以非為是。以是為非。法說非法非法說法。誑于人謗于佛毀于法。豈非負五逆之大罪乎。經云。若有誹謗是經典者。當知是人入阿鼻獄。具足一劫。劫盡更生。好是展轉至無數劫。從地獄出當墮畜生。謗斯經故獲罪如是。細思此等哀哉。切心敢以忠言痛告道友。于自己心中開示悟入佛之知見。則此心清凈如蓮華開。是謂之法華三昧。悟斯理者是乘白牛車。出三界火宅也。又不見法達禪師見六祖大師呈偈云。誦經三千部。曹溪一句亡。未明出世旨。寧歇累生狂。羊粗牛權設。初中后善揚。誰知火宅內元是法中王。于是曹溪六祖大師。乃說偈以證之云。心迷法華轉。心悟轉法華。誦久不明已。與義作仇家。無念念即正。有念念成邪。若能如是解。長駕白牛車是也。若有執迷不省自取沉淪者。吾末如之何也已矣

　　辯明三關

三關者。兜率悅禪師示眾語。一云。撥草參玄只圖見性。只今上人性在甚處。二云。識得本性要脫生死。生死到來作么生脫。三云。脫得生死。要知去處四大分離向甚處去。是故透此關者則奚拘生死。徹此道者豈礙去來。自是天下叢林宿師大衲靡不洞究淵源。故能脫白露凈。其旨曉然決無異說。今有愚人。妄指人身三丹田作內三關。教人般運氣血。謂之透過三關。又說。自足至腰三處疼痛為外三關。妄以此處要定臨終時節。世多傳習盡入邪路。詳觀念佛之教。乃簡徑法門。只令修行人于十二時中持一句阿彌陀佛。思專想寂更能回光自看。阿那個是我本性彌陀。四大分離向甚處去。常有此疑驀然識得便知落處。即此是直捷省力底修行正道。舍此之外稍涉一毫異說。即墮在邪見林矣。嗚呼癡人背真向偽良可憫焉。若也于斯信得截斷露布葛藤。豁開透地通天眼。覷破邪思妄相心

　　辨明大小二乘

原夫大法王之垂化也。統攝群品各有司。存小律比禮刑之權。大乘類鈞衡之任。營福如司于漕挽。制撰若掌于王言。在國家之百吏咸修類。吾教之群宗。競演果明此旨。豈執異端應須量己才能。隨力演布。達則兼濟為善。窮則專門是宜。雖各播于宗猷。而皆處于慈濟。同歸和合之海。共坐解脫之床。夫如是則迷途之司。南教門之木鐸也。奈何源遠流別大道澆漓。好朱者憎其素。愛甘者惡其辛。未契圓宗各權所據。又豈知生佛本一凡圣性均。而不能自復者。由迷昧于身心。致籠檻于生死。是知身之過惡非戒律。不能撿心之昏散。非定慧不能融撿之。融之尚慮乎道之不明性之不復。況埋沒于邪岐。而互相是非也耶。或云。我學小乘。卻又不知戒施禮誦是漸修之法。或言。我學上乘。卻又不識本性彌陀。唯心凈土之旨。不著于事相。又墮于頑空。大似深村草里生盲之人。坐在一隅不知東西南北。妄生分別。是是非非非非是是。所謂執著死蛇頭錯路。修行者在穢惡則無所間然。于行解不見可畏。以至積習成性。自滅其身始學慕于上賢。終見沈于下惡。如斯之輩誠可哀哉。永明壽禪師云。譬如庭雀焉攀鴻鵠之心。還似井蛙豈測滄溟之闊。或徇他求如鉆冰而覓火。但歸己解猶向乳而生酥。慎勿立我慢幢張邪見網。輕侮先覺熒惑后人。至哉斯言也。昭昭乎天日在上。蕩蕩乎佛祖有靈。奉教之者可不懼乎。但能信念彌陀。可以免斯過咎矣

　　辯明不生不滅

般若心經云。是諸法空相不生不滅不垢不凈不增不減。是故空中無色無受想行識等。又維摩經云。不善不生善法不滅。故知色相有去有來。佛性不生不滅。今有愚人。妄以不產后嗣為不生。不斷欲心為不滅。駭世怪言。惑人妖崇。密互邪淫作不凈行。斷佛種性悖亂人倫。故楞嚴云。善男子愛極發狂熾然。貪欲則有欲魔入其心腑。一向說欲為菩提道。化諸白衣平等行欲。疑誤眾生入無間獄。蓋以愚迷不知觸凈。不覺遭魔以致斯苦。諦觀天地肇分有陰陽而有男女。有男女而有夫婦。有夫婦而有父子。有父子而有君臣。有君臣則有三綱五常之道。三綱統其人倫。五常正其教化。此圣人立世間之法也。吾祖遠公有云在家者。厚身存生我倒未忘。以情欲為苑囿。以聲色為游觀。耽湎世樂不能特出。吾佛示化令反本以求宗。在家奉法則是順化之民。不遺奉親敬君之禮。是故先導之五戒。不殺存乎仁。不盜存乎義。不淫存乎禮。不妄存乎信。不酒存乎智。身心既律。然后示之以出世之法。令修念佛三昧。以為西方之歸。達乎不生不滅之道。是以王臣外護法流天下。千載猶一日也。其奈當斯之際薰蕕共囿。菽麥同畦未易分也。敢以衷赤之忱普告信士。但除卻。一心不亂系念彌陀之外。凡所有相皆是邪解。切須子細真實修行善則從之惡則遠之。邪則遣之正則守之。若乃立身行道之事。息心達本之旨。前篇備述明。則典刑不為不多矣。遵而行之則吾門眷屬。違而作者魔之黨類。所以生遭王法。死墮阿鼻。殃及累世。莫言不道。何故聻欲得不招無間業。莫謗如來正法輪

　　辯明曹溪路

昔永嘉大師。往曹溪禮拜六祖。印證心地述證道歌云。自從認得曹溪路了了生死。不相干是故。天下禪宗出乎曹溪之源。目曰曹溪路也。何期愚人妄指人身有浹湷雙關作。曹溪一派又妄說。六祖云。寧度白衣千千萬。不度空門半個僧。如斯之輩非特惑于后人。是亦誣于先圣。豈不聞。永嘉云。第一迦葉首傳燈。二十八代西天記法。東流入此土。菩提達磨為初祖。六代傳衣。天下聞后人得道無窮數。又豈有度白衣而不度空門乎。於戲邪妄之徒。不知來歷。竊祖師之名。同魍魎妖孽。見解迷誤善人。正是一盲引眾盲。相牽入火坑也。吾知祖宗實德是以稱而傳之。吾知闡提薄福謗辱吾宗。是以恐而懼之。吾尚知而大懼。汝謗圣師之道誑后學之人。安得不益懼于吾乎。汝速宜磨滅改而正之。無貽我羞之為愈也

　　辨佛法隱藏

佛法者。出世間之道。無為之法也。涅槃經云。如來開發顯露清凈無翳。迷者不解謂是秘藏。智者了達即不名藏。有等愚人妄說官法。堂堂佛法隱藏。偽撰一落索邪言。閉門傳度謂之生死。奧典幻惑后人。至死不與人說。逗到臨時一場漏逗。大似貧兒得錫喚作黃金。明眼人前如何拈出。自不知非反夸能會正。是瞞人更自瞞也。豈知佛說一切法為度一切心。蓋以眾生心體本來是一。用處不同故說一切法也。祖師云。瓶盤釵釧本是一金。名相不同至體無二。嗟乎末運法出奸生。往往失其本體者多。是將新羅漆高麗。鋀間貨錯出巧言令色。瞞昧世人一偽既行百真莫辨。況愛小利者。上人鋪席不揀好惡。茍圖價廉好看易得。等閑被他將一團灰炭寒卻眼孔。拖向黑地里脫換去了。及至眼開握著黃土也認不得。又何金鋀真偽之辨哉。癡人但得入手貴乎密。密珍藏以為奇貨。生怕人知驀然撞著。識者為伊點破始知分文不直如斯之類。比比皆是只為愚暗福薄。眼里無觔粗心鹵莽。兼以不遇真正師匠。以致然也。殊不知繞指精金從本來有。自非作家陶镕痛下。鉗錘煆煉一回轉見性。柔金瑩燦然一塊。覿體全真。然后隨意作用。造成眾器飛光散彩耀人心目。永無變色者。固知自余皆不足言矣。可不至寶哉。正信道流切宜著眼

　　辨明超日月光

大彌陀經云。阿彌陀佛光明極大。而為諸佛光明之王。故號無量光佛。無邊光佛。無礙光佛。無對光佛。光炎王光佛。清凈光佛。歡喜光佛。智慧光佛。不斷光佛。難思光佛。無稱光佛。超日月光佛。其光明所以照無央數天下幽冥之處。皆常大明。諸天人民。禽獸蜎飛蠕動。見此光明莫不喜悅。而生慈心悉得解脫。是故十方諸佛菩薩。緣覺聲聞悉皆稱贊。因名曰超日月光佛。蓋以日能照晝月能夜明其德不全。佛之光明晝夜常照無虧無欠。故名超日月光也。今有一等愚人。妄指教人于日月初出之時。以口吸采其光。吞咽入腹。欲其成寶。以當修行秘法。謂之超日月光者。其錯大矣。譬如癡猿聯臂攀樹。懸崖下捉水月勞心費力到底成空。若是智人達觀速須舍離。早求正法免墮迷津。專念彌陀究明心地。不見祖師道。從門入者不是家珍。自己靈光照天爍地。人人分上本自圓成。一點靈源無內無外。頭頭上顯物物上明。若能悟此即如來一段光明超日月

　　辨明髻中珠

髻中珠者。法華經云。如轉輪王得法國土王于三界。而諸小王不肯順伏時。轉輪王起種種兵而往討伐。戰有功者賞賜諸物。獨王頂上有此一珠。而不與之。末后付與。如來亦復如是。見賢圣軍。與五陰魔。煩惱魔。死魔共戰。滅三毒。出三界。破魔網。爾時如來亦大歡喜。為說諸法。而不為說是法華經。今乃說之。如轉輪王久獲明珠末后賜與。此蓋世尊最后說是大乘法寶。超出諸圣之上。以輪王髻珠為喻。此珠者即諸佛之圓智。乃眾生之理性。悟之則三祇頓越。迷之則六道沉淪。今有一等愚人。錯會經旨。妄以運氣入頂。作髻中珠。謂之最上乘法。密密相傳。教人般精運氣沖入頭頂。要學世尊頂上有肉髻珠。何其愚哉。殊不知世尊肉髻。乃無見頂相表一乘大法也。無見者自不能見。離自見故。向上極則諸圣皆不得見。離他見故。壽禪師心賦云。高高法座。非聲聞矬短之能升。赫赫日輪。豈外道嬰兒之所見。無偏無黨至極至尊。嗟乎愚癡之人。罔知正法。顛倒錯亂。嫁禍移殃于后人。賺他向善俗子墮落深坑。可痛惜哉。奉勸信士細參本教。恪心念佛悔悟前非。了知諸法本無。髻珠自然顯現。堂堂獨露。豈假他求哉

　　辯明無漏果

法華經云。諸漏已盡無復煩惱。此乃羅漢聲聞修行。至習漏俱無也。無漏者蓋人之六根。常為色聲香味觸法六塵所惑。心隨境轉成有漏緣。所以輪回不息。修行人六根自靜。不被六塵所轉即無漏也。今有一等愚人。妄將眼眵鼻涕盡皆吃了。謂之修無漏者。何蠢乎哉。予嘗憫而問之曰。六根四大膿血之袋屎尿之囊。眵淚涕唾皆屬不凈。何得取而食之。彼則曰。人身之中有七寶不可棄之。善收拾者結成舍利證無漏也。苦哉苦哉。如斯顛倒。誠可忍耶。更有一等眾生。以秘精是無漏者。混吾教中遞相傳習。潛饕貪欲壞亂正法。此是妖精鬼怪夜聚曉散。吃菜事魔之徒。非是蓮宗之弟子。比年以來多有此樣扇動人家。清信男女不覺不知鼓入魔道。故楞嚴經云。善男子。心愛根本窮覽物化。天魔得便飛精附人。說佛涅槃即是現前肉身。父父子子遞代相生常住不絕。無別凈居。愚人信受亡失本心惑為菩薩。常說眼耳鼻舌皆為凈土。男女二根即是菩提。或食屎尿廣行淫穢。彼無知者信是穢言易入邪悟。此名蠱毒惡鬼惱亂。是人師及弟子俱陷王難。汝當先覺不入輪回。迷惑不知墮無間獄。受得地獄業消復入畜生餓鬼。今觀邪師妄作之徒。假吾佛祖之教門。造不凈之惡業。逆二儀背三光。謗佛祖亂人倫。碌碌如蜣蛆之逐穢。現受眾苦沒后沉淪。是罪果何逃哉。宜乎不足怪也。非惟死后受報。抑且官法不容。語云。道之以政。齊之以刑。民免而無恥。道之以德。齊之以禮。有恥且格。誠哉是言。今勸善流諦觀圣訓。宜自知恥。勿憚改過。捐情絕慮正己修行。有能古教照心。則其心自明。古鏡照精則其精自形。若專于凈行。趣于菩提決無誤矣。其或不然。三涂業海無邊際。千佛出來難救伊

　　辯明趙州茶

昔趙州和尚。見僧問曰。汝曾到此不。僧云。曾到。州云。吃茶去。又問僧云。曾到此不。僧云。不曾到。州云。吃茶去。院主問曾到。且從不曾到如何也吃茶去。州乃喚院主。主應諾。州云。吃茶去。叢林因此有趙州茶話公案。今愚人不明祖師大意。妄自造作將口內津唾。灌漱三十六次咽之。謂之吃趙州茶。或有臨終妄指教人。用朱砂末茶點一盞吃了。便能死去。是會趙州機關。更可憐憫者。有等魔子以小便作趙州茶。何愚惑哉。非妖怪而何耶。真正修心者。但依本分念佛期生凈邦。切不可妄將祖師公案杜撰穿鑿。是謗大般若之罪人也。不見道乍可粉身千萬劫。莫將佛法亂傳揚

　　辯明教外別傳

圜悟勤禪師云。西方大圣人出迦維羅國。作無邊量妙用。啟迪群靈。其方便順逆開遮。余言遺典盈溢寶藏。以至下梢始露一機。謂之教外別傳。迦葉破顏承當以來。的的綿綿直指人心見性成佛。不立階梯。不生知見。利根上智向無明窟子里。瞽地煩惱根株中。活脫應時超證得大解脫。西天四七東土二三。皆龍象蹴踏師勝資強格外領略。當下業障冰消。直截承荷。自能管帶打作一片。頓契佛地。尚不肯向死水里浸卻唱出透玄妙句。超越佛祖。刬斷露布葛藤。如按太阿。凜凜神威阿誰敢近。作家漢確實論量。才有向上向下談玄說妙。作用纖毫即便叱之。謂不是種草。直下十成煆煉得熟。履踐得實。始略放過。猶恐他時異日落草。累人瞎卻正眼。嗟見一等拍盲野狐種族。自不曾夢見祖師。妄言達磨歸空。謂之傳法。救迷情以至借他從上最大宗師。馬祖趙州名目脫賺后人。及夸初祖只履西歸。普化空棺皆謂此術有驗。謂之形神俱妙。生死秘法遞相傳習。而人皆厚愛此者。生怕臘月三十日慞惶。競學歸程之法除夜拜影。喚主人公。真是誑呼閭閻掜偽造窠。貽高人嗤鄙。復有一種假托達磨。胎息趙州。十二時別歌。龐居士轉河車頌。遞互指受。密付傳持。希望生天。更要預知死日。殊不知此真妄想邪心愛見。本是善因反招惡果。多見豪杰之士。高談闊論者。不知宗因往往信之。那知失卻故步。畫虎成貍。遭明眼人覷破默觀憐憫。豈諸佛與列祖體裁。止如是耶。曾不自回照始末。居然可知矣。海內學此者如麻似粟。習以成風。恬不知怪。其高識遠見自不因循。恐乍發意。未入閫奧。立志雖專。跋涉雖遠。遇增上慢導入邪見稠林。末上一錯。永沒回轉。其流浸廣莫之能遏。因出此語。以痛告之。庶有志愿。于大解脫大總持者。可以辨之。而同入大薩婆若海。泛慈舟接濟郡品。俾正真妙道流于無窮。豈不快哉

　　辯關閉諸惡趣門開示涅槃正路

諸惡趣門者。乃身口意三業也。所謂身殺盜淫。口妄言綺語惡口兩舌。意貪嗔癡。修凈業人正心向道。截斷已上十不善行。則不入惡道。謂之關閉諸惡趣門也。開示者指出也。涅槃者不生不滅也。正者不偏路。即西方之道也。今有愚人指口為諸惡門。鼻為涅槃路。教人臨終時緊閉其口。令氣從鼻出。謂之出門一步。又妄將[囗@力]字以為公案。教人口里著力忍了氣透這一關。或云。[囗@力]字四圍是酒色財氣。或言。地水火風。或言。生老病死等。皆是卜度妄計曲說。嗟乎這一個[囗@力]字瞞盡多少人。殊不知此字。玉篇明載戶臥切。即阿字去聲呼也。此個[囗@力]字一切世人。口中未嘗不說。喻如失物人忽然尋見。不覺發此一聲是[囗@力]字也。宗門多言此字者。蓋尋師訪道之人。參究三二十年。忽然心花發現。會得此事。不覺[囗@力]地一聲。如失物得見。慶快平生。是其字義也。如是則念佛之人。但于念念中。仔細究竟本性彌陀。忽然親悟親見真實。到[囗@力]地一聲處。自然明徹矣。故智覺壽禪師云。心外求法。望石女而生兒。意上起思。邀空花而結果。本非有作。性自無為。智者莫能運其意像者。何以狀其儀。言語道亡。是得路指歸之日。心行處滅。當放身舍命之時。可謂唯此一事實余二即非真

　　辯明四生

大珠慧海禪師云。九類眾生一心具足隨造隨成無明暗蔽。為卵生。煩惱包里為胎生。愛水浸潤為濕生。欻起妄念為化生。悟即成佛迷號眾生。菩薩只以念念心為眾生。若了心體空寂。名為度眾生也。智者于自本際。上度于未形。未形既空。即知實無眾生得滅度者。有等愚人不識自心。胡卜亂度妄說。臨終之時眼見轎馬樓臺幡蓋鐃鈸之類。為四生六道胎窠。不隨他去者脫四生也。殊不知臨終現境。是儞平時所作善惡業相。神識自現即非外來。故先德云。作惡而惡境現前。念佛而佛界自至。若是時中把捉不住。做不得主常被妄想顛倒所使。臨當風火散壞之時。如落湯螃蟹相似。又焉能作主宰耶。是以圭峰禪師云。作有義事是惺悟心。作無義事是狂亂心。狂亂隨情念臨終被業牽惺悟不由情臨終能轉業。今以此語直告諸人。當自念言。我今修行凈業本為生死。佛祖垂教豈欺我哉。當依正法真實存心。專念彌陀舍諸虛妄。朝思夕想念念愿生西方。如此則塵勞業識。當下瓦解冰消。反觀自己生死尚不可得。又喚甚么作眾生乎。故懺云。于一念中得念佛三昧普度十方六道一切眾生。各各出離苦輪同生凈土者是也。可謂妄心無處即菩提。生死涅槃本平等

　　破妄立十號

西方文云。念佛之人于相好光明之中。得見阿彌陀佛。則無明頓破煩惱永忘。法界之門忽然通達。一乘之路卓爾開明。十號俱彰三身圓顯。比明修行人得證佛果十號俱彰也。十號者菩薩戒經云。一曰如來(無虛妄故)二曰應供(良福田故)三曰正遍知(知法界故)四曰明行足(天眼智明。宿命智明。漏盡智明。具三用故)五曰善逝(不來還故)六曰世間解無上士(知二世間故。一國土世間。二眾生世間)七曰調御丈夫(能調伏眾生惡故)八曰天人師(為眾生作眼目故)九曰佛(知善不善法聚。非善非不善法聚故)十曰世尊(一土之中無二佛故)何期愚人不知佛法。妄立十號歸程稱為。達磨大師傳來生死秘法。卻云鵲巢灌頂。蘆芽穿膝。玉柱粗混。蛇入裈襠。波斯獻寶。天鼓不鳴。蓮花池干。二祖斷臂立雪齊腰。神光不現。以此十件。謂之大事因緣。往往蓮宗被此等盲師瞎漢。遞相傳授賺人性命。從冥入冥陷于非道。何不思之甚也。達磨大師初至此土。不立文字直指人心見性成佛。又安得有一法傳授乎。豈不聞。五祖弘忍大師謂六祖曰。佛即以心傳心法。即以心印心。佛佛惟傳本體。師師密付本心是也。莊子云。使道之可傳人。莫不傳之子孫。道之可獻人。莫不獻之君親。其不可傳獻者。無他中無主。而外無其證也。又嘗聞。我佛釋迦世尊千生煉行。百劫修心。乃從兜率降跡王宮。棄萬乘榮貴。向雪山修行。餐麻食麥。苦行六年。睹見明星悟道成佛。人中圣中稱為大覺。十號具足作天人師。至於鵲巢頂上。蘆芽穿膝之類。皆當年實事初無表法。止是端坐不動定久忘形之意。后之學者不近智達。不體我佛建立教門。大不容易。才得入他門戶。行愿不習識見俱無。便要為師傳度弟子。做大模樣逞我能會。撞入邪魔黨類中。學他許多邪法雜毒入心。如落水鬼相似。黑地里拖人入地獄去。苦哉苦哉。且如二祖斷臂立雪齊腰。的是當時為法忘軀。猛烈之志。本傳備載分明。學者自當詳究。豈可妄為甘受。謗法之罪永沈苦海之誅。永嘉云。非不非是不是。差之毫厘失千里。是則龍女頓成佛。非則善星生陷墜。信么盡情掃蕩閑家具。鐵樹花開別有春

　　誓愿流通

切惟。最初一念。元從凈土中來。泊沒多生。未脫娑婆世界。幸逢蓮社得遇正宗。仰藉三寶余庥。感沐導師化育。伏為教門之下多有錯路修行。嗟信心盡作魔民致良善俱遭邪墜。正因泯絕慧命難存。反招謗法深愆。豈有誦持功德。睹斯境界以長吁。痛切身心而不忍。是乃搜大藏之要旨用證本宗。掃百家之是非開明大道。并是依經辨理顯正摧邪。照了無私故名寶鑒。俾夫后學照心目而妍丑自知。導彼迷途達家鄉而免諸流浪。是集克就鄙志當陳百拜祖庭。重申大誓。告白十方諸佛諸大祖師。望賜慈光證明祈禱。普度敬自發心立愿照依。所集蓮宗寶鑒篇。字數一字三禮。每一禮念楞嚴咒心一遍。三稱南無觀世音菩薩尊號。望悲心而憐憫。賜法力以冥加。俾魔外以歸依。冀真乘之流布。與彼盲瞑開眼目。于諸病苦作良醫。昏衢黑暗之中為燈為燭。苦海洪波之內為舟為航。危險處作大橋梁。迷路中示其正道。普為十方蓮社諸上善人。同期懺滌于身心。各愿消除于業障。非法說法之咎。法說非法之愆。一智能滅萬年愚。一燈能破千年暗。妄意消而空花滅。正信生而凈行彰。信禮彌陀普同回向。與諸大眾并從今日發菩提。盡于未來永劫。常行菩薩道離非梵行。遠邪見師。愿盡此報身同生安養國。常修六念及六波羅。廣運四心與四弘誓。發四十八愿如阿彌陀。得念佛三昧如大勢至。修普賢之行愿。等觀音之慈悲。學大智慧如文殊。次登補處如彌勒。頓入法界圓證上乘。分身遍至于十方。大悲普度于一切。建法幢立宗旨。耀慧日除癡冥。諸魔外道悉歸降。匝地普天皆向化。辯才無礙廣利塵沙。威德無邊拯濟含識。父母師長俱登解脫之門。累劫怨親盡出沉淪之海。伏望睹是集者。起護法心。蕩歷劫之迷情。破千重之疑網。頓豁正眼。明悟本心。凈土道場不動足到。西方大圣如對目前。萬法了然妙在茲也。惟冀。天龍歡喜。聞正法以護持。凡圣歸依掃邪風而絕跡。弘揚祖道廣播宗風。融大千同為清泰之邦。俾四海共樂無為之化。正見邪見盡入無生

皇恩

佛恩一時等報。虛空界盡。眾生界盡。眾生業盡。眾生煩惱盡。我愿乃盡。而虛空界乃至眾生界煩惱不可盡故。我此愿王無有窮盡。念念相續無有間斷。身語意業無有疲厭。普賢菩薩發愿如是。諸大祖師發愿亦如是。我今發愿亦如是。普為蓮社大眾發愿亦如是。盡未來際一切情與無情發愿亦如是。如是如是。無不如是。愿同如是恒沙眾。盡入如來愿海中

廬山蓮宗寶鑒念佛正論卷第十(終)

　　　　名德題跋(十一章)

余嘗觀夫今之所謂崇蓮宗者。多不本遠祖之意。非惟夫其進修之序。亦且惑于邪師謬解。深恨未有能救其弊者。優曇大師乃采經論傳記。至于古今名儒宿衲。集諸善言刪潤著述而成一書。凡十卷。曰蓮宗寶鑒。立正論以破邪說。發真智以祛妄情。其言理也深而明。其敘事也詳而盡。會三教而歸一源。正一已以規眾信。如鏡照像洞然明白。豈特俾諸善流專念彌陀祈生凈土。直欲人人明自本心見自本性立地成佛而已。以余嘗主東林。欲求轉語為證。返復數過真得我心之所同然者。乃合掌西向而歸之曰。善哉善哉如是如是。時乙巳大德八年八月十五日。明州天童圓應叟凈日題

寶鑒者照心之鏡也。鏡主乎明則爍一切昏□。辨一切妍丑。懸之當臺靡所不見。東林祖堂優曇大師名普度。具正知見。每念蓮宗謬解乖真。折衷儒釋之書。撰為寶鑒十卷。發明念佛正宗三昧。凡一字字一句句。質之佛祖龍天。并是掃空魔說。實為法門一大條貫。其用意誠且公勤且苦。扶宗勇敢之心與十八賢立教之心共個關紐。聞者見者咸趨通途。或順或違同一清泰。復為偈云。千載蓮宗宏正論。明逾寶鑒掛青霄。今將印板打成去。萬兩黃金也合消

蓮宗　書

參禪主乎見性。閱教貴乎照心。予謂念佛一門禪教并行者也。今有優曇度法師。纂集古今念佛要旨。總成一部。目曰蓮宗寶鑒。若其自信得及凈念相繼。奚以文為。若其執妄謬解妍丑不分。白日迷程投吳適越者。是當取此為司南。大德乙巳良月望日。婺西峰宗信跋

彌陀自性時時現。凈土唯心法法彰。誰憶遠公千載后。蓮宗寶鑒見重光

大慶壽西云題

東林蓮社度宗師述

蓮宗寶鑒復以謁遠寄囑□再讀起敬敬說偈就簡以謝

大地眾生病痛深。向膏肓際巧施針。白蓮池□優曇現。萬斛香浮盧阜陰

薦福月而

參禪予所不去。念佛亦非予所去者。聞禪有禪病。佛有佛魔。去圣時遙比比皆是優曇師眼不忍見。廣援正經盡祛邪說。是集不為無補矣。噫安得盡大地人披翻寶鑒洞見法源能所識銷是非情盡。以惟心凈土本地風光并相忘于言象之表。此予所以不能無說焉

平江幻住明本敬跋

法不孤起仗境方生。劍離匣為不平。藥出瓶因救病。優曇大師傷蓮宗之凋瘵。搜索大藏討究百家。發明念佛三昧捃摭成書。目之曰寶鑒。事分十門理符一致。排斥邪說訂審舛訛。咸有準憑非私臆論。洗頑嚚于意地。破偏執于心源。坐進覺城光揚。祖道使正教大。明于一統釋疑。情桎梏于畛畦。導黎庶于重昏。報皇恩于萬世。[(共-八+(烈-列))/貝]莫及矣貽諸后云

荊岑接待主智通拜書

結蓮社以開宗。遠祖垂范于千載之上。集法寶以為鑒。優曇示現于像季之時。以蓮為名。顯一心□本凈。其為宗也攝三根圓證真□。以寶為喻。濟萬有以無窮。其為鑒也爍群昏洞超□劫卓然為一家正論。廓然破諸宗異說。披文三復實非小補。嘗觀□□集中禪經序有。所謂千載之下優曇再證可不圻乎。祖師遠記果符于今日。信而有征矣

天峰比丘　致祐　拜手書

禮云。其人存則其政舉。旨哉斯言三宗

圣人垂世立教。覺斯民之未覺。途殊而歸同。中古以降支分派列。愈出而愈政。失其本旨者可勝道哉。蓮教自東晉廬山尊者啟其端。當時名流如劉雷諸賢皆在社中。其盛集概可想見矣。逮至宋末群不逞輩指蓮宗而聚。眾不知本旨有玷。前賢為世所嗤久矣。東林祖堂優曇大師憫斯教之湮微。救流俗之邪舛。搜集善言纂成一編。目曰蓮宗寶鑒。使佛祖之道復還舊貫。確然正論皎如日星。愿諸佛子見自性彌陀悟本來清凈。又何獨稱揚圣號。想念西方然后得生凈土耶。作如是見者辜負廬山尊者不少矣。至大改元良月立冬日。翰林學士承旨資善大夫知制誥兼修國史疇齋張仲壽書

裂蓋網出愛河。破無明超有漏。惟念佛法門為最。茍不越一念而契證。則塵沙剎海廓然歸乎。智照無東西之間凈穢之殊。四生九有咸入神通大光□藏自遠祖立教見聞薰修獲益者。不可周知而悉數也。嗟乎去古時遙法久成弊。優曇老師終見不平。集大藏要文群賢明跡。曰蓮宗寶鑒。親捧綸音流通于世。真萬古不易之論。俾后之學者鑒斯文。具正見同游常寂光土。豈小補哉。歲甲寅正月旦日廬山無住道人竺源永盛　拜手

父母非我親誰是最親者。諸佛非我道誰是最道者。古洪水月居士何道升。為母持齋施財。率眾同緣刊蓮宗寶鑒一部。流通佛法報答四恩。愿一切人得念佛三昧如大勢至。母子歷生不相違。遠心開意解同證菩提。可謂孝慈之心至矣博矣。親恩佛恩一時報畢。余嘉其志合掌贊嘆。為說偈云

　流通佛法報慈恩　　母子天真一會人
　為報諸方求佛者　　看他樣子重生身　

廬山優曇　普度　謹題

吾佛生于西方。大教流于中國。不言而自信。不化而自行者。以其機感相投自然而然也。至于東晉。廬山遠祖與諸高蹈賢士大夫。同結凈土妙緣。專修念佛三昧。惺惺寂寂寂寂惺惺。發揚先覺之微言。永為后人之明鑒。上以陰翊皇度。下以化利生民。可謂盡善盡美而已。垂之千年復有繼踵。苾芻優曇應□每見稱蓮宗者未諳念佛旨趣。謬解錯路修行目睹耳聞比比皆是擬避水溺卻遭火焚。憫斯愚輩痛切哀憐。由是□尋大藏。博采微言。圖寫四土。綴文十篇。目曰寶鑒。不唯照分妍丑。抑亦明驗偽真。與盲者點開眼睛。與迷者指歸覺路。言言有據字字無虛。修行要旨勿越于斯。茲者奉佛弟子眾善人等生居圣世。感荷皇恩。幸聞佛祖正傳。得獲蓮宗寶鑒。坐閱行披歡喜踴躍。是以鳩集同志謹舍凈財。命工刊印流通。請師慈悲跋語。提攜晚進接引后來。茍勿拒焉實為幸矣。余再三辭義不從讓。遂乃焚香說偈贊曰。東晉廬山十八賢。鑿池引水種金蓮。蓮生華發心明朗。華落蓮成道果圓。普度綴文名寶鑒。善人謄寫錄瓊篇。命工刊印流通施。永與人天作正傳

大明宣德四年歲次己酉夏末秋初禪林解制日。僧錄司右講經古并沙門　敬跋

　　西蜀楚山和尚示眾念佛警語

原夫佛不自佛。因心而佛。心不自心。由佛而心。離心無佛。離佛無心。心佛殊名體無二致。是故念佛念心念心念佛。無念無心無心無佛。心佛兩忘念不可得。只這不可得處。脫體分明纖塵不間。是以真機觸目遍界難藏。山色溪聲頭頭顯露。性相平等理事混融。個里覓一毫自他凈穢之相。了不可得。何圣凡迷悟之有耶。于此果能豁開智眼頓悟其旨。直下知歸。不妨慶快。設或未能領契須假方便而入。所謂方便而入者。何用別覓玄妙。但只要發起一個勇猛堅固信心。將一句阿彌陀佛頓在心目之間。不拘經行坐臥靜鬧閑忙。默默提撕頻頻返照。了知佛即是心。未審心是何物。要看這一念從甚么處起。又復要看破這看的人畢竟是誰。如是觀照念念無間。久久自然煉成一片水泄不通。忽于聞聲見色應機接物處。不覺驀然冷灰。豆爆烈崩虛空之時。管取參究事畢到此。便見自性彌陀。頭頭顯現常光凈土。觸處洞然。始信吾言不欺于汝。而其平生修行之志。亦乃驗于茲矣。恐猶未諭。重說偈言

　心佛由來強立名　　都緣攝念遣迷情
　根塵頓處心珠現　　幻翳空來慧鏡明
　一法不存猶是妄　　全機拶碎未為平
　直須揣見虛空骨　　看取優曇火內生　

　　淮陽曉山和尚勸修凈業箴

三途罪報因業重。六趣沉淪為惡多。若欲出離生死海。速須回首念彌陀

一個彌陀佛。人人本具足。秖緣癡嗔愛。生死虛出沒。苦海業因循。萬劫受迷津。不發回頭念。轉入展轉深。勸君須猛烈。念佛宜超越。西方有世界。名曰安養國。九品妙蓮臺。三空真實際。寶殿寶樓閣。黃金以布地。光明常照耀。無三惡道懼。示汝諸有情。可以整心趣。棄卻貪嗔癡。大家秉智慧。冷眼掛眉間。看破紅塵事。積金玉如山。難買三寸氣。眷屬與恩親。暫如傀儡戲。生前一聚歡。死后誰能替。終有散場時。有甚風流譬。靜里細思量。一場無滋味。何不早休心。念佛修三昧。提個古彌陀。始終莫令退。猶如患目人。投醫王所治。遠近與高低。柱杖為憑據。信手把堅持。一念無有二。步步著腳牢。點點知落處。但無能所礙。終有時節至。親叩得醫王。示出真妙劑。豁開正眼睛。點破虛幻翳。光明照十方。廓爾通三際。來去得自由。一體無拘系。快樂任逍遙。高唱哩啰哩。若能依此修。至道無難易。是人命終時。蓮池定有會。只要辦肯心。山僧無賺意。各各早回光。想念西方去。九品悟真空。一念超實地。生佛體元同。了證無殊異