　　No. 2001

　　天童覺和尚語錄序

余頑愚拙疏無所可用。獨于世味淡薄。人我相輕。若可學佛者。以故自幼喜從僧游。間遇本色道人。雖未言而意已親。殆若磁石鐵之冥契。有不可致詰者。否則雖日相從邈如也。今

天童長老覺公。則所謂未言而意已親者。始余被罪南遷。泊舟廬山之下。與師一再邂逅耳而相與之意。便如故人。去歲罷相東來。師過余于四明。余復訪之于山中。語累日益歡。嘗謂師曰。學佛者期于了生死。誠可謂一大事矣。士大夫間。乃有酣飫聲色馳騁勢利。而口舌瀾翻說佛說祖。自以為有得。甚者至以為譚笑之資。此何理也。余之有意于此事。而不敢自欺。他時真實處。辦得少許。方敢拈出。求師別識也。師深肯此言。且教余以辦道之方。余信受焉。會師之徒。以師語錄序為請。余既不敢自欺。其敢措辭乎。姑記與師相從大略。以塞其請云。紹興壬子望日。退晦居士范宗尹序

宏智禪師廣錄卷第一

　　泗州大圣普照禪寺上堂語錄

　　　　侍者集成編


師在長蘆受請。拈疏示眾。云言語道斷文字性空。到這里可謂。鯨吞海水盡。露出珊瑚枝。諸人還會么。其或未然。更煩知音底人。為我說破。宣疏罷。師于長蘆和尚手中。接得法衣。捧起呈示。云西竺頭陀長年相待。東山行者半夜傳通。恰至大庾嶺頭。盡力提持不起。而今長蘆堂上兩手分付將來。諸人還會個中消息么。一氣連枝同盛事。光風無影樹頭春。遂指法座云。朕兆未興。會要借功明位。影響才露。還須借位明功。諸人還相委悉么。跨足已超凡圣表。通身不滯有無功。便就座僧問。數行公命猶煩彩鳳銜來。一片閑心忽被清風引動。只如祖意高提。如何剖露。師云。風行草偃水到渠成。進云。洪音一震驚天地。四海禪人盡得聞。師云。謝子證明。進云。此猶是應時及節因緣。只如寂然不動。智已周于十方。廓爾無私。道已行于樂國。又作么生。師云。知音不在頻頻舉。僧問。三際泯跡。而真假頓空。悲智才興。而法輪便轉。只如敲唱門中。如何得不落今時去。師云。不答爾這話。進云。恁么則玉馬雪行歸半夜。混然渾不露纖機。師云。更須知有轉身一路始得。進云。金雞啼處三更月。玉鳳棲時午夜云。師云。直須恁么。師乃云。名不得象不得。從來清凈不受染污。本自圓成不勞修證。銷融萬有。堂堂穩馭真乘。和合眾緣。處處顯揚茲事。諸仁者。今日山河大地草木叢林。與覺上座同時成道。一音說法。還相證明么。良久云。相逢會有知音知。何必清風動天地。陳謝罷復舉。僧問曹山。佛未出世時如何。山云。曹山不如。僧云。出世后如何。山云。不如曹山。師云佛與曹山一出一沒。可謂拈頭作尾。拈尾作頭。子細看來。是他曹山終是不出世。覺上座今日不是顛敗家風。且要荷檐底事。敢問諸人。且道別有甚么長處。良久云。白牛飲盡無源水。天曉椉風過玉關。久立眾慈伏惟珍重

當日晚小參示眾云。護明降跡。破家[(林/日)*ㄆ]宅。達磨傳心。攙行奪市。我衲僧家本分事。元無一絲頭缺少。無一絲頭分外。從本已來。靈明廓徹。豈假人磨礱。豈假人處分。真是內無系蟻之絲。外無聚蠅之糝。還端的么。其或未然。不免指注去也。易外家風未兆時。三更黑馬上烏雞。而今撥轉機輪也。剎剎塵塵更是誰。陳謝罷復舉。僧問龍牙。蟾蜍無返照之光玉兔無伴月之意時如何。牙云。堯舜之君猶有化在。師云。好諸禪德。龍牙老子。善解逢場作戲混俗和光。覺上座今日也恁么去也。還相委悉么。天共白云曉。水和明月秋。久立珍重

次日辭眾。升座云。同聲相應。同氣相求。同風千里。不隔絲頭。脫盡情塵。消息在。蘆花江上月明秋。乍遠眾慈伏惟珍重

入寺上堂云。古人道盡十方世界。是個解脫門。把手拽不入。今日覺上座。意要普請諸人入門。還有得入者么。若也入得。便向普光法堂上相見。可謂尊賓和合。理事圓融。且作么生相見。還會么。幢網寶珠無向背。自他光影一時周

當日晚小參。示眾云。法隨法行。法幢隨處建立。昨時長蘆江上。而今普照光中。衲僧家。不可以靜躁則。不可以去來求。步步不將來。心心無處所。直得正不立玄。偏不涉事。處處無滲漏。密密常現前始得。敢問諸人。畢竟向什么處。見覺上座。良久云。幽洞不拘關鎖意。縱橫那涉兩頭人

復舉趙州問僧。曾到此間么。僧云曾到。州云。吃茶去。又問僧。曾到此間么。僧云不曾到。州云。吃茶去。師云。到與不到。吃茶一樣。不著機關。殊無伎倆。且非平展家風。豈是隨波逐浪。唯嫌揀擇沒分疏。識得趙州老和尚

上堂云。好諸禪德。廓爾而靈。本光自照。寂然而應。大用現前。木馬嘶風。不運今時之步。泥牛出海。耕開空劫之春。諸人還相委悉么。良久云。玉人招手處。復妙在回途

上堂僧問。如何是溈仰宗。師云。一棬攣跳不出。進云。如何是臨濟宗。師云。一棒一條痕。進云。如何是云門宗。師云。目前薦取。進云。如何是法眼宗。師云。山河大地。大地山河。進云。如何是曹洞宗。師云。黑狗爛銀蹄。白象昆命騎。進云。未審。和尚宗風。又作么生。師云。別時來向爾道。師乃云。山云冉冉。江水茫茫。正不居位。偏不涉傍。顯而不露。隱而彌彰。猿啼古木音聲急。鶴宿枯松夢寐長

上堂舉僧問洛浦。供養百千諸佛。不如供養一無心道人。未審。百千諸佛有何過。無心道人有何德。浦云。一片白云橫谷口。幾多歸鳥盡迷巢。師云。好兄弟環中辨白。量外觀光不觸塵機。妙分真照。還會么。雪月蘆花江上寒。曉風颯颯沙鷗語

上堂云。朔風作寒色。愛口流恩光。處處相逢遇。明明不覆藏。山河無隔越。草木盡敷揚。剎說眾生說。毗盧舌廣長。諸禪德。盡十方世界。山河大地。草木叢林。只是毗盧遮那一個舌頭。諸人還聞么。若向這里聞得。猶是建化門頭事。且道不落化門。一句作么生道。良久云。轉身就父無標的。拈卻花冠不得名

上堂云。十五日已前。有口說不得。十五日已后。無心卻自然。正當十五日。一句作么生道。良久云。云籠無縫襖。花笑不萠枝

上堂云。一亙清虛夜正央。桂宮老兔冷噴霜。混融明暗無分處。誰辨個中偏正方。所以道。正位雖正卻偏。偏位雖偏卻圓。正恁么時。作么生辨。良久云。歷歷機前雙照眼。堂堂象外萬年身

冬至上堂云。陰極而陽潛。布生成之道。虛凝而照。旁分建化之緣。直得俯仰順化。應接無虧去也。諸人還會么。鏡凈誰嫌差別像。谷虛自應合同音

上堂云。明明百草頭。明明祖師意。于他未嘗一。于我未嘗異。若只這便是。當頭觸諱。若只這不是。甚處藏避。所以道。無是無非。不即不離。三世如來同宣此義。敢問諸人。且道。畢竟是什么義。良久云。向下文長。付在來日

長蘆書至。上堂云。靈機未轉。難窺青白之痕。寶印當權。密布正偏之位。壺中消息。劫外春光。還他一氣連枝。須是同身共命。明頭轉側。暗里逢迎。直得千里同風去也。諸人還體悉得么。明月滿空天水凈。弟兄俱在合同舡

上堂云。居凈而彌耀。歷變而常如。本光現象外之身。妙應具物中之眼。直得頭頭不滯。物物順真。所以道。旁分帝命為傳持。萬里山河布正威。且作么生是旁分底事。還會么。月夜金雞傳曉意。芳衢步步錦云深。復舉陳尚書訪資福。福見來便畫一圓相。書云。弟子恁么來。早是不著便。更畫圓相。福便歸方丈閉卻門。師云。資福畫圓相。尚書恁么道。豈不是落他資福棬[袖-由+貴]了也。資福便歸方丈閉卻門。豈不是落他尚書棬[袖-由+貴]了也。可謂。一抑一揚。一奪一縱。各出一只手。提撕此事。且道。是什么事。巨鰲飲盡滄溟水。留得珊瑚對月明

上堂舉僧問洞山。如何是佛向上人。山云。非佛。師云。洞山恁么道。直是把斷家風。不通水泄。見聞匪及。心跡俱消。到這里。卻須通其變使人不倦。直得蒼龍蛻骨。玉鳳生雛。且作么生。說個通變底道理。還會么。清風隨棹滿。明月逐舟來

上堂舉則監院在法眼會中。一日眼問。爾在此多少時。則云三年。眼云。爾是后生。尋常何不問事。則云。某甲不敢瞞和尚。曾在青峰處。得個安樂。眼云。爾因甚語得入。則云。曾問如何是學人自己。峰云。丙丁童子來求火。眼云好語。只恐爾不會。則云。丙丁屬火。將火求火。將自己覓自己。眼云。情知。爾不會。佛法若如此。不到今日。則躁悶便起。至中路卻云。他是五百人善知識。道我不是。必有長處。卻回懺謝便問。如何是學人自己。眼云。丙丁童子來求火。則于言下大悟。師云。前來恁么道。卻不會。后來恁么道。卻悟去。且道。關捩子在什么處。覺上座有頌。丙丁童子來求火。南海波斯鼻孔大。狤獠舌頭會者難。直下而今照得破。照得破沒功過。知爾被底穿。曾與同床臥。廉纖脫盡舊時疑。柸影蛇弦留再坐

上堂云。心不自心始是心。眼不見眼始是眼。堂堂無影跡。歷歷絕思惟。明滿環中。兔懷夜月。翠橫海上。犀暈秋山。直須及盡玄微始解承當底事。且道。承當底事作么生。智不到處切忌道著

上堂舉僧問洞山。和尚病。還有不病者么。山云有。僧云。不病者還看和尚否。山云。老僧看他有分。僧云。和尚看他時如何。山云。則不見有病者。師云。得往得來。得來得往。我看他有分。他看我不然。正恁么時如何體悉。良久云。宿霧尚深無見頂。春風常在不萠枝

上堂云。機輪未動影像俱忘。無跡可尋。與虛空而合體。無家可坐。盡法界以成身。毗盧頂后看神光。舜若體前分活眼。正恁么時如何履踐。良久云。手指空時天地轉。回途石馬出紗籠

上堂云。緣思不到。一片靈明。廓落無依。十方通暢。摩竭閉門無法說。少林面壁訪知音。若是本色衲僧。未舉步前薦取

上堂云。一不是二不成。介然獨立。法爾雙行。柳線漸搖風力嫰。草針齊上燒痕青。一點靈光普天地。更嫌何處不分明。諸禪德。分明處作么生體悉。鬧里摸著鼻孔。忙時換卻眼睛

上堂云。黃閣簾垂。難傳家信。紫羅帳合。暗攃真珠。正恁么時。視聽有所不到。言詮有所不及。如何通得個消息去。良久云。夢回夜色依俙曉。笑指家風爛熳春

上元示眾云。半夜誰傳無盡燈。黃梅席上許盧能。虛明自照非心力。分付叢林了事僧。有佛世界。以光明為佛事。普照今日也恁么去也。還會么。燈連鳳翅當堂照。月印娥眉[卑*頁]面看

上堂云。習習春風絲絲春雨。一等沾濡十方周普。甘草得之甜。黃連得之苦。天意發叢林。檐聲鬧窗戶。古德嘗云。已不迷。等閑教壞人男女。大眾已既不迷。為甚教壞人男女。還會么。出身猶可易。脫體道還難。參上堂舉玄沙云。撈籠不肯住。呼喚不回頭。古圣不安排。至今無處所。據普照門下只成得個擔版漢。到這里。卻須把得住喚得回。退位相承。借功相見。直得同聲相應。雅合宮商。同道相忘。不分階級。還會么。鷺鷥立雪非同色。明月蘆花不似他

上堂云。不墮虛凝體前運步。不迷照用。鬧里分身。可謂。獨立而不改。周行而不殆。還會么。機絲不掛梭頭事。文彩縱橫意自殊

上堂云。浩然遍域內。無私如陽春。個是萬法之生緣也。靈照妙環中。離染而清凈。個是眾生之歇地也。直須玉線貫金針之穴。金針引玉線之蹊。方能回互旁參。轉身通氣。還會么。寶印當風妙。重重錦縫開

上堂云。法界無塵心月圓。本光還照未萠前。而今直下分明去。猶較南泉二十年為甚么如此。金屑雖貴。落眼成翳參

上堂云。本明破暝。看毗盧頂后之光。寂照含虛。具舜若身中之眼。絲綸未降。尊貴難名。須憑通事舍人。展演邦家號令。傳出九重之語。光生萬里之春。理藉旁分事能圓應。直得塵塵見佛。剎剎聞經。便現宰官身。而為說法。要垂自家手接引于人。且道。正恁么時。作么生說個旁分底道理。還會么。不見九峰道。敕遍天下。王不流行

上堂云。心不能緣。口不能議。直須退步荷擔。切忌。當頭觸諱。風月寒清古渡頭。夜舡撥轉琉璃地參

上堂云。來雁遷鶯盡作觀音佛事。野花芳草全彰妙德家風。了得底人。直是騎聲跨色。越見超聞。始與他合。且道。普賢行履。又作么生。動容揚古路。不墮悄然機

上堂云。體彌虛而普應。用彌實以常如。所以古人道。青山白云父。白云青山兒。白云終日倚。青山總不知。大眾既是終日倚。為什么卻不知。還會么。野鳥自啼花自笑。不干巖下坐禪人

大圣菩薩忌日。上堂拈香云。此一辨香。奉為大圣等慈普照明覺國師菩薩圓寂之辰。用報恩煇。莊嚴圣化。況菩薩蓋載道同。三際亙一如之體。生靈化被。十方現應變之身。道運等慈。智能普照。圣力扶持于宗社。真心廓大于教門。誓與眾生同圓種智。遂就座示眾云。當生不生。借光現三十六應。當滅不滅。忘照攝千百億身。只如絕去來無動靜。正恁么時向甚么處。見大圣菩薩。良久云。當堂不正坐。那赴兩頭機

大洪忌日。上堂僧問。如何是洪山的的意。師云。昔年記得。而今忘卻。進云。可謂是金雞朝抱卵。玉兔夜懷胎。師云。三級浪高魚化龍。癡人猶戽夜塘水。師乃舉。洞山問云巖。百年后忽有人。問邈得師真。向他道什么。云巖良久云。只這是。山佇思。巖云。價阇梨。承當此事也大難。他后須是子細。山便辭去。后云巖忌日。洞山掛真僧問。云巖道只這是。未審。還知有也無。山云。若不知有。爭解恁么道。若知有爭肯恁么道。師云。老婆心腸。蓋是養兒之道。衲僧手段。還他奪父之機。知恩報恩。句中宛轉。似肯不肯。量外提撕。個是洞山底。或有人問普照邈得師真。對他道什么。良久云。心不負人。面無慚色

上堂云。照與照緣。混融不二。心與心法。淴合無差。所以道。如珠發光。光還自照。還會么。百草頭上閑和尚。買盡風流不著錢

上堂云。云斂長空風日和。太平樵牧共高歌。衲僧飯飽無他事。密密機前弄玉梭。所以道。琉璃殿上。玉女拋梭。明月堂前。石人撫掌。作么生。行履得恁么相應去。暗里抽橫骨。明中坐舌頭參

上堂云。水中鹽味。色里膠青。體之有據。取之無形。用時密密。寂處惺惺。是諸佛之本覺。乃眾生之妙靈。廓大千而為量。破微塵而出經

浴佛上堂云。清凈彌滿。是法性水。真覺靈明。是法性身。同水是身。乃現灌沐邊事。通身是水。方成離垢之緣。正恁么時如何辨白。良久云。如凈琉璃中。內現真金像

上堂云。玉機轉側。梭頭絲路誰分。月戶挨開。域內風光自異。金雞唱曉。石女游春。翛然鳥道不逢人。廓爾大方還獨步。還知不墮虛凝回途復妙么。滿頭白發離巖谷。半夜穿云入市[廓-享+黑]

舉智首座立僧。上堂云。誰將活眼窺空劫。我道宗枝染浩春。頭角崢嶸藏不得。青原門下有祥麟

上堂僧問。古人道。先向那邊擔荷。卻來這邊揩磨。這邊揩磨即不問。作么生是那邊擔荷底。師云。照盡體無依。通身不隔越。進云。恁么則就舡買得魚偏美。踏雪沽來酒陪香。師云。到這里也無這個閑聲色。師乃云。萬仞崖前攃手。始見妙存。十字路口現身。方能圓應。轉頭異類。游步那邊。活人路上死人行。死人口里活人舌。還會么。妙圓非隱照。大用不當機

上堂舉德上座在曹山。山問。菩薩在定。聞香象渡河。出甚么經。德云。涅槃經。山云。定前聞定后聞。德云。和尚流也。山云。道即太殺道。只道得八成。德云。和尚作么生。山云。灘下接取。師云。德上座真個識病。曹山善解下藥。若恁么會去。許爾有安樂分。其或未然。不免作死馬醫去也。取涉乎功。聞得之的。香象渡河。大家體悉

上堂云。寥寥無異轍。密密去玄功。月轉蘆花岸。水秋吞太空。還會么。欲識誕生王子父。鶴騰霄漢出銀籠。上堂云。法法不隱藏。筑著文殊鼻孔。步步無處所。照徹普賢腳跟。只如毗盧遮那大人相。又作么生。良久云。夜靜水寒魚不食。滿舡空載月明歸

上堂舉。世尊問文殊。何不入門來。文殊云。我不見一法在門外。師云。文殊大士。被釋迦老子一問。直得迷失四向。討門戶不著。卻道我不見一法在門外。玄覺云。是門內語。門外語。諸人還會么。賞不給大平之士。禍不入慎家之門

上堂云。百骸俱潰散。一物鎮長靈。白云功盡青山秀。青山路轉白云迎。不曾死不曾生。金繩拽轉泥牛鼻。半夜驅來海上耕

上堂舉。石柱游方到洞山。山垂語云。有四種人。一人說過佛祖。一步行不得。一人行過佛祖。一句說不得。一人說得行得。一人說不得行不得。石柱出眾云。一人說過佛祖。一步行不得者。只是無舌不許行。一人行過佛祖。一句說不得者。只是無足不許說。一人說得行得者。只是函蓋相稱。一人說不得行不得者。如斷命求活。此是石女兒。被枷帶鎖。洞山云。阇梨分上作么生。柱云。該通分上。卓卓寧彰。山云。只如海上明公秀。又作么生。柱云。幻人相逢。撫掌呵呵。師云。一言盡十方。萬卷該不得。一步周八纮。駟馬追不及。直須無舌人解語。無足人能行始得。說不得行不得。直是無氣息。有甚么用處。且道。幻人相逢。撫掌呵呵。又作么生。良久云。念念攀緣一切境。心心永斷諸分別

上堂云。一椎下出生諸佛。生即無生。微塵中轉大法輪。轉無所轉。直得念念見物。無異相者即真。處處聞經。不落耳而方妙。雖然如是。光影門頭了事底漢即得。只如賓主未分。影像未具時。如何履踐。良久云。風云未犯曉。天水合同秋

圣節上堂云。從來尊貴。借為誕生。一步密移。全身合體。據太平之本。持造化之元。等虛空同壽而長靈。與日月齊明而無晦。圣踵一揆。神應萬機。且道。個人行履作么生。玉扆垂衣自端拱。萬方化洽入無為

上堂云。尋常一言半句。有時解粘去縛。有侍攃沙攃土。衲僧分上。俱為剩法。只如言語道斷心行處滅。又作么生。良久云。野云收半夜。明月在中峰

上堂云。性覺妙明本覺明妙。與太虛等量。與物情同道。應色應聲。隨聽隨眺。入三世而非去來。混萬緣而無正倒。還會么。云日低時字雁橫。夜蟾落處孤猿叫

上堂舉。李翱相公問藥山。如何是道。山指天復指凈瓶云。會么。相公云。不會。山云。云在青天水在瓶。師云。云在青天水在瓶。幾人錯認定盤星。藥山八字轟開也。恰到而今話大行

開爐上堂云。寒灰發焰舊家風。恰恰當人受用中。片雪飛來爐上盡。通身無像不同功。記得。雪峰云。三世諸佛。向火焰里轉大法輪。玄沙云。火焰為三世佛說法。三世佛立地聽。師云。向這里身心一如。身外無余。說底是聽底。聽底是說底。方知道。目前無阇梨。此間無老僧。其或未然。火爐頭參取

上堂舉僧問清平。如何是大椉。平云井索。僧云。如何是小椉。平云錢貫。僧云。如何是有漏。平云單籬。僧云。如何是無漏。平云木杓。師云。貧便貧如范丹。拙便拙于盤特。要且不可移動。不可商量。無爾斗釘處。所以道差之毫厘。過犯山岳。且道畢竟作么生。不見道斗滿秤槌住

上堂云。佛病法病。佛藥法藥。本色衲僧。俱不染著。遇飯開口。要行移腳。自是現成。誰能造作。可謂言滿天下無口過。行滿天下無怨惡。還會么。莫把是非來辨我。浮生穿鑿不相干

上堂云。萬機休罷。千圣不攜。父母非我親。諸佛非我道。本色衲僧。到這里有一條活路。直是生滅不能移。差別不能轉。背塵合覺。即物契神。諸佛眾生。本來平等。大眾既是平等。為甚諸佛為永德。眾生為未然。且道。肴訛在甚么處。不許夜行。投明須到參

冬節上堂僧問。一爻未動時如何。師云。干三連坤六段。進云。可謂是卷地朔風寒索索。滿堂云衲冷湫湫。師云。正恁么時。爾道一陽生也未。進云。玉兔連云臥。金雞對日啼。師云。春力不到處。枯樹亦生花。師乃云。宗旨旁通要。力窮而轉步。造化交泰政。陰極而陽生。春緣密布于寒林。暖信暗傳于枯木。直得月生半夜。云起空山。正恁么時。夢中眼活。所以道。當明中有暗。勿以暗相遇。當暗中有明。勿以明相睹。明暗各相對。比如前后步。還委悉么。枯龜背上古爻象。艮位依俙變動文

謝都監寺上堂云。衲僧祇么是家風。隱顯磨礱入混融。師子返擲全歸父。羚羊掛角不同功。所以道。動若行云。止猶谷神。即用而常寂。居晦而彌明。還會么。果滿菩提圓。花開世界起

上堂云。寒云密密。野雪漫漫。路絕千差。家迷一色。若未到這田地者。是須踏步向前。若墮此功勛者。要須轉卻了來相見。且作么生是相見底事。良久云。通身無辨處。當頭不坐功

上堂舉舡子和尚囑夾山。他后直須藏身處沒蹤跡。沒蹤跡處莫藏身。吾在藥山三十年。只明此事。師云。藏身須要無蹤跡。碧眼胡僧難辨白。沒蹤跡處莫藏身。門門廓達了諸塵。獨來將謂無儔侶。鬧里忽然逢故人。柳線含金猶畏冷。梅花破雪已成春。阿儂千眼通身是。善應無方處處真。且作么生是處處真底事。還會么。益州附子。懷州牛膝

上堂云。一點環中照極微。智無功處卻存知。緣思凈盡無余事。半夜星河斗柄垂。若向這里著得個眼。即照破生死。所以古人道。妄息寂自生。寂生知自現。知生寂自滅。了了唯真見。且道見個甚么。如珠發光。光還自照

歲旦上堂云。木雞報曉。石女歌春。物物咸新。人人受歲。野老門下。卻不受賀。既不受賀。只如尊賓父子。如何得血脈不斷去。金針玉線。如何得相續去。還體悉得么。良久云。轉盻雪消峰頂白。舉頭春入燒痕青

再入院上堂云。脫去還如鳥出籠。水云將與舊來同。依俙似曲才堪聽。又被風吹別調中。復云。來無所從。去無所至。恁么行履。十方著爾不得。三界轉爾不得。畢竟落在甚么處。還相委悉么。窣堵波前古寺基。家風清澹還如故

上堂舉僧問忠國師。教中但見有情作佛。不見無情受記。且賢劫千佛。孰是無情佛耶。國師云。如皇太子未受位時。唯一身耳。受位之后。國土盡屬于王。寧有國土別受位乎。今但有情受記作佛之時。十方國土悉是遮那佛身。那得更有無情受記耶。師云。剎中之佛。處處現身。佛中之剎。塵塵皆爾。還體悉得么。良久云。六國自清紛擾事。一人獨檀太平基

上堂舉僧問護國。如何是本生父母。國云。頭不白者是。僧云。未審。將何奉獻。國云。殷勤無米飯。堂前不問親。師云。室生虛白。眼照清光。猶未是衲僧安身立命處。且道。畢竟作么生。良久云。三更月落夜巢寒。瓊林不宿千年鶴

上堂云。虛中關捩。應處機鋒。恰恰相投。綿綿不斷。譬如圣王無為垂拱而治。賢臣出仕準政而行。心協二儀。德被萬物。便能一統天下。獨踞寰中。其如捍御邊方。盡是臣分上事。諸人履道。還曾恁么相應么。良久云。妙印手持煙塞靜。當陽那肯露纖機

上堂云。廓爾虛通。洞然明白。靈光不暗。智照無私。干戈叢里。太平基。是自家古來田地。搕[打-丁+(天/韭)]推頭清凈土。即衲僧本分家風。還相委悉么。陋巷不騎命色馬。回頭卻著破襕衫

上堂云。不可以色見。不可以聲求。風定花猶落。鳥啼山更幽。四衢明自曉。六戶冷如秋。再坐不疑處。杯中弓影浮參

上堂云。一雨一晴。底事分明。六塵昏擾。世界崢嶸。一心虛泊。萬法齊平。出得氣是爾鼻孔。覰得破是爾眼晴。還會么有緣不是余朋友。無用雙眉卻弟兄

上堂舉洞山與密師伯游山。見一白兔子走過。密云。俊哉恰似白衣拜相。山云。老老大大。作這個語話。密云。爾又作么生。山云。積代簪纓。暫時落薄。師云。即日責人。舊家富漢。兄弟相成。尊賓互換。突曉途中眼不開。夜明簾外機旋轉。騎牛戴帽異中來。百煉真金色不變

上堂云。孤光轉夜。自然枯木也生花。垂手入廛。妙得荒田不揀草。可謂世界爾。眾生爾。塵塵爾。剎剎爾。念念爾。于恁么時。更無異法。還會么。機絲不掛梭頭事。文彩縱橫意自殊

上堂云。未痕青白。豈涉離微。坐斷報化佛頭。不見成住壞相。所以道全身放下。始解承當。作么生是承當底事。良久云。十洲春盡花雕殘。珊瑚樹林日杲杲

上堂云。心月孤圓。義天洞曉。照中之虛。虛中之照。不萠枝上鳥初惺。無影樹頭春不老。垢衣權掛類中來。出門信手拈來草

上堂舉棱嚴會上十六開士。因僧浴時。隨例入室。忽悟水因。既不洗塵。亦不洗體。中間安然。得無所離。于是妙觸宣明。成佛子住。師云。心不見心。機前具眼。水不洗水。直下通身。所以道。性水真空。性空真水。清凈本然。周遍法界。只如妙觸宣明處。作么生體悉。莫聽別人澆惡水。要須冷暖自家知

舉宗首座立僧。上堂云。栴檀林里。秀出一枝。薝卜堂中。與分半座。直得木人招手。石女點頭。度關玉線兩岐分。細看頭尾。合縫金針雙鎖密。不露鋒铓。正恁么時。且道。甚人辨得。良久云。還會么。可中會有兒孫。自解傳持家法

開啟乾龍圣節。上堂云。豁爾轉身。全體紹父王之業。端然垂拱。應機付臣子之功。可謂道契環中。恩流域內。自然無為之化。不令而行。諸人還會么。圣人體合乾坤道。國泰民安正是時

上堂云。掣鼓奪旗。往往光影里走作。停機息杼。往往死水里浸卻。衲僧家穩下腳。沒窠臼莫棲泊。月樹不啼猿。云巢無宿鶴。玄微及盡類難齊。千手大悲難摸索

四洲大圣普照禪寺語錄(終)

　　舒州太平興國禪院語錄

　　　　侍者　宗法　編


師于靖康二年四月二十三日入院。上堂僧問。如何是賓中賓。師云。路貧愁殺人。進云。如何是賓中主。師云。相逢無對伍。進云。如何是主中賓。師云。騎馬出金門。進云。如何是主中主。按劍當風。誰敢觸忤。進云。向上還有事也無。師云有。進云。如何是向上事。師云。衲被蒙頭萬事休。師乃云。好諸禪德。風月滿頭。游踐真明之境。云山有目。坐觀清白之家。亙古常如。通今不變。轉身行鳥道。戴角混時流。便能興盛邦家。始解光揚佛事。且道作么生行履。得恁么相應去。良久云。金鋤不動土。靈苗在處生。久立眾慈伏惟珍重

上堂云。道圓無缺。智應不虧。光通浩劫之初。影落諸緣之上。所以道。塵塵爾。剎剎爾。念念爾。法法爾。未嘗有一絲毫缺少。諸人還會么。個中若了全無事。體用何妨分不分

上堂云。化外路窮。石人斫額。劫前風轉。玉女搖頭。個中消息難通。直下鋒铓不露。所以道。動即影現。覺即塵生。正恁么時。作么生通個消息。良久云。夜來木馬潭中過。驚起泥牛翻海潮

上堂舉僧問魯祖。如何是不言言。祖云。爾口在甚么處。僧云。某甲無口。祖云。尋常將甚么吃飯。僧無語。祖便打。師云。步平履穩底。崄絕處疑著。行玄體妙底。平地上吃交。魯祖尋常只解把定。及乎此時。卻干得轉。病深用藥。藥過用醫。方有活得人手段。還會么。莫謂龍門三級浪。而今無限陸沉人

上堂云。窮萬化之淵源。得一真之住處。體空而了了。不涉根門。照盡而綿綿。全超塵想。直得光境俱斷。心法兩忘。卓爾獨存。廊然圓湛。生滅去來。不我遷變。便能應緣無礙。靜照亡功。所以僧問投子。如何是和尚安樂處。子云。丫角女子白頭絲。師云。諸禪德。當明有暗。當暗有明。鬧浩浩中靜悄悄。靜悄悄中明歷歷。還委悉么。良久云。行到水窮處。坐看云起時

上堂舉百丈問溈山。并卻咽喉唇吻。道將一句來。山云。卻請和尚道。師云。大雄父子許雍容。消息傳通到劫空。寒臥老蟾呼不覺。扶疏丹桂月朦朧

上堂舉夾山在溈山。作典坐。一日溈問。今日吃甚么菜。夾云。二年同一春。溈云。好好修事著。夾云。龍宿鳳巢。師云。尊賓互換。枝葉敷榮。青白未痕。晦明淴合。諸人還辨得么。良久云。偏正不曾離本位。無生那涉語因緣

上堂云。心無所寄。形無所倚。足無所履。言無所謂。不可見而名摸。不可得而摩揣。森羅等其用。太虛同其體。至游也類中之仙。善應也塵中之異。所以祖師道。真性心地藏。無頭亦無尾。應緣而化物。方便呼為智。且作么生是應緣化物底方便智。還會么。莫怪坐來頻勸酒。自從別后見君稀

上堂僧問。如何是向去底人。師云。白云投壑盡。青嶂倚空高。進云。如何是卻來底人。師云。滿頭白發離巖谷。半底穿云入市廛。進云。如何是不來不去底人。師云。石女喚回三界夢。木人坐斷六門機。師乃云。句里明宗則易。宗中辨的則難。良久云。還會么。凍雞未報家林曉。隱隱行人過雪山

上堂云。云從龍風從虎。雪峰輥毬禾山打鼓。到這里意不立玄。機不停午。恰恰相當用不窮。道吾覰破樂神舞

師受江州圓通崇勝院請。上堂拈拄杖示眾云。好諸禪德。衲僧家拄杖子。靜也在人人之后。動也在人人之前。都緣不涉兩頭。所以能應諸變。諸仁者且道。應諸變時。作何面目。還會么。虎踞龍盤勢未休。云影山形冷相向。陳謝罷復舉。夾山示眾云。老僧于古路頭。置個選場。若是孤進者即放過。若是其中人即別有一路。阇梨目前無法。意在目前。他不是目前法。非耳目之所到。師云。夾山可謂。買賤賣貴。變生造熟。只在面前。還會么。水向竹邊流出綠。風從花里過來香

辭眾上堂云。來也恁么來。去也恁么去。白云送我出山。明月隨人過渡。其間針線細微。不是尋常莽鹵。可謂行人到家。少子就父。偏圓混處。須知不帶諸緣。岐路轉時。會要密移一步。明明了了。是歸家底人。青青照照。是到家底處。諸人只如人到家。子就父底時節。合作么生話會。良久云。廬山相討

舒州太平興國禪院語錄(終)

　　江州廬山圓通崇勝禪院語錄

　　　　侍者宗榮編


師于建炎元年十月十八日。就東林禪寺開堂。知府寺丞。度疏與師。師接得呈示大眾云。須知即一微塵。普容無外。方信大千經卷。出自其中。分明字義炳然。切忌見聞迷卻。諸人若端的恁么去。不在叨叨。其或未然。更煩重舉宣疏罷。師升座拈香云。此一瓣香。恭為祝延

今上皇帝陛下萬歲萬歲萬萬歲。伏愿。圣心合道。得陰陽造化之元。睿算無強。等蓋載成平之久。次拈香云。此一瓣香。奉為執政大臣兩制侍從知府寺丞通判大夫。洎闔府文武采僚。莊嚴祿算。伏愿。智照象先。體同道久。奉

一人而盡節。育萬物以如春。致　宗廟之內安。為法門之外護。又拈香云。此一瓣香。供養隨州大洪山第四代淳和尚。用酬法乳之恩。遂就坐。東林長老白推云。法筵龍象眾。當觀第一義。師云。只如第一義諦。又作么生觀。密密綿綿。佛祖在其間。不容著眼。明明了了。師資于當處。相與傳心。不可思議。難為話會。眾中莫有向興化門頭敲唱底么。僧問。昔日波羅奈國。轉大法輪。甘露灑而群生普潤。今日大守請師。未審。有何祥瑞。師云。朔風吹雨成雪。天意傕梅作花。進云。一雨周沙界。群生永夜蘇。師云。在爾分上。還有津潤也無。進云。雨中看皓月。火里汲清泉。師云。又向甚處去也。進云。圓通佛祖上頭機。玉馬垂絳日下嘶。師云。后五日與爾相見。僧問。南泉有書。與茱萸云。理隨事變。寬廓非外。事得理容。寂寥非內。未審。意旨如何。師云。水向竹邊流出綠。風從花里過來香。進云。作家爐鞴本分鉗錘。師云。贊嘆也贊嘆不及。師乃云。從上諸祖。以心印心。殊無外得底一毫許法。直須照徹根源窮極淵底。得坐也。水連天岸。淴合秋容。旁分也。月度星河。增明夜魄。直是混不得。類難齊。絕功勛無辨處。居壽域于萬化之后。靈然無根。體生緣于一念之前。妙存有地。到這里。可謂從佛口生。從法化生。得佛法分。便乃法隨法行。法幢隨處建立。即一如于萬變之上。住三昧于諸塵之中。所以道。若般若波羅蜜多清凈。若一切智智清凈。無二無二分無別無斷故。諸禪德。還體悉得么。良久云。機絲不掛梭頭事。文彩縱橫意自殊(謝詞不錄)復舉。睦州和尚開堂。升坐便問。院主在么。僧正云在。又問。首座在么。僧正云在。又問。維那在么。僧正云在。州云。三段不同。收歸上科。余義文長。付在來日。便下座。師云。睦州和尚。十字打開。兩手分付。若也踏步向前。便被當面諱卻。睦州開堂圓通。為爾諸人點撿了也。圓通開堂。諸人且道。畢竟作么生。相逢會有智音知。何必清風動天地。東林長老白椎云。諦觀法王王王王法如是。師便下座

師入院上堂云。去時踏雪似來時。來去途中一色迷。妙得轉身賓是主。宗家正令付全提。諸禪德。三年前客居此間。甚荷山門延遇。今日復來應緣掃灑。全仗大眾道力芘茠。與日排遣也。諸仁者。去時不出戶。來時不入門。清臞山有骨。閑澹云無根。歸家奉祖禰。了事還兒孫。云水通方士。相期報佛恩。只如大覺世尊等虛空遍法界底恩。作么生報。還委悉么。無須鎖子藏頭弄。折腳鐺兒出手扶

冬節上堂云。律樞機轉。卦象爻分。陰中之陽。雖生而未兆。寂中之用。雖照而彌虛。到這里。須是總生殺之權衡。當動靜之會要。諸人還體悉得么。良久云。夜明簾外主。不落偏正方

上堂云。月低天曉。雪積山寒。風樹蕭蕭。野云冉冉。廣長舌相。無爾藏縮處。凈妙法身。無爾蓋覆處。到這里如何。得端的相應去。還會么。蓑衣箬笠賣黃金。幾處相逢不解喚

因雪上堂云。好諸禪德。同云顯瑞。大地呈輝。只個清白家風。得似枯寒時節。十分瑩徹。誰知踏雪人迷。一色齊平。切忌守株自困。到這里如何履踐。得超脫去。良久云。還會么。功盡亡依者。轉身覺路玄參

上堂云。內若不動外必不亂。個是叢林知有漢。而今識得不為冤。自家兵馬何須戰。心因不生境緣斷體若虛空勿崖岸。霜天皎月上中峰。一段光明洗癡暗。上堂云。衲僧須瀝髑髏干。透出威音世外看。歲月不能遷變處。個人肯共爾同盤參

歲旦上堂云。千峰寒色。也知冰雪迷家。觸處歡聲。已賀春風入律。其來無像。所惠非輕。須明至化無為。始信大功不宰。所以道。圣人空洞其懷。萬物無非我造。且作么生體悉得相應去。還會么。可愛寒梅清照雪。未嫌陽鳥巧歌春

上堂云。好諸禪德。雪滿前岐。著腳玻璃地上。春生歸路。藏身翡翠屏中。功勛未動已前。境迷一色。家法相承之處。道絕諸鄰。諸人還會么。謀臣猛將今何在。萬里清風只自知

師在東林上堂云。好諸禪德。鎖斷眾流。雪云同色。放行一線。塵剎空身。借位明功。不礙隨方作主。回涂復妙。何妨觸處為家。頭頭和合因緣。恰恰現成公案。所以古人道。周遍十方心。不在一切處。諸人還委悉么。良久云。幽洞不拘關鎖意。縱橫那涉兩頭人

上堂云。生生死死。輪回之跡無窮。寂寂惺惺。真照之機不昧。云倚山而是父。個中功就于功。月在水而為家。直下住無所住。離見聞覺知有智。非分別心。離地水火風有身。非和合相。所以道。四大性自復。如子得其母。諸禪德作么生。行履得恁么相應去。還會么。霜天月落夜將半。誰共澄潭照影寒

寶峰師叔遷化。上堂云。五九四十五。春風吹斷前山雨。行云歸去復何心。轉背飄然無覓處。無覓處知不知。坐斷十方還是誰。東弗于代郁單越。西瞿耶尼閻浮提

上堂云。影轉體前。白云就青山之父。光分頂后。溫風成枯木之春。直得八面玲瓏。十方通暢。應機宜而了了。順變化以綿綿。所以古人道。一句子。當明不當照。一句子。當照不當明。一句子。當明當照。一句子。不當明不當照。諸禪德作么生。體悉得圓滿去。良久云。坐卻舌頭參活意。扭回鼻孔辨生緣參

上堂云。風不鳴條。雨不破塊。也知春水如藍。羸得春山若黛。物蕓蕓兮。誰生誰榮。道綿綿兮。自買自賣。一真圓妙。而法法含容。萬像齊觀而心心絕待。衲僧家放大光明。得大自在。劫成也。由我相隨而成。劫壞也。由我相隨而壞。坐斷乾坤而稱尊。斡旋陰陽而作宰。諸禪德旦道。修何功德。住何三味。爾才踏步向前。敢道非公境界

上堂云。聲色見聞鬧浩浩。恰似兒時斗百草。兩家拈出一般般。相對無言點頭笑。好笑好笑。人人盡道。香嚴擊竹響而明心。靈云見桃花而悟道。還端的也無。當時到即不點。而今點即不到

開啟乾龍節。上堂云。好諸禪德。錦云迎日。玉殿傳春。祥光現尊貴之家。瑞應兆誕生之事。萬椉七寶。親曾父子相承。九重一人。還與弟兄和合。諸人還委悉么。良久云。洪蕩溫風布炎德。熙和韶日洗寒姿

天池長老至上堂云。虛心能作。白云起石柱源頭。有應不乖。明月印天池水面。因緣事偶。感應道交。有時孤峰頂上盤結草庵。呵佛罵祖去。有時下妙高頂來。別峰相見去。諸人還體悉得么。不居正位要旁來。只個真金經百煉

四月八日上堂云。碧琉璃色水澄清。紫磨金光身瑩明。洗凈方知不受垢。釋迦老子此時生。若也恁么行履。過去未來現在諸佛。是恁么時生。恁么時沐浴。其或未然。蹉過了也。非唯二千八十年。何翅三生六十劫

乾龍節上堂云。尊貴位中尊貴身。綿綿不斷轉金輪。剎塵壽量無窮已。個是乾坤舊主人

開啟天申節上堂云。體與乾坤同壽。則無變無淪。用與日月并輝。則無晦無缺。據尊貴位。坐斷十方。借誕生緣。恩均萬匯。諸人還知個人作用處么。良久云。金輪統攝四天下。萬像圓收一印中

上堂云。五月半農忙亂。插田心是秋成飯。卻道禾熟不臨場。只么任從風雨爛。禪和子。一身了一身兩眼對兩眼。個中絲發初無間。老狐涎盡復何疑。再坐盤中弓落盞

天申節上堂云。瑞籠云錦。須知圣主之誕生。寶付金輪。還紹父王之至位。其尊貴也。肯墮二三。其壽量也。數踰萬億。乾坤合德。日月同光。攝十方剎土為一家。視四海眾生如赤子。便乃卷舒無礙。縱奪自由。順大道而無為。應群機而不忒。諸人還委悉么。三代而來遵圣化。八弦此去沐淳仁

師于六月初三日退院。辭眾上堂云。衲僧去就水云姿。偶墮夤緣出應時。今日又歸林壑去。得便宜了得便宜。諸禪德。且作么生是得便宜處。良久云。此去常專自己事。者回不為別人憂

江州圓通語錄(終)

　　江州能仁禪寺語錄

　　　　侍者法澄編


師于建炎二年六月十三日入院。上堂云。一塵起大地收。一花開天下春。衲僧變態。須是恁么始得。便乃一切時一切處。任運自在。應用無方。諸人還委悉么。風行草偃。水到渠成

上堂云。好諸禪德。念盡智明。玉壺引步。神虛鑒遠。寶鏡含輝。應萬化而無當。不墮諸數。湛一真而獨照。不外余塵。且作么生。行履得恁么相應去。良久云。翡翠踏翻荷葉雨。鷺鷥沖破竹林煙

上堂舉僧問洞山。四山相逼時如何。山云。老僧日前。也曾向人家屋檐下過來。僧云。回顧。不回顧。山云。不回顧。僧云。未審。教渠向甚么處去。山云。粟畬里去。其僧珍重便遷化。山以拄杖點云。阇梨只解恁么去。不解恁么來。師云。只解恁么去。沙禽夜宿滄洲樹。不解恁么來。石筍穿開古路苔。諸人還體悉得么。莫道鯤鯨無羽翼。今日親從鳥道回

上堂云。淅淅西風斂氣浮。遠天野水一般秋。衲僧歇到茲時節。坐照寒光湛不流。諸禪德祖師道。心隨萬境轉。轉處實能幽。且作么生是轉處。還會么。解報山家六戶曉。須知云樹一聲雞

真州天寧琳長老。下法嗣書。師上堂云。五葉一花。不是尋常春力。十方一色。何曾特地莊嚴。琉璃地上轉機。明月堂前移步。正恁么時。子有就父之功。資有合師之道。諸人還體悉得么。良久云。玉籠放出千年鶴。妙辨初移一步時

薦道士請。上堂云。恍恍惚惚其中有物。杳杳冥冥其中有精。其中之精則無像。其中之物則無名。應繁興而常寂。照空劫而獨靈。悟之者剎剎見佛。證之者塵塵出經。門戶開辟。也分而為三教。身心狹小。也局而為二乘。真境無涯兮妙觀玄覽。大方無外兮獨立周行。諸人還會么。良久云。虛若谷神元不死。道先象帝自長生

上堂舉。定上座參臨際問。如何是佛法的的大意。際下禪床。與一掌便托開。定佇思。傍僧云。定上座。何不禮拜。定方禮拜豁然大悟。師云。黃檗傳來。臨際用底。定上座觸著關捩。廓然一念忘緣。泊爾十方無寄。現前不用安排。直下何勞擬議。不風流處也風流。有意氣時添意氣

上堂舉洞山云。初秋夏末。或東或西。直須向萬里無寸草處去。良久云。只如萬里無寸草處。又作么生去。后僧舉問石霜。霜云。出門便是草。明安云。直是不出門。亦是草漫漫地。師云。出門是草。涉芊芊莽莽之閑。葉落知秋。墮黯黯青青之處。到者里。須體取機雖轉紐。印未成文處始得。還端的么。良久云。水明老蚌懷胎后。云重蒼龍退骨時

江州能仁禪寺語錄(終)

　　真州長蘆崇福禪院語錄

　　　　侍者宗信編


師于建炎二年九月十五日入院。上堂云。恁么時恁么處恁么去。恁么時恁么處恁么來。其來也內紹到家。其去也傍分借路。明月練鋪江面。蘆花雪照門頭。分明只是個人。宛轉歸來舊處。諸禪德。本色漢到者田地。更須知有功勛及盡。十成時脫去渾身。祖禰相承。一色后荷擔底事。諸人還相委悉么。良久云。機轉玉輪乾坤靜。妙協寶印正當風

師于當月二十九日。就本州天寧寺開堂。發運閣學。度疏與師。師接得良久云。善財彌勒。相逢有彈指之緣。居士文殊。酬對到忘言之處。妙在個中投契。還他方外知音。也應今正是時。會與重宣此義。宣疏罷。知府學士。度疏與師。師接得復云。隨呼而應。虛谷有無盡之音。對像而形。圓鑒有不私之照。心心相印。法法現成。其或未然。更煩重舉。宣疏罷。師升座拈香云。此一瓣香。恭為　今上皇帝陛下萬歲萬歲萬萬歲。伏愿。天地容于圣心。日月助于炎德。皇基綿遠。不可窮其方隅。壽岳穹崇。不可窮其數量。體蒼蒼之至化。施物物于淳仁。次拈香云。此一瓣香。奉為執政大臣。兩制侍從發運閣學。知府學士通判寺丞闔府文武采寮。并愿奉國惟忠。贊　一人之大業。潛心游道。體萬匯之元功。福慧光嚴。壽齡綿久。以父母恩。而及百姓。以佛祖囑。而護叢林。又拈香云。此一瓣香。是祖禰傳宗之信。乃衲僧取則之時。幾回舉似與人。真個不忘得處。供養隨州大洪山第四代淳和尚。用酬法乳之恩。遂就坐。天寧長老白椎云。法筵龍象眾。當觀第一義。師云。若論第一義諦。又作么生觀。諸圣宗仰而為師。衲僧心傳而為祖。居混茫之化表。出離微之道前。無象無名。難思難議。到者里。須知有建化門頭敲唱底時節。眾中莫有了事底衲僧么。出來相見。時有僧問。適來發運疏中道。鉗錘在手。要須法雨[雨/旁]霈。正恁么時。愿見作家手段。師云。半夜烏兒頭戴雪。天明啞子抱頭歸。進云。寶印當風妙。重重錦縫開去也。師云。天共白云曉。水和明月流。進云。幸逢席上臺星鑒。好運靈光第一機。師云。爾只今問第幾機。進云。霜林玉鳳生雛。月戶金雞唱曉。師云。直須恁么。僧問。昔日興化道。我逢人即不出。出即不為人。三圣云。我逢人即出。出即便為人。未審。二尊宿。還有相違處也無。師云。落霞與孤鶩齊飛。秋水共長天一色。進云。如是。則春蘭秋菊。各自馨香。師云。又恁么去也。進云。敢問。和尚為復是為人出。不為人出。師云。動容揚古路。不墮悄然機。進云。爭奈空生不解。巖中坐。惹得天花動地來。師云。今日遭人點撿。進云。還許學人下個注腳也無。師云許。進云。截斷腳下五色線。拈卻長蘆下馬臺。師云。無爾下足處。師乃云。釋迦出世。以眾生妄想迷封。而說種種法。達磨西來。以底事現成圓滿。而傳密密心。說種種法也。以楔出楔。傳密密心也。以符合符。諸仁者。一段光明。爛爛月含霜夜。一壺爽氣。沉沉水與天秋。空而不空。廓然自照。有而不有。湛兮若存。法身圓極。而無去來。物物難逃其外。佛眼洞鑒而一同異。塵塵但入其中。所以古人道。森羅及萬象。一法之所印。若恁么會得。方知道。一切處是爾自己。一切處是爾光明。一切處是爾坐道場。一切處是爾作佛事。雖然如是。且道。光影俱忘。又作么生體悉。良久云。玉馬雪行歸半夜。羚羊掛角月沈西。陳謝罷復舉。保壽開堂三圣推出一僧。保壽便打。三圣云。恁么為人。瞎卻鎮州一城人眼去在。保壽便下座。師云。禪客相逢。自有琢磨之妙。作家做處。元無刀斧之痕。且道。正恁么時作么生。還會么。影草事羸本色漢。截流機對當行家。天寧長老白椎云。諦觀法王法。法王法如是。師便下座

上堂云。六戶不掩。從教萬法通同。四衢無蹤。只么一塵不受。所以道眼見色與盲等。耳聞聲與響等。便能聲色里睡眠。聲色里坐臥。還體悉得么。周遍十方心。不在一切處

上當舉僧問洞山。亡僧遷化向甚么處去。山云。火后一莖茆。師云。虛而靈空而妙。光明一點。乃生佛之樞機。廓徹十方。是圣凡之窟宅。還會么。良久云。堪嗟去日顏如玉。卻嘆回時鬢似霜

上堂云。日照晝月照夜。天清而高地厚而下。不我處者大功。不可逃者至化。舉起鎮州羅卜。酬卻廬陵米價。阿嚕勒繼薩婆訶。佳作人可知禮也

上堂云。獨立不改。周行不殆。莫嫌滿眼諸塵。須信唯心三界。列千峰而向岳。會百川而到海。諸禪德。恁么會得也。卷簾除卻障。恁么不會也。閉戶生得礙。會與不會商量。漆桶依前不快

上堂云。環中隱照。蟄龍吟枯木之云。量外真明。老兔弄夜輪之魄。機前梭路。石女能分。肘后印章。木人得用。直得一印印遍虛空。法界更無遺余。諸人還體悉得么。六門通曉意。大地絕纖塵

上堂云。只個是家風。明明入混融。江光蘆映月。夜色水吞空。攃手懸崖下。分身萬像中。回涂登鳥道。恰恰是神通

莊上回上堂云。南畝黃云禾弄穟。中洲白雪葦成花。歸舟恰向其閑過。一棹清風夜到家。諸禪德。長蘆尋常不與諸人世諦流布。真個其中行履來。且道。諸人行履又作么生。良久云。誰敢壓良為賤

天寧節上堂云。乾坤同壽。無以窮其歲年。物我同心。無以分其中外。以法為界。則無方維。以智為身。則無向背。諸禪德。且道。個人作么生行履。還會么。國付一人敷舜化。恩臨四海戴堯仁

上堂云。空劫有真宗。聲前問已躬。赤窮新活計。清白舊家風。的的三椉外。寥寥一印中。卻來行異類。萬派自朝東

上堂云。道綿綿兮用也不勤。道綿綿兮寂也不滅。二椉困墮于空無。眾生執迷于分別。菩薩區區于進修。諸佛嘮嘮于演說。諸禪德。一句子妙出三椉。一念閑功超萬劫。水月茫茫兮舟棹閑。雪云冉冉兮路岐絕。明明靈靈兮唯已自知。大辯若訥兮大巧若拙

上堂云。恰恰無綾縫。明明不覆藏。鷲嶺豈傳迦葉。少林那付神光。現成處處合頭句。具足人人知見香。虛空說法森羅聽。不掛唇皮解舉揚。諸禪德。十二時中。直是滿眼滿耳了也。還體悉得么。良久云。傍觀者哂。當局者迷

資福和尚到上堂云。玉線金針相續難。劫壺空處妙。投關。香林煙暖風排雪。月窟冰寒影轉山。里許借功方得活。那時退位不知閑。宗家密密綿綿事。布施多人莫要慳

上堂舉僧問古德。曹溪路上。還有俗談也無。德云。六祖是盧行者。師云。好諸禪德。直下無窠窟。不用求奇特。皓玉本無瑕。雕文喪君德

上堂云。本來田地無涯岸。極目寒光成一片。消息平沈佛也迷。機輪轉側誰能辨。看看。雪山山下擁蓑人。白牛一掣芒繩斷參

上堂云。靈苗發種覺樹敷春。冷湫湫處卻要溫和。干爆爆時還須津潤。若能如是。便乃能方能圓。能曲能直。正恁么時。如何體悉。還會么。志公不是閑和尚。剪刀常在臥床頭

歲旦上堂僧問。舊年已去。新歲到來。不審。無位真人。今日壽年多少。師云。也須頭上添一歲。進云。恁么則應時納祐去也。師云。爾分上作么生。進云。直得風行草偃。水到渠成。師云。百歲老人分夜燈。師乃云。淑氣成春。韶聲入律。堂堂做處。須知戶掛凋林。密密來時。自是花開枯木。金雞報曉。玉女登機。一段風光。大家時節。只如時節若至其理自彰。又作么生體得。借婆裙子拜婆年。買盡風光不著錢。劈面來時莫回避。個人里許有生緣參

上堂云。一言道斷不鼓唇皮。一擔擔起不費氣力。直得口掛壁上也。妙照那人。意在目前也。圓成眾事。便能默時說說時默。用時閑閑時用。且道。正當用時如何。良久云。巨靈抬手無多子。分破華山千萬重

上堂舉僧問九峰。如何是頭。峰云。開眼不覺曉。僧云。如何是尾。峰云。不坐萬年床。僧云。有頭無尾時如何。峰云。終是不貴。僧云。有尾無頭時如何。峰云。雖飽無力。僧云。直得頭尾相稱時如何。峰云。兒孫得力室內不知。師云。好諸禪德。云從龍風從虎。客到家水歸海。頭尾平正。內外通同。八方受敵鐵牛機。半夜陣圓玄豹變。雖然如是。也只是兒孫得力處。只如室內不知。又作么生。良久云。戶外有云從斷徑。座中無照勝然燈

上堂云。剎剎塵塵是我。無處藏身。到到處處逢渠。個人具眼。百草頭上。鬧市門頭。混不得不隨流。類不齊絕滲漏。須知衲僧做處。大用現前。普化半顛半狂。金牛自歌自舞。諸人還會么。因風吹火。用力不多參

上堂舉。魯祖凡見僧來便面壁。南泉云。我尋常向人道。空劫已前承當。佛未出世時體取。尚不得一個半個。似爾恁么驢年去。師云。魯祖為眾竭力。南泉家丑外揚。長蘆恁么點撿。還更有人點撿長蘆么。有點撿無點撿即且置。魯祖為人處作么生。還會么。無底合盤盛不盡。穿心碗子釘將來

上堂云。同中有異。功亡就位。異中有同。在位借功。一步密移玄路轉。全身放下劫壺空。隱隱密密。玲玲瓏瓏。記取深云須變豹。自然死水不藏龍

上堂云。麟龍不為瑞。珠璧不為貴。衲僧眼豁開。徹見生死蔕。生死蔕。第一義。諸佛心。祖師鼻。少林傳燈。靈山授記。隨高隨下。何此何彼。假諸因緣。神通游戲。有時五教三椉。有時三德六味。有時屋里主財。有時門頭了事。處處清白家風。人人見成活計。正恁么時。且道。作么生是見成受用底。還體悉得么。良久云。風行草偃。水到渠成

上堂云。一二三四五。禾山打鼓金牛舞。劈面來時著眼看。全身放下休回互。諸禪德。只如不回互時作么生。良久云。千鈞才一挽。自有發機人

上堂僧問記得。僧問巴陵。如何是提婆宗。陵云。銀碗里盛雪。未審。此意如何。師云。猶墮一色在。進云。恁么則滿舡空載月。漁父宿蘆花。師云。轉卻后作么生。進云。龍得水時添意氣。虎逢山處長威獰。師云。且喜勿交涉。進云。卻請和尚道。師云。欲識誕生王子父。鶴騰霄漢出銀籠。師乃云。活計如今付舊人。版頭疏久又還親。星河月與長江混。渺渺清光一色勻。底時節落功勛。臥穩須知卻轉身。轉得了來相識么。寒窮面嘴黑皴皴

上堂云。今日是釋迦老子降生之辰。長蘆不解說禪。與諸人畫個樣子。只如在摩耶胎時作么生。以拂子畫⊙。只如以清凈水浴金色身時。又作么生。師畫[○@水]。只如周行七步。目顧四方。指天指地。成道說法。神通變化。智慧辯才。四十九年。三百余會。說青道黃。指東畫西。入般涅槃。又作么生。師畫[○@十]云。若是具眼衲僧。必也點頭相許。其或未然。一一歷過始得

上堂云。六根返源。徹底靈明無颣。四大性復。通身清凈無塵。直得絕因緣斷相續。混古今泯同異。諸人還體悉得么。靈鳥不萠枝上夢。覺花無影樹頭春

上堂云。透頂透底。徹根徹源底人。為甚么跨步時。失卻路頭。隨高隨下合方合圓底人。為甚么合眼時。失卻處所。諸禪德。作么生履踐。得通同一貫去。良久云。好手猶如火里蓮。他家自有沖天意

乾龍節上堂云。乾坤之主。海岳之尊。密密不間。綿綿長存。全提造化之柄。妙得生成之根。個人壽量也。龍施膏雨洗山骨。個人神明也。蟾把清霜摩月魂。當時舜日下臨。蒙圣庇從佛學佛。今日堯眉上祝。是我眾知恩報恩

上堂云。好諸禪德。與乾坤同其覆載。與雨露同其沾濡。與草木同其生成。與水云同其去就。與鬼神同其兇吉。與時序同其陰陽。所以道。萬物自有功。當言用極處。事存函蓋合。理應箭鋒柱。正恁么時作么生。得函蓋箭鋒去。還會么。遍界不曾藏。通身無影像

上堂云。何須更舉揚。全體露堂堂。濕暑時時雨。薰風陣陣香。秧針初透水痕淺。蒲力欲剪柳絲長。雙六盤中休喝彩。分明觸事恰相當

結夏上堂云。一塵具無量剎土。一念超無量劫數。一身現無量眾生。一體合無量諸佛。所以道。以大圓覺為我伽藍。身心安居平等性智。恁么則不可以方所為限。不可以時分為拘。自他和合。則水乳相同。主伴交參。則鏡像相照。只如禁足護生。又且如何話會。良久云。心心無異念。步步不迷方

上堂舉僧問魯祖。如何是不言言。祖云。爾口在甚么處。僧云。某甲無口。祖云。尋常將甚么吃飯。僧無語。祖便打。師云。只解握死蛇頸。不能捋猛虎須。當時待他問爾口在甚么處便與一喝。拂袖便行。直饒魯祖全機。往往做手腳不及

上堂舉百丈涅槃和尚問南泉。從上諸圣。還有不為人說底法么。泉云有。丈云。如何是不為人說底法。泉云。不是心。不是佛。不是物。丈云。說了也。泉云。某甲只恁么。和尚又如何。丈云。我不是善智識。爭知有說不說。泉云。某甲不會。丈云。我太殺為爾說也。師云。好大眾王老師葛藤。被涅槃和尚截斷了也。涅槃和尚葛藤。且不得動著。非唯既往不咎。亦乃盡法無民。雖然如是。還點撿得出么。如今奪得連城璧。秦主相如盡喪身

上堂舉僧問智門。蓮華未出水時如何。門云蓮華。僧云。出水后如何。門云荷葉。師云。叢林多作出水未出水。蓮華荷葉商量。我也知爾為蛇畫足。更有底打傳口令。有底杓卜聽虛聲。總未得剿絕。長蘆為爾拈卻了也。方知道智門是個無固必漢。長蘆今日大似鞏縣茶瓶

舉首坐立僧上堂云。吾家種草古今難。針鼻才分度線端。混處相期君把手。到時不與汝同盤。卻來大用縱橫是。向去全功轉側看。底事要憑師印可。輪回生死不相干

上堂舉僧問云門。殺父殺母。佛前懺悔。殺佛殺祖。向甚么處懺悔。門云。露師云。好諸禪德。無棱縫絕廉纖。隨心自在。當處解脫。還會么。有余一法著不得。無余一法也還祛

上堂云。來無所從。去無所向。達一理之齊平。見諸法之空相。曉云散處日明。夜雨過時溪漲。照體獨立兮常住一如。應真不借兮森羅萬像。不須爾更作思惟。自有人普同供養。師高聲喚云。大休大歇底禪和子。若不受食是尊貴墮

上堂云。滅而不滅。與虛空合體而靈。生而不生。與森羅同用而妙。劫前無朕。身后有家。鶴夢巢寒。耿耿蒼林之月。龍吟夜永。依依枯木之云。諸禪德。正恁么時。無生滅絕去來。妙有衲僧行履。還體得么。良久云。煙含碧葦沙頭雪。風弄白蘋江上秋

上堂舉舡子囑夾山云。直須藏身處沒蹤跡。沒蹤跡處莫藏身。吾三十年在藥山。只明此事。師云。好諸禪德。寒巖異草。坐著成功。明月白云。步時分影。正當恁么時。如何行履。良久云。幽洞不拘關鎖意。縱橫那涉兩頭人

上堂云。好諸禪德。云無心而自閑。天無際而能寬。道無像而普應。神無慮而常安。隨之也不見去跡。迎之也不見來端。一藏教只成贊嘆。三世佛止可傍觀。燭曉堂虛。織婦轉機梭路細。水明夜靜。漁老擁蓑舡月寒。諸禪德。還曾到個田地個時節么。其或未然。不要亂舉

上堂云。大眾芝麻壓得油。粳米炊得飯。還我叢林飽參漢。衲僧履道貴平懷。何必臨機爭轉換。活計自然家風成現。順水便風。歸舟到岸。寒山拾得笑呵呵。此心分付知音辨

真州長蘆崇福禪院語錄(終)

師小參示眾云。兄弟機絲不掛。木人暗擲金梭。文彩未彰。石女先提玉印。妙明田地。豈涉春緣。虛瑩亭堂。寧關曉意。正非孤立。風前月樹猿啼。偏豈單行。煙外滄洲鷺宿。光里鋒铓未兆。隱時頭角崢嶸。協通兼帶才疏。便見犯鋒傷手。六門機息。是須宛轉傍參。一色功圓。切忌當頭印破。夢手推開月戶。轉身撥側玉輪。方能出自胸襟。始免坐他床榻。泥牛運步。已萠建化之緣。木馬嘶風。便是利生邊事。如何履踐得恁么相應去。良久云。還會么。釣絲午夜休拈弄。風拭湖光水月秋

小參云。好兄弟。若論此事。千里同風。何彼我之相遼。豈形聲而能間。岸云輕弄白。沙樹綠含春。觸處現本光。百川同一味。盡十方世界。而俱是我家。即萬象森羅。而更無別法。通身不滯。攃手無依。轉側相逢。合談何事。還相委悉么。良久云。入門白發笑添雪。上岸青鞋從涴泥(陳謝罷)復云。浪爪拏舟雪濺空。十年胸際著慈風。如今堂上時相見。分付飲茶談笑中。記得保福問鵝湖雪峰先師道。望州亭與汝相見了也。烏石嶺與汝相見了也。僧堂前與汝相見了也。僧堂前則且致。望州亭烏石嶺。什么處相見。鵝湖驟步歸方丈。保福便入僧堂。雪竇拈云。二老宿是即是。只知雪峰放行。且不見雪峰把定。只如覺上座。適來與長蘆和尚。三門前問訊。方丈頭人事合掌起居曲躬叉手。諸人恁么相見。也只是放行。且道。把定處作么生相見。還相委悉么。鶴鷺并頭踏雪睡。月明驚起兩遲疑

小參云。好諸禪德。髑髏前有本來靈。照徹毗盧頂[寧*頁]平。玉馬過關方半夜。木雞喚月恰三更。寥寥跡絕全功轉。歷歷光生借位明。卻著弊衣垂化手。合同舡子順流行。兄弟此個田地。亙徹古今。是爾諸人分上本有底事。只為一念封迷。諸緣籠絡所以不得自在去。勞他先覺建立化門。也只勸爾諸人。自休自歇去。歇即菩提。勝凈明心。不從人得。便知道。夜明簾外。暗弄機梭。明月堂前。妙拈針線。長天似鏡。功圓脫彼三緣。大地如云。過在坐他一色。那時撥轉。觸處崢嶸。根根塵塵。無非佛事。行行步步。皆是道場。恰恰現成。無一絲毫移易處。到者里。祖師無分外授手底法。諸佛無分外相傳底心。元不盈余。何嘗欠少。只如今左邊立諸來檀越。右邊立長蘆衲僧。何必參尋。禪什么時不具。那用懺悔。罪什么處得來。自然即物契神。只么返常合道。莫道未來佛與爾受記。何煩過去佛為我證明。只爾個現在不可得心。便是常住無量壽佛。諸人若向者里。透頂透底徹本徹末。體悉得去。有什么事。其或未然。百鳥不來春又過。不知誰是到庵人(陳謝罷)舉三祖問二祖云。某甲多諸罪障。乞師懺悔。二祖云。將罪來與汝懺。三祖云。覓罪性了不可得。二祖云。與女懺罪竟。三祖便禮拜。師云。三祖自倒自起。二祖相樓打樓。今晚海陵善友。問覺上座求懺悔。若也向者里。心跡俱泯。體上無瘡。名相才興。泥中洗土。且畢竟作么生。月冷空當午。松寒露滿襟

小參云。兄弟十方無壁落。從本來元沒遮欄。四面亦無門。只者里便是人處。可謂通途息耗。協路當風。其或反側遲回。便是撞頭磕額。正恁么時作么生。良久云。玉馬雪行歸半夜。羚羊掛角月沈西(陳謝畢)復云。兄弟三世諸佛不知有。點即不到。白牯貍奴卻知有。到即不點。何須馳騁神通。只恁蕩除知見。云開也星象排珠。月上也江光鋪練。懵懂還如癡兀人。他家自有通人辨。正恁么時。且道。作么生辨。但向道三年一閏

小參云。兄弟大功才轉。借為誕生。一色若消。方名尊貴。細中移足。鶴出銀籠。位里回頭。月鋪金地。正不孤滯。偏自雙行。放開則三世。都無空缺處。所以道。盡十方世界是爾一只眼。盡十方世界是爾自己。盡十方世界是爾光明。盡十方世界是個解脫門。什么處不是爾成佛處。什么時不是爾說法時。不見道。護明不從兜率降。一輪圓滿十方周(陳謝畢)復舉僧問青林。學人徑往時如何。林云。死蛇當大路。勸子莫當頭。僧云。當頭時如何。林云。喪子命根。僧云。不當頭時如何。林云。亦無回避處。僧云。正當恁么時如何。林云。卻失也。僧云未審。向什么處去也。林云。草深無覓處。僧云。和尚也須堤防始得。林拍手云。一等是個毒氣。師云。者僧解問。青林解弄。可謂是虛玄不犯。回互旁參。把定咽喉。方為好手。觸他毒氣。不是作家。且道。正恁么時。畢竟作么生。良久云。連頭袋子盛將去。沒底籃兒著取來

小參云。恁么時恁么處。是爾諸兄弟。安居田地。還端的也未。而今事不獲己。便有重話會語。先佛遺范。禁足護生。只要諸人不妄行一步。不作眾生想念。罷卻機警。盡卻攀緣。一味休歇。窮教到底去。打教徹頭去。莫依倚莫停留。直使無絲毫粘惹。方喚作解作活計底人。解紹家業底人。所以古人道。如人在家三十年。愁什么家業不辨。只如云蓋問石霜。萬戶俱開即不問。萬戶俱閉時如何。霜云。堂中事作么生。蓋無語。經半年方來下語云。無人接得渠。霜云。道則太殺道只道得一半。蓋云。和尚又作么生。霜云。無人識得渠。蓋便禮拜。兄弟子就父移。功圓路轉。動犯則頭角生也。丑拙露也。直饒琉璃殿上。玉女搖頭。明月堂前石人撫掌。也只是旁參邊事。到者里。三世諸佛瞻望不及。歷代祖師毀贊不著。天下老和尚詮注不到。方有少分相應。如今欲得恁么去么。且把兩頭攃開中閑放下。髑髏前四大后體取。就里許攜得將來。隨到處用得恰好。方信道。十方世界中。唯有一乘法。更無一滴滲漏。直得塵塵剎剎。佛佛祖祖。莫只道佛祖在剎塵里安居。元只者便是。擬議則話作兩橛。依俙則不得一如。不見云門拈拄杖子示眾云。拄杖子化為龍。吞卻乾坤了也。山河大地甚處得來。好兄弟云門。拈十方世界。在拄杖頭上。作個道場。盡十方諸佛。諸大菩薩。一切眾生。總在拄杖頭上結制。可謂是一塵入正受。諸塵三昧起。促一劫以為一日。延一日以為一劫。豈只以一夏為時分。一處為方所。祖不云乎。宗非促延。一念萬年。無在不在。十方目前。若能恁么履踐則得。相應則知。以法界為畔岸。以圓覺為伽藍。且道。如何是伽藍中人。良久云。鷺倚雪巢猶可辨。烏投漆立事難明(陳謝畢)復舉。僧問洞山。寒暑到來。如何回避。山云。何不向無寒暑處去。僧云。如何是無寒暑處。山云。寒時寒殺阇梨。熱時熱殺阇梨。師云。一盤黑白互交羅。生殺其中細琢磨。樵人疑著當頭著。不覺腰閑爛斧柯

小參云。生滅心盡是寂滅。露柱懷胎底時節。寂滅心起是生滅。石女生兒解言說。用時萬象不盈余。休處一真無空缺。藤枯樹倒笑呵呵。依舊清風與明月記得。趙州問投子。大死底人卻活時如何。子云。不許夜行。投明須到師云。好兄弟不入門。不出戶。高高山頂立那現身。深深海底行不匿跡。木人握印。當風文彩未形。玉女攛梭。直下機絲不掛。正當恁么時。又合如何變弄。還會么。密移一步六門曉。無限風光大地春。小參僧問。如何是正中偏。師云。天共白云曉。進云。如何是偏中正。師云。水和明月流。進云。如何是正中來。師云。莫道鯤鯨無羽翼。今日親從鳥道回。進云。如何是偏中至。師云。當機不回互。敵面無后先。進云。如何是兼中到。師云。寶殿無人不侍立。不種梧桐免鳳來。進云。五位已蒙師指示。向上還更有事也無。師云有。進云。如何是向上事。師云。乍可截舌。誰敢當頭。師乃云。應緣無滯。德用不孤。百草頭上。薦得明明祖師底心。六塵堆里。拾得的的自家底眼。赤肉團上。無位真人。鬧市門頭。富貴底漢。堂堂不昧。恰恰現成。直饒破二不成一。猶是建化門頭事。不見道。皮膚脫落盡。唯有一真實。恁么時節。身不待父母和合。道不假天地生成。良久云。十洲春盡花雕殘。珊瑚樹林日杲杲。復舉灌溪問末山。如何是末山。山云。不露頂。灌云。如何是末山主。山云。非男女等相。灌云。何不變去。山云。不是神不是鬼。變個什么。灌從此入室。師云。不是男不是女。不是神不是鬼。不是佛不是物。只知白云無心。誰辨青山在目。夜明識取斷蛇珠。潭寒退下蒼龍骨。等閑掣斷紫絲絳。天上人間收不得。收不得底事。從來沒窠窟

小參云。好兄弟。一葉落天下秋。一塵起大地收。拈起也周偏法界。應用無方。放下也清凈本然。虛明絕待。衲僧家。有時投兔角杖。繞天下走。去無去相。便知道。云水是阇梨。阇梨是云水。有時坐法空座。坐斷報化佛頭。住無住相。方見得家風是自己。自己是家風。直得動靜二相。了然不生。恁么也得。不恁么也得。恁么不恁么總得。雖然如是。不見道。縱然為客樂。爭似在家貧。復舉僧問九峰。西天夏末多有得道果者。和尚此間還有也無。峰云有。僧云。是什么人。峰云。頭戴午夜月。腳踏黃金地。僧云。還轉也無。峰云作么生不轉。僧云如何是轉。峰云。今古已聞龍退骨。師云。不守功不得色。玉人未照當臺鏡。石女不登月下機。可謂枯木龍吟。猶帶喜在。髑髏眼睛。猶帶識在。直是智不到處。路已轉時。且道合作么生體悉。良久云。還會么。蘆荻易分相混雪。水天難辨合同秋

小參云。元是一精明。分成六和合。所以道。在眼曰見。在耳曰聞。在鼻嗅香。在舌談論。在手執捉。在足運奔。門門通處處顯。不覆藏勿回互。釋迦老子分千百億化身。觀音大士具八萬四千手眼。運大神通。放大光明。現功德相。作莊嚴事。然于報化門頭即得。實際地上總用一點不著。只如四大壞五蘊空。六根昏塞七識舍盡。平生伎倆總做不得。平生知解總忘了也。親屬留不住。好玩將不去。無家可坐。無地可安。直得無一絲毫許粘綴處。且道。正恁么時。真實人作么生履踐。還相委悉么。良久云。夜來云散斗杓垂。拈得鼻孔失卻口。復舉定山云。生死中無佛。即非生死。夾山云。生死中有佛。則不迷生死。同往問大梅。被一時坐卻。不許分疏。然而公案現成。覺上座不免出一只手。與劈折去也。有處莫依守。會要功中移步。無處莫停留。更須位里轉身。且道。畢竟如何。還會么。夜月有輝含野渡。白云無雨裹秋山

小參云。好兄弟。虛而靈空而妙。用處不勤勤。寂時還皎皎。據一如之本源。當千差之會要。個中人無正倒。不病不死。不生不老。唯自證以相應。非思惟而能到。古渡風清一片秋。月色江光冷相照。復舉洞山和尚在疾。僧問和尚病。還有不病者么。山云有。僧云。不病者還看和尚也無。山云。老僧看他有分。僧云。和尚看他時如何。山云。則不見有病者。師云。既不見有病。則不見有死。亦不見有生。亦不見有老。四相不能遷。三世不能轉。正恁么時。且作么生看他。良久云。還相委悉么。撥開妙凈圓明眼。識取吉祥安樂人

小參云。好兄弟。清虛之體。借路能來。差別之緣。隨心自盡。死蛇弄得活。駿馬牽得回。方信得山云冉冉。江水滔滔。處處入此宗。頭頭無別法。正恁么時。還相委悉么。落霞與孤鶩齊飛。秋水共長天一色。復舉僧問趙州。如何是趙州。州云。東門南門西門北門。師云。好兄弟。趙州四門長開。不礙諸方往來。十字街頭人大叫。平鋪買賣沒相猜。恁么見得方知。趙州老子與衲僧。出眼中金屑。斷鼻上泥痕了也。還端的么。月到中秋滿。風從八月冷

小參云。好兄弟。行行沒蹤跡。石馬著金鞭。住住不凝停。木人敲玉戶。借功明位。用在體處。借位明功。體在用處。直饒恁么履踐。得十成去。猶是傍參邊事。且道。不借借時。落在甚么處。良久云。還相委悉么。星前人臥千峰室。佛祖無因識得渠。復舉六祖問讓和尚。甚處來。讓云。嵩山安國師處來。祖云。什么物恁么來。讓經八年方下語云。說似一物即不中。祖云。還假修證否。讓云。修證則不無。污染則不得。師云。從來不相似。何處更著得污染來。然而擬向則觸。蹉跎則背。且道。正恁么時作么生。還會么。頭長三尺知是誰。相對無言獨足立

小參云。好兄弟。本源無風波。真界絕涯畛。木人步月歸。轉側功勛盡。衲僧家須到者般田地。可謂是金針穴細。玉線芒長。那時妙智貫聯。始得十成通暢。不礙奔流度刃。何勞息杼停機。活眼照劫外之身。亡機運今時之步。方信道。眾生及國土。皆同一法性。且道。畢竟承誰恩力。還相委悉么。手指空時天地轉。回頭風月屬吾家。復舉僧問護國。如何是和尚本生父母。國云。頭不白者是。僧云。未審。將何奉獻。國云。殷勤無米飯。堂前不問親。師云。煙水隔時。迂疏情在。風云會處。向去功存。直饒同一色成一家。尚未與那人體合。且道。畢竟如何。良久云。木人夜半言。不許外人識

小參云。地水火風休假藉。一切不留還脫灑。家風廓落等虛空。田地虛明非晝夜。鳥道須知舉足難。玄機不許絲頭掛。同中有異異中同。徹底渾淪無縫罅。所以黃龍新和尚道。鷺依雪巢。同中有異。烏投黑馬。異中有同。黃龍老子雖是他宗。甚得吾家之妙。還辨得么。金雞啄破琉璃卵。玉兔挨開碧海門。復舉僧問趙州。狗子還有佛性也無。州云有。僧云。為甚撞入者個皮袋。州云。為他知而故犯。又僧問。狗子還有佛性也無。州云無。僧云。一切眾生皆有佛性。為甚狗子卻無州云。為他有業識在。師云。趙州道有。趙州道無。狗子佛性。天下分疏。面赤不如語直。心真莫怪言粗。七百甲子老禪伯。驢糞逢人換眼珠

小參云。好兄弟。一亙清虛衲子家。十方三世個生涯。光明照夜髑髏眼。消息含春枯木花。曉色依依云冉冉。天容淡淡月斜斜。母陀羅臂通身是。今日逢場便攃沙。諸人還甘得么。若是大丈夫漢[利-禾+屈]剞。底人。紹乃祖家風。入諸佛閫域。不肯將荒草埋頭葛藤絆足。直下磊磊落落。孤迥迥峭巍巍。赤灑灑露裸裸地去。不見道。動即影現。覺即塵生。到者里。如經蠱毒之鄉水。也不得沾他一滴。若也傍他門戶。受他教詔。入他行市。坐他床榻堪作甚么。碧潭似鏡。不臥蒼龍。青天無云。難藏老兔。石女舞袖。木人搖頭。繡靴轉側玉堂寒。金鞭回指朱門曉。從此花生錦上。佛現世間。開方便門。示真實相。不免將無作有。破二成三。于凈潔田地上攃土攃沙。就報化門戶頭。不即不離。先賢古圣。來傳語底人。后學初機。還薦得也未。若欲疾相應早成辨。把從前知見參學得底。商量得底。傳授得底。一時打疊卻凈辨去。莫將一絲頭來。作斗釘作安排。便見不相似。但知識自本來頭。入彼變化境。自然一切處作得主把得住。也無一乘可馭。也無萬行可修。也無三界可出。也無萬法可了。爾若道出三界。則便壞三界。爾若道在三界。則便礙三界。爾若待了萬法。則萬法紛然。爾若待轉萬法。則萬法擾爾。到此直須不出不在不壞不礙不轉不了不紛不擾。便見獨露底身。便是灑落底漢。不妨聲色里睡眠。聲色里坐臥。絕諸對待。常光現前。開發覺華。超脫情境。始信元不修持。不曾染污。無量劫中。本來具足。圓陀陀地。曾無一毫頭許欠少。曾無一毫頭許盈余。覺上坐恁么說話。皆是剩語。如無孔鐵錘上下楔相似。諸人爾道既是知。為甚不改。還會么。相逢不飲空歸去。明月清風也笑人。復舉僧問風穴。浩浩塵中。如何辨主。穴云。無目山人能揣骨。鬧市相逢執手驚。師云。諸仁者。心心不觸。處處相逢。只此間是文殊家風。只者個是普賢身相。不動步游彌勒樓閣。不反聞入觀音普門。覺上座只知當局者迷。不顧傍觀者哂。更通個消息去也。乃豎起拂子云。三世諸佛。歷代祖師。天下老和尚。風穴老漢。爾者一隊禪和子鼻孔。總被覺上座拂子穿卻。還覺么。座中亦有江南客。休向人前唱[鹿*鳥]鴣。以拂子擊禪床一下下座

小參云。釋迦出世。屈己徇人。達磨西來。壓良為賤。衣傳迦葉。似是而非。法付神光。將無作有。只為祖禰不了。致令殃及兒孫。從此五葉一花。諸方分照。或全提正按。大用大機。或借位明功。借功明位。棒頭取證。暍下承當。拈一莖草。作丈六金身。于受用中。現千手眼。或轉身異類中行。攃手向那邊去。大都機器不一。乃見方便茲多。路布羅天。葛藤滿地。設使萬里無寸草。凈地卻迷人。長空絕點埃。青天須吃棒。更乃著腳威音路上。橫身興化門頭。步步不觸物。心心無處所。子細點撿將來。盡是功勛邊事。不見古人道。諸佛不出世四十九年說。祖師不西來少林有妙訣。若人識祖佛。當處即超越。兄弟且道。作么生是佛祖未生前。當處超越底句。還會么。臂長衫袖短。腳瘦草鞋寬

真州長蘆崇福禪院語錄(終)

宏智禪師廣錄卷第一

宏智禪師廣錄卷第二

　　長蘆覺和尚頌古拈古集序

夫至理超名象之階。真智出思議之外。佛佛祖祖。相印以心。葉葉花花。妙嚴于本。門庭峻高。而棱棱壁立。各紹其宗。枝派衍遠。而浩浩岐流。終歸于海。付區分于杖拂。與烹煉于爐錘。道任斯人也。廓吞納之胸膺。神應求器也。具變通之手段。為萬世之龜噬。明覺首唱于其前。追千里之驥游。阿誰步隨于其后

長蘆和尚。摭古德機緣二百則。頌以宣其義。拈以振其綱。揚淮壖兩席之光。繼雪竇百年之踵。爛成春意。東風暖而山被錦云。湛作秋容。半夜寒而水懷璧月。縱奪有則。趣舍何心。剪蓁蘙而辟正涂。頌見古人之克力。震雷霆而破蟄戶。拈彰底事之全機。綿密契同。方圓淴合。鑿枘不爽。斤斧亡痕。屈曲相通。肖貫珠之絲蟻。裴回相附。猶布雨之云龍。赤肉團獨露真常。髑髏眼瀝干漏識。箭鋒函蓋。影草探竿。脫功勛而空劫非家。垂方便而通身是手。洗磨鸞鑒。清吹排云夢之氛。膠續鳳弦。雅韻奏雪樓之曲。禪人法潤集以成編。小子嗣宗序而為引。建炎三年自恣日敘

　　泗州普照覺和尚頌古

　　　　侍者法潤信悟編


舉世尊一日升座。文殊白槌云。諦觀法王法。法王法如是。世尊便下座。頌曰

一段真風見也么。綿綿化母理機梭。織成古錦含春像。無奈東君漏泄何

舉梁武帝問達磨大師。如何是圣諦第一義。磨云。廓然無圣。帝云。對朕者唯。磨云不識。帝不契。遂渡江至少林。面壁九年。頌曰

廓然無圣來機徑挺。得非犯鼻而揮斤。失不回頭而墮甑。寥寥冷坐少林。默默全提正令。秋清月轉霜輪。河淡斗垂夜柄。繩繩衣缽付兒孫。從此人天成藥病

舉東印土國王。請二十七祖般若多羅齋。王問。云何不看經。祖云。貧道入息不居陰界。出息不涉眾緣。常轉如是經。百千萬億卷。頌曰

云犀玩月璨含輝。木馬游春駿不羈。眉底一雙寒碧眼。看經那到透牛皮。明白心超曠劫。英雄力破重圍。妙圓樞口轉靈機。寒山忘卻來時路。拾得相將攜手歸

舉世尊與眾行次。以手指地云。此處宜建梵剎。帝釋將一莖草。插于地上云。建梵剎已竟。世尊微笑。頌曰

百草頭上無邊春。信手拈來用得親。丈六金身功德聚。等閑攜手入紅塵。塵中能作主。化外自來賓。觸處生涯隨分足。未嫌伎倆不如人

舉僧問清源。如何是佛法大意。源云。廬陵米作么價。頌曰

太平治業無像。野老家風至淳。只管村歌社飲。那知舜德堯仁

舉僧問馬大師。離四句絕百非。請師直指某甲西來意。大師云。我今日勞倦。不能為汝說。問取智藏去。僧問藏。藏云。何不問和尚。僧云。和尚教來問。藏云。我今日頭痛。不能為汝說。問取海兄去。僧問海。海云。我到這里卻不會。僧舉似大師。大師云。藏頭白海頭黑。頌曰

藥之作病鑒乎前圣。病之作醫必也其誰。白頭黑頭兮克家之子。有句無句兮截流之機。堂堂坐斷舌頭路。應笑毗耶老古錐

舉藥山久不升座。院主白云。大眾久思示誨。請和尚為眾說法。山令打鐘。眾方集。山升座。良久便下座歸方丈。主隨后問云。和尚適來許為眾說法。云何不垂一言。山云。經有經師。論有論師。爭怪得老僧。頌曰

癡兒刻意止啼錢。良駟追風顧影鞭。云掃長空巢月鶴。寒清入骨不成眠

舉百丈上堂。常有一老人聽法。隨眾散去。一日不去。丈乃問。立者何人。老人云。某甲于過去迦葉佛時。曾住此山。有學人問。大修行底人。還落因果也無。對他道。不落因果。墮野狐身五百生。今請和尚代一轉語。丈云。不昧因果。老人于言下大悟。頌曰

一尺水一丈波。五百生前不奈何。不落不昧商量也。依前撞入葛藤窠。阿呵呵會也么。若是爾灑灑落落。不妨我哆哆和和。神歌社舞自成曲。拍手其間唱哩啰

舉南泉一日東西兩堂爭貓兒。南泉見遂提起云。道得即不斬。眾無對。泉斬卻貓兒為兩段。南泉復舉前話問趙州。州便脫草鞋。于頭上戴出。泉云。子若在恰救得貓兒。頌曰

兩堂云水盡分拏。王老師能驗正邪。利刀斬斷俱亡像。千古令人愛作家。此道未喪。知音可嘉。鑿山透海兮唯尊大禹。煉石補天兮獨賢女媧。趙州老有生涯。草鞋頭戴較些些。異中來也還明鑒。只個真金不混沙

舉臺山路上有一婆子。凡有僧問臺山路向什么處去。婆云驀直去。僧才行。婆云。好個阿師又恁么去也。僧舉似趙州。州云。待與勘過。州亦如前問。至來日上堂云。我為汝勘破婆子了也。頌曰

年老成精不謬傳。趙州古佛嗣南泉。枯龜喪命因圖象。良馬追風累纏牽。勘破了老婆禪。說向人前不直錢

舉云門大師云。光不透脫有兩般病。一切處不明面前有物。是一透得一切法空。隱隱地似有個物相似。亦是光不透脫。又法身亦有兩般病。得到法身。為法執不忘已見猶存。墮在法身邊。是一直饒透得放過即不可。子細撿點將來。有什么氣息。亦是病。頌曰

森羅萬象許崢嶸。透脫無方礙眼睛。掃彼門庭誰有力。隱人胸次自成情。船橫野渡涵秋碧。棹入蘆花照雪明。串錦老漁懷就市。飄飄一葉浪頭行

舉地藏問修山主。甚處來。修云。南方來。藏云。南方近日佛法如何。修云。商量浩浩地。藏云。爭如我這里種田博飯吃。修云。爭奈三界何。藏云。爾喚什么作三界。頌曰

宗說般般盡強為。流傳耳口便支離。種田博飯家常事。不是飽參人不知。參飽明知無所求。子房終不貴封侯。忘機歸去同魚鳥。濯足滄浪煙水秋

舉臨際將示滅。囑三圣云。吾遷化后。不得滅卻吾正法眼藏。圣云。爭敢滅卻和尚正法眼藏。際云。忽有人問汝。作么生對。圣便喝。際云。誰知吾正法眼藏。向這瞎驢邊滅卻。頌曰

信衣半夜付盧能。攪攪黃梅七百僧。臨際一枝正法眼。瞎驢滅卻得人憎。心心相印祖祖傳燈。夷平海岳變化鯤鵬。只個名言難比擬。大都手段解翻騰

舉廓侍者問德山。從上諸圣。向什么處去也。山云。作么作么。廓云。敕點飛龍馬。跛鱉出頭來。山便休去。來日山浴出。廓過茶與山。山撫廓背一下。廓云。這老漢方始瞥地。山又休去。頌曰

覿面來時作者知。可中石火電光遲。輪機謀主有深意。欺敵兵家無遠思。發必中更謾誰。腦后見腮兮人難觸犯。眉底著眼兮渠得便宜

舉溈山問仰山。甚處來。仰云。田中來。山云。田中多少人。仰插下鍬子。叉手而立。山云。南山大有人刈茆。仰拈鍬子便行。頌曰

老覺情多念子孫。而今慚愧起家門。是須記取南山語。鏤骨銘肌共報恩

舉麻谷持錫到章敬。繞禪床三匝。振錫一下。卓然而立。敬云。是是。谷又到南泉。繞禪床三匝。振錫一下。卓然而立。泉云。不是不是。谷云。章敬道是。和尚為什么道不是。泉云。章敬即是。是汝不是。此是風力所轉。終成敗壞。頌曰

是與不是好看棬[袖-由+貴]。似抑似揚。難兄難弟。縱也彼既臨時。奪也我何特地。金錫一振太孤標。繩床三繞閑游戲。叢林擾擾是非生。想像髑髏前見鬼

舉法眼問修山主。毫厘有差。天地懸隔。汝作么生會。修云。毫厘有差。天地懸隔。眼云。恁么又爭得。修云。某甲只如此。和尚又如何。眼云。毫厘有差。天地懸隔。修便禮拜。頌曰

秤頭蠅坐便欹傾。萬世權衡照不平。斤兩錙銖見端的。終歸輸我定盤星

舉僧問趙州。狗子還有佛性也無。州云有。僧云。既有。為什么卻撞入這個皮袋。州云。為他知而故犯。又有僧問。狗子還有佛性也無。州云無。僧云。一切眾生皆有佛性。狗子為什么卻無。州云。為伊有業識在。頌曰

狗子佛性有狗子佛性無。直鉤元求負命魚。逐氣尋香云水客。嘈嘈雜雜作分疏。平展演大鋪舒。莫怪儂家不慎初。指點瑕疵還奪璧。秦王不識藺相如

舉僧問云門。不起一念。還有過也無。門云。須彌山。頌曰

不起一念須彌山。韶陽法施意非慳。肯來兩手相分付。擬去千尋不可攀。滄海闊白云閑。莫將毫發著其間。假雞聲韻難謾我。未肯模胡放過關

舉地藏問法眼。上座何往。眼云。迤邐行腳。藏云。行腳事作么生。眼云不知。藏云。不知最親切。眼豁然大悟。頌曰

而今參飽似當時。脫盡廉纖到不知。任短任長休剪綴。隨高隨下自平持。家門豐儉臨時用。田地優游信步移。三十年前行腳事。分明辜負一雙眉

舉云巖掃地次。道吾云。太區區生。巖云。須知有不區區者。吾云。恁么則有第二月也。巖提起掃帚云。這個是第幾月。吾便休去。玄沙云。正是第二月。云門云。奴見婢殷勤。頌曰

借來聊爾了門頭。得用隨宜即便休。象骨巖前弄蛇手。兒時做處老知羞

舉巖頭到德山。跨門便問。是凡是圣。山便喝。頭禮拜。洞山聞舉云。若不是奯公。大難承當。頭云。洞山老漢。不識好惡。我當時一手抬一手搦。頌曰

挫來機總權柄。事有必行之威。國有不犯之令。賓尚奉而主驕。君忌諫而臣佞。底意巖頭問德山。一抬一搦看心行

舉魯祖凡見僧來便面壁。南泉聞云。我尋常向他道。空劫已前承當。佛未出世時會取。不得一個半個。他恁么驢年去。頌曰

淡中有味。妙超情謂。綿綿若存兮象先。兀兀如愚兮道貴。玉雕文以喪淳。珠在淵而自媚。十分爽氣兮清磨暑秋。一片閑云兮遠分天水

舉雪峰示眾云。南山有一條鱉鼻蛇。汝等諸人。切須好看。長慶云。今日堂中。大有人喪身失命。僧舉似玄沙。沙云。須是棱兄始得。然雖如是。我即不恁么。僧云。和尚作么生。沙云。用南山作么。云門以拄杖。攛向峰面前作怕勢。頌曰

玄沙太剛長慶少勇。南山鱉鼻死無用。風云際會頭角生。果見韶陽下手弄下手弄。激電光中看變動。在我也能遣能呼。于彼也有擒有縱。底事如今付阿誰。冷口傷人不知痛

舉鹽官一日喚侍者。與我過犀牛扇子來。者云。扇子破也。官云。扇子既破。還我犀牛兒來。者無對。資福畫一圓相。于中書一牛字。頌曰

扇子破索犀牛。棬攣中字有來由。誰知桂轂千年魄。妙作通明一點秋

舉仰山指雪師子云。還有過得此色者么。云門云。當時便與推倒。雪竇云。只解推倒不解扶起。頌曰

一倒一起。雪庭師子。慎于犯而懷仁。勇于為而見義。清光照眼似迷家。明白轉身還墮位。衲僧家了無寄。同死同生何此何彼。暖信破梅兮春到寒枝。涼飆脫葉兮秋澄潦水

舉法眼以手指簾。時有二僧。同去卷簾。眼云。一得一失。頌曰

松直棘曲。鶴長鳧短。義皇世人。俱忘治亂。其安也潛鱗在淵。其逸也翔鳥脫絆。無何祖禰西來。里許得失相半。蓬隨風而轉空。舡截流而到岸。個中靈利衲僧。看取清涼手段

舉僧問護國。鶴立枯松時如何。國云。地下底一場懡[怡-臺+羅]。僧云。滴水滴凍時如何。國云。日出后一場懡[怡-臺+羅]。僧云。會昌沙汰時。護法善神。向什么處去也。國云。三門頭兩個一場懡[怡-臺+羅]。頌曰

壯志棱棱鬢未秋。男兒不憤不封侯。翻思清白傳家客。洗耳溪頭不飲牛

舉風穴在郢州衙內。上堂云。祖師心印。狀似鐵牛之機。去即印住。住即印破。只如不去不住。印即是不印即是。時有盧陂長老。出問云。某甲有鐵牛之機。請師不搭印。穴云。慣釣鯨鯢澄巨浸。卻嗟蛙步[馬*展]泥沙。陂佇思。穴喝云。長老何不進語。陂擬議。穴便打一拂子云。還記得話頭么。試舉看。陂擬開口。穴又打一拂子。牧主云。佛法與王法一般。穴云。見個什么。牧云。當斷不斷。返招其亂。穴便下座。頌曰

鐵牛之機。印住印破。透出毗盧頂[寧*頁]行。卻來化佛舌頭坐。風穴當衡盧陂負墮。棒頭喝下。電光石火。歷歷分明珠在盤。眨起眉毛還蹉過

舉僧問大隨。劫火洞然。大千俱壞。未審。這個壞不壞。隨云壞。僧云。恁么則隨他去也。隨云。隨他去。僧問龍濟。劫火洞然。大千俱壞。未審。這個壞不壞。濟云不壞。僧云。為什么卻不壞。濟云。為同大千。頌曰

壞不壞隨他去也大千界。句里了無鉤鎖機。腳頭多被葛藤礙。會不會。分明底事丁寧殺。知心拈出勿商量。還我當行相買賣

舉云門垂語云。古佛與露柱相交。是第幾機眾無語。自代云。南山起云北山下雨。頌曰

一道神光。初不覆藏。超見緣也。是而無是。出情量也。當而無當。巖花之粉兮蜂房成蜜。野草之滋兮麝臍作香。隨類三尺一丈六。明明觸處露堂堂

舉仰山問僧。甚處人。僧云。幽州人。山云。汝還思彼中么。僧云常思。山云。能思是心。所思是境。彼中山河大地樓臺殿閣人畜等物。反思思底心。還有許多般么。僧云。某甲到這里。總不見有。山云。信位即是。人位未是。僧云。和尚莫別有指示否。山云別有。別無即不中。據汝見處。只得一玄。得坐披衣。向后自看。頌曰

無外而容。無礙而沖。門墻岸岸關鎖重重。酒常酣而臥客。飯雖飽而頹農。突出虛空兮風摶妙翅。踏翻滄海兮雷送游龍

舉三圣問雪峰。透網金鱗。未審。以何為食。峰云。待汝出網來向汝道。圣云。一千五百人善知識。話頭也不識。峰云。老僧住持事煩。頌曰

浪汲初升云雷相送。騰躍棱棱看大用。燒尾分明度禹門。華鱗未肯淹虀甕。老成人不驚眾。慣臨大敵初無恐。泛泛端如五兩輕。堆堆何翅千鈞重。高名四海復誰同。介立八風吹不動

舉風穴垂語云。若立一塵家國興盛。不立一塵家國喪亡。雪竇拈拄杖云。還有同生同死底衲僧么。頌曰

皤然渭水起垂綸。何似首陽清餓人。只在一塵分變態。高名勛業兩難泯

舉洛浦參夾山。不禮拜當面而立。山云。雞棲鳳巢。非其同類出去。浦云。自遠趨風。乞師一接。山云。目前無阇梨。此間無老僧。浦便喝。山云住住。且莫草草匆匆。云月是同。溪山各異。截斷天下人舌頭即不無。爭教無舌人解語。浦無語。山便打。浦從此伏膺。頌曰

搖頭擺尾赤梢鱗。徹底無依解轉身。截斷舌頭饒有術。拽回鼻孔妙通神。夜明簾外兮風月如晝。枯木巖前兮花卉長春。無舌人無舌人。正令全提一句親。獨步環中明了了。任從天下樂欣欣

舉馬大師不安。院主問。和尚近日尊位如何。大師云。日面佛月面佛。頌曰

日面月面星流電卷。鏡對像而無私。珠在盤而自轉。君不見。鉗錘前百煉之金。刀尺下一機之絹

舉溈山問仰山。忽有人問一切眾生。但有業識茫茫無本可據。子作么生驗。仰云。若有僧來即召云某甲。僧回首乃云是什么。待伊擬議。向道非唯業識茫茫。亦乃無本可據。山云。善哉善哉。頌曰

一喚回頭識我不。依悕蘿月又成鉤。千金之子才流落。漠漠涂窮有許愁

舉臨際示眾云。有一無位真人。常在汝等面門出入。初心未證據者看看。時有僧問。如何是無位真人。際下禪床擒住。者僧擬議。際托開云。無位真人。是什么干屎橛。頌曰

迷悟相返。妙傳而簡。春拆百花兮一吹。力回九牛兮一挽。無奈泥沙撥不開。分明塞斷甘泉眼。忽然突出肆橫流。

師復云險

舉僧問趙州。學人乍入叢林。乞師指示。州云。吃粥了未。僧云。吃粥了。州云。洗缽去。頌曰

粥罷令教洗缽盂。豁然心地自相符。而今參飽叢林客。且道其間有悟無

舉云門問干峰。請師答話。峰云。到老僧也未。門云。恁么則某甲在遲也。峰云。恁么那恁么那。門云。將謂猴白更有猴黑。頌曰

弦筈相銜綱珠相對。發百中而箭箭不虛。攝眾景而光光無礙。得言句之總持。住游戲之三昧。妙其間也宛轉偏圓。必如是也縱橫自在

舉洛浦臨終示眾云。今有一事。問儞諸人。這個若是。即頭上安頭。若道不是。即斬頭覓活。時首座云。青山常舉足。日下不挑燈。浦云。是什么時節。作這個說話。有彥從上座。出云。去此二途。請師不問。浦云。未在更道。從云。某甲道不盡。浦云。我不管儞道盡道不盡。從云。某甲無侍者祗對和尚。浦便休。至晚喚從上座問。儞今日祗對。甚有來由。合體得先師道。目前無法。意在目前。他不是目前法。非耳目所到。且道。那句是賓。那句是主。若揀得出。分付缽袋子。從云不會。浦云汝合會。從云實不會。浦喝出云。苦哉苦哉。僧問。和尚尊意如何。浦云。慈舟不棹清波上。劍峽徒勞放木鵝。頌曰

餌云鉤月釣清津。年老心孤未得鱗。一曲離騷歸去后。汨[泳-永+羅]江上獨醒人

舉僧問南陽忠國師。如何是本身盧舍那。國師云。與我過凈餅來。僧將凈瓶到。國師云。卻安舊處著。僧復問。如何是本身盧舍那。國師云。古佛過去久矣。頌曰

鳥之行空魚之在水。江湖相忘云天得志。擬心一絲對面千里。知恩報恩人間幾幾

舉羅山問巖頭。起滅不停時如何。頭咄云。是誰起滅。頌曰

斫斷老葛藤。打破狐窠窟。豹披霧而變文。龍椉雷而換骨。咄起滅紛紛是何物

舉僧問興陽剖和尚。娑竭出海乾坤靜。覿面相呈事若何。陽云。妙翅鳥王當宇宙。個中誰是出頭人。僧云。忽遇出頭時。又作么生。陽云。似鶻提鳩。君不覺御樓前驗始知真。僧云。恁么則叉手當胸退身三步。陽云。須彌座下烏龜子。莫待重教點額痕。頌曰

絲綸降號令分。寰中天子塞外將軍。不待雷驚出蟄。那知風遏行云。機底聯綿兮自有金針玉線。印前恢廓兮元無鳥篆蟲文

舉圓覺經云。居一切時。不起妄念。于諸妄心。亦不息滅。住妄想境。不加了知。于無了知。不辨真實。頌曰

巍巍堂堂。磊磊落落。鬧處刺頭穩處下腳。腳下線斷我自由。鼻端泥盡君休斲。莫動著。千年故紙中合藥

舉德山圓明大師示眾云。及盡去也。直得三世諸佛。口掛壁上。猶有一人呵呵大笑。若識此人。參學事畢。頌曰

收把斷襟喉。風磨云拭。水冷天秋。錦鱗莫謂無滋味。釣盡滄浪月一鉤

舉僧問趙州。如何是祖師西來意。州云。庭前柏樹子。頌曰

岸眉橫雪。河目含秋。海口鼓浪。航舌駕流。撥亂之手。太平之籌。老趙州老趙州。攪攪叢林卒未休。徒費工夫也造車合轍。本無伎倆也塞壑填溝

舉維摩詰問文殊師利。何等是菩薩入不二法門。文殊師利曰。如我意者。于一切法。無言無說。無示無識。離諸問答。是為入不二法門。于是文殊師利問維摩詰言。我等各自說已。仁者當說。何等是菩薩入不二法門。維摩默然。頌曰

曼殊問疾老毗耶。不二門開看作家。玟表粹中誰賞鑒。忘前失后莫咨嗟。區區抱璞兮。楚庭[利-禾+(實-毌+(眉-目))]士。璨璨報珠兮。隋城斷蛇。休點破絕疵瑕。俗氣渾無卻較些

舉洞山供養云巖真次。遂舉前邈真話。有僧問。云巖道只這是意旨如何。山云。我當時洎錯會先師意。僧云未審。云巖還知有也無。山云。若不知有。爭解恁么道。若知有爭肯恁么道。頌曰

爭解恁么道。五更雞唱家林曉。爭肯恁么道。千年鶴與云松老。寶鑒澄明驗正偏。玉機轉側看兼到。門風大振兮規步綿綿。父子變通兮聲光浩浩

舉雪峰住庵時。有兩僧來禮拜。峰見來以手托庵門。放身出云。是什么。僧亦云。是什么。峰低頭歸庵。僧后到巖頭。頭問。甚么處來。僧云。嶺南來。頭云。曾到雪峰么。僧云曾到。頭云。有何言句。僧舉前話。頭云。他道什么僧云。他無語低頭歸庵。頭云。噫我當初。不向他道末后句。若向伊道。天下人不奈雪老何。僧至夏末。再舉前話請益。頭云。何不早問。僧云。未敢容易。頭云。雪峰雖與我同條生。不與我同條死。要識末后句。只這是。頌曰

切瑳琢磨。變態肴訛。葛陂化龍之杖。陶家居蟄之梭。同條生兮有數。同條死兮無多。末后句只這是。風舟載月浮秋水

舉法眼問覺上座。舡來陸來。覺云。船來。眼云。船在什么處。覺云。船在河里。覺退后。眼卻問傍僧云。儞道。適來這僧。具眼不具眼。頌曰

水不洗水。金不博金。昧毛色而得馬。靡絲弦而樂琴。結繩畫卦有許事。喪盡真淳盤古心

舉曹山問德上座。佛真法身。猶若虛空。應物現形。如水中月。作么生說個應底道理。德云。如驢覷井。山云。道即太殺道。只道得八成。德云。和尚又如何。山云。如井覷驢。頌曰

驢覷井井覷驢。智容無外凈涵有余。肘后誰分印。家中不蓄書。機絲不掛梭頭事。文彩縱橫意自殊

舉黃檗示眾云。汝等諸人。盡是噇酒糟漢。與么行腳。何處有今日。還知大唐國里無禪師么。時有僧出云。只如諸方匡徒領眾。又作么生。檗云。不道無禪。只是無師。頌曰

岐分絲染太嘮嘮。果綴花聯敗祖曹。妙握司南造化柄。水云器具在甄陶。屏割繁碎。剪除氄毛。星衡藻鑒。玉尺金刀。黃檗老察秋毫。坐斷春風不放高

舉云巖問道吾。大悲菩薩。用許多手眼作么。吾云。如人夜中背手模枕子。巖云我會也。吾云。汝作么生會。巖云。遍身是手眼。吾云。道即大殺道。只道得八成。巖云。師兄作么生。吾云。通身是手眼。頌曰

一竅虛通。八面玲瓏。無象無私。春入律不留不礙月行空。清凈寶目功德臂。遍身何似通身是。現前手眼顯全機。大用縱橫何諱忌

舉雪峰在德山作飯頭。一日飯遲。德山托缽至法堂。峰云。這老漢。鐘未鳴鼓未響。托缽向什么處去。山便歸方丈。峰舉似巖頭。頭云。大小德山。不會末后句。山聞令侍者喚巖頭。問汝不肯老僧那。巖遂密啟其意。山乃休去。至明日升堂。果與尋常不同。巖撫掌笑云。且喜老漢會末后句。他后天下人。不奈伊何。頌曰

末后句會也無。德山父子太含胡。座中亦有江南客。莫向人前唱鷓鴣

舉密師伯與洞山行次。見白兔子面前走過。密云。俊哉。山云作么生。密云。如白衣拜相。山云。老老大大。作這個語話。密云。儞又作么生。山云。積代簪纓。暫時落薄。頌曰

抗力霜雪。平步云霄。下惠黜國。相如過橋。蕭曹謀略能成漢。巢許身心欲避堯。寵辱若驚深自信。真情參跡混漁樵

舉嚴陽尊者問趙州。一物不將來時如何。州云。放下著。嚴云。一物不將來。放下什么。州云。恁么則擔取去。頌曰

不防行細輸先手。自覺心粗愧撞頭。局破腰間斧柯爛。洗清凡骨共仙游

舉金剛經云。若為人輕賤。是人先世罪業。應墮惡道。以今世人輕賤故。先世罪業則為銷滅。頌曰

綴綴功過。膠膠因果。鏡外狂奔演若多。杖頭擊著破窖墮。窖墮破來相賀。卻道從前辜負我

舉僧問青林。學人徑往時如何。林云。死蛇當大路。勸子莫當頭。僧云。當頭時如何。林云。喪子命根。僧云。不當頭時如何。林云。亦無回避處。僧云。正當恁么時如何。林云。卻失也。僧云未審。向什么處去也。林云。草深無覓處。僧云。和尚也須堤防始得。林撫掌云。一等是個毒氣。頌曰

三老暗轉柁。孤舟夜回頭。蘆花兩岸雪。煙水一江秋。風力扶帆行不棹。笛聲喚月下滄洲

舉劉鐵磨到溈山。山云。老牸牛汝來也。磨云。來日臺山大會齋。和尚還去么。山放身臥。磨便出去。頌曰

百戰成功老太平。優柔誰肯苦爭衡。玉鞭金馬閑終日。明月清風富一生

舉僧問干峰。十方薄伽梵。一路涅槃門。未審。路頭在什么處。峰以拄杖一畫云。在這里。僧舉問云門。門云。扇子踣跳上三十三天。筑著帝釋鼻孔。東海鯉魚打一棒。雨似盆傾。會么會么。頌曰

入手還將死馬醫。反魂香欲起君危。一期拶出通身汗。方信儂家不惜眉

舉米胡令僧問仰山。今時人還假悟否。山云。悟即不無。爭奈落第二頭何。僧回舉似米胡。胡深肯之。頌曰

第二頭分悟破迷。快須攃手舍筌罤。功兮未盡成胼拇。智也難知覺噬臍。兔老冰盤秋露泣。鳥寒玉樹曉風凄。持來大仰辨真假。痕玷渾無貴白圭

舉趙州問投子。大死底人卻活時如何。投云。不許夜行。投明須到。頌曰

芥城劫石妙窮初。活眼環中照廓虛。不許夜行投曉到。家音未肯付鴻魚

舉子昭首座問法眼。和尚開堂。承嗣何人。眼云地藏。昭云。太辜負長慶先師。眼云。某甲不會長慶一轉語。昭云何不問。眼云。萬像之中獨露身。意作么生。昭乃豎起拂子。眼云。此是長慶處學得底。首座分上作么生。昭無語。眼云。只如萬像之中獨露身。是撥萬像不撥萬像。昭云不撥。眼云兩個。參隨左右皆云。撥萬像。眼云。萬像之中獨露身[口*爾]。頌曰

離念見佛。破塵出經。現成家法。誰立門庭。月逐舟行江練凈。春隨草上燒痕青。撥不撥聽丁寧。三徑就荒歸便得。舊時松菊尚芳馨

舉僧問首山。如何是佛。山云。新婦騎驢阿家牽。頌曰

新婦騎驢阿家牽。體段風流得自然。堪笑效顰鄰舍女。向人添丑不成妍

舉僧問九峰。如何是頭。峰云。開眼不覺曉。僧云。如何是尾。峰云。不坐萬年床。僧云。有頭無尾時如何。峰云。終是不貴。僧云。有尾無頭時如何。峰云。雖飽無力。僧云。直得頭尾相稱時如何。峰云。兒孫得力室內不知。頌曰

規圓矩方。用行舍藏。鈍置棲蘆之鳥。進退觸藩之羊。吃人家飯。臥自家床。云騰致雨。露結為霜。玉線相投透針鼻。錦絲不斷吐梭腸。石女機停兮夜色向午。木人路轉兮月影移央

舉華嚴經云。我今普見一切眾生。具有如來智慧德相。但以妄想執著而不證得。頌曰

天蓋地載。成團成塊。周法界而無邊。折鄰虛而無內。及盡玄微。誰分向背。佛祖來償口業債。問取南泉王老師。人人只吃一莖菜

舉僧問夾山。撥塵見佛時如何。山云。直須揮劍。若不揮劍。漁父棲巢。后僧舉問石霜。撥塵見佛時如何。霜云。渠無國土。何處逢渠。僧回舉似夾山。山上堂云。門庭施設。不如老僧。入理深談。猶較石霜百步。頌曰

拂牛劍氣洗兵。威定亂歸功更是誰。一旦氛埃清四海。垂衣皇化自無為

舉南泉示眾云。三世諸佛不知有。貍奴白牯卻知有。頌曰

跛跛挈挈。[監*毛][監*毛]毶毶。百不可取。一無所堪。默默自知田地穩。騰騰誰謂肚皮憨。普周法界渾成飯。鼻孔累垂信飽參

舉進山主問修山主云。明知生不生性。為什么為生之所留。修云。筍畢竟成竹。如今作篾使還得么。進云。汝向后自悟在。修云。某甲只如此。上座意旨如何。進云。遮個是監院房。那個是典座房。修便禮拜。頌曰

豁落亡依高閑不羈。家邦平貼到人稀。些些力量分階級。蕩蕩身心絕是非。是非絕。介立大方無軌轍

舉翠巖夏末示眾云。一夏已來。為兄弟說話。看翠巖眉毛在么。保福云。作賊人心虛。長慶云。生也云門云關。頌曰

作賊心過人膽。歷歷縱橫對機感。保福云門也垂鼻欺唇。翠巖長慶也修眉映眼。杜禪和有何限。剛道意句一齊刬。埋沒自己也飲氣吞聲。帶累先宗也面墻檐版

舉仰山問中邑。如何是佛性義。邑云。我與爾說個譬喻。如室有六窗中安一獼猴。外有人喚云狌狌。獼猴即應。如是六窗俱喚俱應。仰云。只如獼猴睡時。又作么生。邑乃下禪床把住云。狌狌我與爾相見。頌曰

凍眠雪屋歲摧頹。窈窕蘿門夜不開。寒槁園林看變態。春風吹起律筒灰

舉僧問曹山。靈衣不掛時如何。山云。曹山今日孝滿。僧云。孝滿后如何。山云。曹山好顛酒。頌曰

清白門庭四絕鄰。長年關掃不容塵。光明轉處傾殘月。爻象分時卻建寅。新滿孝便逢春。醉步狂歌任墮巾。散發夷猶誰管系。太平無事酒顛人

舉僧問法眼。承教有言。從無住本立一切法。如何是無住本。眼云。形興未質名起未名。頌曰

沒蹤跡斷消息。白云無根。清風何色。散干蓋而非心。持坤輿而有力。洞千古之淵源。造萬像之模則。剎塵道會也處處普賢。樓閣門開也頭頭彌勒

舉瑞巖問巖頭。如何是本常理。頭云動也。巖云。動時如何。頭云。不見本常理。巖佇思。頭云。肯即未脫根塵。不肯即永沉生死。頌曰

圓珠不穴大璞不琢。道人所貴無棱角。拈卻肯路根塵空。脫體無依活卓卓

舉首山示眾云。第一句薦得。與祖佛為師。第二句薦得。與人天為師。第三句薦得。自救不了。僧云。和尚是第幾句薦得。山云。月落三更穿市過。頌曰

佛祖髑髏穿一串。宮漏沉沉密傳箭。人天機要發千鈞。云陣煇煇急飛電。個中人看轉變。遇賤則貴。貴則賤。得珠罔象兮至道綿綿。游刃亡牛兮赤心片片

舉僧問仰山。和尚還識字否。山云隨分。僧乃右旋一匝云。是什么字。山于地上書個十字。僧左旋一匝云。是甚么字。山改十字作卍字。僧畫一圓相。以兩手托。如修羅掌日月勢云。是什么字。山乃畫一圓相。圍卻卍字。僧乃作樓至勢。山云。如是如是。汝善護持。頌曰

道環之虛靡盈。空印之字未形。妙運天輪地軸。密羅武緯文經。放開掜聚。獨立周行。機發玄樞兮。青天激電。眼含紫光兮。白日見星

舉僧問云門。如何是超佛越祖之談。門云胡餅。頌曰

胡餅云超佛祖談。句中無味若為參。衲僧一日如知飽。方見云門面不慚

舉長沙令僧問會和尚。未見南泉時如何。會良久。僧云。見后如何。會云。不可別有也。僧回舉似長沙。沙云。百尺竿頭坐底人。雖然得入未為真。百尺竿頭須進步。十方世界是全身。僧云。百尺竿頭如何進步。沙云。朗州山澧州水。僧云不會。沙云。四海五湖王化里。頌曰

玉人夢破一聲雞。轉盻生涯色色齊。有信風雷催出蟄。無言桃李自成蹊。及時節力耕犁。誰怕春疇沒脛泥

舉龍牙問翠微。如何是祖師西來意。微云。與我過禪版來。牙取禪版與翠微。微接得便打。牙云。打即任打。要且無祖師意。又問臨際。如何是祖師西來意。際云。與我過蒲團來。牙取蒲團與臨際。際接得便打。牙云。打即任打。要且無祖師意。牙后住院。有僧問。和尚當年問翠微臨際祖師意。二尊宿明也未。牙云。明即明矣。要且無祖師意。頌曰

蒲團禪版對龍牙。何事當機不作家。未意成褫明目下。恐將流落在天涯。虛空那掛劍。星漢卻浮槎。不萠草解藏香象。無底籃能著活蛇。今日江湖何障礙。通方津渡有舡車

舉玄沙到蒲田縣。百戲迎之。次日問小塘長老。昨日許多喧鬧。向什么處去。小塘提起袈裟角。沙云。料掉沒交涉。頌曰

夜壑藏舟。澄源著棹。龍魚未知水為命。折筯不妨聊一攪。玄沙師。小塘老。函蓋箭鋒。探竿影草。潛縮也老龜巢蓮。游戲也華鱗弄藻

舉云門云。聞聲悟道。見色明心。觀世音菩薩。將錢買胡餅。放下手卻是饅頭。頌曰

出門躍馬掃攙搶。萬國煙塵自肅清。十二處亡閑影響。三千界放凈光明

舉溈山問道吾。甚么處來。吾云。看病來。山云。有幾人病。吾云。有病者不病者。山云。不病者莫是智頭陀么。吾云。病與不病。總不干他事。速道速道。山云。道得也與他沒交涉。頌曰

妙藥何曾過口。神醫莫能投手。若存也渠本非無。至虛也渠本非有。不滅而生。不亡而壽。全超威音之前。獨步劫空之后。成平也天蓋地擎。運轉也烏飛兔走

舉俱胝和尚。凡有所問。只豎一指。頌曰

俱胝老子指頭禪。三十年來用不殘。信有道人方外術。了無俗物眼前看。所得甚簡施設彌寬。大千剎海飲毛端。鱗龍無限落誰手。珍重任公把釣竿。師復豎起一指云看

舉肅宗帝問忠國師。百年后所須何物。國師云。與老僧作個無縫塔。帝曰。請師塔樣。國師良久云。會么。帝曰不會。國師云。吾有付法弟子耽源。卻諳此事。后帝詔耽源。問此意如何。源云。相之南譚之北。中有黃金充一國。無影樹下合同舡。琉璃殿上無知識。頌曰

孤回回圓陀陀。眼力盡處高峨峨。月落潭空夜色重。云收山瘦秋容多。八封位正五行氣和。身先在里見來么。南陽父子兮卻似知有。西竺佛祖兮無如柰何

舉臨際問黃檗。如何是佛法的的大意。檗便打。如是三度。乃辭檗見大愚。愚問。什么處來。際云。黃檗來。愚云。黃檗有何言句。際云。某甲三問佛法的的大意。三度吃棒。不知有過無過。愚云。黃檗恁么老婆。為爾得徹困。更來問有過無過。際于言下大悟。頌曰

九包之雛。千里之駒。真風度籥。靈機發樞。劈面來時。飛電急。迷云破處太陽孤。捋虎須見也無。個是雄雄大丈夫

舉疏山到溈山。便問。承師有言。有句無句。如藤倚樹。忽然樹倒藤枯。句歸何處。溈山呵呵大笑。疏云。某甲四千里。賣布單來。和尚何得相弄。溈喚侍者。取錢還者上座。遂囑云。向后有獨眼龍。為子點破去在。后到明昭舉前話。昭云。溈山可謂。頭正尾正。只是不遇知音。疏復問。樹倒藤枯。句歸何處。昭云。更使溈山笑轉新。疏于言下有省。乃云。溈山元來笑里有刀。頌曰

藤枯樹倒問溈山。大笑呵呵豈等閑。笑里有刀窺得破。言思無路絕機關

舉楞嚴經云。吾不見時。何不見吾不見之處。若見不見。自然非彼不見之相。若不見吾不見之地。自然非物。云何非汝。頌曰

滄海瀝干。太虛充滿。衲僧鼻孔長。古佛舌頭短。珠絲度九曲。玉機才一轉。直下相逢誰識渠。始信斯人不合伴

舉洞山示眾云。秋初夏末。兄弟或東或西。直須向萬里無寸草處去。又云。只如萬里無寸草處。作么生去。石霜云。出門便是草。大陽云。直道不出門亦是草漫漫地。頌曰

草漫漫。門里門外君自看。荊棘林中下腳易。夜明簾外轉身難。看看幾何般。且隨老木同寒瘠。將逐春風入燒瘢

舉仰山夢往彌勒所居第二座。尊者白云。今日當第二座說法。山乃起。白椎云。摩訶衍法。離四句絕百非。謹白。頌曰

夢中擁衲參耆舊。列圣森森坐其右。當仁不讓犍稚鳴。說法無畏師子吼。心安如海。膽量如斗。鮫目淚流。蚌腸珠剖。譫語誰知泄我機。厖眉應笑揚家魂。離四句絕百非。馬師父子病休毉

舉南泉因陸亙大夫云。肇法師也甚奇怪。解道天地同根。萬物一體。泉指庭前牡丹云。大夫。時人見此一株花。如夢相似。頌曰

照徹離微造化根。紛紜出沒見其門。游神劫外問何有。著眼身前知妙存。虎嘯蕭蕭巖吹作。龍吟冉冉洞云昏。南泉點破時人夢。要識堂堂補處尊

舉云門大師云。乾坤之內。宇宙之間。中有一寶。秘在形山。拈燈籠向佛殿里。將三門來燈籠上。頌曰

收盡余懷厭事華。歸來何所是生涯。爛柯樵子疑無路。掛樹壸公妙有家。夜水金波浮桂影。秋風雪陣擁蘆花。寒魚著底不吞[飢-幾+甘]。興盡清歌卻轉槎

舉魯祖問南泉。摩尼珠人不識。如來藏里親收得。如何是藏。泉云。王老師與爾往來者是。祖云。不往來者。泉云。亦是藏。祖云。如何是珠泉召云師祖。祖應諾。泉云去。汝不會我語。頌曰

別是非明得喪。應之心指諸掌。往來不往來。只者俱是藏。輪王賞之有功。黃帝得之罔象。轉樞機能伎倆。明眼衲僧無鹵莽

舉洞山不安。僧問。和尚病。還有不病者么。山云有。僧云。不病者還看和尚否。山云。老僧看他有分。僧云。和尚看他時如何。山云。則不見有病。頌曰

卸卻臭皮袋。拈轉赤肉團。當頭鼻孔正。直下髑髏干。老毉不見從來癖。少子相看向近難。野水瘦時秋潦退。白云斷處舊山寒。須剿絕莫顢頇。轉盡無功伊就位。孤標不與汝同盤

舉臨際問院主。甚處來。主云。州中糶黃米來。際云。糶得盡么。主云。糶得盡。際以拄杖一畫云。還糶得這個么。主便喝。際便打。次典座至。際舉前話。座云。院主不會和尚意。際云。爾又作么生。座便禮拜。際亦打。頌曰

臨際全機格調高。棒頭有眼辨秋毫。掃除狐兔家風峻。變化魚龍雷火燒。活人劍殺人刀。倚天照雪利吹毛。一等令行滋味別。十分痛處是誰遭

舉九峰在石霜作侍者。霜遷化。后眾欲請堂中首座接續住持。峰不肯。乃云。待某甲問過。若會先師意。如先師侍奉。遂問。先師道。休去歇去。一念萬年去。寒灰枯木去。一條白練去。且道。明什么邊事。座云。明一色邊事。峰云。恁么則未會先師意在。座云。爾不肯我那裝香來。座乃焚香云。我若不會先師意。香煙起處脫去不得。言訖便坐脫。峰乃撫其背云。坐脫立亡則不無。先師意未夢見在。頌曰

石霜一宗親傳九峰。香煙脫去正脈難通。月巢鶴作千年夢。雪屋人迷一色功。坐斷十方猶點額。密移一步看飛龍

舉同光帝謂興化云。寡人收得中原一寶。只是無人酬價。化云。借陛下寶看。帝以兩手引襆頭腳。化云。君王之寶。誰敢酬價。頌曰

君王底意語知音。天下傾誠葵藿心。掇出中原無價寶。不同趙璧與燕金

中原之寶呈興化。一段光明難定價。帝業堪為萬世師。金輪景耀四天下

舉僧問洞山。三身中那身不墮諸數。山云。吾常于此切。頌曰

不入世未循緣。劫壺空處有家傳。白蘋風細秋江暮。古岸舡歸一帶煙

舉僧問云門。如何是塵塵三昧。門云。缽里飯桶里水。頌曰

缽里飯桶里水。開口見膽求知己。擬思便落二三機。對面忽成千萬里　韶陽師較些子。斷金之義兮誰與相同。匪石之心兮獨能如此

舉僧問瑯琊覺和尚。清凈本然。云何忽生山河大地。覺云。清凈本然云何忽生山河大地。頌曰

見有不有。翻手覆手。瑯琊山里人。不落瞿曇后

泗州普照覺和尚頌古一百則竟

宏智禪師廣錄卷第二

宏智禪師廣錄卷第三

　　真州長蘆覺和尚拈古

　　　　侍者行從集


舉世尊因自恣日。文殊三處過夏。迦葉欲擯出文殊。才近椎乃見百千萬億文殊。迦葉盡其神力。椎不能舉。世尊遂問。汝擯那個文殊。迦葉無對。師云。金色頭陀。有心無膽。當時盡令而行。莫道百千萬億文殊。只這黃面瞿曇。也與擯出。若能如是。不唯壁立真風。亦令后人知我衲僧門下。著爾閑佛祖不得

舉臥輪云。臥輪有伎倆。能斷百思想。對境心不起。菩提日日長。六祖聞云。慧能無伎倆。不斷百思想。對境心數起。菩提作么長。師云。葵花向日。柳絮隨風

舉百丈上堂。大眾方集。以拄杖一時打去。復召云大眾。眾回首。丈云。是什么。黃檗上堂。大眾方集。以拄杖一時打去。復召云大眾。眾回首。檗云。月似彎弓。少雨多風。雪竇云。若是雪竇。集眾以拄杖打去便休。師云。下媒求鴿。直鉤釣魚。各有接物利生底手段。若是個撈籠不住。呼喚不回底漢。又作么生。以拄杖擊香臺一下

舉南泉歸宗麻谷。禮拜忠國師。泉于路上畫一圓相云。道得即去。宗于圓相中坐。谷作女人拜泉云。恁么則不去也。宗云。是何心行。師云。我當時若見。便與撥卻圓相。不唯打破南泉窠窟。亦乃教歸宗無著身處。麻谷呈伎倆不得。泉云。恁么則不去也。果然果然

舉洞山到北巖。巖問。什么處來。山云。湖南來。巖云。觀察使姓什么。山云。不得姓。巖云。名什么。山云。不得名。巖云還理事也無。山云自有廊幕在。巖云還出入否。山云不出入。巖云豈不出入。山拂袖出去。巖來日侵早入堂。召洞山云。昨日問上座話。不稱老僧意。一夜不安。今請上座別一轉語。若愜老僧意。便開粥相伴過夏。山云卻請和尚問。巖云不出入。山云太尊貴生。巖乃開粥同過夏。師云。主張門戶。自有傍來。拱默威嚴。誰敢正視。借功施設。轉位提持。全成左右分權。不犯尊貴一路。還知尊貴處么。寶殿無人不侍立。不種梧桐免鳳來

舉法燈開堂。謂眾云。山僧本欲跧棲巖竇。又緣清涼老人有不了底公案。今日出來。為他分析。僧問。如何是不了底公案。燈便打云。祖禰不了。殃及兒孫。僧云。過在什么處。燈云。過在我殃及爾。師云。這僧若是個漢。出來便與掀倒禪床。不唯自己有出身之路。亦免見祖禰不了殃及兒孫

舉香嚴垂語云。如人上樹。口銜樹枝。手不攀枝。腳不踏樹。下有人問西來意。若不對違他所問。若對又喪身失命。正當恁么時。作么生即是。有虎頭上座云。樹上即不問。未上樹請師道。香嚴呵呵大笑。雪竇云。樹上道即易。樹下道即難。老僧上樹也。致將一問來。師云。虎頭上座是個惡賊。用無義手。打不防家。直繞本色作家。往往做手腳不辨。雪竇是別機宜。識休咎底漢。到這里亦只得藏身露影。還會香嚴做處么。三千劍客今何在。獨許莊周見太平

舉僧問風穴。語默涉離微。如何通不犯。穴云。長憶江南三月里。鷓鴣啼處百花香。雪竇云。劈腹剜心。師云。露裸裸圓陀陀。直是無棱縫。且道。風穴無棱縫。何似雪竇無棱縫。還會么。和光惹事。刮篤成家

舉玄沙問鏡清。古人道。不見一法。是大過患。爾且道。不見甚么法。清指露柱云。莫是這個法么。沙云。浙中清水白米從爾吃。佛法未夢見在。師云。鏡清當時恁么答。玄沙末后恁么道。還相契也無。然則鏡清久不作佛法夢。也須是玄沙同參始得

舉蓮華庵主拈拄杖示眾云。古人到這里為什么不肯住。眾無語。自代云。為他途路不得力。復云。畢竟如何。又自云。楖標橫擔不顧人。直入千峰萬峰去。師云。負入不負出。本色住山人。思大吞盡諸佛。普眼不見普賢。且道。病在什么處。驀拈拄杖卓一下云。官不容針私通車馬

舉雪峰云。飯羅邊坐地餓死人無數。海水邊坐地渴殺人無數。玄沙云。飯羅里坐餓死人無數。海水沒頭渴殺人無數。云門云。通身是飯。通身是水。師云。我則不然。飯羅里坐脹殺人無數。海水沒頭浸殺人無數。以前傷乎不吞。以后失乎不吐。只如云門道通身是飯通身是水。到這里無爾吞吐處

舉僧問智門。蓮華未出水時如何。門云蓮華。僧云。出水后如何。門云荷葉。師云。靈龜無卦兆。空殼不勞鉆

舉僧問凈眾。蓮華未出水時如何。眾云。菡萏滿池流。僧云。出水后如何。眾云。葉落不知秋。師云。李陵持漢節。潘閬倒騎驢

舉云蓋問石霜。萬戶俱開即不問。萬戶俱閉時如何。霜云。堂中事作么生。蓋無語。經半年方乃云。無人接得渠。霜云。道即大殺道。只道得八成。蓋云。和尚作么生。霜云。無人識得渠。師云。穩密田地。忌墮功勛。貼體衣裳。會須脫卻。宗中辨的。量外轉機。須子細始得。同中之異。酌然尚帶依俙。異中之異。直是難臻妙極。還到石霜父子轉側處么。燭曉玉人初破夢。夜寒青女未登機

舉睦州示眾云。裂開也在我。掜聚也在我。僧問。如何是裂開。州云。三九二十七。菩提涅槃真如解脫即心即佛。我且恁么道。汝又作么生。僧云。某甲不恁么道。州云。盞子落地。楪子成八片。僧云。如何是掜聚。州斂手而坐。師云。睦州用處。直是長三短五。七縱八橫。攃在面前。拋向腦后。不妨奇特。然則門庭施設。自是一家。入理深談。不翅百步

舉經云。若見諸相非相。即見如來。法眼云。若見諸相非相。即不見如來。師云。世尊說如來禪。法眼說祖師禪。會得甚奇特。不會也相許

舉馬祖見僧來。便畫一圓相云。入也打不入也打。僧便入。祖便打。僧云。和尚打某甲不得。祖靠卻拄杖休去。師云。跨門之機。室中之意。具眼者分明辨取

舉僧問廣德。如何是刢利底人。德云。維摩不離方丈室。文殊未到早先知。又問。如何是刢利底人。德云。垢膩汗衫皂角洗。又問。如何是刢利底人。德云。古墓毒蛇頭戴角。師云。一句子把定要關。一句子不存軌則。一句子體用雙照。若人會得。許儞刢利。還端的么。枯龜妙在孫賓手。一灼爻分十字文

舉雪峰問僧。什么處去。僧云。普請去。峰云去。師云。莫動著。動著三十棒。云門云。隨語識人。又是為蛇畫足

舉漸源因寶蓋來相看。源乃卷簾入方丈坐。蓋下卻簾歸客位。源令侍者傳語云。遠涉不易。猶隔津在。才語了蓋便打一掌。者云。有堂頭和尚在。莫打某甲。蓋云。只為有和尚在。所以打儞。者回舉似源。源云。猶隔津在。師云。酌然猶隔津在。然則各各彼彼自是一家。且作么得同生同死共命連枝去。暗里抽橫骨。明中坐舌頭

舉保福問長慶。盤山道。光境俱亡。復是何物。洞山云。光境未亡。復是何物。據二老宿。總未剿絕在。作么生得剿絕去。慶良久。福云。情知儞向鬼窟里作活計。慶云。汝又作么生。福云。兩手扶犁水過膝。師云。俱亡未亡。奪人奪境。為什么保福不肯長慶。太平本是將軍建。不許將軍見太平

舉干峰示眾云。法身有三種病二種光。須是一一透得。更有照用臨時。向上一竅在。云門出云。庵內人為什么不知庵外事。峰呵呵大笑。門云。猶是學人疑處。峰云。子是什么心行。門云。也要和尚相委。峰云。直須恁么穩密始得穩坐地。門云喏喏。師云。坐著病在膏肓。用著光不透脫。直饒儞縱橫十字。圓轉一機。也未知有向上一竅在。還得穩坐地么。到頭霜夜月。任運落前溪

舉溈山問仰山。子一夏不見上來。在下面作何所務。仰云。某甲鋤得一片畬。下得一羅種。溈云。寂子今夏不虛過。仰云。和尚今夏作什么。溈云。日中一飯。夜后一寢。仰云。和尚今夏亦不虛過。道了乃吐舌。溈云。寂子何得自傷已命。師云。少當努力。老合歇心。這一夏總不虛過。為什么仰山道了吐舌。若點撿得出。禍不入慎家之門

舉趙州云。有佛處不得住。無佛處急走過。師云。沈空滯跡。犯手傷風。俱未是衲僧去就。直須莫入人行市。莫坐他床榻。正不立玄。偏不附物。方能把住放行。有自由分

舉臨際兩堂首座齊下喝。僧問際。還有賓主也無。際云。賓主歷然。師云。殺人刀活人劍。在臨際手里。雖然如是。當時便與一喝。直饒他大逞神通。也只得同聲相應

舉洞山問隱山。如何是主中主。隱云。長年不出戶。洞云。如何是主中賓。隱云。青山覆白云。洞云。賓主相去幾何。隱云。長江水上波。洞云。賓主相見有何言說。隱云。清風拂白月。師云。主也云藏頂相。賓也雪壓眉棱。相去也門司有限。言說也玉振金聲。我此四句。且道。與隱山是同是別。叢林具眼者。試請辨看

舉云門云。佛法大殺有只是舌頭短。后自云長也。師云。云門大師。雖然自起自倒。要且車不橫推。理不曲斷

舉溈山與仰山摘茶次。溈云。終日只聞子聲。不見子形。仰便撼茶樹。溈云。子只得其用。仰云未審。和尚如何。溈良久。仰云。和尚只得其體。溈云。放子三十棒。師云。溈山仰山。父父子子。叢林盡道。各得一橛。殊不知天共白云曉。水和明月秋

舉棱嚴會上。世尊告眾云。若能推底。是汝心則認賊為子。修山主云。若能推底。不是汝心。則認子為賊。師云。如今推也。是子是賊。買[悍-干+月]相頭。食魚去骨

舉長慶云。總似今日。老胡有望。保福云。總似今日。老胡絕望。師云。富嫌千口少。窮恨一身多

舉僧問石霜。真身還出世也無。霜云。不出世。僧云。爭柰真身何。霜云。琉璃瓶子口。師云。通身及盡。徹底無功。攃手興來。隨處得用。還識石霜老漢么。當堂無影跡。遍界不曾藏

舉僧問雪峰。古澗寒泉時如何。峰云。瞪目不見底。僧云。飲者如何。峰云。不從口入。僧舉似趙州。州云。不可從鼻孔里入。僧卻問州。古澗寒泉時如何。州云苦。僧云。飲者如何。州云死雪峰聞云。趙州古佛。從此不答話。師云。扶豎宗椉。須還大匠。雪峰辨一千五百人善知識身心。趙州用一百二十歲老作家手段。不妨奇怪。如今眾中。隨言定旨。亂作貶剝。深屈古人。然則相席打令。似有知音。鏤骨銘心。罕逢明鑒

舉國師三喚侍者。侍者三應。國師云。將謂吾辜負汝。誰知汝辜負吾。師云。仁義道中。師資分上。再呼能再應。論實不論虛。且道。有辜負無辜負。皓玉無瑕。雕文喪德

舉僧問韶山。是非不到處。還有句也無。山云有。僧云。是什么句。山云。一片孤云不露丑。師云。通身回互。不觸尊嚴。退位傍提。要當宛轉。還見韶山相為處么。盡力推爺向里頭

舉僧問臨際。如何是吹毛劍。際云。禍事禍事。僧便禮拜。際便打。僧問巴陵。如何是吹毛劍。陵云。珊瑚枝枝撐著月。師云。殺人刀一毛不度活人劍一毫不傷。有意氣時添意氣。不風流處也風流

舉洞山垂語云。體得佛向上人。方有說話分。僧問。如何是佛向上人。山云非佛。法眼云。方便呼為佛。師云。二老宿相去多少。直是刀刀相似。柰何魚魯參差。到這里。須是轉劫外機。放風前箭。橫身擔荷。攃手承當。具這般眼目始得。還辨得么。易分雪里粉。難辨墨中煤

舉修山主垂語云。具足凡夫法。凡夫不知。具足圣人法。圣人不會。圣人若會。即同凡夫。凡夫若知。即是圣人。師云。收得安南。又憂塞北到這里實成底事。一時揚卻。始得穩坐地。還端的么。一等平懷。泯然自盡

舉石梯問侍者。什么處去。者云。上堂齋去。梯云。我豈不知汝上堂齋去。者云。除此外別道什么。梯云。我只問汝本分事。者云。若問本分事。某甲實是上堂齋公。梯云。不謬為吾侍者。師云。放過即不可。如今直與扭得鼻孔痛。打得骨頭出。始得免見瞎驢趁大隊。所以道平地上死人無數。透得荊棘林是好手。且道。適來這僧透得也未。多虛不如少實

舉僧問法眼。聲色兩字。如何透得。眼云。大眾若會這僧問處。透聲色也不難。師云。從前不了。只因家賊難防。直下分明。且向草庵止宿

舉夾山云。目前無法。意在目前。他不是目前法。非耳目之所到。師云。夾山老子。解開布袋頭。將差珍異寶。攃向諸人面前了也。正當恁么時。卻作么生。路不拾遺。君子稱美

舉趙州云。把定乾坤眼。綿綿不漏絲毫。我要儞會。儞又作么生會。師云。還端的也未。直饒儞這里會得。七穿八穴。我也知儞出趙州[禾*卷]繢不得

舉鏡清問靈云。混沌未分時如何。云曰。露柱懷胎。清云。分后如何。云曰。如片云點太清。清云只如太清。還受點也無。云不對。清云。恁么即含生不來也。云亦不對。清云。直得純清。絕點時如何。云曰。猶是真常流注。清云。如何是真常流注。云曰。似鏡常明。清云。向上更有事否。云曰有。清云。如何是向上事。云曰。打破鏡來。與子相見。師云。分與未分。玉機夜動。點與不點。金梭暗拋。直是一色純清。未得十成安穩。且道。打破鏡來。向什么處相見。還會么。清秋老兔吞光后。湛水蒼龍蛻骨時

舉石鞏上堂。乃張弓架箭。三平擘開胸當之。鞏云。一張弓兩只箭。三十年只。射得半個圣人。師云。石鞏習氣不除。三平相席打令。卻云三十年一張弓兩只箭。只射得半個圣人。豈不是以己方人。大都不入驚人浪。到了難尋稱意魚

舉僧問云門。如何是清凈法身。門云。花藥欄。僧云。便恁么去時如何。門云。金毛師子。雪竇著語云。大無端。師云。賊來須打。客來須待。云門雪竇。二俱作家。這里莫有便恁么去者么。切忌撞頭磕額

舉僧問曹山。子歸就父。為什么父全不顧。山云。理合如斯。僧云。父子之恩何在。山云。始成父子之恩。僧云。如何是父子之恩。山云。刀斧斫不開。師云。翡翠簾垂。絲綸未降。紫羅帳合。視聽難通。犯動毛頭月升夜戶。密移一步鶴出銀籠。還知么。脫身一色無遺影。不坐同風落大功

舉白水垂語云。眼里著砂不得。耳里著水不得。僧便問。如何是眼里著砂不得。水云。應真無比。僧云。如何是耳里著水不得。水云。白凈無垢。師云。白水老子。可謂大而無外。小而無內。具足千變萬化。只個赤手空身。不受一滴一塵。直是滿眼滿耳。還見么。立足無閑地。知心有幾人

舉石頭參同契云。回互不回互。僧問云門。如何是回互。門指版頭云。不可喚作版頭僧云。如何是不回互。門云。這個是版頭。師云。石頭舌頭無骨。云門眼里有筋。千古之下。聲光赫揚。如今要把手共行。直須恁么始解不恁么。然后沒交涉。還相委悉么。少年曾決龍蛇陣。老倒還同稚子歌

舉芭蕉示眾云。爾有拄杖子。我與爾拄杖子。爾無拄杖子。我奪卻爾拄杖子。師云。爾有則一切有。爾無則一切無。有無自是當人。與奪關芭蕉甚事。正恁么時。作么生是爾拄杖子

舉僧問香嚴。如何是道。嚴云。枯木里龍吟。僧云。如何是道中人。嚴云。髑髏里眼睛。僧舉門石霜。如何是枯木里龍吟。霜云。猶帶喜在。僧云。如何是髑髏里眼睛。霜云。猶帶識在。師云。王居門里。臣不出門

舉大耳三藏得他心通。朝見肅宗帝。帝命忠國師驗之。藏見國師。便禮拜側立于右。國師云。汝得他心通是否。藏云不敢。國師云。汝道。老僧祇今在什么處。藏云。和尚是一國之師。何得在西川看競渡舡。國師再問。汝道。老僧即今在什么處。藏云。和尚是一國之師。何得在天津橋上看弄猢猻。國師第三次問。老僧即今在什么處。藏罔知去處。國師叱云。這野狐精。他心通在什么處。師云。三藏不見國師。則且置。爾道。國師自知落處么。若謂自知。則百鳥銜花。諸天供養。未有休日。且道。正當恁么時。落在什么處

舉陸亙大夫。問南泉。弟子家中有一片石。有時坐有時臥。欲鐫作佛得否。泉云得。陸云。莫不得否。泉云不得。云巖云。坐則佛。不坐則非佛。洞山云。不坐則佛。坐則非佛。師云。轉功就位。轉位就功。還他洞上父子。且道。南泉意作么生。直是針錐不得

舉佛前有一女子入定。佛敕文殊出定。殊乃運神力。托上梵天。出定不得。佛乃云。下方有罔明大士。能出此定。須臾罔明至。敕令出定。罔明彈指三下。女子便出定。師云。若定若動。當人變弄。鴻毛輕而不輕。大山重而非重。還知老瞿曇鼻孔在我手里么

舉雪峰與三圣行次。見一隊猢猻。峰云。只這猢猻。各各皆一面古鏡。圣云。歷劫無名。何以彰為古鏡。峰云。瑕生也。圣云。一千五百人善知識。話頭也不識。峰云。老僧住持事煩。師云。當時若見雪峰道瑕生也。但近前云喏喏。且道。何故如此。爭之不足。讓之有余

舉長慶示眾云。凈潔打疊了。近前就我索。驀脊與爾一棒。有這一棒到爾。爾須具大慚愧。若無這一棒到爾。爾向什么處會。師云。死口吃常住飯。展腳臥長連床。求個知慚愧者難得。還知長慶棒落地處么。雷開蟄戶電燒尾。引出崢嶸頭角來

舉盤山垂語云。若言即心即佛。今時未入玄微。若言非心非佛。亦是指蹤極則。師云。有錢不解使。解使卻無錢。且道。作么生得十成去。娶他年少婦。須是白頭兒

舉金峰示眾云。事存圅蓋合。理應箭鋒拄。若人道得。金峰分半院與他住。時有僧出禮拜。峰云休休。相見易得好。共住難為人。師云。重賞之下。必有勇夫。這僧擬乎強取。金峰又卻不甘。還知蚌鷸相持。盡落漁夫之手。若也辨得圅蓋箭鋒。金峰一院兩手分付

舉僧問曹山。佛未出世時如何。山云。曹山不如。僧云。出世后如何。山云。不如曹山。師云。佛與曹山。賓主互換。出世不出世。各具一只眼。未有長行而不住。長住而不行。還會么。幽洞不拘關鎖意。縱橫那涉兩頭人

舉云門示眾云。直得觸目無滯。達得名身句身一切法空。山河大地是名身。亦不可得。喚作三昧性海俱備。猶是無風。匝匝之波。直得亡知于覺。覺即佛性矣。喚作無事人。更須知有向上一竅在。師云。賓主不諧。二俱有過。各與二十棒。只如向上一竅。又作么生。犀因玩月紋生角。象被雷驚花入牙

舉干峰示眾云。舉一不得舉二。放過一著落在第二。云門出眾云。昨日有人從天臺來。卻往徑山去。峰云。來日不得普請。師云。坐斷十方。千差路絕。放開一線。萬派朝宗。二尊宿。開拓家風。方見衲僧去就。還端的么。太平天子寰中旨。血汗將軍塞外心

舉巖頭辭德山。山云。子什么處去。頭云。暫辭和尚下山去。山云。子他后作么生。頭云。不忘和尚。山云。子憑何有此語。頭云。豈不聞智與師齊。減師半德。智過于師。方堪傳授。山云。如是如是。善自護持。師云。德山尋常棒下。不立佛祖。洎乎到這時節。得恁么老婆。雖然是養子之緣。爭免得后人撿責。待伊道智過于師方堪傳授。拽拄杖驀脊便打

舉南泉垂語云。王老師。牧一頭水牯牛。擬向溪東去。不免官家苗稅。擬向溪西去。不免官家苗稅。爭如隨分納些些。總不見得。師云。南泉牧牛。可謂奇特。直得一切處關防不得。為什么如此。是他隨分納些些

舉黃檗問百丈。從上相承底事。和尚如何指示于人。丈據坐。檗云。后代兒孫。將何傳授。丈云。將謂爾是個人。便歸方丈。師云。言滿天下無口過。行滿天下無怨惡。還他百丈。黃檗不是不知有。且只要此話大行。還會百丈歸方丈么。林間風葉落。化外水天秋

舉仰山問僧。近離甚處。僧云廬山。仰云。曾到五老峰么。僧云不曾到。仰云。阇梨不曾游山。云門云。此語皆為慈悲之故。有落草之譚。師云。云門雖然識得仰山底里。爭柰只知其一不知其二。且道。仰山意作么生。無限風流慵賣弄。免人指點好郎君

舉三圣云。我逢人即出。出即不為人。興化云。我逢人即不出。出則便為人。師云。墮也墮也。今日不是減古人聲光。且要長后人節概。若是本色漢。提祖師印。轉鐵牛機。把拄杖一時穿卻。方見衲僧手段

舉聲明三藏見閩王。王請玄沙驗之。沙背后以銅火筯。敲鐵火爐。問云。是什么聲。藏云。銅鐵聲。沙云。大王莫受外國人瞞。師云。理契則神。貧子獲衣中之寶。情封則物。力士失額上之珠。三藏只解瞻前。玄沙不能顧后。還知么。誣人之罪。以罪加之

舉僧問長沙。作么生轉得山河大地。歸自己去。沙云。作么生轉得自己。歸山河大地去。師云。雖然主賓互換。要且泥水不分。或然裂轉鼻孔。恁么不恁么總不得。又合作么生。如今王令稍嚴。不許人攙行奪市

舉灌溪垂語云。我在臨際處得一杓。我在末山處得一杓。又云。十方無壁落。四面亦無門。露裸裸赤灑灑沒可把。師云。灌溪恁么說話。且道。是臨際處得底。末山處得底。雖然一箭雙雕。柰有時走殺有時坐殺。且作么生得恰好去。掜聚放開都在我。拈來拋去更由誰

舉僧問睦州。祖意教意是同是別。州云。青山自青山。白云自白云。師云。若向這里識得陸州。釋迦出世達磨西來。總是不守本分底漢。還識得么。臂長衫袖短。腳瘦草鞋寬

舉南園一日自燒浴。僧問。和尚何不使沙彌童行。園撫掌三下。僧舉似曹山。山云。一等是個撫掌拍手。就中南園奇怪。俱胝一指頭禪。蓋為承當處不諦。僧卻問。南園撫掌。豈不是奴兒婢子邊事。山云是。僧云。向上更有事也無。山云有。僧云。如何是向上事。山咄云。這奴兒婢子。師云。識尊卑知貴賤。南園是作家。分玉石辨金鋀。曹山不出世。這僧雖解切瑳琢磨。也只向奴兒婢子邊著到。還知么。放矌淋漓兩不傷。猶是夜明簾外客

舉云門示眾云。十五日以前即不問。十五日以后道將一句來。自云。日日是好日。師云。屬虎人本命。屬猴人相沖

舉壽圣云。月半前用釣。月半后用錐。僧便問。正當月半時如何。圣云。泥牛踏破澄潭月。師云。兩頭得用。壽圣作家。直下忘功。是誰體得。放行也互換尊賓。把住也不留朕跡。還有體得底么。玉女夜拋梭。織錦于西舍

舉僧問曹山。世間什么物最貴。山云。死貓兒最貴。僧云。為什么死貓兒最貴。山云。無人著價。師云。曹山物貨不入行市。子細看來。直是一錢不直。曹山遇賤則貴。我這里遇貴則賤且道還有相違處么

舉大慈示眾云。山僧不會答話。只是識病時有僧出。慈便歸方丈。雪竇云。雪竇識病不答話。或有僧出。劈脊便打。師云。大慈雪竇。二俱作家。要且只顧目前不防腳下。或有個不識好惡。不問東西底漢。出來便掀倒禪床。直饒爾全機大用。也只恐著手腳不辨。正當恁么時。還有識病底眼么

舉僧問雪峰。聲聞人見性。如夜見月。菩薩人見性。如晝見日。未審。和尚見性如何。峰打三下。后問巖頭。頭打三掌。雪竇云。應病與藥。且打三下。據令而行。合打多少。師云。雪竇一期趁快。往往后人作行令會。卻殊不知。雪峰巖頭是個無固必漢

舉云巖院主游石室回。巖云。汝去入到石室里看。為什么便只回。院主無對。洞山代云。彼中已有人占了也。巖云。汝更去作什么。山云。不可人情斷絕去也。師云。低頭失卻針。開眼拾得線。線無頭而莫度。針無穴以難穿。到這里。鸞膠續弦。須是洞山始得

舉南泉與趙州玩月次。州云。幾時得似這個去。泉云。王老師二十年前。也曾恁么來。師云。二十年前且置。二十年后又作么生。還知王老師行履處么。屋里無靈床。渾家不著孝

舉僧問玄沙。如何是無縫塔。沙云。這一縫大小。師云見成公案。爾若道據款結案。我知爾未識玄沙。若有人問長蘆。只向道。四棱榻地。且道。識玄沙不識玄沙。具眼者辨看

舉古德垂語云。終日拈香擇火。不知身是道場。師云。弄精魂漢。有什么限。玄沙云。終日拈香擇火。不知真個道場。師云。奇怪八十翁翁出場屋。不是小兒戲。且道。利害在什么處。有智無智。較三十里

舉僧問龍牙。如何是祖師西來意。牙云。待石鳥龜解語。即向汝道。僧問香林。如何是祖師西來意。林云。坐久成勞。師云。一句子仰之彌高。一句子鉆之彌堅。一句子瞻之在前。一句子忽焉在后。還辨得么赤心片片知人少。覿面堆堆睹者稀

舉良禪客問欽山。一旋破三關時如何。山云。放出關中主看。良云。恁么則知過必改。山云。更待何時。良云。好箭放不著所在。便出。山云且來阇梨。良回首。山把住云。一旋破三關即且置。試與欽山發箭看。良擬議。山打七棒云。且聽。這漢疑三十年。師云。山堆岳積來瓦解冰消法。則是人知有。與我放出關中主看。且合作么生。有底道。當時便喝。當時便掌。然則一期瞎用則得。要且未是關中主在。還體得么。當堂不正坐。那赴兩頭機

舉趙州與遠侍者。斗劣不斗勝。州云。我似一頭驢。者云。我似驢胃。州云。我似驢糞。者云。我似糞中蟲。州云。爾在里許作什么。者云過夏。州云。把將餅子來。師云。高高標不出。低低望不及。眼自爭先得。籌因打劫贏

舉玄沙示眾云。諸方盡道接物利生。忽遇三種病人來。如何接得。患盲者。拈推豎拂。他又不見。患聾者。語言三昧。他又不聞。患啞者。教伊說又說不得。若接此人不得。佛法無靈驗。有僧請益云門。門云。爾禮拜著。僧禮拜。門以拄杖桎。僧退后云。汝不是患盲。復喚近前來。僧近前。門云。汝不是患聾。乃云會么。僧云不會。門云。汝不是患啞。其僧于此有省。師云。云門平展。這僧實酬。且道。悟在什么處。不救之疾。難為針艾

舉僧辭大慈。慈問。向什么處去。僧云。江西去。慈云。將老僧去。得么。僧云。非但和尚。更有過于和尚者。亦不能將得去。師云。大慈合伴不著。這僧不如獨行。也須是恁么始得。真饒大慈古佛。也不柰這檐版漢何。且道。別有什么長處

舉僧問石霜。咫尺之間。為什么不睹師顏。霜云。我道。遍界不曾藏。僧復問雪峰。遍界不曾藏意旨如何。峰云。甚么處不是石霜。師云。石霜雪峰相去多少。直是千里萬里。若有人問長蘆遍界不曾藏竟旨。向道什么處是石霜

舉三平頌云。

秖此見聞非見聞。更無聲色可呈君。個中若了全無事。體用何妨分不分。

師云。正相逢沒交涉。六戶不掩。四衢絕蹤。遍界是光明。通身無向背機絲不掛梭頭事。文彩縱橫意自殊

舉僧辭大隨。隨問。什么處去。僧云。峨眉禮普賢去。隨豎起拂子云。文殊普賢只在這里。僧畫一圓相拋向背后。隨云。侍者將一貼茶與這僧。師云。識法者懼。欺敵者亡。水中擇乳。須是鵝王

與玄沙見鼓山來。畫一圓相。山云。人人出這個不得。沙云。情知爾驢胎馬腹里作活計。山云。和尚又作么生。沙云。人人出這個不得。山云。和尚恁么卻得。某甲為什么不得。沙云。我得爾不得。師云。玄沙大似倚勢欺人。以強陵弱。蓋他撥得轉弄得出。兩個一般。為什么道。我得爾不得。是真難掩。是偽不冒

舉雪竇舉。古德云。眼里著砂不得。耳里著水不得。忽有個漢。信得及把得住。不受人瞞。祖佛言教。是什么熱碗鳴聲。便請高掛缽囊。拗折拄杖。管取一員無事道人。又云。眼里著得須彌山。耳里著得大海水。一般漢。受人商量。佛祖言教。如龍得水。似虎靠山。卻須挑起缽囊。橫擔拄杖。亦是一員無事道。人復云。恁么也不得。不恁么也不得。然后沒交涉。三員無事道人中。選一人為師。師云。坐斷乾坤。建立世界。和光混俗。各有長處且道。選那一人為師。驀拈起拄杖云。穿過了也

舉洞山問密師伯。作什么。密云把針。山云把針事作么生。密云。針針相似。山云。二十年同行。作這語話。密云。長老又作么生。山云。大地火發。師云。大地火發。間不容發。南海昆侖。天寒不[革*(卄/(ㄇ@人)/戊)]。祖祖相傳。一頭搕[打-丁+(天/韭)]

舉陳操尚書與眾官。樓上遙見數僧從遠來。官云。數員禪客。陳云不是。官云。焉知不是。陳云。待與驗過。僧至樓下。陳云大德。僧舉首。陳云。不信道不是。官罔措。師云。陳尚書當面白拈。瞞長蘆一點不得

舉雪峰在洞山作典座。一日淘米次。山問。淘砂去米。淘米去砂。峰云。砂米一時去。山云。大眾吃個什么。峰便覆卻盆。山云。子他后別見人去在。師云。雪峰只管步步登高。不覺草鞋跟斷。若也正偏宛轉敲唱俱行。自是言氣相合。父子相投。且道。洞山不肯雪峰意。在什么處。萬里無云天有過。碧潭似鏡月難來

舉僧問芭蕉。有一人不舍生死。不證涅槃。師還提攜也無。蕉云。山僧粗識好惡。師云。芭蕉雖然識好惡。且不能牽耕夫之牛。奪饑人之食。如今若有人問長蘆。便和聲打。為什么如此。我從來不識好惡

舉大慈示眾云。說得一丈。不如行得一尺。說得一尺。不如行得一寸。洞山云。說取行不得底。行取說不得底。云居云。行時無說路。說時無行路。不行不說時。合行什么路。洛浦云。行說俱不到。則本事在。行說俱到。則本事無。師云。絕是非沒蹤跡。相逢不識面。識面不相逢。諸尊宿。各有長處。如今舌頭上無十字關。腳跟下無五色線。要行便行。要說便說。若有人問長蘆。如何是要行便行。云步。如何是要說便說。云啊

舉水潦和尚問馬大師。如何是佛法大意。馬祖與一踏倒。水潦豁然大悟。起來呵呵大笑云。百千法門。無量妙義。只向一毫頭上。識得根源去。師云。馬大師。不合放過。待伊起來恁么道。但問只這一毫。從什么處得來。待伊擬議。更與一踏

舉古德云。長者長法身。短者短法身。師云且道。舜若多神。喚什么作法身。良久云。還會么。不可續鳧截鶴。夷岳盈壑去也

舉布袋和尚頌云。彌勒真彌勒師云。拶破面門。分身千百億。師云。筑著鼻孔。時時示時人。師云。高著眼。時人皆不識。師云。當面諱卻。師復云。憨皮袋欄街截巷。直是無回避處。還辨得么。腦后見腮莫與往來

舉趙州云。至道無難。唯嫌揀擇。才有語言。是揀擇。是明白。老僧不在明白里。是汝還護惜也無。時有僧問。和尚既不在明白里。護惜個什么。州云。我亦不知。僧云。既不知為什么。道不在明白里。州云。問事即得。禮拜了退師云。這僧也如切如瑳。不能見機而變。趙州也如琢如磨。幾乎事不解交。眾中只管道。退身有分。殊不知盡力提持。還體悉得么。焦甎打著連底凍

舉睦州問武陵長老。了即毛端吞巨海。始知大地一微塵。作么生。陵云。和尚問誰。州云問長老。陵云。何不領話。州云。我不領話。爾不領話。師云。睦州武陵。總道不領話。其間。有貪觀白浪失卻手橈。乃豎起拂子云。看

舉南泉因至莊。偶莊主預備迎奉泉云。老僧居常出入不與他知。何夙排辨至于如此。主云。昨夜土地神報。侍者便問。既是大善知識為甚卻被鬼神覷見。泉云。土地前更添一分供養著。師云。長蘆則不然。若見這莊主恁么道。便與捉住云。放爾不得。何故如此。不見道來說是非者。便是是非人

舉僧問洞山。時時勤拂拭。莫使惹塵埃。為什么不得他衣缽。山云。直饒道本來無一物。也未合得他衣缽。且道。什么人合得。僧下九十六轉語。不契。末后云。設使將來他亦不受。山深肯之。雪竇云。他既不受是眼。將來必應是瞎。師云。長蘆則不然。直須將來。若不得來。爭知不受。直須不受。若不不受。爭免將來。將來底必應是眼。不受底真個是瞎。還會么。照盡體無依。通身合大道

拈古一百則竟

　　后序

余頃將漕淮南。夢僧導至一古寺基。有巨棟十數。大書其榜曰隰州。金碧煥然。覺而異之。嘗語人莫能占。后數月。主普照者。眾訟抵獄。余生于泗。而又從官往來廿余年。憫禪席猥冗。因欲以振起之。其徒走權貴門。皆為之地。余志終不可奪。時雪峰了住長蘆。與比丘千五百人俱。今天童覺居上首。與眾推出。余乃勸請力行祖道。無有怖畏。遠近歸依。戶外屨滿。他日相見。問其鄉里。則曰隰州人也。忽省昨夢若合符節。聞者莫不稽首贊嘆。咸謂此事不可不書。而執筆輒懶。退居清江之上二年矣。惠慈上人。自天童由雪峰。持二老書來。問訊勤懇。出天童拈提古德機緣。因記夢事之大略。題其后。不獨可以砥礪禪流。且為叢林盛事云。紹興四年十一月廿二日。薌林居士。向子諲書

宏智禪師廣錄卷第三

宏智禪師廣錄卷第四

　　明州天童山覺和尚上堂語錄

　　　　侍者普崇法為編


師于建炎三年十一月初二日受請。上堂僧問。大白峰頭祥云冉冉。玲瓏巖畔瑞氣綿綿。如何是最初一句。師云。瑞氣綿綿。進云。此猶是學人道底。師云。爾舌頭是我舌頭。進云。一言該萬象。一句逗群機。師云。是那一句。進云。的的無兼帶。明明不覆藏。師云。須是腳跟點地始得。僧禮拜

師乃云。佛法也無如許多般。只要諸人一切時中。放教身心空索索地。條絲不卦廓落無依。本地靈明毫發不昧。若恁么履踐。得到自然一切時合。一切時應。了無纖塵許作爾障礙處。便能轉千圣。向自己背后。方喚作衲僧。若也倚他門戶。取他處分。受他茶糊。豈不是瞎驢趁大隊。既然如是。畢竟如何。自是不歸歸便得。五湖煙浪有誰爭

冬至上堂僧問。化紐轉樞。又是一陽生也。乾坤那畔。還有此個消息也無。師云。日月不到處古今無盡時。進云。寒巖回暖信。華笑不萠枝師云。猶是門外漢。進云。作么生是門里底人。師云。不得名邈。僧禮拜

師乃云。陰極而陽生。力窮而位轉。蒼龍退骨而驤。玄豹披霧而變。要將三世佛髑髏。穿作數珠子一穿。莫道明頭暗頭。真個日面月面。直饒爾斗滿秤平。也輪我賣貴買賤。諸禪德。還會么。槃里明珠。不撥自轉

舉雪峰問僧甚處去。僧云。普請去。雪峰云去。云門云。雪峰因語識人。師云。莫動著。動著三十棒。為什么如此。皓玉無瑕。雕文喪德

上堂云。好諸禪德。云容初破。雪意已回。清光心醉而醒。皓色眼迷而轉。直得全超不借。獨脫無依。里許通宗。幾人得妙。諸禪德。個是密密綿綿。轉功底時節。還體悉得么。良久云。初平不語癡羊臥。消息分明付與誰參

上堂云。妙存湛湛不為無。真照靈靈不為有。更向其間退步看。白云斷處青山瘦參

上堂舉法眼一日坐次。忽指面前簾子。時有二僧。同去卷。法眼云。一得一失。師云。恁么去底錯。恁么去底親。錯時錯到底。親時親見真。相識滿天下。知心能幾人

上堂云。廓凈無際。而智與之俱。普應無方。而神與之會。智虛也惺惺自照。神用也綿綿不勒。便能一切時。一切處。放大光明。作大佛事。所以道。山河無隔越。光明處處透。又不見道。若人欲入佛境界。當凈其意如虛空。遠離諸相及諸取。令心所向皆無礙。作么生行履。得恁么相應去。水月澹相對。松風清未休

上堂舉洞山問隱山和尚。見甚道理。便住此山。隱山云。我見兩個泥牛斗入海。直至而今沒消息。師云。好諸禪德。秋疏山瘦。月落潭空。云水意消。功勛路絕。且道。正恁么時。如何體悉。玉輪機轉笑呵呵。直下相逢不相識

上堂僧問。百草頭上。罷卻平生時如何。師云。脫體無依活卓卓。僧云。恁么則遍界不曾藏去也。師云。識取俱胝一指頭。僧云。一夜落華雨。滿城流水香。師云。切忌撞頭磕額

師乃云。三千世界。收一印中。而字義炳然。八萬法門。在微塵里。而科目具足。諸禪德俱胝和尚一指頭禪。三十年受用。豈不是十方通暢。八面玲瓏。見成平等。游踐自在底漢。還會么。看他熱熟和光去。做盡風流弄影行參

上堂云。諸禪德。吞盡三世佛底人。為甚么開口不得。照破四天下底人。為甚么合眼不得。許多病痛。與爾一時拈卻了也。且作么生得十成通暢去。還會么。擘開華岳連天色。放出黃河到海聲

上堂舉。道吾漸源同往一家吊慰。源拍棺云生耶死耶。吾云。生也不道。死也不道。源云。為什么不道。吾云。不道不道。源至中路謂道吾云。和尚快與某甲道。若不道打和尚去。吾云。打即任打。道即不道。源便打。師云。道吾恁么道。已是掩耳偷鈴。更被爛打一頓。大似失錢遭罪。諸人還委悉么。覺上座有頌。生也死也。不道不道。只知憨狗怒逐塊。誰見死蛇驚出草。著眼家林里許看。不萠枝上春陽早

上堂云。好諸禪德。來來去去山中人。識得青山便是身。青山是身身是我。更于何處著根塵。為諸人拈卻面前案山子了也。只如主山頂[寧*頁]上句子。又作么生道。爾若道得。方知適來恁么道。猶是客山朝揖邊事。諸禪德。主若不知有客。則無應世之方。客若不知有主。則無出塵之見。且道。理事圓主賓合時作么生。良久云。還會么。夜半木人敲月戶。天明鳳子笑銜華

上堂云。溶溶曳曳山上云。潺潺湲湲山下水。試問其間云水人。更于何處求諸己。諸禪德。心無所住。則法離見聞。智無所緣。則道超情謂。靈云只么悟桃華。三十年癡今日慧。諸人分上。又作么生。眼里無筋一世貧參

真歇和尚入山。上堂僧間。相見又無事。不來還憶君。作么生是相見底事。師云。白發笑垂頂。青眸寒照人。進云。恁么則眉毛相。結鼻頭相拄去也。師云。更須知有同身共命底時節。僧云。作么是同身共命時節。師云。刀斧斫不開

師云。好諸禪德。玉林浸月。丹山鶵頡頑翔鳴。雪葦浮秋。白沙雁相隨綴字。暗中度線。妙處投針。發明心地也。共是一燈。洞照靈臺也。更無異影。青山父從來卓卓。白云兒到處飄飄。雖然千里同風。那似一絲不隔。路岐幾絕。要須轉位流通。言語斯窮。更與借光施設。諸禪德。恁么時節。恁么處所。恁么傳持。恁么建立。也須是恁么人始得。敢問諸人。作么生是恁么人。施設底事。還委悉么。鹡鸰原上和尚語。棠棣枝頭爛熳春

上堂舉。龐居士問馬大師。不與萬法為侶。是什么人。馬師云。待汝一口吸盡西江水。即向汝道。師云。吸盡西江向汝道。馬師不肯落荒草。三千剎海一成秋。明月珊瑚冷相照

上堂云。里許含明。半夜月通犀角。其間轉動。忽地雷華象牙。妙在傍參。莫觸尊貴。少林九年面壁。家丑不欲外揚。二祖三拜立時。口訥誰知內敏。天童今日也大無端

上堂云。孤筇長作水云游。底事而今放下休。一點破幽明歷歷。十分合體冷湫湫。暗中須透金針穴。轉處還藏玉線頭。劫外家風茲日辨。渠儂真與我儂儔

上堂云。隔墻見角。定知是牛。隔山見煙。定知是火。且道。諸人定知有底作么生。還體悉得么。報曉音聲棲鳥語。漏春消息早梅香

上堂舉。深明二上座。見漁人網一鯉魚透出。深云。明兄俊哉。一似個衲僧相似。明云。雖然如此。爭似當時不撞入網羅好。深云。爾欠悟在。師云。萬象之中。脫體自有生緣。一色之后。轉身須分活路。既如此也。真是一員衲僧。且道。衲僧行履處作么生。妙握當涂無字印。馬蹄終不染塵泥

上堂僧問。如何是祖佛不敢近底人。師云。華岳連天碧。進云。如何是鬼神不能惻底人。師云。黃河輥底流。進云。如是則西風能墮葉。明月解隨流。師云。作么生是衲僧殺活杖子。進云。和尚何得掩耳偷鈴。師云。斫額望扶桑

師乃云。好諸禪德。暮云迷屋。須知靈鳥倦投林。曉影轉山。忽見死蛇驚出草。玉女機前梭路。絕后還來。木人舌上歌聲。無中唱出。空劫壺中穩步。威音世外搖頭。須是知音大家證據。只如應變徇緣。又合如何行履。機絲不掛梭頭事。文彩縱橫意自殊

上堂云。劫前機肘后印。用而無痕。空而不盡。是誰造作大千。出自虛明方寸。爾儂欲去泥瘢。匠石不慳斤運。乃高聲喚云。解承當底禪和子。照管鼻孔

舉真歇和尚入室。上堂云。十萬里攜衣缽而至。欲傳持默默無言。四千里賣布單而來。不奈何呵呵大笑。鋤草瞞他良遂。掩門推出韶陽。有底據正令而承當。有底謝旁提而瞥地。京口再參舡子。方知師友恩深。臨濟重見大愚。始信老婆心切。古既如是。今亦當然下座大眾同往。請真歇和尚為眾入室

上堂云。五月五日天中節。百草頭上看生殺。甘草黃連自苦甜。人參附子分寒熱。薰蕕難昧雙垂爪。滋味那瞞初偃月。圓明了知心念間。摩訶迦葉能分別諸禪德。分別底是意。迦葉尊者。久滅意根。圓明了知。不由心念。且作么生得恰好去。人平不語。水平不流

上堂趙州到云居。居云。老老大大。何不覓個住處。州云。教某甲向甚么處住。居云。山前有古寺基。州云。和尚何不自在。居便休去。師云。爾也住我也住。十方三世。一時掜聚。月醉云酣離水犀。轉身觸倒珊瑚樹

上堂僧問。萬機休罷。千圣不攜底是甚么人。師云。金剛際下鐵昆侖。進云。從來無伴侶。只么獨孤標。師云轉側相逢。合談何事。進云。清風拂白月。師云。那時一句子。歷歷要旁提。進云。恁么則貫古通今。該天括地去也。師云。又是驢前馬后。進云。不落驢前馬后底。又作么生。師云。古今該不得。天地廓難包。師乃云。好諸禪德。本圓本靈。亙曠古而有種。混太虛而無形。劫外家風澹薄。壺中田地丕平。望時眼力欲斷。體處心緣未萠。云懷雪意兮鶴夢杳杳。天作秋容兮鴻飛冥冥。唯默默而自照。故湛湛而純清。想凝而結成器界。知覺而流作眾生。情多少而岐分六道。智大小而區別三乘。境真則觸處見佛。道妙而破塵出經。猶明珠而應色。似空谷而傳聲。只如超凡入圣。轉位隨緣。且道。路頭在甚么處。還體悉得么。良久云。曉風摩洗昏煙凈。隱隱青山一線橫

請維那藏主知客侍者。上堂云。砧槌未鳴。諸佛居何國土。機輪未轉。一乘不屬名言。賓主混融。居士何須更揖。家風妥貼。國師不必三呼。能如是也。內絕功勛。外無棱角。還體悉得么。吼月泥牛能入海。嘶風木馬解游春

善權智和尚。下法嗣書。上堂僧問。記得。僧問曹山。日未出時如何。山曰。曹山也曾恁么來。未審。此意如何。師云。智不到處。難下名言。進云。卷絲輪望遠山隱隱。撥船頭近古岸依依。師云。到岸時作么生。進云。帆飽清風。棹穿明月。師云。又是隨波逐浪去也。進云。日出后如何。山云。猶較曹山半月程。又作么生。云。明白才分。生化路個中消息便成功。進云。兒孫得力室內不知。師云。只如室內底人。如何親近。進云。虛明自照。不勞心力。師云。猶隔云水在。進云。如何得十成去。師云。不守珍御始得。師乃云。萬里西來坐少林。燈燈相續至如今。泥牛斗里同歸海。玉線聯時妙契針。未墜綿綿吾祖緒。不忘切切老婆心。風前一弄無弦曲。會有叢林人賞音。只如燈燈相續。心心相印。血脈不斷處。作么生行履。還體悉得么。翡翠踏翻荷葉雨。鷺鷥沖破竹林煙

當晚小參舉。僧問九峰。祖祖相傳當傳何事。峰云。釋迦慳迦葉富。僧云。如何是釋迦慳。峰云。無物與人。僧云。如何是迦葉富。峰云。國內孟嘗君。僧云未審。相傳底事作么生。峰云。百歲老兒分夜燈。師云。人人具足。個個圓成。有時點即不到。我也為儞不得。有時到即不點。我也障儞不得。諸禪德。明中就位脫盡廉纖。暗里借功卻添光彩。還相委悉么。蒼龍蛻骨月轉夜。玄豹變文云弄晴

上堂僧問。如何是向去底人。師云。寂寥寥沒蹤跡。進云。如何是卻來底人。師云。明歷歷有消息。進云。如何是不來不去底人。師云。坐卻儞舌頭。方見我鼻孔。進云。謝師答話。師乃云。歷代祖機如掣電擊鈍器不開。三世佛辯似懸河灌漏卮不滿。還知有省力為人處么。天寒日短。兩人共一碗

上堂云。菩提無樹鏡非臺。虛凈光明不受埃。照處易分雪里粉。轉時難辨墨中煤。鳥歸無影樹頭宿。華在不萠枝上開。際會風云底時節。寒梭出蟄一聲雷參

上堂云。云門優穩身心。自解隨波逐浪。臨濟變通手段。它能影草探竿。且道。天童門下合作么生。開池不待月。池成月自來

十月旦上堂云。開爐歲歲是今朝。暖氣潛通稱我曹。可惜丹霞燒木佛。翻令院主墮眉毛。諸禪德。院主只知饑來吃飯。且不知有許多般事。丹霞只知寒即向火。亦不知有許多般事。天童門下忽有個漢。恁么出手。恁么性燥。也與劈脊便打。為甚么如此。當斷不斷。反招其亂

上堂云。蛇鉆不入鳥飛不度。我道。人人在里許。三更明月下西山。一陣清霜脫寒樹參

上堂僧問。如何是超佛越祖談。師云。高則高應。低則低酬。進云。無味談塞斷人口。師云。今日為甚么塞上人不斷。進云。須信道言滿天下無口過。師云。切忌粘牙。師乃舉僧問文殊。達磨還是祖否。殊云。不是祖。僧云。既不是祖。何用西來。殊云。為汝不薦祖。僧云。薦后如何。殊云。方知不是祖。師云。阿那是祖。位崇家譜。二儀之根。萬象之母。建化門未要轉機。實際地如何進步。青山一線路相通。月落寒猿啼斷處

冬至上堂。浮虛境上。新新三世遷移。堅牢地中。隱隱一陽萠動。住而無住。密運機輪。生而無生。妙超影事。所以借虛空為體。以森羅為用。普赴四天下供而不勒。圓攝一印中空而無外。只如生而無生。作么生體悉。還會么。欲問春消息。梅華自不知

上堂僧問。百骸俱潰散。一物鎮長靈。作么生是長靈底物。師云。湛存群象外。卓立萬機先。進云。恁么則家貧遭劫時。不能盡底去。師云。髑髏前皮袋后。進云。正恁么時是甚么面目。師云。搭眵漢有甚共語處。師乃云。肉團無主。空劫有家。清白十分活計。丕平一段生涯。月戶風高兮云凝古路。星河浪靜兮夜泛靈槎。諸禪德。唯心成萬法。化佛現千華。快須拽鼻回香象。切忌當頭觸死蛇

上堂云。劫火炎炎是事灰。劫空空處有靈臺。更無妍丑成痕垢。妍丑俱從個里來

上堂云。一性湛圓。本地之光明發耀。六根互用。通身之手眼隨宜。便能眼處作耳處佛事。耳處作鼻處佛事。所以道。石人機似汝。也解唱巴歌。汝若似石人。雪曲也須和。能如是也。于一切塵。成一切智。不見教中道。若色處清凈。若般若波羅蜜多清凈。若一切智智清凈。無二無二分。無別無斷故。諸人還體悉得么。良久云。云山父子能無外。水月交情自有緣

上堂云。夤緣心和合相。傀儡棚頭呈伎倆。打破畫屏歸去來。家山田地還清曠。掃斷情塵。瀝干識浪。虛明游踐兮風月一壺。夢冷轉身兮雪云萬丈

上堂舉僧問曹山。子歸就父。為甚么父全不顧。山云。理合如斯。僧云。父子之恩何在。山云。始成父子之恩。僧云。如何是父子之恩。山云。刀斧斫不開。師云。明月路口。青山屋頭。退步轉功。同身共命。到者里。方有知刀斧斫不開底道理。且作么生體悉。還會么。照盡體無依。通身合大道

上堂云。舌頭一臠肉。口唇兩片皮。其間無固必。分外莫猜疑。趙州古佛。云門圣師。歷歷機頭不掛絲。自然。桃李成蹊去。那是春風作意吹

上堂云。深明無底。靈異無根。案山行盡不見有家。識浪瀝干不見有已石女掣開金鎖錀。木人撥動玉輪機。方信道從佛口生。法化生得佛法分。諸人還曾恁么。履踐得相應么。良久云。和竿一掣隨鉤上。水面茫茫散月明

上堂僧問。夾山道。猿抱子歸青嶂后。鳥銜華落碧巖前。法眼云。我三十年作境語會。不作境語會。又作么生。師云。缺月墮疏林。白云抱幽石。進云。向去不存功。卻來還得妙。師云。垛根漢又恁么去也。進云。不恁么去時如何。師云。一溪春水夾華流。進云。只如浮山道。犀因玩月紋生角。象被雷驚華入牙。又且如何。師云。儞又向胡餅上壓汁。僧禮拜。師乃云。柳線垂金鶯語滑。華棚張錦蝶飛忙。見聞里許通消息。誰得先生點鐵方。遂拈拄杖示眾云。還見么。復卓一下云。還聞么。去卻蘆頭。斤兩等分

上堂舉僧問云門。殺父殺母。佛前懺悔。殺佛殺祖。向甚么處懺悔。門云露。師云。露超宗越祖。人言渠爇返魂香。我道伊撾涂毒鼓。苦苦更若。咬文嚼字。規行矩步。上唱下隨。前瞻后顧。張三裹帽新有錢。富漢不是恁么做

上堂云。以本際光洗長夜暗。以法界智破塵劫疑。生滅紛紛。而不至真凈之家。夤緣擾擾。而不到圓明之境。任它外變。獨我中虛。步入道環。體亡幻事。所以古人道。有物先天地。無形本寂寥。能為萬象主。不逐四時凋。且道是個什么。良久云。鯨吞海水盡。露出珊瑚枝

上堂云。巢知風穴知雨。不用安排。自成規矩。歷歷靡緣。間間何偶樂哉。林鳥淵魚。一笑相忘爾汝。且道。如何體悉恁么相應去。還會么。會得甚奇特。不會也相許

請首座上堂。素無色而眾色尊之在前。水無味而眾味得之為最。道無根荄也。普天普地。法無定相也。或彼或此。谷常虛而向能應呼。鑒自凈而影能隨類。衲僧真得個身心。大用縱橫不可器。諸禪德。且道。阿那個是不可器底人。還體悉得么。良久云。妙超初念際。卓立萬機前

上堂僧問。把定乾坤眼。綿綿不漏絲毫時如何。師云。清涵鯨海寬。冷射蟾輪窄。進云。妙明非展照。文彩未生前。師云。作么生是儞覷得破底眼。進云。犀角一星蟾影透。神珠九曲螘絲穿。師云。更須轉位就功。旁參回互始得。進云。直得玉人招手處。復妙在回途。師云。正回途時作么生是妙。進云。處處綠楊俱堪系馬。師云。此是途中事。進云。不涉途時如何得用。師云。蓑衣蒻笠賣黃金。到處相逢不解喚。僧禮拜。師乃云。真空不空。妙有不有。是萬象生成之根。即二儀造化之母。方隅不可定其居。劫數不可窮其壽。門庭廓凈也。風色如秋。田地虛明也。月華如晝。達一念之未萠。在大功而莫守。五路頭木馬嘶鳴。四衢內石牛犇走。到處相逢到處渠。通身是眼通身手

上堂舉僧問首山。如何是佛。山云。新婦騎驢阿家牽。師云。衲僧舌頭真個自由。渾侖里許沒錐鉤。輪扁斲工不授子。庖丁游刃無全牛

上堂云。身非塵聚。卓卓妙存。心非情緣。冥冥獨學。其體也出諸障礙。其用也得大自在。無去無來。非顯非晦。應色應聲。亡對亡待。饅頭胡餅觀世音。還我當行家賣買

上堂云。富有萬德。從教影事崢嶸。蕩無纖塵。把定言思杳絕。寂默家風自照。真常境界獨游。拈起也玲玲瓏瓏。千差萬別混不得。放下也灑灑落落。十方三世覓無蹤。所以古人道。撈籠不肯住。叫喚不回頭。古圣不安排。至今無所處。且道。作么生。行履得恁么相應去。還相體悉么。良久云。行到水窮處。坐看云起時

上堂僧問。松風流水。是觀音入理之門。野草幽華。乃普賢發機之境。衲僧做處。合作么生。

師云。撒手長安路上行。物物頭頭還自在。進云。恁么則六戶不掩。四衢無蹤。師云。眼耳不將來。隨宜得受用。進云。觀音買胡餅。放手是饅頭。師云。儞分上又作么生。進云。從教塞壑填溝。和泥合水。師云。胡三黑四不相知。師乃云。一切色不為眼礙。文殊門中發機。一切聲不為耳塵。觀音門中透徹。一切用不為身拘。一切應不為事背。便于普賢門中出沒。奪境也如驢覷井。奪人也如井覷驢。三千世界百億身。不用安排只者是參

上堂云。華鳥不來空過春。牛頭山上懶慵人。自心凈故元無作。放下許多間苦辛參

結夏上堂云。住無住相。去來之跡誰與。得無得心。物我之功自遣。圓裹無外。十方世界是個伽藍。平等無差。一切眾生皆儂眷屬。百川會海而成一味。萬法歸性而成一家。只如護生禁足底意。又作么生。還會么。偏正不曾離本位。無生那涉語因緣

上堂云。眼里拈卻翳。空中那有華。路不什遺君子事。民無侵擾太平家參

上堂舉鏡清問僧。是甚么聲。僧云。檐頭雨滴聲。清云。眾生顛倒迷已逐物。僧云。和尚又作么生。清云。洎不迷已。僧云。洎不迷已意旨如何。清云。出身猶可易。脫體道應難。師云。檐頭雨滴聲。問儞要惺惺。直下成已事。途中作主盟。剎剎見佛。塵塵出經。擘開華岳連天色。放出黃河到海聲。只如鏡清道。出身猶可易。脫體道應難。又作么生還會么。風前諸圣難瞞眼。會有曹山識鏡清

上堂云。只個家風。八面玲瓏。斗柄橫而河淡。夢鶴起而巢空。功中退步就位。位里移身借功。靈靈了了處。同中有異。湛湛澄澄處。異中有同。隨宜也機輪宛轉。妙應也關棙虛通。所以道。佛子住此地。即是佛受用。經行及坐臥。常在于其中。諸禪德且道。其中事作么生。良久云。萬古碧潭空界月。再三撈攏始應知

上堂僧問。如珠發光。光還自照時如何。師云。珊瑚枝上月三更。進云。恁么則虛而靈空而妙。師云。上座髑髏瀝得盡也未。進云。爭奈赤心片片。師云。儞且道。威音那畔是甚么人。進云。烏張三黑李四。師云。果然瀝未盡。進云。如何得徹底去。師云。不要強名言。師乃云。虛凈無染。霽天無云而秋水無風。清白自持。玉壺無塵而冰鑒無垢。到恁么田地。也更須借光施設。借路經過。與虛空合其心。與萬象同其用。鬧嘈嘈處。卻倒騎牛。紛擾擾時。能翻著襪。諸人且作么生體悉。的的縱橫皆得妙。阿儂元自異中來

上堂舉。魯祖凡見僧來便面壁。南泉云。我尋常向人道。空劫已前承當。佛未出世時體會。尚不得一個半個。似儞恁么驢年去。師云。魯祖法出奸生。南泉令下詐起。天童不是撿點古人。也要諸人體悉還會么。竿頭絲線從君弄。不犯清波意自殊

上堂云。心萠時失。口應則差。直饒具大神通。得大受用。要且未與那人合。且道。不上機境底是甚么人。良久云。語默不到處。古今無盡時

上堂云。玉麒麟鐵昆侖。金繩在渠手。歸步月黃昏參

開啟天申節。上堂云。九重尊貴位中人。燦燦星圖拱北辰。活計四時調玉燭。家風萬世運金輪。區分群象布淳化。囊括二儀懷至仁。算數不能窮壽量。南山蒼翠鎮長春

上堂云。人平不語。水平不流。風定華落。鳥啼山更幽。只么天真無少剩。莫于里許著絲頭

上堂僧問。清虛之理。畢竟無身時如何。師云。文彩未痕初。消息難傳際。進云。一步密移玄路轉。通身放下劫壺空。師云。誕生就父時。合體無遺照。進云。理既如是。事又作么生。師云。歷歷才回分化事。十方機應又何妨。進云。塵塵皆現本來身去也。師云。透一切色。超一切心。進云。如理如事。又作么生。師云。路逢死蛇莫打殺。無底籃子盛將歸。進云。入市能長嘯。歸家著短衫。師云。木人嶺上歌。石女溪邊舞。僧禮拜。師乃云。凈照而神。明見本來之性。虛通而妙。常觀自在之身。卓卓無依。靈靈絕待。綿綿長存也。得名無量壽。如如持久也。故號不動尊。非有非無。不老不死。瑩若金波之破夜。湛如玉井之涵秋。唯證相應。言傳不到。只如正相應底時節有么生。良久云。還相委悉么。萬年松徑雪深覆。一帶峰巒云更遮

上堂舉僧問夾山。如何是佛。山云。此位無賓主。僧云。尋常與甚么人對談。山云。文殊與吾攜水去。普賢猶未折華回。師云。不居功不合伴。脫體其間過一遍。夢覺舡浮明月波。眼寒雪擁蘆華岸

天申節滿散。上堂云。蒼蒼普覆。圓該之至化無為。綿綿若存。獨耀之圣神非慮。廓大三千世界。平貼家邦。延永億萬斯年。穹崇壽域。居尊貴位。借誕生緣。游刃應機。垂衣作主。諸人還知個人受用處也無。堯仁舜孝敷淳化。地久天長仰圣明

陽山和尚下法眷書。上堂云。祖華五葉發靈根端的知恩解報恩。大仰未忘東寺會。玄沙相繼雪峰存。機梭傳處難通路。針芥投時有妙門。鼻孔放光出氣快。當年一斲盡泥痕。只如師資相契血脈流通。恁么時節恁么處。所傳心手底事。作么生體悉。良久云。脫略要看功后位。妙圓須到色前家

上堂云。一月雨半夏涼。莆團禪板坐相當。泥牛踏破澄潭月。光影芒芒夜未央

上堂舉僧問趙州。萬法歸一。一歸何處。州云。我在青州。作一領布衫重七斤。又僧問文殊。萬法歸一。一歸何處。殊云。黃河九曲。師云。黃河九曲。七斤布衫。胡馬嘶北。越鳥巢南。衲僧恰到真常處。語不欺人面不慚

上堂僧問。虛而長靈。本光自照時如何。師云。靈機不動明明妙。個里全窺未兆前。進云。頭戴午夜月。腳踏黃金地。師云。正恁么時如何轉側。進云。玉人破夢一聲雞。轉盻生涯色色齊。師云。只解恁么來。不解恁么去。進云。恁么去時作么生。師云。也要上人個里錐劄。師乃云。四大無塵。清凈本然體具。六根亡偶。靈明廓爾神游。如疾風之行空。似虛舟之駕浪。在波也元無避就。在我也妙絕將迎。所以道。圣人空洞其懷。萬物無非我造。會萬物為已者。其唯圣人乎。只如崢崢嶸嶸磊磊落落。作么生會得為已去。還相委悉么。周遍十方心。不在一切處

上堂云真到劫空明自己。有無不墮超生死。夜船載月釣滄浪。清白傳家只如此

解夏日上堂云。以法為界。也能廓徹而絕方隅。以智為身。也能融而忘彼此。蒲團下根生底。及盡一絲頭。則住無住心。拄杖頭云起底。行遍四天下。則作無作相。如云似鶴。恁么去底漢。要須知有我方能賓處而尊。得坐披衣恁么去底人。卻須識得渠乃見主中而用。所以古人道。借功明位用在體處。借位明功。體在用處。衲僧能恁么也。身心獨脫。動靜兩忘。云水是阇黎。阇黎是云水。諸人還曾恁么履踐么。飲水鵝能取淳味。采華蜂不損余香

上堂舉僧問云門。初秋夏末。前頭忽有人問。作么生只對。門云。大眾退后。師云。大眾退后妙超窠臼。不用安排。何須饤斗。動弦別曲。孰知音。舒腸瀝膽渠開口。叢林切莫亂商量。三世諸佛不知有

中秋日上堂。清涼境界。一壺爽氣涵秋。明白身心。半夜霧容懷月。靈然自然。廓爾常虛。斷生滅之夤緣。出有無之情量。諸人還到如是田地。還能如是游踐也無。良久云。斫盡月中桂。清光應更多

天寧節上堂云。主中之主天中天。家勢金輪萬代傳。退步不居尊貴位。借功卻作誕生緣。廓虛印上無瑕垢。明白機頭有轉旋。劫數不能知壽量。湛存象外自綿綿。諸禪德。還覷得破個中行履處么。良久云。獨據道樞成父祖。主持世界付兒孫

范相公入山請升座舉。裴相國訪黃檗。裴指畫壁間云。畫像在這里。高僧在什么處。檗高聲召相公。公應諾。檗云。是什么。公于言下有省。師云。且道。裴相國省得個甚么。良久云。莫怪坐來頻勸酒。自從別后見君稀

上堂云。愛結成身。想澄成界。從此漂流生死海。照徹靈源湛不渾。方知幻泡同無礙。六門氣秋。四大緣壞。了了一真常自在。明月混融兮雪蘆眼迷。清風相送兮夜舡歸快

上堂云。藏山于澤。藏舟于壑。一真不可藏。怕爾滿寥廓。傳家清白有風規。圓陀陀地無棱角

上堂舉僧問香嚴。如何是道。嚴云。枯木里龍吟。僧云。如何是道中人。嚴云。髑髏里眼睛。師云。若能恁么去。言語有所不到。思惟有所不及。且道。作么生行履。得相應去。還會么。風掠煙沙蘆擁雪。船橫野渡水涵秋

上堂云。朔風拂且吹秋過。時節薄寒宜就火。拱默威音世外游。放閑枯木堂中坐。塵劫空時卻有家。道環虛處元無我。靈靈不昧寂而知。衣缽少林分付可。諸禪德。個是達磨分付二祖底時節。時人且道。天童有分付無分付。良久云。人憐貧甚唯存骨。我道。機疏不惜眉

上堂問。一點靈然不覆藏。明明老蚌夜吞光。個時撥轉機輪也。體用由來總不妨。如何是借功明位。用在體處。師云。光在體時常湛湛。體含光處卻靈靈。進云。如何是借位明功。體在用處師云。紛擾擾時常隱隱。鬧嘈嘈處卻閑閑。進云。夜月有輝含古渡。白云無雨裹秋山。師云。邯鄲學唐步。師乃云。青山不用白云朝。白云不用青山管。云常在山山在云。青山自閑云自緩。諸禪德。若恁么體得方知道。借功明位用在體處。借位明功。體在用處。體用無私。方乃唱道。且道。作么生是體用無私底時節。水向竹邊流出綠。風從華里過來香

上堂云。文彩豁空。秉佛祖傳宗之印。光明破暗。續人天照世之燈。個時不落思惟。底處卻能宛轉所以舡子和尚道。藏身處沒蹤跡。沒蹤跡處莫藏身。吾在藥山三十年。只明此事。諸禪德。且道。明底是什么事。還相委悉么。良久云。鰲歸海殿晚潮落。兔過星河夜魄清

上堂云。去時還復似來時。明月蘆華夜不迷。轉棹又歸何處去。秋光目斷水天低

上堂舉僧問趙州。至道無難。唯嫌揀擇。是時人窠窟否。州云。曾有人問我。直得五年分疏不下。師云。且道。趙州是答他話。不答他話。明眼底人。覷得他骨頭出。天童不免。下注腳去也。五年分疏不下。一句元無縫罅。只知推過商量。誰信分明酬價。玲籠底相知。莽鹵底相訝。寧可與曉事人相罵。不可共不曉事人說話

上堂云。忒團圝不相瞞。冬不寒臘下看參

上堂云。體虛有照。鏡不對像而常明。用密無功。珠若在盤而自轉。夤緣莫能相結。生死不可相移。所以道。當明中有暗。勿以暗相遇。當暗中有明。勿以明相對。比如前后步。且作么生得與么相應去。良久云。物外獨騎千里象。萬年松下擊金鐘

上堂一陣清霜千峰寒色。里許是誰看轉側。家風克紹紹非功。撫背忽驚兒脫白。所以九峰道。紹是功紹了非其功。且道。作么生履踐。良久云。粗中辨細猶可知。細中之細復何稀

上堂僧問。云斂山寒。功勛及盡。潭空月沒。尊貴難窺。正恁么時如何行履。師云。照盡體無依。通身合大道。僧云。坐斷舌頭路。不落二三機。師云。言前一句子。的歷極分明。僧云。寶印當風妙。重重錦縫開。師云。偏正未分時。又作么生辨。僧云。虛不失照。照不失虛。師云。猶是偏正往來時節。僧云。不涉偏正時作么生。師云。戶外有云從斷逕。坐中無照勝然燈。師乃云。空空絕跡。一點不昏。湛湛亡言。一機自轉。釋迦彌勒。到個時節不敢稱師。達磨老廬到個處所不敢喚祖。諸禪德還會么。金針雙鎖備。協路隱全該

上堂舉僧問石霜。如何是和尚深深處。霜云。無須鎖子兩頭搖。師云。先行不到末后太過。一著中間見也么。才形黑白分生殺。帶累樵人爛斧柯

冬至上堂兆前契本。絕后歸宗。[竺-二+侖]中之律氣潛通。樞內之機輪暗動。妙發九淵之底。恩流萬化之端。家信出門。將見長天回雁字。洞云成雨也。知枯木起龍吟。任它光景推移。不礙道人活計。諸禪德。還相委悉么。一氣不言含有像。萬靈何處謝無私

請首座。上堂。冰生野水。肅揚北帝之威風。雪破溪梅。漏泄東君之消息。把定也。舜若多亦須膚粟慘慘覺寒。放行也。兢伽女卻解聞香氳氳知味。規矩那煩刀尺。調和豈費鹽梅。身心妙齊物之能。手段具同事之攝。正恁么時節。順恁么機宜。且道。是什么人能了恁么事。還相委悉么。暖回氣象遽多許。春在叢林第一枝

上堂智虛而明。神靜而通。霽寒轉夜。霜月行空。衲僧做處當如此。四方八面俱玲瓏參

上堂舉僧問趙州。如何是祖師西來意。州云。年盡不燒錢。師云。天童今日。不免為諸人劈折去也老老大大宗師。出語元無碑記。卻云年盡不燒錢。討甚祖師西來意。磨洗絕瑕疵。咀嚼勿滋味。冷地看來伎倆無。趙州古佛較些子。作么生是趙州較些子處。豈不見道。不習禪不論義。鋪個破席日里睡。想料上方兜率天。也無如此日炙背。忽有個漢出來。我也恁么睡得么。但向它道。只恐未曾夢見

歲旦上堂。天宇廓清。地區含潤。膏霖助其湔洗。正氣副以吹噓。機輪轉而妙發元樞。管籥調而雅成新律。寒巖回暖槁木重蘇。處處履春人人受歲。衲僧分上本自無生。野老堂前。何須相賀。為什么如此。乾坤合道通無礙。草木登榮定有期

上堂僧問。聞聲悟道。見色明心。知有底人。如何通個消息。師云。不帶根塵來。尋常時得用。僧云。滿眼滿耳。絕毫絕厘。師云。于其中間作么生透。僧云。霜鐘送落月。曉角墮梅華。師云。又隨他聲色轉去也。僧云。不隨他聲色轉時如何。師云。鐘鳴角向。僧云。謝師指示

師乃云。照眼雪迷。凈對千峰寒色。入林華信。暗傳一點春恩。物匯發萌。真機旋轉。生不生而何累。作無作而弗勤。不可以動靜拘。不可以地位著。所以道。唯一堅密身。一切塵中現。現虛空身。則寥寥無礙。現國土身。則處處相親。現眾生身。則心心順俗。現諸佛身。則念念證真。得一切處旋陀羅尼。圓一切種智波羅密。諸禪德。個是大自在漢。受用底事。還相委悉么。化權妙在東君手。玉尺金刀暗剪裁

上堂唯只一真心。三緣坐斷誰升沉。遂成十法界。六道輪回自障礙。不見一法即如來。方得名為觀自在。見怪不怪。其怪自壞。靈從何來。圣亦何在。拄杖敲時窖墮摧。一片虛明絕中外

上堂舉僧問睦州。高揖釋迦。不拜彌勒時如何。州云。昨日有人問。趕出了也。僧云。和尚恐某甲不實。州云。拄杖不在。苕帚柄聊與三十。師云。好大眾。驅耕夫之牛。奪饑人之食。方有宗師手段。天童不免。隨后贊嘆去也。凜凜將軍令已行。八荒四海要澄清。提來劍氣干牛斗。洗蕩氛埃見太平

上堂春雨洗園林。春風動簾箔。百城人已歸。彈指開樓閣。入門俱是佛家風。帝網光明相映奪

上堂三十六物一時空。空空空處自光通。轉側末山不露頂。非男女相主人翁。主人翁。借伴能來用莫窮。百草頭上俱胝老。塵塵剎剎是家風。只如出沒源底往來路頭。且作么生體悉。還會么。物外獨騎千里象。萬年松下擊金鐘參

上堂拽石般土。打鼓作舞。意不立玄。機不停午。踏破草鞋赤腳行。見成底事休回互。不回互大龍不受玄沙瞞。前面班班元是虎

請延壽和尚。上堂。心心相印。葉葉聯芳。自己光明不覆藏。剎剎塵塵如是說。廣長舌相解敷揚。大眾作么生。得到處如是說。還相委悉么。水向竹邊流出綠。風從華里過來香

上堂舉明安示眾云。一句子當明隱照。一句子當明全照。一句子當明協照。隱照不當機。全照今時路。協照物外身。通明主中主。師云協照轉盡功。隱照未度世。全照不遺機。諸人若體悉得。到恁么分曉處。許爾是個通身手眼底衲僧。其或未然。天童錐劄去也。釣盡滄波月一鉤。月低煙樹夜維舟。寒雞抖擻呼天曉。笑對春風百草柔。中外夷猶。縱橫自由。志公不是閑和尚。刀尺相將拄杖頭

上堂僧問。譬如滄溟上客。夢泛蘭舟。月渚煙波。隨情放曠。正與么時。莫便是及盡處也無。師云。依稀猶帶功。仿佛還墮色。僧云。夜來明月照千峰。峰頭漫漫還不露。師云。轉身望本家。依前白云覆。僧云。此猶是回照底時節。作么生得穩密恁么去。師云。玉馬雪行歸半夜。羚羊掛角月沈西。僧云。可謂是無功之功。轉身就父去也。師云。正就父時還有消息也無。僧云。古渡風清夜色寒。個時深深不得妙。師云。拈卻寶華冠。脫盡尊貴垢。師乃云。放卻纏牽。白牛步穩。未登機杼。玉女情閑。冷淡之姿如暮山之云。清明之量如秋潭之月。能恁么去也。便知默中有味。照中有神。是諸佛之所傳。衲僧之本得。所以道。譬如滄溟上客。夢泛闌舟。月渚煙波。隨情放曠。諸禪德。個豈不是本來田地子。且作么生履踐。良久云。冰壺無底至游人。清徹脾腸毛骨爽

上堂廓不可得其際。湛兮或存。妙不可得其名。靈然自照。釋迦以此而掩室。凈名以此而杜辭。少林九年垂一則語。諸人還體悉得么。夜半木童敲月戶。天明玉鳳笑[口*御]華

上堂舉。長沙一日看大佛名經。有一秀才問云。百千諸佛。但見其名。未審。居何國土。沙云。黃鶴樓崔顥題后。秀才還曾題未。秀曰未曾。沙曰。無事也好題取一首。師云。無事題取一首。我儂不落他人后。略略綽綽思大口。醇醇釅釅白家酒。醉中猶道未沾唇。被人問著還打手。不打手。三年一閏冬后數九

送化主上堂。小雪纖纖洗霽色。新春冉冉入燒痕。三千界現非他物。百億分身有妙門。白云兒是青山用。青山父是白云根。寄語白云數回首。青山免見瘦棱棱

上堂一雨一晴。蓋載生成。桃華濯錦而麗。楊柳弄風而輕。決決野泉發向。關關林鳥和鳴。歷歷見聞中得妙。更嫌何處不分明

上堂。云開青山橫屋頭。雨住流水漲門底。南無家家觀世音。回避不及鼻相抵。非唯鼻相抵。亦乃同見同聞。同嗅同舐。同身同意。同得同智。諸人且作么生體悉。不見道。果滿菩提圓。華開世界起

上堂。好諸禪德靈云見桃華悟道。正是如今底時節。諸人各是丈夫漢。還有覷得破底眼么。明得了底心么。如或未然。天童為爾下注腳去也。靈云卻解見桃華。老眼如今冷淡。些拈卻面前案山子。柱門路直不橫斜

上堂一念虛融。十方周極。萬有自平。纖塵不立。理智心冥兮到家。佛祖口閑兮掛壁。真境寥寥。靈機歷歷。冰鑒無瑕。玉壺無隙。風磨霽色兮一片寒青。水印蟾華兮十分明白。出沒之淵。窮通之[土*式]。底處發生。個時轉側。田地萌針兮暖回。園林華綺兮春入。無象無私。無處無彈指門開見彌勒

街坊設乳粥上堂。乳粥當年得善生。心開成道見明星。而今各各恁么去。猶較瞿曇半月程。諸禪德。莫是初八念三相較么。莫是前佛后佛相較么。莫是他圣我凡相較么。若是個漢。亡前后斷古今。混圣凡一同異。直須恁么去。還委悉么。而今悟道見明星。便是如來吃粥處

上堂舉。金剛經中道。是法平等。無有高下。是名阿耨多羅三藐三菩提。師云。高者高下者下。大者大小者小。青者青黃者黃。方者方圓者圓。作么生說個是法平等底道理。諸人一切時如何行履。得真個無高下去。其或未然。強為錐劄去也。人平不語。水平不流。嘉州大象陜府鐵牛。莫怪扶桑最先照。大都家住海門洲

上堂影含宗鑒。心生則種種法生。步入道場。心滅則種種法滅。粲粲星羅霽夜。英英華吐春時。木人密運化機。絲毫不爽。石女全提空印。文彩未彰。所以道。不一不異。無去無來。諸禪德。作么生行履。得恁么相應去。六般神用空不空。一顆圓光色非色

上堂僧問記得。僧問趙州。如何是祖師西來意。州云。庭前柏樹子。未審此意如何。師云。驀口便道不要商量。僧云。若謂當時曾有語。可憐辜負趙州心。師云。爾莫是待與覺鐵觜出氣么。僧云。只如今又欠少個甚么。師云。料掉勿交涉。僧云。和尚且道。趙州即今在甚么處。師云。爾問阿誰。僧禮拜。師乃云。風不鳴條。雨不破塊。會不會兮還信采。廓廓落落兮大方無外。跛跛挈挈兮大功不宰。穩穩密密兮心安如海參

上堂巍巍堂堂。萬象之中獨露。明明歷歷。百草頭上相逢。我不見有分外底他。他不見有分外底我。他不外我。則聲色塵消。我不外他。則見聞情脫。所以道。世界爾。眾生爾。塵塵爾。念念爾。且道。如何行履。得與么相應去。還會么。一機冥運道樞靜。萬象影流心鏡空

上堂舉僧問曹山。靈衣不掛時如何。山云。曹山今日孝滿。師云。衲僧做處。脫盡功勛。超絕情量。方有出身底時節。又不免向其間指注去也。功勛密處轉身難。轉后家風又覺寬。黯黯舊山青落眼。渙然霜雪洗蓑寒

上堂出言思而常妙。坐卻舌頭。脫形殼以獨靈。拈得鼻孔。所以道。空劫威音前。別有一壺天。御樓觀射獵。不是刈茅田。正恁么時。妙不涉緣。影不入世。且道。其間將甚么人辨白。還相委悉么。頭戴午夜月。腳踏黃金地

上堂一心萬象。萬象一心。不近不遠。極淺極深。與乾坤同其覆載。與日月同其照臨。月在船而船船皆月。金成器而器器皆金。明潔若珊瑚之樹。芬馨如薝卜之林。大用自在也獲輪王髻寶。正聲和合也奏師子弦琴。毛發不遺圓融。照像之鑒。形殼不礙虛通。度垣之音。能如是也妙超。曠古了在如今。諸仁者且道。如今了底是什么事。還會么。穩如大地能持物。廓若空不掛針

持缽歸。上堂。生滅去來。本如來藏。清凈妙明。虛融通暢。六門我絕攀緣。三界渠無身相。無生路上底人。識取萬回和尚參

上堂不可得一。不可得異。我如是也彼如是。兩莖眉現焰光身。百草頭揚祖師意。歸云誰使就青山。落華自得隨流水

上堂舉。廓侍者問德山。從上諸圣向甚么處去也。山云。作么作么。廓云。敕點飛龍馬。跛鱉出頭來。山便休。來日浴出。廓過荼與德山。山撫廓背一下。廓云。這老漢今日方始瞥地。山又休。師云。在家尊貴。不受一點塵埃驀路相逢。別是一般光彩。德山廓侍者。皆是十成了事底人。為什么被天童撿點。還相委悉么。衲僧奪得連城壁。秦主相如懡[怡-臺+羅]歸

上堂閑若云。虛若谷。善應無方。東西南北。局中生殺路才迷。爛卻斧柯歸不得。若是個漢。時行即行。時止即止。去也恁么去。去無所去。來也恁么來。來無所來。諸人還體悉得么。高提黑白前前著。贏盡縱橫十字機

上堂密密住其中。靈然空不空。一牛才飲水。五馬不嘶風。位里亡消息。機頭有變通。三千大千事。彈指入圓融

上堂。三界唯心唯心三界。一切法空觀自在。處處光明處處身。者回泡幻同無礙。吐云如山。吞川如海。了無毛發居其外。萬象森羅盡我家。只個虛空肚皮大

四月八日上堂。佛身光明了無垢。性水清凈常不渾。降生沐浴吉祥事。要以大開功德門。哆哆和和增口業。膠膠綴綴添塵結。大家凈洗佛渾身。徹底洞然明皎潔。長時諸佛洗我身。今日眾僧洗我佛。自他供養普齊平。唵哦哦曩三婆縛伐曰啰斛

上堂時行即行。卓然何倚。時止即止。廓爾獨靈。歷萬變而不我求功。住一如而不我藏用。所以肇法師道。戢玄機于未兆。藏冥運于即化。又不見三祖和尚道。宗非促延。一念萬年。無在不在。十方目前。諸禪德且道。作么生履踐。還相委悉么。開池不待月。池成月自來

上堂舉。曹山問德上座。菩薩在定。聞香象渡河。出什么經。德云。涅槃經。山云。定前聞定后聞。德云。和尚流也。山云。道則太殺道。秖道得一半。德云。和尚如何。山云。灘下接取。師云。淵默之津。皓然之色。混處功齊。細看轉側。昆侖脫手黃金繩。鼻孔累垂收不得

上堂長者長法身。短者短法身。虛空已是色。大地卻非塵。覷得破阿那律祖。放得穩舜若多神。飄飄閑戲白鷗水。栩栩夢游蝴蝶春。拶頭拶面推來也。眼里無筋一世貧

上堂不可得而有。不可得而無。寂寂十方坐斷。寥寥一境清虛。妍丑那能瞞凈鏡。青黃莫我染明珠。剎海不能關鎖月。夜來流影在珊瑚參

上堂舉。洞山到興平便禮拜。平云。莫禮老朽。山云。禮非老朽者。平云。它且不受禮。山云。它亦曾不禮。師云。渠非老朽。不禮不受。威音世前。毗盧頂后。把定壺中白日長。觸著匣內青蛇吼。良醫叮囑病人。服藥不如忌口

尼請上堂。不是心不是物。非天非人。非僧非俗。南北東西莫我尋。長短方圓莫我惻。牛飲星河兔眠月窟。徹底靈明破昏塞。末山超拔兮頂相不形。鐵磨變通兮舌頭無骨

請前后堂首座藏主上堂。吾家日日選場開。及第心空有大才。莫把桂枝零碎折。為他和月抱將來。復舉。洞山示眾云。欲知此事。如人家養得三個兒子。州里須得一個。縣里須得一個。村里須得一個。一個能得屋里錢物用。一個能得外頭錢物用。一個不得外頭錢物用。亦不得屋里錢物用。且道。那個合在州里。那個合在縣里。那個合在村里。有僧出云。三個莫明輕重否。山云是。僧云。如何是此人出身處。山云。知有卻不知有。是此人出身處。僧云未審。此人從今日去也無。山云。亦從今日去。僧云。恁么則屬功也。山云是。僧云。喚作甚么功。山云。喚作功就之功。僧云。此人還知有州里人否。山云。知有則始解奉重。僧云。恁么則村里人全明過也。山云是。僧云。如何是此人過處。山云。不知有喚作閑人。是此人過處。師云。有一人能正規矩。內則嚴凈。有一人能轉機輪。外則妙應。有一人退一步。與屋里人同。進一步與外頭人合。方體得知有卻不知有。功就之功。諸人還會么。向去莫教迷一色。卻來須識借功人

結夏上堂。諸禪德。十方大地是我一個身。便能禁足。十方眾生是我一個漢。方解護生。禁足也步步不妄行。護生也心心不妄動。所以道。以大圓覺為我伽藍。身心安居平等性智。我禁足也。不礙諸人禁足。我護生也。不礙諸人護生。佛佛到此道同。人人住茲法爾。還會么。彼我空空無障礙。自他法法本融通

上堂十方法侶共安居。云月身心照處虛。轉側蘆汀飛鶴鷺。亡機林壑混樵漁。瘢痕若盡光無際。絲糝才萠念有余。廊下相逢休放喝。且容興化撒珍珠

天申節上堂。圣仁涵養。神智融通。等蓋載之生成。體陰陽之造化。大千世界。清平也只是一家。百億身云。應現也了無別法。論其壽則莫窮劫數。報其德則猶仰天高。諸禪德。還知個人大自在受用處也么。機動金輪初轉處。樞纏彩電誕生時

上堂舉。僧問智門和尚。如何是佛。門云。踏破草鞋赤腳走。如何是佛向上事。門云。拄杖頭上挑日月。師云。踏破草鞋赤腳走。拄杖頭上挑日月。智門真得祖家風。放出云門廣長舌。大智如愚。大功若拙。用盡工夫參不徹。莫于平地上增堆。休向虛空里釘橛

上堂途中久客憶家山。一線蹊通入翠寒。望處霽云收素練。跨門殘月墮金盤。十虛俱殞眼方闊。三世齊吞肚覺寬。變化鯤鵬底時節。霄程九萬看風搏

上堂僧問記得。僧問夾山。如何是真實之理。山云。石生無根草。山含不動云。此意如何。師云。暗中移步。明里藏身。進云。可謂是虛中不墮。應處亡痕。師云。也須是十成本色漢始得。進云。學人請問和尚。如何是真實之理。師云。青青黯黯處回。明明歷歷處轉。師乃云。正晝熱深夜涼。冰壺誰復到中央。身心直許摩云月。脾肺都將洗雪霜。莫守一色處。莫坐萬年床。玉人轉側機捘動。細辨里頭偏正方

送監收上堂舉。南泉因刈禾次。僧問。南泉路向甚么處去。泉拈起鐮子云。我這鐮子三十錢買。僧云。我不問鐮子。南泉路向甚么處去。泉云。我這鐮子用得快。當時三十文錢買。南泉門下路岐通。寄語行人著精彩。著精彩相謾殺。衲僧眼被案山礙。而今覷破露堂堂。大地撮來成一塊。大眾若也如此。顆糝漏他不得。上堂身里出門。門里出身。白云能作客。明月解隨人參

上堂舉。外道問佛。不問有言。不問無言。世尊良久。外道云。世尊大慈大悲。開我迷云。令我得入。外道退已。阿難問佛。外道有何所證。世尊言。如世良馬見鞭影而行。師云。一句超然。良馬影鞭。道出語默。理合方圓。運斤之妙。賓主可憐。斲輪之伎。父子不傳。莫將爻象兮相求龜殼。才落是非兮底事驢年

上堂獨立卓卓。不為形殼之所拘。周行綿綿。不為方隅之所礙。妙超物表。明漏壺中。白云之兒。風斂寒空霽凈。青山之父。煙含一帶秋臞。且道。作么生得恁么相應去還會么。夜明簾外主。不落偏正方

育王聰和尚遺書至上堂舉。禾山示眾云。習學謂之問。絕學謂之鄰。過此二者。是為真過。時有僧。出云。如何是真過。山云。解打鼓。師云。禾山老漢。趁個時節。得做便做。育王禪師。趁個時節。得休便休。所以不打這破鼓。諸禪德。正恁么撒手便行時。且道。落在甚么處。良久云。岸頭老碧蘆含雪。溪上寒清水有秋

解夏上堂。僧問。古者道。十方同聚會。個個學無為。此是選佛場。心空及第歸。正恁么時如何。師云。凈盡無所依。通身不隔越僧云。恁么則白衣拜去也。師云。又卻向今時著到。僧云。如何得不落今時去。師云。超然空劫外。一點自靈靈。僧云。此人還落階級也無。師云。從來不立象。此處莫安名。師乃云。鑒像谷神。云心月影。閑閑不宰于功。歷歷無私于應。莫問正偏。誰論動靜。自方自圓。誰欠誰剩。能來異類中行。常處那伽大定。云水叢林自恣人。果如是也須相慶

上堂舉僧問云門。初秋夏末。前路忽有人問。作么生祗對。門云。大眾退后。衲僧去就。豈用機關。那容體究。蓑翁老熟慣波濤。橈棹不施舡放溜

上堂。父母所生眼悉見三千界。拈卻案山誰我礙。直饒全象無全牛。未免依前還礙塞。衲僧家真慶快。物我虛空。混成一塊。更于何處著根塵。只個堂堂觀自在

上堂舉僧問巖頭。古帆不掛時如何。巖云。后園驢吃草。師云。不展事不投機。不徇緣不答話個是出格轍。脫窠臼漢做處。諸人作么生委悉。平生肝膽向人傾。相識猶如不相識

上堂體靈自虛。黯黯之青山秋瘦。用沖無礙。瓢瓢之白云晝閑。動靜之態如然。去留之蹤自在。所以道。去來不以象。故無器而不形。動靜不以心。故無感而不應。諸人還體悉得么偏正不曾離本位。無生那涉語因緣

上堂舉劉端公問云居。雨從何來。居云。從端公問來。師云。雨從何來。不離問處。森羅大千。出乎方寸。照中之虛靜中之動。衲僧分上常相共。寒露濡松夜氣清。皋禽驚起月巢夢

上堂位處功回。化佛入十方而普能受供。用中體合。至人游三界。而初不現身。如云出岫以無心。似月印江而有應。如是也。不在不失。不壞不雜。所以教中道。一華一佛國。一葉一釋迦。各坐菩提場。一時成佛道。諸禪德。還知根根塵塵在在處處。盡是釋迦老子受用處么。若于轉處不留情。繁興永處那伽定

天寧節上堂。主中主。須辨取。動犯威嚴。細看規矩。貴不可得其名。壽不可窮其數。四溟潮落露仙山。萬里云開廓天宇

上堂舉。長慶云。寧說阿羅漢有三毒。不可說如來有二種語。不道無語。只是無二種語。保福云。作么生是如來語。慶云。聾人爭得聞。保福云。情知。爾向第二頭道。慶云。師兄作么生。福云。吃茶去。后來雪竇道。無處有月波澄。有處無風浪起。若有人問天童作么生是如來語。向它道。阿啰跛[跳-兆+左]曩。諸禪德道。與古人語是同是別。諸人若也未會。更為劈折去也。長慶能守。保福能做。雪竇手段縱橫。天童舌頭狤獠。若也分曉會去。與爾把手共行。其或未然。各自勉力

上堂文殊手摩善財頂。普賢智滿法界身。個是兩頭得用底。只如中間往來。又作么生。金雞啄破琉璃卵。玉兔挨開碧落門。諸禪德。一句子有折合無摸索。一句子難回互沒忌諱。一句子通其變使人不倦。若能恁么也。始有衲僧大自在受用處。還會么。蘇秦嘗佩六國印。許由還厭一瓢風。了無他相能通變。可笑僧繇畫志公

上堂舉僧問南岳讓和尚。如鏡鑄像。像成后鏡明。向什么處去。讓云。如大德為童子時。相貌何在。僧云。只如像成后。為甚么不鑒照。讓云。雖然不鑒照。謾它一點不得。師云。靈機未動。道環先入。極理也妙得窮通。順事也聊分借借。無象無私。何固何必。娟娟印水之月魂。冉冉在華之春律。巍巍堂堂兮煒煒煌煌。三千大千兮周行獨立

上堂環中協照。消息平沈。方外獨存。幽靈絕待。綿密不漏。寬廓無隅。清虛一亙而理絕名言。圓滿十成也道無棱角。諸禪德。個是諸佛涅槃之宅。眾生安葬之基。一切諸法。自此發生。一切幻緣。從此滅盡。且道。正恁么時節。又作么生履踐。良久云。霜天月落夜將半。誰共澄潭照影寒

上堂舉。道吾與漸源。同往一家吊尉。源拍棺云。生耶死耶。吾云。生也不道。死也不道。見之不取。思之難到。用息而長靈。體虛而自妙。寥寥古路無人行。雪洗青山覺寒早

上堂妙圓一片中虛。不我斷其知。掃盡諸緣外化。不我分其用。底時內紹。紹了非功。轉處誕生。生而發照。照中分應。應處無心。所以道。動若行云。止猶谷神。且作么生得恁么去。無心體得無心道。體得為心道也休

上堂舉。風穴示眾云。若立一塵。家風興盛。不立一塵。家風喪亡。師云。立一塵作么生受用。為甚么野老顰蹙。不立一塵。作么生受用。為甚么野老謳歌。又向其間指注去也。幾許歡心幾許愁。好看野老兩眉頭。家風平貼清如鏡。水瘦山空一樣秋。手段通變身心自由。不怕風濤雪擁舟。海上三山頹一掣。六鰲連落上金鉤。諸禪德。是須恁么體。是須恁么用。且作么生委悉。華岳連天秀。黃河輥底流

上堂大而無外。小而無內。合虛空而無欠無余。混萬象而成團成塊。不出不在。不失不壞。我不與物爭。物不為我礙。路逢達道人。不將語默對。三千界里放光明。雙六盤中休喝彩參

上堂舉僧問洞山。寒暑到來如何回避。山云。何不向無寒暑處去。僧云。如何是無寒暑處。山云。寒時寒殺阇梨。熱時熱殺阇梨。師云。若論此事。如兩家著棋相似。爾不應我著。我即瞞汝去也。若恁么體得。始會洞山意。天童不免下個注腳。里頭看勿暑寒。直下滄溟瀝得干。我道。巨鰲能俯拾。笑君沙際弄釣竿

上堂僧問。承師有言。隨緣不住相。應事不觸物。正恁么時如何。師云。現身來說法。隨類觀世音。進云。直得絕蹤絕跡。師云。東說西話。作么生辨得個絕蹤跡。進云。鯨吞海水盡。露出珊瑚枝。師云。又卻向甚么處去也。進云。只如絕蹤跡處。又作么生。師云。語帶玄而無路。舌頭談而不談。進云。梭頭路細。語默難臻。師云。只恐不恁么。師乃云。寂寂寥寥。清嚴家法。浩浩蕩蕩。光顯門庭。守家法則失撫會應變之方。立門庭則失安穩宴閑之道。若也驅耕夫牛。奪饑人食。須有個般手段始得。只如衲僧家。合作么生行履。還會么。身里出門門里身。眼中之物物中眼

上堂舉僧問云門大師。如何是超佛越祖之談。門云胡餅。師云。云門老子能施設。胡餅佛祖俱超越。哆哆和和兩片皮。狤狤獠獠三寸舌。不是特地展家風。也非投機應時節。生鐵鑄成無孔錘。忒團圞兮難下楔。諸禪德。且道。天童今日是下楔不下楔。明眼人辨取

上堂皓然雪月凈無埃。一色功中更放開。喚起牧童蓑底夢。白牛鼻孔拽教回參

上堂無法可說。釋迦于光耀土而掩門。有意相傳。達磨在少室山而面壁。知音者鑒。默照者神。道契環中而有智游。言滿天下。無口過。若能恁么去。方知道離文字絕言語。清凈妙明。是諸人本所游踐處。作么生體悉。還會么。金雞啄破琉璃卵。玉兔挨開碧落門

冬至日上堂。陰陽爻象此為宗。殺活機頭看變通。玉女退身功后位。木人引步異中同。一塵不受能虛廓。萬像無遺卻混融。借得因緣成現用。玲瓏八面盡家風

上堂舉。龐居士云。十方同聚會。個個學無為。此是選佛場。心空及第歸。師云。既是無為。作么生學。若也心空。又作么生及第。還相委悉么。其或未然。天童又為分疏去也。飲干巨海。推倒須彌。廓大靈通更是誰。馨香秀林栴檀枝。哮吼出屈師子兒。三千界現一彈指。八萬門開雙用眉。知不知為不為。道滿十處兮心超億劫。影流萬象兮氣分二儀

歲旦上堂。宿雨洗去山面塵。東君料理山家春。浩劫壸中勿新歲。枯木巖前有古人。寒暑不到。以法界為處。齒發不老。以虛空為身。坐間默有相傳意。川上干無逝去津

上堂生不為有。動與寂隨。滅不為無。處與智共。所以道。如鏡照像。像非外緣。如珠發光。光還自照。因緣有所不到。生死有所不及。正恁么時。如何體悉。夜半烏兒頭戴雪。天明啞子抱頭歸

上堂生滅夤緣不著人。一年才盡又逢春。森羅借得為他用。法界渾侖是我身。不受雜毒。自然純真。拈卻千差亡彼此。打成一片沒根塵

上堂舉灌溪問末山。如何是末山。山云。不露頂。如何是末山主。山云。非男女等相。溪喝云。何不變去。山云。不是神不是鬼。變個甚么。師云。非男女之相。出有無之量。透萬機之前。超三界之上。窮而通。簡而當。松含月兮夜寒。溪帶雨而春漲

上堂僧問。龍門一躍雷聲震。宇宙為霖事若何。師云。透得過也未。僧云。直得搖干蕩坤。振鬣擺尾。師云。也須是個般人手段始得。僧云。古人道。一雨所滋根苗有異時如何。師云。爾是黃連徹蒂苦。僧云。到者里請師垂示一言。師云。第一莫要問。第二莫要休。僧云。大千同一潤。萬物盡滋榮。師云。無根樹上。還有些子消息也無。僧云。陰陽不到處。百草盡抽芽。師云。是恁么始得。師乃云。管籥真風暗度韶。春恩如許在芳條。志公不是閑和尚。柱杖頭邊有剪刀。衲僧家。雖無心而浩浩能應。雖有應而恰恰無為。還能恁么變通也么。亡機莫怪冷眉目。得用何妨熱肺腸

上堂鶯弄歌喉華弄妍。許如春事在門前。道沖而用亡機者。買盡風流不著錢

上堂舉。劉鐵磨訪溈山。山云。孝牸牛汝來也。磨云。來日臺山大會齋。和尚還去么。山放身臥。磨便出。師云。劉鐵磨見紫湖。吃拄杖而來便能通變。大溈山參百丈。踢凈瓶之后。具此神通。語默俱到。彼此同風。且道。二老宿游踐處作么生。還會么。但得琴中意。何勞弦上聲

圣節上堂。壽等南山。位崇北斗。機運象先。體同道久。明逾日月兮普及幽深。德合乾坤兮廓無前后

四月八日上堂。清徹性空水。圓明凈智身。個中不洗體。直下了無塵。有成佛有降神。有彼岸有迷津。哆哆和和此其始。膠膠綴綴此其因。底時節釋迦文。惡水驀頭澆莫嗔。何須念彼觀音力。自然還著于本人。諸仁者只如秉杓在爾手里時。合作么生。不因一事。不長一智

上堂舉僧問云門。不起一念還有過也無。門云。須彌山。師云。不起一念。向道須彌舌頭一臠肉。口唇兩邊皮。云門得用妙如許。不落是非知不知

上堂僧問記得。僧問風穴。語默涉離微。如何通不犯。穴云。長憶江南三月里。鷓鴣啼處百華新。意旨如何。師云。問東答西。舌頭無骨。僧云。風穴豈不是別機宜識休咎底漢。師云。爾且道。風穴意作么生。僧云。黃金打就玉鸚鵡。一聲聲作鷓胡啼。師云。適來卻圓成。而今百雜碎。僧云。要圓成也不難。師云。冬不寒臘后看。師乃云。蕭然一念未萠初。露柱懷胎辨得無。風掃余云月未上。霽虛廓凈絕方隅。道無根神無寄。心無像智無緣。獨立卓卓而不依。一切自照靈。萬物為已者。其唯圣人乎。正恁么時作么生體悉。還會么。月逐舟行江練凈。春隨草上燒痕青

上堂舉石頭問長髭。甚么處來。髭云。嶺中來。頭云。大庾嶺頭一鋪功德。還成就也未。髭云。成就久矣。只欠點眼在。頭云。莫要點眼么。髭云。便請。石頭垂下一足。髭便禮拜。頭云。爾見甚么便禮拜。髭云。如紅爐一點雪相似。師云。嶺頭功德眼。倦足等閑垂。紅爐一點雪。直下廓亡依

上堂百草頭上平生事。鬧市門前百億身。及盡許如閑影響。體明空劫那邊人。那邊人何所有。白云斷處青山秀。絕他緣唯自守。結夏須教醭生口。有說便是野干鳴。無說自然師子吼

結夏上堂。凡圣通同共一家。寂光田地看生涯。而今選佛心空去。自有丘園開覺華。禁足九旬看未舉步前處所。護生三月。體不觸物底身心。多身在一身中安居。一身在多身中辨道。所以道。諸佛法身入我性。我性同共如來合。又云。以大圓覺為我伽藍。若能恁么去。更有甚么事。且作么生體悉。得與如來合去。還相委悉么。莫于三界現身相。坐斷十方明性空

上堂妙湛不痕。明白自耀。合體也不空而有。順事也不礙而通。無為而為。非住而住。云無心而雨。谷有神而自空。衲僧家。能恁么現成。能恁么變轉。能恁么受用。能恁么方圓。始得一切處應用無虧。還相委悉么。森羅萬像一法印。里許更無差別痕

天申節上堂。三千世界出彈指。百億莊嚴集化身。壽域無疆同道久。河沙劫數一成春

上堂世尊無說說。迦葉不聞聞。默默到時良自慶。家山元在白云根

上堂語處不傷筋骨。句中有玄。做處不帶瘢痕。用中得妙。能恁么去也。自然不見膠膠綴綴紛紛紜紜。所以道。常寂寂常歷歷。諸佛不求覓。眾生斷消息。若能恁么擔荷去。更有甚么應用不周。更有甚么生死可及。到恁么時。古人又道。猶屬功在。且作么生轉得。與那人合去。還會么。戶外有云從斷徑。坐中無照勝然燈

上堂僧問。雁過長空。影沈寒水。雁無遺蹤之意。水無沈影之心。未審如何行履。師云。無心道者能如此。未得無心也大難。僧云。鳥道無蹤跡。虛空絕點痕。師云。阿爾又作道理去也。僧云。不作道理。又作么生。師云。皓玉本無瑕。雕文喪君德。師乃云。歸根得旨。葉落知秋。拈得鼻孔。失卻舌頭。照徹三世佛之頂[寧*頁]。把定歷代祖之襟喉。玉井涵碧。冰壺斷流。諸法空寂為之座。是須坐處不停囚

上堂當處出生。當處滅盡。三世如來。相授此印。石人放意臥煙寒。玉女搖頭看曉信參

上堂舉僧問云門。樹凋葉落時如何。門云。體露金風。師云。雪峰之子德山之孫。葛藤牽轉難窮根。截斷眾流見源底。相應函蓋同乾坤。長長短短無節奏。綿綿密密忒鶻侖。隨波逐浪恁么去。上船便到家前門

上堂天童一夏與兄弟共住。諸人鼻孔。出得氣快也未。若也出得氣快。三世諸佛。與爾把手共行。歷代祖師。與爾同門出入。其或未然。非唯帶累先宗。亦乃埋沒自己。敢問諸人。只如鼻孔子。且作么生出氣。還相委悉么。青山轉處水流月。寒葉落時風帶秋

解夏上堂。十五日已前。頭上不著七寶冠。十五日已后。腳下掣斷五色線。頭上不著七寶冠。正坐不見坐。腳下掣斷五色線。正去不見去。正當十五日。覷破兩頭。直得君臣道合。父子氣和。琉璃殿上。玉女搖頭。明月堂前。石人撫掌。退一步也。萬仞崖前撒手。進一步也。百尺竿頭轉身。生滅去來。動靜出沒。只在個時撮聚。許多機要。放行把住。總在我儂。且道。正恁么時如何還會么。先行不到猶迷己。末后才過又借功

上堂舉劉端公問云居。雨從何來。居云。從端公問處來。師云。端公問處來。徑直勿迂回。善財處處逢彌勒。彈指作聲樓閣開

上堂看看冰鑒凈玉壺寒。一亙清處抬腳易。十分明白轉身難。混身轉卻舌頭短。轉卻渾身鼻孔寬參

上堂舉保福與長慶游山次。福以手指面前地云。只這里便是妙峰孤頂。慶云。是即是可惜許。后舉似鏡清。清云。若不是孫公。便見髑髏遍野。師云。活人手段。游道工夫。須到恁么時節。恁么田地始得。保福不錯行一步。長慶不妄說一句。當時若不是孫公。髑髏遍野。有甚么數。鏡清老鏡清老。太平治象渾無擾。毛發不萠平穩休。只個如如元是道

天寧節上堂。一人之父。百王之師。道機有余兮動若四時。壽域無疆兮量同二儀。大功不宰。至化無為。妙兮雖喻。智也不知。個是誕生王父。真實穩密處。諸人還體悉得么。權掛垢衣云是佛。卻裝珍御復名誰

上堂舉僧問香嚴。如何是道。嚴云。枯木里龍吟。如何是道中人。髑髏里眼睛。師云。耳應聲而無響。眼有照而亡緣。曠劫清規里許圓。生死死生不到處。云磨秋色水連天

上堂寒林濡露。明月濯波。時節恁么。衲僧如何。廓一念不見有自。極十方不見有它。遍界通身無背面。莫教絲緒落機梭

開爐上堂僧問。丹霞燒木佛意旨如何。師云。天寒宜向火。擁毳任堆堆。僧云。夜冷更深更爇一軀去也。師云。也須照管眉毛始得。僧云。通身紅爛去。方始是知音。師云。為它閑事長無明。僧云。只如院主。為甚么眉須墮落。師云。也與上座病痛一般。僧云。不解作客。勞煩主人。師云。還它本色漢手段始得。師乃云。十月朔風雨肇寒天意作。叢席地爐今日開。免燒木佛無斟酌。大眾丹霞無斟酌。何似院主無斟酌。師復云。本合便恁么休卻。天童忍俊不禁。為爾諸人下個注腳。丹霞將錯就錯。院主眉須墮落。如聾如盲大家翁。攪擾殺爾不要惡

上堂舉陸亙大夫問南泉。和尚姓甚么。泉云姓王。大夫云。王還有眷屬也無。泉云。四臣不昧。夫云。王居何位。泉云。玉殿苔生。僧舉問曹山。玉殿苔生意旨如何。山云。不居正位。僧云。忽遇八方來朝時如何。山云。它不受禮。僧云。何用來朝。山云。違即斬。僧云。違是臣分上事。未審君意如何。山云。樞密不得旨。僧云。恁么則燮理之功。全歸臣相也。山云。汝還知君意么。僧云。外方敢不論量。師云。深深處細細行。隱隱時密密覷。若能恁么。徹根徹源。旁參回互。宛轉虛玄。不觸尊貴。機橫梭度。針露線穿。所以道。句里明宗即易。宗中辨的則難。正恁么時且道。有辨白無辨白。若道有辨白。又卻不密密。若道無辨白。又卻不惺惺。正恁么時作么生體悉。還會么。三藏老人顏似玉。萬年童子鬢如絲

請保寧和尚上堂。才形黑白看生緣。十字縱橫解折旋。得勢干關沖虎口。變通疑殺。爛柯仙。到者里還有不撞頭不磕額底么。下座請寧和尚為眾說法

送監收上堂。一日不作一日不食。歇者無心獲者力。分明只個是家風。會得種田博飯吃。記得。地藏問僧甚么處來。僧云。南方來。藏云。南方佛法如何。僧云。商量浩浩。藏云。爭似我這里栽田博飯吃。僧云。爭奈三界何。藏云。爾喚甚么作三界。師云。唯心唯識。平出平入。金刀之齊。玉尺之直。爾喚甚么作三界。真個不曾遺顆粒

上堂舉僧問南泉。高揖釋迦不拜彌勒時如何。泉云。昨日有人恁么問趁出了也。僧云。和尚怕某甲不實。泉云。柱杖不在。苕帚柄聊與三十。后來雪竇道。南泉只有受璧之心。且無割城之意。師云。撿點將來雪竇也好。與三十拄杖何故不見道。當斷不斷。反招其亂。諸人還會也無。天童不免指注去也。王老師足意氣。是是非非蕩情謂。倚天照雪爛光芒。掃盡攙搶千萬里

薦福專使馳書。上堂。一枝秀出栴檀林。想見馨香慰眾心。不負老兄開鑿力。當風子和鶴鳴陰。復舉阿難問迦葉。世尊傳金襕。外別傳何物。迦葉召阿難。難應諾。葉云。倒卻門前剎竿著。師云。影略門前倒剎竿。個中消息授傳難。玲瓏侍者能相委。盤走明珠珠走盤

陸宜人請上堂舉。陸亙大夫問南泉。弟子親從六合來。彼中還有身么。泉云。分明記取舉似作家。師云。空不可有。具足無邊際身。妙不可亡。具足無邊際用。在天同天。在人同人。在彼同彼。在此同此。雖然天人彼此。要且不與它合。所以主不自主。乃能一切處主。賓不自賓。乃能一切處賓。若能恁么去。不唯覷破南泉。亦知陸大夫出生入死。縱橫變態。不與身拘。還體悉得。明月隨人如有以。白云作雨也無心

上堂僧問。斷言語絕思惟處。作么生商量。師云。滴水入石不得。僧云。啖啄不入去也。師云。要爾著個口嘴作么。僧云。也要向其間旁通個消息。師云。爾試回互道一句子看。僧云。船從明月波心轉。家在蘆華渡口看。師云。更須全身放下始得。僧云。便恁么全身放下時如何。師云。摸著鼻孔時。方是爾自己。師舉。明安頌云。

莫行心處路。莫坐無處功。有無二俱離。廓然天地空。

師云。功勛消階級盡。尊貴不知名。威嚴莫得近。子退步而就父。臣轉身以合君。正恁么時如何體悉。機轉玉輪側。妙協正當風

上堂舉。漸源一日坐紙帳內。僧至撥開帳子云。不審。源以目見之。良久云會么。僧云不會。源云。七佛已前事。為甚么不會。師云。湛湛不昏。綿綿若存。三世佛護持為之頂相。歷代祖傳受為之命根。且作么生體悉。還會么。蒼頭祖父寒居位。白發兒孫夜過門

上堂。道契如如。非有非無。靜也神之在谷。應也像之在珠。了無所住照不失虛。無影杖子兩人扶。清華臨于至鑒。深密守于元樞。機輪文彩妙窮初。霽色廓澄兮秋懷月滿。秀棱重疊兮云卷山臞

上堂舉。僧問凈果。如何是本來心。果云。犀因玩月紋生角。象被雷驚華入牙。師云。不即不離。非取非舍。自東自西。誰上誰下。委曲也順俗亡功。驀直也應真不借。且道作么生體悉。還會么。珠中有火君須信。休向天邊問太陽

上堂舉僧問玄沙。如何是無縫塔。沙云。只者一縫大小。師云。只者一縫大小。飽叢林漢分曉。點頭言語丁寧。擺手舌頭狤獠。不狤獠。人人腳下如長安道

上堂舉云居問僧。看底是甚么經。僧云。維摩經。居云。不問維摩經。看底是甚么經。師云。不問維摩經。看底甚么經。大千卷出破塵情。水中鹽味色里膠青。機前有路妙難名。才形言像迢然去。又是泥團換眼睛

冬至上堂。一陽生萬物潛萌。隱隱有像。寥寥未形。蚌腸含妙蘊。犀角暈通星。密密用細細行。本智虛融與理冥。露地白牛肥膩飽。擁蓑人駕雪山耕

上堂。今朝臘月二十五。衲僧一曲和云門。誰將節奏亂孔竅。不到瘢痕傷斧斤。舌無骨眼有筋。方見韶陽老子能。拍拍元來渾是令。哩鳴啰了邏鳴棱

上堂。佛佛說法。秖成黃葉止啼。祖祖傳宗。還是空拳相嚇。到者里直須自休歇。自悟自明。佛是已躬做成。法非別人付得。若能恁么。是大丈夫漢。真衲僧。自己一段大事。諸兄弟且作么生得平平穩穩去。但得雪消去。自然春到來

上堂舉。趙州問僧。曾到此間么。僧云曾到。州云。吃茶去。又問僧。僧云。不曾到。州云。吃茶去。院主問云。曾到吃茶去。不曾到為甚么亦吃茶去。州喚院主。主應諾。州云。吃茶去。后鏡清問僧。趙州吃茶去作么生。僧便行。清云。邯鄲學唐步。雪竇拈云。者僧不是邯鄲人。為甚么學唐步。師云。吃茶去吃茶去。明明指人無異語。家風平展沒機關。誰道。趙州謾院主。苦苦苦。往往邯鄲學唐步。恰恰長安道上行。分明有眼如天瞽。鏡清道邯鄲學唐步。雪竇道者僧不是邯鄲人。為甚學唐步。還會么。登機者失。欺敵者亡

歲旦上堂。歲朝坐禪。萬事自然。心心絕待佛佛現前。清白十分江上雪。謝郎滿意釣漁船參

上堂萬木寒悴。此個不凋。三春敷榮。此個不變。居二儀之前。處諸緣之后。魔外紛紛擾擾。與之同事。在其間周而有余。佛祖哆哆和和。與之同身。于里許默而無作。爾動也我自靜。爾寂也我自行。欲同而不得同。欲異而不得異。只如出沒之原底。且作么生辨。還會么。休詢造化誰持柄。向道因緣我見根

上堂舉。紫胡見劉鐵磨來便問。汝莫是劉鐵磨否。磨云不敢。胡云。左轉右轉。磨云。和尚莫顛倒。胡便打。師云。見之不取。思之千里。劉鐵磨既不能見機而變。紫胡遂乃倚勢欺人。且道。其間事作么生。莫是驅耕夫牛奪饑人食么。要且不恁么。爾道如何體悉。還會么。不見道。無事上山行一轉。借問時人會也無

鴻福聰和尚入寺上堂。僧問。正不立玄。偏不附物時如何。師云。金針雙鎖備。協路穩全該。僧云。物外獨騎千里象。萬年松下擊金鐘。師云。更須跨一步十方能現身。僧云。手指空時天地轉。回途石馬出紗籠。師云。超方者委。師乃云。明月蘆華四望連。轉身人上合同舡。借功自有旁參事。歷歷機頭看正偏。所以道。偏不附物。正不立玄。若恁么行履。菩提妙華遍裝嚴。隨所住處常安樂

上堂舉。洞山問隱山。如何是主中主。山云。長年不出戶。如何是主中賓。山云。青山覆白云。賓主相去幾何。山云。長江水上波。賓主相見有何言說。山云。清風拂白月。師云。凈不涉緣。照不對物。用無去來之相。混無彼我之心。若能恁么去。穩穩密密玲玲瓏瓏。還會么。宛轉虛玄事不彰。明暗只在影中圓

送化主上堂。云無心成何處雨。密有味是誰家華。一缽上方分得飯。歸來香氣滿毗耶。須是因緣相湊。機感相投。正恁么時如何行履。一月普現一切水。一切水月一月攝

到吉祥上堂。僧問。澄源湛水。尚棹孤舟。攂鼓轉船頭。向甚么處去。師云。明月墮寒空。青天沒飛鳥。僧云。恁么則洗腳上船去也。師云。到家一句作么生道。僧云。待到玲瓏巖下。即向和尚道。師云。猶隔津在。僧禮拜。師乃云。輕煙冪冪衲僧家。節物迎春氣象華。流水落華無限意。游山消息付長沙。記得。長沙一日游山歸。首座問。甚處去來。沙云。游山來。座云。到甚么處。沙云。始隨芳草去。又逐落華回。座云。大似春意。沙云。也勝秋露滴芙蕖。師云。身心一如。物我同體。不用轉山河大地歸自己。亦不用將自己作山河大地。如珠發光。光還自照。一切時一切處。如何得恁么見成受用去。還會么。千峰勢到岳邊止。萬波聲歸海上消

上堂示眾舉。僧問凈果。如何是本生父母。果云。頭不白者是。僧云。將何奉獻。果云。殷勤無米飯。堂前不問親。師云。世夢短劫壺寬。底人退步里頭看。豹變文而霧重。龍不臥而潭寒。欲使人人雙眼冷。要須先瀝髑髏干

昌國歸。上堂。鯤鯨浪里。出作清游。龍象窟中。歸來宴坐。現前大用。也浩浩何妨。里許全提。也空空無說。且作么生得恁么去。自是不歸歸便得。五湖煙浪有誰爭

上堂桃華浪里振修鱗。一躍龍門看化身。諦了十方三世事。無始的的自家春

示眾舉。龐居士問馬祖。不與萬法為侶者是甚么人。祖云。待汝一口吸盡西江水。即向汝道。師云。吸盡西江向汝道。馬師家風不草草。截流一棹破煙寒。天水同秋清渺渺

大洪和尚忌辰上堂舉。馬祖忌日。南泉掛真燒香次。問大眾云。今日供養先師還來也無。時洞山出云。待有伴即來。泉云。雖是后生。卻堪雕琢。洞山云。和尚且莫壓良為賤。師云。白云之賓青山伴位里。借功看互換。無底合盤轉手擎。穿心碗子通身飯

上堂春云堆絮。春雨散絲。華開笑口柳申眉。翻紫燕嚼黃鸝。聲色叢中有路岐。家風鼻孔相摩觸。不獨觀音太士知

上堂舉。僧問趙州。王索仙陀婆時如何。州曲躬叉手。雪竇拈云。索鹽奉馬。師云。雪竇一百年前作家。趙州百二十歲古佛。趙州若是雪竇不是。雪竇若是趙州不是。且道。畢竟如何。天童不免。下個注腳。差之毫厘。失之千里。會也打草驚蛇。不會也燒錢引鬼。荒田不揀老俱胝。只今信手拈來底

示眾舉。長慶有時云。寧說阿羅漢有三毒。不可說如來有二種語。不道無語。只是無二種語。保福云。作么生是如來語。慶云。聾人爭得聞。福云。情知向汝第二頭道。慶云。作么生是如來語。福云。吃茶去。師云。第一第二頭。似有似無句。坐斷路岐。密密綿綿而不通水泄。打破窠臼。坦坦蕩蕩而別是風規。還會么。相識滿天下。知心能幾人

上堂。主中賓賓中主。相合回頭看里許。明月團團夜正央。昆侖抱出珊瑚樹

上堂。水不洗水。金不博金。眼不見眼。心不用心。能恁么去。不墮根境識。那涉去來今。迷里忽然逢達磨。何曾特地作叢林

結夏上堂。我住汝亦住。我行汝亦行。結制順諸佛。禁足護眾生。金鎖無須兩頭動。靈犀有暈中間明。泥牛入海恰半夜。木雞喚月看五更。云倚山是父子。眼約眉為兄弟。三世同參。成一段合宗家之事。大千等量破微塵。出自己之經。瓊林寸寸寶。旃檀片片馨。物物頭頭。有平出底多許。心心法法無外來底一星。抹抹撻撻憨皮袋。跛跛挈挈常不輕。無是無非長默默。非凡非圣獨惺惺。如何游踐得么相應。蒲團坐倚無他事。永日寥寥謝太平

示眾舉僧問清平。如何是有漏。平云笊籬。如何是無漏。平云木杓。如何是小乘。平云錢貫。如何是大乘。平云井索。師云。笊籬木杓。錢貫井索。受用見成。家風廓落。生涯放得信緣看。佛法更于何處著。不用安排只么從。自然心地常安樂

上堂默默相投時節。燈燈不斷光明。其間著腳渾無地。望盡玉壺連底清

上堂僧問。如何是大功一色。師云。全超無影跡。不墮古今機。僧云。如何是正位前一色。師云。與十方法常平等。在一切處能嚴然。僧云。萬象森羅同一印。全身遍界露堂堂。師云。真個恁么即得。師乃舉。鏡清問曹山。心徑苔生時如何。山云。難得道者。清云。向甚么處去也。山云。只見苔生。不知向甚么處去。師云。句里明宗則易。宗中辨的則難。也須是到個時節始得。色轉不見身。功亡不知位。絕憐大匠一斲泥。不犯祖師三尺鼻。兒孫去后阿誰共守清貧。臣庶退時獨自難稱尊貴

上堂尋常撞搕。當面諱卻。可憐傅大師。處處失樓閣。參

上堂默默而靈妙不涉跡。綿綿而用。應不循根。翡翠盤中之珠。不撥自轉。玻璃鏡中之像。無受而來。若能恁么。也兼帶妙協。宛轉偏圓。俱到不思議處。且作么生體悉。果滿菩提圓。華開世界起

示眾舉僧問風穴。一切諸佛。及阿耨多羅三藐三菩提法。皆從此經出。如何是此經。穴云低聲。僧云。如何受持。穴云莫染污。師云。來問此經。低聲大千卷自塵中出。三世佛從口里生。天得一以清。地得一以寧。空無依兮谷不盈。摩訶般若波羅密。落日漁樵歌太平

桶頭納疏請上堂舉。僧問云門。如何是塵塵三昧。門云。缽里飯桶里水。師云。塵塵三昧。彼彼不外。千峰向岳百川赴海。更無一法不如來。只個堂堂觀自在

上堂百城游遍。還詣文殊不見其身。唯摩其頂。諸人還相委悉么。老眼就看青嶂骨。敗鞋行到白云根

解夏上堂舉。洞山示眾云。秋初夏末兄弟或東或西。直須向萬里無寸草處去。天童道。兄弟不東不西。亦須向萬里無寸草處去。既不東不西。為甚么向萬里無寸草處去。還會么。去而不去。同風千里。住而不住。一念萬年。恁么也住無住底功。去無去底相。空谷有神靜而應。孤云無心動亦閑。所以道。佛身充滿于法界。普現一切群生前。隨緣赴感無不周。而常處此菩提座。如何得恁么穩密去。偏正不曾離本位。無生那涉語因緣

送監收上堂。地藏栽田博飯。南泉買鐮割禾。六祖負舂明歷歷。金牛捧缽笑呵呵。見成受用。分曉來么。古人得恁飽參殺。爾輩莫嫌辛苦多

上堂。難難難是遣情難。情盡圓明一顆寒。大法眼不相謾。面前不破案山礙。直下無津識浪干

開爐上堂。木有火傷身。人有火傷神。木無火不生。人無火不成。地火風大。亦復如是。四大普周同法界。各各普周無障礙。只者普周無礙時。自然無壞無不壞。作么生行履。得到個時節。還會么。一粒在荒田。不耘苗自秀

沙彌請上堂舉。僧問讓和尚。如鏡鑄像。像成后光歸何處。讓云。如大德作童子時。相狀向什么處去也。師云。只者便是。非像非鏡。誰主誰賓。何偏何正。縫罅莫我欺無孔之槌。錙銖莫我定無星之秤。驀拈柱杖作攪勢云。聊將柱杖攪滄溟。令彼魚龍知水為命

上堂。須知風動心搖樹。果見云生性起塵。雨霖霖兮日杲杲。點頭彌勒解分身。身里出門彌勒世尊。門里出身觀音大士。入流亡所也能恁么去。隨時示人也能恁么來。諸人行履。還到個般分曉漢做處。床頭得用剪刀快。鬧里亡機皮袋憨

上堂。玉壺著腳四圍寬。妙處其中轉側看。顧鑒功忘鼻孔直。津流識盡髑髏干。且是甚么時節。夜橫河漢白。霜洗斗牛寒

憑侍郎請上堂僧問。一絲不隔時如何。師云。合同船子并頭行。僧云。其中事作么生。師云。快刀快斧斫不入。僧云。如何是的的相逢底句子。師云。月色和云白。天容帶水秋。僧云。只如李相國參藥山。還的也無。師云。莽鹵漢又恁么去也。僧云喏喏。師云。邯鄲學唐步。師乃云。休去歇去。絕言絕慮。廓無所依。妙無所住。轉歷歷之機。運綿綿之步。神游方外靈臺。道契環中虛處。恁么就也。藏身白云云外家。恁么回也。著腳青山山下路。宛轉窮通。旁參回互。十成收得返魂香。一等來撾荼毒鼓。肯觸氣于死蛇。要捋須于猛虎。卻借其功。不謀而遇。枯木龍吟而起云。南山豹變披霧。律入春筒。影流曉戶。百億儀分三千體露。大經掇出于微塵。古佛相交于露柱。歷代諸祖只個生涯。一切眾生同時滅度。大用石火遲。全機電光遽。哆哆和和也。問若剪答如裁。轟轟磕磕也。喝如雷棒如雨。洞山佛對三斤麻。趙州衫重七斤布。道火不我燒唇。道水不我濡褲。無是無非。何規何矩。柱杖子里許將來。缽袋子那時分付

上堂無對無待。有兼有帶。歷歷物機。空空眼界。綿綿相柱兮箭鋒。恰恰相應兮函蓋。巨海飲毛。妙峰納芥。彼不見其有余。我方知其無外。普明照世約同參。補怛落伽觀自在

示眾舉鏡清問曹山。清虛之理。畢竟無身時如何。山云。理即如是。事又作么生。師云。智不到處。宛轉窮通。清云。如理如事。師云。粗中之細。細中之粗。山云。謾曹山一人即得。爭奈諸圣眼何。師云。真不掩偽。曲不藏直。清云。若無諸圣眼。爭知不恁么。師云。知過而改。知非而回。山云。官不容針。私通車馬。師云。騎牛戴帽著鞋衫。解行不觸今時路

上堂劫前運步。世外橫身。真證不可以言傳。妙契不可以意到。正恁么時。虛凈斂氛。白云向寒巖而斷。靈光破暗。明月隨夜舡而來。所以道。當明中有暗。勿以暗相遇。當暗中有明。勿以明相睹。且道。如何行履。偏正不曾離本位。無生那涉語因緣

上堂僧問。雪覆千峰時如何。師云。滴水滴凍。僧云。清光寒照眼。野色皓迷家。師云。露地白牛向甚處去。僧云在。師云。又是頭角生也。僧云。畢竟向甚么處去。師云。底處轉身時。孤峰元不白。師乃云。靜沉沉明蕩蕩。雪滿十方。云迷四向。一色影里是誰坐著功勛。百尺竿頭阿爾變通伎倆。恁么時須辨幾微。恁么處須明的當。趁不去露地白牛。透得過渡河香象。徹見其源。如指諸掌。恁么盡去也。無法可傳。恁么卻來也。有人相亮參

上堂。三世諸佛不知有。忉忉怛怛揚家丑。貍奴白牯卻知有。跛跛挈挈能自守。弄鱉鼻兮憶南山。透法身兮藏北斗。風飄白雪嶺頭梅。春捻金絲堤上柳。天童也要不沾唇。三盞清源白家酒。諸人若也撿點得出。早知今日事。悔不慎當初。若也放一線道。因風吹火。用力不多

示眾舉云居問趙州。老老大大。何不覓個住處。州云。教某甲向甚么處住。居云。山前有個古寺基。州云。和尚何不自住。師云。爾也恁么住。我也恁么住。作業相似貧相聚。十方無壁四面無門。遮丑無衣。御寒無絮。直下不居功。個中看轉處。采華蜂集不萌枝。臥月鳥棲無影樹

上堂。三寸舌兩片唇。無始時來賺殺人。解弄不教圭角露。阿誰參見跛云門。僧問香林。如何是衲衣下事。林云。臘月火燒山。師云。老大叢林快說禪。不將禪拄口皮邊。谷深山遠空無像。何處人呼應不圓

歲旦上堂僧問。寒暑交謝。新舊推移。作么生說個不遷底道理。師云。昨宵猶是臘。今日又逢春。僧云。恁么則遷去也。師云。癡漢著甚死急。僧云。也要大家知有。師云。知有底事作么生。僧云。黃金堤畔柳。白云嶺頭梅。師云。也須是眼里有筋始得。師乃云。一頭白發幾回春。方信閑身似癡人。直下放教平穩去。更將何法作根塵。法無根塵心無向背。心無向背道合自然。道合自然也。日日好日年年好年。東君刀尺裁華木。付與過頭杖子禪

上堂。三界無法。何處求心。風生虎嘯。霧起龍吟。泥中有刺。綿里有針。華鳥隔墻相喚甚。十分春事到家林

示眾舉。定上座問臨濟。如何是佛法大意。濟下禪床擒住。與一掌便托開。定佇立。傍僧云。定上座何不禮拜。定方禮拜忽然大悟。師云。不墮前后。獨超古今。喚回千歲夢。飛出九皋禽。無棲泊勿猜斟。只個虛空等樣心。直下一槌光迸散。斬新彈子出爐金

送化主上堂。山谷之響。水監之像。白云之心。太虛之量。應機也乍卷乍舒。據令也全收全放。三千世界爾夤緣。百億分身君伎倆。風行空船駕浪。施受通同無住相。一言相送知不知。千僧在儞缽盂上

上堂舉。藥山久不升堂。院主白云。大眾久思示誨。請和尚為眾說法。山令打鼓。眾方集。山升座。良久便歸方丈。主問云。和尚適來許為眾說法。何不垂示一言。山云。經有經師。論有論師。爭怪得老僧。師云。家法簡嚴。非二非三。月來明湛水。云退露寒巖。真機自得。妙處誰參。不是文殊白槌后。也應千古屈瞿曇

四月八日上堂。清凈性空水。光明法界身。依俙辨白處。便是誕生人。不洗體不洗塵。妙觸宣明悟水因。借問。當年向去事。如何今日卻來親。二千年前此時候。指天指地師子吼。云門居亂思大平。打殺不妨將餧狗。指東話西。將無作有。惡水潑君君莫嗔。而今看爾如何受。佛云。不受諸受。是名正受。若恁么也。涓滴不落別處

示眾舉僧問趙州。學人乍入叢林乞師指示。州云。吃粥了未。僧云。吃粥了。州云。洗缽盂去。僧豁然大悟。師云。吃粥了洗缽去。法爾圓成正規矩。可憐葉氏怕真龍。卻怪謝郎欺猛虎。本常路真實語。這僧且問。如何悟。從來鼻孔大頭垂。不用安排兮自著處所

上堂。言之者失其真。離名字相。知之者返其愚。離心緣相。有之者乖其性。離影像相。無之者傷其軀。離寂滅相。恁么說話。大似泥中洗土塊。衲僧家。畢竟如何。體悉還會么。和竿一掣隨釣上。水面茫茫散月明

干簾化主請上堂舉。忠國師問子璘供奉。講得唯識論是否。璘云不敢。國師云。唯識意旨如何。璘云。三界唯心。萬法唯識。國師指簾云。這個是甚么。璘云簾子。國師云。簾前賜紫。對御談經。五戒也不持。師云。此一段事的的明了。還他忠國師始得。心無異心。而法無異法。法無異法。而心無異心。處處虛通。會有六窗風月。頭頭出礙。更無一點塵埃參

示眾舉。保福與長慶游山次。保福指面前地云。只者里便是。妙峰孤頂。慶云。是即是可惜許。雪竇著語云。今日共者漢游山。圖個甚么。后舉似鏡清。清云。若不是孫公。便見髑髏遍野。師云。變大地作黃金。攪長河為酥酪。保福要恁么。無風何須起浪。平地豈肯生堆。長慶要恁么。雪竇意鐘鼎刻銘。鏡清道太平無像。且作么生體悉。野老不知堯舜力。冬冬打鼓祭江神

示眾舉。偽山問仰山甚處來。仰山云。田中來。山云。田中多少人。仰插下鍬子。叉手而立。山云。南山大有人刈茆。仰拈起鍬子便行。師云。仰山恁么為直下更無別個。溈山恁么道個中似帶旁來。且道。畢竟作么生。殷勤謝子輸肝膽。委曲還他老肺腸

送監主上堂。泥泥水水一年農。收拾將來碓下舂。炊軟香分千缽飯。肚皮參飽放頹慵。且道。參飽底是禪是飯。又作么生。說個放頹慵底道理。豈不見藥山道。跛跛挈挈。百丑千拙。且恁么過時。畢竟承誰恩力。四方八面連架打。普應初無顆粒遺

示眾舉洞山云。秋初夏末。兄弟或東或西。直須向萬里無寸草處去。諸人還體悉得么。一色是須轉。大功不我居。珠走碧盤盤走珠。直下滄溟取明月。吾家自有昆侖奴。且道。作么生行履。天宇豁空云卷雨。溪容澄澈水懷秋

解夏上堂僧問。布袋頭開時如何。師云。一任填溝塞壑。僧云。一片月生海。幾家人上樓。師云。更須跨一步始得。僧云。直得朝到西天。暮歸唐土。也是腳跟不點地漢。師云。上座如何免得此過。僧禮拜。師云。千里望鄉關。師乃云。十五日已前。恰恰把定。抑爾腦門著地。十五日已后。稍稍放行。從伊鼻孔遼天。直饒摩挲柱杖兒。勘破諸方之祖。爭似傳持缽袋子。相聯五葉之華。恁么說話。正是十五日已前。十五日已后事。且道正十五日。又作么生。良久云。野色更無山隔斷。天光直與水相通

示眾云。有而不有。情塵豁盡而獨靈。無而不無。妙應差殊而不忒。所以僧問香嚴。如何是道。嚴云。枯木里龍吟。如何是道中人。嚴云。髑髏里眼睛。又僧問風穴。如何是道。穴云。五鳳樓前。如何是道中人。穴云。問取隍城。便諸人如何履踐。得始終貫徹。表里通同去。還會么。華蜂釀蜜春脾凍。月兔噴霜夜氣清

持缽歸上堂。乞食淅西蘇與秀。人人奉佛家家富。收拾幾成三萬緡。尚自不能供眾口。所以道。吃飯須是眾口。作活須是眾力。今古相傳底消息。天童說個休糧方。一日兩度缽盂濕。云門大師道。飯豈不是自己。因甚將自己卻吃自己。有道。毛吞巨海。芥納須彌。料掉勿交涉。作么生道得恰合去。拈卻根塵方出礙。更無絲糝不相通

示眾舉百丈問溈山。并卻咽喉唇吻。道將一句來。山云。卻請和尚道。丈云。不辭向汝道。恐已后喪我兒孫。師云。卻請和尚道。三世諸佛也靠倒。釋迦師凈名老。毗耶摩竭心相照。倦鶴夜移巢。靈蛇寒入草。正偏轉側兮妙圓兼到

施主看經請上堂。經云。若見諸相非相。即見如來。法眼云。若見諸相非相。即不見如來。師云。作么生行履。得十成去。功業力爭英雄。劉項時將。太平坐享樸懋。羲軒世人

上堂舉僧問智門。蓮華未出水時如何。門云。蓮華出水后如何。門云荷葉。師云。莫向枯龜版上鎖。衲僧開口見心肝。蓮華荷葉出未出。做盡工夫轉覺難

下嗣法書上堂僧問。照世光明即不問。傳家清白事如何。師云。清涵鯨海寬。冷射蟾輪窄。僧云。水向竹邊流出綠。風從華里過來香。師云。須信龍門無宿客。僧云。桂枝不零折。和月抱將來。師云。也須親到一回始得。師乃云。不得諱有頭底。當時爾帶累別人。而今別人帶累爾。來生我家。作業相似。針線穿聯細中細。迦葉阿難不相知。人人各自住三昧。里許轉功勛。這邊得游戲。到底還須徹根蒂。望斷冥鴻沒處秋。蒼蒼一色天連水

結夏上堂。來選佛場。辨行腳事。禁足也。不可錯移一步。護生也不可動犯一毛。徹見自己全身。四大出礙。卻到本來住處。一亙清虛。如何履踐得恁么相應去。擘開華岳倚空翠。放出黃河輥底流

天申節上堂。仁壽之域。大方無隅。尊貴之人。至化無外。有如是廣大含容之量。具如是廣大莊嚴之事。且道。個人受用合作么生。還相委悉么。造化陰陽閑拱手。成平天地默垂衣

送監收上堂。地藏栽田做活計。南泉鐮子能收刈。日用平懷穩便休。自然顆糝無遺棄。無遺棄不容易。爾也莫虧我。我也不虧爾。兩家賓主平。四棱齊塌地。風不鳴條。雨不破塊。個是叢林飽參底。牧來純熟水牯牛。撿點將來墮隨類。曹山云。作水牯牛是隨類墮。大陽道作水牯牛。是沙門轉身處。為什么卻成隨類墮。十年歸不得。忘卻來時道

上堂仲秋漸涼。蒲團放穩長連床。身心澄徹見淵底。河漢淡淡秋磨光。二祖不短少林不長。相傳笑殺威音王。爾無所得我無所藏。四無壁落渾大方。萬世清規信明白。夜寒吐月山蒼蒼參

中秋上堂舉。馬大師與南泉百丈西堂玩月次。祖云。正恁么時如何。西堂云。正好供養。百丈云。正好修行。南泉拂袖便行。祖云。經歸藏禪歸海。唯有普愿。獨超物外。師云。經歸藏禪歸海。稽首歸依。合掌頂戴。王老師超物外。二十年前恁么來。而今去盡閑光彩

上堂九月又重陽。菊華依舊黃。淵明是醉不是酒。蕩蕩游心于大方。只如會得底。也是個時節。不會底也是個時節。且道。于其間作么生辨白。還會么。冷地看他人富貴。等閑不奈襆頭何

示眾舉云蓋問石霜。萬戶俱開即不問。萬戶俱閉時如何。霜云。堂中事作么生。蓋無語。后半年下語云。無人接得渠。霜云。道即太殺道。只道得八成。蓋云。和尚作么生。霜云。無人識得渠。師云。無人接得渠。貴逼馬相如。果來橋上也。記得柱頭書。無人識得渠。棋局醉樵夫。回頭斧柯爛。大海一成枯

天寧節上堂。冰壺清白。借功喚作誕生。玉璽傳家。退位名為王父。萬萬年之壽量。靜亨而尊。千千界之因緣。動成其子。還知個人受用處么。良久云。仰之彌高鉆彌堅。迎之在前隨在后

示眾舉。仰山夢往彌勒所。居第二座。尊者白云。今日當第二座說法。山起白槌云。摩訶衍法。離四句絕百非。謹白。仰山舉似溈山。山云。子已登圣位。師云。玉女依俙夜動機。錦絲歷歷吐梭臍。水天湛碧全功墮。雪月寒清一色迷。諸禪德。全功負墮。一色猶迷。作么生體悉得恰好相應去。權掛垢衣云是佛。卻裝珍御復名誰

示眾舉。教中道。我于然燈佛所。實無有法可得。然燈佛即為我授記。師云。是即是也。猶較一線在。復云。釋迦自是釋迦。然燈莫要添些。不用燒錢引鬼。何須句賊破家。爾那里針劄不入。我這里石上栽華

上堂。諸見若盡。慎勿追尋。才有是非。紛然失心。諸禪德。諸見若盡。自然一切時。平平坦坦。巍巍堂堂。個是衲僧普周遍身。本具足眼。妙圓覺心。若有一絲一縷。于其間作前作后。便見紛紛紜紜。且道。如何體悉。人平不語。水平不流

示眾舉清原問六祖。當何所務即不落階級。祖云。爾曾作甚么來。原云。圣諦亦不為。祖云。落何階級。原云。圣諦尚不為。何階級之有。祖云。如是如是。師云。不落階級。卓卓超出。三際曷用安排。十方自然幅塞。五色線不我羈縻。七寶冠是誰嚴飾

上堂舉僧問香林。如何是衲衣下事。林云。臘月火燒山。師云。香林臘月火燒山。關楗如今透底難。無礙機鋒能自在。虛空揮劍不成瘢

因雪上堂。若恁么也難得。清光浩蕩無瑕隙。人言千里本同風。我道十方渾一色。渾一色須轉側。才轉側透關隔。透關隔。酬爾平生今脫白。儂家龜鶴自成仙。昨夜龍門無宿客

上堂。清白傳家雪月光。玉壺中有轉身方。情干識盡功勛斷。不覺全身入帝鄉

真歇和尚入山上堂舉。阿難問迦葉。世尊傳金襕外別傳何物。迦葉召阿難。難應喏。葉云。倒卻門前剎竿著。師云。一著能回一局棋。仙即妙處只些兒。點開活眼分生殺。不作窮忙死馬醫。倒卻門前剎竿著。一把推出誰藏縮。工夫磨琢。老成人。圓陀陀地無棱角

高麗國持牒侍禁。齋僧祝壽。上堂。以法界為疆域以佛心為因緣。統萬國而成一家。觀眾生而如赤子。齊天地之覆戴也。日月光其德。等海岳之涵鎮也。山川朝其宗。千萬億綿遠之年齡。集于壽命。一二三生成之物象。出自道根。無邊際之莊嚴。不思議之妙用。照然不昧。至化難逃。廓爾罔遺。大功不宰。個是至人受用底大自在三昧。所以道。無邊剎境。自他不隔于毫端。十世古今。始終不離于當念。正恁么時作么生體悉還會么。萬象森羅影現中。一顆圓光非內外

上堂疋馬突出單槍直入。急電光中看轉側。疾雷案山忽頹。鈍漢唵耳不及。記得臨濟道。我在先師處。吃三頓棒。如蒿枝拂相似。如今思一頓吃。誰為下手。時有僧出某甲下手。濟度柱杖與僧。僧擬接濟便打。師云。臨濟得得求人。不到等閑落節。這僧草草開口。便見容易撞頭。當時才見恁么道。何不便與衲僧手段。見之不取。千載難忘

上堂。三十三人不得而為師。二十八代不得而稱祖。衲僧家。識得本命元辰。敢開恁么大口。且道。如何體悉。親到劫前空四壁。自然體盡見全身

歲旦上堂。時節之新。天地之仁。草木薦春。爻象之亨。陽和之生。物匯咸榮。玉機之轉。霧豹之變。家風成見。居谷之神。出軸之云。其用不勒。且道。如何體悉。還會么。但得雪消去。自然春到來

舉書記藏主立僧。上堂。一燈分耀百千燈。個事宗家誰也曾。少室相傳斷臂可。黃梅分付墜腰能。作么生是相傳。列焰底事。還相委悉么。田地光明真破夜。叢林氣象自成春

示眾舉僧問趙州。學人乍入叢林乞師指示。州云。吃粥了未。僧云。吃粥了。州云。洗缽盂去。師云。聞說英雄苦戰爭。四方岐路自難行。而今踏著長安道。始信家邦久太平

示眾舉教中道。毛吞巨海。芥納須彌。且道。毛如何吞巨海。芥如何納須彌。有底道。大無大相。小無小相。一相無相。為之實相。恁么說話。要且無衲僧氣息。且道。衲僧分上又作么生。阿儂撞著須菩提。一切法中入三昧

上堂。曾到家山里許看。星河濯月霽天寒。個時失卻娘生口。始信從來鼻孔寬參

示眾舉僧問投子。一大藏教。還有奇特事也無。子云。演出一大藏。師云。演出一大藏。明明超過諸緣上。隨曲隨直也流水轉山。隨高隨下也虛舟駕浪

示眾舉靈云道。三十年來尋劍客。幾回葉落又抽枝。自從一見桃華后。直至而今更不疑。玄沙云。諦當甚諦當。敢保老兄未徹。師云。靈云悟桃華。玄沙旁不肯。昭昭然此心分明。隱隱也放身未穩。放得穩。八兩元來是半斤。鉤頭秤尾能平等

送化主上堂。一物長靈。十方普應。騎聲跨色。超眺越聽。浩浩也能縱能橫。如如也能動能靜。參飽叢林個樣人。取飯不問誰家甑。佛云。常乞是清規。一切食中斯正命。若也仰口食下口食。皆謂之邪命。只如以正命食供飽參人時如何。滿瓶傾不出。大地勿饑人

上堂。一雨沾濡。諸根萌動。青黃各成其姿。長短各隨其用。綿綿也妙有機絲。混混也廓無棱縫。若人問我如何。敢道不快漆桶

上堂。一切聲是佛聲。一切色是佛色。于其間無纖毫過患。還會么。莫將赤肉為身相。誰把閑塵礙眼睛

示眾舉永嘉道。取不得舍不得。不可得中只么得。師云。若于一切法上通身去。亦是有所得。若于一切用處豁落去。亦是有所得。且道。歸根到底不可得中。作么生得。轉色轉功家法子。蘆華明月后相逢

供圣施主請上堂。心心智通。佛佛道同。十方圓滿。八面玲瓏。施時也三乘教備。坐處也一切法空。應供而來有不受之受。度世而出得無功之功。動而常靜。用時彌沖。處處不乖兮。水中夜月。物物斯應兮。華上春風。只如教中道。佛身充滿于法界。普現一切群生前。一佛身既滿法界。只如千佛身。著在什么處。還相委悉么。音聲不凝調和樂。光影相容互照燈

上堂。因緣和合而生。生不可生生。影生于形。響生于聲。森羅萬象從崢嶸。虛空廓落無虧盈。杳杳冥冥。靈靈明明。是其中之精。非其外之情。見本家曠古之佛。得自己廣大之經。湛兮若存無跡像。善惡不我相隨行。只如分應后又作么生。物物現成觀自在。人人具足常不輕

上堂。說禪說道。虛空釘橛。體妙體玄。矢上加尖。若也三際斷四大空。上無攀仰。下絕己躳。內無系蟻之絲。外無聚蠅之糝。凈裸裸赤灑灑。正恁么時。是個什么

上堂。一言觸諱。法自不容。一字入公。牛拽不出。兄弟汝胸中。不得著個元字腳。若有余未盡。千生萬劫。帶累汝在。藏六直如龜慎縮。骨頭奈有卦文何。有恁么病痛底禪和子。更須是透一遍去參

天童覺和尚上堂語錄(畢)

宏智禪師廣錄卷第四

宏智禪師廣錄卷第五

　　天童覺和尚小參語錄序

天童老人。蚤以英妙發聞漢東。道法寖盛于江淮。大被于吳越。經行所暨都邑為傾。一時名勝之流。爭趨之。如不及也。建炎末。應緣補處太白之麓。海隅斗絕。結屋安禪。會學去來常以千數。師方導眾以寂。兀如拈株。而屨滿戶外。不容終默。故當正座舉揚。或隨叩而酬以法要。或因理而畢其緒言。門人躡音輒為紀錄。歲月未幾。溢于簡編。惟悟本正脈。粗續而僅存。大陽本宗。幾[倖-干+貝]而復起。閱世三四。至是紹隆。迅雷當空。震徹九地。句萌甲拆。自然生榮。而彼元氣洪造。初豈有意哉。方來學徒。讀此書而知谷之應聲。會此旨而同水之傳器。始信。佛及眾生。皆承恩力。豈虛語也哉紹興丁巳歲除日參學憑溫舒序

　　明州天童山覺和尚小參

　　　　侍者中翼曇像編


小參僧問。靈云悟桃花意旨如何。師云。眼力不到處。靈云卻合頭。僧云。正是青天白日。師云。靈云見處作么生。僧云。一見桃花未免眼中著屑。師云。上座眼里還有筋也無。僧云。而今不打這鼓笛。師云。瞎驢趁大隊。僧云。只如玄沙。為甚卻道。諦當甚諦當。敢保老兄未徹。師云。個是衲僧回互底時節。僧云。也是臘月扇子。師乃云。靈云見桃花悟道。盡道即物契神。托事顯理。是甚么說話。到這里。拈卻一切眼。放下一切身。通身恁么來。徹底恁么見。方與自己心通。萬象體合。是他道。三十年來尋劍客。幾回葉落又抽枝。自從一見桃花后。直至如今更不疑。諸兄弟。是渠三十年恁么做爾。若今日肯休肯歇。肯放肯舍。常教豁豁地。第一莫將來。將來不相似。便能騎聲跨色。超見越聞。一切處自在。一切處透脫。一切處應現。一切處圓成。何處更有一絲毫隔礙來。所以修習空花萬行。宴坐水月道場。降伏鏡里魔軍。成就夢中佛果。若是恁么時節。豈不是脫然。向如幻三昧中。恰恰相應去。不只是眼見色恁么。耳聞聲恁么。乃至根根塵塵。大大小小。皆悉恁么。豈不見石頭和尚。道門門一切境。回互不回互。回而更相涉。不爾依位住。若向這里。透脫根塵。洞明法界。彼即是此。此即是彼。更無往來相。個是回互底時節。只如不爾依位住。又且如何。長者長短者短。高者高下者下。所以道。春色無高下。花枝自短長。玄沙為甚么。道諦當甚諦當。敢保老兄未徹。個是影草探竿。且道。畢竟如何。無心道者能如此。未得無心也大難

小參僧問。如何是和尚親切為人底句。師云。文彩未痕。初消息難傳際。僧云。可謂虛明自照。不勞心力。師云。卓卓不倚物。靈靈那涉緣。僧云。莫便是十成底時節也無。師云。透過那邊看。方有出身路。僧云。揭開金鎖里頭看。隱隱風光元自異。師云。不是那邊事。僧云。如何是那邊事。師云。琉璃殿上行。撲倒須粉碎

師乃云。諸兄弟。若是此一段事。且須分曉始得。汝若分曉去。便能超毗盧越釋迦。作凈妙法身。出金剛眼孔。儞但歇去。歇得盡時。靈然不昧。更須退步就己。方能徹底相應。個時若有獨在之照。猶帶功在。豈不見道。子歸就父。為什么父全不顧。理合如斯。父子之恩何在。始成父子之恩。如何是父子之恩。刀斧斫不開。又云。誕生王子。是須有父。才轉身時。即不見有。那時喚作妙盡冥符。若是卓卓地體得。向個里移一步。如珠發光。光還自照。卻有個紹底道理。又須回頭窺本位顧位。卻回頭便能闊步過今時。天明不覺曉。分照不落影。垂應不涉緣。著得個身。向鬧浩浩中。灑然不被物雜。所以道。即此見聞非見聞。更無聲色可呈君。個中若了全無事。體用何妨分不分。諸兄弟參禪漢。敲骨打髓。是恁么地做。有一般漢便道。未話已前。已是道了。汝不見道。語帶玄而無路。舌頭談而不談。截斷天下人舌頭即不無。爭教無舌人解語。又不見僧問古德云。如何是和尚本來心。古德云。犀因玩月紋生角。象被雷驚花入牙。若是體得明白了。便乃跨萬法頭上。不為萬法礙。到恁么時。不立語言。不拘影像。所以道。諸佛不出世。四十九年說。祖師不西來。少林有妙訣。諸佛既不出世。為什么四十九年說。祖師既不西來。為什么少林有妙訣。須信道。是法住法位。世間相常住。這里不移一絲。不動一點。那時一句子。擲地作金聲。便知道正中偏。一輪皎潔正當天。若恁么辨得出。在語也妙。在默也妙。說時常默。默時常說。便能超四空出三界。個是透脫漢做底。且道。如何履踐得恁么去。翡翠踏翻荷葉雨。鷺鷥沖破竹林煙

小參僧問。蘆花雪月。那時一色還迷。野水秋空。個處大功猶在。如何得色轉功忘去。師云。往來如得路。兩處不相妨。僧云。玉輪機轉笑呵呵。直下相逢不相識。師云。又墮大功去也。僧云。那邊不守空王殿。爭肯耘田向日輪。師云。早恁么卻較些子。僧云。只如得處恰好時如何。師云。密密處難言。細細中莫動。僧云。喚得回來。通途無礙處。又作么生。師云。是處相逢不隔越。千手千眼觀世音。師乃云。是我自家底。是儞諸人底。是三世諸佛底。是六代祖師底。各各分上。六六三十六。這里生心即乖。動念即錯。若有個漢。四棱著地掀斡不動。也較些子。便能向今時卓卓地。了無一法著彼。了無一法著我。自在人間。無往來相。彼具足是我。我具足是彼。法法住自位。所以道。性自平等。無平等者。若是恁么去也。是一個了事衲僧。更須退步。更須就己。便知道四大性自復。如子得其母。這里不著一點。不掛一絲。拈轉谷漏子。與虛空合。合底是什么。若無合者。爭辨虛空。若有合者。卻成兩個。那時明歷歷地要眼。凈裸裸地要身。撥轉機輪。便能向今時作用。若識得本來頭。一切心皆是個心。一切法皆是個法。坦然平等。恰恰具足。便知道。果滿菩提圓。花開世界起。若恁么十成時。好個禪和子。而今人卻道。曹洞禪沒許多言語。默默地便是。我也道。儞于個時莽鹵。我也知。儞向其間卜度。殊不知虛而靈。空而妙。豈不見。僧問石門。如何是和尚家風。門云。物外獨騎千里象。萬年松下擊金鐘。是恁么行得到。恁么透得徹。不向死水里浸卻。又不見。僧問梁山。莫便是和尚安身立命處也無。山云。死水不藏龍。如何是活水里龍。山云。碧潭不吐霧。儞若識得。死底便是個活漢。儞若識得。活底便是個死漢。須是向靜悄悄處惺惺。鬧浩浩中歷歷。便知死中常活。不被空礙。活中常死。不被物礙。有不是有。無不是無。芭蕉和尚道。儞有柱杖子。我與儞柱杖子。儞無柱杖子。我奪儞柱杖子。所以六祖云。心地含諸種。普雨悉皆萌。既悟花情已。菩提果自成。方知。當處出生。隨處滅盡珍重

小參僧問。馬祖升堂。百丈卷席。意旨如何。師云。也知鼻頭猶痛在。僧云。雖然父子相知。也是弄巧成拙。師云。儞還知痛處也未。僧作卷席勢。師云。三汲浪高魚化龍。癡人猶戽夜塘水。僧云。只如馬祖一喝。百丈三日耳聾。又作么生。師云。聲在耳處。耳在聲中。僧云。可謂是根塵脫落。消息平沈去也。師云。切莫強針錐。僧禮拜。師乃云。馬祖與百丈行次。聞野鴨子聲。祖云。是什么。丈云。野鴨子。祖云。什么處去也。丈云。飛過去也。祖扭百丈鼻頭。丈作痛聲。祖云。何曾飛去。丈脫然有省。次日祖升堂。丈卷席。儞看他相見底時節。在什么處。如今有般漢。杜杜撰撰便道。儞才升堂。我便卷席。有甚么用處。直是千里萬里。百丈后來再參馬祖。被祖一喝。三日耳聾。只如馬祖一喝。還分外著得事么。還分外有做道理處么。若也個時承當。不下草草地。又是業識流注。若是坐得斷干得開。一絲一糝立不得。喚甚么作再參馬祖。其間毫發不容。若分外著得些子。不喚作三日耳聾。不見雪竇道。大冶精金。應無變色。而今有般漢。體不到。見不徹。使鉤。使錐。作道作理。埋沒自己。帶累先宗。若是洗不凈潔。脫不了當。又向這里添一重去也。喚作泥里洗土塊。后來黃檗問道。從上宗乘。如何指示。百丈良久。檗云。不可教后人斷絕去也。丈云。將謂汝是個人。古人也有恁么時節。雖離語言。而語言具足。雖出音響。而音響分明。為甚么百丈卻道。我將為汝是個人。有底道。默處是。豈不見外道問佛。不問有言。不問無言。世尊良久。外道贊嘆大慈大悲。開我迷云。令我得入。阿難問云。外道有何所證。便道。令我得入。世尊云。如世良馬見鞭影而行。又不見。肅宗帝問忠國師。百年后所須何物。國師云。為老僧作個無縫塔。帝云。請師塔樣。國師良久云。會么。帝云不會。國師云。吾有付法弟子耽源。卻諳此事。請召問之。帝問耽源。源云。湘之南潭之北。中有黃金充一國。無影樹下合同船。琉璃殿上無知識。此是諸佛諸祖授手底時節。便知道。默時一字一點無欠少。說時一言一句沒分外。語默不到處。古今無盡時。作么生行履。偏正不曾離本位。無生那涉語因緣

小參僧問記得。僧問云居。僧家畢竟如何。居云。居山好。未審。此意如何。師云。居山好。僧云。只如未到底人。四邊無路時。如何措足。師云。且在山下坐。僧云。忽被他尋得一條活路子。又作么生。師云。曾過得飛猿嶺也未。僧云。一步又一步。白云深更深。師云。又是葛藤漫腳下。僧云。只如飛猿嶺。畢竟高多少。師云。須是本鄉人。行過來始得。僧云。過了也。師云。猶是腳跟不點地。師乃云。十成穩密漢做處。要且無棱縫絕芒角。方能圓陀陀地。一切處收攝不得。便能一切處輥得行。有時要道。便道恰恰相應。所以僧問云居。僧家畢竟如何。居云居山好。有底道。山是不變之體。青青黯黯處去。有甚么交涉。有底道。白云一重又一重。個是里許時節。有甚么交涉。若會得者。居山好。有甚么不得處。應機而對。隨問而酬。豈不是恰恰相應底。儞若作承當。作擔荷。作佛作法。便見不相應。是他平常恁么用。若是真實衲僧。點頭相許。若不恁么。又成千重萬重去也。古人道。一言盡十方。絲毫未舉揚。個是恁么言。便知道。山是山水是水。人是人法是法。世界爾塵塵爾。法法爾念念爾。這里增減一絲頭不得。若有一毫道理。又是七花八裂去也。豈不見道。居一切時。不起妄念。于諸妄心。亦不息滅。住妄想境。不加了知。于無了知。不辨真實。正恁么時。如何行履。一種平懷。泯然自盡

小參僧問。廓而無際。不立一塵。湛而獨存。十方普應。正恁么時如何。師云。也無十方可應。僧云。如空合空。似水歸水。師云。是即便是。似個甚么。僧云。也要分明指注則個。師云。儞試向分明處指注看。僧云。夜月有輝含古渡。白云無雨裹秋山。師云。正位其間轉側。偏位里許歸來。僧云。不涉往來底。是什么人。師云。夜明簾外主。僧云。白云覆青山。青山頂不露。師云。猶偏正邊事。僧云。不落偏正時如何。師云落。僧禮拜

師乃云。本無如許多事。做來做去。便有如許多事。如今卻從許多事中。減來減去。要到無許多事處。只爾尋常起滅者是生死。起滅若盡。即是本來清凈底。無可指注。無可比擬。寒山子道。吾心似秋月。碧潭澄皎潔。直得皎皎地如秋月。尚恐不是。又道。無物堪比倫。教我如何說。既是無物。又作么生說。所以道。不可亦不可。此語亦不受。謂之迥絕無寄。一切處寄不得。個是遍底心。安向什么處。凈裸裸赤灑灑。絲毫立不得。只如適來上座子問。湛而獨存。十方普應。向他道也無十方可應。那時還有應底道理么。混混地喚作大塊。若是分曉漢。直是玲玲瓏瓏。不分曉漢。便見碌碌蔌蔌。要須如珠發光光還自照。然雖是第二頭事。卻須在第二頭辨。若有纖毫擾動。個時便隨業流轉。歇得盡處。無可歇者。即是菩提。勝凈明心。不從人得。永嘉大師道。取不得舍不得。不可得中只么得。豈不是八字打開。兩手分付珍重

小參僧問記得。僧問韶山。是非不到處。還有句也無。山云。一片孤云不露丑。意旨如何。師云。里許有些子難為說向人。僧云。說著后如何。師云。頭角生也。僧云。若然者丑拙露去。師云。異類中來分化事。何妨影里卻相逢。僧云。手把過頭杖。逢春點異花。師云。還真個也無。僧云。直得頭頭是物物渠。師云。十年歸不得。忘卻來時路。僧云。為什么卻如此。師云。直須忘卻始得。師乃云。參禪一段事。其實要脫生死。若脫生死不得。喚什么作禪。且道。作么生生。作么生死。作么生脫。若一念迷本隨情。牽在一切處。紛紛紜紜膠膠擾擾。既從不自由處生。還從不自由處死。若是分曉漢。本無所從來。明白恁么用。便于一切時一切處。脫徹無依。萬象中出一頭地。恁時不帶四大五蘊來。方有出身路子。臘月三十日。依舊恁么去。所謂來無所從。去無所至。個時凈無夤緣。廓無處所。三際斷六門空。所以道。恢恢焉。晃晃焉。迥出思議之表也。思不到。議不及。心念才萌。便成流注。若是一切心念盡。也無天堂到儞。也無地獄到儞。十方虛空。純凈無垢。廓然明白。惺惺恁么來。是諸佛菩薩生處。癡愛投種。是眾生生處。其間善惡兼帶。便成善道惡道。若或善惡如浮云。起滅俱無處。這里生佛立不得。六祖和尚道。不思善不思惡。正當恁么時。還我明上座父母未生時本來面目。諸兄弟。未休休去。未歇歇去。儞若歇得盡。休得穩。千圣不可攜。不可攜處。是儞自己。不要作道理咬言句。胡棒亂喝。盡是業識流轉。更若取他處分。受他指注。又是依草附木。直須無師智自然智。見性不留佛。大悟不存師。方有些子衲僧氣息。且道。作么生行履。得斷生死超凡圣去。無影樹下合同船。琉璃殿上無知識

小參僧問。嚴陽尊者問趙州。一物不將來時如何。州云放下著。此意如何。師云。滿頭堆拶來。通身洗凈去。僧云。拈卻根塵一切空。廓然遍徹周沙界。師云。也無遍底道理。僧云。爭柰谷答響而常虛。珠發光而自照。師云。猶是應底時節。僧云。如何得恰好相應去。師云。劍去久矣。子方刻舟。僧問。如何是奪人不奪境。師云。藏盡自己身。遍界俱影現。僧云。如何是奪境不奪人。師云。廓然掃盡無絲發。處處分身遍大千。僧云。如何是人境俱不奪。師云。昨日二十九。今朝三十日。僧云。如何是人境兩俱奪。師云。坐卻舌頭。僧禮拜。師乃云。兄弟有底道。三十年二十年三年五年。在叢林中恁么做。也道我參禪學道。若不曾到底。有甚么用處。儞但只管放。教心地下一切皆空。一切皆盡。個是本來時節。所以道。一切皆從心地生。除去一切生底。還是本來心地。者個心地平等普遍。普遍無有不在。無有不滿。既心地上生相。盡十方三世。無有一毫自外而來。俱從個里發現。便知道萬法是心光。諸緣唯性曉。本無迷悟人。只要今日了。心無形影。對緣即照。所以假虛空。為森羅萬象之體。假森羅萬象為虛空之用。一切諸法。皆是心地上妄想緣影。譬如湛水因風成波。唯風滅故動相隨滅。非是水滅。爾心地上。存許多善惡等相。便是水上波浪。風休波滅。不是水滅。善惡相盡。不是心滅。本來一段事空不得。若是坐禪底人。風塵草動。自看得出。不可道是說經說論。此是馬鳴祖師恁么道。分曉直是分曉。諸人若到恁么時節。自然恰恰好好。古人道。百尺竿頭坐底人。雖然得入未為真。百尺竿頭。須進步十方世界現全身。此是全身應現。有時奪人不奪境。樅樅地在一切法上。觀世音菩薩。將錢買糊餅。放下手卻是漫頭。那里得一切閑聲色來。有時奪境不奪人。百草頭上識得。鬧市門頭薦取。欄街截巷憨皮袋。一切處筑著磕著。有時人境俱不奪。平平坦坦。法法見成。人平不語。水平不流。東方來者東方座。所以嚴陽尊者問趙州。一物不將來時如何。州云。放下著。尊者云。一物既不將來。放下個甚么。州云。恁么即擔取去。豈不是恁么時節。有時人境兩俱奪。消息盡棱角沒。透頂透底。如珠發光。光還自照。是恁么周旋。方是個衲僧。若不恁么。十二時中。向甚么處去來珍重

小參僧問。如何是針線貫通底時節。師云。細細行將去。密密其中來。僧云。堪嗟去日顏如玉。卻嘆回時鬢似霜。師云。撒開兩頭。中間作么生辨。僧云。家丑不可外揚。師云。出格一句又如何道。僧云。到者里脫身一色。不守同風。師云。一亙坐殺。僧云記得。僧問云居。全無學處。如何立身。居云。無立身處。僧云。佛事何勞。居云。不同興化。未審。此意如何。師云。恰似上人適來恁么去。僧云。直是有口。難為說。師云。不同興化。僧禮拜。僧問記得。云巖問道吾。大悲菩薩。用許多手眼作么。吾云。如人夜間背手摸枕子。未審。此意如何。師云。無心能作用。作用自無心。僧云。恁么則玲瓏八面。八面玲瓏。師云。應處不將來。通身能變態。僧云。為甚么道。吾卻云道即太殺道。只道得八成。師云。分個遍身與通身底時節。僧云。只如遍身通身。相去多少。師云。只隔一絲頭。便成千萬里。僧云。推得一絲頭時如何。師云。恰與那時合。師乃云。僧問云居。全無學處如何立身。居云。無立身處。僧云。佛事何勞。居云。不同興化。到者里。著一點子不得。是須徹底及盡去。無爾作道理辨白處。無爾依俙仿佛處。如懸崖撒手。直下放得盡。始與云居做處合。只為個時不同興化。又云巖問道吾。大悲菩薩。用許多手眼作么。吾云。如人夜間背手摸枕子。個時具許多手。具許多眼。更不作前后。更不作思惟。正恁么能應底是甚么。豈不見道。在眼曰見。在耳曰聞。在鼻嗅香。在舌談論。在手執捉。在足運奔。識得謂之佛性。不識謂之精魂。爾若作道理作安排。便是業識流注。所以長沙和尚道。學道之人不悟真。只為從前認識神。無量劫來生死本。癡人喚作本來人。是須徹底回來方解恁么變弄。爾若認聲色認執捉。認咸淡總不是也。但放盡識神。便與么應。如鏡照像。如谷答響相似。是以釋迦老子。分千百億身。大悲菩薩。具千手眼。男子身中入正定。女子身中從定起。一塵入正受。諸塵三昧起。且道。正恁么時如何。展翅奔騰六合云。搏風鼓蕩四溟水

小參僧問。上無攀仰。下絕已躬時如何。師云。普天匝地。僧云。處處相逢去也。師云。爾甚么處撞著來。僧云。萬象之中。全身獨露。師云。且道。撥萬象不撥萬象。僧云。兩頭俱劃斷。里許自通同。師云。直和里頭。也須推倒。僧云。爭奈普天匝地。師云。須是天童始得。僧云。恰恰與和尚鼻頭相拄。師云。只個恰恰也不消得。僧云。空卻萬象去也。師云。空它作么。僧云。畢竟如何。師云。天童今日直難分疏。僧云。騎牛步行。把鋤空手。師云。是恁么卻較些子。師乃云。真實到處。廓落無依。更喚甚么。作十方壁落。更喚甚么。作三世機緣。一塵不受。法法同體。人人同心。只個自受用身。十方無不周遍。既知周遍盡。法法頭上。佛佛心中。具足本體。更有甚么事來。只者一塵。也是爾本體。也是爾本心。也是爾本相。也是爾本智。所以道。若色清凈。若一切智智清凈。若般若波羅蜜多清凈。無二無二分。無別無斷故。諸兄弟。是須恁么。爾還曾空得心緣來么。還曾空得身相來么。爾若空得盡。不只是空。那時靈靈歷歷地。虛中明白。若恁么時不是空。了底時節。底也如是。表亦如是。在塵也如是。在法也如是。無有諸佛不如是。無有眾生不如是。眾生也具足如是。諸佛也具足如是。眾生放得落。諸佛提得起。是以諸佛與眾生。同身共命。只個一念元同法界。所以道。上無攀仰。下絕已躬。直是磊磊落落。浩浩蕩蕩。正恁么時。作么生體悉。言語道斷。非去來今珍重

小參僧問。趙州云。至道無難。唯嫌揀擇。才有語言。是揀擇。是明白。老僧不在明白里。是汝還護惜也無。趙州既不在明白里。向甚么處去也。師云。尋常無孔竅。個處絕光芒。僧云。恁么則處處踏著趙州鼻孔。師云。又是特地來。隔越三千里。僧云。趙州意作么生。師云。無棱縫漢方知。僧云。時有僧出云。和尚既不在明白里。護惜個甚么。州云。我亦不知。此僧雖解恁么問。大似韓[狂-王+盧]趁塊。師云。今日又添一個。僧云。學人當時若作者僧。但只拈起坐具云。某甲尋常不敢觸誤和尚。師云。又是上門上戶。僧云。者僧又道。和尚既不知。為甚么卻道。不在明白里。州云。問事即得。禮拜了退。趙州釘嘴鐵舌。為甚么卻懡[怡-臺+羅]而休。師云。我也分疏不下。僧云。到這里還有分疏處也無。師云。莫道天童無分疏。洎乎趙州也被靠倒。僧云。將謂胡須赤。更有赤須胡。師云。只這一句卻較些子。僧云。只如和尚與趙州相去幾何。師云。天童卻是隰州人。僧云。葵花向日柳絮隨風。師云。平常無事好。特地作誵訛師乃云。衲僧做得到。放得穩自然。步步踏著。無虛棄底工夫。句句道著。無虛棄底音韻。所以趙州道。至道無難。唯嫌揀擇。才有語言。是揀擇是明白。老僧不在明白里。是汝還護惜也無。若是至道無難。唯嫌揀擇。直是沒一絲毫。特地底時節。莫落明白。一切放得落。有甚么如許多事。所以衲僧家。才有佛法禪道。便好吃痛棒。者僧道和尚既不在明白里。護惜個甚么。州云。我亦不知。爾看。它答話元來著個知底道理不得。者僧又道和尚既不知為甚么道不在明白里。州云。問事即得。禮拜了退。趙州到極則處便能推過。這老漢。尋常直然。無棱縫絕芒角。到此幾被者僧拶得上壁。似乎有棱縫有芒角。后來雪竇頌道。

至道無難。言端語端。一有多種。二無兩般。天際日上月下。檻前山深水寒。髑髏識盡喜何立。枯木龍吟消未干。難難。揀擇明白君自看。

它道難難。揀擇明白君自看。這里脫揀擇脫明白。要與趙州合去。兄弟既透過揀擇。便道天際日上月下。檻前山深水寒。既透過明白。便道。髑髏識盡喜何立。枯木龍吟消未干。這兩句。卻是洞下透明白時節。趙州做處。直是摸棱。所以僧問香嚴。如何是道。枯木里龍吟。如何是道中人。髑髏里眼睛。后來僧問石霜。枯木里龍吟意旨如何。霜云。猶帶喜在。髑髏里眼睛意旨如何。霜云。猶帶識在。兄弟爾去體看。放教歇去及得盡去。消息絕去。透得徹去。所以道。轉一色功后看。自然便能向一切時中。分分曉曉。絕滲漏。透聲色。無處所。沒蹤跡。便知道。兼中至也徹底恁么至。兼中到也徹底恁么到。只在其間。出沒俱盡。若是其間人。知天童今夜大殺漏逗。咬牙嚙齒。殺佛殺祖去也。性燥漢。真實識得者。決定無本據。者邊也無本據。那邊也無本據。不分曉漢。于一切言說。又添一重去也。諸人分上合作么生。若是通方底人。其間自有做處珍重

小參僧問。卷簾目對千峰秀。掩室時聞百鳥聲。正恁么時。還有佛法也無。師云。透過聲色了無依。一切法中常自在。僧云。山河及大地。全露法王身。師云。正恁么時。作么生承當擔荷。僧云。豈不見道。森羅萬像。古佛家風。師云。是須子細始得。僧云。古人道。是見非見。見非是見。目前燈籠露柱。作么生說個非見。師云。根塵了不倚。的的自相通。僧云。頭頭爾法法爾。師云。爾作么生得恁么去。僧云。事事不將來。般般得受用。師云。也須腳跟點地始得。師乃云。清凈無相。妙明絕緣。個一片田地子。古今移不得。一切法生也。自是諸法生。了不干它事。一切法滅也。自是諸法滅。了不干它事。從本以來底。元不曾借借。廓大周遍。無所不至。正恁么時。還有畔岸也無。若有畔岸。即于爾本心。自作界至去也。正無畔岸時。全與虛空合卻。靈然不是空。透頂透底去。中間無一塵。若恁么也。混融不隔越。個是諸佛諸佛出生處。個是山河大地建立處。有情也恁么地出生。無情也恁么地建立。所以道。情與無情共一體。處處皆同真法界。到恁么時。山是個時山。水是個時水。森羅萬像。與爾地水火風。皆是個時建立。乃至長短大小方圜等相。更無有異。才起分別心。便成差別相。爾心無分別。平等與平等。更無平等者。徹表徹里。盡中盡邊。純是汝本真所見。若心地下。有一點疑蓋蔽。內為筋骸所梏。外為山河所眩。困踣于迷途。局促于轅下。若分曉也。便能向個時。出出沒沒。正當出沒微妙處。還體得也無。橈棹不施船底脫。往來終不帶浮囊

小參僧問。痕垢盡時光始現。心法雙忘性即真。未審。此理如何。師云。廓落了無依。靈明唯自照。僧云。可謂是澄潭月影。古廟香爐。師云。得與么絕消息。僧云。唯復是心從法顯。法逐心生。師云。總不恁么。別致一問來。僧云。且待別時。僧問記得。僧問風穴。語默涉離微。如何通不犯。穴云。長憶江南三月里。[鹿*鳥]鴣啼處百花香。未審。者里是甚么所在。師云。超群像出名言。僧云露露。師云。見個甚么便恁么道。僧云。爭柰赤心片片。片片赤心。師云。言語道斷處。元非過未今。僧云。雪竇道。劈腹剜心。此意如何。師云。要且無爾著意解處。僧云。只如和尚道。和光惹事。刮篤成家。又作么生。師云。怕爾入思惟。斷人作伎倆。僧云。還當得者僧問處也無。師云。似則便相似。依俙千萬里。僧云。忽若有人問和尚。語默涉離微。如何通不犯。師云。唵阿盧勒繼薩婆訶。僧云。信受奉行去也。僧問記得。趙州到云居。居云。老老大大。何不覓個住處。州云。教某甲向甚么處住。居云。山前有個古寺基。州云。和尚何不自住。未審。意旨如何。師云。一切眾生俱到此。一切諸佛亦復然。僧云。未審。古寺基。路頭在甚么處。師云。清涵鯨海寬。冷射蟾輪窄。僧云。露濕千峰冷。云籠萬樹寒。師云。更須轉劫功。方與那人合。僧云。星移月暗無消息。客散云樓酒碗干。師云。正恁么時如何辨白。僧云。滿口冰霜寒徹骨。此中消息與誰。論師云。卻較些子。師乃云。心是根法是塵。兩種猶如鏡上痕。塵垢盡時光始現。心法雙忘性即真。到恁么時。一切脫落去始得。正脫落時。彼我俱不著處所。所以道。周遍十方心。不在一切處。個時不是一切心。個時不是一切法。所以遍一切處。僧問風穴。語默涉離微。如何通不犯。穴云。長憶江南三月里。[鹿*鳥]鴣啼處百花香。兄弟增一絲毫頭不得。減一絲毫頭不得。直是四棱塌地掀干不動。若恁么辨得。豈不是恰恰現前。依俙留情。仿佛立會。便成路布葛藤去也。卒未有凈潔分。野狐涎直下嘔得盡。有甚么事。兄弟本是如此。但心地下。不立一塵。便知道彼不來。此不去。中不住。若也理會面前事。便失卻背后事。若也理會背后事。便失卻面前事。如不居背面。更有甚么事。過去心已滅。未來心未至。現在心空寂。便能蕩蕩地絕痕垢。雪竇又道。劈腹剜心。到者里。更錐劄不得。適來者僧問。語默涉離微。如何通不犯。山僧對它道阿盧勒繼薩婆訶。是須恁么始得。若是分曉漢。恰恰道天童十成。若不分曉。是語言是道理。有甚么相應時節。又不見。趙州問投子。大死底人卻活時如何。投子云。不許夜行。投明須到。若個時識得。便知道當明中有闇。勿以闇相遇。當闇中有明。勿以明相睹。一切法盡處。個時了了常存。一切法生時。個時空空常寂。須知道死中有活活中死。趙州又到云居。居曰。老老大大。何不覓個住處。州云。教某甲向甚么處住。居曰。山前有個古寺基。州云。和尚何不自住。居便休。兄弟一切諸佛到此是住處。一切眾生。到此是住處。若不到此。喚甚么作。休歇田地。須知當處滅盡。從此建立。便見當處出生。豈不見。修山主改葬儀。一切諸佛。一切眾生。盡向此處安葬。雪峰道。兄弟共十字。同心著一儀。薪盡火滅后。密室爛如泥珍重

小參僧問。田地穩密底人。作么生抬腳。師云。里頭移一步。明月逐波流。僧云。進一步時。滿目光生去也。師云。正恁么時作么生進。僧云。劫壺空處轉身時。里許風光還不墮。師云。依俙才月出。仿佛又星移。僧云。只如未進步時。又向甚么處。安身立命。師云。銀河凈無浪。半夜月橫秋。僧云。神通游戲底人。作么生放身。師云。轉盻解歸來。蕭然還就位。僧云。一切處絕蹤跡去也。師云。且道。神通游戲時。自合如何。僧云。靈靈不昧。了了常知。師云。要且未能超脫。僧云。誰敢特地。師云。一切處應現。絲發不留痕。師乃云。洞塵劫事。只在一彈指間。若向一彈指間。前后際斷。個時俱位不得。塵劫已前。只是恁么事。三世諸佛。望爾頂[寧*頁]不著。六代祖師。覷爾腳跟不到。直饒若佛若祖。只是旁窺仰贊有分。終不敢向當頭道著一句子。縱爾做盡方便。設盡門庭。要當頭道一句子也不得。本色人自住本位。乃至一切諸佛出世。侵犯我不得。一切眾魔出興。侵犯我不得。塵劫已前。者一坐具地。是爾自所住處。人人到個時節。彼不侵犯我。我不侵犯彼。洞然法界。元無一絲毫隔越。個時識得破。便喚作諸佛。爾若背覺合塵。便是眾生境界。做得到處。更有甚么事來。是須穩穩密密平平淡淡去。所以道。正中來。無中有路隔塵埃。但能不觸當今諱。也勝前朝斷舌才。若是其間過來。自然于一切不觸。直然鬧浩浩處。要且迢然混不得。彼自是彼。我自是我。惺惺地一條路子。蕩蕩地無人敢向其間作障礙。是衲僧行履處。直饒如芥子小。里許一條路子也恁么大。此是爾真心境界。乃至若大若小。若方若圓。具足如是許多妙處。若自住若自證。自然恁么相應去。所以道。佛子住此地。即是佛受用。經行及坐臥。常在于其中珍重

小參僧問。及盡淵源。洞明根蒂。周旋普應。不昧來機。如何是正法眼藏帶。師云。衲僧做處深沉。里許機絲宛轉。僧云。如何是佛法藏帶。師云。一切文言唱說處。祖師諸佛印心時。僧云。如何是理貫帶。師云。露裸裸赤灑灑超一切。僧云。如何是事貫帶。師云。明歷歷常飄飄順一切。僧云。如何是理事縱橫帶。師云。里許出頭來應世。分宗施設不同途。僧云。如何是屈曲垂帶。師云。宛轉是非從曲直。個時消息解通風。僧云。如何是妙協兼帶。師云。轉盡了無依當處全超越。僧云。如何是金針雙鎖帶。師云。正去偏來自回互。其間消息密全該。僧云。如何是平懷常實帶。師云。爾問我答時。要且無分外。僧云。九帶已蒙師指示。向上還有事也無。師云。恰似合面睡著。師乃云。諸佛之到處。祖師之傳處。衲僧之證處。眾生之得處。若也分曉去。其間門門戶戶。關關隔隔。一時打得透。何處不相應。所以浮山和尚九帶。盡是衲僧周旋做處。正法眼藏帶也。是吾祖密密傳心處。個時妙不通風。靈自有眼。照得破提得起。穿得過弄得。出直然是恰恰好好周旋去。佛法藏帶也。一切語言。一大藏教。縱橫說時。無一句分外底。所以道。四十九年中。未嘗說一字。理貫帶也。個時如青天無云。湛水無波。直下透得過。廓無依倚。妙絕瘢痕。事貫帶也。物物頭頭。心心法法。根根塵塵。在在處處。無纖毫外來底。便能縱縱橫橫。蕭蕭灑灑。唯心自性。了無一物。理事縱橫帶也。向里頭能出。外面能歸。凈裸裸赤灑灑。沒可把。便能突出于鬧浩浩中。明歷歷處。常順寂寥時節。了無鬧浩浩者。屈曲垂帶也。爾東我東。爾西我西。爾南我南。爾北我北。自住其間。元無一點剩法。妙協兼帶也。那時超宗越格。功盡智忘。密密有合體底時節。方名妙協。金針雙鎖帶也。個時正能來偏。偏能來正。于其中間。未曾應事。子能成其父。臣能奉其君。俱在門里。未現相狀。便解向里頭受用。平懷常實帶也。一切諸事。遍歷得盡。方能應事。自然堆堆地四棱塌地。在僧同僧。在俗同俗。在高同高。在下同下。隨緣赴感。逐浪隨波。更無特地。了不相礙。于不礙中。自然恰好。所以道。無心道者能如此。未得無心也大難

小參僧問記得。洞山和尚。有三路學。鳥道．玄路．展手。如何是鳥道。師云。應處無蹤跡。絲毫不礙身。僧云。如何是玄路。師云。圓同太虛。無欠無余。僧云。如何是展手。師云。當機的的用。的的用當機。僧云。只如古人又道。解接無根樹。能挑海底燈。未審。無根樹作么生接。師云。絕后蘇來。知音者準。師乃云。若論個一般真實底事。元離一切有象。離一切幻化。離一切浮虛。方名真實事。實相是無相之相。真心是無心之心。真得是無得之得。真用是無用之用。若如是也。卻是個豁落做處。卻是個真實做處。一切法到底。其性如虛空。正恁么時。卻空它不得。雖空而妙。雖虛而靈。雖靜而神。雖默而照。若能如此。先天地先。一段事。后天地后。一段事。生死是個中影象。畢竟立生死不得。真實到生死底。若不恁么。隨夢幻而流。在一切境界。殊無些小得力處。識得破。辨得徹。喚得回。弄得出。在一切諸法。同影象而生。在一切諸相。同幻化而用。如電如影。如夢如響。了無一絲一毫為真為實。清凈本然。個時周遍法界皆是。真凈妙明。個時建立。所以道。法隨法行。法幢隨處建立。何處不是諸人放光明。何處不是諸人得受用。何處不是諸人現神通。何處不是諸人作佛事。若論帶個谷漏子。于一切世間。在一切諸法中。不被一切諸法礙。然而恰恰了生死。到底恁么去。所以道。解接無根樹。能挑海底燈。個時絕氣息處弄得活。絕光影處明得出。更須跨一步。法法皆是。自己之所變轉。如我身中現一切相。一切相為我身中莊嚴。個時亦不見有貧富男女。是非得失差別等相。為爾諸人有取相有舍相。所以不能與虛空合法界等。僧到夾山山問。從甚么處來。僧云。洞山來。山云。洞山有何言句示徒。僧云。尋常教學人三路學。山云。何者三路。僧云。玄路鳥道展手。山云。實有此語否。僧云。實有。山云。鬼持千里鈔。林下道人悲。汝若盡一切法。便見十方無壁落。四面亦無門。都無依倚。都無因緣。個時透得。豈不是一路學。能入世來。一切法沾染不得。一切法籠絡不得。豈不是一路學。其或青青黃黃。指東劃西。是法住法位。世間相常住。豈不是一路學。須人人真實到恁么時節始得。爾若不曾到。便被夾山道鬼持千里鈔。林下道人悲

小參僧問。功勛及盡。光境俱忘時如何。師云。里頭無句讀直下卻相逢。僧云。只如正相逢時。是甚么面目。師云。累垂鼻孔長三尺。僧云。丑陋任君嫌。不帶煙霞色。師云。密密其間看轉側。那時一步要惺[惺-生+土]。僧云。只如古者道。露柱懷胎。意旨如何。師云。依俙還墮功。隱約未分照。師乃云。吾佛法中。真實到處。直須及盡今時全超空劫。向那時脫然放得下。十方無壁落。一亙絕方隅。豈不是露裸裸處。于其間辨得出。體得妙。一切生死影像。俱立不得。一切道理名言。俱著不得。于著不得處。便是爾渾身。便是爾鼻孔。豈不見。鏡清問靈云。混沌未分時如何。云云。露柱懷胎。清云。分后如何。云云。如片云點太清。清云。只如太清。還受點也無。云不對。清云。恁么則含生不來也。云亦不對。清云。直得純清。絕點時如何。云云。猶是真常流注。清云。如何是真常流注。云云。似鏡長明。清云。向上還有事也無。云云有。清云。如何是向上事。云云。打破鏡來。與子相見。兄弟體得盡個時。雖空空它不得。方見露柱懷胎底時節。明白稍。移蹤便見片云點太清底時節。太清終不受點。靈云到者里插舌不得。含生不來時。直是口門窄。直得純清絕點。似鏡長明。猶是真常流注。恁么時有辨白。恁么處有智用。須知向上更有事在。所以道。打破鏡來。與子相見。者里出光影斷功勛。與那人合。明安道。照盡體無依。通身合大道。個是諸佛諸祖真實到處。妙中回互。玄處轉側。生死影像未曾萌。此猶是空劫已前事。要且未曾與人天相見。更須闊移一步。于萬像中闊浩活處。得大受用。我此所現身。與一切法等。我與諸法。同出同沒。同生同死。無一事不從個里出。無一法不從個里生。所以道。天地同根萬物一體。若恁么到時。有甚么分外底眼根耳識來。有甚么分外底色像音響來。是衲僧徹表徹里。洞中洞邊。一切皆到底時節將來。臘月三十日。自然脫體恁么去。且道。正恁么去時如何。張騫尋盡孟津源。推倒昆侖沒依倚

小參僧問。二邊純莫立。中道不須安。意旨如何。師云。者里無爾下腳處。僧云。古圣不安排。至今無處所。師云。僧堂中捺粥捺飯。是甚么人。僧云。二六時中。直得飽齁齁地。師云。果然是個粥飯僧。僧云。畢竟教它向甚么處著到。師云。天外更無行底路。其間獨自要惺惺。僧云。舉頭殘照在。元是住居西。師云。混處不通風。到時無伴侶。僧禮拜。師乃云。一切處收攝不得。一切時籠罩不下。所以道。勞籠不肯住。呼喚不回頭。古圣不安排。至今無處所。若是恁么做底漢。直是普天匝地。東西南北四維上下。要且無空闕處。便勞籠不肯住。既勞籠不肯住。便呼喚不回頭。不唯釋迦老子。達磨大師恁么做。若是爾妄想心盡。差別事消。驀直恁么去。恰恰地不墮第二念。正恁么時。有甚么向背。有甚么物我。有甚么彼此。直然混不得類不齊。何故如此。在一切時一切處。惺惺歷歷地。不被它蓋蔽卻。不被它籠罩卻。何處不是上座出身路子。所以道。萬像之中獨露身。唯人自肯乃方親。昔年謬向途中覓。今日觀來火里冰。若恁么辨得出。個時一絲一糝著不得。若有一毫頭。便被三界礙。正恁么時。也無三界可出。也無三界可入。混混地如一顆明珠相似。本色衲僧。當恁么做珍重

小參僧問記得。洞山和尚示眾云。若論此事。如人家養得三個兒子相似。州里須得一個。縣里須得一個。村里須得一個。如何是州里底人。師云。尊貴不施設。誰人得姓名。僧云。如何是縣里底人。師云。跨足當門。才問路。依俙辨白便通風。僧云。如何是村里底人。師云。土面灰頭恁么來。到處堆堆不分外。師乃云。衲僧做得周旋。何患說不著。何患行不到。爾若不曾真實。到來不十成。穩密不十成。周旋便有欠闕。若是個無欠闕漢。諸佛說底。只是者個。祖師行底。也只是者個。人人分上。具足圓滿。于其中間有承當。有擔荷有省發有明了。個時忽有間斷。不能浩蕩成一片去。喚作履踐底人。若是個大丈夫漢做處。一屙便了。一嘔便盡。中不留絲。間不容發。過去心不可得。未來心不可得。現在心不可得。亙十方是個心。盡三世是個法。何不便桶底子脫去。只為爾心地下。紛紛地是思惟。攪攪地是架鏤。于妄想中。膠膠織織。安安排排。粘粘綴綴。甚么時得灑落去。爾若向這里。脫然放下。不見個身。不見個身。個時滿虛空遍法界。只是爾一個自己。三世諸佛出世也。在爾身中出世。一切眾生顛倒也。在爾身中顛倒。乃至三界九地。大大小小。方方圓圓。皆是爾自己身中所現影像。所以洞山和尚道。若論此事。如人家養得三個兒子相似。州里須得一個。縣里須得一個。村里須得一個。爾且道。那個是州里底人。那個是縣里底人。那個是村里底人。若一念凈盡去。廓落無依去。三世諸佛。望爾頂相不及也。是個做處。了了而明。靈靈而知。晃晃而耀。惺惺歷歷。分分曉曉也。是個做處。隨高隨下。照青照黃。剎剎塵塵。心心法法也。是個做處。爾若分曉穿作一穿。豈不是衲僧縱橫皆到底時節。便知道。玄中玄超毗盧越釋迦。體中玄一切處自然普遍。句中玄哆哆和和。出廣長舌。豈不是衲僧具足受用底時節。是爾做處。是我做處。是諸佛諸祖做處。更有甚么僧俗男女。若不被生死轉。不被境界惑。生也在我。死也在我。脫谷漏子如閱傳舍。如換衣服相似。若是草草地做不到。認身為己。析物作它。既迷本路。便失正因。去去來來。自它隔越。若是體得妙照得盡。何患不分曉。正恁么時如何。辨白得。恁么成就去。豈不見六祖道。心地含諸種。普雨悉皆萌。頓悟花情已。菩提果自成

小參僧問。凈極光通達。寂照含虛空。釋迦老子。向這里四棱塌地。衲僧家作么生干得轉。師云。里頭提得縱橫用。到處無心恰廝當。僧云。的的無兼帶。明明不覆藏。師云。應處全真非借借。思量擬議隔千山。僧云。金鎖搖時無觸犯。碧波心月兔常行。師云。猶是出未得底時節。僧云。里許出得時作么生。師云。路逢死蛇莫打殺。為底籃子提將歸。師乃云。佛佛授手。祖祖傳心。也無別人安排一件事。也不受它處分一轉語。衲僧自證自到。凈而明虛而靈。默而神用而沖。在里不遺照。在外不涉緣。只個惺惺能照底。在者邊不被諸法轉。在那邊不被寂滅拘。所以道。迢迢空劫莫能收。豈與塵機作系留。若能恁么去也。生死了不著我。因緣了不牽我。在生死因緣中。恰恰自在。生時輥底來。更無異相。正無異相時。在法法真頭頭準。一切諸相。即是自心。所以道。萬法是心光。諸緣唯性曉。若能在一切處一切時。不被諸緣籠絡。是大智慧人。破塵出經卷。量等三千界。只是諸人妙凈明心。在一切塵一切剎。與法界等。清凈如滿月。妙明常照燭。于諸緣中。出一頭地。古人道。即此見聞非見聞。更無聲色可呈君。個中若了渾無事。體用何妨分不分。若能恁么去。聞聲便悟道。見色便明心。到恁么時。不被一切法礙。物物皆自己。心心絕諸緣。何處不成等正覺。何處不轉大法輪。何處不度脫眾生。何處不入般涅槃。若論此事。不論僧俗。不在久近。若爾一念相應。照體獨立。物我皆如。在一切時圓陀陀。明了了。凈裸裸。赤灑灑。堂堂地現前。在一切時。成佛作祖。只為爾放不下。自筑界墻便見有自它。是爾自礙三界。三界豈曾礙爾。若自不作障礙。便是普遍底身。普遍底心。是大自在底漢。所以古人道。一法若有。毗盧墮在凡夫。萬法若無。普賢失其境界。且道。作么生得恰好相應去。還會么。虛空誰肯掛一物。大海自然歸百川

小參僧問記得。僧問夾山。如何是道。山云。太陽溢目。萬里不掛片云。此意如何。師云。明明皎皎無私曲。直下承當不涉緣。僧云。凈裸裸赤灑灑去也。師云。還曾恁么也無。僧云。無心體得無心道。體得無心道也休。師云。是個般人真得自在。僧云。忽若有人問和尚如何是道。又作么生。師云。十字街頭休斫額。僧云。小出大遇去也。師云。爾還曾踏著也未。僧云。相逢不拈出。舉意便知有。師云。長安夜夜家家月。幾處笙歌幾處愁。僧問記得。溈山摘茶次。問仰山。終日只聞子聲。不見子形。仰山撼茶樹。意旨如何。師云。覿面露堂堂。全身活卓卓。僧云。仰山復問溈山。溈山良久。意旨如何。師云。截斷兩頭路。中間不隔絲。僧云。其間還有得失也無。師云。一個得體一個得用。僧云。只如天童朝說暮說。為復明體明用。師云。舌頭不出口。爾莫亂針錐。師乃云。衲僧家。做得妙。田地自然穩密。受用不妨蕭灑。有底如俊鷂打鳩相似。打著打不著。便恁么去。有底如鈍貓候鼠相似。候著候不著。只恁么守。直饒打得著。候得出。若體若用。自然有個省發處。所以溈山問仰山。終日只聞子聲不見子形。仰山撼茶樹。溈山云。子只得其用。仰山云。和尚作么生。溈山良久。仰山云。和尚只得其體。兄弟得體底人。生死搖動不得。得用底人。縱橫留滯不得。若也在表不被物礙。在里不被寂因。往來宛轉。自然成一家去。方知溈山得體仰山得用。它家父子有相就底處所。亦有相奪底時節。若也打得徹去。方知溈仰父子。俱不虛棄。在體時體中得用。在用時用中得體。所以道。借功明位。用在體處。借位明功。體在用處。且道。總不借時如何。偏正不曾離本位。無生那涉語因緣

小參僧問記得。南泉問一庵主。如何是庵中主。主云。蒼天蒼天。此意如何。師云。今日更添怨苦。僧云。南泉云。蒼天即且止。如何是庵中主。主云。會即便會。不用忉忉。南泉拂袖便行。此意又如何。師云。上座今日太殺忉忉。僧云。庵主瀝干肺膽。南泉真個丈夫。師云。是恁么也無。師乃云。若論個一般事。直須是子細。直須是分曉稍。有一毫頭隔越。過犯彌天。諸佛諸祖證處。便是衲僧證處。爾若頭上有佛有祖。作么生得見自己底。若見自己底。個時立佛不得。立祖不得。立人不得。立法不得。直下廓然一切普遍。正放下時。純是個自己。卻為甚么喚作佛。喚作祖。祖不是第二人。佛是靈靈凈覺底。個是衲僧真實自到時節。若是真實自到也。方解喚得回來。在在處處得用。乃至見聞覺知。折旋俯仰。皆是恁么輥底用。無一絲頭隔越。爾若不到恁么時。生時不知甚么處生。盡時不知甚么處盡。既迷生處。即不知有盡處。乃至不知地水火風。見聞覺知。便喚作幻化影像。則不見本來人。本來人也隨分喚作子孫邊用。所以道。我有六兄弟。為我成家計。爾若不知有。便喚作六賊。自劫家寶去也。眼見色成褫爾莊嚴家計子。耳聞聲成褫爾莊嚴家計子。乃至香味觸法。皆悉恁么地。是須分曉始得。諸兄弟。還曾恁么地來么。不見南泉問庵主。如何是庵中主。主云。蒼天蒼天。泉云。蒼天且止。如何是庵中主。主云。會即便會。不用忉忉。南泉拂袖便行。個時便乃一把推出用也。若有些子佛法道理。又卻成一切心緣妄想交織。見成公案子。是須徹根徹源去。若無如許多心緣妄想。自然出一頭地。如黃河輥底流相似。在眼曰見。靈云便見桃花悟道。在耳曰聞。香嚴乃聞擊竹明心。爾尋常聞打鼓也。便來赴堂。見行食也。便知吃飯。那時直下恁么去。都不作道理。何處不相應。才有是非。紛然失心。爾還曾十二時中。無道理無思惟來么。還曾平常穩密來么。既一切皆是爾自己。即不見有它相。云門大師道。飯豈不是爾自己。為甚么將自己吃自己。時中放得下須是歇盡去。若有一絲頭即不見底。若見底去。便見生處。所以道。及盡去也三世諸佛口掛壁上。猶有一人呵呵大笑。若識此人參學事畢珍重

小參僧問。密密綿綿不容著眼。明明了了相與傳心。作么生是傳底心。師云。混時無影像。辨處絕蹤由。僧云。寶印當風妙。重重錦縫開。師云。機絲初不掛。里許妙無痕。僧云。心空及第去也。師云。爾道心空及第時。到甚么處所。僧云。舉世盡言無位位。當機須辨個玄玄。師云。登科任汝登科。拔萃任汝拔萃。僧云。記得。僧問道吾。如何是學人著力處。吾云。千人萬人喚。不回意旨如何。師云。檐版漢做處。僧云。如何是學人著力處。師云。機輪曾未轉直下好承當。僧問。承師適來道。機絲初不掛。里許妙無痕。正恁么時。還有辨白也無。師云。推開明月戶。氣象恰如秋。僧云。空山云自在。片月夜相投。師云。一色轉時。還同一色。僧云。趙州道。泥佛為甚么不度水。師云。消碎盡去也。僧云。金佛為甚么不度爐。師云。烹煉盡去也。僧云。木佛為甚么不度火。師云。燒爇盡去也。僧禮拜。師乃云。此一段事。直須人人自到。人人自證。可以超出生死。可以透過古今。可以與佛祖同得。所以道。一切眾生。具有如來智慧德相。但以妄想執著。而不證得。爾若離妄想離執著。即無一星事。如今認地水火風為自己。豈不是妄想執著。喚甚么作自己。只爾思惟分別底是妄想。見聞覺知底是妄想。直須歇得到。空空無相。湛湛絕緣。普與法界虛空合。個時是爾本身。若恁么時。明白見得徹。如虛空不可掛針相似。那時生相已離。有甚么死相。所以道。生滅二元離。是名常真實。此喚作無生理。為渠不可生即無死。只如胞胎未具已前。著爾在甚么處。若道有。是甚么相狀。若道無是甚么相狀。個時若似一物即成礙塞。不可名。不可狀。能恁么也。卻到本所住處。若不分曉識不破。爭知恁么來。所以勞它諸佛出世祖師建立。人人分上具足。個時節無男女差別等相。純一清凈妙明。喚作真實相。一切皆盡。便見趙州道泥佛不度水。木佛不度火。金佛不度爐。到這里。有因緣底。有形相底。有名字底。俱立不得。若是真佛屋里坐。個時三世諸佛。仰望不及。歷代祖師。傳持不得。天下老和尚。橫說豎說說不著。唯是自己深證始得。如人飲水冷暖自知。唯獨自明了。余人所不見。若向個時分曉。便知道交互明中暗。功齊轉覺難。力窮忘進退。金鎖網鞔鞔。若恁么辨得。敲諸佛之骨髓。得祖師之命脈。若不到恁么時節。又入輪回生死去也。地獄天堂。幾時休息。只為爾元不曾成佛作祖來。爾若曾成佛作祖來。流轉爾不得。明明了了。于地獄畜生中。皆得自在。分明知道。俱是我心所現境界。所以在地獄中。如受三禪樂。將個谷漏子。天上人間。任運恁么受用。若男若女身中。亦是成佛作祖相似在。一切處迷不得是佛。一切處壞不得是法。一切處混不得是僧。是爾分上具足三寶。又不見龐居士道。十方同聚會。個個學無為。此是選佛場。心空及第歸。若心地下空寂。便是及第底節時。若有一絲頭。即成礙法。到者里。善惡如尖檐兩頭脫相似。個時身心。廣大如法界。究竟等虛空。的的分曉便知道。金枝敲玉戶。韻出碧霄。齊若從此透得出。靈靈而知。歷歷而照。跨步應世。在諸法頭上行。個時山不是山。水不是水。若具足成就。山是山水是水。小是小大是大。到恁么田地。甚么時不成道。甚么時不說法。甚么時不為人。甚么時不明己。所以雪峰道。盡大地撮來。如米粟粒大。拋向面前。漆桶不會。打鼓普請看。若見得透。破一微塵。出大千經卷。但心地下。不著一個字腳。自然一切處通達。且道。正恁么時如何。山河不隔越。處處是光明

小參僧問。應觀法界性一切唯心造。正恁么時如何。師云。三界九地。甚么處得來。僧云。法從空處起。人向里頭參。師云。果滿菩提圓。花開世界起。僧云。可謂是毛吞巨海。芥納須彌。師云。將三門來燈籠上也不妨。僧云。只如十法界中。阿那個是最親底。師云。不是心。不是佛。不是物。僧云。毫端不昧周沙界。師云。已是迷頭認影。僧云。記得。僧問云門。如何是法身門云。六不收。此意如何。師云。超方者委。師乃云。個是甚么所在。個是甚么時節。選佛場開也。人人向者里。心空及第去。爾若心地不空。一切處便成窒礙。爾心地若空。更無東西南北。凈裸裸赤灑灑。個時不以身為身。不以心為心。此心個時不立妄想。此身個時不立色聚。靈靈自知。湛湛常存。個時是甚么。還曾辨得么。一切法生屬因緣。一切法滅屬因緣。須知從本已來靈明廓徹。廣大虛寂。三界九地。甚么處得來。天地與我同根。萬物與我一體。個時若覰得破透得過。是三世諸佛師。六代祖師祖。是一切眾生母。森羅萬象。山河大地。草木叢林。皆是自心中所現物。便知道。身反在于心中。若大海之一漚耳。爾莫隨他影像。自然廓落無依。所以道。四大性自復。如子得其母珍重

小參僧問。古人道。雁過長空。影沈寒水。雁無遺蹤之意。水無沈影之心。未審。如何行履。師云。無心道者能如此。未得無心也大難。僧云。經行鳥道無蹤跡。坐臥虛空絕點痕。師云。爾又作道理去也。僧云。不作道理。又作么生。師云。皓玉無瑕。雕文喪德。僧云。和尚也是作道理。師云。聽事不真。喚鐘作甕。僧問。門庭建立。各是一家。五派宗風。還許學人一一請問也無。師云。爾試問看。僧云。如何是云門宗。師云。開口見膽。莫亂商量。僧云。如何是臨際宗。師云。痛處親遭黃檗棒。省時還領大愚拳。僧云。如何是曹洞宗。師云。暗里分回互。明中卻轉身。僧云。如何是法眼宗。師云。一言盡十方。絲毫未舉揚。僧云。如何是溈仰宗。師云。棬攣明一點。父子卻同條。僧云。五家宗派蒙師指。格外玄機事若何。師云。翡翠踏翻荷葉雨。鷺鷥沖破竹林煙。師乃云。若論參學底事。直須做到平常穩密處。方能一切處自在。一切處超越。了無分外底法。了無分外底心。所以適來僧問。雁過長空影沈寒水。雁無遺蹤之意。水無沈影之心。若能如是。方解異類中行。古人恁么說話。豈是作道理。豈涉思惟情解來。自然恰恰無心。頭頭合道。盤山和尚道。似地擎山不知山之狐峻。如石含玉不知玉之無瑕。若能如是。是真出家。汝等諸人。還曾恁么履踐來么。直饒恁么去。猶是一切處。平常自在受用底時節。所謂廛中雖有隱身術。爭似全身入帝鄉。是須向里許體得到。歇得盡。放得落。瀝得干。圓陀陀明歷歷。便知道。功盡忘依者。轉身覺路玄。今時兄弟。體道多只坐在。兩頭俱成過患。不能宛轉旁參。偏正往來。十成受用。不見古人道。了得生死。不了目前。病在目前。了得目前。不了生死。病在生死。所以雪竇又道。田地穩密底。佛祖不能知。為甚么抬腳不起。神通游戲底。鬼神莫能測。為甚么放腳不下。要得周旋相應么。直須虛處而靈空時而應。藏身處沒蹤跡。沒蹤跡處莫藏身。通其變使人不倦。通身手眼。恰恰現成。方是衲僧得大受用處。若能如是也。便于云門宗。見得灑灑落落。哆哆和和。了無分外底言語。了無分外底佛法。便知。臨際喝下絕機絲。棒頭開正眼。三玄三要。賓主歷然。無爾揍泊處。無爾安堵處。恁么會得。方知法眼做處。山高水深。松長柏短。森羅萬象。觸目遇緣。自然出一頭地。所以溈仰父子。千里同風。絲毫不隔。勸諸人。且莫草草。須是自家敲骨打髓。一一體究分曉始得。若是纖毫未透。便成窒礙于生死中。不能超脫。盡被一切語言流轉于見聞中。不能脫略。不能自由。不見。僧問九峰。如何是向去底人。峰云。寒蟬抱枯木。泣盡不回頭。如何是卻來底人。峰云。蘆花火里秀。逢春恰似秋。如何是不來不去底人。峰云。石羊逢石虎。相見早晚休。是須恁么恰恰相應。理事貫通。往來無礙始得。更須知。有言語不到處。是非不及處。所以道。一切數句非數句。與吾靈覺何交涉。且道。作么生得如此相應去。語帶玄而無路。舌頭談而不談珍重

小參僧問記得。芙蓉和尚有四轉語。如何是妙唱不干舌。師云。蟄戶不開。龍無龍句。僧云。及盡玄微。更無依倚。師云。相隨來處元非影。歷歷回途鳥道玄。僧云。如何是死蛇驚出草。師云。卻恁么來也不妨。僧云。手指空時天地轉。回途石馬出紗籠。師云。頭角生也。僧云。如何免得此過。師云。天童要免此過。不教帶累兒孫。僧云。恁么則一亙死去也。師云。適來是死句是活句。僧云。一不得開。二不得向。師云。又是鉆龜打瓦。僧云。如何是解針枯骨吟。師云。個里惺惺初變動。那時消息有端由。僧云。頭戴午夜月。腳踏黃金地。師云。粗漢說甚么閑話。僧云。作么生是細底事。師云。靈犀一點通。是須恁么去。僧云。如何是鐵鋸舞三臺。師云。坐底坐受用。立底立承當。僧云。有星皆栱北。無水不朝東。師云。千里萬里勿交涉。僧云。南斗七北斗八。師云。早恁么卻較些子。師乃云。衲僧行履周旋。衲僧變通宛轉。一亙坐得死去也。萬里無云。莫便是恁么去也無。所以道。直得青天白日。猶好吃棒。是須個里有一條活路子。也不用動作。也不用呼喚。正是混沌未分時。始見露柱懷胎。那時見得徹。便有超毗盧越釋迦底句子。向其間恁么辨。恁么明。恁么曉。恁么會。是時通一路。許爾作承當。放一線許爾作擔荷。轉頭望本家。已是移步了也。向移步轉頭處照得破。方知道。從里許過來。是衲僧行履處。是衲僧發明處。還曾恁么十成分曉來么。若又作變動。又作疏通。便見相隨來也。才跨門便入世。頭頭上圓。法法上具。所以芙蓉和尚道。妙唱不干舌。用三寸作么。分曉漢。舉著便點頭知有。又道。死蛇驚出草。那里突得出脫得過。無生路上卻作長生去也。解針枯骨吟。在個里說得一句。于其間通得一路。點得開辨得出。是里許承當時節。鐵鋸舞三臺。到者里。一切處應現。一切處圓成。一切處作用。一切處超越。事事通兮物物明。達者須知暗里驚。若恁么見得徹。吾家缽袋子。有分付處。其或未然。天童缽袋子。未有分付在珍重

小參僧問。凈裸裸赤灑灑時。作么生行履。師云。空劫已前無所住。個人終不涉思惟。僧云。橈棹不施船底脫。往來終不帶浮囊。師云。且道。作么生往來。僧云。回首松間路。依悕月又明。師云。似即似也。是即未是。僧云。只如往來得妙時如何。師云。木人夜半穿靴去。石女天明戴帽歸。僧云。長天未曉野云橫。古渡無風夜蟾午。師云。只如應機通變。又合如何。僧云。手把過頭杖。逢春點異花。師云。平地上死人無數。僧云。畢竟應機時。作么生通變。師云。觀音買胡餅。放手是漫頭。師乃云。個是沒量大一段事。諸佛證此一段事。為諸人放光說法。祖師悟此一段事。為諸人授手傳心。若是分曉漢不從佛。不從祖。學禪學道。學佛學法。唯是自己。肯休肯歇。肯放肯落。是時一絲不沾綴。一糝不停留。放教與天地合虛空等。一切事消爍。一切心混融。浩浩蕩蕩。是一個真實人體。若是頭角盡。蹤跡絕。岐路斷。心意忘。是個徹頭。無生無死底時節。不教爾退一步。亦不教爾進一步。三世諸佛。同此時證。六代祖師。同此時悟。要個時惺惺照得破。寂寂體得到。若識得生底法也。即與森羅萬象。蠢動含靈。于其中間。皆是個一道。皆是個一性。須是識得初相。若不見初相。即成參差。便屬流轉。諸人還見得初相來么。佛是恁么時生。祖是恁么時出。個時不識。便隨地水火風色相音響。隨大隨小。隨高隨下去也。個時若識得。移一步是我步。得一句是我句。所以道。一人已過。九人亦過。一人不過。帶累九人。一切事皆是自己。一切法皆是自己。眼處作色界佛事。耳處作聲界佛事。香味觸法。各各作佛事。如人六兄弟成褫一家業。南泉和尚道。我十八上便解成家立業。若當時識不破。過后望崖贊嘆。已是劍去久矣。更向根境法中掜怪。道聞底豈不是佛。見底豈不是佛。用根境識。作道作理。直饒爾安排得順。斗饤得成。遠之遠矣。那時做手腳不辨。又是七顛八倒。向甚么處。洗得頭面凈。向甚么處著得手腳穩。爾但一念萬年去。口邊白醭去。便有相應底時節。古人不曾將一言一句向者邊為人。只教爾了卻那邊卻來者邊行履。若那邊不了。將一知一見。向者里名邈心地下。紛紛擾擾看。是多少想念流注。一剎那間幾番生滅。若那邊了得。生也盡死也盡。所以道。生滅二元離。是名常真實。又道。聞所聞盡。覺所覺空。空覺極圓。空所空滅。生滅既滅。寂滅現前。到個時方入圓通境界。所以二十五大士所證圓通。皆是退步就己。至于嗅香觀鼻。俱有一個入處。要須盡根源徹頂底。方是爾住處。如今一般漢。將禪冊子上言語。作道作理。作佛作法。幾時得了去。爾但常自休歇。不將地水火風相隨行。便常出生死。古人道。第一莫將來。將來不相似。若或將來。是須揚卻。嚴陽尊者問趙州。一物不將來時如何。州云。放下著。陽云。一物既不將來。放下個甚么。州云。恁么則擔取去。兄弟尋常不要擔將來。便是一個無事道人。三界中不現身相。本色漢當恁么去珍重

小參僧問。東方說法西方聽。西方說法東方聽。此意如何。師云。干用恁么往來作么。僧云。一波才動眾波隨。師云。直饒法界交徹。也是費力底衲僧。僧云。豈不見道。一塵入正受。諸塵三昧起。師云。一塵入正受時作么生。僧云。被和尚一問。直得腋下汗流師云。諸塵三昧起。又合如何。僧云。東西南北四維上下。師云。拈卻恁么。別更道看。僧云。拈即不無。向甚么處著。師云。者里無爾插舌處。僧云。東方說法東方聽。西方說法西方聽。此意如何。師云。法法住自位。彼彼不相逢。僧云。似水投水。如金合金。師云。金水投合時作么生。僧云。直得瞞瞞頇頇去也。師云。要且不恁么。僧云。阿師又作么生。師云。南斗七北斗八。僧云。東方說法東方不知。西方說法西方不知。此意如何。師云。冷湫湫地恁么去。僧云。似地擎山。如石含玉去也。師云。又向這里著到。僧云。須知言滿天下無口過。師云。爾且道。將甚么作口。僧云。只在鼻孔下。師云。只者個有甚么難識。僧云。離卻者個。喚甚么作口。師云。思大當時卻得用。僧云。只如東方說法。盡十方世界一時說法。此意如何。師云。將燈籠入露柱里。移三門過佛殿上。僧云。通身是。遍界是。師云。終是沒安排。到底無分外。僧云。東方不說法。盡十方世界俱不說法。此意如何。師云。爾又用者個舌頭作么。僧云。是是。便禮拜。師乃云。盡十方世界。是一個衲僧。移動不得也。便能取性說法。取性聽法。隨方隅逐處所。高高下下。觸處皆應。如皓月普天相似。所以道。應以比丘身得度者。即現比丘身而為說法。應以長者居士宰宦婆羅門身得度者。即現諸身而為說法。何故如此。為觀世音不作相。便能隨處應現。便能隨處度脫。衲僧各各具足如是。爾但第一莫將身相來。第二莫將道理來。若是不將身相來。一切處能說法。若是不將道理來。一切處能受用。入一切世間法。離個色字不得。出一切世間法。離個心字不得。世出世間。只恁么平等。爾還識色法初相來么。若識得色法初相。山河大地。草木叢林。東西南北。長短高下。盡從恁么處來。便乃隨長隨短。隨高隨下。不要就上增減一絲毫。即是一切色法具足底相。爾還識心法初相來么。若識得心法初相。便能于一切處。出一頭地。恰恰相應。歷歷不混。即是一切心法具足底相。此猶是應現法界。若也坐斷一切心。拈卻一切色。退得盡放得落。正恁么時。是個甚么。諸人還識得根源么。還識得本祖么。所以僧問文殊。達磨還是祖否。殊云。不是祖。僧云。既不是祖。何用西來。殊云。為爾不薦祖。僧云。薦后如何。殊云。方知不是祖。且道。作么生是祖。瑞光流不滅。真氣觸還生珍重

小參僧問記得。德山和尚道。及盡去也。直得三世諸佛。口掛壁上。猶有一人。呵呵大笑。未審。阿那個是此人。師云。通身無影像時。其間卻有眼在。僧云。轉身踏著鐵昆侖。方信黑風吹不入。師云。是須恁么去。僧云。正風吹不入時。還著得一言半句也無。師云。風吹入也。僧云。玲瓏八面自回合。峭峻一方誰敢窺。師云。正是風頭上句。僧云。只如風后底句。又作么生。師云。天童卻忘了。僧禮拜。師乃云。三世諸佛。六代祖師。只是明心了事底漢。阿爾諸人。還明得自己心也未。還了得自己事也未。爾若明得心。爾若了得事。更無毫發分外底。更無毫發欠少底。凈盡脫得了。通身恁么去。言語有所不到。是非有所不及。如熱鐵上泊蚊子不得。了無外因緣。了無他影像。照與照者。二俱寂滅。于寂滅中。能證寂滅者。是爾自己。若恁么桶底子脫去。地水火風。五蘊十八界。掃盡無余。作么生是盡不得底。所以德山圓明大師道。及盡去也。直得三世諸佛。口掛壁上。猶有一人呵呵大笑。若識此人。參學事畢。諸兄弟。于絕氣息時。斷蹤跡處。須具眼始得。那時歷歷不沈。靈靈絕待。便能闊步大方。周旋普應。入一塵一切塵中坐道場。入一處一切處所作佛事。至于草木叢林山河大地。還有一件一事分外底么。都只是爾現形處。是爾說法處。是爾出身處。門門恁么來。法法恁么住。中間無往來相。只者靈明絕待底。是諸人自己。若與諸法對待。即不成自。若是身空。則眼處空。眼處空則色處空。以自己合自己。于一切法中。如空合空。似水入水相似。何用作分析。何用作安堵。所以道。似地擎山不知山之孤峻。如石含玉不知玉之無瑕。個時平等平等。無起滅無往來。無好惡無取舍。恰恰好好。是平等相。若有少分相觸。便成礙塞。爾若凈盡去。自然具足。放下去自然見成。若于一切處百雜碎。大大小小。方方圓圓。見處立色不得。全色是見。聞處立聲不得。全聲是聞。乃至香味觸法。亦復如是。還曾恁么來么。若也恁么來。方知道。性自平等。無平等者珍重

小參云。好兄弟。普天一色。冰壺未放于春來。空劫無塵。枯木已含于花信。石人休擊節。玉女罷登機。月滿寒巖。皎皎神光非照。雪封古道。依依夜色卻迷。老猿坐折向陽枝。靈鳥投棲無影樹。正恁么時。圣凡奚立。佛祖難臻。化周塵剎絕功勛。坐斷十方無住相。乘時借路。撒手回途。昆侖未踏月船舷。胡地風光傳入漢。空懷過市。冷眼窺人。咭嘹舌頭。話盡平生心事。累垂鼻孔。何妨摩觸家風。身里出門門里身。眼中之物物中眼。見色也頭頭彌勒。聞聲也處處觀音。文殊于無差別智。示有差別身。普賢于有差別境。入無差別定。一切處自然正受。十二時法爾禪那。迷逢達磨更誰同。白牯貍奴卻知有。所以道。正位雖正卻偏。偏位雖偏卻圜。正偏宛轉若支離。失卻手中珠墮地。恁么行履。還是本色衲僧也未。子細撿點將來。猶未是吾家超脫處。畢竟如何。良久云。寶殿無人不侍立。不種梧桐免鳳來

小參云。君臨臣位。猶帶凝然。子就父時。尚存孝養。玉關未透。正迷一色功勛。寶印全提。肯露那時文彩。還從實際。建立化門。撒手回途。通身無滯。所以道。法身無相。應物而形。般若無知。對緣而照。青青翠竹。郁郁黃花信手拈來。隨處顯現。了無他自。誰作根塵。獨露本身。自然轉物。心無異心。而法無異法。法無異法。而心無異心。不見道。佛子住此地。即是佛受用。常在于其中。經行及坐臥。兄弟如何履踐。得與么相應去。快須休去歇去。有也莫將來。無也莫將去。現在更有甚么事。如人負檐兩頭俱脫。和擔揚卻始得。便是自由底人。若不揚卻。他時異日。只成個負檐漢子去。如今說聽。誠難其人。若以四大。作說法聽法者。四大是塵。非說聽者。若以五蘊為說法聽法者。五蘊是妄。非說聽者。若以虛空。為說法聽法者。虛空屬斷。非說聽者。兄弟直須一念相應。前后際斷。照體獨立。物我俱亡。明歷歷。圜陀陀。露裸裸。赤灑灑。便是無問而自說。若體到如斯田地。真聽法者。正恁么時。說聽同時。能所俱絕。曾無如外智能證于如。亦無智外如為智所證。然后觸目絕對待。萬法無不在。是汝心不知。非汝心不會。不會無不會。不知無不知。只個不會知。殊特也大奇憶得。趙州問大慈。般若以何為體。慈云。般若以何為體。州呵呵大笑。來日州掃地。次慈卻問。般若以何為體。州放下掃帚。呵呵大笑。兄弟大慈趙州兩員古佛。一期相見。不妨奇絕。且作么生商量。明中呈伎倆。是人猜搏靴里。動指頭。阿誰知有。還相委悉么。休道。神鋒藏笑里。須知鬼箭落風前

小參云。好兄弟古者道。若論此事。譬如滄溟上客。夢泛蘭舟。月渚煙波。隨情放曠。衲僧家。須知有者般手段始得。于無發地。駕沒底船。月載風行。水棲云臥。煙波萬頃。任去任來。蘆雪一灣。乍出乍沒。不居兩岸。豈滯中流。長天未曉野云橫。古渡無風夜蟾午。若也片帆不掛。短棹俄停。混融天水無痕。清淡家風有在。乃豎起拂子云。正當恁么時。棹竿卻在覺上座手里。便乃撥云沖霧。逆浪截流。任運優游。縱橫變態去也。所以道。停舟諳水勢。舉棹別波瀾。然而截斷眾流之機。則詮表不及。且如隨波逐浪底句。又作么生道。要會么。冬不寒[藹-言+月]下看。今夜寒色憶得。僧問曹山。雪覆千山。為甚么孤峰不白。山云。須知有異中異。僧云。如何是異中異。山云。不墮諸山色。師云。者僧問處。如雛鳳離巢不留影跡。曹山答時。似老龍退骨。脫盡廉纖。直饒千里同風。十方一色。未是衲僧放身命處。畢竟作么生。是衲僧放身命處。神物無尋處。臺盤徹底干

小參云。諸緣放盡。正念無私。撒手那邊。游神真際。云山隱隱。水月依依。堂戶深沉。機梭暗動。六窗未曉。皓然一片虛明。三際齋平。泊爾十方洞照。白牛飽于肥膩穩臥雪山。丹鳳[口*(銜-金+缶)]得元珠。棲遲玉樹。混融偏正。豈落有無協路通宗。當風得妙全超就位。不落尊嚴。回互旁參。還承子力。獨行象外。照破劫空。未偶他緣單明自己。木人功盡。低頭夜半拾金針。石女機回。出手天明穿玉線。正恁么時。十方三世。未可言師。此土西天。誰敢稱祖。若也泥牛運步。木馬嘶風。冰河焰起火生蓮。便是入廛垂手信。且道。如何履踐得恁么相應。萬古碧潭空界月。再三撈摝始應知。兄弟此個田地。還曾履踐得端的也無。恁么徹底過來。須知有全身應用時節。不見云門大師道。光不透脫。有兩般病。一切處不明。面前有物。是一透得一切法空。隱隱地似有個物相似。亦是光不透脫。法身亦有兩般病。得到法身法執不忘。己見猶存。墮在法身邊。是一直饒透得放過則不可。子細撿點將來。有甚么氣息。亦是病。諸人還有此病也未。若未有此病。也須先受過始得。若久受此病。快須轉卻。只如面前綠水眼底青山。還得與自己相應也無。若未得相應。大殺相礙。直饒相應亦有礙在。當合如何行履。豈不是光不透脫兩般病。法身受病。諸人還知也無。直得功齊用細。亦須轉卻。設或轉盡。有甚么氣息。豈不見。僧問洛浦。寂是法王根。動是法王苗。如何是法王。浦豎起拂子。僧云。此猶是法王苗。浦云。龍不出洞。誰人柰何。兄弟看他古德。不守一隅。將一言半句。提誘后人。甚是徑直。若是大丈夫漢。向這里一嘔便盡。一屙便了。空懷疑膜廉纖作么。如今咬一粒米。著一片衣。直須教腳踏實地自不欺謾。若不如是。還是欺賢訶圣去也。大須子細。莫只恁么過時。難期了日。記得。新羅僧問云居。是甚么得恁么難道。居云。有甚么難道。僧云。請和尚道。居云。新羅新羅。后黃龍新和尚云。云居要見新羅僧。猶隔海在。兄弟也須是黃龍老漢始得。覺上座。今夜路見不平。欲與云居出氣。子細撿點將來。黃龍要見云居。猶隔嶺在。眾中莫有為黃龍不甘底么。出來與覺上座相見。有么。若無。今夜不免重為劈析去也。云居恁么答。但恐者僧出不得。黃龍恁么道。又恐后人歸不得。覺上座道個猶隔嶺在。又作么生。切忌將錯就錯

小參云。法無去來。無動轉者。有時孤峰頂上。坐斷十方。有時鬧市門頭。分身百億。所以道。去來不以象。故無器而不形。動靜不以心。故無感而不應。恁么說話。建化門中即得。道人分上。總用不著。兄弟只如道人行履。又復如何。記得古人一則公桉。舉似諸人。試商量看。昔日意上座問洞山云。如如遍居前。不如如遍居前。山云。如如遍居前。不如如遍亦居前。意云。如如遍分其優劣。不如如遍分其優劣。山云。如如遍分其優劣。不如如遍亦分其優劣。意云。何分彼此。山云。亦分亦不分。意云。如何是分。山云。如如遍。意云。如何是不分。山云。不如如遍。意云。莫便是通身不通身邊事。山云。不是者個道理。意云。是甚么道理。山云。是如如遍不如如遍道理。復云。意上座欲知么。一似八十老婆嫁與三歲兒子。年雖長大。要且被他三歲兒子索喚。不得自由。后僧舉問曹山。如何是八十老婆。山云。紛紛白發連頭雪。僧云。如何是三歲兒子。山云。不為主。僧云。為甚么不為主。山云。不見道。三歲兒子一切過不得。僧云。既是八十老婆。為甚么嫁他三歲兒子。山云。直得似八十老婆。始解奉待他。師云。兄弟舉則舉了也。且作么生履踐。若是久參高德。直下不疑。后進初機。大須子細。覺上座。今夜不惜眉毛。為蛇畫足去也。意上座恁么問。大似手捉瓊枝夜敲玉戶。喚起人披無縫襖。驚他鳥宿不萌枝。洞山恁么答。可謂蚌腸剖出千年光。高舉金槌一擊碎。曹山老子。妙盡師承。大都家盛人英。父嚴子俊。迄至于今。宗風未墜。家法常存。敢問諸人。且作么生是曹洞家法。要會么。長鯨飲盡滄溟水。昆侖抱得珊瑚枝

小參云。一段光明亙古今。有無照破脫情塵。當頭觸著彌天過。退步承當特地新。紫極宮中鳥抱卵。銀河浪里兔推輪。是須妙手攜來用。百億分身處處真。兄弟此個田地。豈涉春緣。其中偏正去來。當處離微出入。暗中著眼。明里藏身。借位明功。體在用處。借功明位。用在體處。通身及盡。撒手那邊。照用同時。人境俱奪。卻從本地建立得來。一切處不存軌則。拽來便用。無可不可。經行坐臥。語默動容。運大神通。作大佛事。所以臨濟入門便喝。德山入門便棒。打地和尚凡有所問。只打地一下。俱胝和尚凡有所問。只豎一指。歸宗拽石。云居般土。豈不是大機大用。那有留滯。與諸人二時上堂。開單展缽。恰恰不相較。只為情生智隔。識逐事移。背覺合塵。附情于物。不能自在。而今若見若聞。若語若默。直下脫落去。猶是門里出身。塵中辨細。只如細中之細。又作么生記得。陸亙大夫問南泉和尚。姓甚么。泉云姓王。陸云。王還有眷屬也無。泉云。四臣不昧。陸云。王居何位。泉云。玉殿苔生。后僧舉問曹山。玉殿苔生意旨如何。山云。不居正位。僧云。忽遇八方來朝時如何。山云。它不受禮。僧云。何用來朝。山云。違即斬。僧云。違是臣分上事。未審君意如何。山云。樞密不得旨。僧云。燮理之功。全歸臣相也。山云。且道。君意作么生。僧云。方外誰敢論量。山云。如是如是。師云。曹山方圜匠手。切忌當頭。者僧始末作家終不觸手。各解通方回互宛轉旁參。子細撿點將來。猶成奉重。墮在功勛。未得同身共命。一氣連枝。作么生履踐。得與它合。要會么。紹了非功。不得色。借功卻作誕生緣

小參云。時寒勞動兄弟上來。說個甚么即得。若也說佛說祖。埋沒自己。說禪說道。帶累先宗。只恁么散去。又勞而無功。事不獲已。且舉一則公案。大家商量看。記得。仰山和尚。指雪師子云。還有過得此色者么。云門云。當時便與推倒。雪竇云。只解推倒。不能扶起。師云。此語叢林有底。多作機鋒相見商量。還當也未。若不恁么。又合如何。覺上座。今夜不惜兩莖眉。傍出一只手。要與古人相見。仰山恁么說話。大似一機之絹。云門善解裁長。雪竇偏能補短。三尊宿。各有長處。衲僧家。畢竟取何人作則。但愿春風多著力。一時吹入我門來。若也恁么會去。乃有殺活手。具通方眼。不唯報化門頭。八面受敵。亦乃毗盧頂上。十字縱橫。其或未然。不免重說偈言去也。衲僧巴鼻。圓明絕類。直須推倒。卻要扶起。玉馬飲乾明月泉。泥牛耕破玻璃地。披毛戴角異中來。天上人間能幾幾

明州天童覺和尚小參止

宏智禪師廣錄卷第五

宏智禪師廣錄卷第六

　　明州天童覺和尚法語

　　　　比丘普崇集序


廓沖明之鑒。而洞照不遺。發玄樞之機。而信彩必中。具正眼浚洪辯者。有是哉。師居太白峰下。龍象蹴踏。錘鑿敲擊。辭意漫演罔不精到。或士庶信道而叩其方。或云水分衛而請其訓。列素于前。走筆而應。即名字而說隨詰問而對。故為之法語。摭其一二。聊以編次。噫蒼蒼之虛。洋洋之流。曾莫造其淵極。茲姑紀其錄。當候妙契神悟者擊節而賞音焉

田地虛曠。是從來本所有者。當在凈治揩磨去。諸妄緣幻習。自到清白圜明之處。空空無像。卓卓不倚。唯廓照本真。遺外境界。所以道。了了見無一物。個田地是生滅不到。淵源澄照之底。能發光能出應。歷歷諸塵。枵然無所偶。見聞之妙。超彼聲色。一切處用無痕鑒無礙。自然心心法法相與平出。古人道。無心體得無心道。體得無心道也休。進可寺丞。意清坐默。游入環中之妙。是須恁么參究

真實做處。唯靜坐默究。深有所詣。外不被因緣流轉。其心虛則容。其照妙則準。內無攀緣之思。廓然獨存而不昏。靈然絕待而自得。得處不屬情。須豁蕩了無依倚。卓卓自神。始得不隨垢相。個處歇得。凈凈而明。明而通。便能順應還來對事。事事無礙。飄飄出岫云。濯濯流澗月。一切處光明神變。了無滯相。的的相應。函蓋箭鋒相似。更教養得熟體得穩。隨處歷歷地。絕棱角勿道理。似白牯貍奴恁么去。喚作十成底漢。所以道。無心道者能如此。未得無心也大難

曠遠無畛。清凈發光。其靈而無所礙。其明而無所照。可謂虛而自明。其明自凈。超因緣離能所。其妙而存。其照也廓。又不可以有無言象擬議也。卻于個里樞機旋關捩活。隨應不勤大用無滯。在一切處。輥輥地不隨緣不墮類。向其間放得穩。在彼同彼。在此同此。彼此混然無分辨處。所以道。似地擎山不知山之孤峻。如石含玉不知玉之無瑕。若能如是。是真出家。出家輩。是須恁么體取

衲僧家。枯寒心念。休歇余緣。一味揩磨此一片田地。直是誅鋤盡草莽。四至界畔。了無一毫許污染。靈而明廓而瑩。照徹體前。直得光滑凈潔。著不得一塵。便與牽轉牛鼻來。自然頭角崢嶸地。異類中行履。了不犯人苗稼。騰騰任運。任運騰騰。無收系安排處。便是耕破劫空田地底。卻恁么來。歷歷不昧。處處現成。一念萬年。初無住相。所以道。心地含諸種。普雨悉皆萠。既悟花情已。菩提果自成

渠非修證。本來具足。他不污染。徹底清凈。正當具足清凈處。著得個眼。照得徹脫得盡。體得明踐得穩。生死元無根蒂。出沒元無朕跡。本光照頂。其虛而靈。本智應緣。雖寂而耀。真到無中邊絕前后。始得成一片。根根塵塵。在在處處。出廣長舌。傳無盡燈。放大光明。作大佛事。元不借他一毫外法。的的是自家屋里事

鬧里分身。觸處現前。無一點子外來境界。二儀同根。萬象一體。順變任化。都不被夤緣籠絡。便是得大自在底。風行月照。與物不相礙。然后休退。更來里許作擔荷。智轉理圓。功忘位滿。不墮尊貴處。入流合塵。超然獨耀。方知道。紹是功。紹了非其功也

脫盡頭皮。透出光影。萬機不到處。千圣不傳底。唯自照深證。密密相應。本明破昏。真照鑒遠。有無情量。一切超過。妙在體前。功轉劫外。便乃隨緣合覺。不礙諸塵。心心不觸物。步步不在途。喚作能紹家業底。既然透徹便好親近去

沖虛凈怕。寒淡純真。恁么打疊了多生陳習。陳習垢盡。本光現前。照破髑髏。不容他物。蕩然寬闊。如天水合秋。如雪月同色。個田地。無涯畛絕方所。浩然一片無棱縫。更須向里脫盡始得。正脫盡時。心思口議。千里萬里。尚無辨白底道理。更那有指注處也。桶底脫漢。方信得及。所以道。唯證相應。相應處撥得。轉入得世。游戲三昧。歷歷現前。聲色影響。直下無跡。彼我不相往來。只為其中無受處。只個無受處。包含虛空法界森羅萬象。無一點遺漏底。本色漢。當恁么體究

衲僧做處。徹底不掛毫發。豁然瑩凈。如鏡照鏡。無外境界。無別塵緣。自照歷然。一切不受。喚作就里擔荷。恁么擔荷了。智照幽而不昏。道合體而無住。從無住處。應化機宜。恰恰不漏。的的不染。谷神答響。風師行空。無礙自在。勿管帶絕朕跡。要且靈靈地昧他不得。十成游踐到個般田地。一切處穩。一切處閑。露地白牛。純純一色。趁也趁不去。須是親證親到始得

默默自住。如如離緣。豁明無塵。直下透脫。元來到個處。不是今日新有底。從舊家曠大劫前。歷歷不昏。靈靈獨耀。雖然恁么。不得不為。當恁么為時。直教一毫不生。一塵不翳。枯寒大休。廓徹明白。若休歇不盡。欲到個境界出生死。無有是處。直下打得透。了無思塵。凈無緣慮。退步撒手。徹底了也。便能發光應世。物物相投。處處恰好。所以道。法法不隱藏。古今常顯露

衲僧真實處。要在履踐。徹照淵源細中之細。混然明瑩。一色無痕。更須轉身過里許始得。所以喚作能紹家業。機絲不掛。光影杳絕。就父一蹊。妙在體處。塵滓亡節類泯。知之不及。回頭取證。覷破髑髏。可中得了。便能出化。蘆花明月。古渡船開。玉線金針。那時機轉。入世應緣。塵塵皆爾。法法無他。順風使帆。自然無礙矣

諸佛諸祖無異證。俱到個歇處。三世斷萬機寂。直下無絲毫許對者。佛靈自照。妙徹根源。識得底里盡。分身應事。門門放光。物物現影。便知道。盡自個里流出。百草頭一切處。了無則個與我作因作緣。通身徹底恁么去

空無痕跡。照非情塵。光透靜深。杳絕瑕垢。能恁么自知。恁么自了。清凈妙明田地。是本所有者。多生不了。只為疑礙昏翳。自作彰隔。廓然智游。內忘功勛。直下脫略去擔荷。去轉身就位。借路著腳。靈機妙運。觸事皆真。更無一毫一塵。是外來物爾

法法自然。妙超語路。見成不間。乃至山林草木。未嘗不發揚此事。覷得破方知廣長舌相。處處藏縮不得。說者即是聽者。聽者即是說者。根塵融理智混。自他同心法一。更向甚么處作分疏。雖然恁么。透得目前。快須收拾歸來。作屋里活計。始得穩坐

道游環中。至虛忘像。凈極自明。明唯自照。向塵境未作根門未痕底處。妙得生滅流轉之跡泯矣。獨據造化之本。其間絲發影事俱不受。唯證相應。從此一擊。大千路開。物物頭頭。渾是我放光說法處。身分百億。獨照而神。殊不墮名色里。圓應無功。鑒凈而涵。谷虛而答。初不累于見聞也。真自在無礙游戲三昧。若恁么體得。何往不利焉

通一線有應世對機底眼。的的不墮。萬緣埋沒不得。月下水風度松。光影不我混。音聲不我休。蕭然能應。超越不羈之像果耳。分流隨事。恰恰不乖。猶是透脫塵網。未到本家。休歇余緣。坐空塵慮。默而昭凈而照。虛而容廓而應。不與外塵作對。了了地獨靈。到個田地。方識阿祖

觀身實相。觀佛亦然。若端能體得到自己無外境界。則恰恰絕對待出思議。佛佛心心。精到無二。衲僧默游寂住。虛靈妙通。等太虛度塵劫。卓卓亡倚。明明非思。個是本所住處。機轉化分。歷世應事。照無功用無跡。閑云流水。初不留礙。直教純純穩穩。一切移不得。方不隨夤緣轉也。真實體取

孫之所生處名祖。流之所出處名源。徹見其源。識得其祖。則知未流轉已前堆堆地。不隨生滅夤緣。爾雖不隨。而具有一切影事。喚起過來。歷歷地根塵脫。知見超不被一切包裹。情空想斷。自然圓明了知。飄飄在萬象中。混它不得。諸塵里廓爾有余。百千三昧。門門莊嚴。法法具足。更須取拾歸來。到舊時處所。復其源奉其祖。相合而一。方見通身去也

默默照處天宇澄秋。照無照功。光影斯斷。個是全超真詣底時節。源凈體靈。樞虛機活。歷歷本明。其中發現。便提得出。在事事頭上。恰恰具足。與二儀同。萬象等。坦坦蕩蕩。縱縱橫橫。天同天。人同人。應其身現其相。而為說法。能如是體得十成。廓然亡所礙者

風虎云龍。恰恰相隨。元不著意于其間。個是自然事。衲僧變通。能以因緣和合。政如此也。其來而不彰。其去而不藏。妙入一切處。一切處混不得。飄飄出萬象頭上。歷歷在森羅影中。了無毛發許間隔。混混出應之機。的的到家之句。卻須飽參。云斷風休。秋清月落。水天無際。底處單明始得

道非祖傳。祖未來時。彌綸周匝。自然空空不痕。靈靈亡偶。獨照出因緣。常活離形谷。所以喚作祖。唯證相應。不可授手。佛佛之到。以此為極。應化分身。花花葉葉。根根塵塵。智入三世。萬機不我擾。一塵不我外。妙出大千經卷。何處更有影事可得

淵湛寂默。徹照源底。個處虛而靈。廓而明。雖有昭然自鑒之像。而無影響相偶。底時窺得破猶有辨白擔荷之功。更須退步。方詣環中。光發其間。卓卓獨存。卻解借功。名為誕生。斯乃出沒幾微。細細明辨。既能分身。便可御事。有印萬象之印。其印不痕。游世對緣。自有塵塵三昧底受用。其用自沖。不可盈滿。空谷之受云。寒溪之濯月。不出不在。迢然化外。更能放教無得無向。在在處處。還之舊地。毫發不曾移動。跛跛挈挈。百丑千拙。鼎鼎地自然圜順。趙州洗缽吃茶。不著安排。從來成現。若如是具眼。一一覷得徹。方是個衲僧做處

學佛究宗家之妙。須清心潛神默游內觀。徹見法源。無芥蒂纖毫作障礙。廓然亡像。如水涵秋。皎然瑩明。如月奪夜。正恁么也。昭昭不昏。湛湛無垢。本來如如。常寂常耀。其寂也非斷滅所因。其耀也無影事所觸虛白圓凈。曠劫不移不動不昧。能默能知。底處行步得穩。玉壺轉側。一撥機回。分身應世。世界處所。差別境像。俱是自所建立。與我四大同出。何所礙焉。既一切不礙。彼我無異相。自他無別名。聲色叢中。飄飄超詣歷歷相投。所以道。山河無隔越。光明處處透。當恁么體取

田地靈明。曠古不易。企望不得邊際。丕平不受痕垢。向其間游踐。野云倚山。家風閑淡。秋水著月。境界澄明。的的到個處所。便知心田法地。是萬像出生根源。種性不枯。花葉遍界。所以道。一粒在荒田。不耘苗自秀

道人本無所住。白云迷青山之根。明月懷流水之腹。云開山露。月轉水寒。一段秋容。廓徹無際。諸塵俱不我到。萬化寂不我移。向其間坐得穩底。便能跨步轉身。應機入世。元有超方底句子。所謂六戶不掩。四衢無蹤。到到處處混不得。悄悄地不曾動著。十成漢自知去處

空廓懷抱。與太虛等。區分手段。與萬像齊。一塵不分外。乃能應變。一點不留中。方能住禪。中既空而能應。受不受等。外既涉而常虛。住無住同。衲僧家風。于一切處。入三昧者。當恁么去

十方法界。起自一心。一心寂時。諸相皆盡。阿那個是彼。阿那個是我。只為個時無差別相。直下一塵不立。一念不生。透過胞胎前皮袋后。一點妙明。圜混混地。無方隅絕朕跡。直是昧不得。昧不得處喚作自知。只自知處。喚作本得。了無分外得底毫發許。廓然廓然。妙存而無像。真聞而無響。所以道。非耳目之所到。個是妙契至到處所。其間發光。大千影現。頭頭是物物渠。俱是衲僧自受用境界。要且不借別人家里事。要須的的親證始得。吾家種草。當如此為

了達一切法空。則心心自在。塵塵透出。本來一段光明。無處不遍。便乃隨機而化。遇物則宗。妙照諸緣。廓亡對待。松風水月。清淡相得。無往來心。無留滯相。要在中虛而有容。外應而不擾。如春著花。如鏡照像相似。鬧浩浩中。自然出一頭地

田地穩密密處。活計冷湫湫時。便見劫空。無毫發許作緣累。無絲糝許作障翳。虛極而光。凈圜而耀。歷歷有亙萬古不昏昧。底一段事。若點頭知有。不隨生滅。不住斷常。要變應則與萬象森羅同其化。要寂住則與二儀蓋載同其道。出沒卷舒。一切在我。本色漢。須恁么收放始得

晝見日夜見月。不相瞞底時節。個是衲僧平穩行履處。自然無棱縫。若要恁么平穩去。須盡卻意根下隱隱地舂織始得。要不隱隱么。須坐得斷放得下。及得盡照得徹。光影俱忘。皮膚脫落。根塵凈盡。自然眼目分明。受用具足。一切處不管帶。一切時卻相應。當明有暗。當暗有明。孤舟載月。夜宿蘆花。一段光明。果然如是

凈潔沖明。眼力不及其涯畛。寂寥虛曠。心緣不得其方隅。實參真到底人。信是我本有田地。佛魔侵不得。塵垢染不得。方圓適中。履踐合度。則妙用河沙。恰恰相濟。從個田地發生。從個田地及盡。底事人人皆具。但向前為我討一討看。知有漢點頭相悉

肘后符能應一切事。頂門眼自照獨脫身。雙收雙放。無中無外。大千與我同出。三世自然超過。空洞無際。真照孤明。個時影像俱盡。盡不得底。幽靈絕待。生滅莫得。到此田地。廓落亡依。緣塵不染。個時境界密合。函蓋箭鋒。恰恰無爽。游戲三昧。便屬底人受用。頂眼肘符。是衲僧傳授一段事。十成體取

端得衲僧巴鼻底。不凝不流。不純不雜。歷得干處轉機。入得鬧時具眼。通變交徹。了了不礙。月隨流風偃草。爛爛靡靡。終不我混。所以道。類不齊超有路。應底時節。許儞恁么去。百草頭上。收拾歸來。合作么生。得坐披衣。向后自看

底一段事。全無學處。要在虛廓身心與大虛等量。自然于一切處具足。靈靈昧不得。歷歷混不得。月隨流水。雨逐行云。了無如許心。能成如許事。但莫將已礙物。自然無物礙儞。身心一如。身外無余。同體同用。一性一相。根根塵塵。直下絕待。所以道。圣人無己。靡所不已。恁么現前。恁么明白。便知道。收來放去。作一頭露地白牛。趁也趁不去

道人行止。流云無心。滿月普應。不為一切所留。歷歷在萬像中。卓卓出一頭地。隨緣遇觸。不染不雜。與彼同用。與我同體。言語不能為之傳。思惟不能為之到。超搖絕待。宛轉亡功。妙得于心識情量之外。途中受用。屋里承當。了生死出因緣。真見靈然元無所住。所以道。周遍十方心。不在一切處

休歇也如大海受百川相似。無不到這里一味。放行也如長潮乘疾風相似。無不來這畔同行。豈不是達真源底里。豈不是得大用現前。衲僧家。隨機應變。恰恰恁么。又幾曾立心想塵緣來。是須十成體取

真凈不痕。功勛及盡。那時卻無辨處。雖無可辨。即是全身。眼根不自見。亦昧它不得。底處發光。清白通照。蘆花混雪。明月濯秋。便有回互之機。顧鑒之路。猛提將來應用恰好。一切處外我不得。一切處收我不得。超出萬象一頭地。俱胝一指頭禪。三十年受用不盡。得妙者簡。所以默不與言。得用者閑。所以應不觸物。道游神御。理固如斯。忽向其間。著一絲一糝。則樞機礙而不通。關棙窒而不轉。空空處含一切有。有有處合一段空。更有甚么事

元元之本。沖而無像。動而有應。當須徹底覷破。孤峭峭露堂堂。獨靈靈明歷歷。都未帶一點子外緣。喚作單明時節。至如與萬像同出同沒。諸塵三昧起處。凈如海印。轉若盤珠。落落地遍一切。釘釘地非異緣。可謂獨耀無私底時節。夜月出而水明。春風吹而花發。不假功用。自然圜具。因因緣緣。果果報報。在其間無分外底。更須知道。光境俱亡。復是何物

野僧家風。以一缽為生涯。指萬象為產業。此彼相。可如鏡像水月混融無外。先不立我相。則物物非他緣。一相無相。都盧只個更無別事。恁么十成。了得應用。機前梭路不通。象外根塵俱泯。個時卻須退步歸家。方有飽參分。云迷一色。雪覆千山。透過了看。始見通身時節

履道底人。妙出言思。直下真實。自有肯路。又莫著道理。廓然淴合。月流諸水。風行太虛。自然不觸不礙。超彼照用。雖照無痕。雖用無跡。入三昧于諸塵。收萬象于一印。絕滲漏無走作。喚作了事衲僧。又須記取還家路子。云盡天寒。秋疏山瘦。個是本所住處

衲僧本有田地。清曠丕平。望絕崖岸。在其間耕云種月。明白虛廓。自家受用。或出或沒。任收任放。直得二儀同其生成。萬象同其起滅。崢崢嶸嶸。何所從來。寂寂寞寞。何所至向。可謂虛空不可容納。大地不可擎載。妙存不得其形。至虛不得其名。有無功盡。凡圣路絕。方有到家時節。正恁么時。得個甚么。萬頃眼寒清照雪。好看里許力耕人

枯寒身心。洗磨田地。塵紛凈盡。一境虛明。水月霽光。云山秋色。青青黯黯。湛湛靈靈。自照本根。不循枝葉。個時底處。超邁情緣。不限劫數。一念萬年。終無變易。從此出應。虛谷行云。動靜自若。順入諸塵。常在三昧。所以云。那伽常在定。無有不定時

歷歷妙存。靈靈獨照。攬之不得。不可名其有。磨之不泯。不可名其無。出思議之心。離影像之跡。空其所存者妙。妙處體得靈。靈處喚得回。心月身云。隨方發現。直下沒蹤跡。隨處放光明。應物不乖。入塵不混。透出一切礙境。照破一切法空。于差別緣。入清凈智。游戲三昧。何所不可。當如是真實體究

履空忘緣。透照出影。一點靈然。昭昭不昧。三際心絕。四大緣盡。虛清妙明。獨耀曠劫。衲僧能如是行履。則不被生死縛。正行履時。撒手懸崖。無可把捉。腳下線斷。全超一步。佛佛祖祖。俱不到我真實妙照田地。喚作自己。個是紹家業時節。才涉思惟。又屬流轉去也。虛而長靈。凈而長照。蘆花明月。清白混然。棹入孤舟。不妨宛轉。個時端的。且道。是誰急著眼辨

游踐十成去。無中邊絕棱角。圜輥輥地。更當空洞無滓。霽秋月寒。光明洗夜。錦云花麗。氣象成春。關棙虛通。機輪轉側。俱是衲僧自受用事。諸塵不為我翳。萬法乃是心光。步步超方。鳥道無滯。歷歷應世。谷神不勤。其中混不得。底意類莫齊。剎剎塵塵。心心念念。初無異相。純一真明。個是卻來。用中得妙時節。若或收卷余緣。單明自己。磨洗無瑕。掃蕩絕颣。孤明獨照。默味至游。智到環中。事隔關外。個是卓卓一段不生滅底。須是退步歸家。款款說此話始得

衲僧游世。當虛廓其心。于中無一點塵滓。方能善應。不為物礙。不被法縛。堂堂出沒其間。有自在分。才涉意思。便成埋沒去也。要體得純熟。自然游刃萬機。不相觸不相背。函蓋箭鋒。恰恰不爽。向外解收拾。絕滲漏。喚作能成家業底漢。卻從個處歸來。白云入谷。明月轉山。有就父同體底時節。所以道。三人扶一杖臥一床。中外了無痕跡。混然成一片。閑如霽雨之云。湛若涵秋之水。諸上善人。記取個段事始得

吾家一片田地。清曠瑩明。歷歷自照。虛無緣而靈。寂無思而覺。乃佛祖出沒化現。誕生涅槃之本處也。妙哉人人有之。而不能磨礱明凈。昏昏不覺。為癡覆慧而流也。一念照得破。則超出塵劫。光明清白。三際不得轉變。四相不得流化。孤耀湛存。亙古今混同異。為一切造化之母。底處發機大千。俱現盡是個中影事。的的體取

應變底眼。游世底身。虛而靈寂而照。萬象中出一頭地。不被塵土埋沒。不為夤緣繭絡。行空月出谷云。無心而鑒。無私而作。為照明為潤澤。恁么十成。脫得凈潔。用得蕭灑。喚作門里出身。更須體取內紹家業底時節。空為座寂為舍。妙存非有。渠不帶緣。真照非無。渠不墮數。獨耀環中。湛圜量外。至游神御大方無隅。底處發機。自然得無礙變通受用也

道人游世應緣。飄飄不羈。如云成雨。如月隨流。如蘭處幽。如春在物。其為也無心。其應也有準。個是了事底漢做處。更須回途就父。向穩處著腳。凈處放身。獨孤標亡伴侶。透威音那畔一路子。方能盡中邊徹頂底。殺活卷舒有自由分

廓而自靈。凈而自明。能普遍而無取照之功。能分曉而無緣想之累。出有無表。超思議情。唯證相應。不從人得。佛佛祖祖。葉葉花花。聯續底事也。應時不取相。照處不涉緣。便能堂堂不昧。只個家風。處處現成。任君收拾

得皮得髓剛立階梯。綴葉綴花。遂成流布。衲僧覰得破。怪他祖師西來。作許多事。節外生枝眼里著屑。更有般漢。刺頭做無限伎倆。刻舟記劍。甚么時得相應。而今直下放教落去。及教盡去。毫發顆糝。俱莫停留。凈潔打疊了。自然有透脫處。圜混而明。靈通而妙。便知。本來無缺少無遺余。語言有所不到。聞見有所不及。如犀有通。如蚌有孕。一段光明。是自家真實游踐處。著精神體取

佛祖而來。元無僧俗。但人人有諦當。親證真得處。名入佛心宗。徹法源底。老盧是賣樵漢。一到黃梅。便道。我欲作佛。祖碓屋負舂。直到心鏡絕垢。自照歷然。半夜傳衣。度大庾嶺。信衣放下。明上座。盡力提不起。方知。個人親證真得。而今但莫推賢讓圣。如著衣吃飯。念念無異思惟。心心不容染污。脫身空劫。撒手斷崖。透根塵窮頂底。孤明獨照。廓徹妙存。自然心花發明。應現剎土。何曾間隔變易來。便能入異類行鳥道。無礙自在矣

吾家衲子。將以超脫生死。須槁身寒念。徹鑒淵底。虛凝圓照。透出四大五蘊。與因緣未和合。根門未成就。胞胎未包裹。情識未流浪時。著得個眼。何患不了。恁么了時。祖師鼻孔。衲僧命脈。把定放行。在我有自由分。所以道。妄息寂自生。寂生知則現。知生寂自滅。了了唯真見

大休大歇底。口邊醭生。舌上草出。直下放教盡去。洗得凈潔。磨得精瑩。如秋在水。如月印空。恁么湛湛明明。更須知有轉身路子。轉得身時。別無面孔教爾辨白。無辨白處。卻昧不得。個是徹頂透底。窮根極源時節。千圣萬圣。無異蹊轍。妙在回途。借路著腳。明中有暗用處無跡。百草頭。鬧市里。飄飄揚身。堂堂運步。自然騎聲跨色。超聽越眺恁么混成。方是衲僧門下事

心本絕緣。法本無說。佛佛祖祖不獲已。向第二義門。有問答機警。就其間。剔撥一等鈍漢。所以德山道。我宗無語句。亦無一法與人。元是人人自到自肯。始有說話分。但直下排洗妄念塵垢。塵垢若凈。廓然瑩明。無涯畛無中邊。圜混混光皎皎。照徹十方。坐斷三際。一切因緣語言。到此著塵點不得。唯默默自知。靈靈獨耀。與圣無異。于凡不減。元只是舊家一段事。何曾有分外得底。喚作真實田地。恁么證底漢。便能應萬機入諸境。妙用靈通。自然無礙矣

清凈無染是爾身。圓照無緣是爾眼。身中之眼。不涉根門。眼中之身。不是色聚。所以道。曾無如外智能證于如。亦無智外如為智所證。可謂佛是法家底佛。法是佛家底法。衲僧到者里。方知從佛口生。從法花生。得佛法分。還端的么。兩頭俱坐斷。只個古今人。當恁么體取

法語(終)

宏智禪師廣錄卷第六

宏智禪師廣錄卷第七

　　明州天童山覺和尚真贊下火

　　　　侍者清萃法恭編


　　吳傅朋郎中書來。嘗得李伯時所畫震旦第一祖西歸像。相需以贊。說偈寄之

其來何求。其去無得。寂漠度嶺兮萬里獨行。清白傳家兮九年一默。針芥投而妙不可名。毫厘差而敝不可塞。知過而改。知難而退。誰去誰來。自買自賣。當面諱卻兮滿眼烏華。望涯贊之兮隔身鯨海

　　吳興辯長老以達磨畫像請贊

長蘆駕浪。只履西歸。求支那之法器。付屈眴之田衣。度九年之緘默。印二祖之靈知。海犀酣月而暈。寒烏帶雪而飛。機前自得兮頂目四照。迷里相逢兮鼻頭下垂。水著秋清兮湖光湛湛。山銜落日兮云錦輝輝

　　寶峰照和尚真贊

山擁云腴。水懷月晝。照徹體前。湛存身后。機頭梭路微分。針鼻線芒初透。靈涵萬象兮彼不遺余。坐斷十方兮我無滲漏

弟子薄堅仁。以幅縑寫

　　圓悟禪師像徑山裕。虎丘隆二高弟侍焉。紹興丙辰二月八日。予乞食之蘇臺過其家。且出以相示。再三有請。輒隨喜贊云

力世佛宗。心傳我公。一拳活計。一喝家風。影草呈機也。三圣卻瞎。精金出冶也。百丈還聾。綽綽有裕。恢恢而隆。阿難迦葉之多聞抖擻。目連鹙子之智慧神通。真得不借之應。大同不宰之功。百川曲折兮自然到海。萬象森羅兮不可逃空

　　法澄上人出長蘆了師兄畫像求贊

傲雪松孤。懷云石臞。妙存而有也不有。獨照而無也非無。萬象勿能逃空王之印。眾色莫我染靈蛇之珠。金雞啼寒兮曉分夜戶。玉兔弄魄兮瑩徹冰壺

　　從首座畫予于松石間求贊

孤坐默默。倚杖沉沉。石懷云而無像。松嘯風而有音。應兮珠盤不撥而自轉。湛兮玉井隨汲而彌深。諸塵不受兮十分清氣。三際無寄兮一片間心

　　禪人寫真求贊

默默傳真。如何指陳。性月不夜。心華長春。凈有容兮海印。應無爽兮谷神。覿面相呈諱不得。煩君為我洗清貧

古澗退潦。寒林著秋。山空云自在。水凈月相投。向道底心非世用。更嫌何處不風流

阿儂是誰。恰恰相隨。眉毛垂眼尾。鼻孔壓唇皮。默默機輪何處轉。玉人踏破吠琉璃

情間口快。眼深鼻隆。有時對云水。無可展家風。夢鶴臥寒兮月魂泣露。冥鴻望斷兮秋色摩空

黃瘦厭厭。風規冷嚴。萬機間暇。一味清恬。心宗提簡默。手段掃廉纖。歲寒不變兮虛懷若竹。道妙難傳兮有口如鉗

槁寒初不展家風。默默神游透劫空。百草頭邊興化事。自然秋色水天同

似與不似。毫厘千里。真與不真。大方一塵。理無生兮如夢事。妙不死也如谷神。徹見淵源方是我。了知變態無別人

身心廓如。手段卷舒。似華作蜜。如井覷驢。外不痕兮空印普應。中無象兮道環常虛。亡機孤坐兮自不為礙。把臂同行兮誰敢相疏

床倚杖[卄/梨]。權名住持。久默鉗口。一笑伸眉。云水誰相問。家風自不知。明白寧居兮河空月轉。寂寥無象兮雨霽天垂

貌古骨臞。云間月孤。相隨似有。認著還無。三千界內誰相外。雙六盤中不到輸

胡床寒坐。卓卓只個。虛空唱兮萬象和。道契環中有智游。言滿天下無口過

默默家風。云摩霽空。露月夜爽。天水秋同。人傳眉目好。我道骨頭窮。華須凝粉蜂房蜜。掛轂流魂犀角通

誰道物齊。俱亡品題。欺唇一鼻直。盍眼兩眉低。大千同入印。三世未分畦。斫額望之不及。擬心思也還迷

枯坐清嚴。真宗劇談。一明無異相。萬化是同參。牛頭轉覺病懶。鳥喙不用華[銜-金+缶]。甘分住山三束篾。等閑對客七斤衫

畫得似誰。胡床黲衣。默游仿佛。去就依俙。洞山錦開縫。云巖絹下機功亡妙盡看消息。野水磨秋白鳥飛

面瘦頰凸。眉棱眼深。默亡所住。妙在而今。鱗潛寒水。鶴夢月林。應聲應色分身也。拍手家家觀世音

寫出夢中身。爾道真不真。槁寒秋在眼。淵默醭生唇。道環誰謂無象。空谷自來有神。父子不傳些子妙。白首儂家老斲輪

畫手未相識。默心誰與知。千峰斂云腳。一月濯風漪。墻面袖雙手。對緣橫兩眉。驚龜之縮兮愧有其兆。逸鳥之翔兮情亡所羈

瘦削而黃。慣窮不忙。閑情許淡。默味能長。靈犀之通一點暈。老蚌之蘊千年光。而今到處相隨去。頭頭的的露堂堂

大一無外。小一無內。一兮一兮。靡所不在。心地凈亡塵。肉山閑弗礙。道環中絕端倪。空印里何文彩。風凄凄兮秋落遠山。波爛爛兮月浮滄海

默默蒲禪。空空世緣。誰賡白雪。我得青氈。萬法之機開兩拳。千僧之檐著一肩。戲蝶栩栩兮物齊春夢。飛鴻冥冥兮字沒秋煙

不是恁么形像。剛地起模畫樣。從來萬法同根。究竟虛空等量。可中二浙說禪。分外三河口強。深藏那里也。煙蓑臥云。大用現前也。風舟駕浪

畫得幾成。精神許清。秋高月轉。天淡河橫。出家如有以。處世似無情。而今鬧里相將去。撥動眉毛眼更明

喬喬楚楚。叢林規矩。萎萎羸羸。枯木風姿。宗乘壁掛口。師友雪生眉。住山事拙束三篾。對月機鳴度一絲

顛毛間白發。眉睫裹青瞳。食指一肩重。門風四壁空。諸根亡偶宗家妙。萬慮不搖心匠工

野水秋自瘦。枯山春復肥。胡床放得穩。默默坐亡機。電流柄拂。云入田衣。位分偏正兮。道出離微

骨氣能樸。精神愈憨。閑身無所系。冷眼莫相瞞。遠霽摩秋兮。天河斗轉。清霜結夜兮。月窟蟾寒

雙奮拳空。一擔肩重。材本不堪。心元無用。鶯院華香。蜂房蜜凍。喝時耳朵三日聾。扭處鼻頭連歲痛

口方鼻直。眉棱眼深。未填溝壑。還礙叢林。萬象無得剩法。三世不見間心。字雁沒而寒煙淡淡。華鱗潛而秋水沉沉

只個家風。窮而卻通。于其間內紹外紹。在里許轉功借功。至游而默。妙用而沖。氣溫溫而春活。心湛湛而秋空。相隨來也兮。頭頭契同

發長帶雪。骨瘦橫山。身心冷淡。云月高間。三條蔑束兮。道情自槁。五葉華開兮。春信那慳

曲木床頭。心空默游。沙寒黃葦雪。風細白蘋秋。靜可久兮。山瘠樹老。動無羈兮。云行水流

雙眉低垂。兩目清冷。著于萬象森羅。更沒一絲缺剩。秋霜鶴老夢寒。霽月夜摩松頂

虛空借得作身。萬象相隨為伴。縱橫人道十成。點撿誰知一半。看看。青山崢嶸。白云零亂。里許牧童歸未歸。鐵牛一掣金繩斷

秋生木老。水退沙隆。眉骨陰晴輕重。鼻筒子丑疏通。身心霽月。蹤跡流蓬。默坐胡床兮。不欲說黑道白。閑倚柱杖兮。誰能畫西指東

發將雪白。面作茶黃。觸動眼三角。忘言口四方。明月松頭鶴夢。香風蓮底龜藏。凈極發光光自照。虛空鳥印不成章

恬然正觀。山空水寒。河漢橫而斗潤。云霧斂而秋寬。如仇學子兮。怒眼三角。無位真人兮。赤肉一團

老覺雪入鬢。凈若秋摩心。寒枯坐曲木。緘默飽叢林。氣韻寥寥兮。風清山瘠。性靈湛湛兮月落潭深

太虛之心。萬象之身。濯濯水中月。英英華上春。而今到處相逢也。眼里無筋一世貧

淵默之得。不可文墨。流應之功。不可形容。秋入野水。月行霽空。影像名字。且喚天童

風日面皮。秋山眉目。閑情肖水云。野性從麋鹿。憝憝少室九年。草草曹溪一宿。窮根徹源。出髓敲骨。明回老兔宮。冷下蒼龍窟。諸人名邈兮搖手未然。萬象森羅兮點頭具足

伎倆俱無。身心淡如。霽月自分照。間云從卷舒。匹上不足。匹下有余。少室謾傳衣缽。曹溪不識文書

一色功回。雷云凍開。萬機俱罷。風月轉夜。空空谷有神。欣欣木有春。而今何處不分身

說時不借口。用處不依身。天寒絕飛鳥。潭凈無游鱗。點活眼著精神。野草閑華自在春

雨霽云收。山寒水秋。心目自照。言象俱休。滿十方而智應。廓三世以神游。虛空那礙東西壁。明月解隨南北舟

面孔風埃。身心冷灰。鯨飲海干。而珊瑚露。龜藏泥暖。而芙蓉開。向去卻來其間。變態也掣電轟雷

忒殺覺老。寒而且槁。古巖春遲。澄潭秋早。心無象也。月影未回。物不爭也。風吹便倒

只者赤肉一塊。說甚清奇古怪。平生懶似牛頭。度世憨如布袋。不空而空。無在而在。法法唯心。塵塵三昧。問渠是假是真。兩彩而今一賽

眉低不愁。眼深非惡。鼻孔累垂。口唇齷齪。月明破夜兮。野水懷秋。霽色摩霜兮。間云投壑。能錯落。縱橫十字兮。妙提一著

誰能目眴眉揚。每笑手亂腳忙。守魯祖之簡默。得南泉之平常。明心秋月。活物春陽。鑄機器也模范大小。據叢林也規矩圓方

畫工出脫他。精神較得些。草不萠藏香象。匣無縫吼青蛇。春雷開眾蟄。暖律發千華。想是平江人見笑。去年才去又來耶

云樹蒼蒼。泉石鑿鑿。倚杖坐其間。此心自空廓。秋月濯滄溟。春風在林薄。游魚下藻玉溪寒。字雁沒煙天宇闊

眼空毛芥不立。心空海岳可容。便與打成一片。尚猶笑道疏蹤。虛空那掛劍。死水不藏龍。轉色轉功家法子。蘆華明月后相逢

怒眉嗔目。枯腸空腹。面冷莫觸。氣清可掬。乘仙搓而棹星河。握玉斧而修月轂。真見法以唯心。妙契神于即物

鼻孔修直。眉毛低垂。間來一默。凈掃余思。秋水連天摩霽色。春風著木見游絲。撒開掜聚兮只個些兒

頭雪老曬。面肉肥些。骨寒窮鬼子。情淡道人家。謗佛謗祖。撒土撒沙。明月犀玩兮暈通其角。迅雷象驚兮文理其牙。未把家風兮草草傳耶

氣韻能清。眉目似笑。深深入大道之環。默默守群機之要。鬧里隨緣。虛中分照。用作家之鉗錘。與本分之草料。千毳相從兮俱求參飽

胡床小小身。握塵默而神。喚醒曠劫之夢。瀝干滄海之津。霽空摩塵。風月重輪。群機活活物中眼。一點英英華上春

覺之微妙。未痕朕兆。徹造化之源。據生殺之要。至虛而獨存。當明而隱照。筑筑磕磕兮鼻孔累垂。哆哆和和兮舌頭狤獠

眉棱棱眼炯炯。自愛情間。人嫌面冷。片云出岫之心。孤月濯潭之影。絕憐百億分身。恰滿三千化境

赤肉穿多孔。臭骨裹閑皮。已是不著便。更將描畫伊。一柄拂聊為伴手。三世佛誰敢稱師。鯨怒飲干滄海水。月明爛爛珊瑚枝

器宇潭潭。風骨巖巖。云夢之氣吞八九。嵩少之道落二三。守一爻生成之機紐。秉諸祖烹鍛之錘鉗。掜聚放行也。肖岳蓄而海涵

間兮無寄。用也不痕。月雖能現影。云自不生根。活卓卓諸塵莫混。明歷歷曠劫長存。相隨鬧市堆中去。普光三昧發門門

不以律拘。不以禪縛。說法口窄。默游步闊。草木陽春來。池塘明月落。何妨處處相安著

天童比丘。還相識不。白發寒巖雪。青瞳古澗秋。現身不墮類。分影也隨流。他日果能窺頂相。晴云似放去山頭

白云之身。寒月之心。性靈麋鹿。氣韻山林。不墮兩頭兮。匪明匪暗。全超三際兮。誰古誰今

說也說不破。畫也畫不成。慷慨鼻氣通快。清間眉棱覺輕。靜不得像。動不流情。十方三世無安處。歷歷諸緣頭上行

圓顱方衣。靜樞活機。天空云淡淡。潭凈月依依。十分化事成華木。默默冰壺春信歸

握筇之像。對機之身。六根攝一處。三昧起諸塵。蚌腸孕于月明之夜。蟄戶開于雷動之春。個般手段兮。分付善應之人

看看靜見其端。星河斗濕。月窟蟾寒。體無棱縫。用絕痕瘢。不須喝彩還贏也。已見雙雙六在盤

春山似肥。春雪才晞。默中有句。用也無機。不來而來兮。非三界之籠絡。無住而住兮。是二儀之范圍

曲木床穩。刺梨杖橫。攬五宗之家法。據萬象之主盟。秋半風清。霽空月明。水云模楷兮。無禪可說。叢林規矩兮。不令而行

棱眉眼自深。闊口笑吟吟。崢嶸一片膽。疏豁十方心。默默春回萬象。星星雪點孤岑。恁么來也兮。不用相尋

坐曲木床。握烏藤杖。鑄佛祖之楷模。活叢林之氣象。儞莫來虎口撩須。誰更敢蛇頭揩癢

袈裟在肩。柱杖入握。未動六爻。全提一著。分身是處相隨。當面不須諱卻

笑含口角。喜在眉棱。一默照源底。三乘空葛藤。清白濯秋之月。光明破夜之燈。柱杖有時橫膝上。個般面嘴得人憎。動而靜。虛而應。專氣致柔。湛神如凝。一住天童。十分沒興

廬陵米價百念升。趙州蘿卜半千秤。只么郎當住持。洎合殃殺性命。省不省。腦后更將楔釘(噫)

間云卷雨。野水懷秋。一心絕待。六處不收。是個面嘴兮還相識不

胸中事簡。面上氣和。白頭隨我老。青眼見人多。一身幸且慚愧。千缽相從奈何。曲木床頭坐不語。玉蟾推月過星河

發白星星。心鑒靈靈。隨機說法。應物現形。天與之清。地與之寧。野云曳曳兮山月亭亭

家風貧自慚。面孔惡人嫌。點漆之眼有角。截筒之鼻無尖。顛毛寒覆雪。項癭暗消鹽。說妙談玄兮遲鈍口嘴。呵佛罵祖兮誑嚇閭閻

禪床默默。無得之得。寒淡賦心。清貧入骨。秋徹鮫人之家。霜摩老兔之窟。萬象影中兮自縱自橫。百草頭上兮隨出隨沒

眼低眉棱。骨寒肩聳。道情間不羈。禪膽老能勇。流水清而月隨。青山瘦而云擁。諸緣廓凈兮拈卻頭皮。一句妙圜兮好看鼻孔

且道是何面嘴。剛地無風浪起。默默間自照心。了了倚誰傳髓。白鷗暮落煙沙秋。寒臥蘆華明月里

是處分身。如谷之神。有應之月無私之春。行將五路開雙手。一切門頭只個人

虛而通用而沖。默游量外。直照環中。云水一身瘠。家風四壁空。相逢有知己。點指識渠儂

雙目寒青。秋水冷冷。半顛衰白。春雪星星。山霧霏霏文豹變。松月娟娟夢鶴醒。妙應方圜兮了無外法。塵緣俯仰兮初不吾經

鶴老松孤。泉寒石臞。鏡之對像。谷之答呼。萬緣雜錯不是有。一點靈明不是無。湛存妙應兮機輪活樞

　　馮宣教(慧忍)寫真請贊

山林之姿。水月之像。雷潛九地之中。春在百華之上。隨緣半合半開。分付全收全放。淵默家風。縱橫伎倆。道超情也。萬法齊平。心出礙也。十方通暢

　　薄了固保義寫予真請贊

靈靈而真。默默而神。眉毛低蓋眼。鼻孔直欺唇。千華上何須問佛。百草頭自然有春。一微塵里也來說法。三千界內不礙分身

　　烏墩密印大師仁公真贊

唇口能緘。眉目如笑。應外而沖。虛中而照。全身放下是全身。一點獨靈常了了

　　善友陸銓寫真請贊

野云情態閑。秋山風骨瘦。真照也默默而靈。湛存也綿綿而壽。圓蒲曲木兮清白傳家。老鶴蒼松兮歲寒去就

　　贊法云升律師

云容閑而未收。月魄湛而不流。嚴凈身器也依律而住。虛明神宇也唯道而游。凜凜清姿兮顛毛覆雪。寥寥霽色兮心鑒含秋

　　仗錫為長老寫真求贊

木老春遲。山寒雪早。潮退珊瑚林。霽空明月曉。守默自如。對緣恰好。得往得來。隨起隨倒。龍潭覷破天皇。馬祖踏著水潦

　　像維那寫老病阿師像請贊

芙蓉之枝。丹山之兒。一絲聯自信。三昧約誰知。珊瑚寒月墮影。琥珀老松流滋。諸緣豁凈兮山空秋壯。萬態變通兮華麗春脂

　　下火

為敦上人下火云。

青天白日大年朝。習習柔風在柳條。珍重敦禪歸去也。上船渡口看回潮。明了了寂寥寥。萬劫千生一念超。坐斷十方無向背。底時方見獨孤標。其或未然。伏惟尚向

為了塵上座下火云。

了于無了安有塵。塵不自塵安用了。塵既消亡了也空。此時妙合圓常道。大眾切莫似止濼困魚棲蘆病鳥。絕廉纖處急回頭。塵塵剎剎無邊表

為成上座下火云。

禪人宗成。符到奉行。棄舍六和合。還復一精明。如今行主歸何處。冷落渠家傀儡棚。正恁么時。且道。成上座落在什么處。還相委悉么。夢鶴不驚明月冷。臥龍長畏碧潭清

為了知上座下火云。

靈靈不昧。了了常知。祖師印可彼當機。今日了知端的否。莫嫌燒卻路行衣

為三僧下火云。

即生死中無生死。拈卻面前案山子。無生死中示生死。家家門前火把子。火把子。本如是未如是。德權祖觀慧珍。今日不須回避

為道智上座下火云。

與么去也。古人道智不到處。切忌道著。覺上座不識好惡。向者僧無生路頭指注去也。有生有滅屬因緣。泣盡寒枝蛻殼蟬。轉身一路還知否。出草金蛇角指天

為二僧下火云。

義昉與祖濡。今日偶同途。去如殘月下層嶺。來似白云生太虛。羊角從來不是有。兔角從來不是無。塵境消亡空劫事。木人手執夜明符

為二僧下火云。

宗璟義哲六門跡絕。舊路重行底時節。猿哀楓樹霜。鶴夢蘆華雪。一棹清風歸去來。鐵船滿載滄溟月

為二僧下火云。

宗因上座。慶緝禪師。生也同門受業。死也一路荼毗。生死因緣似有期。天水寒清成一色。合同船棹碧琉璃。諸仁者。正恁么時。合作么生委悉。鶴鷺并頭踏雪睡。月明驚起兩遲疑

為二僧下火云。

道弁與文俊。如今謝世緣。不得云堂共除夜。相將何處作新年。去時欲識正偏路。回日重論平實禪。歲盡年窮一句子。東村王老夜燒錢

義上座太忙生。時節相催即便行。本地生來元有種。舊山歸去可無程。性火真空性空火。洞然全體是光明

禪人鳳翱。數盡難逃六處渾無影跡。十方不立秋毫。好看前路崎嶇處。難似天臺過石橋。正恁么時如何。泥牛踏破澄潭月。頭角崢嶸鼻孔高

守和化去欲荼毗。政是人間禁火時。不肯湖山作寒食。未知何處著生衣。只如此陰已謝彼陰未成。一著落在什么處。穩駕泥牛耕大海。倒騎鐵馬上須彌

江云冉冉草離離。華落春殘客去時。古渡舟橫人不見。是須記取卻來期。凝上座知不知。水沉沉泥牛穩臥。煙冪冪玉鳳來儀。攂鼓轉船天欲曉。片帆高掛順風吹

潛山山下石牛兒。揀擇俱亡步坦夷。頭角低回來處路。洞門窈窕白云飛。與么行履。猶是元俊直歲向去底事。且道。轉身一路。又作么生。空劫無安處。優曇火里開

滅而非滅生而不生。髑髏眉底葡萄英。木人招手春風暖。石女搖頭夜氣清。諸仁者。未有長行而不住。未有長住而不行。性火真空性空火。通身一段凈光明。正恁么時。便恁么去

明月圓時岐路。曾來著弊脫珍。白云斷處家山。卻去幕天席地。七十年一場夢寐。一千僧此地因緣。好惡莫詢今日事。死生爭奈那人何

是生是死不道不道。個事渾侖無孔竅。念盡脫鉤魚。情起投羅鳥。喜上座了不了。莫問是非都一掃。到家就父卻回頭。冷月依俙煙樹鈔

三界從想有。百年成夢游。忽爾賊風吹劫火。翻然大海滅浮漚。高上座賦歸休。透脫六處。撒開兩頭。云山有路平如[石*氏]。月戶無人冷似秋

四大分離六門空寂。真實底人不出不入。分明火后一莖茆。切忌相逢不相識

菩提棹般若舟。死生海里任橫流。既以風前得妙。何妨鬧里刺頭。有手段要去便去。隨高低作馬作牛。不見道時中解銜一莖草。當處親近有來由。其或未然。臨崖看虎眼。特地一場愁

風骨不露水泄不通。衲僧行履妙無蹤。門掩三秋兮人歸何處。天無四壁兮月上中峰

眼光落谷氣消。六窗不見獼猴跳。空索索寂寥寥。破屋從他野火燒。歸去客笑頭搖。蒼鷹掣斷紫絲絳。正恁么時如何行履。良久云。坐斷兩頭。古渡風恬。船到岸細行一步。清秋月冷鶴移巢

生而不生滅而不滅。歸去來兮紅爐片雪

大眾四蛇篋壞。六賊家破。空空空處露裸裸。只將者個參一生。還以一生參者個。只者個是什么。良久云。通身慧焰放光明。性火真空性空火

蛇退皮蟬蛻殼。一點靈光何縛脫。祖隨上座衲僧家。黑白未分提一著。春風吹夢歸故鄉。大道無塵穩下腳。今夜寥寥松月寒。舊巢不見千年鶴

生也不道死也不道。深固幽遠無人能到。今日為了宗上座。指出五路頭。放開一線道。正來偏去兮兔浴星河。出離入微兮猿啼月嶠

死活路岐非異道。虛而靈兮空而妙。趙州曾問賣油翁。不許夜行投曉到。諸禪德。若向者里會得。先天地生而不為早。后天地生而不為老。識取天臺把帚人。寒巖有雪無人掃

無位真人出面門。神通游戲日紛紛。如今放下[钁-(目*目)+賏]頭去。大地山河無處存。大眾且道。從什么處去。須知云外千峰頂。別有靈松帶露寒

為育王聰和尚起龕云。

收爽氣吞秋。老驥放出廄。蒼鷹掣斷韝。妙存群象外。機轉一絲頭。向去西風能墮葉。卻來明月解隨流

入塔師舉骨云。

悠悠身世夢回休。一穴山根痊骨頭。有力負趨今始覺。定知夜壑不藏舟。歸去來兮記得路不。葉落歸根天地秋。劫外清虛兮自然神照。壺中寬廓兮不礙仙游。正恁么時。當恁么去

入塔云。

人間夢破那邊游。妙凈真明月魄秋。理智如如分化跡。正偏歷歷轉機頭。蟄龍須要吟枯木。活眼何妨照髑髏。記取行行通變路。青山黯黯白云浮

入塔云。

緣集成身。蘊壞成塵。長生路上往來人。而今撒手還家也。霽色含秋月一輪

入塔云。

智入環中合本真。秋霜摩月凈無塵。十分清白傳家事。一點靈明舊主人。剪斷情緣三際夢。瀝干識浪四溟津。是須莫坐他床榻。萬化樞機妙轉輪

入塔云。

形質燒殘唯有骨。骨頭撒卻元無物。一段靈光不覆藏。天上天下皆充塞。菩提變通之場。涅槃啟處之窟。隨陽雁回兮白云外來。破夢鶴飛兮青天里沒

入塔云。

骨灰散卻斷因緣。松靜風恬月正圓。去去去時須記取。壺中別是一家天。底時節須轉旋。退時是正進時偏。湛明清凈毗盧佛。不怕塵泥廝輥纏。惺惺著恁么去

入塔云。

幻滅非無。圓覺非有。虛而長靈者誰。死而不亡曰壽。嚴風摩洗天容清。寒木搖落山骨秀。虛明田地歸去來。半夜長空月如晝

宏智禪師廣錄卷第七

宏智禪師廣錄卷第八

　　明州天童山覺和尚偈頌箴銘

　　　　侍者道京凈覺編


次韻真歇和尚圓覺經頌一十四首

　　大光明藏

衲僧撥轉鐵牛機。默耀靈通底是誰。月兔影沉云母地。海禽夢臥珊瑚枝。韶陽佛法嫌饒舌。魯祖家風解惜眉。端坐環中虛白處。縱經塵劫個難移

　　文殊師利菩薩章

曼殊大士振真風。智洗無明去夙蒙。眼翳才消華自滅。靈光獨照妄還镕。木人步轉初歸位。玉女機回卻借功。綱領提持看手段。門門變態是神通

　　普賢菩薩章

儂家活計本天然。剎剎塵塵見普賢。犀角一星蟾影透。神珠九曲蟻絲穿。覺非漸次亡棱縫。幻自消镕得混圓。妙應通身無向背。古菱花不染[娟-月+蟲]妍

　　普眼菩薩章

誰從普眼道場來。天帝堂前珠網開。徹底光明成一段。個中清凈絕纖埃。交羅理事真空觀。照破根塵不夜臺。恰恰相應爾時節。陶家壁上起梭雷

　　金剛藏菩薩章

黃金出礦斷前疑。岸走舟安覺所欺。動目是渠搖湛水。聚螢無我灼須彌。翳消便見飛華盡。機迅將知擊電遲。識得堆堆庵內主。外魔那得到藩籬

　　彌勒菩薩章

癡根愛種力鋤除。一段靈明是舊基。插草天人深會意。拈華尊者笑開眉。魚行大士須珍重。布袋憨僧且伏惟。處處鼻頭相撞磕。唯心境界爾謾誰

　　清凈慧菩薩章

覺了前前非處難。而今步步到長安。色心淴合無絲路。法性圓融沒許般。個事本來元脫灑。幾人到此出顢頇。妄亡起滅功成也。應笑風旛動剎竿

　　威德自在菩薩章

門開三觀莫遲留。得路行行到始休。鑒像照心無所住。樓鐘出礙有來由。頂中具眼如天主。肘后分符似國侯。應世度生游幻海。月船風棹駕濤頭

　　辯音菩薩章

妙圓單復絕中邊。五五機輪互換難。弦管調來聲律合。梭絲織出錦文觀。身心一一能分應。手眼千千不可謾。似付鹽梅巖叟用。和羹無復見堿酸

　　凈諸業障菩薩章

證悟由來把秉長。重重脫處雪加霜。眾生相在猶流浪。壽命根除自息狂。退骨龍能將雨去。蛻鱗鯤復得風翔。郢人斲盡蠅泥也。方見元初鼻孔光

　　普覺菩薩章

藥病相攻雙去難。心華開發自家禪。天真歷歷非修證。日用堂堂豈授傳。高步丹霄知得計。止啼黃葉信成權。底時屑屑行泥滓。可笑蝸牛自涴涎

　　圓覺菩薩章

選場隨手取標毬。長短期中入社流。覺后繩繩機自脫。悟來密密類難收。十分飽足雪山草。一色渾成露地牛。風掃水天塵翳盡。蘆華相照月明秋

　　賢善首菩薩章

陀羅尼句覺皇宣。一略聞名勝施緣。端見髓心相付囑。莫將耳口作流傳。頓機做處天飛電。大器任時海納川。不是老婆情分切。肯留文字破尼干

　　總頌

木童吟處槁回春。個里莊嚴功德林。垂手斷崖知路活。藏身空劫忌機沈。未翻識浪無多子。不掛唇皮有一音。佛祖契心言跡外。炷香清坐與追尋

　　別洪山預和尚

般游念未穩。又別住山人。雁影水中字。云心江上賓。同條如是住。千里亦成鄰。深翠一枝璽。腐紅五合陳。回途登鳥道。華木故園春

　　別滿首座

丹山鳳窟冷相依。慚愧如今羽翼齊。云外翔鳴同頡頏。林間啄步暫分攜。玉華銜處天容曉。珠樹棲時月影低。引喙醴泉期后會。殆將新語濯塵泥

　　別環首座

雪立空庭疇墮賓。丹山握手履芳塵。石人破曉初移位。玉女羞明卻轉身。去意江湖頻掛夢。回頭棠棣一成春。叢林衰色待膏沃。側耳風霆起蟄鱗

　　與楷知倉

米坊能者較些些。七百僧中獨作家。半夜傳來衣有據。機前收得鏡無瑕。祖師只么閑舂碓。若子如今莫撒沙。古井先秋念枯冷。金繩釣出玉蝦蟆

　　與因典座

胸中行腳事分明。親見芙蓉綴晚英。黑馬踏霜元不跡。白魚吹水了無聲。投機曾弄無須鎖。出手相扶折腳鐺。去米去沙還未可。要須偏正并頭行

　　與白表白

密室分燈光焰焰。空壺著月影沉沉。誰言古殿今無佛。只在其時來梵音

　　十月朔與法上人南谷行

拖策鳴林游興濃。要將丘壑醉青瞳。黃華尚媚秋余日。錦樹那禁霜后風。轉岫蛇行岐屈曲。斷崖虹臥水丁東。誰慳劇味平生事。分付飲茶談笑中

一筇雙屨征具簡。幽討勝友賓棲深。與公半夜丘壑語。慰我平生麋鹿心。倒榻雅成山水夢。落泉寒作絲桐音。歸歟城寺禪膚粟。定是流想來家林

　　別覺知藏

一從豆顆爆寒灰。頭角崢嶸頂目開。碧玉盤中珠宛轉。琉璃殿上月徘徊。木人顧影當明去。石女披云半夜來。偏正功圓須轉位。入廛垂手類難該

　　與諾侍者

夢回茶碗手親扶。雅意溈山轉道樞。自喚主人酬一諾。誰違尊者應三呼。死生到日還能否。辜負當年是有無。妙得古人行履處。了無些事作工夫

　　與杲侍者

道吾當年不肯道。漸源中路沒商量。先師靈骨今猶在。無用扶鍬上法堂

　　送通禪者之襄陽

疏巢凄冷臥西柯。夢覺歸思遽許多。風雨江頭亂雁字。家山島外懸漁蓑。白楊村落龐居士。青石浮圖蘊大哥。倦倚蒼松坐涼夕。兔推明月下星河

　　宗知客

虛明一念洗紛埃。眼在髑髏眉底開。玉鳳[口*(銜-金+缶)]華春不老。金雞喚月夢初回。匣中古劍光干斗。壁上寒梭蟄破雷。佛祖入廛成化事。那嫌榼[木*(天/韭)]鼻頭堆

　　與初禪人

洞下家風虛一著。白牛耕斷青山腳。而今何處不逢渠。鼻孔累垂相撞磕。阿剌刺始信從來無縛脫

　　與充維那

機梭未動若為顏。一點虛靈入道環。明月光中窺自己。白云影外到家山。金鰲轉側夜潮落。玉馬嘶鳴春信還。得手應心無不可。脫然時事豈相關

　　送僧歸豫章省親

賓繭風枝夢不寧。夜堂思對老人星。一心歸去事萱草。千里相求鳴鹡鸰。樹樹丹楓金墮葉。叢叢黃葦雪浮汀。西山秀骨濯秋雨。窗戶卷簾分遠青

　　與簡禪人

虛明道洗壯心秋。畦服蒙顱下板頭。定起要看星漢兔。回機失卻雪山牛

　　與演侍者

白鷗定怪盟事寒。杖[卄/梨]投社不多難。葦風華雪秋著岸。舡月蓬霜夜轉灘。丘壑身心徒役夢。江湖臭味賦游般。他時衣外傳來物。喚得回頭倒剎竿

　　顯禪人求頌

顯處機須隱。忙時智自間。泥牛初出海。玉馬復臨關。寒水澄涵月。流云靜倚山。回途分化秉。不作舊家慳

　　蒙禪人丐麥求頌

杖頭掛缽丐丹丘。力破清貧一點憂。紅雨幾番華事老。黃云萬頃麥家秋。對緣手眼通身是。應物機輪轉處幽。歸理韶陽糊餅話。肚皮束篾飽齁齁

　　送緣上人持缽

緣丐人間一錫飛。蒼巖煙膩雪初晞。風絲未許鬧禪眼。云錦將看落化機。自勉叢林供食缽。誰嫌塵土翳征衣。歸來僧飽上方飯。相伴春山歌采薇

　　與法上人南谷過黃氏居

淡煙蒼樹水濺濺。黃氏初平已得仙。滿地癡羊不收拾。夕陽零亂繞籬眠

亂石深云尋野泉。老儂怪我地行仙。鐘情山水醇于酒。今夜竹床成醉眠

　　與輔禪人

方游捋遍虎髭須。空劫壺中探有無。風月滿頭功未轉。江山入骨病難扶。針投芥粒機非爽。弦續鸞膠道不枯。歸去叢林看儀羽。丹山出處九包鶵

　　與嵩禪人

烏石嶺頭相見。長生路上常逢。正是游山時節。落華芳草蒙茸

　　次韻端楞伽與生首座

縛茨枯坐九江東。鏡像虛融方寸中。舜若多身禪夜看。母陀羅臂用時通。緣生誰兆有非有。寂照自知空不空。道契觀音斯善應。蕭蕭竹雨雜松風

　　假日山行

平生胸中云外峰。有閑便與扶瘦筇。但知一世丘壑味。想得十分猿鳥從。明見秋容山洗雨。清可人意風吟松。歸來游興散不盡。誰杵喚月黃昏鐘

　　別陸尚書

千里同風德不孤。心秋覺月照空壺。兩頭坐斷何生死。一點圓明異有無。木馬寒嘶青草塢。泥牛春種白云區。見聞佛事誰迎背。用處全機道轉樞

　　超然居士。得得問道于寶峰祥禪師。且欲歸歌長篇。以謝予偕其行見挽。以和漬筆。說句繼之

門門通徹長安道。信手拈來還恰好。腳跟踏著趙州關。丈六金身一莖草。我初相會個中人。法法圓通見懷抱。杖屨追隨來道場。不學癡禪事關掃。青山白云一徑通。行行鳥道誰尋討。寶峰師是馬馰兒。相得而今恨不早。吸盡西江居士龐。喚回豎指俱胝老。泥牛力耕空劫春。木人捧出形山寶。罷捋虎須歸去來。荊棘林中任起倒。午日麗天光杲杲

　　過王彥與郊居

晨露晞時桑柘。宿云斂處溪山。摩詰畫圖未卷。淵明農事初閑

　　與福州滿禪人

而今別后記丁寧。曹洞家風句未形。月滿鳳林寒不夢。年深龜殼灼猶靈。沉沉莫觸蛇頭毒。的的須明犀角星。便與放開聊展手。那時相見望州亭

　　投食山家

霜晨[卄/梨]杖起孤禪。乞食山家圖省緣。斜徑順風鳴竹火。飛甍迷眼映松煙。秋羹木鱉有真味。午飯樹雞無俗膻。誰謂客床臥不穩。我無支遁買山錢

　　禮大陽明安塔道中得句

佳處軫游念。芒鞋筇杖俱。溪寒臥虹餓。路暗垂云腴。岡樹鳩呼雨。田家雞告晡。此心亮誰語。三繞石浮屠

　　教禪人出丐求頌

歷歷樞中轉化機。出門氣象履芳時。溪光麗濯紅錦段。風柳細捻黃金絲。空空不礙渾亡我。處處相逢卻是誰。會得賓頭盧見佛。向人賣弄有長眉

　　妙禪人出丐求頌

劫壺浩浩洗魔緣。妙處真觀自見前。的的未萌明實際。靈靈無得入深禪。風搏海運鯤將蛻。月皎沙寒鷺不眠。觸事投諧能轉變。何妨大浪駕空船

　　折桂章首座近自雙泉來因作句與之

家林穩臥一巢云。厭作梁家庵底賓。折桂手舒寒觸月。銜珠眼合夢游春。庭除不見雨華鳥。麋鹿能來呼谷神。五老芳鄰歸間訊。笑談相對白頭新

　　宣和甲辰歲開十日。予欲束衣隨淮水東下錦官。常禪人且合掌請語。因留三絕

麓華聯蕾破春紅。慚愧無私造化功。誰怕滿頭樁歲月。要聽啼鳥說家風

[蔬-(梳-木)+束]腸那著一星愁。但覺春眠粥似稠。夢外尋盟何處是。荻州稚子綠排頭

恬然誰作去留心。月下滄波風過林。相別相逢定何所。明明向道只如今

　　送同座主歸上黨

月兔含清欲噴霜。客懷陳習作歸翔。誰云掃盡名言垢。我笑熏成知見香。聚石為徒頭易點。悟空能講義難量。到家握麈隨宜說。莫對余機揮界方

覺海長鯨作蛻翔。青天端以背磨光。胸中浩浩吞云夢。眉際津津秀太行。靜榻每來成友語。孤筇他往咽人腸。后將訪我先傳雁。為薙別來三徑荒

夜明簾外月天霜。衲子還家機事忘。枯木吟云須內照。死蛇含毒更堤防。聞琴起舞飲光習。放鏡迷頭演若狂。好是重來斲蠅翼。祖師鼻孔要生光

　　大明庵留偈

略彴橫門下轉流。掛窗山在屋檐頭。大明古意是時節。霜夜月堂簾上鉤

　　心知莊求頌

耕云種月自由人。田地分明契券真。黃獨將看炊作飯。白牛今已牧來純。钁頭活計時時用。物外家風處處親。禾黍十分秋可望。飽叢林漢著精神

　　與[月*柬]禪人

白蘋風作江頭秋。青鳥夢隨沙水流。清興十分蓬上月。滿船載入蘆華洲。斯適意去來休。六鰲合負歸來也。煙浪雪翻收釣鉤

　　純白禪人求頌

明月蘆華未得如。清光自照本來虛。十方坐斷須拈帽。一色功圓要放鋤。轉背石人歸位后。抬頭玉馬過關初。塵塵剎剎見身相。方信曹山井覷驢

　　泐潭云庵偶作

曦色云庵半堵紅。霜林初暖鳥啼風。不知人在蘿窗里。瞑目爐薰百慮空

　　次韻超然與折桂覺大師兼簡方丈老

束肚三條篾。恬然臥家林。機深大仰寂。用捷長沙岑。空壑溪鳴玉。疏筠月漏金。東山師叔在。此道未浮沉

　　借雪竇韻送超然居士趙表之時在泐潭

一口吸盡西江水。馬師家風擢然起。老龐俯伏嗣芳塵。古也今也誰如此。超然道與若人交。南游浩意未相饒。風清骨秀眼寒碧。玉井冰壺凍不消。羌床孤臥凈名室。無住無依脫虛溢。淵然一默乃全提。不二門開肖當日。佛事圓來作歸想。出門岐路平如掌。到家兒女獨圝頭。相對無言得真賞

　　南麓新居

山麓水濱竹木陰。我儂懶養靜居深。一生自足淡中味。三際那收閑底心。壑云未成出岫意。松風能作下灘音。十分清興與誰共。想有沃洲支遁林

　　送嵩上人住庵

世間塵雜長人癭。歸臥蘿龕霜月影。里許離微妙轉功。玉壺夜汲琉璃井。吾家語味嚼枯硬。醉飽回來雙眼冷。云水明明得自由。六門事外誰關屏

禪腹須來竹篾纏。好看水牯自耕田。布單不賣三千里。樹耳誰疑二十年。一句合頭尊旅會。十方坐斷正偏圓。他時投杖來相訪。且莫窮忙空豎拳

燒痕筍蕨富登春。誰解看承庵內人。天供異華功未盡。龍吟枯木病難泯。夜禪終作寒蟬蛻。晝臥何妨倦鳥伸。后日重來勘諸祖。阿誰鉤上赤梢鱗

　　榮上人發心知羅漢堂辨茶油事乞頌

這開夢覺底因緣。佛佛心同亡后先。一點靈明三世外。十分妙凈萬機前。琢磨自得叢林下。游戲何妨百草顛。塵剎縱橫俱化事。起家人只奮空拳

　　心上人乞食求頌

去去之人乞食心。春風浩蕩洗叢林。松蹊香膩糝黃粉。竹塢清臞包玉簪。炊[魯*瓦]分珠齋缽滿。凈瓶汲月夜塘深。歸來磨濯光明在。向道塵泥不涴金

　　訪楊才叔不遇留偈齋舍

呼筇起寂下云居。寒麓回春尋友于。煙染草芒三徑暗。雪晞麥腳一鋤濡。欲求真語滌塵想。那畏峭風生粟膚。不見詩郎歸悵怏。清臞時對石菖蒲

　　解首座職事書記相招以偈力辭

原鸰能作歸呼音。暮風墮葉秋在林。路沙漠漠水潏潏。夜色冉冉山陰陰。坐冠多士自省短。挽袂乃友相知深。乞與高閑償夙歉。閉門穩臥舒疲心

　　偶成示眾

楊柳斜風力弱。芭蕉擊雨聲寒。莫把見聞作對。誰將聲色相瞞

　　成侍者求頌

真源不皺風。月兔影澄水。枯情但恬如。默默飽禪味。家風乃廓然。當年第一義。機輪轉有方。萬化出彈指

　　庚子冬二十八日。天意晴和。與止上人同南麓行。橫岡轉流。長作清響。陰溪直木。寒無悴容。到竹林人家。飲茶而還

云麓勝處夙未到。清行興銳忘崎嵚。誰無瘦杖少扶力。我與幽人同賞心。壑津軟綠自宛轉。岸樹老碧長陰森。溪西乞火煮茶去。竹里人家齋磬音

　　別五祖山悅眾

東山聚散亦夤緣。華吐芳姿柳鎖煙。肯處根塵非一一。用時手眼恰千千。塔中祖有相傳事。嶺外人元不會禪。后日能來圓此話。未嫌敲枕喚春眠

　　五祖將禪人求頌

東風吹斷濡華雨。淮上秀峰青可數。束屨欲尋南北山。卷衣又別東西祖。淵魚蒲鳥鬧一家。汀筍溪[蔬-(梳-木)+束]甘兩箸。處處相逢記得么。夜寒月在珊瑚樹

　　云上人持缽求頌

云林風雪暮纖纖。滴瀝寒聲曉斷檐。一點丐心盟杖屨。十分化事入錘鉗。霽光如拭月無礙。華錦落機春不嫌。百億分身遍塵剎。見聞蕭灑孰相粘

　　清上人持缽求頌

苕霅溪頭柳眼青。食時持缽眾香城。諸鄰定怪顛毛白。久客自憐心境清。重念雪寒親塵語。無忘水暖赴鷗盟。飽叢林漢深相悉。筍蕨春山次第生

　　送廣禪人

溫風促客下云嶺。觸處無心即道游。得坐會當明變豹。出門須解倒騎牛。沖煙筇入青蘿徑。載月船回白鳥洲。中外夷猶功跡絕。淴然天水一成秋

　　勤大師訪別作句贈之

若子能來過我門。端知良遂志彌敦。微塵破處得經卷。萬象紛時空眼根。與世支離誰惡意。怪人棱瘦自秋痕。歸興定到家林穩。山月流明洗夜昏

　　送金上人之水南

里許由來懶荷擔。百草頭上何廉纖。半夜對月笑拍手。不見噴霜三腳蟾。劫空有句妙如許。公去誰余對眉語。后見太平堂上師。敢煩為我分明舉

　　送覺禪人

明月堂虛客不留。衡湘秀處賦清游。回途復妙無遺影。天水從來一樣秋

　　送愿上人歸鄉

溪頭買船歸鄂渚。一棹清風夜蟾午。行盡韶山半月程。白云兒就青山父。巖頭老子末后句。此到將知問不語。無縫塔前風色高。洞然不隔絲毫許。丁寧此去快須回。吾家之子要全才。不坐兩頭明暗路。偏中歸去正中來。阿呵呵胸次風流知幾何

　　自廬山折桂旛竿原下。望彭蠡湖。握杖過前山僧舍說偈

木落山骨瘦。水退沙痕隆。漁舟弄江日。一葉浮軟紅。眼底事不俗。道人心若沖。旛竿頭進步。云水展家風

　　出康廬渡江淮山拜諸祖塔道中作

澀舟沙水岸棱棱。岸上春泥深涴藤。回首康山懷結社。真情祖室事傳燈。子孫亹亹雪庭可。衣缽繩繩舂屋能。坐照少林墻面意。湛明心地瑩如冰

　　與傳道者

殘毳編衣裹槁形。胸中底事獨醒醒。亡機沖應用時妙。活眼冷窺虛處靈。語秀錦云春片段。氣清梅雪曉零星。而今功盡牛頭懶。華鳥不來風掃庭

　　題至游庵兼簡庵中道友

真實人居遍十方。至游處處露堂堂。鵝于水器擇其乳。蜂在華房采得香。心鑒照中無垢翳。道環虛里見神光。能來鬧市住三昧。鳥度長空跡不彰

　　次韻傳道者且游落星院

風立沙根膚粟頑。冷涵星石水灣灣。登舟欲濟軒窗底。扶檻政疑圖畫間。云拭山容蒼玉障。日浮江面紫金環。回頭五老相招我。林友無嫌夜扣關

　　懷上人出丐求頌

胡床擁毳怯春寒。懷丐人行野雪干。風信入華披錦段。月魂墮水濯金盤。凈名取飯亡多力。慈氏開門只一彈。妙得其中佛受用。頭頭成見不相瞞

　　一知殿化佛殿僧堂中燈油求頌

佛燈誰我續光明。果若蓮開大夢醒。香草有心持潔白。蘭膏無腳湛寒青。默耕化外那知夜。真照壺中不覺冥。家世兒孫傳底事。從教輝耀顯門庭

　　亮禪人持缽求頌

家林一錫飛。炊處青煙微。嚴默起禪板。虛通轉化機。溪寒秋染色。月冷夜流輝。莫學西山亮。此行宜早歸

　　初禪人持缽求頌

佛事潛通興化門。用時斤斧莫成痕。全機超出輪回際。一句拔除生死根。涼吹洗磨煩袂暑。素蟾排逐夜臺昏。鵝王引飲唯醇味。水乳斯分不我渾

　　過般若庵

重軒瘦立曲欄頭。島嶼青微冷枕流。望眼解隨沙水轉。賞心真與岸云浮。平分野色連延屋。點破江光相趁舟。般若空宗深得義。森羅元不礙人休

　　登云庵

廜[序-予+穌]對碧溪。霜草露幽蹊。顧我丘壑醉。知誰塵土迷。蘿門窺窈窕。云磴履高低。猿鳥未相棄。伴人煙樹棲

　　送傳道者歸省母氏

夜來霜嚇橘臍黃。乞與歸人懷冷香。到日跨門須轉卻。白頭不是本生娘

妙盡功圓轉處幽。若人真解倒騎牛。雨蓑風笠舊行李。適意明明百草頭

　　圓禪者求頌

枯歇身心百不思。湛圓自照劫空時。妙明智鑒那留垢。虛廓靈機未度絲。的的髑髏看活眼。堂堂塵剎用間眉。是須恁么承當去。鼻孔累垂識祖師

　　斜川道上望廬山三絕

真味酣心倚瘦筇。蕭騷風嘯一蹊松。無人共語圓通境。笑看云吞石耳峰

青山放足溪轉腰。蓑翁理網兒搖[舟*力]。先生疇日騎魚去。岸上人家誰姓陶

水從烏石山前轉。人在斜川岸上行。寂漠柴桑古祠下。我來無酒酹淵明

　　妙湛大師求頌

妙則不粗。湛則不渾。妙湛而照。瑩然亡痕。云山是主。水月無根。瘦坐一默。虛融六門。竅作風籟。華含春恩。相承個事。子子孫孫

　　次韶谷書記勝果院絕句

沙風漠漠卷煙湖。默默漁舟似有無。五老回看更癡絕。渠應怪我得工夫

　　小師慧果丐鹽求頌

可中滋味欠些些。成就廬山筍蕨家。丐事子行黃葦渡。盟心人在白鷗沙。和羹戶戶俱煎鹵。掃雪村村欲沒靴。味及衲僧初偃月。圓通只個是生涯

　　暉禪人丐鹽求頌

廬山淡薄已多時。誰與叢林洗敗姿。為愛海冰資菜味。不嫌春雨破華枝。仙陀婆事行行辨。舜若多身處處宜。快意截流船到岸。江頭風順看檣旗

　　送元上人過長蘆

阿祖江濱插葦枝。叢林蕃茂果臻斯。師門昆仲知名舊。緣法東西得面遲。沙上盟寒鷗怪晚。屋頭字草雁來時。月明古渡清鋪練。千里同風不隔絲

　　登云頂庵峽口倚仗說偈

雪梯陟云頂。來尋壞衲師。破峽水一脈。掛松月半規。疏曠麋鹿性。厭飫丘壑姿。眷言攜不去。遲立倚筇枝

　　景禪人求頌

混處還須轉側看。底時妙在一絲端。閑云卷雨秋空闊。明月流輝夜水寒。棹破波光華細碎。夢驚蓬曉影團圝。真機分應頭頭準。卻出黃蘆把釣竿

　　次韻傳道者過香林

松煙竹藹細蹊通。清津白石寒瓏璁。艾禪真是甘蔗種。香林再吹薝卜風。一溪冷引藩籬外。五老秀蹲懷抱中。寫目軒窗意幽遠。淡然消息不雷同

　　滿化士與圓通大眾出丐說偈送之

過門衲子上饒人。破我胡床默味真。道活髑髏前有地。用沖赤肉上無塵。盟心蘆筍白鷗社。夢眼華枝蝴蝶春。滿著圓通無盡意。四衢處處主中賓

　　送照禪人之湖南

衡岳迎秋翡翠瘦。瀟湘漾風琉璃皴。夜船載月急如箭。歸去來兮休問津

　　還南麓舊居

枝藤結伴得游娛。懷習難寧尋舊居。云水夢思孤榻穩。山林眼味四窗虛。秋衣未絮怯繁雨。午飯無鹽甘軟[蔬-(梳-木)+束]。老境端來償底志。道同巢鳥與淵魚

　　拜芭蕉情禪師

來謁芭蕉大仰孫。要明圜相識耽源。橫山煙雨洗秋骨。掠面溪風吹暑痕。菖蒲葉瘦水石秀。枇杷樹密軒窗昏。阿誰床頭柱杖子。乞我款曲尋云根

　　芭蕉道中

雨暗岡頭客路。炊煙山里人家。映水竹雞[目*舌][目*舌]。飄風字雁斜斜

　　大陽道中

耿人胸次佳處。借力床頭古藤。風樹葉頹淅淅。秋山骨瘦棱棱

　　禮明安塔二偈

老阿師卒無嗣。石浮屠立有年。丁寧金針玉線。慚愧鸞膠鳳弦

石床冷臥禪虎。階蕪秋跳草蟲。有念耿懷陳事。無言凄立西風

　　玉壺閣頌

風霜磨洗秋空清。月浴星河分外明。默默玉壺中自照。家傳清白妙難名

　　送僧歸撫州

不肯云林伴冷凄。疏山歸謁矮阇梨。非枯樁句如明白。會要重來摩伏犀

　　送鹿門宗席頭

吉祥草織禪家供。一片琉璃滑無縫。門掩鱗鱗水不流。窗含冉冉云初凍。坐寒風月蒲蘆秋。睡足江湖鷗鳥夢。而今卷處追昔人。隱隱猶懷鼻頭痛

　　籜庵頌

玉龍退殘鱗。編庵事枯兀。禪棲錦鳳巢。道履霜蟾窟。飲茲明月津。濯彼微塵骨。五葉少林春。家風未湮沒

　　登清涼三山亭

絮風花雨一春殘。未厭茲亭夜倚闌。隱隱三山抱江月。清涼境界露松寒

　　送圓上人之龍舒

赤頭老師無揀擇。[灒-貝+鬲]峰染翠吳塘碧。明明萬法入齊觀。豁凈絲毫元不立

道人歸作山下賓。霜筇筍屨飄孤云。到時春滿石牛谷。[蔬-(梳-木)+束]蕨是誰相與分

　　舉侍者求頌

秋風濯煩骨。日日覺清省。相與事枯禪。所養飽正命。老蟾浴星河。魂魄明耿耿。真味入誰腸。但知百念冷

　　春意漸深。送客至山麓田舍。來往道中。復逢法上人。因作數語以記所見云

青桑柳暗山前路。麥腳含滋一鋤雨。陽林桃是舊家春。冷眼靈云合頭語

云陣纖纖洗花雨。深竹新聞子規語。青山白云吾定居。枯腸那著歸思慮

鳥拳花枝作春語。風日煥然晞宿雨。水肥山翠木欣欣。芳事駢羅不容數

華蹊歸來鳥啼暮。庖舍炊煙臥風縷。西窗舊有竹肋床。伸足曲肱成栩栩

隔年相逢瘦驚許。風立溪頭少時語。緘情客上釣魚磯。四面垂云一蓑雨

　　三印頌示眾

印空印水印泥。無言桃李成蹊。隨分納些稅賦。牧牛溪水東西

印泥印空印水。疾雷不及掩耳。豁然樓閣門開。消得輕輕彈指

印水印泥印空。誰傳祖稱家風。夢眼影迷一色。轉身體合全功

　　機禪人出丐求頌

塵剎分身看化機。青煙幾處午家炊。面墻坐照叢林事。持缽丐緣云水饑。出谷鳥傳春次第。漾舟人愛月相隨。歸來定有飽參句。笑解枯禪篾肚皮

　　心禪人出丐求頌

將看秋早瘦風林。禾卷黃云副丐心。妙印手中那外物。虛空胸次不容針。誰家落甑炊香雪。后夜歸船棹軟金。洗足蒲團松石上。繞籬山水有清音

　　一禪人化鹽求頌

泥沙淘洗浪煎干。一片照人冰雪寒。意得試蓮浮鹵力。默知隨筯入[蔬-(梳-木)+束]盤。萬家婉婉能相助。眾口調和信不難。無像有神聊勘過。圓通眼在舌頭端

　　寄大洪和尚

飲茶作別出蘿門。相送猶懷握手溫。斷雁幾時歸綴字。浮萍隨處臥生根。秋風窗外擁蘆雪。夢冷床頭墮月魂。塵柄年來疲轉徙。卻思紅顆共炊盆

　　送智首座還鄉

顛毛垂雪墮清貧。臥久風林夢轉身。一境妙明還就父。六門虛應卻來人。涼秋月兔流魂瑩。湛水云龍蛻骨陳。家法兒孫須力振。此行未可腐賓賓

　　嵩山老人告行作六偈送之

未能老養臥林麓。要乞優恩除發須。濯足滄浪歲寒事。終來清友石菖蒲

挽衣苦怪不我住。懷事乞成今乃時。雷動定知開蟄戶。春寒無要勒華枝

嚶嚶鳥鳴如客情。行行柳眼向人青。投心舊友春成物。汲水前溪月下瓶

夢里結憂三變事。覺來還喜一成春。鶯華時節洗衰落。不信余寒猶著人

服像中情將有得。江湖底事勿相忘。橘洲白鳥秋成伍。漁火尊羹蓬底香

應緣分影來池月。游世無心出岫云。適意歸來尖屋底。[蔬-(梳-木)+束]畦還與力鋤勤

　　送淵上人

朱絲不用掛燒桐。一曲新豐為送公。后夜老松風籟靜。皋禽不見月巢空

　　送平禪人歸鄂渚

浮舟春水作歸征。家有良田可飯羹。久客回翔云一點。舊巢臥看月三更。人猜我住尖頭屋。爾去誰扶折腳鐺。為問巖頭窮鬼子。當時何似此時生

　　資圣庵欲過圓通

我初浮舟濟九江。幽尋蘭若山蒼龍。王摩詰畫倚檽檻。謝靈運詩開綺窗。艾禪高談肖琢玉。法身雅論非枯樁。夢回便是圓通路。月冷上方鐘一撞

　　登祥云庵謁東林明首座

伐木清哦癖在腸。握筇蒼磴履重霜。玲瓏墮壑乳泉向。蕭瑟到門松吹香。高寒夜雨凍一色。虛凈曉云流五光。社散荷枯有遺友。目青須發半滄浪

　　與天池信長老

晚歲叢林鬧葦麻。可中著眼辨龍蛇。行當五路我能事。坐斷孤峰渠作家。佛法從來如嚼蠟。朋儔此去似團沙。音書不寄思惟盡。千里同風卻較些

　　朱熙載作平陰令。八十日致仕而歸

勇退歸來適舊游。家林禾黍一成秋。黃蘆雪照沙頭屋。明月波浮江口舟。耕道誰從夫子后。逃禪今與老僧儔。柴桑試問陶彭澤。風味真醇相肖不

　　周秀才出家求頌

標心脫帽法丹霞。借力堂前刬草些。塞上不須嗟失馬。杯中端欲斷疑蛇。久懷甘露濯塵骨。將意叢林開覺華。古渡雪蘆明月共。一壺秋色屬吾家

　　牧童

水牯老行步穩。蓑郎癡歌笑繁。物外初無塵滓。胸中別有丘園

　　游司真洞

桃華濯錦春水寒。洞門窈窕玉勾欄。三峰擁翠云吞屋。九井揚波雪濺壇。象帝先身元老語。谷神后事阿誰觀。羽郎清瘦發半白。待乞安期五色丸

　　仲春過龍舒法華山。尋誦經道者舊庵

支徑入窮谷。來尋道者庵。梵音今默默。華雨尚毿毶。夜白月半屋。寒青燈一龕。夢隨歌吹去。借路過江南

　　月禪人出丐求頌

踏雪到人家。投機的不差。月魂通水脈。春信入梅華。去覓炊香許。來寬束篾些。上方分佛事。先我過毗耶

　　淵禪人出丐求頌

淵源徹底碧涵秋。誰道寒光凝不流。轉眄蘆華與明月。更無一物礙船頭。去來得妙縱橫自由。巨鰲犯餌快須掣。便是仙山墜也休

　　即覺庵子中居士。來訪妙峰之西既去。作六言五首送之

越境能來訪我。扶筇頗肖游僧。得與坐間語味。諒其胸底懷冰

夢曉寒松掛月。心秋古井含津。至道百家合轍。同風千里成鄰

欲下前時雪磴。重開向日風翎。此去丁寧華鳥。莫來狼藉春庭

歸來三徑春草。夢臥一圍雨蓑。白發暗移玉燭。昏窗凈洗金波

世外道人有在。庵中瓶粟無儲。過客未容空去。挽衣相與分[蔬-(梳-木)+束]

　　送月上人歸鄉

西風木落山露骨。秋月在水波濯魂。客意歸臥四明麓。三世佛從禪口吞。大千俱壞我不壞。三六相昏渠不昏。劫空照見造化種。回首應物亡塵根

　　夏安居日。過實上人東軒。時新竹浴雨。因作句歌之

籜龍出叢林。脫錦露新綠。昂藏引頭角。密密均節目。娟然塵外姿。云霧膩寒玉。翠滿東窗陰。心眼掃惡俗。虛靜頗道情。清臞見風骨。惠我不老春。為誰無弦曲。葛陂蟄時事。第恐雷雨促。不能留高間。雙碧淡相矚

　　再和朱朝奉見寄

朅來林下人。掛冠脫朝綠。身間道愈尊。神靜碧照目。落落我就璞。碌碌誰如玉。欲學陶淵明。高情異浮俗。白云無定心。青山有奇骨。肯從蓮社賓。共奏無弦曲。佛生等一念。日劫詎延促。傾蓋同故人。道存聊一矚

　　擬石牛與悟上人

阿牛純熱不鞭牽。臥向古源蒼樹邊。春谷玉田看去種。雪山香草飽來眠。背頭隆骨任豐載。鼻底流津大作川。異路行行哮吼處。莫忘露地未萌前

　　雨夜宿龍門曉登靈光臺禮佛眼塔

一躍龍門適舊懷。棱棱浪級向人開。洗塵云陣澆華雨。借力天衢破蟄雷。略彴駕溪桃水滿。浮屠瘞骨玉山頹。欲知佛眼無遮障。須到靈光不夜臺

　　過虎頭巖

空巖儼若虎頭蒼。云膩巖前草木光。竹吐錦萌春雨飽。松含黃粉野吹香。石床蟠足散征倦。道境洗心聊坐忘。投飯上方蘭若去。未能癡學顧長康

　　塵上人出丐求頌

輕輕彈指便開門。百億門前百億身。妙應因緣通處處。圓明個事遍塵塵。華間峰采黃須蜜。柳上鶯傳青眼春。歸日相呼滿缽飯。一時分付飽參人

　　別鄒秀才

聲利明來若夢游。肯迂征家宿云棲。情高素抱山樊志。性淡幽尋松石儔。愛我家風清入眼。問伊時事點搖頭。今朝送別還孤坐。空對爐煙篆字浮

　　游云棲院作偈。與住山琛老禪

紫宵峰頂金浮屠。風鈴揚音鬧蒼虛。玉欄中地穩行道。云磴下林新葺廬。江山懷抱富不惡。霜月軒窗清有余。老眼寒青伴耶舍。炷香心醉竺仙書

　　與觀禪者

豁凈虛通入覺場。體前一段本來光。孤禪恰恰如擔板。默照明明似面墻。秋光蘆華兩岸雪。夜寒桂月一船霜。迢迢象外行歸路。雁字低低正夕陽

　　禪人發心丐席求頌

萬指相從作正觀。出求臥席著蒲團。恬處斂雨野云薄。湛若磨風秋水寒。卷去猶知鼻頭痛。坐來方信髑髏干。蘆花明月阿誰事。人在江湖把釣竿

吉祥長者草茸茸。香軟登機棱路通。卷去若人呈已事。得來與我展家風。默游兩岸雪蘆外。瘦坐五湖煙水中。未許春眠夢蝴蝶。大方引步劫壺空

　　送從上人馳書至京西

衲帔蒙頭自照人。月明堂上轉機輪。肯傳千里鹡鸰語。要作十分棠棣春。雪嶺同風當日事。石頭束篾舊時麟。家林歸臥長連穩。滿眼清光不見身

　　蔣新臣秀才告別作句送之

雪屋高寒能我過。疏梅清秀雪林柯。不屈慳宋楚人語。來試宗雷蓮社科。后會說盟如有以。此行洗念入無何。春風遲立欄竿曲。白雪樓前船弄梭

　　津禪人出化盞橐乞頌

吃茶去語落諸方。聚首商量柄杷長。相席是渠能打令。同塵輸爾解和光。舌頭狤獠明無骨。鼻孔累垂暗有香。盞橐成來圓此話。儂家受用恰平常

　　宣和甲辰三月三日。山谷寺偶成。是時欲下長蘆也

溫風在山谷。青紫班芳妍。浩然春公心。不作彼此偏。其來初無像。榮事亦自然。云容淡如鶴。草色齊膩煙。竹萌裹豹褲。蕨茁引兒拳。盤箸富可喜。齒頰甘亦便。山水濯塵念。風云會前緣。葦江懷道人。擁眾幾兩千。頂門眼照世。胸中海吞川。同雛丹山巢。羽成各翔遷。而今欲住集。相見而忘年。執鞭驅并駕。未愧無彩韉。白鷗行作伍。水[蔬-(梳-木)+束]對烹煎。撫摩青石牛。不得陪高眠。將趨皖口市。就買莎郎船。回首謝諸祖。覺法吾所天。慧燈耿不夜。心花芳枝聯。后日兒孫輩。莫怪森羅前

　　欲渡長蘆。與琛上人漁家詞

岸樹藤繩欲解維。海門蒲席弄清吹。舟不澀興無涯。回首[灒-貝+鬲]山煙翠姿

一葦江頭老白眉。而今問訊慰相思。風靜夜月明時。滿眼寒光下釣絲

　　游龜山和何學士

一宿曹溪今乃時。永嘉想見未忘茲。如何淮風遏行色。不得扶杖相參隨。斯須佳惠玩珠璧。璨然傾瀉胸中奇。詞鋒明銳許誰敵。禪悅清酣還我追。約君入社背時事。種藕著華春滿池。道在金蘭端未艾。回頭閱世真兒嬉

　　送慧禪人往上江糴麻米

石霜拈處最分明。萬萬千千一粒生。歸日飯香穿鼻孔。相呼作舞下堂行

云門糊餅趙州茶。里許明明著得些。公案見成知味底。一千二百衲僧家

解開蔑束肚皮寬。子去誰憂甑釜寒。云水相迎船到岸。飽叢林事不相瞞

蘆華明月水茫茫。激箭風舟破冷光。親到廬陵酬米價。那時開口便相當

去去西江趁便風。丁寧底意語龐公。歸來定是通身飯直下人人識己躬

　　浮舟下淮訪龜山禪師

霜風獵獵掃平野。沙頭蓁翳凈如燖。淮津斜轉龜山麓。云漢微分雁塔尖。籬落梅梢春點點。庭除松影月纖纖。禪家況是不羈友。問訊勤來想未嫌

　　與黃道友

人頭膏火底心休。來預林儔默默游。犀暈成時月魄夜。雁行斷處霽容秋。百年分付三椽下。萬象崢嶸一指頭。歸去懶融無伎倆。庵前華鳥莫相求

　　浮舟之昌國謁韓克明知縣

南風帆腹飽。半夜渡滄津。鯨海漾新月。仙山尋故人。浪寒千里雪。煙暖十洲春。來就昌黎語。良慚我效顰

　　沖禪人與翠山出丐求頌

歸去家山雪未消。到時雪后翠棱高。豁然直下斷三際。卓爾個中抽一毫。化缽不妨游幻海。虛舟何憚駕驚濤。因緣成熟袖雙手。莫學吾家敗酒糟

　　利禪人發心丐開海田

檀度夤緣約遠尋。利他方稱出家心。丐行端取叢林飽。耕耨不嫌泥水深。地面丕平春種玉。波痕清淺月浮金。栽田博飯吾家事。一段風規得老琛

　　湛禪人開田求頌

衲僧茲欲起家門。老牯鞭催泥水渾。混處蹈翻明月影。轉時耕斷白云根。力田辛苦遵吾祖。炊飯馨香飽子孫。底事既歸蒲坐穩。湛圓心鑒夙忘痕

　　小師智寬與國清作丐請語

入廛一缽是生涯。來自寒山拾得家。曉影玉鉤蘿戶月。春叢黃粉蜜房華。午炊佛土香傳鼻。參飽云門飯打牙。準擬神通何處借。凈名居士住毗耶

　　靈上人丐鹽求頌

熬煉渠經幾度難。炎炎爐鞴頭看。可中皓色從來瑩。直下滄溟吸得干。力展家風排淡薄。妙將滋味破辛酸。道人意滿期歸也。雪擁茅檐不覺寒

　　端禪人丐鹽求頌

紅爐焰里結冰霜。收拾儂家妙有方。舌本要資云水味。鼻端相助蕨薇香。掃歸茆舍閑堆雪。坐照金盤凈發光。去去道人成底事。芳滋許我沃枯腸

　　與孫宣教

作別江頭五載余。海邊相訪未嫌迂。山林意與世幾絕。丘壑姿逢秋更臞。約我道耕新活計。輟君詩戰老工夫。兒婚女嫁誰家事。居士有心從馬駒

　　鄰月堂求頌

畦衣我是出塵人。卜筑高堂與月鄰。床上金刀香剪桂。篋中玉斧冷修輪。寒臞破夢無嫌病。清白傳家不愧貧。門外潮平舡著棹。點頭老兔靜分身

　　善應不觸

出門云水任茫茫。相應相酬許當行。一切時無第二念。雪峰于此謝靈光

　　大功不宰

吾家消息默中看。看處虛明霽月寒。一色是功須轉卻。石霜端要髑髏干

　　寄石湫童知縣

溪頭茆屋遠追陶。斗米而今懶折腰。漢水丈人甘抱甕。箕山居士厭鳴瓢。心秋霽月夜相照。鬢雪溫風吹不消。身世曲肱分付夢。遽隨蝴蝶到華條

　　上元后二日過謙師庵

橫溪一徑兩山分。深翠籠蔥竹日昏。流水漱冰寒有骨。閑云斂霽雪無根。應容野毳來投飯。不管春眠往扣門。窗幾薰爐搖篆字。龜床塵語對清溫

　　應禪人開田求頌

飄飄捉杖出煙蘿。行丐身心遽許多。針鼻細中投玉線。機頭密處度金梭。應緣片片云成雨。分照團團月在波。底意周旋便回首。舊巢寒臥雪林柯

　　恭鑒二禪人干浴鑊求頌

大冶镕金入范看。不嫌口闊肚皮寬。得來妙觸通身眼。凈放光明赤肉團。衲子落成俱受賜。檀那相助許投干。底心試問楞嚴友。道契圓通只個般

范金為鑊沸蘭津。分付楞嚴會上賓。妙觸宣明渠具眼。纖塵不受我通身。投諧冷暖渾忘水。迎合溫和似得春。爐鞴相催成底器。量吞云夢可斯人

　　航海之寶陀訪真歇師兄

至人親見古觀音。化跡今居海上岑。煙機外分青嶂骨。水天中見白云心。潮痕擁岸棱棱雪。月魄浮波爛爛金。根境一如能所斷。圓通游踐法門深

得得來尋真歇兄。孤舟揚楫順潮行。重聯斷雁云中字。遠赴閑鷗沙上盟。新味清油燣紫菜古方淳蜜漬黃菁。海山只個供盤筯。一段家風不世情

　　與昌國善友

駕潮舟澀岸頭沙。得與巖僧款語些。夢付莊周窗外蝶。疑醒樂廣酒中蛇。夜堂莫怪云慳月。春嶠將知雨促華。想像舊山歸去路。照門新錦眼迷家

　　化上人持缽乞頌

化事而今盡付君。歸來還我驗兒孫。諸塵正受盛于缽。一句含胡覆卻盆。別處見人知雪嶺。自家吃飯識云門。底心肯負檀那力。開發真機報施恩

　　端禪人開田乞頌

衲僧田地有來端。底意相攜出問檀。春塢耕開云錦曉。月津劃破練光寒。飽期束肚三條篾。功就移身百尺竿。恰恰相投看規矩。谷聲鑒像一般般

　　珊知浴求頌

妙觸宣明不洗塵。楞嚴會上悟心人。潛鱗窟宅半篙水。枯木形骸一杓春。涓滴量同法界性。發毛垢凈虛空身。南園應問聊彈指。用處綿綿谷有神

　　傳上人丐鹽求頌

瀕海人居不事田。生涯清白是家傳。雷鳴山麓潮橫雪。津出泥沙鹵泛蓮。冰玉色承殺煉力。蕨薇滋藉合。和緣。舌頭妙有圓通眼。坐斷叢林五味禪

　　崇上人求默庵頌

默默中居底是庵。白槌上首乃同參。深明鐵磨莫顛倒。真見末山非女男。坐里水天能湛湛。門前華雨任毶毶。一言妙證超名相。不惜眉毛笑翠巖

　　雪晴寄劉殿撰

羊氈半幅一羌床。寒淡家風肖老龐。容易著身藏北斗。等閑開口吸西江。龕燈梵夾香搖幾。茆屋禪蒲雪照窗。方外友于思對塵。隱人胸次作舂撞

　　余姚胡氏繡觀音求頌

線蹊密密度金針。一一針針觀世音。妙凈莊嚴成相好。光明感應發身心。江橫練色月浮水。雨灌華枝春在林。聞見可中超有路。普門處處許相尋

　　丹霞忌日

明月清風霽景涼。華鯨噴雪水茫茫。靈然一點誰人委。懷抱千年作夜光

　　鑒維那求月堂頌

桂轂誰將玉斧修。風簾收卷許相留。虛明窗戶不知夜。清白身心長濯秋。鶴夢巢寒松掛壁。魚驚波動水浮鉤。胡床瘦坐搖香篆。凈照壺中一默游

　　一禪人出丐求頌

一霎山前春雨干。叢林氣韻洗衰寒。水明玉免隨征棹。線重金鱗上釣竿。午缽莫嫌分飯甑。千僧無念集蒲團。化機妙應頭頭準。手眼通身不著謾

　　過則上人庵

歸來蘿蔦掛煙蓑。釣月耕云倦也那。山上山下吞佛語。溪東溪西牧牛歌。廿年樹耳亡疑著。一個拳頭得用么。做盡平生閑伎倆。赤鱗無奈甕虀何

　　泉州王道友舍簟乞頌

秋入眠床水一方。江湖風月坐來涼。浮浮爽氣仙游去。身在蒼煙白鳥行

　　真戒大師求頌

炷香坐羊氈。默默心住禪。仙桂萌兔窟。神珠媚龍淵。湛照自家事。出隨群動緣。應機分手眼。不翅有千千

　　謝通講師五偈并引

前年過我得少款。甚慰平日也。別后得書并頌。以忙迫乞食不暇答。秋來氣清惠然見訪。同丘壑般游。得不作字招隱。良愧后時

得得客來窺大方。松間目擊揖歸堂。秋橫兩眼瞳人碧。云擁三衣梔子香。奪席胸襟君隗礧。愕鄰須發我滄浪。竹床相對夜深語。河漢濯磨星斗光

五月人間膏火煎。清風塵對有夤緣。點頭頑石能明證。借口虛空解講玄。隨類佛身分百億。出塵紅卷等三千。未閑相約蒲禪穩。作別又趨華雨筵

慰心佛氏未蕭條。卓卓緇林有俊髦。知見香熏舌本利。名言垢凈眼棱高。錦云腳踏冷修月。仙嶠牽頹閑釣鰲。良遂肯從麻谷后。聲光矯矯壯吾曹

一昨書來約見過。遲留行李未成那。梨黃棗赤秋如許。發白眉龐老奈何。相伴采薇云膩襪。不嫌伐木雨濡蓑。對床默默香搖篆。霽月夜窗懸女蘿

乞食因循答教遲。想能心照未相疑。三年約友共連璧千里同風那隔絲。鞭箏嫰黃出泥土。槿華寒紫裹藩籬。雨驅暑去晚明霽。來雁門頭字腳垂

　　鄭通判母氏贊并引

鄭禹功博士母氏。[蔬-(梳-木)+束]食五十年。于動靜四儀。專念佛三昧。愈老愈勤。夙夜匪懈。行年七十有二。于八月八日雞鳴之初。安坐而逝。博士書具。告我以是事。然人之老縻。形繭臨蛻。得自在無畏者。斯正念之力也。以無情垢之翳心。惡習之兆境。圓湛長存。虛靈獨照。夢幻之跡。廓然泯矣。故地水崩流。火風散滅。順履于如如也。底事可嘉。因說偈為之贊

法喜為食。慈悲為舍。信佛是歸。視身如借。住正念以唯勤。趣外塵而無暇。機閑萬象光中。眼活髑髏眉下。彼亡也夢蝶露蟬。自得也云犀香麝。神游真凈兮天水同秋。心印妙明兮風月破夜

　　機禪人發心丐田

歷歷機梭看轉旋。衲僧手眼有千千。將知白雪上方飯。出自黃云負郭田。溉灌流金溪口月。耕犁卷幕隴頭煙。和泥合水誰家事。參飽元無分外禪

　　虛禪人發心丐田

虛廓襟懷作丐游。機緣處處定相投。開田大義聊舒手。得意忘言暗點頭。白牯耕回山月曉。金刀剪斷野云秋。長連趺坐通身飯。一飽分明百不憂

　　早發寧海。壽寧道中過奉化

曉徑風香雨陣紅。鑿崖棱石上梯空。勸歸鳥語春過半。投飯人家日正中。山怪翠寒臺對偶。溪能柔碧剡相通。楊華便是浮萍草。蹤跡又隨流水東

　　宿覆船山阻雨

枝筇同到覆船巔。暫寄筇枝借榻眠。山水鉤簾知屬我。煙霞膩枕夢游仙。覺來筍窟投[蔬-(梳-木)+束]筯。閑把華房入線編。想像玲瓏巖下雨。春寒猶可臥羊氈

　　行通善友求頌

明白家風月洗霜。道人寒夜坐繩床。安身誰效兔三窟。返照自如龜六藏。疑若蛇弓蟠酒盞。妙同蜂蜜得華房。默游宛轉臻元極。虛廓無涯步大方

　　姚道人乞頌

慈悲方便事。觸處有工夫。應變隨聲色。團團盤走珠

　　戚澤民從新正日供三僧求頌

君家炊飯辨[蔬-(梳-木)+束]薇。日供畦衣三阿師。海上浮柸登岸后。云間飛錫過門時。伊蒲塞作新香氣。賓度盧迎老白眉。施受等心相稱可。月隨流水下春池

　　時禪人出丐求頌

老能碓下米無舂。一出相煩作變通。陣陣香風看稻熟。番番時雨見年豐。手攜拍板傅大士。杖掛剪刀梁志公。妙應群機真絕待。秋清河淡月行空

　　仙上人出丐求頌

綴缽持來勇入廛。家家行結勝因緣。三千界重慈悲佛。五百生稱忍辱仙。芳濯叢林春冉冉。明隨流水月娟娟。飽參事與千僧供。洗足蒲團枯木禪

　　普淵行者請頌

脫盡塵機真出家。平持心地是生涯。法堂刬草墮僧數。舂屋傳衣聯祖華。想變石頭山下虎。悟空弓影酒中蛇。寒枯只么清修去。佛種從今卻較些

　　妙慧上人求頌

妙中有慧獨醒醒。歷歷機前自照靈。老兔夢寒眠凈魄。真犀心醉得通星。道游剎剎參諸佛。智破塵塵出大經。頑石點頭揮塵尾。坐間華雨一番馨

　　宗禪人出丐求頌

萬指生涯一缽歸。叢林宗尚默無機。道耕自信我寒槁。妙用相煩君發揮。薜荔藩籬秋蔓衍。女蘿窗戶月依俙。時時處處通消息。物象都盧入范圍

　　小師慧果馳書取雪峰真歇和尚

鳥窠閑口聊吹布。雪老低頭卻入庵。生死同條末后句。也應千里問同參

　　解兄之雪峰禮本師

南山去見雪峰師。古澗寒泉瞪目時。徹底無痕才識己。轉身有路復名誰。子歸父處那求顧。云向山來不待吹。西舍機鳴聊織錦。梭臍陰陰細飛絲

　　與辨庵主

夾山鉤上得芳鱗。不作當年棒喝嗔。直向劫前分手眼。端能化外撥機輪。是須眉底有筋漢。方契寰中無舌人。徹照自宗知細密。任從天下樂忻忻

　　甲寅春之海山。雨后訪王淵明知縣

誰問春泥沒履牙。蘿門窈窕綠差斜。幽芳松菊淵明徑。深秀溪山摩詰家。默照佛燈寒不掉。對緣心鑒凈無瑕。仍聞懶甚融居士。庭鳥幾番狼藉華

　　禪人發心干鐘乞頌

木落空山霜。夜樓時一撞。隨風度林嶺。喚月到蘿窗。響應虛傳谷。聲飛不礙江。夢回天意曉。蝴蝶失雙雙

　　保福傳化士乞頌

梅福仙游井汲枯。而今云水穩禪蒲。青原門下藏麟角。黃檗床頭捋虎須。學子柏庭寒立雪。檀家飯甑軟炊珠。乞歸將意叢林暖。松食荷衣良槁臞

　　儞上人干造延壽院乞頌

叢林百丈有清規。特設堂安老病師。隱幾虛心還自照。炷香孤坐絕他思。妙窮正念空三世。凈洗余昏月一墀。底意欲從何處問。毗耶居士飽相知

　　訪黃給事承。往寶陀禮普門大士留偈

泛舟誰畏海門津。丈室來尋彼上人。塵語欲求青眼舊。友心未爽白頭新。黃家羊臥藩籬晚。梅氏仙游島嶼春。糊餅饅頭看手段。觀音妙智在塵塵

　　廓禪人干田求頌

廓虛田地絕蓁荊。望斷玉壺冰鑒平。素色依稀云擁耒。練光片段月分耕。意為衲子延筇履。力丐檀那助飯羹。將見金牛笑相喚。叢林氣像不多爭

　　送修街坊出丐

海上鰲峰裹綺霞。梅仙朋舊有生涯。清眠夢落三山月。和氣吹成一縣華。去駕風舟尋長者。來分甑飯入吾家。待君歸掃余疑膜。杯影垂弓不是蛇

　　退天童上太守吳學士

三椽五合不求余。汨汨營營笑拙疏。妄立是非徒喻馬。樂同彼此解觀魚。洗霜骨出山宜瘦。答響神藏谷應虛。莫涴人間名字垢。身云心月本如如

　　衛進可寺丞。臘月二十九日。招我以[蔬-(梳-木)+束]飯。從容勝集其居之西一堂。榜曰六湛。意六處休復同一湛然。且求語因作偈云

風瀾未作見靈源。六處亡功體湛存。諸法性空方得座。一彈指響頓開門。寒梅籬落春能早。野雪欞窗夜不昏。萬像森羅心印印。根塵超豁妙無痕

　　因雪示隨行禪者

家家種玉滿區區。誰裹煙蓑細步趣。千里同風休綴綴。十方一色尚拘拘。夢醒光彩兩頭斷。坐穩身心三際無。清白傳家衲僧事。其間轉處看工夫

　　符十五郎求頌

塵勞排遣廊而明。靈照心空合未萌。妙盡源窮成本得。從來等佛與眾生

圓虛里許得真游。離水犀通一點秋。機應無私登鳥道。妙同明月靜隨流

　　歲開八日謁西溪真悟講師

雨華幾席自清馨。茗碗初收篆縷青。柔弄柳條風剪剪。冷濡梅蕊雪星星。不嫌黃卷閑遮眼。有意微塵破出經。思大氣吞三世佛。兒孫未到敗門庭

　　云上人持缽乞頌

云水千僧共默耕。煩君乞食出山行。蕨薇夜雨萌寒麓。桃李春風織錦城。空谷一呼同響應。圓珠眾色合光明。上方此去分香飯。為我先須見凈名

　　方上人持缽乞頌

卷衣破曉下連城。意欲分炊往上方。僧缽飯歸三篾飽。蜂房蜜合百華香。柳絲鶯友調唇滑。云錦人家照眼光。應變縱橫看伎倆。隨身干木慣逢場

　　與李居士

枯禪胸底洗余紛。一點虛明湛若存。剎剎塵塵成凈土。華華葉葉發靈根。無心頗肖云為潤。有照渾如月破昏。舒卷縱橫俱在我。個人真得總持門

　　森禪人持缽求頌

森羅萬象本同根。個事虛通有化門。歷歷當機元不爽。頭頭大用了無痕。妙明田地傳家祖。參飽叢林委子孫。緣就歸來墻面坐。秋空連水月黃昏

　　立春后五日次本上人韻

雪繞樓欄同楚些。梅將青子柳柔柯。山林臭味入新語。風月膺胸遵古科。夢付曲肱春困甚。乞如胼拇老間何。雨師雷伯情多妒。收拾陶家壁上梭

　　良禪人干田求頌

良田一片望無涯。曠古相傳佛祖家。四至町畦誰作伴。中心樹子自開華。示人鐮樣秋云卷。催牯鞭聲春日斜。收拾歸來付耕事。衲僧氣味較些些

　　古上人出丐求頌

化門到處大千身。古鑒無塵谷有神。方信相隨混不得。堂堂獨露是何人

　　江郎中求頌

凈治心地廓無垠。一段光明破夙昏。撥轉機輪分化事。百千三昧見門門

　　雨晴偶作示禪者

快雨快晴寒食近。崢嶸芳事趁佳辰。弄風柳絮疑成雪。滿地榆錢買得春。雷吐英英茶爪露。暖班茁茁蕨拳伸。桃華眼鬧隨蝴蝶。誰似靈云識故人

　　來上人干延壽院乞頌

披蓁卜筑古林阿。百丈心于老病多。照徹有無方得我。緣分生滅不干他。谷云冷抱松根石。山月明懸屋角蘿。若子殷勤圓此話。毗耶城里問維摩

　　道禪人發心干田乞頌

道人欲乞一囊錢。為我成褫負郭田。淺水駕牛披曉月。深云下耒破春煙。力耕妙用吾家事。坐照真機自己禪。寄語檀那好相助。年年長得飯僧緣

　　以何學士韻示像侍者

茂養高標松抱苓。歲寒姿傲雪霜丁。蕭騷風度山林韻。偃蹇氣鐘丘壑形。霽月霽云胸次淡。秋山秋水眼棱青。磨塼誰問馬師語。妙發枯龜一灼靈

　　夢齊求頌

香風華雨政紛紛。春困何妨聊曲肱。三世佛相傳寐語。覺來無我壞兒孫

　　觀知殿化殿堂燈油求頌

廣堂清白照蒲團。相續真燈未許殘。寂默無聲閑口醭。光明不掉寸心寒。蓮開似對秋波淺。夢覺渾疑曉漏干。十法界身流影事。自他交徹鏡中看

　　海上人知浴求頌

溫溫氣象半篙津。匏杓調和冷暖勻。直得通身渾是水。端知赤肉了無塵。風埃面目揩磨凈。丘壑形骸洗濯春。妙觸宣明佛子住。首楞嚴會有斯人

　　時司理求頌

凈磨心鑒絕游塵。本際靈明自照神。個里機回圓歷歷。化分百億大千身

　　行月大師求頌

霽明夜永月行空。破暗真光默默中。一點至靈虛且應。十方圓鑒照而沖。床頭爐篆浮寒紫。壁上龕燈對冷紅。個里宗乘消息在。蒲團紙帳舊家風

　　齊上人發心知羅漢堂求頌

修結僧緣清凈因。青油白茗與烏薪。龐眉五百圣尊者。行腳一千吾上人。云屋芳姿開菡萏。地爐暖氣臥麒麟。睡魔不至蒲禪穩。自照光明默默神

　　華亭顧道友兒女俱出家求頌

兒兒女女著袈裟。留得閑身且在家。不作丘坈看覺地。當鋤薈蘙種曇華。深藏北斗端能許。吸盡西江始較些。三界脫然亡影像。凈名居士好生涯

　　送明專使

廓落無依合太虛。行行何處不逢渠。功回冷眼雙眉底。照盡橫身曠劫初。大仰默知東寺意。玄沙明上雪峰書。將歸束肚三條篾。鈯斧相隨到處居

　　月禪人出丐求頌

一月在諸水。動隨來去舟。分身能恁么。到處恰相投。湖海墮全璧。魚龍吞曲鉤。歸來端可慶。俱得飽參休

　　應禪人出丐求頌

應身隨處見塵塵。能順因緣不背真。樹上虎頭呈伎倆。毛端師子顯精神。平生自許得游刃。投老難傳知斲輪。香氣滿城[火*帚]缽飯。叢林一洗浩然春

　　王觀察求頌

廓虛深凈里頭看。一點至靈珠走盤。默默通身明有眼。塵塵分應妙無瘢。江湖浩浩月隨溜。華木欣欣春入端。變化鯤鵬是時節。便乘羊角作風摶

　　趙學士求頌

身前身后獨靈靈。一切如來出此經。歇盡狂心便相見。水秋天凈月亭亭

　　朱干辨求頌

磨洗紛塵百念秋。湛然源底未分流。其間自照因緣外。水凈娟娟浮月鉤

　　久上人出丐乞頌

孤禪抖擻起僧氈。掛缽寒藤著瘦肩。破夜無私看霽月。開華不染出泥蓮。底心眾事水云餓。何處人家粥飯緣。寄語毗耶老居士。相投莫怪喚春眠

　　坐禪箴

佛佛要機祖祖機要。不觸事而知。不對緣而照。不觸事而知。其知自微不對緣而照。其照自妙。其知自微。曾無分別之思。其照自妙。曾無毫忽之兆。曾無分別之思。其知無偶而奇。曾無毫匆之兆。其照無取而了。水清徹底兮。魚行遲遲。空闊莫涯兮。鳥飛杳杳

　　瑞巖山鐘銘并序

四明瑞巖。山林之勝處也。胸虛豁而吞吐風云。足舒放而濯磨潮雪。開善蘭若。居其正中。碧甍藻棟欞檻綺疏。爛爛相照。杖[卄/梨]擁衲。扣室投籌。云水之賓。森二千指。高平范公佺。施巨鐘可受四十斛。以警寤寐。以齊動息。俾四方水云聞鯨音。而知棲食有處也。姑乞銘于予。銘曰

巨溟之西有古招提。來遵鳥道歸陟云梯。叢林取則毳侶投棲。規矩之振刀尺之齊。環十二峰翠色瓏[王*(匆/心)]。大廈眾集層樓虛空。誰清凈施我高平公。法窟永器鄧山薦銅。虛中堅外宣明破晦。迎蟾到門送烏下岱。杵發有時聲揚無礙。一念旋聞諸塵自在。十方會同一鳴是從。華蜂膻螘風虎云龍。尊賓成序棲食相容。楚楚法子恢恢佛宗。月低夜闌霜清曉寒。金壺響斷玉漏津干。夢枕深省禪家正觀。動隨其后靜得其端。希微妙音無方可尋。寄茲鴻韻導彼幽沈。鈜鈜擊耳冷冷洗心。神應在谷風傳度林。隱隱徐徐反聞厥初。根塵亡偶性覺含虛。攬之不足縱之有余。真明了了凈智如如。觸之而聲轟雷吼鯨。當處滅盡當處出生。化蝶影散債魚業清。山海固深天地成平

　　本際庵銘

平等本際非去來今。豈墮諸數妙圓一心。一心妙圓自照靈然。超出生滅混融正偏。正偏混融可中忘功。鸞騰玉鑒鶴出銀籠。如是住處佛祖同得。同得之宗凈名一默

　　至游庵銘

長蘆第一座臻兄老禪相從久如。深造道妙姑以所得之奧。柄麈調牧云來衲子。茲日語予曰。禪家動靜游燕。常在其中。佛束比丘不可肆意。獨居者屋則尖頭。個所謂庵者是也。我所住處。師可以名之。隨問而應曰。至游。夫道人之至游矣。履虛極守妙明。飲真醇住清白。斷崖放足。空劫轉身。一得妙存。亡絕對待。自然出應無方。谷響水月。塵塵無礙。心心一如。彼我相忘。是非斯泯。方圓大小。歷歷不爽。能如是也。入諸世間。真契游戲三昧。斯可謂至游矣。衲僧之所住處。何必縛屋編茨。孤兀世外。因系以銘曰

道人至游。了無方所。何辨從來。何求止住。去來跡絕。言詮句滅。寒水吞空。垂云作雪。十分明白。還須轉側。直下相逢。個中誰識。識也回頭。煙冷山秋。默默自得。綿綿至游。至游綿綿。后地先天。虛空體合。萬像理圓。其間游刃。電掣機鈍。該括十方。通同一印。一印通同。十方混融。鏡影谷響。水月松風。應之自然。誰正誰偏。明明絕慮。恰恰周旋。歸復舊家。黃蘆放華。夜船隱隱。桂魄斜斜。至游如是。真實行履。不墮人天。何曾云冰。家風寥寥。無可咬嚼。枯槁身心。清涼法藥。相期底處。結庵而住。量外難窺。主中之主。如是至游。如是真樂。傳最上機。提第一著

　　明州天童山宏智覺禪師廣錄偈頌箴銘

　　偈頌

　　五位

正中偏。霽碧星河冷浸干。半夜木童敲月戶。暗中驚破玉人眠

偏中正。海云依約神山頂。歸人鬢發白垂絲。羞對秦臺寒照影

正中來。月夜長鯤蛻甲開。大背摩天振云羽。翔游鳥道類難該

兼中至。覿面不須相忌諱。風化無傷的意玄。光中有路天然異

兼中到。斗柄橫斜天未曉。鶴夢初醒露氣寒。舊巢飛出云松倒

　　五王子誕生

星攢金殿降生時。稱體宮衣覆雪肌。功就轉身全合父。光中潛撥玉輪移

　　朝生

雄心脫略戰文場。端把煙蓑換龍章。葵藿奉君知貴味。肯懷歸去見嚴光

　　未生

甘分清孤守固窮。衡門寥落正西風。一鳴便是蒼梧鳳。不意飄流鷗鷺中

　　化生

絲綸傳得出宸幃。宣花春城類莫齊。妙握當途無字印。馬蹄終不染塵泥

　　內生

妙齡天嗣自重瞳。尊貴威嚴鎮六宮。規步從來不出禁。閽人只得頌芳風

　　四賓主賓中賓

平生心事結眉頭。滿面風埃鬢已秋。大底出門無伎術。柰何今日路貧愁

　　賓中主

不戀經商利萬金。晚來古路問家音。分明得報尊親健。爭柰難平喜懼心

　　主中賓

御樓吹角六街明。金馬將軍出禁城。閫外化權良有準。不傷風物致升平

　　主中主

不動金輪萬德全。宸苔含月未排班。當頭諱字寰中禁。誰敢依俙犯圣顏

　　四料簡奪人不奪境

懶問誰持造化權。門前春事正喧妍。雨晴花色明如錦。風暖鶯聲滑似弦

　　奪境不奪人

厭余客路忽思家。鬢發春饒盡雪華。月底路岐通著腳。歸心未穩隔煙霞

　　人境兩俱奪

罷奏笙篁夜欲闌。銀河光浸紫微寒。星移月暗無消息。客散云樓酒碗干

　　人境俱不奪

十分花事屬歌喉。笑入芳塵爛漫游。皇道太平無忌諱。縱橫何處不風流

　　借功明位

蘋末風休夜正央。水天虛碧共秋光。月船不犯東西岸。須信篙人用意良

　　借位明功

六戶虛通路不迷。太陽影里不當機。縱橫妙展無私化。恰恰行從鳥道歸

　　借借不借借

識盡甘辛百草頭。鼻無牽纏得優游。不知有去成知有。始信南泉喚作牛

　　全超不借借

霜重風嚴景寂寥。玉關金鎖手慵敲。寒松盡夜無虛籟。老鶴移棲空月巢

　　針線貫通

峨峨青山著秋瘦。毛發凋減風骨舊。白云乃子久相依。清風借力扶出岫。人間雨足便歸來。澹濘寒明同去就。個中消息妙不傳。白云無心青山壽

　　真身

一葉落時天下秋。不風流處卻風流。木人退步金繩斷。直下無機牽鐵牛

　　應身

雙六盤中信彩贏。風行草偃月彎晴。欄街截巷憨皮袋。彌勒何時不下生

　　門里出身

無位真人赤肉團。大千沙界著毛端。明明不借他家事。用處全功只個般

　　身里出門

放曠還來荊棘林。倒騎牛自醉吟吟。誰嫌煙雨鬧蓑笠。只個虛空不掛針

　　因覽仰山小釋迦語成唱道二首

脫盡諸緣空不空。杳無邊表喻難同⊙。須知月蚌腸中物。體取云犀角里通[○@日]。建化何妨行鳥道。回途復妙顯家風【圖】<PIC>48009901.gif</PIC>
。太平游子歸來也。云鬢霜眉內轉功。一念全超曠劫初○。玉人端坐白牛車[○@目]。往來歷盡傍參妙。回首途中物物渠【圖】<PIC>48009902.gif</PIC>


　　禮三祖智鑒禪師塔

道無揀擇。水深山嶷。祖無出沒。月寒天碧。不萌枝上覺華春。無影樹頭靈鳥宅。天柱巍峨兮星河瀉清。石牛哮吼兮洞云生白

　　禮四祖大毉禪師塔

祖道已傳。黃梅妙齡。幻泡忽滅。白凈無形。真相堂堂照膏火。教音默默鳴風鈴。老松掛月寒方夜。凍鶴巢云夢未醒

　　禮五祖大滿禪師塔

黃梅果熟白藕花開。問唯佛性種異凡胎。衣傳南嶺人將去。松老西山我再來。兩借皮囊成底事。一壺風月湛無埃

　　禮投子青禪師塔

塔藏玉骨。云抱山腰。跡塵外泯。道光內昭。度金針之玉線。續鳳弦之鸞膠。壺春在而花芳枯木。夜鶴鳴而月浸孤巢。家風清淡兮石牛飲水。兒孫秀拔兮天柱摩霄

　　贊芙蓉師祖真

鳳眼鶴形。宗門偉匠。量外提撕。聲前敲唱。據令兮長劍倚天。應機兮明珠在掌。太虛有月兮。老兔含霜。大海無風兮。華鯨吹浪

　　默照銘

默默忘言。昭昭現前。鑒時廓爾。體處靈然。靈然獨照。照中還妙。露月星河。雪松云嶠。晦而彌明。隱而愈顯。鶴夢煙寒。水含秋遠。浩劫空空。相與雷同。妙存默處。功忘照中。妙存何存。惺惺破昏。默照之道。離微之根。徹見離微。金梭玉機。正偏宛轉。明暗因依。依無能所。底時回互。飲善見藥。檛涂毒鼓。回互底時。殺活在我。門里出身。枝頭結果。默唯至言。照唯普應。應不墮功。言不涉聽。萬象森羅。放光說法。彼彼證明。各各問答。問答證明。恰恰相應。照中失默。便見侵凌。證明問答。相應恰恰。默中失照。渾成剩法。默照理圓。蓮開夢覺。百川赴海。千峰向岳。如鵝擇乳。如蜂采花。默照至得。輸我宗家。宗家默照。透頂透底。舜若多身。母陀羅臂。始終一揆。變態萬差。和氏獻璞。相如指瑕。當機有準。大用不勤。寰中天子。塞外將軍。吾家底事。中規中矩。傳去諸方。不要賺舉

　　凈樂室銘

色見聲求。取道未正。自得之淵。常樂我凈。其凈者常。其樂者我。是二相資。如薪與火。我樂無窮。凈常無終。湛存象外。智照環中。環中自虛。非有非無。密運靈機。妙轉玄樞。玄樞機轉。本光瑞現。心緣未萌。言像何辨。其辨者誰。了了自知。圓該家慧。不涉思惟。思惟不涉。蘆花照雪。一段光明廓然瑩徹。瑩徹無方。初不覆藏。乘時則出涉化則昌。涉化隨宜凈樂不移。空含海印。恰恰無虧。無虧之功。內外沖融。法法絕待。門門虛通。虛通之門。游戲之徑。脫落根塵蘆灑眺聽。眺聽夤緣手眼千千。彼亡勤勤我常綿綿。綿綿之妙未痕眹兆。凈中之樂。默中之照。默照之家。凈樂之室。居安忘勞。去華取實。取實之銘。無得而言。善哉摩詰入不二門

　　僧堂記

夫靈山之笑溫。少林之坐寒。東西繩繩。三十三傳。老盧授衣缽而逃。厥事顯著。開闔歙張。波瀾光焰。肆口而說。肆心而應。道傳器受。源深流長。南岳青原。代以得人。或默有所宗。幽潛遠遁。掃跡世外。研究生死。松食荷衣。巢棲草座晦而不輝。持養老成。有慕其風。師而親之。鋤植舂炊。采汲烹瀹。溪芼原粟。枯槁自甘來遠集繁。乃建僧堂而統受焉。齋臥之華。師友同事。刳情刲智。擯學黜思。妙盡心空。宗通眼活。發越于設施。果其能而備也。建炎之末。人病亂離。湘漢江淮。兵火燔掠尊宿叢林。蕪沒十八九。毳衣瓶錫。投棲于東南。四明禪席。素號小廬山。郡東六十里。天童道場。山紆盤而氣幽。松偃蹇而皮皴。蒼壁附蘿。煙晞而翠膩。孤虹枕澗。埃濯而清揚。予住山之四年。十方來學。云趨水赴。屋不能容。比丘行深。遽來白事曰。柏庭友于露坐檐宿。殆無尋赤與受單缽。欲募凈信增大其堂得乎。予頷之已。而匠披于林。斧鳴于谷。一年余礎布楹列。梁橫桷攢。棼橑翼張。甍瓦鱗覆。前后十四間。二十架。三過廊。兩天井。日屋承雨。下無廧陼。縱二百尺。廣十六丈。窗牖床榻。深明嚴潔。萬指食息。超搖容與。謀始于紹興壬子之冬。工畢于甲寅之春。總費紙錢萬五千有奇。冬溫夏涼。晝香夜燈。開缽而飯。洗足而坐。耕牧其間。警導以寂。秋涵古井。春人化機。淵兮默成。粲兮用光。水盈科而流。谷隨呼而響。理契平等。智應自然。動靜威儀。針砭相益。撿責滲漏。磨瑩瘢痕。淬礪光芒。錯礱圭角。高標遠到。追武古人。丐心施力。等不負負。噫器劣學弊。希易欲速。以機械為蹊。放蕩為詣。耕于空言。餒無所獲。戰于強辨。勝無所歸。見聞流習。知解汨心。佛祖之所呵。魔外之得便。其疵癘萌[薜/子]。治不可緩也。登昆侖之丘。決河源之水。濯肝膽之洿。蕩心目之翳。生滅跡亡而妙存。有無轍泯而過量。大夜之夢破。永劫之疑拔。出家之志償。行腳之事辨。相從儔侶。殆庶幾焉

天童宏智禪師廣錄終

天童宏智禪師廣錄卷第八

宏智禪師廣錄卷第九

真精進而離妄。法供養以無疵。妙莊嚴以從緣。慧方便而不縛。毗盧性空而智身了了。普賢毛孔而法界重重。仰之高鉆之堅。涅不緇磨不磷。珊瑚瀛海夜潮。飲其光明。薝卜叢林春律。洗其寒色。齊物蝶翻乎夢。截流鷗赴于盟。四明玲瓏巖寺。束篾住山幾三十年。眾集食貧。躬出持缽。仍承化士。循乞以供。寫幻儀須鄙語。隨處見人得助談柄。僧編欲刻。家丑莫揚。且夫知之者愚。言之者失。祖證明之親到。佛開演之恐迷。面壁燈聯。心空光發。神游其奧。靈靈自照而體虛。道得其全。綿綿若存而用細。鼻孔車載不起。舌頭鉗拔不伸。祖意窮而通。佛事光而備。劍揮空而縱橫出礙。珠受影而趣舍相隨。云鳥無章。風鈴自韻。秋蟲之語。木蠹之文。相傳佛選器同。向道宗全說半。比丘(師儼)請為之引。紹興二十七年夏安居日。正覺書

　　明州天童覺和尚真贊

　　　　侍者師儼編


　　六代祖師畫像贊并引

天童乞食于黃巖。用祥上人。出六代祖師畫像。以贊見托。原所以為祖者。直明第一頭事。因緣建立。皆兒孫分上。祖不云乎。不與凡圣同躔。超然名之曰祖。繁枝遠派。應化機用。妙得根源。自然隨順。斯不言可諭。茲幸隨喜稽首贊云

　　初祖達磨禪師

西付不了。東行相討。大乘氣遙。少林春早。九年面壁。求人而急。三拜髓傳。得嗣而賢。蘆華明月夜船轉。水遠天低秋色連

　　二祖大祖禪師

立雪齊腰。求法斷臂。有志忘諸軀。無心契諸己。了了常知。其知密微。妙不借口。的自傳衣。全功歸父底時節。拈轉虛空絕所依

　　三祖監智禪師

道無揀擇。宗非促延。死生外著。清白家傳。覓罪性空。廓然大同。妙盡亡能境。機回卻借功。虛明自照。靡心識。海月靈犀夜魄通

　　四祖大醫禪師

授屈眴衣。秉毗盧印。師坐西山。名稱東震。蜂服之粉兮春蜜之滋。蚌腸之珠兮夜蟾之孕。遠氣呈祥靈枝發旁。牛頭接得融居士。華鳥不來庵外忙

　　五祖大滿禪師

奇女之兒。雙峰之嗣。傳衣世稱乎妙齡。栽松我愧乎頹齒。前后兩身。古今一心。孤鸞風舞玻璃鏡。長鯨月[馬*展]珊瑚林。缽盂狤獠人將云。幾夜春坊無碓音

　　六祖大監禪師

廣南樵夫。淮西行者。明珠走盤。黃金出冶。透影像兮凡圣罔得同塵。續光明兮家世自然不夜。眾星之拱斗之魁。百川之趨海之下。棄缽袋而逃。提不起而懇招。非風旛之搖。示即物之情超。葉落歸根兮來時無口。百千三昧兮九牛一毛

天童老師。未下筆之前。祖師鼻孔。一時穿卻了也。事不獲已。更拈出這個語話。當面直指。使人讀是贊無別贊。言下知歸即自贊也。見是祖無別祖。可中默契即自祖也。夫如是則正佛祖之眉目。而風彩不彰。五葉一華。隨處春色。嗚呼晝夜。孰不與祖師同起同坐一出一沒耶。仰山云。不道見。只是不別。真歇清了跋

四明天童禪師。作六代祖師畫像贊。意真語妙。超佛越祖。明眼漢筆墨間。自別有孔竅。非世間文字章句之學。所能仿佛也。平日甚富。恨未盡見之耳。后學讀此贊。乃知大善知識寓妙意于此本。可忘乎。紹興癸亥三月初十日。老禪士圭書

　　雪竇宗長老茲寫師像。以授天童知事。壁龕而掛之乞語。書其上

妙藏絕鄰。畢竟無身也。清虛之理真。幽靈獨神。須臾返色也。自照之智親。云寒有雪意。天遠連秋津。緣起佛種。覺生幻塵。語細音柔。丹山鳳鶵之韻。目深眉重。檀林師子之顰。借位途中賓主。借功門里君臣。洞水逆流。望云巖而半肯。曹山顛酒。知清稅未全貧。曲木床頭握麈尾。心傳一句付其人

　　大寧悟長老寫師像求贊

眼睛活髑髏干。妙在離微轉處看。魚潛水而秋痕愈碧。鶴臥松而月夢猶寒。應呼之神居谷。隨色之珠走盤。影響黏誰眉得用。斲泥余地鼻無漫

　　萬壽暉長老寫師像求贊

空而無痕。綿綿體之若存。卓而莫群。恰恰用之不勤。光明破夜月淡濘。出山云無得而得。不聞而聞。少林之傳默默。靈山之笑欣欣。龍雷相送魚燒尾。豹霧俄披虎炳文。齊物飄飄兮。流夢似隨蝴蝶去。亡機蕩蕩兮。清閑還與白鷗分

　　保福萃長老寫師像求贊

少食棗而齒黃。老飽鹽而癭亡。兔分月魄入犀角。蜂采華滋歸蜜房。源深流長。體明用光。巍巍堂堂。煒煒煌煌。檀篆香消默無語。烏藤相伴倚繩床

　　清潭榮長老寫師像求贊

家山水兮靜忘處所。友魚鳥兮動忘爾汝。默默之得誰傳。的的之宗自舉。冰壺春未回。而痕垢無些。玉林月已上而清光有許。湛存此個宗乘。肯壞人家男女。黃梅之缽笑夜偷。少室之衣疑浪與。方徹地區。圓該天宇。神發幽而空谷應呼。聲出礙而霜鐘忽杵

　　光孝恭長老寫師像求贊

問者不親。傳者不真。默成之性。空照而神。湛存而無像。幽靈而絕鄰。赫爐冶而鑄其器。吹風煙而造其春。建立諸幻。發明至淳。匠手之揮斤刃利。蠅泥之去鼻端塵。其斲有信。其受難人。偃蹇之松兮。獨扶疏于雪試。[危*臬]卼之石兮。幾破碎于雷嗔

　　能仁翼長老寫師像求贊

行腳句親。住山跡陳。默有余味。言還失真。金發響而出礙。玉雕文以喪純。胸中器宇。眉底精神。虎生三日食牛氣。海闊萬里吞舟鱗。性得全提鼻。心傳不掛唇。白雪家庭兮。獨立腰齊之士。紅蕉棋局兮。嘗觀柯爛之人

　　南明慧長老寫師像求贊

發之白兮蒼山雪寒。眼之冷兮遠水秋還。機自轉兮夜斗有柄。氣自清兮星河無瀾。谷應聲而亡像。珠受色而不瘢。瀛海潮落兮平且凈。天宇云收兮虛更寬。萬化起滅兮默見其端

　　祖印漸長老寫師像求贊

面孔誰傳。身心自然。鑒含萬像。海吞百川。錦機動而彩絲度。玉線透而金針聯。說法借口。嚇人空拳。平等莫移兮。任鶴長而鳧短。縱橫從變兮。爻坤斷而干連

　　凈居照長老寫師像求贊

真乘無門兮佛佛道同。面壁有句兮祖祖心空。靜居方外智入環中。借功明寂默。借伴入樊籠。十方周匝。三世混融。剎剎塵塵齊說法。見聞互換自相通

　　報愿慧長老寫師像求贊

水秋而清。月寒而明。萬機休罷。三際齊平。塵消卻到法身住。幻起還從佛口生。長天之覆。大地之擎。諸祖與之同道。眾匯與之同行。龜毛拂而握豎。兔角杖而膝橫。更無一物借來底。招手憨僧作證成

　　能仁仁長老寫師像求贊

大圓鏡性。平等智心。老兔臥寒兮清炯炯明月之窟。長鯨[馬*展]海兮光漾漾珊瑚之林。千里雪翻波渺渺。百川潮漲水深深。鵬搏鯤蛻殼。子和鶴鳴陰。隨應還游刃。相逢有賞音

　　惠首座寫師像求贊

衰颯儀容。僶俯頹慵。玲瓏巖寺。夭矯云松。艷冷晚秋菊。韻清霜曉鐘。剎剎塵塵三昧事。知音何處不相逢

　　璋監寺寫師像求贊

杳杳冥冥。寒雁影沒而秋遠煙青。寂寂惺惺。老蠶繭就而風高葉零。天機靜時活。道環虛處靈。瀛之涵崧之鎮。干之健坤之寧。海運鵬搏氣宇揚揚。而吞舟魚蛻。霧披豹變文章炳炳。而嘯風虎猛。少林之燈未續兮。洛陽人腰齊雪庭。黃梅之衣欲傳兮。狤獠祖步移碓桯。物不當情而冰凌腳快。鱗或燒尾兮電火氣腥。諸塵崝嶸乎影響。三昧游戲于眺聆。跛跛挈挈也其行自信。哆哆和和也其言不輕。家法冷淡子孫寧馨。心歲寒而松柏試雪。色清白兮河漢含星。鳴陰之鶴臞而壽。巢蓮之龜小而齡。棋局未散柯爛樵丁

　　參頭智舒與眾行者寫師像求贊

背鮐齒鯢。皮雞發鶴。西北出家。東南行腳。選佛到空覺覺空。為人除藥病病藥。夕壑云生。秋潭月落。偏正機輪。方圓枘鑿。蝴蝶之春夢栩栩而物齊。白鷗之野盟飄飄而閑樂。妙觸無當沖。應何作。劍之揮空而彼此不痕。珠之受影而自他相若。氣韻巖棱音旨拗斡。跛跛挈挈兮有底迂疏。哆哆和和兮不空罥索

　　湯壽鄉察推寫真求贊

形儀潦倒。氣貌寒槁。野云自閑。巖樹誰老。性元靜而妙存。體本真而空了。幻世應諸緣。荒田不揀草。風煙望斷兮鴻影冥冥。天水相連兮秋容渺渺

　　錢郎中寫真求贊

勝凈明心。混融古今。河漢之氣清秋闊。牛斗之光寒夜深。機歷歷兮錦梭吐緒。道綿綿兮玉線聯針。月漾珊瑚海。春回薝卜林。法法變通手段。塵塵出礙胸襟。明鏡誰嫌差別像。空山自答合同音

　　張漢鄉寫真求贊

頂覆白雪。眼橫碧波。清霜濡斗柄。古壁掛龍梭。少林之華未老。曹溪之鏡非磨。所得幾何。家傳不多。飽諳云水三條篾。釣盡江湖一片蓑

　　張監稅寫真求贊

幽討厥初。湛存若虛。體明無盡。氣清有余。太行之雪厭屋。黃河之冰載車。豹霧變文之虎。龍雷燒尾之魚。風煙濡膩。草木光舒。根根塵塵了了。法法念念如如。舂坊行者得衣缽。可信心傳不在書

　　智宣直歲寫師像求贊

霜顱雪髭。壑眼巖眉。昆侖源我據。渾沌鑿誰持。雁行沒處秋天闊。華氣繁時春日遲。諸塵出礙妙觸無疵

　　禪人并化主寫真求贊

云橫其肩。雪覆其顛。空空養慧。兀兀忘緣。月射珊瑚兮。海發光而不夜。松生琥珀兮。根擁膏而有年。性惟平等。道法自然。鈐錘之在握。杖拂之當拳。豹霧披梓樹之野。龍雷吼桃華之川。云水叢林秋。與老成之氣韻。溪山草木春曾醞釀于風煙。兒孫之力學。佛祖之家傳。針線之關度。龕燈之焰聯。向道龍門無宿客。而今龜鶴盡成仙

氣清水秋。骨寒木槁。青眼柳春深。白頭山雪早。具大人相也。空落不驚。有大力量也。風吹便倒。個些妙處難傳。向道畫工草草

松節老剛。巖棱早霜。鷗閑沙漠漠。雁沒煙蒼蒼。爻象干連坤斷。形器規圓矩方。鬧市相逢聊舉似。東家杓短西家長

淵默湛存。道超見聞。真照本有。妙盡新勛。虛谷之神兮大千界滿。明月之影兮百億身分。無住也浮萍流水。自由也飛鳥行云。得之有據。用之不勤

口闊鼻隆。神靜心空。雪蘆岸棱遠。水天秋色同。夜寒北斗垂金柄。月落西山藏玉弓。真機宛轉。幻住圓融。古佛自然交露柱。翻手覆手看變通

巖壑之間草木之陽春。江湖之上風煙之精神。發須野雪眉目秋津。淵默入寒蟾之窟。圓明養老蚌之珍。步步入塵。門門出身。莫愁指端兮焦尾之曲。可意鉤上兮赤稍之鱗

身閑類莫收。心靜情不流。片月自炯炯。孤云長悠悠。顛毛衰白高山雪。眉目寒清古澗秋。把似春風些子妙。施于草木十方周

太行盤紆。黃河泄舒。肝膽明潔。胸膺廓虛。清風未生齒頰。白雪已上眉須。少林之默無他說。黃梅之舂不識書。徹見本來人面目。名言安敢妄分疏

識浪瀝干。肚皮束寬。口翻瀾而海闊。發垂雪而山寒。妙傳家法髑髏眼。巧幻神通赤肉團。相隨來也。捶鑿無瘢

山覆雪兮一顛白。水深秋兮兩眼青。卦爻初作象。皮骨自成形。混沌已前之樸。陰陽未判之靈。道傳不出世佛。義備勿開題經。應兮云月用也雷霆。有守而涵海鎮岳。無羈而斷梗流萍

癡坐頹然。山空壑干。離微出入。偏正往還。千年琥珀之松兮。鶴巢夢冷。半夜珊瑚之月兮。鯨[馬*展]波寒。全功及盡。借路何難。轉步而回叢林也津津和氣。放口而說河漢也浩浩翻瀾。道逢作者誰敢相謾

妙傳乎真轉側而神。赤腳劫空歸去路。白頭借伴卻來人。無心分物我。何處著根塵。煙柳鶯華鬧浩浩。太平時節大家春

炯炯寒瞳。絲絲衰鬢。丘壑之姿。煙霞之韻。據坐而心空。森羅而海印。中虛也干而成離。內動也艮而變震。云行而用閑。電掣而機迅。狤獠人不惹塵埃。黃梅祖親傳屈眴

兀兀心傳。了了忘緣。葉零白露。云散青天。玉轂兔推。而洗開夜色。銀籠鶴出。而飛度寒煙。借功明位。借伴入廛。應無爽而理之平等。用不勤而道之自然。相逢識者。便與開拳

頂雪抗春。目寒射人。蓑裹江湖雨。斗浮河漢津。拙忘機兮抱甕。妙不傳兮斲輪。谷鳥巖華自聲色。十方普現剎塵身

氣貌棱棱。眉目溫溫。一脈之分派。發昆侖之源。百川之吞潮。落珊瑚之根。風煙清遠秋之痕。草木秀拔春之恩。古壁之梭兮蟄龍之骨。寒潭之璧兮夜月之魂。老發衰髭。頂雪頷絲。方頭似鑿。鈍口如椎。相逢閑受用。慣吃落便宜。蒲鞋價賤陳尊宿。漿水錢還王老師。法不當情兮。平等得定慧之學。心無所住兮。自然見離微之時

松石歲寒。云月高閑。野雪發須上。秋波眉睫間。用持智柄。靜入道環。覺心了了。幻事斑斑。草木精神兮。風流自得。叢林氣像兮。春信誰慳

雪浸發根。秋生眼棱。明月泉頭客。清風樓上僧。潮翻麈尾兮蹴踏龍象。風旋羊角兮變化鯤鵬。主盟佛事最得人憎

三河野人。兩淅社賓。湛存該理智。妙觸出根塵。烏藤行腳叢林事。鈯斧住山云水身

枯木形骸。野云蹤跡。照兮夜色月摩。默也潭空秋入。三千界露半身。九萬里成一息。隨類應緣。何翅百億

巖巖山有秋痕。淡淡云無宿根。入極一默之底。出成三昧之門。用不勤湛若存。澄弗清兮攪不渾

漆黑眸子。梔黃面皮。智靜霽月相照。身閑野云不羈。該抹把手陳尊宿。細膩點頭王老師。針兮線兮明聯暗綴。音兮律兮自拍獨吹。爾道是誰。芙蓉之孫兮丹出之兒

棱棱之山早雪。淵淵之水先秋。靜也虛谷之應。動也閑云之流。自憐方外專默。誰與環中至游

云山之姿。水月之像。大海之容。太虛之量。受也的的無心。應也頭頭離相。隨緣有照兮。妙而不痕。徹底亡依兮。空而不蕩

默有心傳。休將相觀。煙巢鶴夢。月窟蟾寒。靜里萬緣藏鼻孔。笑中百事見眉端。而今須發點半白。向道叢林歷百難

只是個人。到處分身。萬水中間月。百華頭上春。不外一法。不受諸塵。生處熟也疏處親。默時說也靜時神。缽盂著飯飽還喜。柱杖入拳饑放嗔

一相無相虛空等量。一身多身物像俱春。動也出岫之云。靜也居谷之神。現形說法也剎剎塵塵

看看變態毫端。春風不泮顛毛雪。秋色自摩眸子寒。笑添面孔兩眉展。參飽肚皮三篾寬坐曲木床。握烏藤杖。鑄佛祖之楷模。活叢林之氣像。爾莫來虎口撩須。誰更敢蛇頭揩癢

山寒帶雪痕。春信入華根。造化豈無柄。區分自有門。出出沒沒也。俱承此恩

髑髏歷干。鼻孔覺寬。廓空三際。不立毫端。面目風霜殺。身心水月寒。情塵凈盡兮。萬像齊觀

寒肩自高。饑眼較大。烏藤瘦握拳。曲木默據座。無言而獨靈。有唱而誰和。秋摩水色兮清絕瘢痕。春入華枝兮妙亡程課

衰發半白。笑面微紅。野水秋無像。叢林春有功。華繁紛夢蝶。天遠沒飛鴻。借問分身幾許。相隨南北西東

舌頭肉一臠。口唇皮。兩片有時說道談禪。忽地轟雷掣電。萬機影銷。一色功轉。本來無物鏡非臺。胡漢不痕何所見

風觀癡甚。形骸老生。眉棱陰覺重。鼻息靜還清。二儀未兆。一點圓明。霜洗斗牛濕。秋晴河漢橫。莫將毫忽痕空性。向道環中長太平

身心山野。面目草灰。默說一句。明暗全該。機流電天上之火。動發陽地中之雷。變化窮通有許事。向道俱從恁么來

靜據胡床。久而愈芳。默亡痕黑白。貧不覺蒼黃。住無相兮龜之藏。行無章兮鳥之翔。月爛爛而魚吞光。華菲菲而蜂采音。相隨來也觸處堂堂

眉下眼深。額上骨隆。說禪口窄。受道心空。閑閑無伎倆默默有家風。片月濯磨秋更白。百華點染春能工

暗而明虛而盈。水天秋色共。月晝夜潮平。無在不在。無生不生。諸塵隨起倒。萬化得縱橫。默默大全兮壁掛閑口。堂堂正受兮誰粘惡名

這樣師僧。面目可憎。名摸還不似。藏覆又何曾。虛空闊無工夫掛劍。滄海深有伎倆挑燈。抖擻頭陀備。玲瓏道者棱。入閩借問何如個能

心閑不被身礙。飯飽仍嫌口多。妙應群機活卓卓。默傳一句圓陀陀。呈似了也。還相識么

鼻筒直眼眶深。默時自覺失卻口。妙處誰會相傳心。便與么只如今。影中辨取兮戶掛凋林

這個儀形。叢林飯丁。春山有雪發衰白。秋水無風眼冷青。妙明田地。凈濁門庭。萬緣不倚活卓卓。一事不著空靈靈。把手與藥兮誰尋本草。問津指源兮自得圖經

形儀淡如。胸腹空虛。懶不學佛。鈍不知書。靜應諸緣而無外。默容萬像而有余。齊物而夢蝶。樂性而觀魚。渠正是我兮我不是渠

靈靈一物。名模不得。長鯨居滄海之淵。老兔臥明月之窟。已展不縮。拗直作曲。只么贏時會也無。不須喝彩兮盤中雙六

似則不是。是則不似。動兮行云。靜兮止水。能隨緣不墮類。百草頭上老僧。二儀已前自己。莫將此個形骸。枉掛他人唇齒

靜掩雙皮。喜揚兩眉。秋容清水色。春信鬧華枝。跛跛挈挈。憨憨癡癡。摩觸家風兮鼻孔累垂

聞名不如見面。都盧是個一件。風埃鬧處常閑。行市貴時卻賤。圓珠不撥轉。精金久磨煉。觸犯機鋒兮青天流電

須發老如。眉目清亮。秋生野水之中。雪照寒山之上。湛海之心。吞川之量。頭頭不爽機宜。處處相投穩當

依樣畫胡盧。相逢識也無。蹉過了豐城埋劍。覷得破合浦還珠

發白寒山有雪。眼深秋井澄波。混沌鑿那亡大道。昆侖源自發長河。一笑十方三世事。不妨隨處薩婆訶

山高早雪水深先秋。功勛極處退一步。黑白前時贏一籌。相隨來也還知否。南北東西得自由

身兮芭蕉。口兮葛藤。雪乞人天飯。光傳佛祖燈。機活作春像。念冷摩風棱。金針玉線兮誰我繩繩

發作殘雪之白。目帶深秋之寒。春山未暖。野水無瀾。家風摩鼻孔。好事上眉端。三世因緣兮半身而應。十方剎海兮一吸而干

寒坐無言。孤藤在拳。片心群像外。一句萬機前。身閑眼活。盤滑珠旋。虛空故無壁落礙。解了十方三世緣

道隨緣而不變。源赴汲而不枯。禪悅之食兮飽其腹。法空之座兮跏其趺。青原自喜有麟角。黃檗誰嫌捋虎須

野水秋清。寒蟾夜明。氣像能虛白。家風自混成。鼻快筒直。眼嗔角生。太空同體而豁落。萬像同用而崢嶸。人間有飯飽皮袋。默默憨憨謝太平

老態垂垂。歲月浸欺。半頭生白發。瘦骨裹黃皮。情閑用而活。句妙默而知。河闊斗寒云靜夜。天無四壁風披披

眉垂而楊。口默而方。了見源底。凈極發光。月魂排夜色。斗氣濯秋霜。誰嫌眼上嗔生角。我道機前影不章

面孔何如。雪發霜須。秋明月窟。春發冰壺。妙盡還移步。功忘聊放鋤。拈來隨處成宗要。向道斯人德不孤

白發顱上。青瞳眉底。雪點疏林。秋明野水。萬像自相投。一靈還不倚。默默一塵入正受。歷歷諸塵三昧起

凈而純中無一塵。純而凈中有萬應。眼睛明鼻孔正。更將折筯攪滄溟。令彼龍魚知水為命

瀛涵崧鎮。深兮高兮。默默之得。類之不齊。一鼻直兩眉低。影像爾能半露。語言誰得全提。少林九年兮癡坐凄凄

白發星星。骨臞氣清。雪浸山嵂[山/兀]。秋在水渟泓。流琥珀兮澗松老。射珊瑚而波月明。影落大千去也。何妨觸處崢嶸

月犀得暈。霧豹養文。有通有變。或合或分。夜寒河濯斗。山潤石生云。妙湛體前明歷歷。從交天下樂忻忻

不寒不枯而秋頹。不凈不垢而春來。神虛而應。機發而回。分身慈氏。合掌善財。彈指作聲兮樓閣門開

身心清恬。面目冷嚴。煙巢寒翠棲鳥夢。風漪綠凈游魚潛。蕩蕩兮眺聽自妙。閑閑兮聲色不粘

看看氣味歷艱難。百城心膽老。三篾肚皮寬。秋晚長河淡。霜清北斗寒。哆哆和和兮休嫌冷語。點點閃閃兮定遭熱謾

霜縑寫病姿。寒木得春遲。山居自肯束三篾。塵立每煩顰兩眉。牛頭不懶虎頭不癡。個事十成還自知。飯塞饑腸衣補破。不妨唧[口*留]出家兒

臞山早寒。老木先槁。心潛三界空。念動一塵眇。太虛誰與增添。萬像何曾欠少。止猶谷神唯自知。肯把閑身相攪擾

無像而像。有許模樣。不真而真。只個形神。豁清也千巖萬壑而秋。光麗也諸塵百草而春。恁么來兮處處相親

默默而知。靈靈者誰。無像而獨存鼻孔。有句處不掛唇皮。夜冷星河闊。霜清斗柄垂。從緣應世也。恰恰相隨

山林眉目。水月身心。雪何早而古巖棱。秋似先而寒潭深。機頭錦緒。線尾金針。誰云道大兮自有知音

神靜氣清。心空眼明。諸塵中豁落。萬像里崢嶸。去而隨來而迎。三世豎十方橫。風吹便倒須相信。恰恰誰曾與物爭

須發衰白。雪點寒林。眉目冷青。秋生古澗。應之有余。用之何限。風浪不管兮閑似浮鷗。水天相連兮遠隨歸雁

拙口默默。閑身寥寥。去住妙提其印。死生誰與同條。捋須黃檗。奪杖芭蕉。十方三世兮一句全超

傳之失真。體之而神。明白智圓而有照。清虛理極而無身。心萠法法。影落塵塵。一段精光華上春

是真是假。誰相描畫。似我似誰。莫入思惟。地方成矩。天圓自規。三界更無些法剩。一身還與十方宜

眉目炯炯。須發蒼蒼。疏林沾野雪。古澗湛秋光。錦縫誰分梭路細。針關初透線芒長。鶴夢未曉。鳥行無章。平買平賣兮還他當行

深默而耀。至虛而靈。我亡黑白。誰為丹青。一點落機紐。萬緣分化形。月下水而明潔。云出岫而輕盈。善應無方果如此。這回隨處立門庭

兀兀之姿。拙鈍之師。靜而亡像。動不知時。有口要掛壁。無機不度絲。秋氣清而星河淡淡。天宇闊而夜斗垂垂。是個面目兮與爾相隨

氣清山秋。用光月浮。一無所寄。六不得收。任騰騰而異類。活鱍鱍而隨流。天上天下。云水自由

孤身云閑。老發雪白。叢林眼孔清。河漢口門窄。應時誰外諸緣。轉處自消一色。崢嶸萬像森羅。向道與他平出

赤肉鑿竅。干骨裹皮。自然無我。爾道是誰。雙瞳秋點點。兩鬢雪絲絲。筇倚床頭。不去諸方行腳。口掛壁上。欲學古人住持。淵默有句。真得無師。崖蜂春采薝卜華。海鳥夢臥珊瑚枝

歲寒之姿。衰發絲絲。明白之傳。湛存綿綿。秋空霽而天連水遠。夜色冷而河橫斗旋。平買平賣兮將高就下。中規中矩兮隨方逐圓

像兮非真。真兮非像。妙明四大之前。自出諸緣之上。不把一字之心傳。有吞百川之器量。隨方普應而不虧。的的夜光而在掌

默默家風如如規矩。妙不可以言傳。真不可以相取。明白月壺。廓清天宇。物我情忘兮誰分爾汝

智須轉色。凈還發光。活眼唯自照。喜眉為誰揚。巍巍堂堂。煒煒煌煌。莫道儂家兮觸事面墻

凈智而昭昭。體空而寥寥。天心河淡月欲下。松頂雪寒春未消。三世遷流兮彈指可斷。萬年長久兮一念全超。恁么來也。順風上潮

山之寒兮帶雪。水之清兮含月。默而靈兮卓卓妙存。靜而應兮塵塵光發。徹見離微兮任出任沒

赤肉一團。疏通數竅。惟色惟聲。乃聽乃眺。不借應而即真。不外虛而常照。長時默坐亡世機。萬里青天絕飛鳥。謂爾畫工。那得其妙

心得而真。物應而神。幻住三昧。覺了諸塵。灑灑落落不共法。浩浩蕩蕩無邊身。明明白白隨流月。葉葉華華到處春

情謂之外兮言路那通。形殼之外兮模畫那同。一方明有月。萬籟嘯而風。其應而妙。其用而沖。圖星之拱兮周羅而北。流水之向兮曲折而東

木石形骸冰雪肝膽。一點妙難名。十方機未感。寒林搖落兮。誰捋老虎之須。滄海潮干兮。誰探老驪之頷。默默湛存。昭昭元鑒。發用也連乾斷坤。緣應也明離暗坎

寒著蒼山之骨。雪壓老松之顛。形氣清而有像。心跡泯而亡緣。諸塵不受。一印周旋。大大小小兮。方方圓圓。神觀湛湛。和氣津津。玉澗流月。瓊林發春。恰恰相融也。何此何彼。堂堂不在也。奪境奪人

心空月高。發白雪饒。氣吞百川兮其口如海。浪卷萬里兮其舌翻潮。一句直指。三乘獨超。忽雷破蟄起平地。赤腳踏虹登九霄。影草笑無術。爛柯知有樵

眉目十分。精神一段。巖高雪釋遲。木老春來緩。古澗明月賓。青山白云伴。借光何處不分身。剎剎塵塵誰解喚

默默有得。靈靈無依。妙窮出沒。照徹離微。萬像齊收一印。三昧遍在群機。而今恁么相隨去。終日如愚不我違

肅蕭而秋。萬化潛收。英英而春。群匯舒伸。天地之間誰造物。樞機之發是何人

八字眉低。四方口闊。發色松雪寒。目光巖電爍。槖籥之空。樞機之活。其間勿爾安排。里許是誰造作。影草不彰兮。妙觸無瘢。沒身不殆兮。長生有藥

凄然而秋。眼冷心休。溫然而春。口笑眉伸。了了無分別智。恢恢不思議仁。亡機返樸。得用還淳。圖畫之巧。那有其神

秋入眼角。春生鼻筒。鉗錘堅外。槖籥虛中。世機抱甕之拙。道用斲輪之工。蜂采華房兮。蠟脾釀蜜。犀酣桂轂兮。兔鼻流通

萎萎嬴嬴。跛跛挈挈。用綿綿而云行。機歷歷而電掣。有時緘口銜枚。也學住山束篾。生兮不生。滅兮不滅。秋水之月兮。春山之雪

身心自然。松石亡年。春云閑似鶴。秋水遠連天。虛能外應。默守家傳。東西南北。一等周旋

赤肉一塊。臭膿一袋。何物著乎中。有應發于外。妙入群機。默成三昧。個時撒手斷崖前。方見渾侖撲不碎

教示無轍跡。贊之絕涯岸。才發名言。便成形段。月蘆混處鳴鷗。天水連時沒雁。而今對現十成。向道只得一半

清白而游。江湖風月之秋。變態而神。云煙草木之春。體之而真。用之而淳。非佛非祖。而能佛能祖。非天非人。而能天能人

四大無埃。五蘊外來。智慧尚歸父。因緣初不媒。西山寒月下。東海夜潮回。一一根塵妙觸事。千千手眼隨宜開。眾生世界了如幻。影像那涴吾靈臺

看看心空骨寒。槁木暖未發。髑髏津瀝干。秋入眼角。春生鼻端。相呼相喚知音會。為我門前倒剎竿

個是何人。氣清骨貧。煙霞面目。丘壑精神。二儀自然一體。萬像況與同塵。床上全威白額虎。鉤頭可意赤稍鱗

爾是何人。緇衣裹身。靜住天無四壁。機回月帶重輪。夢蝶境中閑有趣。露蟬胸次凈無塵。相隨化事入[廓-享+墨]井。百草頭上風煙春

貌古而孤。氣清而臞。秋生林壑。月在江湖。見道之體盈而虛。隨世之用有而無。佛佛祖祖。只個規模

靜而純湛而存。海日珊瑚樹。巖松琥珀根。家風傳父祖。事業付兒孫。回途妙觸了機用。個是百千三昧門

寒林氣清。晚浦潮平。自由之像。相隨而名。孤藤拳脫略。三篾肚膨亨。鬧市誰嫌機用熟。叢林人道飽參生

清白傳家。湛存授手。木落風高。水明月晝。雙瞳冷用眉。片舌閑搖口。宗通也洞水逆。流孝滿也曹山顛酒

寒雪覆顛。閑云擁肩。動隨爾后。靜住其前。百草頭邊老僧句。千華臺上古佛禪。法法出礙。心心密傳。百戰之瘡兮風雨瘢癢。九野之耕兮泥水領穿

體之湛存。潮縮海門。用之亡痕。春入華根。光明射珊瑚之魂。波瀾派昆侖之源。影動非幡。聲揚度垣。靜以應繁。沖以待喧。騏驥之姿千里之奔。云夢之量八九之吞。斲輪之工兮擬誰授克家之學。抱甕之樸兮將自灌丈人之園

歲寒之容。高巖雪松。清白之胸。冷月霜鐘。種田博飯。地藏之春農。明鏡非臺。黃梅之夜舂。百草頭上閑和尚。而今何處不相逢

本體無生。諸塵幻成。白發雪漫頂。青瞳秋在泓。妙觸出礙。機用超情。珠走不留影。谷虛還應聲。默默坐寒唯自照。天無四壁月三更

神定氣平。心空智明。其機靜而自應。其用虛而不盈。寒潭月落。霽夜河橫。紹了亡祖位。借功成佛名。建立因緣皆爾爾。剎塵世界與眾生

蟄梭未飛。肌膚不把。老虎似衰。眼力猶威。頭須霜雪塢。舌頰風雷機。氣爽秋高河漢闊。霽寒夜永斗牛輝。陰陽爻象。天地范圍。借伴來也。相逢庶幾

二儀同根。萬物一源。機活靜樞之臼。象成玄牝之門。幽而不昏。湛而若存。用妙觸而出礙。體至虛而無痕。車轍出門而合度。桃李成蹊而不言

枯木之春。蟠桃之辰。自然時節。不費精神。啐啄丹山之鳳窟。游躍桃華之龍津。一機歷歷。三昧塵塵。眼中之物物中眼。身里出門門里身

疏豁性情。谷虛而不盈。舒散胸膚。冰渙而不凝恁么來也。觸處相應

錦云晚晴。璧月夜明。妙心無住住。幻事不生生。天際冥冥雁字沒。潮痕滟滟鯨波平

靜復湛存。潮退珊瑚之根。智隨用奔。派發昆侖之源。光風草木獻春像。霽夜魚龍吞月魂

山向岳奔。川趨海吞。船浮水柔有力。雁沒煙冷無痕。二三四七傳持之句。百千萬億變化之門。招手授手。知恩報恩

孤節老全。叢林歲寒。機用千變時事百難。玉經火而愈潤。蓮秀水而常干。牛頭之懶口掛壁。麈尾之辯舌翻瀾。觸事出礙兮虛空揮劍。眾影不粘兮明珠走盤

老節疏蹤。傲雪之松。真智證理。吟云之龍。飽叢林而彭亨肚。善知識而隗磊胸。春成萬物兮平等無像。海吞百川兮自然有容

智靜用沖。道明體空。清白轉色。幽微借功。一乘句里那回互。百草頭上還疏通。虎頭之顧。牛頭之融。且癡且懶。不謀而同

江湖之秋。清入雙眸。草木之春。溫生兩唇。髑髏眉底自照眼。赤肉團上無位人。門門得用。薄藝隨身

觀身因緣。芭蕉不堅。悟世幻化。木槿之謝。舒叢林之氣兮。時節長春。分密室之燈兮。光明不夜。應物現形。見聞閑暇

節棱棱而老松之孤。心空空兮修竹之臞。雪霜之氣。丘壑之軀。云水之去就。叢林之典模。放開來底。相識也無

余云消于霽虛。片月上于秋壺。光清巖壑。影現江湖。類中之異。物中之殊。虎生三日食牛氣。馬走千里隨母駒。賞音有以。德鄰不孤

虛空之身兮遍十方。古佛之心兮踰三光。得之而藏。兀然如秋兮。百念自涼。用之而芳。粲然如春兮。萬像成章。德形外徼。道在中央

剎剎塵塵。隨應現身。百川之月。百華之春。阿爾隨宜手眼快。更誰敢議骨頭貧。道交德鄰。主主賓賓

三世混融。據本來而合同。六門變通。在今日而亡功。下錢胡餅案。放手饅頭籠。南山起云兮。北山下雨。古佛露柱兮。互換家風

寒雪一顛。秋云半肩。淵默曲木。月行霽天。轉功能就位。借伴還入廛。機用也離虛坎實。變通也坤斷干連

無明而明。無生而生。靜樞機活。玄牝象成。隨緣百億縱橫用。妙觸門門出礙情

從身出門。即物契神。一機歷歷。三昧塵塵。逢場且了游戲事。向道非無幻化人

心空觀身。眼冷對塵。本來無物。幻起成春。動若行云而應。止猶虛谷而神。門門隨事得三昧。機用縱橫不倩人

秋山臞而清。秋水瘦而凈。萬法自齊觀。一音還普應。方圓之器著虛空。隨來隨與無余剩

寒巖著雪。老木含春。獨靈空劫眼。不礙肉團身。枯禪三椽兮。自守其默。豁凈四壁兮。誰管其貧。森羅萬像兮。根根塵塵

山秋而臞。水秋而凈。得丘壑偃蹇之姿。賦猿鳥超搖之性。離微徹見根。動靜該聽瑩。提來萬法上看。更沒一絲頭剩

性不疏通。機不捷敏。頹慵陋見聞。急快失容忍。一默清秋兮。芙蓉華開。萬態浩春兮。葛藤蔓引

須發滄浪。形容寒瘠。春林帶雪痕。云山染秋色。光明一點兮。蚌有蘊于月華。清凈八弦兮。鳥不飛而天碧

其來何從。云起孤峰。其去何詣。月落寒水。而今處處相隨行。的的渾身是眼睛。萬像森羅互為用。不許蠅泥粘鼻孔

如圭如璧。雕文喪德。如云如石。堅潤是式。蒼竹無心歲寒色。老松有傲霜雪力。照破諸緣兮。兩眼如漆

氣宇豁落。精神蕭散。塵劫坐空。世緣居簡。閑閑淡淡。枯木云。瀝瀝漉漉通身眼。森羅萬像同條。莫道個人檐板

山寒露風棱。水瘦褪沙痕。劫空須到底。用妙不循根。宗派誰傳衣缽。他家自有兒孫

清若松篁雪。虛明河漢秋。深心老節歲寒事。穩放胡床默默游

寒山骨瘦。雪林氣清。萬機寢削。一點光明。其靈不可像。其妙不可名。默倚蒲團坐終日。爾道何時不太平

一片間心。十方充塞。春律行兮發華。秋風斂兮落木。誰調誰牧。不傷不觸。萬像同放光明。太虛了無棱骨。中規矩兮東西南北

眉目古澗秋。須發寒巖雪。去就叢林出身。觸動葛藤生舌。揚拂握拳。破關擊節。霧變豹而草木光。雷趁蛟而山石裂

輕重之衡。妍[娟-月+蟲]之鑒。堂堂類而莫齊。的的混而不濫。身世閑閑。情田淡淡。秋水澄澄。江鷗泛泛。一點徹底兮。叢林淵源。萬化夤緣兮。葛藤枝蔓

視物眼深。說禪口快。一點不著虛空。萬化誰分器界。應眾緣而間六根。入諸塵而住三昧。其小無內。其大無外

木老春何晚。山寒秋最先。淵默有佳處。湛存天地前。靜亡所住。動解隨緣。黃蘆淮上東西岸。明月渡頭南北舡

臞而且老寒木未春。靜而愈明古潭有月。天蒼蒼而無空無缺。云閑閑而乍出乍沒。二儀同根萬物一體。莫向諸緣分彼此

眼深眉長。口闊面黃。秋月破夜色。古澗含秋光。念萌自得出沒像。功轉不落偏正方。拈起能來應機用。者回觸處露堂堂

默而不凝。照而不流。關棙虛而活。機輪轉處幽。閑云淡而無雨。野水清而有秋。要將平等一如相。著在森羅萬像頭

山肥擁云。水明濯月。動隨偏正往來。靜見離微出沒。得萬像之根源。識諸緣之窠窟。相隨來也。不遺毫忽

額高聳骨。眼深藏神。諸緣淴合。一默真醇。自得混成物我。誰能碎折根塵。不來而來不見見。會方知音彼上人

白發半山雪。青瞳兩眼秋。的的環中意。綿綿方外游。虛空說法何須口。萬像森羅自點頭

默默而游。如如而說。魚行澗底秋。鶴夢松頭月。大智而愚兮。大巧而拙

顛毛如許白。面孔較些肥。寒松偃蹇兮雪在頂。枯山臞瘠兮春添衣。據床握杖。雷吼電飛。光痕已露也。是誰見幾

須發老白。眉目窮愁。六窗寒照雪。一點冷摩秋。干處著腳。鬧里刺頭。樞靜機活兮。全放全收

鼻似截筒長。目如點漆光。據床握柱杖。河漢夜來霜。云山蒼蒼。水天茫茫。爍迦羅眼三角。舜若多身十方

面目風霜。身心春陽。用殺活之手段。整宗祖之紀綱。秋生野水魚潛穩。月在寒松鶴夢長

機鋒不敏。神觀不清。一點寒灰后。三乘熱碗鳴。歷代祖咽喉把定。十方心手段放行。春風剪剪兮。物像英英

緘默之妙。本光自照。鑒物之真。眼里有筋。出氣之快。鼻頭有竅。見道之根。德象之要。處處相應兮。不余不少

情態云間。身心月寒。鼻孔氣出快。髑髏津瀝干。鱗龍游躍兮。雨翻雷吼。鯤鵬變化兮。海運風搏

妙處難傳。明明像先。光凝雪月。秋連水天。百億分身隨應事。更嫌何處不周旋

白發寒巖雪。青眸古澗秋。身心明月磨田地。河漢清霜洗斗牛。識金鋀用錐鉤。萬化區分柱杖頭

靜據胡床。間握柱杖。正念絕機絲。起家無伎倆。珠旋翡翠盤中。月在珊瑚枝上

默時說說時默。白云無定心。青山有奇骨。半夜月移兮老兔推。百川潮落兮長鯨沒

個住山人。平生慣貧。寒枯青嶂骨。閑淡白云身。無影樹頭兮。露鶴夢月。不萌枝上兮。華蜂采春

是個人欠精神。家風青天沒四壁。事業白云間一身。古澗之津。枯木之春。水曲折而歸大海。華次第而趁芳辰

默默而坐。佛祖勘破。水冷魚潛。天空鳥過。半夜失卻牛。平明拾得火。乍卷乍舒兮無可不可

衲僧頂相。不可近向。俯而九淵之下。仰而重霄之上。以法界為疆以虛空為量。鬧市里釋提洹因。百草頭俱低和尚

阿儂家風。至窮而通。豹變文而霧重。龍退骨而潭空。指南畫北。說西道東。點頭搖手。佯狂詐聾

顛毛衰白。眸子寒青。閑口能吞佛。虛空解講經。古鑒出匣。太阿發硎。放得無依用得靈

應現般般。初無異端。春晝華麗。月明水寒。界方四棱榻地。珠圓一向走盤。呈似識與不識。請君急著眼看

深深沉沈。心不見心。理亡出沒妙超古今。錦機絲度密無縫。玉澗水流寒有音。友約寒山拾得子。拍手一笑舒胸襟

動若出山云。止如居谷神。無心千種用。有應十方真。通氣相煩鼻孔。說禪不掛口唇。誰知默默坐中意。長養曇華劫外春

靜而神默而真。方寸絕四壁。大千成一塵。拈來百草頭邊看。浩蕩華華葉葉春

貌悴情枯。云間月孤。諸根影像有。百念肺腸無。毒蛇頭少人揩癢。猛虎口是誰捋須。有時變態兮。電卷雷驅

默默工夫。心田自鋤。醭生唇上滿。泥斲鼻頭余。少林何曾說話。曹溪不識文書。誰言伎倆渾無巧。自信家風也不疏

湛而不渾。妙而長存。秋水何色。野云無根。半夜天空河漢凈。老兔濯濯明月魂

寫出個僧。冷淡無能。默耕田地。力鋤葛藤。入海泥牛絕消息。度河月兔有光棱。攜去塵中成化事。更嫌何處不相應

默守枯寒。心心見端。琉璃井秋光湛湛。珊瑚枝月影團團。髑髏眼活兮。妄識瀝干

靜而無像。動而無功。湛兮秋下水。應也樹頭風。到處隨緣成佛事。超情只個是神通

視之其夷。聽之曰希。真聲真色。何是何非。春山潤而云起。秋水澄而月歸。見聞斷痕而外分變化。功勛轉處而內盡玄微

兩眼碧一面黃。舌頭不掉。鼻孔難藏。老兔靜弄魄。靈犀通得光。歷歷機感兮。何用思量

披風兮崇丘。玩月兮方舟。一身不羈兮太平時節。八纮無礙兮清白誰儔

間云之動。野水之流。體萬像之平等。了一身而自由。機輪無滯兮鑿枘相投

五葉之華。三斤之麻。外無棱角兮。中無孽芽。箭石不是虎。酒弓不是蛇。千里之失兮毫厘之差。得非思議兮。自謂一曲之士。望絕涯畛兮。人稱大方之家

默默之語。如如絕慮。野水有秋。間云無雨。十方三世兮無我安排。六道四生兮非吾行伍

智極而藏。靜極而光。蕉雷之展。葵日之芳。占寶器而蠻眼碧。理華須而蜂股黃。中規中矩兮。乍圓乍方

一亙清虛。十分明白。借兮是功。轉兮非色。天蓋地擎兮。體之有余。雷轟電掣兮。用之不測。情未生時如何隔

洞見其顏。拈卻案山。影流心鑒。智入道環。師曠不聞。而其聲自普。離朱不辨。而其色非慳。一點自然兮。妙超過未現在。十方平等兮。全該內外中間

邈之不真。傳之不神。得而無得。親而無親。體離微徹照之智。本蓋載生成之仁。出一二三之數量。等千百億之分身。用彌光也物中之眼。氣專柔也主中之賓

澄潭之月。蒼山之雪。清白家風。靈明事業。秋空凈無痕。野云閑不徹。如今借問旁觀。且道看何行列

體之象先。得之自然。心空有以。道大誰傳。蟾任珊瑚之樹。蚌蘊明珠之淵。彈指分身兮三千大千

漆點兩眼。雪絲半頭。嗒然亡耦。轉處還幽。一等高閑兮。余云斂霽。十方清白兮。片月摩秋

青山之主兮體本平等。白云之賓兮用能自然。應有余兮神不可測。得其簡兮妙不可傳

秋山骨瘦。秋水神清。巖松寒更翠。澗月夜還明。靈然曲木坐不語。四海九州俱太平

面目古怪。氣宇深清。澗月夜白。松雪寒明。舜若之身兮誰前誰后。首羅之眼兮不縱不橫。相隨來也流水浮萍

天蒼蒼而云間。水深深而月寒。妙一點之自得。縱四辯以奚殫

須發垂白。面皮淡黃。茶醒睡眼。飯塞饑腸。情田閑自廓。心地凈而光。云斂山川雨。月明河漢霜。門門得用亡機械。個事十成誰覆藏

發白而老。面黃仍病。窮地水火風之根。得見聞覺知之柄。一氣專柔。諸塵善應。魏臭而良。橘陳而令。盡大地藥。了調和之治方。滿虛空身。識起滅之緣性

靜而不紛。野而不文。丘壑身心麋鹿共。江湖風月白鷗分

全心之相全相之心。寫成這個。聊應而今。天蒼蒼兮白鳥沒。水深深兮紅麟沈。月鉤云餌。玉線金針。一般料理兮。妙出威音

是兮不是。別兮不別。水冷涵秋。山寒帶雪。傳家之印兮中間無文。常用之針兮兩頭無穴。游世之身云月間。說禪之口河漢決。自然隨順因緣。向道不乖時節

發之白兮高峰早雪。目之青兮古澗先秋。月炯炯兮。自有光通犀角。草蒼蒼兮。誰能硬桉牛頭

額顱高眼孔深。畫工不識。誰是知音。江湖爛爛兮。月還有魄。丘壑閑閑兮。云自無心。幾處相逢不會喚。蓑衣箬笠賣黃金

器宇廓落。形像干枯。一點徹靈府。萬年空劫壺。青原門下識麟角。黃檗床頭捋虎須。死中還活兮。活中還死。無中卻有兮。有中卻無

天庭寬而祖宗光。地閣闊而兒孫昌。中間鼻孔自家底。出氣通快渾不妨。坤六短干三長。飽叢林漢休雌黃。今年蠶食兩葉桑

目瞳秋炯炯。顛發雪毿毿。飯塞肚皮飽。茶湔舌頰甘。齪家有彩。機事無堪。白牯厘奴卻知有。而今羸得放癡憨

毗盧之口鬧嘈嘈。普賢之身閑飄飄。理無不備。事不相饒。小舟點點浮煙水。柔柳垂垂映竹橋

何須魁斗之名高。不在山川之氣豪。有口掛壁。亡牛奏刀。縱橫佛用。分付兒曹

云水性調。叢林氣高。肚皮束篾。版齒生毛。十方身虛空樣放。二升米柱杖頭挑

蒲寒柳衰。融懶顧癡。坐穩實踰劫。心空佛是誰。明而了妙。微而入離。天清河漢闊。露冷斗杓垂。借伴而來應供。分身在處成規。百草頭邊春浩蕩。黃鶯之語對華枝

巖壑之骨洼而隆。煙霞之氣溫而融。其默而通。其應而沖。流云出谷。霽月行空。十方三世兮南北西東

清白之標。莊嚴匪銷。袁安臥雪。許由棄瓢。不萌枝上春苒苒。無影樹下秋寥寥。借伴入廛來賣買。相逢莫怪不相饒

眉目巖巖身心靜恬。萬機自息一默誰參。虛空兮霽云卷谷。清白兮夜月濯潭。春入叢林兮。謾道化工百億。神游浩劫兮。底意真超二三

鼻直口闊。目深眉低。燈連少室派接曹溪。恰恰混不得。堂堂類不齊。把手共語。出力相攜。春風浩浩。秋風凄凄

發白面黃。鼻直口方。云水精神老。叢林氣味長。青蛇露時星爛爛。白鳥沒處煙蒼蒼。印空有據。印泥成章。家家門前柏樹子。豈獨趙州能對揚

兩限深秀。雙眉下垂。面目嚴冷。身心古錐。云水盤游。尋常夢于行腳。叢林寂默。三十年之住持。窮河漢于昆侖之椒。淵源親到。拈斗杓于混沌之外。佛祖猶疑。變通不倦。施設隨宜。向道剎塵機用穩。卻嫌石火電光遲

發雪衰白而春晝長。目光寒碧而秋波揚。采華之滋而蜜蜂忙。齊物之夢而蝴蝶狂。體空影響。機動陰陽。玉燭靜調天事業。薰風披拂水文章。諸塵三昧分身十方

眼橫鼻直。氣清骨寒。手眼外應金篦快。身心內照玉壺寬。機絲交織兮。春華蔟蔟。與物齊平兮。夢蝶團團。性習林泉。身心信緣。長虹斂雨。照雪倚天。頭頭物物隨宜說。剎剎塵塵各住禪。妙觸出礙幻成自然

無言而言。默徹其源。無用而用。虛含其動。理窟之窮通。智機之變弄。夕陽洲渚白鷗盟。韶晝園林蝴蝶夢

功轉密藏。尋蹤跡以無方。影現益彰。歷因緣而有常。身分塵剎普。舌柱梵天長。心心不觸菩提用。法法無依般若光

冥冥而覺。全真絕學。海口自吞。駟舌須縮。圜混有光兮。老蚌之胎。空同無物兮。枯龜之殼。個事而窮通。作家不啐啄。語出科模。用無棱角。叢林笑相看面也。萎萎羸羸。三棒打不回頭也。齷齷齪齪

精神矍爍。化工模邈。我轉一機。誰持六鑒。是非生奪璧之謀。黑白戰爛柯之著。霽闊而河橫。潭空而月落

性得淵源。窮通自然。潭寒龍蛻骨。松老鶴成仙。無心白云出岫。有應明月浮川。相逢借伴人間世。游戲塵塵三昧緣

發須衰白而霜雪益深。肌膚蒼老而松桂剝皴。四十余年而窮通一默。百千三昧而游戲諸塵

片月在水。孤云出山。其靜而應。其動而間。體中不欲全露。用處只窺一斑。重重樓閣門開也。彌勒不須輕手彈

巖巖之骨兮山臞。靡靡之姿兮水腴。心無住而乃久。德有鄰而不孤。虛空說法。頑石聽徒。互換證明還了了。何煩佛祖費工夫

須發衰殘。空山雪寒。眉目清淡。野水秋還。一念萬年了塵劫。十方三世同正觀。翡翠天晴而清虛廓徹。珊瑚海月而光焰波瀾。現形說法應機感。笑指俱胝百草端

劫外游神。環中契真。幽靈自照。絕學為鄰。碧琉璃海半夜月。赤珊瑚樹長年春。專柔一氣。和光同塵。心心不觸衲僧事。物物無私國土身

靜之不昏。湛而若存。動之不渾。用而亡痕。入見離微之根。出游幻化之門。赤水之求故罔象而珠得。庖丁之伎乃亡牛而刃奔。百川碧漲。三月紅繁。海不失于潮信。華自得于春恩

白云無根。青山有棱。自得一句妙出三乘。和氣而春回百草。光明而焰續千燈。淵默心傳諸佛體。家風獨許少林曾

默而非緘。辨而罔談。須菩提慧空了了。憍尸迦華雨毿毿。更與剎塵分手眼。何妨機用見錘鉗。個人自得古佛同參

云無心而不羈。谷有應而相宜。寂住通感。圓明了知。性汪洋而海有受。氣突兀而山不移。百年身后所須物。問取南陽忠國師

衰形老容。瘦竹蒼松。野食丹山鳳。云吟枯木龍。對機何似當臺鏡。扣應恰如隨杵鐘。了無一物還我盧舂

癡鈍之師。枯槁之姿。鼻寒垂涕。眼老生黐。玉懷石而矩。珠養蚌而規。長短華枝春次第。東西波棹月相隨

雪發霜髭。古巖阿師。坐寒空劫眼。機活用時眉。文殊靠倒維摩詰。帝釋仰贊須菩提。如今吃飯下堂去。誰敢等閑欺石梯

秋生眉睫。雪積顛發。見偏正之往來。得離微之出沒。間間霽雨之云。爛爛濯波之月。相隨來也入諸塵。妙觸門門自超越

遠山之雪兮發毛衰白。大壑之秋兮眼棱寒碧。水云肝膽兮佛世之燈。叢林事業兮祖宗之脈。龍梭錦機。金刀玉尺。諸塵三昧兮還我自由。二儀萬像兮與宅平出

千年氣溫。琥珀松根。半夜光吞。珊瑚月魂。混沌鑿開。德云下妙峰之頂。昆侖推倒。張騫到盟津之源。出岫之云意間暇。盈科之水流勢奔。諸塵歷歷。三昧門門。妙觸應緣還出礙。成家事業付兒孫

天與之形。月皎河橫。地與之儀。山高水低。華燈連有據。桃李默成蹊。十方三世混不得。萬像森羅類莫齊

天之空兮星斗寒。海之縮兮潮波還。推月之蟾止三腳。養霧之豹窺一斑。拈出門門問相識。知音點頭應不慳

真見無形。真得無名。全超影向。妙出塵情。夜冷露濡而斗濕。天空霽闊而河橫。無住而住。無生而生。相隨卻到門門底。樓閣關開彈指聲

松老有骨。竹臞無肉。雪發覆顛。霜眉映目。須菩提坐空而談。維摩詰卷辨而默。拈來何處不相逢。日面佛兮月面佛

寒竹臞長。蒼松老剛。身心鐵石。肝膽冰霜。秋天湛湛遠連水。賓雁冥冥初沒行。卻來借伴。隨事成章

寫出老僧形容可憎。秋生眼角雪點眉棱。胸次有丘壑。口頭無葛藤。功忘自據菩提座。照盡誰傳般若燈。借光施設。恰恰相應

天童之師。頂雪頷絲。三篾住山計。孤藤橫膝時。潭寒秋到早。空闊月行遲。提起宗家無字印。門門何處不相宜

默而藏妙而光。月之輪窄。斗之柄長。扶來草木春濡綠。奪去山川霜落黃。相契可處。自然成章

云水之身叢林之人。眉毛長蓋眼。鼻孔直欺唇。等閑西院兩聲錯。急快云門一路親。不肯割城還奪璧。相如肝膽抑強秦

兀然而然。湛存象先。曹溪昧橫畫。少室還默傳。體不匿而了了。用不勤而綿綿。得麟角兮石頭足。捋虎須兮林際顛。壁上如今謾撐起。知音自然聞說禪

事不在容。智不到宗。待云雷而陶壁梭蟄。授衣缽而盧老逃舂。犀通半夜月。鶴夢千年松。白發蒼顏跛挈公。時人相笑老龍鐘

稿木之形。谷神之靈。水冷看秋色。天空垂曉星。一點心明兮。非臺之鏡。大千卷出兮。破塵之經

源養而淵。燈傳未殘。照分光焰。流演波瀾。暫時還落薄。客事豈艱難。春上燒瘢。綠生草端。無心為潤云行麓。有應不留珠走盤

非思量處。無住而住。離名象時。不為而為。香象定中渡。寒蟾照復移。世間了了虛空相。人事叢叢混沌眉。飽參底句如何舉。飯罷摩挲篾肚皮

出入離微。偏正之機。變通動靜。殺活之柄。飛流電火兮。持林際之威權。函蓋乾坤兮。得云門之號令。相隨百草頭邊。恰恰初無欠剩

了心非相。了相是心。皋禽夢寒琥珀樹。海月光射珊瑚林。影搖風竹。響發秋砧萬像森羅俱演說。寶陀巖上有知音

寒淡相依。清白住持。秋橫兩目。雪覆雙眉。老兔推月河漢闊。賓雁沒煙星斗垂。窮通有自。機用輸誰。消得而今一瞬。不須別喚沙彌

默默神澄。棱棱氣清。河漢之月耿耿而不夜。蒹葭之風凄凄而有聲。相逢便說無生話。萬像森羅作證明

佛燈未寒。祖華未殘。其傳今到爾。其事素來難。座須諸法空為句。經在微塵破處看。而今呈似。莫道相謾

妙出名象。非心非相。混融古今。是相是心。發白曉霜厚。眼寒秋水深。寄語山形柱杖子。大家相伴做叢林

識得本真。不隨生滅。霽云磨空。秋波濯月

頭上有骨。眼底無肉。分影月隨流。閑心云出谷。萬緣圓應兮廓周大千。一點靈虛兮默照幽獨

眼冷眉長。鼻直氣快。彼彼常不輕。門門觀自在。寂光而無中。妙用而無外。誰怕肉團礙世界

智明而藏。凈極而光。四大蛇非蟄。六窗猴不忙。因緣仍善應。機用更優長。覿面相逢出思議。自然隨處露堂堂

默而耀虛而照。借用不慳。合體無兆。石牛臥而青山寒。木馬嘶而明月曉。有底般人。相逢恰好

雪洗寒巖兮。山林氣清。秋生煙水兮。江湖色明。猶凈鏡兮對諸像。似空谷兮隨諸聲。游戲因緣三昧用。自然轉處不留情

眉眼分明。風柳柔青。心膽純一。野華吐赤。了無物礙自由人。還得觀音妙智力。連城不割誰肯休。相如卻奪秦王璧

真非真假非假。是影是形。成幻成化。根門隨處拽得回。聲色自然騎與跨。耕翻海月之泥牛。游遍春陽之木馬

發際點白。眼眶含青。情枯歷歷。智照靈靈。形骸如槁木。蹤跡肖流萍。月明四海犀通暈。春在百華蜂采馨

梨杖橫膝。衲衣擁肩。默為佛事。情忘世緣。家風空掃四壁。活計冷坐三椽。見聞聲色外相討。破曉青山啼杜鵑

是心絕緣。寒灰不然。是身無我。芭蕉不堅。獨靈兮卓卓。湛存兮綿綿。春逐華枝長短。月隨水器方圓

碧寒眼腦。[利/黑]黑面皮。佛魔銷鑠處。自己住持時。針或聯線。機不掛絲。風月渡河無夜色。水天連霽有秋姿

畫者不相出脫。轉見面皮丑惡。蜂采百華春不饑。兔飲長河夜不渴。無事而禪。待緣而作。一機一警誰與知。百發百中弦銜筈

是真非相。是相非真。拈轉四大。不立一塵。體合虛空有自己。用周法界無別人。一葉落兮天下秋。一華開兮天下春

貧眉似促。饑眼覺大。口噤禪游。鼻通氣快。心不萌個處轉機。卦未兆阿誰來買。應世隨緣。齪家得彩

去就清貧。擔何苦辛。兀默三椽老。平生五合陳。出家意謂了身。住院還相累人。野水連天半夜月。叢林和氣十方春

顛發山雪。眶瞳水秋。月白濯河漢。霽寒摩斗牛。韶意千華里。光風百草頭。如幻三昧兮。妙得優游

默默無思。閑閑不羈。秋濯星河色。風吹月蕩漪。二儀前是我。萬像里名誰。似難去取。決定相隨

額高眼深。該抹叢林。人驚大膽。我自無心。默轉機梭路。誰投缽水針。覿面相呈了也。抬頭何處相尋

銷口而禪。篾腹而餓。透出劫空心相微。不見秋毫身量大。法喜為食。法空為座。毗耶門戶打開。少室家風覷破。言滿天下兮。而無口過

據胡床握麈柄。句中起倒。機頭偏正。真得出思議。妙應亡眺聽。徹二儀萬像根源。識諸佛歷代性命。曲直逆順兮任縱任橫。長短方圓兮何少何剩

默握[犛-未+牙]尾。誰撩虎須。天水連秋色。魁杓夜轉樞。應兮鑒像。答兮谷呼。森羅萬像。縱橫也俱

百般千樣。會歸一相。一相無相識也無。廓與虛空等其量。河淡秋清夜寒月亮。提攜出也來人間。明明歷歷諸緣上

性空無根。性水無垠。應所知量。成其夢身。閑閑對萬像。飄飄出諸塵。物外有此不名物。人間有此沒事人

面皮微紫。眸子深青。默臻閫奧。妙得門庭。徹見二儀成一體。明知萬像不他形

幻起有形。智空無名。秋生月窟。云變干城。摩娑百戰胝瘢舊。向道而今老太平

皮蒼老松。色暗焦桐。微塵塵破。一印印空。大千經卷鐘出礙。三世佛口谷吞風。六門了用。雙眉有功

雪顛未干。秋波更寒。云門舌不短。百丈鼻猶酸。心傳一燈自光焰。口翻四海看波瀾。間關半世。經歷百難。報道頭家休喝彩。而今雙六已居盤

松老皮皴。竹臞節棱。發白遠山雪。心明長夜燈。回機歷歷。隨用騰騰。因緣妙觸初無礙。個是玲瓏巖下僧

地水火風。因緣會同。見聞知覺。門戶疏通。隨宜而得用。及盡而亡功。明白機輪還自轉。相逢誰識大家翁

野雪發須。秋山肌膚。物齊芳蝶夢。情盡露蟬枯。跡弭水歸海。光回星轉樞。言前薦得猶封殼。喝下承當又觸途。天上天下。只個規模

靜得其根。動應其門。家傳從佛祖。機用付兒孫。鑿開渾沌。派發昆侖。借與煙光成草木。華華葉葉氣溫溫

發衰雪白。眼寒秋碧。壁立千尋功消一色。體得有家風。心傳亡轍跡。少林祖師兮。豈會唐言。黃梅行者兮。不識橫畫

棱眉蒼厖。壑眼碧雙。未開蟄戶。誰識漳江。不須狡兔治三窟。自有孤猿應六窗。運水般柴呈妙用。兒孫事業更摐摐

雪發霜須。風袖煙裾。空殼累于可卜。木蠹偶以成書。豹霧之虎。龍雷之魚。變化復何日。升騰似有初。舊時行履故然改。向道而今井覷驢

形聲幻為。聞見智隨。自然出礙。平等何疑。瑩明而絕累。圓應而無疵。而今問爾。且道是誰

霜之須雪之顱。竹之腹松之膚。河漢拍天岸。魁杓旋夜樞珊瑚林月。長鯨[馬*展]琥珀松巢老鶴呼。竿頭絲線從君弄。不犯清波意自殊本無今有。覺空幻受。真相儼然兮威音之前。妙觸出礙兮影響之后。功極而轉身。說禪而借口。把住也洞水逆流。放行也曹山顛酒

形骸槁如。林壑深居。衰發雪松白。閑情霜竹虛。智游空劫珠胎蚌。妙應因緣井覷驢。豹霧之虎。龍雷之魚。黃梅衣缽繩繩信。盧老心傳不識書

澗月之孤。巖松之臞。秋生眉目。霜侵發須。諸法之相了空寂。妙存之性非有無。一塵飛巨海。片雪點紅爐。應事頭頭俱出礙。自然妙觸角回途

兀兀堆堆。髑髏眼開。全身放下。借伴還來。一彈指響流通句。樓閣門門見善財

瘦骨巖巖。殘毳毿毿。坐寒云巘。心空月潭。虛應亡機而若谷。深禪有口而如鉗。槃珠勿遺其色。囊錐不露其尖。皇道大平沒棱角。自然雨五而風三

老抱孤蹤。歲寒之松。靜含遠韻。霜曉之鐘。黃氏之羊起石。陶家之梭化龍。剎剎塵塵見身相。門門何處不相逢

顛毛之絲。眼角之黐。是身頹老。與世支離。枯禪心了了。空劫鼻垂垂。曉寒霜結山川薄。霽夜月行河漢遲。借伴還來機用妙。不銷彈指知音知

形衰柳蒲。心老江湖。魚潛波路靜。鶴夢月巢孤。不損色香三昧手。粉粘雙股理華須

高巖之雪兮顛毛衰白。遠水之秋兮眼棱寒碧。氣清夜永兮月低。斗冷河空兮露泣。借伴之機。起家之力。二儀萬像兮相與流通。十方三世兮自然平出

至微至精。無像無名。其傳也默而成。其得也虛而盈。夜永斗柄轉。秋高河漢橫。人來借問正因字。鼠糞無將污我羹

心空自靈。性了非情。玉馬寒泉飲。泥牛夜月耕。塵塵智起。物物幻成。二儀萬像縱橫說。相與今時作證明

顛毛衰薄。春山雪作。胸襟疏豁。海門潮落。眉棱高而眼深。鼻筒直而口闊。幽靈絕待兮曾傳祖禰之芳。谷神不死兮似得仙家之藥。相逢別峰。彈指開閣。憨皮袋截巷欄街。臭骨頭填溝塞壑

青天無涯。白云不羈。流水抱山轉。征人踏月歸。應以比丘得度者。個般形像對來機

野云半肩。寒雪一顛海樹珊瑚月。巖松琥珀年。眼合覓不見祖。心空初不留禪。森羅萬像縱橫說。相與證明輸我然

內非可形。外還絕稱。妙圓一句。通變諸乘。混十界心而靜其念。吞三世佛而空其膺。真機了了。祖意繩繩。偏去正來兮。閑閑受用。圓規方矩兮。恰恰相應

非默而默。不言而言。鑿混沌樸。決昆侖源。萬像總持句。諸塵三昧門。法法心心成佛事。華華葉葉受春恩

了了智空。閑閑色融。髑髏常干世界。鼻孔摩觸家風。湛湛河源翡翠碧。團團海日珊瑚紅

默默道游。靈靈破幽。斗魁光轉夜。河漢氣澄秋。入世隨流。門庭甚休。青鞋蹈雨俱低老。放浪風煙百草頭

心心無住。了了有據。河漢橫秋。斗柄濡露。須菩提坐禪。憍尸迦雨華。蚌含明月兔懷胎。勘破少林傳底句

相承次第。皮肉骨髓。形分古佛家。氣出阿祖鼻。一根源既還。三昧塵全起。坦坦蕩蕩平等心。煒煒煌煌自然智

須發老而覆霜。心念凈而發光。妙照混三世。幽靈空十方。口吞諸佛而不為大。舌拄梵天而不覺長。剎塵無間說。鷗鳥不亂行。平等是道。自然成章

妙明絕思。廓靜無涯。智空三際。性融二儀。借功光歷歷。借伴老垂垂。文彩縱橫成底事。機頭初不掛梭絲

垂老之姿。須發如絲。淵默之味。耳口無疵。秋高河影闊。露冷月行遲。答呼若谷神之應。對事得珠色之隨

劫壺廓空。一句圓通。苔生玉殿。體露金風。妙盡不知處。光回還借功。鑒像之緣。而妙觸非受。谷神之應。而隨呼不窮

規圓矩方。鳧矩鶴長。落日煙村牧笛。平湖月夜魚榔

法法平齊。隨高就低。南日蜀葵向。北風胡馬嘶

年齒垂垂。須發絲絲。月寒無影樹。春在未萌枝。得失折肱塞人馬。輸贏爛柯樵子棋。示現威儀而不起滅盡之定。不由心念而自然圓明之知

發雪毿毿。心老憨憨。指南話北。破二作三。守宗風之符節。握佛祖之錘鉗。陶形鑄器模楷妙。迸火流金爐鞴炎。光明不斷燈燈夜龕

學絕與鄰。名生實賓。少年行腳事。老倒住山人。拄杖雖無二升米。虛空自有十方身。一機歷歷兮三昧塵塵

說得一尺。行得一尺。身非肉團。心如墻壁。用光眉十方。照世眼雙碧。諸塵三昧兮在我自然。萬像森羅兮與渠平出

巍巍堂堂。智不可量。煒煒煌煌。靜自然光。松老西山雪。河明北斗霜。用之而行。舍之而藏。深林之晦三眠繭。繞指之柔百煉剛

臞形老殘。孤節歲寒。照頂髑髏眼。隨緣赤肉團。六街三市尋人去。相喚門門盡是檀

默成用密。智空理得。歷代祖心選同科。三世佛口閑掛壁

老境侵尋。衰殘到今。霜須雪發春猶淺。壑眼巖眉秋更深

兀坐澗陰。潭空月沈。三乘乘外。一印印心。師子循行師子吼。旃檀圍繞旃檀林。諸塵說法諸塵聽。莫道無人為賞音

煙蒼蒼兮白鳥飛。水茫茫兮金鱗嬉。空杳杳兮智不知。覺冥冥兮性所宜。包萬像而括二儀。徹三際而周四維。影象累累。品類差差。發揮元自我點化更由誰。方之則矩。圓之則規。不須特地。且么過時。兀兀騰騰。憨憨癡癡。跛跛挈挈而萎萎嬴嬴

說通齒豁。宗通句活。師座心空。劫壺步闊。就位了無機。爛柯曾有著。招手相隨恁么來。百草頭邊活卓卓

性了有余。體含太虛。心空歷歷。道契如如。答響神居谷。隨緣井覷驢。向道塵塵住三昧。何妨觸處卷而舒

形容老臞。須發雪敷。體明千劫眼。性靜萬機樞。變通自古門門活。伎倆而今恰恰無。一指頭禪隨處用。拈來百草俱胝俱

一印印空。三乘莫窮。智了離微句。身分函蓋同。彌勒駕來樓閣外。文殊家住覺城東。隨身干木。到處家風

拄杖倚床。默而成草。夜月通犀角。秋空沒雁行。清寫芭蕉雪。秀盛芙蓉霜。青原價問廬陵米。會有知音句廝當

默學少林。靜全本心。幽靈絕待。虛明自任。玉線金針世家事。鸞膠鳳弦山水音。隨方善應。不用相尋

其離而入。其微而出。一彈指響樓閣開。身現門門千百億

絕待而靈。無得而名。就位難辨。借功證成。合伴應時節。隨事放光明。神歌社舞閑心適。塊雨條風樂太平

理極非身。智明自神。三緣未作。一默含純。回途異類。出歷諸塵。彎彎月下漣漪水。剪剪風斜楊柳春

野鶴骨臞。澗松皮粗。一身閑而云行林壑。兩眼冷而秋入江湖。智到無而有。理極有而無。齊物蝶翻晝夢。隨機蜂理華須。開口也著合也著。風鈴發響谷隨呼

為僧[利-禾+屈]剞。與世支離。目瞳青炯炯。頭發白絲絲。劫空有句。真得無師。借功分照用。借位解提持。萬像森羅一音說。何須特地拄唇皮

妙存象先。圓成自然。佛燈焰續。祖華芳聯。野況煙霞老。秋痕天水連。生無生性。住無住緣。隨分雪分齋一缽。不嫌云寄屋三椽

明白無根。茫茫月魂。清虛不渾。蒼蒼秋痕。青天固可背負。諸佛等閑口吞。情空超物物。妙觸應門門。了知初不由心念。金色頭陀滅意根

眸子射人。秋澗之津。顛毛衰白。霜松之晨。赤湖之林潮漲而長鯨[馬*展]浪。丹桂之影月寒而老兔推輪。明功借位。起幻入塵。百草頭邊有芳信。縱橫指點自家春

無心之心。妙超古今。無相之相。不存情量。葉落木而秋開。月度山而潮上。柳絮之風隨。葵華之日向

默而靜專。體之妙全。情盡性傳。心空覺圓。閑閑游幻世。了了應塵緣。燈籠露柱渾機用。翠竹黃華總說禪

塵凈無余。體明而虛。秋高夜永。河闊星疏。宛轉兼而到。偏圓卷復舒。媚川果若珠含蚌。應物何妨井覷驢

南臺之靜。中邑之應。圓明之知。平等之性。爛柯棋局樵。釣雪華亭艇。披叢林明白之襟。握云水清涼之柄。動自風流。閑宜月定。心聞況是賞音。相廗何妨打令

云水孤藤。叢林老僧。瀾翻口角。雪點眉棱。長春時節相聯蕊。破夜光明自照燈。內無絲而系螘。外無糝而聚蠅。不起滅定。能應繁興

雪發霜須。鯢齒雞膚。年侵蒲柳。日在桑榆。用持智之大柄。靜守道之元樞。而今百草頭邊用。妙得云門一字俱

曹洞宗乘。老難發興。秋波搖眼角。春雪點眉棱。一步跨空劫。孤心相續燈。西母之桃兮。秀結三千年實。北冥之鯤兮。蛻翔九萬里鵬。珊瑚枝枝撐著月。出格云門跛腳僧

心心絕緣。了了亡年。吞佛空三世。披經等大千。妙觀智出礙。韶晝春無邊。齊物竹床蝴蝶夢。雙飛栩栩華風顛

妙而不有。空而不無。坐寒床下板。步轉劫前壺。返色光初發。知音德不孤。流長信是盈科水。盤走端如受影珠

疏齒如鯢。皴皮若雞。萬機頓削。一句全提。湛存性海闊。圓明心月低。有信風雷還破蟄。無言桃李自成蹊

有應之身。無位之人。隨方而見。妙觸而神。山林森森春在木。江湖澹澹秋生津。語不投機不展事。云門一路從來親

一切相空其后之心。一切心空其后之相。幽谷云生。寒潭月上。應因緣平定二儀。了幻化森羅萬像。恰恰不疑。如指諸掌

清凈本然。和合因緣。涅不緇而磨不磷。仰彌高而鉆彌堅。隨之無后。迎之無前。空空空處亡中邊。而今信手拈來用。頭尾相應正復偏

身老而衰。根鈍且遲。霽冷河闊。天空斗垂。圓明三只目。受用兩莖眉。塵剎大千。縱橫而妙觸。三尺丈六。笑語而相隨

坐忘是非。默見離微。佛祖之陶冶。天地之范圍。髑髏眉底眼。空劫句中機。青原赭色麒麟步。藥嶠金毛師子威。相逢捉手。大道同歸

空劫默游。靈然破幽。潮揚光焰珊瑚月。海縮波瀾翡翠秋。于世無求。隨緣自由。百千三昧門門事。潦倒俱胝一指頭

說真不真。說似不似。拈轉舌頭提得鼻。空劫家風。衲僧田地。心心與祖相傳。佛佛見他出世。一塵入正受。諸塵三昧起

形貌春寒。顛毛雪殘。坐空生滅影。靜見離微端。珊瑚樹生玳瑁海。明月珠走琉璃盤。藏天下于天下兮。一性自然平等。出世間于世間兮。萬像誰敢相謾

天地含光。陰陽化章。[卄/(跳-兆+束)]腸清白。棗齒淡黃。叢林閑去就。云水老行藏。百煉之金柔兮繞指。九試之玉溫兮截肪。隨身干木。作戲逢場

默默靈光。堆堆坐忘。衲僧事業。宗印文章。應物空三世。隨緣遍十方。分身不用相回互。到處誰能作覆藏。巍巍堂堂。煒煒煌煌

云水老身。叢林陳人發毛已雪。鼻氣猶春。平等應緣也。心心佛佛。自然說法也。剎剎塵塵。回途復妙。弄假像真

山帶雪而歲寒。水含月而夜闌。對機轉物。影草探竿。游刃之牛解。爛柯之局殘。西風雨斂煙云凈。北斗腳垂河漢干

形雖老蒼。事不窮忙。味真嚼蠟。面冷刮霜。撒手行空劫。全身入帝鄉。回頭游戲成三昧。春上百華蜂采香

曲木坐床。烏藤倚旁。孤禪一句。三世十方。青燈含華夜耿耿。白鳥欲沒天蒼蒼。卻來有應。出礙無當

丘壑精神。云水陳人。心燈不夜。道樹長春。珠胎養乎老蚌。龍雷躍于修鱗。爛爛光輝兮明白之窟。棱棱浪級兮桃華之津。莊嚴三昧。游戲諸塵

默默有句兮祖祖相傳。心心無住兮靈靈自然。石蘊玉而輝山。淵含珠而媚川。千億門開彌勒彈。三十年用俱胝禪。一乘底事。百草頭邊

二儀之門。萬象之根。有無難議。青白不痕。借功承祖禰。了事付兒孫。采華香負蜜蜂股。齊物夢翻蝴蝶魂即相離相。知恩報恩

太行之雪春不消。黃河之月夜更饒。家風許清白。身世自超搖。離微器重。出沒機調。光焰波瀾俱滿凈。珊瑚林樹漲高潮

雪拭晚晴。水受秋清。天空四壁。月冷三更。湛存而獨立。定應而周行。二儀之道成且平。萬像之印虛不盈。鷗鳥情間機事外。夕陽沙上未寒盟

老身且懶。居然從簡。白雪覆顛。烏華亂眼。心光傳祖燈。手段破家產。到不到趙州吃茶。回不回睦州擔板。借問諸人識也無。青山骨秀閑云散

枯槁形骸。虛明性懷。秋河夜月。老樹蒼崖。一機色前自宛轉。萬像頭上誰安排。云門拄杖。趙州草鞋

性成而不立玄微。智詣而難分是非。天空云澹濘。夜冷月依俙。蝴蝶夢魂兮。春晝飛而齊物。白鷗盟事兮。夕陽臥而亡機

皴皮似雞。疏齒如鯢。諸緣坐斷。一句全提。夜月圓明兮。珊瑚海闊。晚云破碎兮。玳玳天低

肌骨瘦寒。氣貌衰殘。坐冷秋生河闊。心空月墮潮干。善財游歷百城了。樓閣門開指一彈

古巖老僧。百事不能。飽雪筠林野之姿。臞猶高節。抱松石歲寒之骨。老更蒼棱。去就且拙。唱酬可憎。慎嚴逆流洞水道。孝滿顛酒曹山曾

靈靈而空。了了而融。正偏之機轉。佛祖之道同。玉井有月。冰壺無風。兒孫得力成家事。影現諸塵三昧中

精神自然。秋早春先。蟠胸丘壑。繞齒風煙。理無生而心傳阿祖。神不死而道出諸仙。蒼黃酢酬兮將軍嚙鏃之日。黑白勝負兮樵子爛柯之年

默默亡言。靈靈見根。鼓撾涂毒香燒返魂。物物無心影受鏡。塵塵出礙聲踰垣

萎萎嬴嬴。病起風姿。跛跛挈挈。老來事業。坐穩三際平。心空百念絕。森羅萬象信崝嶸。門門三昧從施設

發白齒豁。鼻垂口闊。坐冷月依依。氣清秋漠漠。離微出入門開。正偏往來機活。雙碧耆婆眼有神。分明百草頭邊藥

慧而能定。定而能應。空有短長。初無欠剩。定慧力莊嚴。性相心齊證。妙觀察智照非功。成所作智同圓鏡

默默而游。月冷天秋。靡靡而周。云行水流。身心無畔岸。機用有錐鉤。諸塵三昧縱橫句。分付之人拄杖頭

妙了常存。幽靈不昏偏正旋樞臼。離微見道根。微塵破處大經出。冷口開時諸佛吞。隨緣歷歷得用門門。成褫家事分付兒孫

影之神物之春。鶯喉頰之滑滑。柳眉目之津津。蜂股華須粉。蠟脾蜜釀醇。等閑諦了游戲事。端的還如幻化人

湛存不渾。靈明不昏。派分河漢底。流決昆侖源。見聞了成一相。影響應空六根。體本真如能來生滅之界。用隨生滅卻入真如之門。叢林參飽三條篾。云夢等閑八九吞

淵默元成。至虛不盈。體天地之含光。十方昭徹。用陰陽之變態。萬像崝嶸。百戰瘢知風雨信。垂頭兀兀老升平

龜兮蓍兮祛執決疑。師兮范兮扶斜理差。定徹其底。慧窮其涯。箭撞筈破。珠旋影隨

默成其性。慧潤其定。虛應六窗。觀通三徑。善巧開權。觸機墮阱。怪殺者僧。藥多成病

祖祖家傳。心心印全。混沌未受鑿。威音不得專。蕉雷文象齒之所以。桂月暈犀角之能然。水自竹來兮綠非假借。風從華過兮香有因緣

像取模畫。人成幻化得失一鬮。是非一馬。建立摐摐。權行且且平貼而安。放蕩而野。科臼弗存。軌儀何暇。饑則餐飽則罷。硬而枕軟而藉。出世間于世間。藏天下于天下。更問如何之乎者也

本來無物。當處出生。白毶毶之頭發。烏律律之眼睛。誰敢居尊宿。僧相奉老成。現威儀住滅定。隨影響放光明。玳瑁海深難尋含月之蚌。珊瑚林沒誰見[馬*展]潮之鯨

兀兀默耕。天成地平。一心無住住。萬像不生生。起家空劫壺中句。借伴今時路上行。攪叢林人七八處。令行而據。握拄杖子四十年。師坐而橫。用之不敝。虛而不盈

湛乎性源。游乎度門。動靜出礙。方圓不痕。寒木得春晚。雪窗亡夜昏。通塞也虛離實坎。變化也連乾斷坤。六和合而無功兮。脫略三千之界。萬差別而有據兮。齊承一點之恩

這個形容。緣報遭逢。藏萬德于未兆。戢六用于無蹤。雪陣血戰。玉田歷農。影響若空谷。隨扣如霜鐘。竿頭不是風幡動。知有此事還盧舂

碧澗之松。煙巢之鶴。野性閑閑。臞身卓卓。江含月而練長。水連天而秋闊。一點分明兮十方虛豁

跡像而無。純全而有。陰陽不測之神。生滅不到而壽。十方界聊現半身。三世佛不消一口。只個山形拄杖子。與君觸處相隨走

目深額聳。口方鼻端。秋云消兮天青而闊。夜月上兮水白而寒。看看影像隨應兮明珠走盤

用得乎眉。體全乎鼻。香象不群。金毛無畏。明妙吉之初心。入普賢之幻智。回途放曠知不知。般若光中熟游戲

云水之身。山林之氣。不專乎學。不游乎藝。默坐而心空。妙傳而道貴。西風凄清秋有痕。長天碧凈云無蒂。從來佛祖真宗。只么克承家世

山光寒點雪。水色冷磨秋。肝膽古鑒凈。身世浮萍流。罔象而珠得。亡牛而刃游。瑞鳳入網兮連鰲上鉤。個般手段兮老不傳休

淵默而明。湛存而妙。三世齊平十方圓照。月隨水而流。風入松而嘯。相逢會有知音。向道自然同調

鼻直口四方。眉低眼三角。默默句難傳。深深誰轉腳。入掛樹之壺。天地能闊。得爛柯之棋。黑白未錯。如今更不囊藏。到處隨宜著落

了了常知。靈靈匪思。妙空三世。圓包二儀。針鼻長通線。梭臍細吐絲。出谷白云風斷送。盈科流水月相隨。普應群機兮自然合宜

眾流吞海。大澤藏山。磨云月兮蟾蜍膽冷。臥風波兮鷗鳥情間

眉目精神。畫工裝點。功轉玄微。了無絲糝。秋天清而河氣澄明。夜水白而月魂瀲滟。物物頭頭應化身。超出機前有刑典

廓然而瑩。了無余影。卓爾而存。豈有他痕。靜非像也。徹見其源。動順緣也。萌發其根。用綿綿兮攪不渾

鑒之現像。谷之藏神。六門隨萬匯。三昧入諸塵。月通犀角暈。華到蜜房春。歷歷之機果明了。更嫌何處不相親

顰而嗔伸而悅。默傳鼻孔家風。用付眉毛時節。放下機投。展開漏泄。十方三世兮同得同參。二儀萬像兮同聽同說

止水懷月。空山吐云。清白自若。高間不群。丘壑性靈兮猿鶴得伴。江湖情味兮鷗鷺相分

霜洗斗魁。秋生河漢。形夭矯而長松參云。氣澄明而余潦退岸

發皚皚而雪山。目湛湛而秋潭。杖拂老伴。叢林飽參。萬全非一有。二破卻成三。門門虛而正受。物物各自禪談。春亭不要間[卄/狼]藉華鳥而今罷了銜

白發蒼顏。三[竺-二+((ㄇ@人)/戌)]住山。開眼不覺曉。靜坐不知間。善應全機用。靈明入道環。而今相伴塵中去。榆葉青錢莫我慳

行起解絕。宗全說缺。根根塵塵兮元自現成。佛佛祖祖兮何勞施設。本色當行家。賞音個時節。遲日風流轉柳腰。遷林語軟調鶯舌

亡牛刃游。罔象珠得。沙漠漠而鷗寒。天蒼蒼而雁沒

石上足蟠。人間念干。秋生眼角。喜入眉端。丘壑之身心磈磊。叢林之肝膽衰殘。澗月依俙夜霜濯磨而氣韻清白。巖松偃蹇朔雪湔洗而精神翠寒。行腳屨敗。住山篾寬。點著破窖墮。呼回倒剎竿。光陰催促三眠繭。風雨捫摩百戰瘢。影像受鑒。音聲度垣。寂默髑髏眼。光明赤肉團。云錦舒春兮華容光焰。潮雷卷雪兮海口波瀾。掛拂之喝。拄杖之竄。胡餅漫頭有變通而紹祖供職。蓮華荷葉沒科臼而說禪判宦。相隨學步。莫似邯鄲

　　鳥巨光長老寫真求贊

骨寒氣羸頂雪頷絲。牛首之懶。虎頭之癡。兀兀逃禪處。空空選佛時。九萬鵬風扶羊角。千年兔月臥蛾眉。門門幻起。塵塵智隨。蝴蝶夢游兮莊生齊物。桃華眼冷兮靈云不疑。初無棱縫。渾莫針錐。巴陵曾對吹毛劍。珊瑚撐月夜枝枝

　　真首座寫真求贊

覺海元澄。性天廓平。耳眼空更遠。息氣細而清。露寒斗濕。秋淡河橫。叢林底去就。百草頭光明。蛾眉之月兮三千剎海。羊角之風兮九萬霄程。肚皮參飽。肝膽老成。揮斤容易甚。器受太難生。為爾一斲鼻堊。從教四望人驚

　　教監寺寫真求贊

胡床一默。智游理窟。偏正往來。離微出沒。上下混成也二儀之根。去來平等也三世之則。有時隨應諸塵。不可說似一物。修證不無。污染不得。震之東兌之西。離之南坎之北。青州布衫。鎮州蘿卜。當家行眼里有筋。本色漢舌頭無骨

　　小師智臨禪客寫真求贊

云石雪松。歲寒之友從。曉月霜鐘。清白之音容。自樂也村歌社舞。平懷也牧笛歸農。暴雨卒風。潛神堂而避陣。吼雷掣電。戰禪席而交鋒。十分閑暇。一等疏慵。青山白云之去就。浮萍流水之行蹤。披霧變文豹。吟云蛻骨龍。身老藝孤兮難其授子。智齊德半兮未可傳宗

　　鄭成忠寫真求贊

智不能知。識不能識。一氣輕清。[雨/隻]瞳冷碧。蓮開夢覺。十方處殞于一時。鯤蛻鵬搏九萬里成乎一息。物我普融。自他平出。珠受色而不痕。劍揮空而何跡。須更指響。彌勒閣開也。許是重深。塵剎分身。普賢毛孔也。初非迫窄

　　王承事寫真求贊

蒼棱羼顏。璠玙蘊石而輝山。老節歲寒。琥珀抱松而永年。威音未興之際。混沌欲鑿之前。叢林大義兮道尊百丈。剎海平潮兮月現三千。我為爾說法。爾為我開田。據坐松根石頭上。知音人信默心傳

明州天童覺和尚真贊終

弟子右奉議郎主管臺州崇道觀。賜緋魚袋。李端民

謹施俸資。添助開板。所期

善利增崇

祿算

紹興丁丑夏安居日。小師比丘智宣。募緣開板

奉三寶弟子。吳興王守超。并女弟子章二十八娘。憑小十三娘子。共施家財助緣開板。各答四恩三有。比丘靈岳沖義施財添開板。答四恩三有者

天童覺和尚真贊終

　　敕謚宏智禪師行業記

宣和六年。向公子諲。使發運事。夢僧導至古寺。金其牓曰隰州。莫測也。秋九月。泗洲普照王寺。闕住持者。向公聞長蘆第一座僧正覺倡曹洞宗衲子信向。具疏與帖。請補其處。既至。問其鄉里曰隰州。始悟昨夢。愈加敬禮。師蓋自此七坐道場。名振天下。嗚乎達人大士。出應于世為人天師。夫豈偶然也哉。師姓李氏。母趙誕師之夕。光出于屋。人皆異之。七歲誦書日數千言。少日遂通五經。祖寂父宗道。久參積翠老南之子佛陀遜禪師。嘗指師謂其父曰。此子超邁不群。非塵埃中人。宜令出家。異日必為大法器。十一歲得度于同郡凈明寺本宗。十四歲得戒于晉州慈云寺智瓊。十八歲出游諸方。訣其祖曰。若不發明大事。誓不歸矣。至晉絳間。或以無憑沮師。邑尹見師英拔。因以所執扇示之曰。為我下一轉語。師應聲援筆書偈其上。尹大喜為請憑以行。渡河之洛。坐夏于少室山。日擷蔬茹。供給病僧。蔬且盡則采藥苗繼之。游龍門遇鄉僧。挽師同歸。師曰。出家行腳。本為參尋知識了生死事。鄉關非所懷也。腰包徑至汝州香山成枯木。一見深所器重。一日聞僧誦蓮經。至父母所生眼悉見三千界。瞥然有省。急詣丈室陳所悟。山指臺上香合曰。里面是甚么物。師曰。是甚么心行。山曰。汝悟處又作么生。師以手畫一圓相呈之。復拋向后。山曰。弄泥團漢。有甚么限。師云錯。山曰。別見人始得。師應喏喏。丹霞淳禪師。道價方盛。師乃造焉。霞問。如何是空劫已前自己。師曰。井底蝦蟆吞卻月。三更不借夜明簾。霞曰。未在更道。師擬議。霞打一拂子云。又道不借。師忽悟作禮。霞云。何不道取一句子。師云。某甲今日失錢遭罪。霞云。未暇得打爾。且去。時二十三歲矣。霞退居唐州大乘。師從焉。住山升和尚。亦淳之嗣子。舉師

立僧。霞住大洪。師掌記室。宣和三年。遷首座。時金粟智。雪竇宗保福悟。鳳山釗。皆參隨之。明年分座于廬山圓通照闡提席下。真歇住長蘆。聞師名遣書招之。撞鐘出迎。大眾聳觀。師須眉奇古。傾然而黑。衣裓破弊。履襪皆穿。真歇遣侍者易以新履。師卻之曰。吾豈為鞋而來耶。真歇與眾懇請。居第一座。時眾踰千七百。見師年少。初亦易之。至秉拂老于參請者。無不心服。又二年住泗洲普照。實始出世嗣法淳和尚。前此分寺之半為神霄宮。而又兩淮薦饑。齊廚空乏。二時所須。雜以菽麥。師至。命純以粳。庫僧辭不給。師命如初。已而檀施填委

徽宗皇帝南幸。師領眾起居

上見寺僧千余。填擁道左。方袍整肅。威儀可觀。異之有

旨召師。面受

圣語。還其故寺之半。師之受請而未至也。僧伽塔相輪中。香煙騰空。直亙東南。師入寺乃止。建炎元年。住舒州太平。又住江州圓通能仁。自能仁謝事游云居。時圓悟勤禪師住山。會長蘆虛席。大眾必欲得師。圓悟與安定郡王令袊。力勉共行入寺。未幾知事以乏糧告。師不答。時大寇李在。抄界境上。領兵入寺。無不惶駭。師安坐堂上待其來。以善言誘之。在稽首信服。揮其眾輦金谷以供眾。一方亦賴以安。建炎三年秋。渡江至明州。欲泛海禮補陀觀音。道由天童山之景德寺。適闕主者。眾見師來。密以告郡。師微聞即遁去。大眾圍繞通夕不得行。不得已而受請。未幾膚人侵犯境內。諸寺皆謝遣云游。師獨來者不拒。或以為不可。師喻之曰。明日寇至。寺將一空。即今幸其尚為我有。可不與眾共之乎。已而寇至。登塔嶺以望。若有所見。遂斂兵而退。秋毫無所犯。人皆歡服。以為神助。伯庠聞師名舊矣。歲在戊午。教授州學。始識其面。嘗訪師自小白舍舟道。松陰二十余里。雄樓杰閣。突出萬山之中。固已駭所未見。入門禪毳萬指。默座禪床。無謦欬者(伯庠)頃侍老先參政。遍歷襄漢江西南岳。未有如是盛也。聞之長老尊宿。皆云。天童舊眾不滿二百。師之來四方學者。爭先奔湊。如飛走之宗鳳麟。百川之赴滄海。今踰千二百眾矣。來者益多。甑釜將槁。主者惶懼不知所以為計。白師以僧糧垂盡。師笑曰。人各有口非汝憂也。言未既。閽者告嘉禾錢氏航米千斛艤于岸矣。紹興八年九月。被旨住鹽安府靈隱寺。將行大眾悲號。有烏萬數。亦哀鳴隨師。踰數時乃散。十月有

旨還天童。前后垂三十年。寺屋幾千間。無不新者。異時長蘆雪峰。僧方盛時。各居一堂。別為四五。天童衲子既多。師以己意指授匠者。為一堂以處眾千二百人。悉皆容受。雄麗深穩。實所創見。即兩山間障海潮而田之。歲入三倍于前。凡眾所須無不畢具。此雖有為事。然他人睥睨不敢措手者。師優游其間。即日趣辨。二十七年秋九月。忽來城中。謁郡僚及素所往來者。又之越上謁帥守趙公令詪。因遍詣諸檀越家。若與之別。十月七日還山。飯客如常。八日辰巳間沐浴更衣。端坐告眾。顧侍者索筆作書。遺大慧禪師。屬以后事。又書偈曰。夢幻空花。六十七年。白鳥煙沒。秋水天連。擲筆而逝。龕留七日。顏貌如生。壽六十七。僧臘五十三。大慧夜得書。即至山中。以十四日。奉師全身。葬東谷塔。道俗送者。增山盈谷。無不涕慕。自師之逝。風雨連日。及葬開霽。事畢如初。師具大慈悲。誘接不倦。投籌入室。潛符密證者。不可勝紀。師于受施無貪。行施無厭。歲饑艱食。竭已之長。兼輟贍眾之余。賴以全活者。亡慮數千萬人。居常施者金帛滿前。悉歸于眾。丈室蕭然。弊衣糲食。不破中餐。以終其身。每薙發聚之。必生舍利五色。或發貫其中。有得墮齒者。舍利生生不已。葬后人祈禱之。或得于茵席。或得于衣履。不常其處。寺去水遠。師鑿石為畎。子母相銜。齋廚浴室。無不周遍。官家婦人。有入寺者。欲盥手畎中。忽陀躍而出。婦人驚倒。久之乃蘇。貴人子館法堂西。酒肉自隨。或止之不從。俄而法鼓雷震墮地。貴人子惶懼而去。今有震跡存焉。一日小行者。僵仆于地言曰。我護伽藍神也。與太白神角力。可令僧眾誦咒助我。或曰。何不以告堂頭。神曰。我聞覺和尚住此十余年矣。每至寢堂欲見之。即戰栗不能前。竟未之識也。其為文初不經意。下筆即成。中書舍人潘公良貴。請銘大用庵。親為書石。嘆曰。與三祖信心銘相后先矣。師去世之五月

詔謚宏智禪師。塔曰妙光。參知政事周公葵。為之銘。凡師應世之跡。見于塔銘者。茲不復敘。嗚乎此特師之事業。可形于言者爾。若乃妙用縱橫。不痕不跡。全超空劫之前。洞徹威音之外。不可得而擬議者。又非文字之所能載也

乾道二年六月日

左朝奉大夫侍御史王　伯庠　記

比丘悟遷開板

戊午年刊記

宏智禪師廣錄卷第九