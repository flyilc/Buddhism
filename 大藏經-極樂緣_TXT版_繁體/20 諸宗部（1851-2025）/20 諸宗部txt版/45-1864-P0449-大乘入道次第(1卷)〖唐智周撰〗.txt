　　No. 1864

大乘入道次第一卷

　　　　沙門智周撰


　稽首無等善調御　　能拔生死苦沉溺
　如空性相無去來　　若影從形應所化
　實相一味妙甘露　　等流八萬甚深法
　三賢永截愛流人　　十地長驅正路者
　故我歸誠此三寶　　將顯入大乘位行
　愿法恒朗長夜中　　有情永撥重昏暗　

夫欲趣求大菩提者。當知二事。一行位修斷。二所求菩提。初復分二。一列位。次明修斷。位次復三。第一列名。第二釋名。第三出體。初中復二。初總后別。總者。今依唯識雜集等論略開五位。一資糧位。二加行位。三通達。四修習位。五究竟位。初四是因。后一是果。次列別名。初資糧位有三十心。所謂十住十行十回向。言十住者。一發心住。二治地住。三修行住。四生貴住。五方便住。六正心住。七不退住。八童真住。九法王子住。十灌頂住。言十行者。一歡喜行。二饒益行。三無恚行。四無盡行。五離癡亂行。六善現行。七無著行。八尊重行。九善法行。十真實行。言十回向者。一救護眾生離眾生相回向。二不壞回向。三等諸佛回向。四至一切處回向。五無盡功德藏回向。六隨順一切堅固善根回向。七等心隨順一切眾生回向。八如相回向。九無縛無著解脫心回向。十法界無量回向。二加行位中復有四位。一暖位。二頂位。三忍位。四世第一法位。三通達位中復有二種。一真見道。二相見道。四修習位中復有十位。一極喜地。二離垢地。三發光地。四焰慧地。五難勝地。六現前地。七遠行地。八不動地。九善慧地。十法云地。其究竟位辨如果中。始從資糧終盡法云經三大劫。其初資糧加行二位是初大劫。從通達位至七地終是第二劫。從第八地盡第十地是第三劫。時畢三祇。行備四位。方登究竟菩提果矣

二釋名。初辨資糧。先總后別。總言資糧者。資益己身之糧名為資糧。欲趣菩提要資于行。此位創修入佛之因名資糧位。故唯識論云。為趣無上正等菩提。修集種種勝資糧故。又此亦名順解脫分。言解脫者。所謂涅槃。離煩惱縛名為解脫。即所求果。順者不違。分者因義。即所修行不違于果。是果之因名解脫分。故唯識云。為有情故勤求解脫。由此亦名順解脫分。別名者。一者十住菩薩在此創安其心。于六度等行未殊勝。但得住名。此十別者。一此位菩薩創首發于大菩提心。名發心住。二者菩薩凈治三業悲及有識。名治地住。三者菩薩修勝理觀起上妙行。名修行住。四者菩薩從諸圣法正教中生。名生貴住。五者菩薩所修善根皆為救物。名方便具足住。六者菩薩所聞贊毀心定不動。名正心住。七者菩薩間說三寶三際有無。心堅不轉。名不退住。八者菩薩三業清潔悟二世間。真簡偽虛。童表無咎。亦猶涅槃嬰兒之行。名童真住。九者菩薩解真俗諦。悟法王法。將有所襲。名法王子住。十者此位菩薩如王太子堪受王位。行漸勝故。名灌頂住。二者十行。此位菩薩行六度等諸行勝故。名之為行。言其十者。一此位菩薩為大施主。一切能舍。三時無悔。利譽不悕。愍生慕法。睹者歡敬。名歡喜行。二者菩薩常持凈戒。不染五欲。能令伏眾魔一切眾生立無上戒得不退地。名饒益行。三者菩薩常修忍辱。謙卑恭敬。和顏愛語。不害自他。悟身空寂。怨對能忍。名無恚行。四者菩薩假設多劫受諸劇苦。求法濟生念念不息。名無盡行。五者菩薩常住正念恒無散亂。于一切法乃至生死入住出胎。無有癡亂。名無癡亂行。六者菩薩善入人法皆無性相。三業寂滅無縛無著。而復不舍化眾生心。巧能隨類現生救物。名善現行。七者菩薩歷諸塵剎供佛求法。傳燈度生心無厭足。然以寂滅觀諸法故而于一切心無所著。名無著行。八者菩薩尊重善根智慧等法。皆悉成就。而由得斯諸尊重法。二利之行更增修習名尊重行。九者菩薩得四無礙陀羅尼門諸善慧法。能為眾生作清涼池。守護正法佛種不絕。名善法行。十者此位菩薩成就第一誠諦之語。學三世佛真實之語無二之語。如說能行。如行能說。語行相應。色心皆順。名真實行。三者十回向。在斯位已凡所修行皆為回向。立回向名。其十者何。一此位菩薩而行六度四攝法等。悉為救攝一切有情。令離生死得涅槃樂。名救護眾生。入平等觀。不見怨親眾生等相。稱離生相。初回向名因斯而立。二者菩薩于三寶所得不壞信。因持諸善。回向眾生令獲善利。名不壞回向。三者菩薩學三世佛。不著生死。不離菩提。修回向事。名等諸佛回向。四者菩薩修習一切諸善根時。以彼善根如是回向。令此善根功德之力。至于一切三寶之所一切世界眾生之所。作諸供養利益之事。譬如實際無處不有。名至一切處回向。五者菩薩修悔過善根。離一切業障。于諸如來一切眾生。所有善根皆悉隨喜。以此善根皆悉回向。莊嚴一切諸佛凈剎。常作佛事。善巧方便具諸功德。離諸虛妄而無所著。由回向已得無盡善根。名無盡藏功德回向。六者菩薩以內外財。隨眾生意而惠施之。見諸苦者。悲以身代。堅固安住自在功德。以如是等諸善功德而回向已。令一切生得大智慧。除滅大苦。名隨順一切堅固善根回向。七者菩薩而能增長一切善根。修習究竟安住忍力。閉惡趣門。永離顛倒。不著諸行。一切善根由皆悉回向。為一切眾生作功德藏。音覆一切。拔出生死。令得眾善。等無差異。名等心隨順一切眾生回向。八者菩薩成就念智。安住不動心。無所依。寂然不亂。不違一切平等正法。嚴剎度生。所修諸善皆順如相而為回向。名如相回向。九者菩薩所攝善根離憍慢等。所有縛著得解脫心。行普賢行。所習諸善不執為己及以他人。以無縛著解脫之心回向。饒益品物一切故。名無著無縛解脫心回向。十者此菩薩離垢繒系頂。受大法師記。法施化生。嚴凈世界。出生智等悉同虛界而無限量。凡有善根修于回向。悉等法界故。名法界無盡回向。如此等義廣如華嚴。恐繁不具。前二十九心全第三十少分而屬資糧。三十少分屬后加行。問此位初首而有十信。謂信進念定慧施戒護愿回向。計心四十。何故但言三十心耶。答即十住中初住離出。以初發心而甚難故。故離出也。設有圣教言四十心。當知即據總別說也。理實三十

第二加行位者。亦分總別。總言加行者。加功用行而趣見道故。名加行。故唯識云。近見道故立加行名。即此亦名順決擇分。言決擇者。體即是智。決簡于疑。疑不決故。擇者簡見。見不擇故。智異于彼。故名決擇。分者支分。此決擇體即是見道。七覺支中是其一支。故名為分。順者趣向欣求之義。加行位中暖等善根欣求趣向彼決擇分。故暖等善名順決擇。故唯識云。此四總名順決擇分。順趣真實決擇分故。其別名者。一暖。此位菩薩初得見道火。相前故。名為暖。然見道體能斷煩惱。如火燒薪。故喻于火。暖位菩薩未得火體。而得火相。故名暖也。二頂。此位菩薩依尋思智觀所取空。此位功極。故名為頂。頂者極義。如山之頂上之極也。三忍。忍者印可達悟之義也。此位菩薩知忘執識及心外境而體皆空。故名為忍。四世第一法。此位菩薩所得智等。一切世間所有法中無先此者。名世第一

第三通達位者。亦分二種。一釋總名。言通達者。證會之義也。此位菩薩無漏之智了證真如。故名通達。即唯識云。加行無間此智生時。體會真如。名通達位。此通達位即是見道。唯識等云。通達位者。謂諸菩薩所住見道。見道名者即無漏智。照理名見。故唯識云。初照理故亦名見道。道游履義。行人游履趣于極果。或通運義。通運行人至于極果。故名為道。次釋別名。一真見道。體離虛妄。親能證理。實能斷障。故名為真。又釋。真者是理。見者是智。證真之智。名真見道。二相見道。相者類似之義。真見道后而起于此行解。安摸仿像真見所有功能。不能證理及斷于障。類似于真。故名相見

第四修習位者。亦開二種。一釋總名。此位菩薩而更進修無分別智。斷所余障。故名修習。唯識等云。為斷余障證得轉依。復數修習無分別智。是以此位名修習也。二顯別名。又分為二。初釋總地名。后解十別號。此修習位能為依持生長之義。故名為地。唯識等云。與所修行為勝依持。令得生長。故名為地。十別號者。一此地菩薩始入于圣證二空理。能利自他。所以大喜。是故此地名極喜地。故瑜伽等云。得未曾得出世間心。具證二空。能益自他生大歡喜。二此地菩薩具清凈戒棄破戒惑。破戒惑法染污行人。名之為垢。此地能舍。名離垢地。故瑜伽等云。遠離一切微細犯戒。三此地菩薩由得勝定及殊妙教四種總持。以此為因能起三慧。三慧而能照法顯現。名之為光。此地定等能起慧光。所以此地名發光地。故瑜伽等云。能為無量智光依止。四此地菩薩妙慧殊勝能斷煩惱。如火焚薪。是故此地名焰慧地。故瑜伽等云。燒諸煩惱智如火焰。五此地菩薩能令俗諦有分別智而與真諦無分別智同時俱起。以互違法。令不相違一時并生。故名難也。前之四地而未能得今乃得之。故稱為勝。勝前地也。是以此地名難勝地。故瑜伽等云。方便修習最極艱難方得自在。六此地菩薩能起勝智觀十二緣。不作染凈二差別行。有此勝智現生起故。所以此地名現前地。故瑜伽等云。觀察諸行。又于無相多修作意。方現在前。七此地菩薩唯修無相不起功用。功用之行創絕斯地。是以此地無相之行逾于二乘世間等行。故此名遠行地也。故瑜伽等云。能遠證入無缺無間無相作意。八此地菩薩妙無相智不被一切有相功用及諸煩惱而能鼓擊。所以此地名為不動。故瑜伽等云。不為現行煩惱所動。九此地菩薩得勝妙智。能善說法以利含識故。此地名為善慧地也。故瑜伽等云。說法自在。獲得無量廣大智慧。十此地菩薩而有勝智。能藏眾德。能斷諸障。能遍法身。義同于云能蔽于空而含于水。是以此地名法云地。故瑜伽等云。粗重之體廣如虛空。法身圓滿譬如大云皆能遍覆

第五究竟位者。功成事畢。故稱究竟。簡資糧等。彼之四位功未畢故。亦簡二乘。二乘所得菩提涅槃非高勝故。唯佛獨能所作皆辦功德最勝。得名究竟

三出體者。資糧加行此之二位克性。皆以有漏加行智為其體故。見道克性。而以根本后得無漏二智為體。真相別故。其修習位十地皆以有為無為諸功德法。以為自體。究竟位者。即以如來菩提涅槃。以為其體。上雖列位釋名出體三節不同。總當第一辨位次也

第二明修斷者。復開為二。一明所修之行。二說所斷之障。初修行中復分為二。初境后行。所言境者。謂即三性三無性等多種差別。今且略明三性之境。謂遍計所執。依他起性。圓成實性。是智所觀名之為境。故攝大乘名所應知。所應智者即是境也。問此三名體其義云何。答遍者周普。計者量度也。普計一切故名遍計。此能周遍量度之心。妄執一切五蘊等法為我為法。此所妄計我法等類。名為所執。所執之法但有假名。無其實體。故瑜伽云。謂隨言說依假名言建立自性。自性即是我法等性也。問所緣蘊等體性不無。能計妄情亦復是有。何故論云名計所執無自體耶。答蘊等緣生不離于識。非有似有。而非我法。妄情不了執為實有。計為我法。而離于識非一異等。此等所執離識我法及實有等。今說為無名計所執。不言識內非橫計者所有蘊等亦名無體。故唯識云。一切心及心所由熏習力所變二分。從緣生故。亦依他起。遍計依斯妄執定實有無一異俱不俱等。此二方名遍計所執。問遍計所執其體已明。能遍計心未知。何是。答有漏第七及染第六。此之二識妄執我等名能遍計。故攝論等言意識名為能遍計故。故八識中唯此二也。問第六妄執緣一切起。可名遍計。第七但緣第八起執。何得名遍。答第七執心是第六識執之類。故亦名遍計。依他起者。依者依托。他者非己。由仗于他自方得生。名依他起。起者生也。體即一切有漏無漏心及心所色等五塵從因緣生。皆名依他。故瑜伽云。謂從眾緣所起自性。圓成實者。圓者圓滿體。周遍義也。成即成就。非生滅義。實乃真實。非虛謬義。唯一真如具斯三義。名圓成實。故瑜伽論云。謂諸真如。圣智所行圣智境界。又釋。無漏有為亦名成實。故唯識云。無漏有為離倒究竟。勝用周遍。亦得此名。此意說云。無漏有為亦具三義。同于真如。亦名成實。言離倒者。而是實義。煩惱染法虛妄顛倒。不得實名。無漏不然。故名為實。言究竟者。即是成義。究竟能斷煩惱染法。成就此能。故名成也。勝用周遍者。是其圓義。能普斷惑。遍緣諸境。故名圓也。由此真如有為無漏并圓成也。辨中邊論第二亦云。真如涅槃無變異。故名圓成實。有為總攝一切圣道。于境無倒。亦名成實。攝大乘論亦取無為有為無漏名圓成實。故知成實通二種也。問何故瑜伽論但以五法中如為成實耶。答辨圓成實而有二門。一常無常門。但是常者名圓成實。離生滅故。無常即非。瑜伽據此。故以如如而為成實。正智體是生滅法故。故不取也。二漏無漏門。但是無漏即名成實。離顛倒故。有漏即非。所以中邊攝論唯識通據二門亦取正智。諸無漏法亦圓成實。故不相違。即此遍計其體全無。依他圓成體性是有。故契經云。有為無為名之為有。我及我所說之為空。有為無為依他成實。我及我所是遍計也。三性有無諒可知矣。觀遍計境我法體無。但可令知不生妄執。觀依他性。染者惑業及以苦果。可須斷除。凈者即是資糧加行見道修道所行之行。可令修習。觀圓成實而令求證。三無性等所余之境恐繁不說

次修行中又分為二。初明發心。后明修行。發心又二。初明發心。后明發愿。初發心者。將求大果。必要先發菩提之心。由發此心。欣彼果故。因能修行斷諸惑障。證大涅槃心。若不發。便無欣趣。欣趣既無。誰有修行。行若不修。何能斷障。障不能斷。詎得菩提。故華嚴經十住初首名發心住。般若經論十八住中。第一亦名發心行住。唯識亦云。從發深固大菩提心。是以第一先須發心。由發心故入僧祇數。發心之義準諸經論。今者略以十門分別。一明菩提心之體性。二彰所因。三顯行相。四辨所緣。五明勝利。六談德量。七挍勝劣。八辨其喻。九明退緣。十彰守護。一體性者。以信精進正念正定正慧為體。故攝論云。清凈增上力堅固心升進名菩薩。初修無數三大劫增上力者。即信等五。故以信等而為自體。二彰所因者。按諸經論。因不一徒。略陳梗概。故大集經云。眾生成就十六種法。能發菩提心。一常修上心瑩磨諸根。二勤修諸善莊嚴功德。三至心持戒不生悔厭。四修集大悲憐愍眾生。五信佛世尊有大慈悲。六為諸眾生受行諸苦。七能壞眾生所有苦惱。八調伏諸根具足正見。九心無所畏不求諸有。十樂求佛智不樂二乘。十一受樂不慢。受苦無悔。十二恭敬智慧破壞憍慢。十三知恩報恩。十四具足身力。十五護持正法。十六不斷三寶。又瑜伽論菩薩地說。菩薩發心由四種緣四因四力而能發心。言四緣者。一見諸佛菩薩有不思議神變威力。或從可信聞如是事。既聞是已。于大菩提深生信解。因斯發大菩提心。二雖不見聞佛及菩薩神通功德。于菩薩藏聞已深信。為得如來微妙智故發菩提心。三或有一類。雖不見佛及以聽說如是正法。而見一切菩薩藏法將欲滅沒。便作是念。菩薩藏法久住世間。能拔無量眾生大苦。我應住持菩薩藏法發菩提心。為滅無量眾生大苦。為護菩薩藏增上力故。于如來智深生信解而得發心。四者或有一類。雖不睹見正法欲滅。而于末劫見諸濁惡眾生身心十隨煩惱之所惱亂。謂多愚癡。多無慚愧。多諸慳嫉。多諸憂苦。多諸粗重。多諸煩惱。多諸惡行。多諸放逸。多諸懈怠。多諸不信。見是事已便作是念。大濁惡世于今正起。諸隨煩惱之所惱亂。能發下劣聲聞心者。尚難可得。況于無上正等菩提能發心者。我當應發大菩提心。令此惡世無量有情隨學于我起菩提愿。由見惡世發心難得增上力故。發菩提心。云何四因。一謂諸菩薩菩薩種姓而得具足。二賴佛菩薩善友攝受。三于諸眾生多起悲心。四于極多時生死大苦。難行苦行無有怯畏。云何四力。一謂諸菩薩由自功力。能于無上正等菩提。深生愛樂。二由他功力。深生愛樂。三宿習大乘相應善法。今得暫見諸佛菩薩。或暫得聞稱揚贊嘆。即能速發大菩提心。況睹神力聞其正法。四于現法中。親近善士。聽聞正法。諦思惟等。長時修習種種善法。由此加行發菩提心。三顯行相者。希求為相。希求有二。一求菩提。二求利生。故瑜伽論云。菩薩起心求菩提時。發如是心。說如是言。愿我決定當證無上正等菩提能作有情一切義利。又云。最初發心。于諸眾生發起二種善勝意樂。一者利益意樂。謂欲從諸不善處拔濟眾生安置善處。二者安樂意樂。謂于貧匱無依無怙諸眾生所。離染污心。欲與種種饒益樂具。又般若經論發心行住而有四義。一者廣大心。四生三界咸是慈悲所度之者。二第一心。咸令有情得無余依涅槃勝果。三常心。雖度眾生。不見身外有眾生相。皆即我身。故能常度一切眾生。四不顛倒心。不起我執執有自他有情我等。此等諸教皆以決定希求二利。為發菩提心之行相。四辨所緣者。恒以所求所度而為所緣。故大般若經云。善現白佛。初發菩提心菩薩何所思惟。佛言。恒正思惟一切相智。又瑜伽論云。以大菩提及諸有情一切義利。為所緣境。緣菩提故。自求當證。緣眾生故。悲心希濟。五明勝利者。大集經頌云。若樂喜發菩提心。如是乃能斷惡有。能為人天開正路。能閉八難邪險徑。諸根具足不盲聾。皆由至心發菩提。又頌云。能見十方諸世尊。能聞無上甘露味。若能至心發菩提。是故能破疑憍慢。無量智慧得自在。能為眾生說法界。華嚴經云。若有發菩提心。則為不斷一切佛種。則為嚴凈一切佛剎。則為成就一切眾生。則為了達一切法性。則令一切諸眾生界悉得安穩。瑜伽菩薩地云。發心菩薩所攝善法有二種勝。一因二果。謂所攝善法皆是無上正等菩提能證因故。所攝無上是此果故。尚勝二乘。況余一切世間因果。又云。發心菩薩有二勝利。一者初發心已即是眾生尊重福田。一切眾生皆應供養。亦作一切眾生父母。二者發心即能攝受無惱害福。由此菩薩成就如是無惱害福。得倍輪王護所守護。由得如是護所護故。若寢若悟若迷悶等。一切魍魎人非人等。不能嬈害。又此菩薩轉受余生。由如是福所攝持故。少病無病。不為長時重病所觸。常益眾生無勞無損。六談德量者。華嚴經頌云。發心功德不可量。充滿一切眾生界。眾智共說無能盡。何況所余諸妙行。又云。若有菩薩。初發心誓求當證佛菩提。彼之功德無邊際。不可稱量。無與等。又云。菩薩于生死最初發心時。一向求菩提。堅固不可動。彼一念功德深廣無邊際。如來分別說窮劫猶不盡。發菩提心論云。如來言。如諸菩薩最初發心下劣一念福德果報。百千萬劫說不能盡。況復一日一月一歲。乃至百千所習諸心福德果報豈可說盡。何以故。菩薩所行無盡。欲令一切眾生皆住無生忍得無上菩提故。辨中邊論亦云。勝故無盡故。由利他不息。七挍勝劣者。大集經頌云。若有能發菩提心。是則能勝一切乘。能凈一切眾生心。亦能演說無上道。又云。如恒河沙等眾生悉住聲聞辟支佛乘。欲比菩薩初發心業。百分千分不可為喻。何以故。二乘之人自為解脫觀于煩惱。菩薩不爾。常為眾生得解脫故觀諸煩惱。又頌云。如恒河沙等世界。滿中妙寶持用施。雖有如是無量福。不如憐愍發菩提。無量億等恒沙佛。凈妙華香以供養。如是福德猶不如。發菩提心七卓步。八辨其喻者。大集經云。譬如小寶亦不可輕。何以故。如是小寶能作大事。多所利益。菩薩亦爾。初發心時亦不可輕。又云。如余小王一切悉屬轉輪圣王。一切人天亦復如是。悉來歸屬初發心菩薩。又云。無甘[這-言+蔗]子則無種種石蜜諸味。若無菩提心者亦無種種三寶諸味。又頌云。若有菩薩勤精進。即能破壞諸煩惱。如火能焚干草木。菩提心能燒煩惱。又發菩提心經論云。菩薩初始發心。譬如大海初漸起時。當知為彼下中上價乃至無價如意寶珠而作住處。此寶皆依大海生故。菩薩發心亦復如是。為三乘人禪定智慧一切功德之所生處。又如三千大千世界初漸起時。當知便為二十五有其中所有一切眾生。悉皆荷負作依止處。菩薩亦爾。一切初漸起時。普為一切無量眾生六道四生乃至四姓。一切荷負作依止處。又大莊嚴論廣有喻事。恐繁不引。九明退緣者。瑜伽論云。有四因緣能令菩薩退菩提心。一種姓不具。二惡友所攝。三于諸眾生悲心微薄。四于長時生死大苦。難行苦行怯畏驚怖。十顯守護者。大般若經云。菩薩摩訶薩常勤守護是菩提心。猶如世人守護一子。亦如瞎者護余一目。如行曠野守護導者。菩薩守護菩提之心亦復如是。因護如是菩提心故。得阿耨多羅三藐三菩提

次發愿中又分為二。初愿后誓也。愿者所習本矣。誓者能贊緣矣。將備成功。闕一無可。亦猶輪翼待而飛御。故發菩提心論云。菩薩云何發趣菩提。以何業行成就菩提。發心菩薩住干慧地。先當堅固發于正愿。攝受一切無量眾生。我求無上菩提。救護度脫令無有余。皆令究竟無余涅槃。是故初始發心大悲為首。以悲心故能發轉勝十大正愿。何等為十。一者愿我先世及以今身所種善根施與一切。悉共回向無上菩提。令我此愿念念增長。生生不忘。為陀羅尼之所守護。二者愿我回向大菩提已。以此善根于一切生處。常得供養一切諸佛。恒常不生無佛國土。三者愿我得生諸佛國已。常得親近。隨侍左右如影隨形。無剎那頃遠離諸佛。四者愿我得近佛已。隨我所應說法。即得成就菩薩五通。五者愿我得五通已。即達世諦假名流布。了第一義得正法智。六者愿我得正法智已。以無厭心為生說法。示教利喜皆令開解。七者愿我開解諸眾生已。以佛神力遍至十方無余世界。供養諸佛聽受正法廣攝眾生。八者愿我于諸佛所聞正法已。即能隨轉清凈法輪。十方世界一切眾生聽我法者聞我名者。即得舍離一切煩惱。發菩提心。九者愿我能令一切眾生發菩提心已。常隨將護除無利益與無量樂。舍身命財攝受眾生荷負正法。十者愿我能荷負正法已。雖行正法。心無所行。如諸菩薩行于正法而無所行亦無不行。為化眾生。又瑜伽論有十大愿。若諸菩薩愿于當來。以一切種上妙供具。供養無量無邊如來。名第一愿。愿于當來。攝受防護諸佛正法。傳持法眼令無斷壞。名第二愿。愿于當來。從睹史多天宮降下。八相成道。名第三愿。愿于當來。行一切種菩薩正行。名第四愿。愿于當來。普能成就一切有情。名第五愿。愿于當來。一切世界皆能示現。名第六愿。愿于當來。普能凈修一切佛土。名第七愿。愿于當來。一切菩薩皆同一種意樂加行趣入大乘。名第八愿。愿于當來。所有一切無倒加行皆不唐捐。名第九愿。愿于當來。速證無上正等菩提。名第十愿。諸圣教中愿行非一。恐繁不具

既發愿已。次立于誓。準莊嚴論。由五義故立六種誓。五義者。一能堅固其心。二能制伏煩惱。三能遮放逸。四能破五蓋。五能勤修六度。云何立誓。若有人來種種求索。我于爾時隨有施與。乃至不生一念慳吝。若我持戒。乃至失命建立凈心。誓無改悔。若我修忍。為他侵害。乃至割截。常生慈心。誓不恚礙。若修精進。遭逢寒暑王賊水火師子虎狼無水谷處。要必堅固誓不退沒。若我修禪。為外事惱不得攝心。要系念境。誓不暫起非法亂想。若修智慧。觀一切法如真實性。隨順受持于善不善有為無為生死涅槃。不起二見。若我心吝悔恚礙退沒亂想。起于二見如彈指頃。以施戒忍精進禪智求得報者。我即欺誑十方世界無量無邊阿僧祇現在諸佛。于未來世亦當必定不證菩提。菩薩以十大愿持正法行。以六大愿制伏放逸。必能精進修習六度成無上菩提

次求善友者。善友之義大矣哉。將越艱險會常樂者。無莫由之。故攝大乘唯識等云。要善友力方成菩提。佛菩薩等是為善友。勝利無極。難以具言。且略舉三用表求意。一者能為菩提近因故。涅槃經云。佛告諸大眾言。一切眾生為阿耨多羅三藐三菩提近因緣者。莫先善友。何以故。阇王若不隨耆婆語者。來月七日必定命終墮阿鼻獄。是故近因莫若善友。二者趣向如來智時有十功能。故華嚴經云。善知識者則是趣向一切智門。令我得入真實道故。善知識者則趣向一切智乘。令我得至如來地故。善知識者則是趣向一切智船。令我得至智寶洲故。善知識者則是趣向一切智炬。令我得生十力光故。善知識者則是趣向一切智道。令我得入涅槃城故。善知識者則是趣向一切智燈。令我得見夷險道故。善知識者則是趣向一切智橋。令我得度險惡處故。善知識者則是趣向一切智蓋。令我得生大慈涼故。善知識者則是趣向一切智眼。令我得見法性門故。善知識者則是趣向一切智潮。令我滿足大慈水故。三者能令越生死海故。大集經偈云。若得親近善知識。至心聽受無上法。觀察內外空三昧。即能越度生死海。問于善知識起于何心而求于彼。答華嚴經云。于善知識生十種心。謂于善知識生同己心。令我精勤辦一切智照道法故。于善知識生清凈自業果心。親近供養生善根故。于善知識生莊嚴菩薩行心。令我速能莊嚴一切菩薩行故。于善知識生成就一切佛法心。誘誨于我令修道故。于善知識生能生心。能生于我無上法故。于善知識生出離心。令我修行普賢菩薩所有行愿而出離故。于善知識生具一切福智海心。令我積集諸白法故。于善知識生增長心。令我增長一切智故。于善知識生具一切善根心。令我志愿得圓滿故。于善知識生能成辦大利益心。令我自在安住一切菩薩法故。成一切智道故。得一切佛法故

后明修行者。夫天池別乎行潦者。百川納而莫遺。地岳殊于推阜者。眾塵積而無棄故。求無上正等菩提。一切諸行莫不備習。于中分二。一總二別。總者。其資糧等五位中。皆具自利利他二行及福智二十波羅蜜。故唯識論云。十波羅蜜五位皆具。然修習位其相最顯。即此六度慧為性者。皆名為智。非慧為體。并名為福。六波羅蜜通相皆二。別相前五說為福德。第六智慧。又此六度為濟于他而修六者。六皆利他。若為自修。六皆自利。既云十度通五位修。又即六度通于福智二利所攝。故知十度二利福智通五位也

問菩提分法及四攝等。皆是功德所修之法。二利等中是何所攝。答據增相說。菩提分法自利行收。四攝事等利他行攝。若依實言。皆通二利

問菩提分等體義云何。答分之為三。初菩提分。次明四攝。后顯六度。菩提分法略為二門。一者釋名。二略問。答初中又二。先總后別。三十七菩提分法者。菩提梵音。此譯名覺。即如來等盡無生智。照境窮源故稱為覺。分者因也。此三十七能為覺因。故名為分。次別名者種類不同。分為七例。一四念住。二四正斷。三四神足。四五根。五五力。六七覺支。七八正圣道。一四念住者。謂身受心法。身等四法是所觀境。慧是能觀。慧與念俱。故慧從念稱為念也。住者即境是能觀慧所住之境。總稱念住。別言身者。五根四大積集名身。領納于境目之為受。集起名心。軌持稱法。二四正斷者。體一精進。義用不同。分之為四。已生惡法斷之令滅。未生惡法令永不生。已生善法修令增長。未生善法修令得生。此四功能斷自所除懈怠障故。故名四斷。三四神足者。神謂神通。妙用難測故名神也。即慧之用。足者彼因。體即勝定。由依勝定能發通故。故名神足。足雖一定。定因有四故名四也。其四者何。謂欲勤心觀。于境樂觀名欲。止惡進善曰勤。定能攝心稱心。于境簡擇名觀。此四非足。足之因也。四五根者。增上之義是根義也。由五能生諸善法故。故總名根。其五者何。謂信精進念定慧也。謂于三寶四諦等中。能深忍樂清凈之性。名之為信。勇猛進修。目為精進。于境憶持。故稱為念。專注所緣。號之為定。簡擇德失。故得慧名。五五力者。不可屈伏故名為力。即前五根據不可屈轉立力名。故瑜伽云。誰不能屈。答此清凈信若天若魔乃至諸煩惱纏亦不能屈。故名難伏。體即五根。更無別也。六七覺支者。覺者是智。支者分類。分類不同而有七種。名七覺支。其七數者。一念。二擇法。三精進。四喜。五輕安。六定。七舍。于境明記。名之為念。觀察德失。故名擇法。熾然修善。號為精進。于意適悅。故得喜名。調暢身心。名為輕安。專注所緣。故名為定。遠離沉掉平等寂靜。目之為舍。問擇法是慧。可名覺支。余非慧收。何得名覺。答念支覺法所依止故。擇法自體而是覺故。精進是覺出離支故。喜是覺法利益支故。輕安定舍此三是覺無染支故。是以自體及余非慧總名覺支。何故此三名無染支。答粗重為因能生諸染。輕安近能治此粗重。名無染因。由依定故方能離染。定即名為離染所依。舍正除染。即是無染之自性也。故此三種得無染名。七八圣道者。契理通神。目之為圣。運載游履稱之為道。其八者何。謂正思惟。正語。正業。正命。正精進。正念。正定。正見。籌量義理。名正思惟。語離四非。稱為正語。身遠三過。名為正業。無漏身語離五邪命。名為正命。修善斷惡有勝堪能。目為精進。明記所緣。稱為正念。攝心不亂。號為正定。推察諦理。故名正見。二略問答者。問小乘之人修菩提分教有誠文。何以得知大乘亦學。答智度論云。問三十七品是聲聞辟支佛道。六波羅蜜是菩薩道。何故于菩提道說聲聞法。答菩薩摩訶薩學一切道品。既云一切。故知亦通菩薩所學。問菩提分法通諸位者。何故瑜伽攝論皆云四地方得菩提分耶。答彼據三地得定戒等。相同世間。四地相同二乘出世。道品無漏而是出世。故言四地方得起也。問三乘同修行相何別。答中邊論云。二乘之人以自相續身等為境。以修對治。菩薩通以自他相續身等為境。而修對治。聲聞獨覺于身等境。以無常等行相思惟而修對治。若諸菩薩于身等境。而以無所得行相思惟。修于對治。聲聞獨覺修念住等。但為身等速得離系。若諸菩薩修念住等。不為身等離系。但為證得無住涅槃。由此三緣。與二乘別

次明四攝。略分二門。初釋名字。后辨行相。初中又二。先總后別。總者。以此四事攝諸有情。故名四攝。或攝者益他。以施等法益有情故。故瑜伽云。所有攝事能成就他一切有情。能成就者即是益也。釋別名者。一者布施運心普及。稱之為布。輟己惠人故名為施。二者愛語音聲屈曲表彰名語。聞者悅樂故目為愛。三者利行。行是所修之行。即是因名。利是所得利益。即是果稱。故瑜伽云。由此能令于現法中得身輕安。于后法中。般涅槃等此現輕安后般涅槃。皆并名利。有所益故。四者同事。同者等也。事者事業。謂與有情等修行業故名同事。二行相者。菩薩若欲攝化有情。不過此四。若欲化彼。先行于施。謂隨于彼所須。外財金銀等物。及以內財手足等類。隨求皆與。由隨意與故。諸有情親附菩薩。是名施攝。既親附已。次以愛語悅豫彼心。令其受道。故瑜伽云。云何菩薩自性愛語。常樂宣說可意語等。略有三種。一慰喻語。對諸有情含笑先言。命進問安。隨宜慰喻。二慶慰語。見諸有情有昌盛事而慶悅之。三勝益語。為諸有情宣說一切圓滿殊勝微妙法教。既行如上所有愛語。令所化生心起愛慕歸依菩薩。既歸依已。次教修行。瑜伽云。謂諸菩薩由彼愛語。為諸有情示現正理。隨其所應。于諸所學。隨義利行。此意即說。隨彼諸乘根性差別。而教行彼三乘等行得自乘果。又若菩薩如是行中。必住悲心。無愛染心。勸導調伏。起利行已。次與所化同其事業。問但化彼行。何假身同。答自若不行。人焉肯學。為令彼修故。要自作。故瑜伽云。謂諸菩薩若于是義于是善根勸他受學。即于此義于此善根自現受學。如是菩薩與他同事。故名同事。由此四事攝諸有情。不增不減

后明六度。六度之義乃有多種。今者略示八門差別。一辨列。二釋名。三顯相。四加行。五凈相。六不增不減。七相攝。八勝德果利。一辨列者。施有三種。一舍財等名為財施。二以三藏等教施于有情。名為法施。三令他離怖。名無畏施。戒亦三種。一者能離不善防護受持。名律儀戒。即沙門等七眾所學戒等是也。二以一切佛法為體。名攝善法戒。三者以此戒善資物。名饒益有情戒。忍亦三種。一者怨對能受。名耐怨害忍。二者貧病寒熱種種苦至。忍而修道而不退屈。名安受苦忍。三者于甚深法能諦思惟審觀義理。名諦察法忍。精進亦三。一者若修諸行。發起勇悍于行不退。如入陣者被鎧甲。故即無怯退故。名被甲精進。二者修諸善品而勤進趣。名為攝善精進。三者能以精勤利樂含識故。名利樂精進。定亦有三。一者而能安住現法樂故。名為安住靜慮。二者以此能發六神通故。名為引發靜慮。三者用此能成利有情事故。名辦事靜慮。慧亦有三。謂生空無分別慧。法空無分別慧。俱空無分別慧。如次即是別緣我法及俱緣彼根本之智。簡異后得言無分別

二釋名者。先總后別。言總名者。解深密經及瑜伽云。何緣此名波羅蜜多。由五緣故。一無染著。不染著波羅蜜多相違事故。二無顧戀。謂于一切波羅蜜多諸果異熟及報恩中。心無系故。三無罪過。謂于如是波羅蜜多。無間雜染法離非方便行故。四無分別。謂于如是波羅蜜多。不如言詞執著自相故。五正回向。謂如是所作所集波羅蜜多。回求無上大菩提果故。又對法論云。到所知彼岸名波羅蜜多。又波羅是所知彼岸義。蜜多是到義。釋別名者。攝論云。能裂慳吝貧窮。及能引得廣大財位福德。故名為施。能息滅惡戒惡趣。及能引得善趣等持。故名為戒。能滅盡忿怒怨仇。及能善住自安隱故。故名為忍。妙能遠離所有懈怠惡不善法。及能出生無量善法。故名精進。能銷除彼所有散動。及能引得內心安住。故名靜慮。能除遣一切見趣諸邪惡慧。及能貞實品別知法。故名為慧

三辨相者。問但施等即得名為波羅蜜多。為不爾耶。答有得不得。故唯識云。要七最勝之所攝受。方可建立波羅蜜多。一安住最勝。謂要安住菩薩種姓。二依止最勝。謂要依止大菩提心。三意樂最勝。謂要悲愍一切有情。四事業最勝。謂要具行一切事業。五巧便最勝。謂要無相智所攝受。六回向最勝。謂要回向無上菩提。七清凈最勝。謂要不為二障間雜。若非此七所攝受者。雖行施等。但名施等。不得名為到彼岸也

四加行者。問將修此六。以何加行方能進習。答二利為心能修此六。故大般若經一百二云。菩薩摩訶薩行六波羅蜜時。當作是念。我若不行布施波羅蜜多。當生貧賤家尚無勢力。何由成就有情嚴凈佛土。況當能得一切智智。我若不護凈戒波羅蜜多。當生諸惡趣。尚不能得下賤人身。乃至況當能得一切智智。我若不修安忍波羅蜜多。當生諸根殘缺容貌丑陋。不具菩薩圓滿色身。若得菩薩圓滿色身行菩薩行。有情見者必獲無上正等菩提。若不得此圓滿色身。乃至況當能得一切智智。我若懈怠不起精進波羅蜜多。尚不能獲菩薩勝道。乃至況當能得一切智智。我若心亂不入靜慮波羅蜜多。尚不能起菩薩勝定。乃至況當能得一切智智。我若無智不學般若波羅蜜多。尚不能得諸巧便慧超二乘地。乃至況當能得一切智智。又三百五十一云。于此六種波羅蜜多勤修學時。恒作是念。世間有情心皆顛倒。沒生死苦。不能自脫。我若不修善巧方便。不能解脫彼生死苦。我當為彼諸有情類。精勤修學布施凈戒精進安忍靜慮般若波羅蜜多善巧方便。以此念觀故。能熾然修六度也

五凈相者。二種不同。初總后別。總者。解深密經及瑜伽云。總說一切波羅蜜多清凈相者。當知七種。何等為七。一菩薩于此諸法不求他知。二于此諸法見已不生執著。三即于如是諸法不生疑惑。謂為能得大菩提不。四終不自贊毀他有所輕蔑。五終不憍傲放逸。六終不小有所得便生喜足。七終不由此諸法于他發起嫉妒慳吝。行六度時離此七種。方得名為六度清凈。次別相者。大集經云。一成就八法能凈檀波羅蜜。謂離我能施。離為我施。離愛結施。離無明見施。離彼我菩提相施。離種種相見施。離悕望報施。離慳嫉其心平等如虛空等施。離此八法。是謂清凈。二成就八法能護凈戒。謂不忘菩提心能護于戒。不求聲聞辟支佛地能護于戒。境界無礙能護于戒。不特諸戒能護于戒。不舍本愿能護于戒。不依一切生處故能護于戒。成就大愿故能護于戒。善攝諸根為滅煩惱故能護于戒。是謂八法。言護戒者。即滅凈相。三成就八法能凈羼提波羅蜜。謂善凈內淳至修羼提波羅蜜。謂善凈外不悕望修忍。于上中下究竟無障礙修忍。隨順法性無所染著修忍。去離諸見修忍。斷一切諸覺修忍。舍一切諸愿修忍。除一切諸行修忍。是謂八法。四成就八法能凈毗梨耶波羅蜜。謂凈身故發勤精進。知身如影。不著于身。為凈口故發勤精進。知口聲如響。不著于口。為凈意故發勤精進。知意如幻。無所分別。不著于意。為具足諸波羅蜜故發勤精進。知諸法無自性因緣所攝。不可戲論。為得照菩提分法故發勤精進。覺了一切法真實性故無所礙著。為凈一切佛土故發勤精進。知諸佛國土如虛空故不恃所凈。為得一切陀羅尼故發勤精進。知一切法無念無非念故不作二相。為成就一切佛法故發勤精進。知諸法人一相平等故而不壞法性。是為八法。五成就八法能凈禪波羅蜜。謂不依諸陰修禪。不依諸界修禪。不依諸入修禪。不依三界修禪。不依現世修禪。不依后世修禪。不依道修禪。不依果修禪。是為八法。六成就八法能凈般若波羅蜜多。若菩薩精勤欲斷一切不善法。而不著斷見。精勤欲生一切善法。而不著常見。知一切有為法皆從緣生。而不動于無生忍法。善分別說一切字句。而常平等無有言說。善能辨了一切有為無常苦法。于無我法界寂靜不動。善能分別諸所作業。而知一切法無業無報。善能分別垢法凈法。而知一切法性常凈。善能籌量三世諸法。而知諸法無去來今。是為八法。能凈般若波羅蜜多。若有人能依總別凈相所修六度。真實而能到于彼岸

六不增不減。如深密經瑜伽等云。世尊何因緣故。施設如是所應學事但有六數。善男子二因緣故。一者饒益諸有情故。當知前三。謂諸菩薩由布施故。攝受資具饒益有情。由持戒故。不行損害等饒益有情。由忍辱故。彼損害等堪能忍受饒益有情。二者對治諸煩惱故。當知后三。謂諸菩薩由精進故。雖未永伏一切煩惱等。而能勇猛修諸善品。彼諸煩惱不能傾動善品加行。由靜慮故。永伏煩惱。由般若故。永害隨眠。由斯六種不增不減也

七相攝者。大般若經第三云。以無所得修行布施。了達一切施者受者及所施物皆不可得。如是布施能滿布施及余五度。以無所得修行凈戒。了達一切犯無犯相皆不可得。如是凈戒能滿凈戒及余五度。以無所得修行安忍。了達一切動不動相皆不可得。如是安忍能滿安忍及余五度。以無所得修行精進。了達一切身心勤怠皆不可得。如是精進能滿精進及余五度。以無所得而修靜慮。了達一切有味無味皆不可得。如是靜慮能滿靜慮及余五度。以無所得修行般若。了達一切諸法若性若相皆不可得。如是般若能滿般若及余五度。又攝大乘云。謂于一切波羅蜜多修加行中。皆有一切波羅蜜多互相助成。謂修施時。禁防忍受策勵專心能善了知業果相屬。如是施中即有余轉。若修戒時。遠離慳吝忿恚懈怠散動邪見。如是戒中即有余轉。修習所余亦如是說。如有頌言。施時無貪無犯戒。無嫉無恚起慈心。諸來求者便施與。無惓無亂無異見

八勝德果利。言勝德者。如深密經瑜伽論云。一切波羅蜜多各有四種最勝威德。一正行時。能舍慳吝犯戒憤恚懈怠散亂見趣所治之法。二正行時。為無上菩提資糧。三正行時。于現法中。能自攝受。饒益有情。四正行時。于未來世。能得廣大無盡可愛諸果異熟。言果利者。由行六度。而為勝因。能感當來種種妙果。遠則菩提。近人天等。故華嚴經第五頌云。昔于眾生起大悲。修行布施波羅蜜。以是其身最勝妙。能令見者生歡喜。昔在無邊大劫海。修治凈戒波羅蜜。故獲凈身遍十方。普滅世間諸重苦。往昔修行忍清凈。信解真實無分別。是故色相皆圓滿。普放光明照十方。往昔勤修多劫海。能轉眾生深重障。故能分身遍十方。悉現菩提樹王下。佛久修行無量劫。禪定大海普清凈。故令見者深歡喜。煩惱障垢悉除滅。如來往昔修諸行。具足般若波羅蜜。是故舒光普照明。克殄一切愚癡暗。此即由行六度之因具佛果德。又深密經瑜伽論云。世尊如是一切波羅蜜多何果異熟。善男子當知此亦略有六種。一者得大財富。二者往生善趣。三者無怨無壞多諸喜樂。四者為眾生主。五者身無惱害。六者有大宗業。如其次第配其六度。此通因中所得之果。然六度義乃有無量。粗示八門。余略不說

上來所明菩提分法四攝六度。并通相修。通相修中。按諸經論。而更廣明四無量等。恐繁且止

二別修者。且資糧位。三十七種菩提分中。修四念住四正斷及四神足。何以為證。中邊論云。由四神足。心有堪。能順解脫分善根滿已。復應修習五種增上。既云由四解脫分滿。明知神足在資糧位。四念四斷在神足前。是故亦在資糧位也。問此之三四何在先修。答先修念住。次四正斷。后四神足。問何爾耶。答無始來于身等境。作諸染凈差別之相。起于愛憎沉沒苦海。是以創觀身受心法。此之四種以為無相。故中邊云。若諸菩薩于身等境。以無所得行相思惟而修對治。雖觀身等四境無相。未能除障。次修四斷斷所斷障。故中邊云。今為遠離所治障法。及為修集能對治道。于四正斷精勤修習。雖能伏障。未能隨意所欲皆成利樂事等。是故次修四種神足。故中邊云。修四神足。是諸所欲勝事因故。問神通要定方能發起。此位得通。明已有定。何故余論言資糧位而住外門。外門即是非定攝故。答余論但言多住外門。不言唯外。故亦有定。散多定少。故言多住外門轉也

又此地中而亦別修十種法行。故瑜伽云。謂諸菩薩先于勝解行地。依十法行極善修習。即此資糧加行二位名勝解行地。未能證解。但信解故名為勝解。十法行者。準顯揚論云。一者書寫。于菩薩藏。若多若小。尊重恭敬。謂自書寫。若使他書。二者供養。若劣若勝。諸供養具。謂自供養。若將己物令他供養。三者施他。若自書已。由矜愍他而施于彼。四者諦聽。若他闡讀。由宗仰故。五者自讀發凈信解恭敬重心。六者諷誦。從師受已而諷誦之。七者受持。既諷誦已。為堅持故。以廣妙智而溫習之。八者開演。悲愍他故。傳授與彼。隨其廣略而為開演。九者思惟。獨處閑靜。極善研尋。十者修習。如所思惟。修奢摩他毗缽舍那等

問此十法行何德須修。答能為聞思修等三慧。作助伴故。故中邊頌云。此助伴應知。即十種法行。又云。由修此十。而得無邊諸功德故

問于何乘教。行斯十行得無量福。答于大乘教。非余二乘。故顯揚云。于菩薩藏。中邊亦云。此于大乘有十法行

何故爾耶。答中邊釋云。一由最勝。二由無盡故。于大乘修福無邊。非二乘也

問法門一軌適絕躊躇。教轍分岐履。焉不惑。且夫阿含至教擯我法留。般若幽筌無非若幻。華嚴一切心起法性不亡。涅槃四德無為我體照。立有無紛亂。人法交馳使乎弱喪。歸方何路。若存乎法我。外道之藉足依。觸類皆空。日親之典徒習。豈可擿空華為瓔珞。堰焰水為華池者哉。法類于斯。諸何可效。一切靡作。十行徒施。鉾楯斯存。物疑那遣。答法體無異。應感有差。文雖不同。理實何別。良以有情無始執我不無。初折彼迷說我非有。二乘由是計我為無。妄執離心而有實法。復除其病總說為空。如來說空空心外法。有情不悟執一切空。空病既增。理當除遣。故華嚴說三界唯心。涅槃乃陳無為我凈。言心內有。空病因除。說境外無。有疾便蕩。既殊外道。誠堪所依。又不全空。十行須習

問既說皆空。明總非有。若內心有。何曰皆空。故般若說。照見五蘊等皆空故。答密意總說一切為空。至理但言。遍計非有。依他成實識內非無。不說此二亦為非有。問何以為明。答解深密經瑜伽等言。勝義生菩薩白佛言。世尊我常獨在靜處。心生如是尋思。世尊以無量門曾說。諸蘊所有自相。生相滅相。永斷遍知。未生令生。生已堅住。不忘修習增長廣大。世尊復說。一切諸法皆無自性。無生無滅。本來寂靜。自性涅槃。未審世尊依何密意作如是說。世尊答言。勝義生當知。我依三種無自性性。密意說言一切諸法皆無自性。謂相無自性性。生無自性性。勝義無自性性。一謂諸法遍計執相。此由假名安立為相。非由自相安立為相。是故說名相無自性性。意云。遍計無其體相。名相無性。而言相者。依名假立。非是遍計有體相。故方立為相。即以相無自性為初無性。故重言性。余二準知。二謂諸法依他起相。此由依他緣力故有。非自然有。是故說名生無自性性。意云。依他不以自然之法而生。名生無性。三謂諸法圓成實相。亦名勝義無自性性。法無我性名為勝義。無自性性之所顯故。由此因緣。名為勝義無自性性。意云。真如是無我性。體即勝義。而非無性。然因我法二空所顯。從彼能顯二空為名。亦名無性。又云。我依如是三種無自性性。密意說言一切諸法皆無自性。又云。我依相無自性性。密意說言一切諸法無生滅等。何以故。若法自相都無所有。則無所有生。若無有生。則無滅。若無生滅。乃至于中都無少分所有更可令其般涅槃故

此中既言。依三無性說諸法無。明知不說成實依他亦為非有。成實依他而體非是三無性故。又一切法若皆是無。如來往昔說彼為無。正當其理。佛今何故稱為密意耶。凡言密意。不盡理故。此即說彼依他等上無遍計。故言無一切。非依他等實總無矣。明知阿含般若經等。隨所化宜覆相談也。生由漸深。堪聞至言。故深密等而談諸法非空非有。方名了教

問何以知然。答深密經云。勝義生菩薩白佛言。世尊初于一時。在婆羅痆斯仙人墮處施鹿林中。唯為發趣聲聞乘者。以四諦相轉正法輪。雖是甚奇甚為希有。一切世間諸天人等先無有能如法轉者。而于彼時所轉法輪有上有容。是未了義。是諸諍論安足處所。世尊在昔第二時中。唯為發趣修大乘者。依一切法皆無自性無生無滅。以隱密相轉正法輪。雖更甚奇甚為希有。而于彼時所轉法輪乃至諍論安足處所。世尊于今第三時中。普為發趣一切乘者。依一切法皆無自性無生無滅本來寂靜自性涅槃無自性性。以顯了相轉正法輪。第一甚奇最為希有。于今世尊所轉法輪無上無容。是真了義。非諸諍論安足處所。今略釋云。婆羅痆斯此乃梵音。是河之稱。仙人墮者。昔有一王。將諸婇女在園游戲。有五百仙。騰空欲度。見已墮落。而失神通。從事為名言仙墮處。施鹿之事如常應悉。初為一乘偏談四諦。法非至極。名有上容。當恐二乘著于空見。但說依他圓成為有。不說遍計而體是無。名為未了。即四諦教。諸部小乘因此互乖。名諍安處。第二時中。為初發趣大乘菩薩。破其有病說大般若。約遍計執明諸法空。恐有病增。不說依他圓成為有。名猶未了。第三時中具辨三性。遍計名無。依他圓成稱之為有。名真了義。更無法過。名無上容。言二性有。當為發趣二乘之人。談遍計空義。當為初發大乘者。具辨三性。即當為彼久學菩薩。由此故云普為發趣一切乘者。大師既自斷唯空有。名不了義。故不可執唯有唯空。以為至極。以斯三性通釋諸經。說有談無。何爽通理。若唯言有。明從成實依他。若總說空。顯依遍計所執。有空雙舉。對三性言。空有俱亡。據絕言義。是以迷心不悟一行。尚不能依。達士通性。十法齊修何咎

問有情沈浪本因煩惱。此位未伏。尚住外門。云何而能進修勝行。于無上果勤求不退。答攝論第六唯識第九皆云。此位二障雖未伏除修勝行時有三退屈。而能三事練磨其心。于所證修勇猛不退。一聞無上正等菩提廣大深遠。心便退屈。引他已證大菩提者。練磨自心勇猛不退。二聞施等波羅蜜多甚難可修。心便退屈。省己意樂能修施等。練磨自心勇猛不退。三聞謂佛圓滿轉依極難可證。心便退屈。引他粗善況己妙因。練磨自心勇猛不退。由此三事練磨其心。堅固熾然修諸勝行。初二意云。彼是丈夫。而能成佛。能行難行所有施等。我亦丈夫。何乃不能修行成佛。第三意者。如世間者修微小善。小善猶感人天大果。我所修行殊勝無邊。何故不能感菩提果。又攝論頌云。無量十方諸有情。念念已證善逝果。彼既丈夫我亦爾。不應自輕而退屈。由此練磨故不退也

其加行位修五根力。故中邊云。決擇分中。暖頂二種在五根位。忍世第一在五力位。決擇即是加行位也。問先修何者。答先根后力。故中邊云。順解脫分善根滿已。復應修習五種增上。五種增上即五根也。次修五力。即前五根能伏于障。不為障伏。功能轉勝。改立力名。故中邊云。即前所說信等五根有勝勢用。復說為力。謂能伏滅不信障等。亦不為彼所陵雜故。又大集經云。五根五力非體有別。故知約用分為二也。問此五何乃有是次第。答此依因果相引而立。謂若決定信有因果。為得果故發此精進。精進發已便住正念。住正念已心則得定。得定心已能如實知。既如實知無事不辦。故由此義有是次第。暖頂二位而修五根。忍第一法修其五力。引證如前

又此暖等四位之中修唯識觀。暖頂二位觀所緣境離識皆無。忍世第一印所取境。觀能取心亦非實有。謂自無始[穴/俱]伏昏夜。見林欑聳。疑網交密。匪悟一切皆唯己心。妄執六塵識外他造。因乎溺浪浮沉莫停。往返游行。下上焉息。由是菩薩依因善友作意資糧。自益益人。修唯識觀。先依暖頂觀無所取。所取者何。謂即名義自性差別。此之四種識外無也。四體者何。答攝大乘論云。此中名者。謂色受等。義者。如名身等所詮表得。蘊界處等。自性者。即是名義二種自體。差別者。即是名義等上謂無常等差別之義。尋思此四唯假非實。似外相轉。實唯在內證知。四種虛妄顯現。依他起攝。了達四種遍計執義皆不可得。此中意云。名義等四攝一切境。境依于識眾緣而生。非有似有。依他起攝。不了此四依識緣生。妄執識外有實自體。其心外法而實無也。名計所執。菩薩觀此觀外名義自性差別悉皆是無。是名觀無所取境也。非是觀于不離識境亦為無也。設爾何失。答成顛倒過。不離識法緣生似有。撥有為無故成顛倒。故楞伽經云。由自心執著。心似外境轉。故我說一切唯有識無余。又厚嚴經。如愚所分別外境實皆無。習氣擾濁心。故似彼而轉。又大集經言。有為法一切皆以識為種子。又華嚴經云。世間所見法但以心為主。隨解取眾相。顛倒不如實。準此等經。故知識外諸法皆無。若不離識可許似有。問不離識法體既非無。何故稱似。答諸法離言言詮不逮。愚夫妄執。假相當情。不了內心。執為外有。今顯內法似彼妄情。是故稱似。非言似者即稱于法。以法本體而離言故。對彼妄情故稱似也。問雖授圣旨斥境留心。以事詳參。物有乖返。至如天蓋所[雨/復]。坤輿所載。川岳萬類卉木千殊。事驗目存。何斷非有。答海樓崇聳。蜃氣虛構。色境紛雜心相幻起。樓非越蜃。迷者執蜃異樓。境不離心。惑者計境非識。若信境非實。隨心可見不同。執境是真。何乃同觀覿異。是以人瞻凈水。魚矚華堂。天視琉璃。鬼瞰炎火。其處一也。見四有差。諒可由心否臧渝別。又若層峰巖石中。非游步之轍。大工威神出入排于坦路。斯謂凡情自礙山擁莫通。圣智融貫石空何隔。山雖是一。通塞兩殊。改轉既自于心。離識明非實有。以斯言矣。存沒照然。何乃臨岐永懷猶豫至理言矣。萬法由心。無有一物而非心也。故華嚴經云。心如工畫師能畫諸世間。五蘊悉緣生。無法而不造。又云。若人知心行普造諸世間。是人則見佛。了佛真實性。此即菩薩居暖頂位觀所取也。暖頂名義如前已辨。問以何等智作斯觀耶。答以四尋思加行之智而作此觀。智體是一。對境分四。四境即前名義自性差別是也。以智推尋。此之四種假有實無。故能推智名四尋思。故攝論云。于加行時。推求行見假有實無。說名尋思。故知尋思即觀四種加行之智

次依于忍印所取無。觀能取識亦復不有。世第一法雙印能取所取皆無。問何故爾耶。答前四尋思觀所取無未重印可。今重印彼決定是無。故名為忍。又能取心對境而立。境既非實。心焉實歟。亦猶因風浪起風息浪沈。籍境心生。境無心滅。此忍雖亦印能取空。而未雙能印于識境。故世第一而能雙印識境皆空。問外境本空。談無未乖正理。內識因起。不有乃爽中宗。華嚴三界唯心。大集識為法種。準斯圣旨。有義皎然。何得今言同境非有。答依他幻識似有非無。執有實心遍計非有。今觀無彼遍計執心。不說依他識體非有。故唯識云。若執唯識是實有者。亦遍計攝。由斯圣教并不相違。問依他識有即名唯識。內境非無。應名唯境。答依他識有復能變境。境雖內有。不能變識。故言唯識。不名唯境。又境之體通于內外。外無內有。識唯是內。若境言唯。恐濫外境亦是實有。由境有濫。境不言唯。識無斯過。故言唯識。問何智能觀遍計識等為無等耶。答四如實智。此智是前尋思智果。故攝論云。了知假有實無所得決定行智方便果相。名如實智。所言了知假有實無。即尋思也。故知實智是尋思果。問雖觀遍計心境皆空。空此境心修乎無相。復何攝益。答不了內心妄執外境。外境既執。因增貪等。貪等既熾。盲無圣眼。圣眼莫起。不達真理。真理未證。詎亡惑業。惑業猶存。沉溺五趣。五趣不息。豈登極果。了達內心。不執外境。外境不執。便息貪等。貪等息矣故生圣眼。圣眼既生能達真理。真理既證便除惑業。惑業因亡五趣果息。五趣息已便登佛果。有斯勝利故修此觀。深密瑜伽而有頌云。若不了知無相法。雜染相法不能斷。不斷雜染相法故。壞證微妙凈相法。不觀諸行眾過失。放逸過失害眾生。懈怠住法動法中。無有失壞可憐愍

問此加行位能觀遍計心境皆空。何不此時即證真如。答此位雖觀遍計心境。而猶未能除空有相。由有此相不能證理。要二相亡方達真理。故唯識云。以彼空有二相未除。帶相觀心有所得。故非實安住真唯識理彼相滅已方實安住

又此位中雙修安立非安立觀。即四諦等名為安立。二空觀等名非安立。此乃略明加行位中別修行相

其通達位別修相者。修七覺支。故中邊論云。由此覺支位在見道。故見道中修其七覺。七覺名義已如前說。又見道中真相不同。真見道中。或說三心二心剎那。二即無間及以解脫。三謂無間解脫勝進。故唯識云。斷惑證滅期心別故。無間斷或。解脫證滅。相見有三。三心相見。雜集唯識瑜伽等云。初內遣有情假。法緣心生。能除耎品見道所斷煩惱粗重。二內遣諸法假。法緣心生。能除中品見道所斷煩惱粗重。三遍遣一切有情諸法假。法緣心生。能除一切見道所斷煩惱粗重。釋云。先計有情。以之為有。今緣有情。但有內心。似有情現。實無其體。名之為假。能除妄執假有情故。是故名為遣有情假。生空所顯真如之理。名之為法。緣此智生名緣心起。第二觀法。余同于前。第三雙觀人法二空。余亦同上

次十六心相見道者。對法等云。謂于苦諦有四種心。一苦法智忍。謂觀三界苦諦真如。二苦法智。謂忍無間觀前真如。證前所斷煩惱解脫。三苦類智忍。謂智無間無漏慧生。于法忍智各別內證。言后圣法皆是此類。四苦類智。謂此無間無漏智生。審定印可苦類智忍。釋。苦者苦諦。法者。謂是苦諦所起增上教法。智者。謂于方便道中緣苦法智。忍者。謂于苦諦之中所起現證無漏之慧。二苦法智謂忍無間者。次前忍后而起緣如。名無間也。余可悉矣。苦諦既爾。余之三諦諦各有四。準苦諦說。又此十六。八觀真如。八觀正智。法忍法智而緣于如。類忍類智而緣于智

次修習位別修相者。菩提分中修八圣道。中邊論云。于修道中而建立故。又云。一分別支。謂即正見。此雖是世間。而出世間后。得由能分別見道位中自所證故。此意說云。此正見體是后得智。故名世間。非是有漏。名為世間。既言世間。復說分別見道所證。故知修道修八圣道。又修習位十地不同。通而言之。地地皆修十波羅蜜。若依別說十地。如次各修一度。其究竟位眾德明備更無修習。說修何過。答若許更修。不名無學。亦不得言諸佛平等。進趣不息。先后異故。既云無學。復稱平等。明果無習。義無惑矣。故唯識云。此遮佛果圓滿善法無增無減故非能熏。彼若能熏。便非圓滿。前后佛果應有勝劣。言能熏者。即修習義。佛果既不許有能熏。故知佛位即無修習。上來雖有總別不同。合當第二大段之中。明修行訖

次明斷障。分之為二。初明二障。后辨斷位。初中復四。一釋二障總名。二隨列別釋。三約識分別。四顯俱生分別。言煩惱障者。煩者擾也。惱者亂也。擾亂有情不令出離生死苦海。故名煩惱。障者覆也蔽也。即此煩惱覆蔽涅槃不得解脫。名煩惱障。二所知障者。有漏無漏有為無為一切諸法。是應知境。由障障彼所知之境。礙能緣心。令心于境而不解了。名所知障。據實。二障俱障二果。約別而言。初障涅槃。后障菩提

二隨列別釋者。先明煩惱。后列所知。煩惱之中初明根本。后彰隨惑。言根本者。總有六種。謂貪嗔癡慢疑惡見。謂此六種是隨煩惱之根本。故得根本名。所言貪者。謂耽著為性。嗔者。損害為性。癡者。于諸理事迷闇為性。慢者。恃己于他高舉為性。疑者于諸諦理猶豫為性。惡見者。于諸諦理顛倒推度染慧為性。性是不善。或復有[雨/復]無記所攝。故總名惡。此惡見中差別有五。一薩迦耶見。于五取蘊執我我所。薩迦耶見者梵言。唐云移轉身見。此見執彼五取蘊法為我我所。故亦名為我我所見。二邊執見。謂即于彼隨執斷常。此意說云。我見后起。執彼我見所執之我。為斷為常。故稱邊也。三者邪見。一切倒見。于所知事顛倒而轉。皆名邪見。四見取者。謂于諸見及所依蘊。執為最勝能得清凈。意云。言諸見者。六十二等差別不同。故名為諸。隨自所學二別見。計而此見及見所依五蘊之體。而為最勝能得清凈解脫出離。名為見取。五戒取者。謂于隨順諸見戒禁及所依蘊。執為最勝能得清凈。意云。謂諸外道各依自見而受諸戒。戒因見起。名順見戒。妄執此戒及戒所依五蘊之體。而為最勝能得涅槃清凈之果。故名戒取。后隨煩惱者。而是根本等流品類。復依彼立。故得隨名。故瑜伽云。如是所說諸隨煩惱。當知皆是煩惱品類。隨惑不同有二十種。一忿。依對現前不饒益境憤發為性。二恨。由忿為先。懷惡不舍結怨為性。三[雨/復]。于自作罪恐失利譽隱藏為性。四惱。忿恨為先。追觸暴熱佷戾為性。五嫉。殉自名利不耐他榮妒忌為性。六慳。耽著財法不能惠舍秘吝為性。七誑。為獲利譽矯現有德詭詐為性。八諂。為網他故矯設異儀險曲為性。九害。于諸有情心無悲愍損惱為性。十憍。于自盛事深生染著醉傲為性。十一無慚。不顧自法輕拒賢善為性。十二無愧。不顧世間崇重暴惡為性。十三掉舉。令心于境不寂靜為性。十四惛沈。令心于境無堪任為性。十五不信。于實德能不忍樂欲心穢為性。十六懈怠。于善惡品修斷事中懶惰為性。十七放逸。于染凈品不能防修縱蕩為性。十八失念。于諸所緣不能明記為性。十九散亂。于諸所緣令心流蕩為性。二十不正知。于所觀境謬解為性。次所知障根本亦六。隨有二十。與煩惱同。何故如是。答煩惱依于所知障立。能依所依故數等也。故唯識云。所知障者。隨其所應或多或小。如煩惱說。如此準知數同煩惱。更不別列

三約識分別者。問此等煩惱八識之內何識相應。答且根本十準唯識云。第八藏識全不相應。第七末那有四俱起。謂貪癡慢及我見。第六意識十皆相應。眼等五識但有三種。謂貪嗔癡。問何所以耶。答第八唯是無記性攝。煩惱染污。性既不同故不俱也。第七相續恒內執我愛所執我。故得有貪。實非其我。迷無我理。故有無明。特所執我令心高舉。故得有慢。于非我法妄計為我。故有我見。何故無余。答由愛我故不得起嗔。我見決定不得起疑。有我見故故無余邊見。以此五見體皆是慧。不可一心多慧并起。所以第七但四惑俱。第六意識遍通三性。緣內外境有勝功力。故得具十。眼等五識不能稱量故無有慢。無分別故不得有疑。不起執故故無五見。隨煩惱者。此唯染故非第八俱。第七識中唯有大八。謂掉舉。惛沈。不信。懈怠。放逸。失念。散亂。不正知。第六意識容一切俱。五識得與無慚無愧掉舉等八十種相應。問何所以耶。答第八第六義同前釋。以掉舉等八遍諸染心。第七是染故得八俱。五識有染亦得有八。無慚無愧遍不善心。眼等五識得有不善。故得相應。次所知障者。數之多少諸識相應亦同煩惱。故唯識云。七轉識內。隨其所應。或多或少。如煩惱說。論既例同。故今不說

四顯俱生分別者。若是煩惱不因邪教及邪分別邪師等力。自任運起。此等之類名曰俱生。若要惡友及邪分別邪教等力方得生者。名為分別。其根本惑十種之中。貪嗔慢癡身見邊見。此之六種而通俱生及以分別。若疑邪見見取戒取。此之四種唯分別起。而由惡友或邪教力自審思察方得生故。其隨煩惱既依根本煩惱而生。若依根本俱生起者。即二十種能依隨惑皆名俱生。若依根本分別惑起。能依隨惑皆名分別。故唯識云。二十皆通俱生分別。隨二煩惱勢力起故。其所知障亦有根本及是隨者。俱生分別亦同煩惱。故不別言。四段不同。總是第一辨其障也

后明斷位者。然斷煩惱總有二種。一斷種子。令永無余。二但折伏。令種力衰不生現惑。若斷其種。唯無漏智。若令力衰。有漏無漏二智皆得。且資糧位頓悟菩薩無漏之智未起現行。一向不能斷其二障。雖有四力信唯識理。然亦未能伏于二障。故唯識云。此位未證唯識真如。明知未得無漏之智。又云。此位菩薩依因善友作意資糧四勝力故。于唯識義雖深信解。而未能了能所取空。故于二取所引隨眠。猶未有能伏滅功力。令彼不起二取現行。言二取者。即是煩惱所知二障。即二障種名為隨眠。以此種子隨遂有情三界流轉。名之為隨。恒常處在第八識內故。名為眠。問若言此位不伏二障。略而言之。且違三教。一者唯識自成。何須彼論復云。菩薩住此資糧位中。二粗現行雖有伏者。二違華嚴。解十住位菩薩頌云。能滅諸煩惱。永盡無有余。十住即是資糧位攝。三違中邊。彼論亦云。今為遠離所治障法。及為修集能對治道。于四正斷精勤修習。別修四斷在資糧位。準此三文。皆伏斷惑。何故第九乃云未伏。答障有俱生分別不同。其俱生者。此位之中全未能伏。分別起者。有伏不伏。若自思惟而所起者。此位能伏。若因邪師邪教起者。即未能伏。或復翻此初言未伏。約彼俱生及邪教等所起者說。后說伏者。約自力等分別起者。中邊論義準亦同之。會華嚴經而有二義。一依自等分別起者。此位全伏名為永盡。二據佛法功力可能永滅煩惱。非言此位即已盡訖。若一切惑此位實除。何不此時即成正覺。后過十地方得佛耶。故對望別。諸教無違。其加行位已經資糧。備修福智練磨心。已有勝功力。欲入見道而能伏除分別二障。二障俱生猶未全伏。俱生分別二種種子并全未斷。以未證得真無漏故。有漏觀心有所得故。有分別故。未全伏除。未全能滅。此前二位并以加行有漏之智而能伏惑。問此有漏智以何等力而能伏耶。答如瑜伽云。以修三種對治力故。能伏煩惱。一了知煩惱自性過患。知能發業能招現后二世苦惱。二思惟對治所緣境相。學觀二空所顯真如。三以勝善品慈心相續。修六度等。以資于心。當知此是永斷正見前行之道

次通達位者。真相不同。其真見道而能斷彼三界分別煩惱所知二障種盡。得入初地。斷行相者。對法論云。問從何而得斷耶。答不從過去。已滅故。不從未來。未生故。不從現在。道不俱故。然從諸煩惱粗重而得名斷。為斷如是如是品粗重。起如是如是品對治。若此品對治生。即此品粗重滅。平等平等猶如世間明生闇滅。由此品離系故。令未來煩惱住不生法中。是名為斷。今逐難釋。所斷粗重及能治道而皆非一。重云如是。能治正生。所治正滅。生同滅時。是一平等。滅同生時。復一平等。是以重言平等平等。總意不說斷三世也。又瑜伽論。初約遮門。不斷三世。同于對法。后約詮言。容斷三世。即彼論云。正見相應能對治心。于現在世無有隨眠。于過去世亦無隨眠。此剎那后離隨眠心。在未來世亦無隨眠。后此已后于已轉依已斷隨眠。身相續中所有后得世間所攝。善無記心去來。今位皆離隨眠。是故三世皆得說斷。此意說云。就于一身前后相續修圣道力。令本識等三時皆得離隨眠。故名斷三世。問其真見道但唯一心。何故對法于能治道重言如是。答據彼三心見道者說。或可見修治道合言。故瑜伽云。諸修行者斷煩惱等。明通一切斷煩惱說。不唯見道。二相見道亦分為二。初三心相見所斷之惑。謂軟品等所有粗重。名如上列。問何品煩惱名軟品等。釋。上品煩惱名為軟品。上品法障名為中品。二障下品總名第三。問初之二障是上品者。何言軟中。答以能斷道是下中故。障從其智。名軟中等。問準此二障。但分上下。何乃不立第二中品。答中品不定。或屬上下。故不別開。上下不爾。故不相攝。即如經中而但說有根上下力。不說中力。斯意亦爾

后十六心所斷惑者。此亦二種。謂能所取及上下諦二種不同。然所斷惑數同無異。今者但依能所取觀。對法等云。謂苦諦下有四種心。一苦法智忍。謂觀三界苦諦真如。正斷三界見苦所斷二十八種分別隨眠。釋。欲界苦諦具十煩惱。謂根本十上之二界苦諦各九。上無嗔故。所以三界但二十八。三界苦諦既爾。集滅道三三界合言。一一皆有二十八也。都計四諦。百一十二分別煩惱。是相見除。問真見道中斷分別盡。更何得有分別煩惱言相斷耶。答理實相見不斷煩惱。擬宜于真假說斷也。問何故上界而無嗔耶。答嗔唯不善。上二界中由定力故無有不善

次修習位。初總后別。且總斷者。俱生煩惱。七地以前諸識中者猶得現起。八地以上而能折伏畢竟不行。十地滿已金剛喻定現在前時。一剎那中三界所有俱生煩惱一時斷盡。得成正覺。其所知障。十地之中地地漸斷。至金剛定而方斷盡。前六識中所知之障。八地已去永不現行。由第六識純無漏故。前之五識雖非無漏。由能引識是無漏故。無漏勢伏。故眼等識亦無其障。其第七識八地已去亦得容起。以第六識入生空時。其第七識即是有漏故。障得起。若入法觀。其第七識即平等智。故不俱起。問十地菩薩何不斷彼煩惱障種而但伏耶。又七地前總伏不起。有是能不。答以煩惱障不障十地。所以不除。由礙涅槃。金剛永舍。又菩薩力初地即能然欲濟生。故留不去。七地猶起。故唯識云。其煩惱障。初地以上能頓伏盡。令永不行。如阿羅漢。由故意力。前七地中。雖暫現起。而不為失。又攝論云。留惑至惑盡。證佛一切智。準此等文。但故意留非不能伏。問七地菩薩既許起惑。應為染失。答雖起煩惱。無染無失。何以為明。答瑜伽七十八深密等云。是諸菩薩于初地中。定于一切諸法法界已善通達。由此因緣。菩薩要知方起煩惱。非為不知。是故說名無染污相。又云。于自身中不能生苦。故無過失。菩薩生起如是煩惱。于有情界能斷苦因。是故彼有無量功德。又云。今諸菩薩生起煩惱。尚勝一切有情聲聞獨覺善根等。準此等教。雖起煩惱。無染失也

次別斷者。煩惱障體十地不斷更無差異。其所知障準瑜伽論深密經等。有十重障。十地之中地地別斷。能證十如。今略言之。一異生性障。由此能礙三乘圣性。故立障名。得入初地方斷斯障。問異生性障依于分別煩惱所知二障種立。二障既是見道即除。明異生性亦隨彼斷。何故今言初地方除。答異生性障雖見道除。然此見道而是初地初心所攝。今明十地斷于十障。隱見不論。言初地斷。故亦無失。問此障亦依煩惱障立。斷異生性。煩惱亦除。如何但說十障皆依所知障立。十地不斷煩惱障耶。答此異生性雖依二障初地并除。然大乘意取所知障名異生性。又二乘人亦斷煩惱。令顯異彼。但說所知。余之九障實唯依彼所知障立。問俱生所知初地斷不。答實亦能斷。論等且說最初斷者。言斷異生。理實初地住出心等亦能斷彼俱生障也。二邪行障。而行有虧。三業違犯。故名邪行。此能礙彼清凈禁戒。名之為障。是所知障俱生一分。入二地時而能永斷。下諸地中所斷之障一一皆是所知障中俱生一分。三闇鈍障。能令三慧所習之法而有妄失。故名闇鈍。復能礙彼勝定總持及勝定等所發三慧。名之為障。入三地時而便能舍。四微細煩惱現行障。最下品故。不作意緣。遠隨現行。故名微細。此能礙彼菩提分法故立障名。是第六識所知障中身見等也。由此身見昔時多共煩惱身見任運而生故。今此見立煩惱名。實非煩惱。入四地時即能除此。五于下乘般涅槃障。二乘名下。菩薩同彼樂涅槃樂厭生死苦。故名下乘般涅槃也。由此能礙生死涅槃無差別道故名為障。入五地時方能除也。六粗相現行障。執滅道二。以之為凈。苦集為染。執此二心粗于后地而起未息。名粗現行。由此能礙無染凈道。乃名為障。入六地時即能除滅。七細相現行障。觀十二緣。而尚見有微細生滅。細生滅相而未能息。名細現行。由此能礙第七地中妙無相道。故名為障。入七地時乃得除矣。八無相中作加行障。生滅等相皆不當情。名為無相。無相之智未能自在任運而行。然以加行方乃得起。名作加行。由此加行礙于八地無功用道。故得障名。入八地已即能永滅。九利他中不欲行障。能濟有情離苦得樂。名為利他。今求己利。不樂導人。名利他中不欲行也。由是能礙九地之中四無礙解。故名為障。入九地已方得除滅。十于諸法中未得自在障。諸定總持神通事業諸功德等。并名為法。此法非一故名為諸。于此法中未能專擅。名未自在。由斯能礙十地之中大法智等。故稱為障。入十地已方能除盡。以上雖有多門不同。總當第一辨因位訖

第二大門明所得果。初明其障。后顯得果。第十地中諸功德法雖得自在。而有余障。未名最極。謂有俱生微所知障。及有任運煩惱種子。障于佛地。故此十地不名為佛。金剛喻定現在前時。彼皆頓斷入如來地。后顯得果。問三祇時滿萬行德備嘉因畢矣。勝果如何。答彼大菩提圓寂二法。是所得果。故集論云。頓斷煩惱及所知障。成阿羅漢及成如來。證大涅槃及大菩提。是其果也。如來羅漢依菩提等義別說也。非別有體。今涅槃等分之為二。先明涅槃。后辨菩提。涅槃之義義類甚多。今者但依佛所得者。分之為二。一依唯識辨其四種。二據涅槃明其三事。言四種者。一本來自性清凈涅槃。謂一切法相真如理。雖有客染。而本性凈。具無數量微妙功德。無生無滅。湛若虛空。一切有情平等共有。與一切法不一不異。離一切相一切分別。尋思路絕名言道斷。唯真圣者自內所證。其性本寂。故名涅槃。釋。自體本來而非雜染。雖與容塵煩惱為依。而不被染。故名本凈。此體即是七真如中實相真如。故名相如。諸法無常。涅槃是常。故與諸法不得名一。復是諸法真實性。故不得名異。異應非是諸法之性。如色異聲色非聲性。其性本寂。顯涅槃名。圓滿寂靜是涅槃義。二有余依涅槃。謂即真如出煩惱障。雖有微苦所依未滅。而障永寂。故名涅槃。釋。所依身在名有余依。余依之中煩惱皆盡所顯真理名有余依。而言雖有微苦依者。異熟有漏苦果之身名微苦也。此據二乘有余涅槃。不約佛說。如來有漏悉皆總盡。何得有苦。三無余依涅槃。謂即真如出生死苦。煩惱既盡。余依亦滅眾苦永寂。故名涅槃。四無住處涅槃。謂即真如出所知障。大悲般若常所輔翼。由斯不住生死涅槃。利樂有情。窮未來際。用而常寂。故名涅槃。釋。出所知障得大悲般若。不同二乘樂住涅槃。不同凡夫樂于生死。二皆不住故名無住。然其四種體一真如。約義分也。今者佛果四義皆具。問如來有漏苦依身盡。如何得說具有四耶。答苦惑依盡說無余依。非苦依在說有余依。是故世尊可言具四。無漏五蘊名非苦依。次明三事入涅槃者。準涅槃經。秘密之藏猶如伊字三點。若并即不成伊。縱亦不成。如摩醯首羅面上三目。乃得成伊。三點若別亦不得成。我亦如是。解脫之法亦非涅槃。如來之身亦非涅槃。摩訶般若亦非涅槃。三法各異亦非涅槃。我今安住如是三法。為眾生故名入涅槃。如世伊字。釋。能證生法二空之智名為般若。所證生法二空真如名如來身。由智證理。離諸障染。不為染縛。名為解脫。言伊字者。據西方說。彼國伊字兩點在上。一點居下。下點喻理。是所依故。上二喻于般若解脫。依理起故。何故別三不成涅槃。答言涅槃者。是圓寂義。若唯般若。真如未證障未解脫。何名圓寂。若唯真理。能證智無煩惱不斷。亦何名寂。若唯解脫。解脫體假。理智俱無。誰名圓寂。是故三別不名涅槃。此言總意要非即異。三法俱時方名為入大涅槃也。智是有為。理即無為。理智是實。解脫是假。故非即一。有為無為假實異故。智為能證。理是所證。解脫離縛。故不得異。若別異者。智證于誰名為能證。理等準此。故知三事不得條然而別異也。如是方名入大涅槃。涅槃之義其事寔多。恐文繁廣故不具盡

次辨菩提。分之為二。初明菩提。后身相攝。菩提種子有自無始。但為二障之所覆蔽。令不得起。三祇伏斷。十地修習。至金剛位二障都盡。智從種生。名得菩提。即此菩提相應心品總有四種。故佛地論等云。一大圓鏡智相應心品。謂此心品離諸分別。所緣行相微細難知。不忘不愚。一切境相離諸雜染。純凈圓德。無間無斷窮未來際。如大圓鏡現眾色像。釋。與智俱時。心所非一。總名心品。我法等執及能所取。此等皆無名離分別。能緣所緣俱不可側。故名微細。而于其境不迷不暗。故名不愚。一切現前而不忘失。名為不忘。有漏永盡名為離染。無雜稱純。離過名凈。凈德備矣。故得圓名。于一切處能現身土。名為無間。長時相續現而不息。故稱無斷。如大明鏡眾像托起。今依此智身土影生。法待喻明。故稱圓鏡。二平等性智相應心品。謂此心品觀一切法自他有情悉皆平等。大慈悲等恒共相應。一味相續窮未來際。釋。真如理性名為平等。智緣此理名平等智。又昔凡位由執有我。自他不平。今我執亡觀自他等。故名平等。以無轉易稱為一味。起無間斷故云相續。三妙觀察智相應心品。謂此心品善觀諸法自相共相。無礙而轉。攝觀無量總持定門及所發生功德珍寶。于大乘會能現無邊作用差別。皆得自在。雨大寶雨。斷一切疑。令諸有情皆獲利樂。釋。神用莫方。稱之為妙。遍緣諸境名為觀察。六度等法名為珍寶。因定而起故稱發生。四成所作智相應心品。謂此心品為欲利樂諸有情故。普于十方示現種種變化三業。成本愿力所應作事。釋。三業化等是所作事。智能成彼名成所作

問此之四智為體即識。為不爾耶。答如次與彼第八七六前五識而相應故。非體即識。王臣異故。識為其王。智是所故。問何故佛地莊嚴攝論等中并云轉彼八識得四智耶。答唯識論中而有兩釋。一智雖非識。而依識轉。識為主故。說轉識得。二若有漏位智劣識強。無漏位中智強識劣。為勸有情依智舍識故。說轉八識而得四智。理實非以識為智也。問無漏智強。復何須識。又以何明佛果有識。答凡言心所必依心王。若無其識。智依何立。又準如來功德莊嚴經云。如來無垢識是凈無漏界。解脫一切障。圓鏡智相應。準此經文。豈佛無識。問此之四智幾通因果。及唯果耶。答圓鏡成事成佛方得。妙觀平等初地等中而即分得。佛果圓滿。問品猶品類。四智言品。品類幾何。答一一各定有二十二。二十二者。謂遍行五。別境亦五。善有十一。并一心王成二十二。二十二法名義云何。答遍行五者。體遍三界三性諸識。故名遍行。其五者何。一令心心所而觸于境。故名為觸。二能警覺應起心種。引令趣境。故名作意。三能領納順違中容境。故名為受。四能于境安立分齊取其境像。故名為想。五能令心造善惡等。故名為思。言別境者。此所伏境而非是一。緣別別境。故名別境。其五者何。一于所樂境希望名欲。二于決定境印名勝解。三于曾習境明記名念。四于所觀境專注名定。五于所觀境簡擇名慧。言善等者。能于此世他世順益故名為善。十一者何。一者能于三寶四諦真凈德中。深忍樂欲心凈名信。二崇重賢善故名為慚。三輕拒暴惡。名之為愧。四于三界等不耽著故名為無貪。五于苦事等不起于恚名為無嗔。六理事明解名為無癡。七勤修善事勤斷惡法而能勇決故名精進。八遠離粗重身心調適故名輕安。九防惡修善名不放逸。十令心平直無功用住名為行舍。十一不損有情故名不害。問遍行等法凡夫等有。理即無疑。佛果云何亦具斯也。答遍與一切心恒相應名為遍行。故佛必有。若佛無者。何名遍行。信等十一善心必有。佛唯是善故有信等。如來常樂證所觀境故得有欲。于所觀境恒印持。故得有勝解。于曾受境恒明記。故亦得有念。世尊無有不定心。故亦得有定。于一切法常決擇。故得有其慧

問如來之身具無邊德。何故但說二十二耶。答此二十二攝佛一切有為功德莫不備矣。依此二十二法之上所建立。立種種名。非離此外別有體也

二身相攝者。初辨于身。后明相攝。佛身不同而有三種。一者法身。謂諸如來真凈法界。具無邊際真凈功德。是一切法平等實性。即此實性是大功德法所依止。名為法身。依止之義是身義故。又此法身唯有真實常樂我凈。離諸雜染。眾善所依。無為功德。無心色等差別相用。又正自利。寂靜安樂無動作故。亦兼利他。為增上緣。令諸有情得利樂故。居法性土。雖此身土體無差別。而屬佛法相性異故。據性名土。是所依止故。約相名佛。是能依止故。又此身土俱非是色。雖不可言形量大小。然隨相事其量無邊。譬如虛空遍一切故。以所遍法而無量故。其能遍法亦名無量。二受用身此有二種。一自受用身。謂諸如來三無數劫所集無邊真實功德及凈色身。相續湛然盡未來際。恒自受用廣大法樂。以自受樂。名自受用。又唯自利。不為于他說法等故。居自用土。由昔所修自利功德因緣成故。從初成佛盡未來際。相續變為純凈佛土。周圓無際。眾寶莊嚴。自受用身常依而住。如凈土量。身量亦爾。眼等諸根及諸相好一一無邊。由無限善根所引生故。又功德智慧既非色法。雖不可說形量大小。依所證理及所依身。亦可說言遍一切處。二他受用。謂諸如來示現妙身。而為十地諸菩薩眾。現通說法。決眾疑網。令彼受用大乘法樂。名他受用。又具無邊似色心等。利益他用化相功德。又唯利他。為他現故。居于自土。由昔所修利他無漏純凈佛土因緣成就。隨住十地菩薩所宜。變為凈土。或小或大或勝或劣。前后改轉。他受用身依之而住。能依身量亦無定限。合此自他二受用身。總名受用。三變化身。謂諸如來變現無量隨類化身。為未登地諸菩薩眾二乘異生。稱彼機宜現通說法。令各獲得諸利樂事。方便示現。名變化身。唯具無邊似色心等利樂他用化相功德。唯利他攝。為利他現故。居變化土。由昔所修利他無漏凈穢佛土因緣成就。隨未登地有情所宜化為佛土。或凈或穢或小或大。前后改轉。佛變化身依之而住。能依身量亦無定限

二明相攝者。此之三身而與五法相攝云何。答真如一種攝于法身。所以者何。準贊佛論解深密經瑜伽論天親般若論等皆云。法身無生無滅。唯真如體無生滅故。又佛地對法攝大乘等言。佛法身諸佛共有。唯真如理諸佛共有。余即不爾。若爾何故攝論中云轉去藏識得法身耶。答第八識中含二障種。謂由能滅此二障種。方顯法身。據此故說轉藏識得。實非以識為法身也。二以圓鏡等四智之中真實功德鏡智所起常遍色身。攝自受用。何以知者。莊嚴論說。大圓鏡智是受用身。攝論亦云。轉諸轉識得受用身。故知總以四智心品實有色心為受用體。三以平等智所現佛身攝他受用。成所作智所現隨類種種身相攝變化身。此之二身所有色心皆似非實。何所以然。皆為化他方便示現故。不可說實智為體

夫一乘位行理幽事廣。若匪圓德。余何言哉。是以大階等覺谷月猶迷。小位聲聞衣珠尚翳。彼智猶若。況乎聾鼓。但以波因海起。光乘日耀。物既若斯。法何不有。故托圣言編為階次。貽諸同好。冀修有緒。斯志未極。故重頌云。以依眾圣言。辨大乘位行。福冀諸有情。常住成等覺

大乘入道次第一卷(終)

夫此章者殊開出苦之戶牖。正示入道之階級。行人之目足。能詮之肝心也。所以年來雖發刊印板弘遐邇之愿。齋餐常空一缽之中。資貯全絕三衣之外。因茲徒抱流通志。未及雕刻營之處。幸蒙一乘院家之厚助。忽遂多年惻隱之本望。偏是冥感之所致也。請愿采手觸眼。同益本性之種。讀文解義。速成菩提之果而已

文永八年(辛未)三月日　愿主西大寺沙門睿尊偏為正法久住利益有情而已