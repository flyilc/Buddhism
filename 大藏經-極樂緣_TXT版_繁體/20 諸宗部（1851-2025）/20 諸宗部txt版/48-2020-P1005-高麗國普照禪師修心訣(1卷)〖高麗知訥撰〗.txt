　　No. 2020

高麗國普照禪師修心訣

三界熱惱猶如火宅。其忍淹留甘受長苦。欲免輪回莫若求佛。若欲求佛佛即是心。心何遠覓不離身中。色身是假有生有滅。真心如空不斷不變。故云。百骸潰散歸火歸風。一物長靈蓋天蓋地。嗟夫今之人迷來久矣。不識自心是真佛。不識自性是真法。欲求法而遠推諸圣。欲求佛而不觀己心。若言心外有佛性外有法堅執此情欲求佛道者。縱經塵劫燒身煉臂。敲骨出髓刺血寫經。長坐不臥一食卯齋。乃至轉讀一大藏教修種種苦行。如蒸沙作飯只益自勞。爾但識自心恒沙法門無量妙義不求而得。故世尊云。普觀一切眾生具有如來智慧德相。又云。一切眾生種種幻化皆生如來圓覺妙心。是知離此心外無佛可成。過去諸如來只是明心底人。現在諸賢圣亦是修心底人。未來修學人當依如是法。愿諸修道之人切莫外求。心性無染本自圓成。但離妄緣即如如佛。問若言佛性現在此身。既在身中不離凡夫。因何我今不見佛性。更為消釋悉令開悟。答在汝身中汝自不見。汝于十二時中知饑知渴知寒知熱。或嗔或喜。竟是何物。且色身是地水火風四緣所集。其質頑而無情。豈能見聞覺知。能見聞覺知者。必是汝佛性。故臨際云。四大不解說法聽法。虛空不解說法聽法。只汝目前歷歷孤明勿形段者。始解說法聽法。所謂勿形段者。是諸佛之法印。亦是汝本來心也。則佛性現在汝身何假外求。汝若不信略舉古圣入道因緣令汝除疑。汝須諦信。昔異見王問婆羅提尊者曰。何者是佛。尊者曰。見性是佛。王曰。師見性否。尊者曰。我見佛性。王曰。性在何處。尊者曰。性在作用。王曰。是何作用今不見。尊者曰。今見作用王自不見。王曰。于我有否。尊者曰。王若作用無有不是。王若不用體亦難見。王曰。若當用時幾處出現。尊者曰。若出現時當有其八。王曰。其八出現當為我說。尊者曰。在胎曰身。處世曰人。在眼曰見。在耳曰聞。在鼻辨香。在舌談論。在手執捉在足運奔。遍現俱該沙界收攝在一微塵。識者知是佛性。不識者喚作精魂。王聞心即開悟。又僧問歸宗和尚。如何是佛。宗云。我今向汝道恐汝不信。僧云。和尚誠言焉敢不信。師云。即汝是。僧云。如何保任。師云。一翳在眼空華亂墜。其僧言下有省。上來所舉古圣入道因緣。明白簡易不妨省力。因此公案若有信解處。即與古圣把手共行。問汝言見性。若真見性即是圣人。應現神通變化與人有殊。何故今時修心之輩無有一人發現神通變化耶。答。汝不得輕發狂言。不分邪正是為迷倒之人。今時學道之人口談真理。心生退屈返墮無分之失者皆汝所疑。學道而不知先后。說理而不分本末者。是名邪見不名修學。非唯自誤兼亦誤他。其可不慎歟。夫入道多門。以要言之不出頓悟漸修兩門耳。雖曰頓悟頓。修是最上根機得入。也若推過去。已是多生依悟而修漸熏而來至于今生。聞即發悟一時頓畢。以實而論是亦先悟后修之機也。則而此頓漸兩門是千圣軌轍也。則從上諸圣莫不先悟后修因修乃證。所言神通變化依悟而修漸熏所現。非謂悟時即發現也。如經云。理即頓悟乘悟并消事非頓除因次第盡。故圭峰深明先悟后修之義。曰識冰池而全水。借陽氣以镕消。悟凡夫而即佛。資法力以熏修。冰消則水流潤。方呈溉滌之功。妄盡則心虛通。應現通光之用。是如事上神通變化。非一日之能成。乃漸熏而發現也。況事上神通。于達人分上猶為妖怪之事。亦是圣末邊事。雖或現之不可要用。今時迷癡輩。妄謂一念悟時即隨現無量妙。用神通變化。若作是解所謂不知先后亦不分本末也。既不知先后本末欲求佛道。如將方木逗圓孔也。豈非大錯。既不知方便故作懸崖之想。自生退屈斷佛種性者不為不多矣。既自未明。亦未信他既有解悟處。見無神通者。乃生輕慢欺賢誑圣良可悲哉。問汝言頓悟漸修兩門千圣軌轍也。悟既頓悟何假漸修。修若漸修何言頓悟。頓漸二義更為宣說令絕余疑。答頓悟者。凡夫迷時四大為身妄想為心。不知自性是真法身。不知自己虛知是真佛也。心外覓佛波波浪走。忽被善知識指爾入路。一念回光見自本性。而此性地元無煩惱。無漏智性本自具足。即與諸佛分毫不殊。故云頓悟也。漸修者。頓悟本性與佛無殊。無始習氣難卒頓除。故依悟而修。漸熏功成長養圣胎。久久成圣故云漸修也。比如孩子初生之日諸根具足與他無異。然其力未充。頗經歲月方始成人。問作何方便一念回機便悟自性。答只汝自心更作什么方便。若作方便更求解會。比如有人不見自眼。以謂無眼更欲求見。既是自眼如何更見。若知不失即為見眼。更無求見之心豈有不見之想。自己虛知亦復如是。既是自心何更求會。若欲求會便會不得。但知不會是即見性。問上上之人聞即易會。中下之人不無疑惑。更說方便令迷者趣入。答道不屬知不知。汝除卻將迷待悟之心聽我言說。諸法如夢亦如幻化。故妄念本寂塵境本空。諸法皆空之處虛知不昧。即此空寂虛知之心。是汝本來面目。亦是三世諸佛歷代祖師天下善知識密密相傳底法印也。若悟此心。真所謂不踐階梯徑登佛地。步步超三界。歸家頓絕疑。便與人天為師。悲智相資具足二利。堪受人天供養日消萬兩黃金。汝若如是真大丈夫一生能事已畢矣。問據吾分上何者是空寂虛知之心耶。答汝今問我者。是汝空寂虛知之心。何不返照猶為外覓。我今據汝分上直指本心令汝便悟。汝須凈心聽我言說。從朝至暮十二時中。或見或聞或笑或語或嗔或喜或是或非。種種施為運轉。且道畢竟是誰能伊么運轉施為耶。若言色身運轉。何故有人一念命終都未壞爛。即眼不自見。耳不能聞。鼻不辨香。舌不談論。身不動搖。手不執捉。足不運奔耶。是知能見聞動作必是汝本心不是汝色身也。況此色身四大性空。如鏡中像亦如水月。豈能了了常知明明不昧感而遂通恒沙妙用也。故云。神通并妙用運水及搬柴。且入理多端。指汝一門令汝還源。汝還聞鴉鳴鵲噪之聲么。曰聞。曰汝返聞汝聞性還有許多聲么。曰到這里一切聲一切分別俱不可得。曰奇哉奇哉。此是觀音入理之門。我更問爾。爾道到這里一切聲一切分別總不可得。既不可得當伊么時莫是虛空么。曰元來不空明明不昧。曰作么生是不空之體。曰亦無相貌言之不可及。曰此是諸佛諸祖壽命更莫疑也。既無相貌還有大小么。既無大小還有邊際么。無邊際故無內外。無內外故無遠近。無遠近故無彼此。無彼此則無往來。無往來則無生死。無生死則無古今。無古今則無迷悟。無迷悟則無凡圣。無凡圣則無染凈。無染凈則無是非。無是非則一切名言俱不可得。既總無如是一切根境一切妄念。乃至種種相貌種種名言俱不可得。此豈非本來空寂本來無物也。然諸法皆空之處虛知不昧。不同無情性。自神解此是汝空寂虛知清凈心體。而此清凈空寂之心。是三世諸佛勝凈明心。亦是眾生本源覺性。悟此而守之者。坐一如而不動解脫。迷此而背之者。往六趣而長劫輪回故云。迷一心而往六趣者去也動也。悟法界而復一心者來也靜也。雖迷悟之有殊。乃本源則一也。所以云。所言法者。謂眾生心。而此空寂之心在圣而不增在凡而不減。故云。在圣智而不耀。隱凡心而不昧。既不增于圣不少于凡。佛祖奚以異于人。而所以異于人者。能自護心念耳。汝若信得及疑情頓息。出丈夫之志。發真正見解。親嘗其味自到自肯之地。則是為修心人解悟處也。更無階級次第。故云頓也。如云于信因中契諸佛果德分毫不殊。方成信也。問既悟此理更無階級。何假后修漸熏漸成耶。答悟后漸修之義前已具說。而復疑情未釋。不妨重說。汝須凈心諦聽諦聽。凡夫無始曠大劫來至于今日。流轉五道生來死去。堅執我相妄想顛倒。無明種習久與成性。雖到今生頓悟自性本來空寂與佛無殊。而此舊習卒難除斷。故逢逆順境嗔喜。是非熾然起滅客塵煩惱與前無異。若不以般若中功著力。焉能對治無明。得到大休大歇之地。如云頓悟雖同佛多生習氣深。風停波尚涌。理現念猶侵。又杲禪師云。往往利根之輩。不費多力打發此事。便生容易之心更不修治。日久月深依前流浪未免輪回。則豈可以一期所悟便撥置后修耶。故悟后長須照察。妄念忽起都不隨之。損之又損以至無為方始究竟。天下善知識悟后牧牛行是也。雖有后修已先頓悟。妄念本空心性本凈。于惡斷斷而無斷。于善修修而無修。此乃真修真斷矣。故云。雖備修萬行。唯以無念為宗。圭峰總判先悟后修之義云。頓悟此性元無煩惱無漏智性本自具足與佛無殊。依此而修者。是名最上乘禪。亦名如來清凈禪也。若能念念修習。自然漸得百千三昧。達磨門下轉展相傳者是此禪也。則頓悟漸修之義。如車二輪闕一不可。或者不知善惡性空。堅坐不動捺伏身心。如石壓草以為修心。是大惑矣。故云。聲聞心心斷惑。能斷之心是賊。但諦觀殺盜淫妄從性而起起即無起。當處便寂何須更斷。所以云。不怕念起唯恐覺遲。又云。念起即覺。覺之即無。故悟人分上雖有客塵煩惱俱成醍醐。但照惑無本。空華三界如風卷煙。幻化六塵如湯消冰。若能如是念念修習。不忘照顧定慧等持。則愛惡自然淡薄。悲智自然增明。罪業自然斷除。功行自然增進。煩惱盡時生死即絕。若微細流注永斷。圓覺大智朗然獨存。即現千百億化身于十方國中。赴感應機似月現九霄影分萬水。應用無窮度有緣眾生快樂無憂。名之為大覺世尊。問后修門中定慧等持之義實未明了。更為宣說委示開迷引入解脫之門。答若設法義入理。千門莫非定慧。取其綱要則但自性上體用二義。前所謂空寂虛知是也。定是體慧是用也。即體之用故慧不離定。即用之體故定不離慧。定則慧故寂而常知。慧則定故知而常寂。如曹溪云。心地無亂自性定。心地無癡自性慧。若悟如是任運寂知遮昭無二。則是為頓門。個者雙修定慧也。若言先以寂寂治于緣慮。后以惺惺治于昏住。先后對治均調昏亂以入于靜者。是為漸門。劣機所行也。雖云惺寂等持。未免取靜為行。則豈為了事人不離本寂本知任運雙修者也。故曹溪云。自悟修行不在于靜。若靜先后即是迷人。則達人分上定慧等持之義。不落功用元自無為。更無特地時節。見色聞聲時但伊么。著衣吃飯時但伊么。屙屎送尿時但伊么。對人接話時但伊么。乃至行住坐臥。或語或默或喜或怒。一切時中一一如是似虛舟駕浪隨高隨下。如流水轉山遇曲遇直而心心無知。今日騰騰任運。明日任運騰騰。隨順眾緣無障無礙。于善于惡不斷不修。質直無偽視聽尋常。則絕一塵而作對。何勞遣蕩之功。無一念而生情。不假忘緣之力。然障濃習重觀劣心浮。無明之力大。般若之力小。于善惡境界未免被動靜互換。心不恬淡者。不無忘緣遣蕩功夫矣。如云六根攝境心不隨緣謂之定。心境俱空昭鑒無惑謂之慧。此雖隨相門定慧漸門劣機所行也。對治門中不可無也。若掉舉熾盛。則先以定門稱理攝散心。不隨緣契乎本寂。若昏沉尤多。則次以慧門擇法觀空。照鑒無惑契乎本知。以定治乎亂想。以慧治乎無記。動靜相亡對治功終。則對境而念念歸宗。遇緣而心心契道。任運雙修方為無事人。若如是則真可謂定慧等持明見佛性者也。問據汝所判。悟后修門中定慧等持之義有二種。一自性定慧。二隨相定慧。自性門則曰。任運寂知元自無為。絕一塵而作對。何勞遣蕩之功。無一念而生情。不假忘緣之力判云。此是頓門。個者不離自性定慧等持也。隨相門則曰。稱理攝散擇法觀空。均調昏亂以入無為。判云。此是漸門。劣機所行也。為兩門定慧不無疑焉。若言一人所行也。為復先依自性門定慧雙修然后更用隨相門對治之功耶。為復先依隨相門均調昏亂然后以入自性門耶。若先依自性定慧則任運寂知。更無對治之功。何須更取隨相門定慧耶。如將皓玉雕文喪德。若先以隨相門定慧對治功成。然后趣于自性門。則宛是漸門中劣機悟前漸熏也。豈云頓門。個者先悟后修用無功之功也。若一時無前后。則二門定慧頓漸有異。如何一時并行也。則頓門個者依自性門任運亡功。漸門劣機趣隨相門對治勞功。二門之機頓漸不同。優劣皎然。云何先悟后修門中并釋二種耶。請為通會令絕疑情。答所釋皎然。汝自生疑隨言生解轉生疑惑。得意忘言不勞致詰。若就兩門各判所行。則修自性定慧者。此是頓門用無功之功并運雙寂自修自性自成佛道者也。修隨相門定慧者。此是未悟前漸門劣機用對治之功。心心斷惑取靜為行者。而此二門所行頓漸各異不可參亂也。然悟后修門中兼論隨相門中對治者。非全取漸機所行也。取其方便假道。托宿而已。何故于此頓門亦有機勝者。亦有機劣者。不可一例判其行李也。若煩惱淡薄身心輕安。于善離善于惡離惡。不動八風寂然三受者。依自性定慧任運雙修。天真無作動靜常禪。成就自然之理。何假隨相門對治之義也。無病不求藥。雖先頓悟。煩惱濃厚習氣堅重。對境而念念生情。遇緣而心心作對。被他昏亂死殺昧卻寂知常然者。即借隨相門定慧。不忘對治均調昏亂以入無為。即其宜矣。雖借對治功夫暫調習氣。以先頓悟心性本凈煩惱本空故。即不落漸門劣機污染修也。何者修在悟前則雖用功不忘念念熏修。著著生疑未能無礙。如有一物礙在胸中。不安之相常現在前。日久月深對治功熟。則身心客塵恰似輕安。雖復輕安疑根未斷。如石壓草。猶于生死界。不得自在。故云。修在悟前非真修也。悟人分上雖有對治方便。念念無疑不落污染。日久月深自然契合。天真妙性任運寂知。念念攀緣一切境。心心永斷諸煩惱。不離自性定慧等持。成就無上菩提。與前幾勝更無差別。則隨相門定慧雖是漸機所行。于悟人分上可謂點鐵成金。若知如是。則豈以二門定慧有先后次第二見之疑乎。愿諸修道之人。研味此語更莫狐疑自生退屈。若具丈夫之志求無上菩提者。舍此奚以哉。切莫執文。直須了義一一歸就自己契合本宗。則無師之智自然現前。天真之理了然不昧。成就慧身不由他悟。而此妙旨雖是諸人分上。若非夙植般若種智大乘根器者。不能一念而生正信。豈徒不信。亦乃謗讟返招無間者比比有之雖不信受一經于耳暫時結緣。其功厥德不可稱量。如唯心訣云。聞而不信尚結佛種之因。學而不成猶益人天之福不失成佛之正因。況聞而信學而成守護不忘者。其功德豈能度量。追念過去輪回之業。不知其幾千劫。隨黑闇入無間受種種苦。又不知其幾何。而欲求佛道。不逢善友長劫沉淪。冥冥無覺造諸惡業。時或一思不覺長吁。其可放緩再受前殃。又不知誰復使我今值人生為萬物之虛不昧。修真之路。實謂盲龜遇木纖芥投針。其為慶幸。曷勝道哉。我今若自生退屈。或生懈怠而恒常望后。須臾失命退墮惡趣。受諸苦痛之時。雖欲愿聞一句佛法信解受持欲免辛酸。豈可復得乎。及到臨危悔無所益。愿諸修道之人。莫生放逸莫著貪淫。如救頭然不忘照顧。無常迅速身如朝露。命若西光。今日雖存明亦難保。切須在意切須在意。且憑世間有為之善。亦可免三途苦輪。于天上人間得殊勝果報受諸快樂。況此最上乘甚深法門。暫時生信所成功德。不可以比喻說其小分。如經云。若人以三千大千世間七寶。布施供養爾所世界眾生皆得充滿。又教化爾所世界一切眾生令得四果。其功德無量無邊。不如一食頃正思此法所獲功德。是知我此法門最尊最貴。于諸功德比況不及。故經云。一念凈心是道場。勝造恒沙七寶塔。寶塔畢竟碎為塵。一念凈心成正覺。愿諸修道之人。研味此語切須在意。此身不向今生度。更待何生度此身。今若不修萬劫差違今若強修難修之行。漸得不難功行自進。嗟夫今時人饑逢王膳不知下口。病遇醫王不知服藥。不曰如之何如之何者。吾未如之何也已矣。且世間有為之事。其狀可見其功可驗。人得一事嘆其希有。我此心宗無形可觀無狀可見。言語道斷心行處滅。故天魔外道毀謗無門。釋梵諸天稱贊不及。況凡夫淺識之流其能仿佛。悲夫井蛙焉知滄海之闊。野干何能師子之吼。故知末法世中聞此法門。生希有想信解受持者。已于無量劫中承事諸圣植諸善根。深結般若正因最上根性也。故金剛經云。于此章句能生信心者。當知已于無量佛所種諸善根。又云。為發大乘者說。為發最上乘者說。愿諸求道之人。莫生怯弱須發勇猛之心。宿劫善因未可知也。若不信殊勝甘為下劣生艱阻之想。今不修之。則縱有宿世善根今斷之故。彌在其難展轉遠矣。今既到寶所不可空手而還。一失人身萬劫難復。請須慎之。豈有智者知其寶所。反不求之長怨孤貧。若欲獲寶放下皮囊

高麗國普照禪師修心訣