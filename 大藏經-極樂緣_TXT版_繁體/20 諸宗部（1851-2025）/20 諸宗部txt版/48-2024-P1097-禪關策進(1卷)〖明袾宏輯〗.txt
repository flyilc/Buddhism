　　No. 2024

　　禪關策進序

禪曷為有關乎。道無內外。無出入。而人之為道。也有迷悟。于是大知識關吏。不得不時其啟閉。慎其鎖鑰。嚴其勘核。俾異言服私越度者。無所售其奸。而關之不易透。亦已久矣。予初出家。得一帙于坊間。曰禪門佛祖綱目。中所載多古尊宿。自敘其參學時始之難入。中之做工夫。經歷勞苦次第。與終之廓爾神悟。心愛之慕之愿學焉。既而此書于他處更不再見。乃續閱五燈諸語錄雜傳。無論緇素。但實參實悟者并入前帙。刪繁取要匯之成編。易名曰禪關策進。居則置案。行則攜囊。一覽之則心志激勵。神采煥發。勢自鞭逼前進。或曰。是編也為未過關者設也。已過關者長往矣。將安用之。雖然關之外有重關焉。托偽于雞聲。暫離于虎口。得少為足。是為增上慢人。水未窮。山未盡。警策在手。疾驅而長馳。破最后之幽關。徐而作罷參齋。未晚也萬歷二十八年歲次庚子孟春日云棲袾宏識

禪關策進

　　　　后學云棲寺沙門袾宏輯


　　前集二門

　　△諸祖法語節要第一

諸祖法語。今不取向上玄談。唯取做工夫吃緊處。又節其要略。以便時時省覽。激勵身心。次二諸祖苦功。后集諸經引證。俱仿此

　　筠州黃檗運禪師示眾

預前若打不徹。臘月三十日到來。管取爾熱亂。有般外道。才見人做工夫。便冷笑。猶有這個在。我且問爾。忽然臨命終時。爾將何抵敵生死。須是閑時辦得下。忙時得用。多少省力。休待臨渴掘井。做手腳不迭。前路茫茫。胡鉆亂撞。苦哉苦哉。平日只學口頭三昧。說禪說道。呵佛罵祖。到這里都用不著。只管瞞人。爭知今日自瞞了也。勸爾兄弟家。趁色力康健時。討取個分曉。這些關棙子。甚是容易。自是爾不肯去下死志做工夫。只管道難了又難。若是丈夫漢。看個公案。僧問趙州。狗子還有佛性也無。州云無。但二六時中看個無字。晝參夜參。行住坐臥。著衣吃飯處。屙屎放尿處。心心相顧。猛著精彩。守個無字。日久歲深。打成一片。忽然心華頓發。悟佛祖之機。便不被天下老和尚舌頭瞞。便會開大口。達磨西來。無風起浪。世尊拈花。一場敗闕到這里。說甚閻羅老子。千圣尚不奈爾何。不信道直有這般奇特。為甚如此。事怕有心人

評曰。此后代提公案。看話頭之始也。然不必執定無字。或無字。或萬法。或須彌山。或死了燒了等。或參究念佛。隨守一則。以悟為期。所疑不同。悟則無二

　　趙州諗禪師示眾

汝但究理坐看三二十年。若不會截取老僧頭去○老僧四十年不雜用心。除二時粥飯。是雜用心處

　　玄沙備禪師示眾

夫學般若菩薩。具大根器。有大智慧始得。若根機遲鈍。直須勤苦忍耐。日夜忘疲。如喪考妣相似。恁么急切更得人荷挾克骨究實。不妨亦得覯去

　　鵝湖大義禪師垂誡

莫只忘形與死心。此個難醫病最深。直須提起吹毛利。要剖西來第一義。瞠卻眼兮剔起眉。反覆看渠。渠是誰。若人靜坐不用功。何年及第悟心空

　　永明壽禪師垂誡

學道之門。別無奇特。只要洗滌根塵下。無量劫來業識種子。汝等但能消除情念。斷絕妄緣。對世間一切愛欲境界。心如木石相似。直饒未明道眼。自然成就凈身。若逢真正導師。切須勤心親近。假使參而未徹。學而未成。歷在耳根。永為道種。世世不落惡趣。生生不失人身。才出頭來。一聞千悟

　　黃龍死心新禪師小參

諸上座。人身難得。佛法難聞。此身不向今生度。更向何生度此身。爾諸人要參禪么。須是放下著。放下個甚么。放下個四大五蘊。放下無量劫來許多業識。向自己腳跟下。推窮看。是甚么道理。推來推去。忽然心華發明。照十方剎。可謂得之于心。應之于手。便能變大地作黃金。攪長河為酥酪。豈不暢快平生。莫只管冊子上念言念語。討禪討道。禪道不在冊子上。縱饒念得一大藏教諸子百家。也只是閑言語。臨死之時。總用不著

評曰。不可見恁么說。便謗經毀法。蓋此語為著文字。而不修行者戒也。非為不識一丁者。立赤幟也

　　東山演禪師送徒行腳

須將生死二字。貼在額頭上討取個分曉。如只隨群作隊。打哄過日。他時閻老子打算飯錢。莫道我不曾說與爾來。若是做工夫。須要時時檢點刻刻提撕。那里是得力處。那里是不得力處。那里是打失處。那里是不打失處。有一等。才上蒲團。便打瞌睡。及至醒來。胡思亂想。才下蒲團。便說雜話。如此辦道。直至彌勒下生。也未得入手。須是猛著精彩提個話頭。晝參夜參。與他廝捱。不可坐在無事甲里。又不可蒲團上死坐。若雜念轉斗轉多。輕輕放下。下地走一遭。再上蒲團。開兩眼。掜兩拳。豎起脊梁。依前提起話頭。便覺清涼。如一鍋沸湯攙一杓冷水相似。如此做工夫。定有到家時節

　　佛跡頤庵真禪師普說

信有十分。疑有十分。疑有十分。悟有十分。可將平生所見所聞。惡知惡解。奇言妙句。禪道佛法。貢高我慢等心。徹底傾瀉。只就未明未了的公案上。距定腳頭。豎起脊梁。無分晝夜。直得東西不辨南北不分。如有氣的死人相似。心隨境化。觸著還知。自然念慮內忘。心識路絕。忽然打破髑髏。元來不從他得。那時豈不慶快平生者哉

　　徑山大慧杲禪師答問

今時有自眼不明。只管教人死獦狙地休去歇去。又教人隨緣管。帶忘情默照。又教人是事莫管。如是諸病。枉用工夫。無有了期。但只存心一處。無有不得者。時節因緣到來。自然觸著磕著。噴地醒去○把自家心識。緣世間塵勞的。回來底在般若上。縱今生打未徹。臨命終時。定不為惡業所牽。來生出頭。定在般若中。見成受用。此是決定的事。無可疑者○但自時時提撕。妄念起時。亦不必將心止遏。只看個話頭。行也提撕。坐也提撕。提撕來。提撕去。沒滋味。那時便是好處。不得放舍。忽然心華發明。照十方剎。便能于一毛端。現寶王剎。坐微塵里。轉大法輪

評曰。師自云。他人先定而后慧。某甲先慧而后定。蓋話頭疑破。所謂休去歇去者。不期然而然矣

　　蒙山異禪師示眾

某年二十。知有此事。至三十二。請益十七八員長老。問他做工夫。都無端的。后參皖山長老。教看無字。十二時中。要惺惺如貓捕鼠。如雞抱卵。無令間斷。未透徹時。如鼠咬棺材。不可移易。如此做去。定有發明時節。于是晝夜孜孜體究經十八日。吃茶次。忽會得世尊拈花迦葉微笑。不勝歡喜。求決三四員長老。俱無一語。或教只以海印三昧一印印定。余俱莫管。便信此說。過了二載。景定五年六月。在四川重慶府。患痢晝夜百次。危劇瀕死。全不得力。海印三昧。也用不得。從前解會的。也用不得。有口說不得。有身動不得。有死而已。業緣境界。俱時現前。怕怖慞惶。眾苦交逼。遂強作主宰。分付后事。高著蒲團。裝一爐香。徐起坐定默禱三寶龍天。悔過從前諸不善業。若大限當盡。愿承般若力。正念托生。早早出家。若得病愈。便棄俗為僧。早得悟明。廣度后學。作此愿已。提個無字。回光自看。未久之間。臟腑三四回動。只不管他。良久眼皮不動。又良久。不見有身。只話頭不絕。至晚方起。病退一半。復坐至三更四點。諸病盡退。身心輕安。八月至江陵落發。一年起單行腳。途中炊飯。悟得工夫須是一氣做成。不可斷續。到黃龍歸堂。第一次睡魔來時。就座抖擻精神。輕輕敵退。第二次亦如是退。第三次睡魔重時。下地禮拜消遣。再上蒲團。規式已定。便趁此時。打并睡魔。初用枕短睡。后用臂。后不放倒身。過二三夜。日夜皆倦。腳下浮逼逼地。忽然眼前如黑云開。自身如新浴出。一般清快。心下疑團愈盛。不著用力。綿綿現前。一切聲色五欲八風。皆入不得。清凈如銀盆盛雪相似。如秋空氣肅相似。卻思工夫雖好。無可決擇。起單入浙。在路辛苦。工夫退失。至承天孤蟾和尚處歸堂。自誓未得悟明。斷不起單。月余工夫復舊。其時遍身生瘡亦不顧。舍命趁逐工夫。自然得力。又做得病中工夫。因赴齋出門。提話頭而行不覺。行過齋家。又做得動中工。夫到此卻似透水月華。急灘之上亂波之中。觸不散。蕩不失。活鱍鱍地。三月初六日坐中。正舉無字。首座入堂燒香。打香盒作聲。忽然[囗@力]地一聲。識得自己。捉敗趙州。遂頌云。沒興路頭窮。踏翻波是水。超群老趙州。面目只如此。秋間臨安見雪巖．退耕．石坑．虛舟．諸大老。舟勸往皖山。山問。光明寂照遍河沙。豈不是張拙秀才語。某開口。山便喝出。自此行坐飲食皆無意思。經六個月。次年春。因出城回。上石梯子。忽然胸次疑礙冰釋。不知有身在路上行。乃見山。山又問前語。某便掀倒禪床。卻將從前數則。極誵訛公案。一一曉了。諸仁者。參禪大須仔細。山僧若不得重慶一病。幾乎虛度。要緊在遇正知見人。所以古人朝參暮請。決擇身心。孜孜切切。究明此事

評曰。他人因病而退惰。此老帶病精修。終成大器。豈徒然哉。禪人病中。當以是痛自勉勵

　　楊州素庵田大士示眾

近來篤志參禪者少。才參個話頭。便被昏散二魔纏縛。不知昏散與疑情正相對治。信心重則疑情必重。疑情重則昏散自無

　　處州白云無量滄禪師普說

二六時中。隨話頭而行。隨話頭而住。隨話頭而坐。隨話頭而臥。心如棘栗蓬相似。不被一切人我無明五欲三毒等之所吞啖。行住坐臥。通身是個疑團。疑來疑去。終日呆樁樁地。聞聲睹色。管取[囗@力]地一聲去在

　　四明用剛軟禪師答禪人書

做工夫須要起大疑情。汝工夫未有一月半月成片。若真疑現前撼搖不動。自然不怕惑亂。秖管勇猛忿去。終日如呆的漢子相似。到恁么時。不怕甕中走鱉

　　袁州雪巖欽禪師普說

時不待人。轉眼便是來生。何不趁身強力健。打教徹去。討教明白去。何幸又得在此名山大澤神龍世界祖師法窟僧堂明凈。粥飯清潔。湯火穩便。若不向這里打教徹討教明白去。是爾自暴自棄。自甘陸沈。為下劣愚癡之漢。若果是茫無所知。何不博問先知。凡遇五參。見曲彔床上老漢橫說豎說。何不歷在耳根。反覆尋思。畢竟是個甚么道理○山僧五歲出家。在上人侍下。見與賓客交談。便知有此事。便信得及。便學坐禪。十六為僧。十八行腳。在雙林遠和尚會下。打十方。從朝至暮不出戶庭。縱入眾寮。至后架。袖手當胸。不左右顧。目前所視不過三尺。初看無字。忽于念頭起處。打一個返觀。這一念當下冰冷。直是澄澄湛湛不動不搖。過一日如彈指頃。都不聞鐘鼓之聲。十九在靈隱掛搭。見處州來書。說欽禪爾這工夫是死水。不濟事。動靜二相。打作兩橛。參禪須是起疑情。小疑小悟。大疑大悟。被州說得著。便改了話頭。看個干屎橛。一味東疑西疑。橫看豎看。卻被昏散交攻。頃刻潔凈也不能得。移單過凈慈。結甲七個兄弟坐禪。封被脅不沾席。外有修上座。每日在蒲團上。如個鐵镢子相似。地上行時開兩眼。垂兩臂。亦如個鐵镢子相似。要與親近說話。更不可得。因兩年不倒身。捱得昏困。遂一放都放了。兩月后。從前整頓得這一放。十分精神。元來要究明此事。不睡也不得。須是到中夜熟睡一覺。方有精神。一日廊下見修。方得親近。卻問去年要與爾說話。只管避我。如何。修云。真正辦道人。無剪爪之工。更與爾說話在。因問。即今昏散打屏不去。修道爾自不猛烈。須是高著蒲團。豎起脊梁。盡渾身并作一個話頭。更討甚昏散。依修做工夫。不覺身心俱忘。清清三晝夜。兩眼不交睫。第三日午后。在三門下。如坐而行。又撞見修。問爾在此做甚么。答云辦道。修云。爾喚甚么作道。遂不能對。轉加迷悶。即欲歸堂坐禪。又撞見首座道。爾但大開了眼。看是甚么道理。又被提這一句。只欲歸堂。才上蒲團。面前豁然一開。如地陷一般。是時呈似人不得。非世間一切相可喻。便下單尋修。修見便道且喜且喜。握手門前柳堤上行一轉。俯仰天地間。森羅萬象眼見耳聞。向來所厭。所棄之物。與無明煩惱。元來都是自己妙明。真性中流出。半月余動相不生。可惜不遇大手眼尊宿。不合向這里坐住。謂之見地不脫。礙正知見。每于睡著時。打作兩橛。公案有義路者。則理會得。如銀山鐵壁者。卻又不會。雖在無準先師會下。多年入室升座。無一語打著心下事。經教語錄上。亦無一語可解此病。如是礙在胸中者十年。一日在天目佛殿上行。抬眼見一株古柏。觸目省發。向來所得境界。礙膺之物。撲然而散。如闇室中出在白日。從此不疑生。不疑死。不疑佛。不疑祖。始得見徑山老人立地處。好與三十拄杖

　　天目高峰妙禪師示眾

此事只要當人的有切心。才有切心。真疑便起。疑來疑去。不疑自疑。從朝至暮。粘頭綴尾。打成一片。撼亦不動。趁亦不去。昭昭靈靈。常現在前。此便是得力時也。更須確其正念慎無二心。至于行不知行。坐不知坐。寒熱饑渴。悉皆不知。此境界現前。即是到家消息。也巴得構。也撮得著只待時刻而已。卻不得見恁么說。起一念精進心求之。又不得將心待之。又不得縱之棄之。但自堅凝正念。以悟為則。當此之時。有八萬四千魔軍。在汝六根門頭伺候。一切奇異善惡等事。隨汝心現。汝若瞥起毫厘著心。便墮他圈繢。被他作主。受他指揮。口說魔話。身行魔事。般若正因。從茲永絕。菩提種子。不復生芽。但莫起心。如個守尸鬼子。守來守去。疑團子欻然爆地一聲。管取驚天動地○某甲十五出家。二十更衣。入凈慈。立三年死限學禪。初參斷橋和尚。令參生從何來死從何去。意分兩路。心不歸一。后見雪巖和尚。教看無字。又令每日上來一轉。如人行路。日日要見工程。因見說得有序。后竟不問做處。一入門。便問。誰與爾拖這死尸來。聲未絕。便打出。次后徑山歸堂。夢中忽憶。萬法歸一。一歸何處。自此疑情頓發。直得東西不辨。南北不分。第六日隨眾閣上諷經。抬頭忽睹五祖演和尚真贊。末兩句云。百年三萬六千朝。返覆元來是這漢。日前拖死尸句子。驀然打破。直得魂飛膽喪。絕后再蘇。何啻放下百二十斤擔子。其時正二十四歲。滿三年限。次后被問日間浩浩作得主么。答曰作得。又問。睡夢中作得主么。答云作得。又問。正睡著無夢時。主在何處。于此無言可對。無理可伸。和尚囑云。從今不要爾學佛學法窮古窮今。只饑來吃飯。困來打眠。才眠覺來。抖擻精神。我這一覺。主人公畢竟在甚么處。安身立命。自誓[拚-ㄙ+ㄊ]一生。做個癡呆漢。定要見這一著子明白。經及五年。一日睡覺正疑此事。忽同宿道友。推枕子落地作聲。驀然打破疑團。如在網羅中跳出。所有佛祖誵訛公案。古今差別因緣。無不了了。自此安邦定國。天下太平一念無為。十方坐斷

評曰。前示眾。做工夫一段。至為切要。學者宜書諸紳。其自敘中所云。饑來吃飯困來打眠。是發明以后事。莫錯會好

　　鐵山璦禪師普說

山僧十三歲。知有佛法。十八出家。二十二為僧。先到石霜。記得祥庵主教時時觀見鼻頭白。遂得清凈。后有僧。自雪巖來。寫得巖坐禪箴看。我做工夫卻不曾從這里過。因到雪巖。依彼所說做工夫。單提無字。至第四夜通身汗流。十分清爽繼得歸堂。不與人說話。專一坐禪。后見妙高峰。教十二時中莫令有間。四更起來。便摸索話頭。頓在面前。略覺困睡。便起身下地。也是話頭。行時步步不離話頭。開單展缽。拈匙放箸。隨眾等事。總不離話頭。日間夜間。亦復如是。打成片段。未有不發明者。依峰開示。做工夫。果得成片。三月二十日。巖上堂云。兄弟家久在蒲團上瞌睡。須下地走一遭。冷水盥嗽。洗開兩眼。再上蒲團。豎起春梁。壁立萬仞。單提話頭。如是用功。七日決定悟去。此是山僧四十年前已用之工。某即依彼所說。便覺工夫異常。第二日。兩眼欲閉而不能閉。第三日。此身如在虛空中行。第四日。曾不知有世間事。其夜倚欄桿少立。泯然無知。檢點話頭。又不打失。轉身上蒲團。忽覺。從頭至足。如劈破髑髏相似。如萬丈井底被提在空中相似。此時無著歡喜處。舉似巖。巖云未在。更去做工夫。求得法語。末后云。紹隆佛祖向上事。腦后依前欠一槌。心下道。如何又欠一槌。不信此語。又似有疑。終不能決。每日堆堆坐禪。將及半載。一日因頭痛煎藥。遇覺赤鼻。問那吒太子拆骨還父拆肉還母話。記得被悟知客問。不能對。忽然打破這疑團。后到蒙山。山問參禪。到甚么處是畢工處。遂不知頭。山教再做定力工夫。洗蕩塵習。每遇入室下語。只道欠在。一日晡時坐至更盡。以定力挨拶。直造幽微。出定見山說此境已。山問。那個是爾本來面目。正欲下語。山便閉門。自此工夫日有妙處。蓋以離巖太早。不曾做得細密工夫。幸遇本色宗匠。乃得到此。元來工夫做。得緊峭則時時有悟入。步步有剝落。一日見壁上三祖信心銘云。歸根得旨。隨照失宗。又剝了一層。山云。個事如剝珠相似。愈剝愈光。愈明愈凈。剝一剝。勝他幾生工夫也。但下語猶只道欠在。一日定中。忽觸著欠字。身心豁然。徹骨徹髓。如積雪卒然開霽。忍俊不禁。跳下地來。擒住山云。我欠少個甚么。山打三掌。某禮三拜。山云。紩山這一著子幾年。今日方了○暫時話頭不在。如同死人。一切境界逼迫臨身。但將話頭。與之抵當。時時檢點話頭。動中靜中。得力不得力。又定中不可忘卻話頭。忘話頭則成邪定。不得將心待悟。不得文字上取解會。不得些少覺觸以為了事。但教如癡如呆去。佛法世法打成一片。施為舉措只是尋常。惟改舊時行履處。古云。大道從來不屬言。擬談玄妙。隔天淵。直須能所俱忘卻。始可饑餐困則眠

　　天目斷崖義禪師示眾

若要超凡入圣。永脫塵勞。直須去皮換骨。絕后再蘇。如寒灰發焰枯木重榮。豈可作容易想。我在先師會下多年。每被大棒無一念遠離心。直至今日。觸著痛處。不覺淚流。豈似爾等咬著些子苦味。便掉頭不顧

　　天目中峰本禪師示眾

先師高峰和尚。教人惟以所參話頭。蘊之于懷。行也如是參。坐也如是參。參到用力不及處留意不得時。驀忽打脫。方知成佛。其來舊矣。這一著子。是從上佛祖了生脫死之已驗三昧。惟貴信得及久遠不退轉。更無有不獲其相應者○看話頭做工夫。最是立腳穩當。悟處親切。縱此生不悟。但信心不退。不隔一生兩生。更無不獲開悟者○或三十年二十年。未即開悟。不須別求方便。但心不異緣。意絕諸妄。孜孜不舍。只向所參話上。立定腳頭。[拚-ㄙ+ㄊ]取生與同生死與同死。誰管三生五生。十生百生。若不徹悟。決定不休。有此正因。不患大事之不了明也○病中做工夫。也不要爾精進勇猛。也不要爾撐眉努目。但要爾心如木石。意若死灰。將四大幻身。撇向他方世界之外。由他病也得。活也得。死也得。有人看也得。無人看也得。香鮮也得。臭爛也得。醫得健來。活到一百二十歲也得。如或便死。被宿業牽。入鑊湯爐炭里也得。如是境界中。都不動搖。但切切將個沒滋味話頭。向藥爐邊枕頭上。默默咨參。不得放舍

評曰。此老千言萬語。只教人看話頭。做真實工夫。以期正悟。諄切透快。千載而下。如耳提面命。具存全書。自應遍覽

　　師子峰天如則禪師普說

生不知來處。謂之生大。死不知去處。謂之死大。臘月三十日到來。只落得手忙腳亂。何況前路茫茫。隨業受報。正是要緊事在。這個是生死報境。若論生死業根。即今一念隨聲逐色。使得七顛八倒者便是。由是佛祖。運大慈悲。或教爾參禪。或教爾念佛。令汝掃除妄念。認取本來面目。做個灑灑落落大解脫漢。而今不獲靈驗者。有三種病。第一不遇真善知識指示。第二不能痛將生死大事為念。悠悠漾漾。不覺打在無事甲里。第三于世間虛名浮利。照不破。放不下。妄緣惡習上坐不斷。擺不脫。境風扇動處。不覺和身輥入業海中。東飄西泊去。真正道流。豈肯恁么。當信祖師道。雜念紛飛。如何下手。一個話頭。如鐵掃帚。轉掃轉多。轉多轉掃。掃不得。拚命掃。忽然掃破太虛空。萬別千差一路通。諸禪德。努力今生須了卻。莫教永劫受余殃○又有自疑念佛與參禪不同。不知參禪只圖識心見性。念佛者悟自性彌陀唯心凈土。豈有二理。經云。憶佛念佛現前當來。必定見佛。既曰現前見佛。則與參禪悟道有何異哉○答或問云。但將阿彌陀佛四字。做個話頭。二六時中。直下提撕。至于一念不生。不涉階梯。徑超佛地

　　智徹禪師凈土玄門

念佛一聲。或三五七聲。默默返問。這一聲佛。從何處起。又問這念佛的是誰。有疑只管疑去。若問處不親。疑情不切。再舉個畢竟這念佛的是誰。于前一問。少問少疑。只向念佛是誰。諦審諦問

　評曰。徑無前問只看這念佛的是誰亦得

　　汝州香山無聞聰禪師普說

山僧初見獨翁和尚。令參不是心不是佛不是物。后同云峰月山等六人。立愿互相究竟。次見淮西教無能。令提無字。次到長蘆。結伴煉磨。后遇淮上敬兄。問云。爾六七年有甚見地。某答。每日只是心下無一物。敬云。爾這一絡索甚處出來。某心里似知不知。不敢開口。敬見我做處無省發。乃云。爾定中工夫不失動處便失。某被說著。心驚便問。畢竟明此大事。應作么生。敬云。爾不聞川老子道。要知端的意。北斗面南看。說了便去。某被一問直得。行不知行。坐不知坐。五七日間。不提無字。倒只看要知端的意。北斗面南看。忽到凈頭寮。在一木上。與眾同坐。只是疑情不解。有飯食頃。頓覺心中空亮輕清。見情想破裂。如剝皮相似。目前人物。一切不見。猶如虛空。半昧省來。通身汗流。便悟得北斗面南看。遂見敬下語作頌。都無滯礙。尚有向上一路。不得灑落。后入香巖山中過夏。被蚊子咬兩手不。定。因念古人為法忘軀。何怖蚊子。盡情放下咬定牙關。掜定拳頭。單提無字。忍之又忍。不覺身心歸寂。如一座屋倒卻四壁。體若虛空。無一物可當情。辰時一坐。未時出定。自知佛法不誤人。自是工夫不到。然雖見解明白。尚有微細隱密妄想未盡。又入光州山中。習定六年。陸安山中又住六年。光州山中又住三年。方得穎脫

評曰。古人如是勤辛。如是久遠方得相應。今人以聰明情量。剎那領會。而猶欲自附于頓悟。豈不謬哉

　　獨峰和尚示眾

學道之士。那里是入手處。提個話頭。是入手處

　　般若和尚示眾

兄弟家。三年五年做工夫。無個入處。將從前話頭拋卻。不知行到中途而廢。可惜前來許多心機。有志之士。看眾中柴干水便僧堂溫暖。發愿三年不出門。決定有個受用。有等才做工夫。心地清凈。但見境物現前。便成四句。將謂是大了當人。口快舌便。誤了一生。三寸氣消。將何保任。佛子。若欲出離。參須直參。悟須實悟○或話頭綿密無有間斷。不知有身。謂之人忘法未忘。有到此忘其本身。忽然記得。如在夢中跌下萬仞洪崖。只顧救命遂成風癲。到此須是緊提話頭。忽然連話頭。都忘謂之人法雙忘。驀地冷灰豆爆。始知張公吃酒。李公醉。正好來般若門下吃棒。何以故。更須打破諸祖重關。遍參知識。得知一切淺深。卻向水邊林下。保養圣胎。直待龍天推出。方可出來扶揚宗教。普度群生

　　雪庭和尚示眾

十二時中。一貧如洗。看個父母未生前。那個是我本來面目。不管得力不得力昏散不昏散。只管提撕去

　　仰山古梅友禪師示眾

須要發勇猛心。立決定志。將平生悟得的學得的。一切佛法四六文章語言三昧。一掃掃向大洋海里去。更莫舉著。把八萬四千微細念頭。一坐坐斷。卻將本參話頭。一提提起疑來疑去。拶來拶去。凝定身心。討個分曉。以悟為則。不可向公案上卜度經書上尋覓。直須卒地斷爆地拆方始到家。若是話頭提不起連舉三遍。便覺有力。若身力疲倦。心識怉懆。卻輕輕下地。打一轉再上蒲團。將本參話。如前挨拶。若才上蒲團。便打磕睡。開得眼來。胡思亂想。轉身下地。三三兩兩。交頭接耳。大語細話。記取一肚皮語錄經書。逞能舌辨。如此用心。臘月三十日到來。總用不著

　　衢州杰峰愚禪師示五臺善講主

假饒文殊放金色光。與汝摩頂。師子被爾騎來。觀音現千手眼。鸚哥被爾捉得。皆是逐色隨聲。于爾自己有何利益。要明己躬大事。透脫生死牢關。先須截斷一切圣凡虛妄見解。十二時中。回光返照。但看個不是心不是物不是佛。是個甚么。切莫向外邊尋討。設有一毫佛法神通圣解。如粟米粒大。皆為自欺。總是謗佛謗法。直須參到脫體無依。纖毫不立處。著得只眼。便見青州布衫。鎮州蘿卜。皆是自家所用之物。更不須別求神通圣解也

　　靈隱瞎堂禪師對制

宋孝宗皇帝問。如何免得生死。對曰。不悟大乘道。終不能免。又問。如何得悟。對曰。本有之性。以歲月磨之。無不悟者

　　大乘山普巖斷岸和尚示眾

萬法歸一。一歸何處。不得不看話頭。守空靜而坐。不得念話頭。無疑而坐。如有昏散。不用起念排遣。快便舉起話頭。抖擻身心。猛著精采。更不然下地經行。覺昏散去。再上蒲團。忽爾不舉自舉。不疑自疑。行不知行。坐不知坐。惟有參情。孤孤迥迥。歷歷明明。是名斷煩惱處。亦名我喪處。雖然如是。未為究竟。再加鞭策。看個一歸何處。到這里提撕話頭。無節次了也。惟有疑情。忘即舉之。直至返照心盡。是名法亡。始到無心處也。莫是究竟么。古云。莫謂無心云是道。無心猶隔一重關。忽地遇聲遇色。磕著撞著。大笑一聲。轉身過來。便好。道懷州牛吃禾。益州馬腹脹

　　古拙禪師示眾

諸大德何不起大精進。對三寶前深發重愿。若生死不明。祖關不透。誓不下山。向長連床上七尺單前。高掛缽囊。壁立千仞。盡此一生。做教徹去。若辦此心。決不相賺。如其發心不真。志不猛勵。這邊經冬。那邊過夏。今日進前。明日退后。久久摸索不著。便道般若無靈驗。卻向外邊。記一肚。抄一部。如臭糟瓶相似。聞者未免惡心嘔吐。直做到彌勒下生。有何干涉。苦哉

　　太虛禪師示眾

如未了悟。須向蒲團上冷坐。十年二十年三十年。看個父母未生前面目

　　楚石琦禪師示眾

兄弟。開口便道。我是禪和。及問他如何是禪。便東覰西覰。口如扁擔相似。苦哉屈哉。吃著佛祖飯。不去理會本分事。爭持文言俗句。高聲大語。略無忌憚。全不識羞。有般底不去蒲團上。究明父母未生以前本來面目。冷地里學客舂。指望求福。懺除業障。與道太遠在○凝心斂念。攝事歸空。念想才生。即便遏捺。如此見解。即是落空亡的。外道魂不返的死人。又有妄認能嗔能喜能見能聞。認得明白了。便是一生參學事畢。我且問爾。無常到時。燒作一堆灰。這能嗔能喜能見能聞的。什么處去也。恁么參的是藥汞銀禪。此銀非真。一煆便流。因問爾。尋常參個什么。答道。有教參萬法歸一一歸何處。又教我只如此會。今日方知。不是。就和尚請個話頭。我道古人公案。有什么不是。汝眼本正。因師故邪。累請不已。向道去。參狗子無佛性話。忽然打破漆桶。卻來山僧手里。吃棒

評曰。天如而下。皆元末及　國初尊宿。若杰峰古拙楚石。則身經二代者也。楚石為妙喜五世孫。而其見地如日光月明。機辨如雷烈風迅。直截根原。脫落枝葉。真無愧妙喜老人矣。天如以至今日。無四休者。獨其語皆提持向上極則事。教初學人做工夫處絕少。僅得一二錄。如左

　　高麗普濟禪師答李相國書

既曾于無字話提撕。不必改參也。況舉起別話頭時。曾參無字。必于無字。有小熟因地。切莫移動。切莫改參。但于二六時中四威儀內。舉起話頭。莫待幾時悟不悟。亦莫管有滋味無滋味。亦莫管得力不得力。拶到心思不及意慮不行。即是諸佛諸祖放身命處

評曰。此語錄萬歷丁酉。福建許元真東征。得之朝鮮者。中國未有也。因錄其要。而識之

　　楚山琦禪師解制

諸大德九十日中。還曾證悟也無。如其未悟。則此一冬。又是虛喪了也。若是本色道流。以十方法界為個圓覺期。莫論長期短期。百日千日。結制解制。但以舉起話頭為始。若一年不悟。參一年。十年不悟。參十年。二十年不悟。參二十年。盡平生不悟。決定不移此志。直須要見個真實究竟處。方是放參之日也○如未能言前契旨。但將一句阿彌陀佛。置之懷抱。默默體究。常時鞭起疑情。這念佛的是誰。念念相續。心心無間。如人行路到水窮山盡處。自然有個轉身的道理。[囗@力]地一聲。契入心體

評曰。舉起話頭為進期。真實究竟為出期。當牢記取

　　天真毒峰善禪師示眾

果欲了脫生死。先須發大信心。立弘誓愿。若不打破所參公案。洞見父母未生前面目。坐斷微細現行生死。誓不放舍本參話頭。遠離真善知識。貪逐名利。若故違此愿。當墮惡道。發此大愿。防護其心。方堪領受公案。或看無字。要緊在因甚狗子無佛性上著力。或看萬法歸一。要緊在一歸何處。或參究念佛。要緊在念佛的是誰。回光返照深入疑情。若話頭不得力。還提前文。以至末句。使首尾一貫方有頭緒。可致疑也。疑情不斷。切切用心。不覺舉步翻身。打個懸空筋斗。卻再來吃棒

　　空谷隆禪師示眾

不可呆蠢蠢地念個話頭。亦不可推詳計較。但時中憤然要明此事。忽爾懸崖撒手。打個翻身。方見孤明歷歷。到此不可耽著。還有腦后一槌。極是難透。爾且恁么參去○不參自悟。上古或有之。自余未有不從力參而得悟者○優曇和尚。令提念佛的是誰。汝今不必用此等法。只平常念去。但念不忘。忽然觸境。遇緣。打著轉身一句。始知寂光凈土不離此處。阿彌陀佛不越自心

評曰。但時中憤然要明此事。此句甚妙。該攝看話頭之法。曲盡

　　天奇和尚示眾

汝等從今發決定心。晝三夜三。舉定本參。看他是個甚么道理。務要討個分曉。日久歲深。不煉昏沉。昏沉自退。不除散亂。散亂自絕。純一無雜。心念不生。忽然會得。如夢而醒。覆看從前。俱是虛幻當體本來現成萬象森羅全機獨露。于這大明國里。也不枉為人。向此法門。也不枉為僧。卻來隨緣度日。豈不暢哉。豈不快哉○終日念佛。不知全是佛念。如不知。須看個念佛的是誰。眼就看定。心就舉定。務要討個下落

評曰。毒峰天奇。皆教參究念佛。空谷何故謂。不必用此等法。蓋是隨機不同。任便無礙

　　古音琴禪師示眾

坐中所見善惡。皆由坐時。不起觀察。不正思惟。但只瞑目靜坐。心不精采。意順境流。半夢半醒。或貪著靜境。為樂致見種種境界。夫正因做工夫者。當睡便睡一覺。一醒便起。抖擻精神。挪莏眼目。咬住牙根。掜緊拳頭。直看話頭落在何處。切莫隨昏隨沈。絲毫外境不可采著○行住坐臥之中。一句彌陀莫斷。須信因深果深。直教不念自念。若能念念不空。管取念成一片。當念認得。念人彌陀與我同現

　　異巖登禪師釋疑集

問。學人參求知識。或令提個話頭。或令疑個話頭。同耶別耶。答。才舉話頭。當下便疑。豈有二理。一念提起。疑情即現。覆去翻來精研推究。功深力極。自得了悟

評曰。釋疑集中。此一段文。最為精當。今人頗有滯此二端而不決者。蓋未曾實做工夫故也

　　月心和尚示眾

憤起新鮮志氣。舉個話頭。要于結末字上。疑情永長。沉沉痛切。或杜口默參。或出聲追審。如失重物。務要親逢親得。日用中一切時一切處。更無二念

　　△諸祖苦功節略第二

　　獨坐靜室

道安大師。獨坐靜室十有二年。[歹*覃]精構思。乃得神悟

評曰。此老竭精思。乃得神悟。不是一味靜坐便了

　　懸崖坐樹

靜琳禪師。棄講習禪。昏睡惑心。有懸崖。下望千仞。旁出一樹。以草藉之。趺坐其上。一心系念。動經宵日。怖死既重。專精不二。后遂超悟

　　草食木棲

通達禪師。入太白山。不赍糧粒。饑則食草。息則依樹。端坐思玄。五年不息。因以本打塊。塊破廓然大悟

評曰。饒汝草食樹棲。若不思玄。漫爾多載。異于深山之野人者。幾希

　　衣不解帶

金光照禪師。十三出家。十九入洪陽山。依迦葉和尚。服勤三載。衣不解帶。寢不沾席。又在姑射山。亦如是。豁然啟悟

　　引錐自刺

慈明谷泉瑯琊三人。結伴參汾陽。時河東苦寒。眾人憚之。慈明志在于道。曉夕不忘。夜坐欲睡。引錐自刺。后嗣汾陽。道風大振。號西河師子

　　暗室不忽

宏智禪師。初侍丹霞淳。因與僧征詰公案。不覺大笑。淳責曰。汝笑這一聲。失了多少好事。不見道暫時不在。如同死人。智再拜伏膺。后雖在闇室。未嘗敢忽

評曰。論道而笑。古人尚呵。今世諦詼諧。捧腹無厭。丹霞見之。又當何如

　　晚必涕泣

伊庵權禪師。用功甚銳。至晚必流涕曰。今日又只恁么空過。未知來日工夫如何。師在眾。不與人交一言

　　三年力行

晦堂心禪師。自言初入道。自恃甚易。逮見黃龍先師。退思日用與理矛盾極多。遂力行之。三年祈寒溽暑。確志不移。方得事事如理。而今欬唾掉臂。也是祖師西來意

　　圓枕警睡

喆侍者。睡以圓木為枕。小睡則枕轉。覺而復起。率以為常。或謂用心太過。答云。我于般若緣分素薄。若不如此。恐為妄習所牽

　　被雨不覺

全庵主。為道猛烈。無食息暇。一日倚欄看狗子話。雨來不覺。衣濕方知

　　誓不展被

佛燈珣禪師。依佛鑒。隨眾咨請。邈無所入。嘆曰。此生若不徹證。誓不展被。于是四十九日。只靠露柱立地。如喪考妣。乃得大悟

　　擲書不顧

鐵面昺禪師。行腳時。離鄉未久。聞受業一夕遺火悉為煨燼。得書擲之地曰。徒亂人意耳

　　堅誓省發

靈源清禪師。初參黃龍心。隨眾問答。茫然不知端倪。夜誓佛前曰。當盡形壽以法為檀。愿早開解。后閱玄沙語。倦而倚壁。起經行。步促遺履。俯就之。忽大悟

　　無時異緣

圓悟勤禪師。再參東山演。為侍者。窮參力究。自云。山僧在眾無一時異緣。十年方得打徹

評曰。十年之間。無一時異緣。試問今一日間。異緣多少。何時得打徹去也

　　造次不忘

牧庵忠禪師。初習臺教。后志禪宗。謁龍門眼。造次之頃不忘提撕。適縱步水磨。見額云。法輪常轉。忽大悟

　　忘抵河津

慶壽享禪師。參鄭州普照寶公。朝夕精勤。一日以事往睢陽。過趙渡。疑情不散。忘其抵津。同行覺之曰。此河津也。豁然悲喜交集。以白寶公。公曰。此僵臥漢。未在。因教看日面佛語。一日云堂靜坐。聞板聲大悟

　　寢食兩忘

松源岳禪師。初以居士參應庵華。不契。愈自奮勵見密庵杰。隨問隨答。密嘆曰。黃楊木禪耳。奮勵彌切至忘寢食。會密入室問僧。不是心不是佛不是物。師從傍大悟

　　口體俱忘

高峰妙禪師。在眾脅不沾席。口體俱忘。或時如廁中單而出。或時發函不扃而去。后徑山歸堂。大悟

　　諸緣盡廢

杰峰愚禪師。初參古厓石門。佩受法語。晝夜兀坐。不契。后參止嚴。舉不是心不是佛不是物。愈疑乃諸緣盡廢。寢食俱不覺知。如氣絕者。一夕坐至夜分。聞鄰僧詠證道歌云。不除妄想。不求真。豁然如釋重負。有夜半忽然忘月指。虛空迸出日輪紅之句

　　杜門力參

移刺楚材丞相。參萬松老人。屏斥家務。杜絕人跡。雖祈寒溽暑。無日不參。焚膏繼晷廢寢。忘餐者幾三年。乃獲印證

評曰。如是用心。如是證道。是之謂在家菩薩也。吃得肉。已飽來尋僧說禪。獨何為哉

　　以頭觸柱

中峰本禪師。侍高峰死關。晝夜精勤。困則以頭觸柱。一日誦金剛經。至荷擔如來處。恍然開解。自謂所證未極。彌益勤苦。咨決無怠。及觀流水。乃大悟

評曰。自謂所證未極。故終至極處。今之以途路為到家者眾矣。嗟夫

　　關中刻苦

毒峰善禪師。在淯溪進關。不設臥榻。惟置一橙。以悟為則。一夕昏睡。不覺夜半。乃去橙。晝夜行立。又倚壁睡去誓不傍壁。遼空而行。身力疲勞。睡魔愈重。號泣佛前。百計逼拶。遂得工夫日進。聞鐘聲。忽不自由。偈示。沉沉寂寂絕施為。觸著無端。吼似雷。動地一聲消息盡。髑髏粉碎夢初回

　　脅不至席

璧峰金禪師。參晉云海。示以萬法公案。疑之三年。偶摘蔬次。忽凝然久之。海問子定耶。對曰定動不關。海問定動不關。是甚么人。金以筐示之。海不肯。金撲筐于地。亦不肯。爾后工夫益切。脅不至席。一坐七日。一日聞伐木聲。大悟

　　獨守鈍工

西蜀無際禪師。初做工夫。四指大書帖亦不看。只是拍。盲做鈍工夫。乃得大徹大悟

　評曰。此意極是。但不明教理者。未宜效嚬

　　禪關策進

　　后集一門

　　△諸經引證節略

　　大般若經

空中聲告常啼菩薩言。汝東行求般若。莫辭疲倦。莫念睡眠。莫思飲食。莫想晝夜。莫怖寒熱。于內外法。心莫散亂。行時不得左右顧視。勿觀前后上下四維等

　　華嚴經

勤首菩薩偈云。

如鉆燧取火。未出而數息。火勢隨至滅。懈怠者亦然。

釋曰。當以智慧鉆注一境。以方便繩善巧回轉。心智無住。四儀無間。則圣道可生。瞥爾起心。暫時忘照。皆名息也

　　大集月藏經

若能精勤。系念不散。則休息煩惱。不久得成無上菩提

　　十六觀經

佛告韋提希。應當專心系念一處

　　出曜經

智者以慧煉心。尋究諸垢。猶如礦鐵。數入百煉。則成精金。猶如大海。日夜沸動。則成大寶。人亦如是。晝夜役心不止。便獲果證

評曰。今人但知息心而入禪那。寧知役心而獲果證

　　大灌頂經

禪思比丘。無他想念。惟守一法。然后見心

　　遺教經

夫心者制之一處。無事不辦

　評曰。守一法。制一處。幸有此等語言在

　　楞嚴經

又以此心。內外精研○又以此心。研究精極

　　彌陀經

執持名號。一心不亂

評曰。只此一心不亂四字。參禪之事畢矣。人多于此忽之

　　楞伽經

若欲了知。能取所取。分別境界。皆是心之所現者。當離憒鬧昏滯睡眠。初中后夜。勤加修習

　　金剛般若經

薩陀波侖菩薩。七歲經行住立。不坐不臥

　　寶積經

佛告舍利弗。彼二菩薩行精進時。于千歲中。未曾一彈指頃被睡眠之所逼惱。于千歲中。未曾起念稱量飲食咸淡美惡。于千歲中。每乞食時。未曾觀授食人為男為女。于千歲中。居止樹下。未曾仰面觀于樹相。于千歲中。未曾緣念親里眷屬。于千歲中。未曾起念我欲剃頭。于千歲中。未曾起念從熱取涼從寒取溫。于千歲中。未曾論說世間無益之語

評曰。此是大菩薩境界。雖非凡夫所及。然不可不知

　　大集經

法悟比丘。二萬年中。常修念佛。無有睡眠。不生貪嗔等。不念親屬衣食資身之具

　　念佛三昧經

舍利弗。二十年中。常勤修習毗婆舍那。行住坐臥。正念觀察。曾無動亂

　　自在王菩薩經

金剛齊比丘。修習正法。諸魔隱身伺之。千歲伺之。不見一念心散可得惱亂

　　如來智印經

輪王慧起舍國出家。三千歲系念。亦不倚臥

　　中阿含經

尊者阿那律陀。尊者難提。尊者金毗羅。共住林中。后先乞食。各歸坐禪。至于晡時。先從坐起者。或汲瓶水。能勝獨舉。如不能勝。則便以手招一比丘。兩人共舉。各不相語。五日一集。或兩說法。或圣默然

　評曰。此萬世結伴修行之良法也

　　雜譬喻經

波羅柰國。一人出家。自誓不得應真。終不臥息。晝夜經行。三年得道。又羅閱只國。一沙門。布草為褥。坐其上。自誓云。不得道終不起。但欲睡眠。以錐刺髀。一年之中。得應真道

　　雜阿含經

如是比丘。精勤方便。肌膚瘦損。筋連骨立。不舍善法。乃至未得所應得者。不舍精進。常攝其心。不放逸住

評曰。所應得須知。應得者何事。據此經。則應得盡諸漏。證三明六通成聲聞果。若今所期。則應得圓悟心宗。證一切種智成無上佛果

　　阿含經

乃至成就三明。滅除暗冥。得大智明。皆由精勤修習樂靜獨居。專念不休之所致也

　評曰。專念不休。久之則一心不亂

　　法集要領經

若人百歲中。懈怠劣精進。不如一日中勇猛行精進

評曰。知此義則張善和輩。臨終十念往生。可了然無疑矣

　　無量壽經

至心精進。求道不止。會當克果。何愿不遂

　　一向出生菩薩經

阿彌陀佛。昔為太子。聞此微妙法門。奉持精進。七千歲中。脅不至席。意不傾動

　　寶積正法經

樂求大乘。其心勇猛。雖舍身命。無所顧惜。修菩薩行。勤加精進。無少懈怠

　　六度集經

精進度無極者。精存道奧。進之無怠。臥坐住步。喘息不替○心心相續。不自放逸

　　修行道地經

佛言。自見宿命。從無量劫。往返生死。其骨過須彌山。其髓涂地。可遍大千世界。其血多于古今天下普雨。但欲免斯生死之患。晝夜精進。求于無為

評曰。曰求道。曰聞此微妙法門。曰樂求大乘。曰精存道奧。曰求于無為。如是精進。名正精進。不然縱勞形苦志。累歲經劫或淪外道。或墮偏乘。終無益也

　　菩薩本行經

直至成佛。皆由精進

　　彌勒所問經

佛語阿難。彌勒發意。先我之前四十二劫。我于其后。乃發道意。以大精進。超越九劫。得于無上正真之道

評曰。釋迦以后進。而頓踰四十二劫之先輩。勤惰為之也。經言。貪著于名利。多游族姓家。彌勒之所以先學而后成者坐此。則釋迦之棄名利。入山林。不親近國王大臣可知矣。識之哉

　　文殊般若經

一行三昧者。應處空閑。舍諸亂意。系心實理。想念一佛。念念相續而不懈怠。于一念中。即能見十方諸佛。獲大辯才也

　　般舟三昧經

九十日中。不坐不臥。假使筋斷骨枯。三昧不成。終不休息

評曰。以上二條。俱指念佛。而兼諸法門。修凈業者。不可不知

　　四十二章經

夫為道者。譬如一人與萬人戰。掛鎧出門。意或怯弱。或半路而退。或格斗而死。或得勝而還。沙門學道。應當堅持其心精進勇銳。不畏前境。破滅眾魔。而得道果

評曰。半路退者。自畫而不進者也。格斗死者。稍進而無功者也。得勝還者。破惑而成道者也。得勝之由。全在堅持其心精進勇銳。學人但當一志直前。毋慮退。毋畏死。前不云乎。吾保此人。必得道矣。法華云。吾今為汝保任此事。終不虛也。佛既爾保。何慮何畏

　　觀藥王藥上二菩薩經

常念大乘。心不忘失。勤修精進。如救頭然

評曰。當勤精進如救頭然。今叢林早暮持誦。然誦其文不思其義。明其義不履其事。亦何益也

　　寶云經

以心系心。以心住心。心專一故。次第無間。得定心故。心常寂靜

　　正法念處經

精勤修行則得見諦。是故應當曠野寂靜。一心正念。離于一切多語言說。一切親舊知識來去相見

　　阿毗曇集異門足

假使我身。血肉枯竭。唯皮筋骨。連柱而存。若本所求勝法未獲。終不止息。為精進故。應深受寒熱饑渴蛇蝎蚊虻風雨等觸。又應忍受他人所發。能生身中猛利辛楚。奪命苦受毀辱語言

評曰。本所求勝法未獲。終不止息。即宗門所謂本參話頭。不破誓不休歇之意也

　　瑜伽師地論

六度初三是戒學攝。靜慮是心學攝。般若是慧學攝。唯精進遍于一切

　　大乘莊嚴經論

至心學道。發大勇猛。決趁菩提

　　阿毗達磨論

菩薩于底沙佛時。合十指掌。翹于一足。以一伽陀。七日七夜嘆佛功德。便超九劫

評曰。觀此則法集所稱。一日精進。勝百年懈怠。信哉言乎

　　西域記

脅尊者。八十出家。少年誚曰。夫出家之業。一則習禪。二則誦經。而今衰老何所進取。尊者聞而誓曰。我若不通三藏經。不斷三界欲得六神通具八解脫。終不以脅至席。乃晝則研習教理。夜則靜慮凝神。三年悉證所誓。時人敬仰。號脅尊者

評曰。矍鑠是翁。足為懈怠比丘激勸。當知今人。豈但八十。縱饒直抵期頤。尚須努力修進

　　南海寄歸

善遇法師。念佛四儀無間。寸陰非空。計小豆粒。可盈兩載

　　法苑珠林

陳棲霞寺沙門惠布。居寺舍利塔西。經行坐禪。誓不坐臥。徒眾八十。咸不出院

　　觀心疏

夫欲建小事。心不決志。尚不能成。況欲排五住之重關。度生死之大海。而不勤勞。妙道何由可具

　　永嘉集

勤求至道。不顧形命○晝夜行般若。生生勤精進。常如救頭然

　　溈山警策

研窮法理。以悟為則

評曰。則準也。以悟為準的也。即宗門謂參禪到甚么處。是歇工處。今言大悟乃已。不悟不已也

　　凈土懺愿儀

若坐若行。皆勿散亂。不得彈指頃念世五欲。及接對外人語論戲笑。亦不得托言延緩放逸睡眠。當于瞬息俯仰。系念不斷

　　法界次第

倍策精進。勤求不息。是名精進根

　　心賦

堅求至道。曉夕亡疲。不向外求。虛襟澄慮。密室靜坐。端拱寧神

評曰。靜業弟子。莫見不向外求。密室靜坐之說。便謂不必念佛。須知念字從心。佛即自己。以自心念自己。烏得為外求也。況念之不已。則成三昧。靜密孰加焉

禪關策進(終)

　　重刻禪關策進后序

古人曰。明窗下古教照心。僧堂前坐禪辦道。猶如車兩輪。始可與祖意相應也。大凡無照心之辦道。必止小見。彼二乘外道并惡知識類是也。無辦道之照心。悉落學解。今教律神儒及祖師禪。蓋不出之也。是故如真正道人。以正坐禪研究根塵。以真古教精煉定慧。況至鞭策怠慢激發中止者。佛祖先鑒。可仰以依行矣。吾闡提老翁。自從幼聞泥犁苦境頻求解脫已來。祈神誓佛。水火不怖。責身苦心。寢食稍廢。一朝見法華經因緣譬喻之說。錯為不足取。失力三四年也。十九歲復在禪叢眾寮。因見巖頭和尚末后為賊害。大叫一聲聞數里外。又大失志。以為現在之害尚不能轉。況于泥犁耶。古人秀逸者已如是。則我輩何得免脫。嗟呼佛法虛誕。參禪無實。僧也俗也。我進無所期。退有所羞焉。于是改志放意。惡見日加。次年至濃之瑞云。從事馬翁。與溫馬山輩結伴。互論詩文。一日閑坐之次。翻然思曰。身僧而嗜俗事。志俗而預僧倫。大丈夫恁么打過亦有不保處。時當曬書之節。內外經籍堆在堂上。翁竊往禮拜。懇禱曰。儒佛老莊諸家之道。我以何為師。愿護法天龍。示我于正路。閉目良久。任手把著。得一小冊。名禪關策進。頂受披之。即撞著引錐自刺章。且其考記曰。昔慈明在汾陽時。與大愚瑯琊等六七人結伴參究。河東苦寒。眾人憚之。明獨通宵坐不睡。自責曰。古人刻苦。光明必盛大也。我又何人。生無益于時。死不知于人。于理有何益。即引錐自刺其股。翁至此志氣憤激。如吞醍醐。遂乞求其書于馬翁。常為照心辦道之友。行住相隨。自是踏開巖頭丑面目。根塵剝落。觸著道鏡惡毒手。見知喪盡。年過不惑。見徹鷲嶺之藏秘。齡近耳順。闡揚龍峰之家私。其道走殺天下衲僧。其德驚動王侯士庶者。皆出于他囊中所貯一個之策進者歟。是故翁常贊慈明語。誡學者曰。老僧少時。日三復此語。而不及也。今老焉止哉。又曰。云棲一生之文字。但此書有補吾宗。汝等他日功有余力。再刊行之。以報祝融之恨。雖然此書間以念佛參究自己。是則是甚奪衲僧穎氣。落往生門者不少。若依老僧意。一齊削去可也。何故。獅子不食雕殘。猛虎不餐伏肉。往生一機還他凈家。衲僧門下實智尚不要。何況假名耶。驅耕夫之牛。奪饑人之食。始可以為真參詳而已。客歲辛巳冬。參學虎上座與同友二三子。戮力欲補翁志。便有林氏渡氏等之檀信。遂舍凈財。王成其議。于是請予于加數語以辦來由。仍記先所親聞事實許多。遠傳之不朽云

寶歷十二年龍集壬午孟正月

住豆之龍澤東嶺頭陀圓慈恭書