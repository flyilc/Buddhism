　　No. 1910

　　御制水懺序

夫三昧水懺者。因唐悟達國師知玄。遇迦諾迦尊者。以三昧水為濯積世怨仇。知玄遂演大覺之旨。述為懺文。普利將來甚盛心也。其為福德莫可涯涘。所謂三昧者。正受之名也。不受諸受乃為正受。真空寂定此心不動。其要使人求之于己而已。蓋人之生于世也。自非上智之資。豈能無故作誤為之愆。或宿世冤業之繞。如來廣慈悲之念。啟懺悔之門。茍能精白一心懺悔。為善則積累罪業一旦冰釋。譬諸水也。身之煩而濯之無不清。衣之污而浣之無不潔。器之穢而溉之無不凈。其幾不踰于方寸之間而已矣。故曰。心者身之神明。所為善則善應。所為惡則惡應。若影之隨形響之隨聲。其效驗之捷速不爽毫發。此三昧水懺之作。所以利于人也。其功博哉。恒惟知玄以十世高僧尚負宿報。矧常人乎。昔孫皓穢犯金像。陰遭譴罰。懺悔自陳禍即消釋。法佐交車議師不慎幽獨。師重加責以懺獲免。若此者固多。凡人揆之于心。豈能無愧。匪由懺悔。曷以滌除端能趨進善涂。一絲惡念不萌于心。則災禍潛消福德增長。若雨潤群卉。生息繁茂。目雖不睹。而陰受其滋益者多矣。然則三昧者。其惟在于人心。而不必他求也。朕遂書此。以冠于篇。并以鋟梓。作方便利益。是為汲大海之三昧。以遍周沙界。灌濯塵劫者也。觀于斯者尚慎其所趨向哉

永樂十四年七月初一日

　　慈悲道場水懺序

竊謂圣教經律論藏譯席所翻之外爾后群賢制作未有無所感而為之者乎若條陳枚舉品別而言未易紀極即此靈文而曰水懺者請言其由昔唐懿宗朝有悟達國師知玄者未顯時嘗與一僧邂逅于京師忘其所寓之地其僧乃患迦摩羅疾眾皆惡之而知玄與之為鄰時時顧問略無厭色因分袂其僧感其風義祝之曰子向后有難可往西蜀彭州茶隴山相尋其山有二松為志后悟達國師居安國寺道德昭著懿宗親臨法席賜沉香為法座思渥甚厚自爾忽生人面瘡于膝上眉目口齒俱備每以飲食餧之則開口吞啖與人無異遍召名醫皆拱手默默因記昔日同住僧之語竟入山相尋值天色已晚彷徨四顧乃見二松于煙云間信期約之不誣即趨其所崇樓廣殿金碧交輝其僧立于門首顧接甚歡因留宿遂以所苦告之彼云無傷也巖下有泉明旦濯之即愈黎明童子引至泉所方掬水間其人面瘡遂大呼未可洗公識達深遠考究古今曾讀西漢書袁盎晁錯傳否曰曾讀既曾讀之寧不知袁盎殺晁錯乎公即袁盎吾即晁錯也錯腰斬東市其冤為何如哉累世求報于公而公十世為高僧戒律精嚴報不得其便今汝受人主寵遇過奢名利心起于德有損故能害之今蒙迦諾迦尊者洗我以三昧法水自此以往不復與汝為冤矣悟達聞之凜然魂不住體連忙掬水洗之其痛徹髓絕而復蘇覺來其瘡不見乃知圣賢混跡非凡情所測再欲瞻敬回顧寺宇不可復見因卓庵其所遂成招提迨我宋朝至道年中賜名至德禪寺有高僧信師古作記紀其事甚詳悟達當時感其殊異深思積世之冤非遇圣人何由得釋因述為懺法朝夕禮誦后傳播天下今之懺文三卷者乃斯文也蓋取三昧水洗冤業為義命名曰水懺此悟達感迦諾迦之異應正名立義報本而為之云耳今輒敘夫故實標顯先猷庶幾開卷若禮若誦者知前賢事跡之有端由歷劫果因之不昧也

　　啟運慈悲道場懺法

一心歸命三世諸佛　南無過去毗婆尸佛　南無尸棄佛　南無毗舍浮佛　南無拘留孫佛　南無拘那含牟尼佛　南無迦葉佛　南無本師釋迦牟尼佛　南無當來彌勒尊佛

慈悲水懺法卷上

一切諸佛愍念眾生。為說水懺道場總法。佛言。眾生垢重。何人無罪何者無愆。凡夫愚行無明闇覆。親近惡友煩惱亂心。立性無知恣心自恃。不信十方諸佛。不信尊法圣僧。不孝父母六親眷屬。盛年放逸以自憍[怡-臺+居]。貪一切財寶。貪一切歌樂。貪一切女色。心生貪戀意起煩惱。親近非圣媟狎惡友。不知懺悔。或殺害一切眾生。或飲酒昏迷。無智慧心。今日披誠一一懺悔過去諸罪。現作眾惡。今日志誠悉皆懺悔。未作之罪不敢更作。弟子某甲等今日志心。歸依十方盡虛空界一切諸佛。諸大菩薩辟支羅漢四果四向。梵王帝釋。天龍八部一切圣眾愿垂證鑒

南無毗盧遮那佛　南無本師釋迦牟尼佛　南無阿彌陀佛　南無彌勒佛　南無龍種上尊王佛　南無龍自在王佛　南無寶勝佛　南無覺華定自在王佛　南無袈裟幢佛　南無師子吼佛　南無文殊師利菩薩　南無普賢菩薩　南無大勢至菩薩　南無地藏菩薩　南無大莊嚴菩薩　南無觀自在菩薩

禮諸佛已。次復懺悔。夫欲禮懺。必須先敬三寶所以然者。三寶即是一切眾生良友福田。若能歸向者則滅無量罪。長無量福。能令行者離生死苦得解脫樂。是故弟子某甲等

歸依十方盡虛空界一切諸佛　歸依十方盡虛空界一切尊法　歸依十方盡虛空界一切圣僧

弟子今日所以懺悔者。正音。無始以來在凡夫地。莫問貴賤罪自無量。或因三業而生罪。或從六根而起過。或以內心自邪思惟。或藉外境起于染著。如是乃至十惡增長。八萬四千諸塵勞門。然其罪相雖復無量。大而為悟不出有三。一者煩惱。二者是業。三者是果報。此三種法能障圣道及以人天勝妙好事。是故經中目為三障。所以諸佛菩薩。教作方便懺悔除滅。此三障者。則六根十惡。乃至八萬四千諸塵勞門皆悉清凈。是故弟子某甲等。今日運此增上勝心懺悔三障。欲滅三障者。當用何等心。可令此障滅除。先當興七種心以為方便。然后此障乃可得滅。何等為七。一者慚愧。二者恐怖。三者厭離。四者發菩提心。五者怨親平等。六者念報佛恩。七者觀罪性空。第一慚愧者。自惟。我與釋迦如來。同為凡夫。而今世尊成道以來。已經爾所塵沙劫數。而我等相與耽。染六塵輪轉生死永無出期。此實天下可慚可愧可羞可恥。第二恐怖者。既是凡夫身口意業常與罪相應。以是因緣命終之后。應墮地獄畜生餓鬼受無量苦。如此實為可驚可恐可怖可懼。第三厭離者。相與常觀生死之中。唯有無常苦空無我。不凈虛假如水上泡。速起速滅。往來流轉猶如車輪。生老病死八苦交煎。無時暫息。眾等相與但觀自身。從頭至足。其中但有三十六物。發毛爪齒眵淚涕唾垢汗二便皮膚血肉筋脈骨髓肪膏腦膜脾腎心肺肝膽腸胃赤白痰癊生熟二藏。如是九孔常流。是故經言。此身眾苦所集。一切皆是不凈。何有智慧者而當樂此身生死。既有如此種種惡法。甚可患厭。第四發菩提心者。經言。當樂佛身。佛身者。即法身也從無量功德智慧生。從六波羅蜜生。從慈悲喜舍生。從三十七助菩提法生。從如是等種種功德智慧生如來身。欲得此身者。當發菩提心求一切種智。常樂我凈薩婆若果。凈佛國土成就眾生。于身命財無所吝惜。第五怨親平等者。于一切眾生。起慈悲心無彼我相。何以故爾。若見怨異于親即是分別。以分別故起諸相著。相著因緣生諸煩惱。煩惱因緣造諸惡業。惡業因緣故得苦果。第六念報佛恩者。如來往昔無量劫中。舍頭目髓腦支節手足。國城妻子象馬七珍。為我等故修諸苦行。此恩此德實難酬報。是故經言。若以頂戴兩肩荷負。于恒沙劫亦不能報。我等欲報如是恩者。當于此世勇猛精進。捍勞忍苦不惜身命。建立三寶弘通大乘。廣化眾生同入正覺。第七觀罪性空者罪無自性從因緣生。顛倒而有。既從因緣而生。則可從因緣而滅。從因緣而生者。狎近惡友造作無端。從因緣而滅者。即是今日洗心懺悔。是故經言。此罪性不在內。不在外。不在中間。故知此罪從本是空生。如是等七種心已緣想十方諸佛賢圣擎拳合掌。披陳至到慚愧改革。舒歷心肝洗蕩腸胃。如此懺悔亦何罪而不滅。亦何福而不生。若復不爾。悠悠緩縱情慮躁動。徒自勞形于事何益。且復人命無常。喻如轉燭。一息不還便同灰壤。三涂苦報即身膺受。不可以錢財寶貨囑托求脫。杳杳冥冥恩赦無期。獨嬰此苦無代受者。莫言我今生中無有此罪。所以不能懇禱懺悔。經中謂言。凡夫之人舉足動步無非是罪。又復過去生中皆悉成就無量惡業。追逐行者如影隨形。若不懺悔罪惡日深故知包藏瑕疵佛不許可說。悔先罪凈名所尚。故使長淪苦海實由隱覆。是故弟子某甲今日發露懺悔不復覆藏。所言三障者一曰煩惱。二名為業。三是果報。此三種法更相由藉。因煩惱故所以起諸惡業。惡業因緣故得苦果。是故弟子某甲今日至心懺悔。第一先應懺悔煩惱障。而此煩惱皆從意起。所以者何。意業起故。則身與口隨之而動。意業有三。一者慳貪。二者嗔恚。三者癡闇。由癡闇故起諸邪見造諸不善。是故經言。貪嗔癡業能令眾生墮于地獄餓鬼畜生受苦。若生人中得貧窮孤露兇很頑鈍。愚迷無知諸煩惱報。意業既有如此惡果。是故某甲等今日至心歸命諸佛。求哀懺悔。夫此煩惱。諸佛菩薩入理圣人種種訶責。亦名此煩惱以為怨家。何以故。能斷眾生慧命根故。亦名此煩惱以之為賊。能劫眾生諸善法故。亦名此煩惱以為瀑河。能漂眾生入于生死大苦海故。亦名此煩惱以為羈鎖。能系眾生于生死獄不能得出故。所以六道牽連四生不絕。惡業無窮苦果不息。當知皆是煩惱過患。是故今日運此增上善心求哀懺悔。某甲等自從無始以來至于今日。或在人天六道受報。有此心識常懷愚惑繁滿胸[袖-由+金]。或因三毒根造一切罪。或因三漏造一切罪。或因三苦造一切罪。或緣三倒造一切罪。或貪三有造一切罪。如是等罪無量無邊。惱亂一切六道四生。今日慚愧皆悉懺悔。又復某甲等自從無始以來至于今日。或因四識住造一切罪。或因四流造一切罪。或因四取造一切罪。或因四執造一切罪。或因四緣造一切罪。或因四大造一切罪。或因四縛造一切罪。或因四貪造一切罪。或因四生造一切罪。如是等罪無量無邊。惱亂六道一切眾生。今日慚愧皆悉懺悔。又復某甲等自從無始以來至于今日。或因五住地煩惱造一切罪。或因五蓋造一切罪。或因五慳造一切罪。或因五見造一切罪。或因五心造一切罪。如是等煩惱無量無邊。惱亂六道一切眾生。今日發露皆悉懺悔。又復某甲等自從無始以來至于今日。或因六情根造一切罪。或因六識造一切罪。或因六想造一切罪。或因六受造一切罪。或因六行造一切罪。或因六愛造一切罪。或因六疑造一切罪。如是等煩惱無量無邊。惱亂六道一切眾生。今日慚愧發露皆悉懺悔。又復某甲等自從無始以來至于今日。或因七漏造一切罪。或因七使造一切罪。或因八倒造一切罪。或因八垢造一切罪。或因八苦造一切罪。如是等煩惱無量無邊。惱亂六道一切眾生。今日發露皆悉懺悔。又復某甲等。自從無始以來至于今日。或因九惱造一切罪。或因九結造一切罪。或因九緣造一切罪。或因十煩惱造一切罪。或因十纏造一切罪。或因十一遍使造一切罪。或因十二入造一切罪。或因十六知見造一切罪。或因十八界造一切罪。或因二十五我造一切罪。或因六十二見造一切罪。或因見。諦思惟九十八使百八煩惱。晝夜熾然開諸漏門。造一切罪。惱亂賢圣。及以四生。遍滿三界。彌亙六道。無處可避。今日至禱向十方佛尊法圣眾。慚愧發露皆悉懺悔。愿某甲等承是懺悔。三毒一切煩惱所生功德。生生世世。三慧明三達朗。三苦滅三愿滿。愿承是懺悔。四識等一切煩惱所生功德。生生世世廣四等心立四信業。滅四惡趣得四無畏。愿承是懺悔。五蓋等諸煩惱所生功德度五道豎五根。凈五眼成五分。愿承是懺悔。六受等諸煩惱所生功德。生生世世具足六神通。滿足六度業不為六塵惑。常行六妙行。又愿承是懺悔七漏八垢九結十纏等一切諸煩惱所生功德。生生世世坐七凈華。洗八解水。具九斷智。成十地行。愿以懺悔十一遍使及十二入十八界等一切諸煩惱所生功德。愿十一空。能解常用棲心自在。能轉十二行法輪。具足十八不共之法。無量功德一切圓滿。發愿已歸命禮諸佛

南無毗盧遮那佛　南無本師釋迦牟尼佛　南無阿彌陀佛　南無彌勒佛　南無龍種上尊王佛　南無龍自在王佛　南無寶勝佛　南無覺華定自在王佛　南無袈裟幢佛　南無師子吼佛　南無文殊師利菩薩　南無普賢菩薩　南無大勢至菩薩　南無地藏菩薩　南無大莊嚴菩薩　南無觀自在菩薩

禮諸佛已。次復懺悔。夫論懺悔者。本是改往修來。滅惡興善。人之居世誰能無過。學人失念尚起煩惱。羅漢結習動身口業。豈況凡夫而當無過。但智者先覺便能改悔。愚者覆藏遂使滋蔓。所以積習長夜曉悟無期。若能慚愧發露懺悔者。豈唯止是滅罪。亦復增長無量功德。豎立如來涅槃妙果。若欲行此法者。先當外肅形儀瞻奉尊像。內起敬意緣于想法。懇切至禱生二種心。何等為二。一者自念。我此形命難可常保。一朝散壞不知此身何時可復。若復不值諸佛賢圣。忽逢惡友造眾罪業。復應墮落深坑險趣。二者自念。我此生中雖得值遇如來正法。不為佛法紹繼圣種。凈身口意善法自居。而今我等私自作惡而復覆藏。言他不知。謂彼不見隱慝在心傲然無愧。此實天下愚惑之甚。即今現有十方諸佛諸大菩薩諸天神仙。何曾不以清凈天眼見于我等所作罪惡。又復幽顯靈只。注記罪福纖毫無差。夫論作罪之人。命終之后。牛頭獄卒錄其精神。在閻羅王所。辯核是非。當爾之時。一切怨對皆來證據。各言。汝先屠戮我身炮煮蒸炙。或先剝奪于我一切財寶。離我眷屬。我于今日始得汝便。于時現前證據。何得敢諱。唯應甘心分受宿殃。如經所明。地獄之中不枉治人。若其平素所作眾罪心自忘失者。臨命終時造惡之處。一切諸相皆現在前。各言。汝昔在于我邊作如是罪。今何得諱。是時作罪之人無藏隱處。于是閻羅王切齒訶責將付地獄。歷無量劫求出莫由。此事不遠不關他人。正是我身自作自受。雖父子至親。一旦對至無代受者。我等相與得此人身。體無眾疾各自努力。與性命競。大怖至時悔無所及。是故至心求哀懺悔。某甲等自從無始以來至于今日。積聚無明障蔽心目。隨煩惱性造三世罪。或耽染愛著起貪欲煩惱。或嗔恚忿怒懷害煩惱。或心憒惛懵不了煩惱。或我慢自高輕傲煩惱。疑惑正道猶豫煩惱。謗無因果邪見煩惱。不識緣假著我煩惱。迷于三世執斷常煩惱。朋狎惡法起見取煩惱。僻稟邪師造戒取煩惱。乃至一切等四執橫計煩惱。今日至誠悉皆懺悔。又復無始以來至于今日。守惜堅著起慳吝煩惱。不攝六情奢誕煩惱。心行弊惡不忍煩惱。怠惰緩縱不勤煩惱。疑慮躁動覺觀煩惱。觸境迷惑無知解煩惱。隨世八風生彼我煩惱。諂曲面譽不直心煩惱。獷強難觸不調和煩惱。易忿難悅多舍恨煩惱。嫉妒擊刺很戾煩惱。兇險暴害慘毒煩惱。乖背圣諦執相煩惱。于苦集滅道生顛倒煩惱。隨從生死十二因緣輪轉煩惱。乃至無始無明住地恒沙煩惱。起四住地構于三界苦果煩惱。無量無邊。惱亂賢圣六道四生。今日發露向十方佛尊法圣眾皆悉懺悔。愿某甲等承是懺悔。意業所起貪嗔癡等。一切煩惱所生功德。生生世世折憍慢幢竭愛欲水。滅嗔恚火破愚癡暗。拔斷疑根裂諸見網。深識三界猶如牢獄。四大毒蛇。五陰怨賊。六入空聚愛詐親善。修八圣道斷無明源。正向涅槃不休不息。三十七品心心相續。十波羅蜜常得現前。懺悔已至心信禮常住三寶

慈悲水懺法卷上慈悲水懺法卷中

一切諸佛愍念眾生。為說水懺道場總法。今當歸命一切諸佛

南無毗盧遮那佛　南無本師釋迦牟尼佛　南無阿彌陀佛　南無彌勒佛　南無龍種上尊王佛　南無龍自在王佛　南無寶勝佛　南無覺華定自在王佛　南無袈裟幢佛　南無師子吼佛　南無文殊師利菩薩　南無普賢菩薩　南無大勢至菩薩　南無地藏菩薩　南無大莊嚴菩薩　南無觀自在菩薩

禮諸佛已。次復懺悔。某甲等相與。即今身心寂靜。無諂無障。正是生善滅惡之時。復應各起四種觀行。以為滅罪作前方便。何等為四。一者觀于因緣。二者觀于果報。三者觀我自身。四者觀如來身。第一觀因緣者。知我此罪藉以無明不善思惟。無正觀力不識其過。遠離善友諸佛菩薩。隨逐魔道行邪險徑。如魚吞鉤不知其患。如蠶作繭自纏自縛。如蛾赴火自燒自爛。以是因緣不能自出。第二觀于果報者。所有諸惡不善之業。三世輪轉苦果無窮沉溺無邊。巨夜大海為諸煩惱羅剎所食。未來生死冥然無涯。設使報得轉輪圣王王四天下。飛行自在七寶具足。命終之后不免惡趣四空果報。三界極尊福盡還作牛領中蟲。況復其余無福德者。而復懈怠不勤懺悔。此亦譬如抱石沉淵求出應難。第三觀我自身。雖有正因靈覺之性。而為煩惱黑暗叢林之所覆蔽。無了因力不能得顯。我今應當發起勝心破裂無明顛倒重障。斷滅生死虛偽苦因。顯發如來大明覺慧。建立無上涅槃妙果。第四觀如來身。無為寂照離四句絕百非。眾德具足湛然常住。雖復方便入于滅度。慈悲救接未曾暫舍。生如是心可謂滅罪之良津除障之要行。是故志誠求哀懺悔。某甲等無始以來至于今日。長養煩惱日深日厚日滋日茂。覆蓋慧眼令無所見。斷除眾善不得相續。起障不得見佛。不聞正法。不值圣僧。煩惱起障不見過去未來一切善惡業行。出離煩惱障。受人天尊貴之煩惱障。生色無色界禪定福樂之煩惱障。不得自在神通飛騰隱顯遍至十方諸佛凈土聽法之煩惱障。學安那般那數息不凈因緣觀等諸煩惱障。學暖頂忍第一法七方便等諸煩惱障。學慈悲喜舍聞思修等煩惱障。學空平等中道解三觀義煩惱障。學助道品念處正勤根力如意足諸煩惱障。學八正道示相之煩惱障。學七覺支不示相煩惱障。學八解脫九空定煩惱障。學于十智三三昧煩惱障。學三明六通四無礙煩惱障。學六度四等煩惱障。學四攝法廣化之煩惱障。學大乘心四弘誓愿煩惱障。學十明十行之煩惱障。學十回向十愿之煩惱障。學初地二地三地四地明解之煩惱障。學五地六地七地諸知見煩惱障。學八地九地十地雙照之煩惱如是乃至障。學佛果百萬阿僧祇諸行之煩惱。如是行障無量無邊。弟子某甲今日至禱稽懇。向十方佛尊法圣眾。慚愧懺悔愿皆消滅。愿藉此懺悔障于諸行。一切煩惱所生功德。愿在在處處自在受生。不為結集業行之所回轉。以如意通于一念頃遍至十方。凈諸佛土攝化眾生。于諸禪定甚深境界及諸知見通達無礙。心能普周一切諸法樂說無窮而不染著。得心自在。得法自在方便自在。令此煩惱及無知結習畢竟永斷。不復相續。無漏圣道朗然如日。發愿已歸命禮諸佛

南無毗盧遮那佛　南無本師釋迦牟尼佛　南無阿彌陀佛　南無彌勒佛　南無龍種上尊王佛　南無龍自在王佛　南無寶勝佛　南無覺華定自在王佛　南無袈裟幢佛　南無師子吼佛　南無文殊師利菩薩　南無普賢菩薩　南無大勢至菩薩　南無地藏菩薩　南無大莊嚴菩薩　南無觀自在菩薩

禮諸佛已。次復懺悔。某甲等略懺煩惱障竟。今當次第懺悔業障。夫業者。能莊飾世趣在在處處不復思惟求離世解脫。所以六道果報種種不同形類各異。當知皆是業力所作。佛十力中業力甚深。凡夫之人多于此中好起疑惑。何以故爾。現見世間行善之人觸向轗軻。為惡之者是事諧偶。謂言天下善惡無分。如此計者皆是不能深達業理。何以故爾。經中說言。有三種業。何等為三。一者現報。二者生報。三者后報。現報業者。現在作惡現身受報。生報業者。此生作善作惡來生受報。后報業者。或是過去無量生中作善作。惡于此生中受。或在未來無量生中方受其報。若今行惡之人現在見好者。此是過去生報后報善業熟故。所以現在有此樂果。豈關現在作諸惡業而得好報。若今行善之人現在縈苦者。此是過去生報后報惡業熟。故現在善根力弱不能排遣。是故得此苦報。豈關現在作善而招惡報。何以知然。現見世間為善之者。人所贊嘆人所尊重。故知未來必招樂果。過去既有如此惡業。所以諸佛菩薩教令親近善友。共行懺悔。善知識者于得道中則為全利。是故今日至誠歸依于佛。某甲等無始以來至于今日。積惡如恒沙造罪滿大地。舍身與受身。不覺亦不知。或作五逆深厚濁纏無間罪業。或造一闡提斷善根業。輕誣佛語謗方等業。破滅三寶毀正法業。不信罪福起十惡業。迷真反正癡惑之業。不孝二親反戾之業。輕慢師長無禮敬業。朋友不信無義之業。或作四重八重障圣道業。毀犯五戒破八齋業。五篇七聚多缺犯業。優婆塞戒輕重垢業。或菩薩戒不能清凈如說行業。前后方便污梵行業。月無六齋懈怠之業。年三長齋不常修業。三千威儀不如法業。八萬律儀微細罪業。不修身戒心慧之業。春秋八王造眾罪業。行十六種惡律儀業。于諸眾生無愍傷業。不矜不念無憐愍業。不拔不濟無救護業。心懷嫉妒無度彼業。于怨親境不平等業。耽荒五欲不厭離業。或因衣食園林池沼生蕩逸業。或以盛年放恣情欲造眾罪業。或作有漏善回向三有障出世業。如是等罪無量無邊。今日發露向十方佛尊法圣眾。皆悉懺悔。愿某甲等承是懺悔。無明等罪。諸不善業愿皆消滅。所生福善愿生生世世滅五逆罪。除闡提惑。如是輕重諸罪惡業從今已去。乃至道場誓不更犯。常習出世清凈善法。精持律行守護威儀。如渡海者愛惜浮囊。六度四等常標行首。戒定慧品轉得增明。速成如來三十二相八十種好。十力無畏大悲三念常樂妙智八自在我。歸依諸佛。愿垂護念。某甲等前已總相懺悔一切諸業。今當次第更復一一別相懺悔。若總若別若粗若細。若輕若重若說不說。品類相從愿皆消滅。別相懺者。先懺身三。次懺口四。其余諸障次第稽顙。身三業者。第一殺害。如經所明。恕己可為喻。勿殺勿行杖。雖復禽獸之殊。保命畏死其事是一。若尋此眾生。無始以來或是我父母兄弟六親眷屬。以業因緣輪回六道。出生入死改形易報不復相識。而今興害食啖其肉。傷慈之甚。是故佛言。設得余食當如饑世。食子肉想。何況食啖此魚肉耶。又言。為利殺眾生以財網諸肉。二俱是惡業。死墮號叫獄。故知殺害及以食啖。罪深河海過重丘岳。然某甲等無始以來不遇善友皆為此業。是故經言。殺害之罪能令眾生墮于地獄餓鬼受苦。若在畜生則受虎豹豺狼鷹鷂等身。或受毒蛇蝮蝎等身。常懷惡心。或受獐鹿熊羆等身。常懷恐怖。若生人中得二種果報。一者多病。二者短命。殺害食啖既有如是無量種種諸惡果報。是故至誠求哀懺悔。某甲等自從無始以來至于今日。有此心識常懷慘毒無慈愍心。或因貪起殺。因嗔因癡及以慢殺。或興惡方便誓殺愿殺。及以咒殺。或破決湖池。焚燒山野。畋獵漁捕。或因風放火。飛鷹放犬。惱害一切。如是等罪今悉懺悔。或以檻弶坑撥叉戟弓弩。彈射飛鳥走獸之類。或以罟網罾釣撩漉水性魚鱉黿鼉蝦蜆螺蚌濕居之屬。使水陸空行藏竄無地。或畜養雞豬牛羊犬豕鵝鴨之屬。自供庖廚。或貨他宰殺。使其哀聲未盡毛羽脫落鱗甲傷毀身首分離。骨肉消碎剝裂屠割炮燒煮炙楚毒酸切。橫加無辜。但使一時之快口得味甚寡。不過三寸舌根而已。然其罪報殃累永劫。如是等罪今日至誠皆悉懺悔。又復無始以來至于今日。或復興師相伐疆場交爭。兩陣相向更相殺害。或自殺教殺聞殺歡喜。或習屠儈賃為刑戮。烹宰他命行于不忍。或恣暴怒揮戈舞刃。或斬或刺。或推著坑塹。或以水沉溺。或塞穴壞巢。或土石磓磹。或以車馬雷轢踐踏一切眾生。如是等罪無量無邊。今日發露皆悉懺悔。又復無始以來至于今日。或墮胎破卵。毒藥蠱道傷殺眾生。墾土掘地種植田園養蠶煮繭。傷殺滋甚。或打撲蚊蚋掏嚙蚤虱。或燒除糞掃開決溝渠。枉害一切。或啖果實。或用谷米。或用菜茹。橫殺眾生。或然樵薪。或露燈燭燒諸蟲類。或取醬醋不先搖動。或瀉湯水澆殺蟲蟻。如是乃至行住坐臥四威儀中。恒常傷殺飛空著地微細眾生。凡夫識暗不覺不知。今日發露皆悉懺悔。又復無始以來至于今日。或以鞭杖枷鎖桁械壓拉拷掠打擲。手腳蹴踏拘縛籠系。斷絕水谷。如是種種諸惡方便苦惱眾生。今日至誠向十方佛尊法圣眾。皆悉懺悔。愿承是懺悔。殺害等罪。所生功德生生世世得金剛身。壽命無窮永離怨憎無殺害想。于諸眾生得一子地。若見危難急厄之者。不惜身命方便救脫。然后為說微妙正法。使諸眾生睹形見影皆蒙安樂。聞名聽聲恐怖悉除。我今稽顙歸依于佛

南無毗盧遮那佛　南無本師釋迦牟尼佛　南無阿彌陀佛　南無彌勒佛　南無龍種上尊王佛　南無龍自在王佛　南無寶勝佛　南無覺華定自在王佛　南無袈裟幢佛　南無師子吼佛　南無文殊師利菩薩　南無普賢菩薩　南無大勢至菩薩　南無地藏菩薩　南無大莊嚴菩薩　南無觀自在菩薩

禮諸佛已。次復懺悔。某甲等次懺劫盜之業。經中說言。若物屬他。他所守護。于此物中一草一葉不與不取。何況竊盜。但自眾生唯見現在利。故以種種不道而取。致使未來受此殃累。是故經言。劫盜之罪能令眾生墮于地獄餓鬼受苦。若在畜生則受牛馬驢騾駱駝等形。以其所有身力血肉償他宿債。若生人中為他奴婢。衣不蔽形食不充口。貧寒困苦人理殆盡。劫盜既有如是苦報。是故今日至誠求哀懺悔。某甲等自從無始以來至于今日。或盜他財寶興刃強奪。或自奪身逼迫而取。或恃公威。或假勢力高桁大械。枉壓良善吞納奸貨。拷直為曲。為此因緣身罹憲網。或任邪治領他財物。侵公益私侵私益公。損彼利此損此利彼。割他自饒口與心吝。或竊沒租估。偷渡關津。私匿公課藏隱使役。如是等罪皆悉懺悔。又復無始以來至于今日。或是佛法僧物不與而取。或經像物。或治塔寺物。或供養常住僧物。或擬招提僧物。或盜取誤用恃勢不還。或自借。或貸人。或復換貸漏忘。或三寶物。混亂雜用。或以眾物谷米樵薪鹽豉醬醋菜茹果實錢帛竹木繒彩旛蓋香華油燭。隨情逐意。或自用。或與人。或摘佛華果用僧鬘物。因三寶財物私自利己。如是等罪無量無邊。今日慚愧皆悉懺悔。又復無始以來至于今日。或作周旋。朋友師僧同學父母兄弟六親眷屬共住同止。百一所須更相欺誷。或于鄉鄰比近。移籬拓墻侵他地宅。改標易相虜掠資財。包占田園因公托私。奪人邸店及以屯野。如是等罪今悉懺悔。又復無始以來。或攻城破邑燒村壞柵。偷賣良民誘他奴婢。或復枉壓無罪之人。使其形殂血刃身彼徒鎖。家緣破散骨肉生離。分張異域生死隔絕。如是等罪無量無邊今悉懺悔。又復無始以來至于今日。或商估博貨邸店市易。輕秤小斗減割尺寸。盜竊分銖欺誷圭合。以粗易好以短換長。欺巧百端希望毫利。如是等罪今悉懺悔。又復無始以來至于今日。穿窬墻壁斷道抄掠。抵捍債息。負情違要面欺心取。或非道陵奪鬼神禽畜四生之物。或假托卜相取人財寶。如是乃至以利求利。惡求多求無厭無足。如是等罪無量無邊不可說盡。今日至禱向十方佛尊法圣眾皆悉懺悔。愿承是懺悔。劫盜等罪。所生功德生生世世得如意寶常雨七珍。上妙衣服百味甘饌種種湯藥。隨其所須應念即至。一切眾生無偷奪想。皆能少欲知足不耽不染。常樂惠施行給濟道。舍頭目髓腦如棄涕唾。回向滿足檀波羅蜜。某甲等次復懺悔貪愛之罪。經中說言。但為欲故關在癡獄。沒生死河莫知能出。眾生為是五欲因緣。從昔以來流轉生死。一切眾生歷劫生中所積身骨。如王舍城毗富羅山。所飲母乳如四海水。身所出血復過于此。父母兄弟六親眷屬。命終哭泣所出目淚。如四海水。是故說言。有愛則生。愛盡則滅。故知生死貪愛為本。所以經言。淫欲之罪能令眾生墮于地獄餓鬼受苦。若在畜生則受鴿雀鴛鴦等身。若在人中妻不貞良。得不隨意眷屬。淫欲既有如此惡果。是故今日至誠求哀懺悔。某甲等從無始以來至于今日。或偷人妻妾奪他婦女。侵陵貞潔污比丘尼。破他梵行逼迫不道。濁心邪視言語嘲調。或復恥他門戶污賢善名。或于男子五種人所起不凈行。如是等罪無量無邊。今日至誠皆悉懺悔。愿承是懺悔。淫欲等罪所生功德。生生世世自然化生不由胞胎。清凈皎潔相好光明。六情開朗聰利明達。了悟恩愛猶如桎梏。觀彼六塵如幻如化。于五欲境決定厭離。乃至夢中不起邪想。內外因緣永不能動。懺悔發愿已歸命禮三寶

前已懺悔身三業竟。今當次第懺悔口四惡業。經中說言。口業之罪能令眾生墮于地獄餓鬼受苦。若在畜生則受鵂鹠鴝鵅鳥形。聞其聲者無不憎惡。若生人中口氣常臭。有所言說人不信受。眷屬不和常好斗諍。口業既有如此惡果。是故今日志誠歸依三寶皆悉懺悔。某甲等自從無始以來至于今日。以惡口業于四生六道造種種罪。出言粗獷發語暴橫。不問尊卑親疏貴賤。稍不如意便懷嗔怒。罵詈毀辱猥褻穢惡無所不至。使彼銜恨終身不忘。連禍結仇無有窮已。又或怨黷天地訶責鬼神。貶斥圣賢誣污良善。如是惡口所起罪業無量無邊。今日至誠皆悉懺悔。又復無始以來至于今日。以妄語業作種種罪。意中希求名譽利養。匿情變詐昧心厚顏。指有言空。指空言有。見言不見。不見言見。聞言不聞。不聞言聞。知言不知。不知言知。作言不作。不作言作。欺誷賢圣誑惑世人。至于父子君臣親戚朋舊。有所談說未嘗誠實。致使他人誤加聽信。亡家敗國咸此由之。或假妖幻每自稱贊。謂得四禪四無色定。安那般那十六行觀。得須陀洹至阿羅漢。得辟支佛不退菩薩。天來龍來鬼來神來。旋風土鬼皆至我所。顯異惑眾求其恭敬四事供養。如是妄語所起罪業無量無邊。今日至誠皆悉懺悔。又復無始以來至于今日。以綺語業作種種罪。言辭華靡翰墨艷麗。文過飾非巧作歌曲。形容妖冶模寫淫態。使中下之流動心失性。耽荒酒色不能自返。或恣任私仇忘其公議。使彼忠臣孝子志士仁人。強作篇章文致其惡。后世披覽遂以為然。令其抱恨重泉無所明白。如是綺語所起罪業無量無邊。今日至誠皆悉懺悔。又復無始以來至于今日。以兩舌業作種種罪。面譽背毀巧語百端。向彼說此。向此說彼。唯知利己不顧害他。讒間君臣誣毀良善。使君臣猜忌父子不和。夫妻生離親戚疏曠。師資恩喪朋友道絕。至于交扇二國渝盟失歡。結怨連兵傷殺百姓。如是兩舌所起罪業無量無邊。今日至誠向十方佛尊法圣眾。發露求哀皆悉懺悔。愿某甲等承是懺悔。口四惡業所生功德。生生世世具八音聲得四辯才。常說和合利益之語。其聲清雅一切樂聞。善解眾生方俗言語。若有所說應時應根。令彼聽者即得解悟。超凡入圣開發慧眼。懺悔發愿已。歸命禮三寶

前已懺悔身三口四業竟。今當次第懺悔六根所作罪障。某甲等無始以來至于今日。或眼為色惑愛染玄黃紅綠朱紫珍玩寶飾。或取男女長短黑白之相姿態妖艷起非法想。或耳貪好聲。宮商弦管妓樂歌唱。或取男女音聲語言啼笑之相起非法想。或鼻藉名香沉檀龍麝郁金蘇合起非法想。或舌貪好味鮮美甘肥眾生血肉資養四大。更增苦本起非法想。或身樂華綺綿繡繒縠一切細滑七珍麗服起非法想。或意多亂想觸向乖法。由此六根所造罪業無量無邊。今日至禱向十方佛尊法圣眾皆悉懺悔。愿以懺悔眼根功德。愿令此眼徹見十方諸佛菩薩清凈法身不以二相。愿以懺悔耳根功德。愿令此耳常聞十方諸佛賢圣所說正法如教奉行。愿以懺悔鼻根功德。愿令此鼻常聞香積入法位香。舍離生死不凈臭穢愿以懺悔舌根功德。愿令此舌常餐法喜禪悅之食。不貪眾生血肉之味。愿以懺悔身根功德。愿令此身披如來衣著忍辱鎧。臥無畏床坐法空座。愿以懺悔意根功德。愿令此意成就十力洞達五明深觀二諦空平等理。從方便慧入法流水。念念增明顯發如來大無生忍。發愿已歸命禮三寶

慈悲水懺法卷中慈悲水懺法卷下

一切諸佛愍念眾生為說水懺道場總法今當歸命一切諸佛

南無毗盧遮那佛　南無本師釋迦牟尼佛　南無阿彌陀佛　南無彌勒佛　南無龍種上尊王佛　南無龍自在王佛　南無寶勝佛　南無覺華定自在王佛　南無袈裟幢佛　南無師子吼佛　南無文殊師利菩薩　南無普賢菩薩　南無大勢至菩薩　南無地藏菩薩　南無大莊嚴菩薩　南無觀自在菩薩

禮諸佛已。次復懺悔。已懺身三口四竟。次復懺悔佛法僧間一切諸障。經中佛說。人身難得佛法難聞。眾僧難值信心難生。六根難具善友難得。而今相與宿植善根得此人身六根完具。又值善友得聞正法。于其中間復各不能盡心精勤。恐于未來長溺萬苦無有出期。是故今日至誠求哀懺悔。某甲等自從無始以來至于今日。常以無明覆心。煩惱障意見佛形像不能盡心恭敬。輕蔑眾僧殘害善友。破塔毀寺焚燒經像。出佛身血。或自處華堂。安置尊像卑猥之處。使煙薰日曝風吹雨露塵土污坌雀鼠毀壞。共住同宿曾無禮敬。或裸露像前初不嚴飾。遮掩燈燭關閉殿宇。障佛光明如是等罪今日至誠皆悉懺悔。又復無始以來至于今日。或于法間以不凈手把捉經卷。或臨經書非法俗語。或安置床頭坐起不敬。或關閉箱篋蟲蠹朽爛。或首軸脫落部帙失次。或挽脫漏誤紙墨破裂自不修習不肯流傳。如是等罪今日志誠皆悉懺悔。或眠地聽經仰臥讀誦。高聲語笑亂他聽法。或邪解佛語僻說圣意。非法說法。法說非法。非犯說犯。犯說非犯。輕罪說重。重罪說輕。或抄前著后。抄后著前。前后著中。中著前后。綺飾文詞安置己典。或為利養名譽恭敬。為人說法無道德心。求法師過而為論義非理彈擊。不為長解求出世法。或輕慢佛語尊重邪教。毀呰大乘贊聲聞道。如是等罪無量無邊皆悉懺悔。又復無始以來至于今日。或于僧間有障殺阿羅漢破和合僧。害發無上菩提心人。斷滅佛種使圣道不行。或剝脫道人鞭拷沙門。楚撻驅使苦言加謗。或破凈戒及破威儀。或勸他人舍于八正受行五法。或假托形儀窺竊常住。如是等罪今悉懺悔。或裸露身形輕衣[仁-二+唐][仁-二+突]。在經像前不凈腳履踏上殿塔。或著屧屐入僧伽藍。涕唾堂房污佛僧地。乘車策馬排揬寺舍。凡如是等于三寶間所起罪障無量無邊。今日至禱向十方佛尊法圣眾。皆悉懺悔。愿承是懺悔佛法僧間所有罪障。生生世世常值三寶。尊仰恭敬無有厭倦。天繒妙彩眾寶纓絡百千伎樂。珍異名香華果鮮明。盡世所有常以供養。若有成佛先往勸請開甘露門。若入涅槃愿我常得獻最后供。于眾僧中修六和敬。得自在力興隆三寶。上弘佛道。下化眾生。如上所說。于三寶間輕重諸罪皆已懺悔。其余諸惡。今當次第更復懺悔。經中佛說有二種健兒。一者自不作罪。二者作已能悔。又云。有二種白法。能為眾生滅除眾障。一者慚自不作惡。二者愧不令他作。有慚愧者可名為人。若不慚愧與諸禽獸不相異也。是故今日至誠歸依于佛。如法懺悔。某甲等自從無始以來至于今日。或信邪倒見殺害眾生。解奏魑魅魍魎鬼神。欲希延年終不能得。或妄言見鬼假稱神語。如是等罪皆悉懺悔。又復無始以來至于今日。或行動傲誕自高自大。或恃種姓輕慢一切。以貴輕賤用強陵弱。或飲酒斗亂不避親疏。惛醉終日不識尊卑。如是等罪今悉懺悔。或嗜飲食無有期度。或食生鲙。或啖五辛。薰穢經像排揬凈眾。縱心恣意不知限極。疏遠善人狎近惡友。如是等罪今悉懺悔。或貢高矯假偃蹇自用。跋扈抵揬不識人情。自是他非希望僥幸。如是等罪今悉懺悔。或臨財無讓不廉不恥。屠肉沽酒欺誑自活。或出入息利計時賣日。聚積慳克貪求無厭。受人供養不慚不愧。或無戒德空納信施。如是等罪今悉懺悔。或捶打奴婢驅使僮仆。不問饑渴。不問寒暑。或伐撤橋梁杜絕行路。如是等罪今悉懺悔。或放逸自恣。無記散亂摴蒲圍棋。群會屯聚飲食酒肉。更相擾餞。無趣談話論說天下。從年竟歲空喪天日。初中后夜禪誦不修。懈怠懶惰尸臥終日。于六念處心不經理。見他勝事便生嫉妒。心懷慘毒備起煩惱。致使諸惡猛風吹罪。薪火常以熾然無有休息。三業微善一切俱焚。善法既盡為一闡提。墮大地獄無有出期。是故今日至禱稽顙。向十方三寶皆悉懺悔。上來所有一切眾罪。若輕若重若粗若細。若自作若教他作。若隨喜作若以勢力逼迫令作。如是乃至贊嘆行惡法者。今日志誠皆悉懺悔。愿承是懺悔一切諸惡。所生功德生生世世慈和忠孝謙卑忍辱。知廉識恥先意問訊。循良正謹清潔義讓。遠離惡友常遇善緣。收攝六情守護三業。捍勞忍苦心不退沒。立菩提志不負眾生。發愿已歸命禮諸佛

南無毗盧遮那佛　南無本師釋迦牟尼佛　南無阿彌陀佛　南無彌勒佛　南無龍種上尊王佛　南無龍自在王佛　南無寶勝佛　南無覺華定自在王佛　南無袈裟幢佛　南無師子吼佛　南無文殊師利菩薩　南無普賢菩薩　南無大勢至菩薩　南無地藏菩薩　南無大莊嚴菩薩　南無觀自在菩薩

禮諸佛已。次復懺悔。向來已懺悔煩惱障。已懺悔業障。所余報障今當次第披陳懺悔。經中說言。業報至時非空非海中。非入山石間。無有地方所脫之不受報。唯有懺悔力乃能得除滅。何以知然。釋提桓因五衰相見。恐懼切心歸誠三寶。五相即滅得延天年。如是等比經教所明其事非一。故知懺悔實能滅禍。但凡夫之人若不值善友獎導。則靡惡而不造。致使大命將盡臨窮之際。地獄惡相皆現在前。當爾之時悔懼交至。不預修善臨窮方悔。悔之于后將何及乎。殃禍異處宿預嚴待。當獨趣入到地獄所。但得前行入于火鑊。身心摧碎精神痛苦。如此之時欲求一禮一懺豈可復得。眾等莫自恃盛年財寶勢力。懶惰懈怠放逸自恣。死苦一至無問老少貧富貴賤皆悉摩滅。奄忽而至不令人知。夫人命無常喻如朝露。出息雖存入息難保。云何忽此而不懺悔。但五天使者既來。無常殺鬼卒至。盛年壯色無得免者。當爾之時華堂邃宇何關人事。高車大馬豈得自隨。妻子眷屬非復我親。七珍寶飾乃為他玩。以此而言。世間果報皆為幻化。天上雖樂會歸敗壞。壽盡魂逝墮落三涂。是故佛語須跋陀言。汝師郁頭藍弗利根聰明。能伏煩惱至于非非想處。命終還作畜生道中飛貍之身況復余者。故知未登圣果已還。皆應輪轉備經惡趣。如不謹慎忽爾一朝親嬰斯事。將不悔哉。如今被罪行詣公門。己是小苦情地慞惶。眷屬恐懼求救百端。地獄眾苦比于此者。百千萬倍不得為喻。眾等相與塵劫以來罪若須彌。云何聞此安然不畏不驚不恐。令此精神復嬰斯苦。實為可痛。是故志誠求哀懺悔。某甲等從無始以來至于今日。所有報障然其重者。第一唯有阿鼻地獄。如經所明。今當略說其相。此獄周匝有七重鐵城。復有七重鐵網羅覆其上。下有七重鐵刀為林。無量猛火縱廣八萬四千由旬。罪人之身遍滿其中。罪業因緣不相妨礙。上火徹下下火徹上。東西南北通徹交過。如魚在[金*敖]脂膏皆盡。此中罪苦亦復如是。其城四門有四大銅狗。其身縱廣四千由旬。牙爪鋒長眼如掣電。復有無量鐵觜諸鳥。奮翼飛騰啖罪人肉。牛頭獄卒形如羅剎而有九尾。尾如鐵叉。復有九頭。頭上十八角。角有六十四眼。一一眼中皆悉迸出諸熱鐵丸燒罪人肉。然其一嗔一怒哮吼之時聲如霹靂。復有無量無邊刀輪空中而下。從罪人頂入從足而出。于是罪人痛徹骨髓苦切肝心。如是經無數歲求生不得求死不得。如是等報今日皆悉稽顙慚愧懺悔。次復懺悔刀山劍樹地獄身首脫落罪報。懺悔鑊湯爐炭地獄燒煮罪報。懺悔鐵床銅柱地獄燋然罪報。懺悔刀輪火車地獄劈礫罪報。懺悔拔舌犁耕地獄楚痛罪報。懺悔吞啖鐵丸烊銅灌口地獄五內消爛罪報。懺悔鐵磨地獄骨肉灰粉罪報。懺悔黑繩地獄肢節分離罪報。懺悔灰河沸屎地獄惱悶罪報。懺悔堿水寒冰地獄皮膚拆裂裸凍罪報。懺悔豺狼鷹犬地獄更相殘害罪報。懺悔刀兵距爪地獄更相搏撮斫刺罪報。懺悔火坑地獄炮炙罪報。懺悔兩石相磕地獄形骸碎破罪報。懺悔眾合黑耳地獄解剔罪報。懺悔闇冥肉山地獄斬剉罪報。懺悔鋸解釘身地獄斷截罪報。懺悔鐵棒倒懸地獄屠割罪報。懺悔燋熱叫喚地獄煩冤罪報。懺悔大小鐵圍山間長夜冥冥不識三光罪報。懺悔阿波波地獄。阿婆婆地獄。阿吒吒地獄。阿羅羅地獄。如是八寒八熱一切諸地獄中。復有八萬四千鬲子地獄以為眷屬。此中罪苦炮煮楚痛。剝皮刷肉削骨打髓抽腸拔肺無量諸苦。不可聞不可說。南無佛今日在此中者。或是我等無始以來經生父母一切眷屬。我等與彼命終之后。或當復墮如此獄中。今日洗心懇禱叩頭稽顙。向十方佛大地菩薩求哀懺悔。令此一切罪報畢竟消滅。愿承是懺悔地獄等報所生功德。即時破壞。阿鼻鐵城悉為凈土無惡道名。其余地獄一切苦具轉為樂緣。刀山劍樹變成寶林。鑊湯爐炭蓮華化生。牛頭獄卒除舍暴虐。皆起慈悲無有惡念。地獄眾生得離苦果。更不造因。等受安樂如第三禪。一時俱發無上道心。懺悔已。至心信禮常住三寶

南無毗盧遮那佛　南無本師釋迦牟尼佛　南無阿彌陀佛　南無彌勒佛　南無龍種上尊王佛　南無龍自在王佛　南無寶勝佛　南無覺華定自在王佛　南無袈裟幢佛　南無師子吼佛　南無文殊師利菩薩　南無普賢菩薩　南無大勢至菩薩　南無地藏菩薩　南無大莊嚴菩薩　南無觀自在菩薩

禮諸佛已。次復懺悔。已懺地獄報竟。今當復次懺悔三惡道報。經中佛說。多欲之人多求利故。苦惱亦多。知足之人雖臥地上。猶以為樂。不知足者雖處天堂猶不稱意。但世間人忽有急難。便能舍財不計多少。而不知此身臨于三涂深坑之上。一息不還便應墮落。忽有知識勸營功德。令修未來善法資糧。執此慳心無肯作理。夫如是者極為愚惑。何以故爾。經中佛說。生時不赍一文而來。死亦不持一文而去。苦身積聚為之憂惱。于己無益徒為他有。無善可恃無德可怙。致使命終墮諸惡道。是故今日歸命三寶。至誠懺悔。次復懺悔畜生道中無所識知罪報。懺悔畜生道中負重牽犁償他宿債罪報。懺悔畜生道中不得自在。為他斫刺屠割罪報。懺悔畜生道中無足二足四足多足罪報。懺悔畜生道中身諸毛羽鱗甲之內。為諸小蟲之所唼食罪報。如是畜生道中有無量罪報。今日至誠皆悉懺悔。次復懺悔餓鬼道中長受饑渴百千萬歲。初不曾聞漿水之名罪報。懺悔餓鬼食啖膿血糞穢罪報。懺悔餓鬼動身之時一切肢節火然罪報。懺悔餓鬼腹大咽小罪報。如是餓鬼道中無量苦報。今日稽顙求哀皆悉懺悔。次復懺悔一切鬼神修羅道中諛諂憍詐罪報。懺悔鬼神道中擔沙負石填河塞海罪報。懺悔鬼神羅剎鳩槃茶諸惡鬼神生啖血肉受此丑陋罪報。如是鬼神道中無量無邊一切罪報。今日稽顙向十方佛大地菩薩。求哀懺悔悉令消滅。愿承是懺悔畜生等報所生功德。生生世世滅愚癡垢。自識業緣智慧明照斷惡道身。愿以懺悔餓鬼等報所生功德。生生世世永離慳貪饑渴之苦。常餐甘露解脫之味。愿以懺悔鬼神修羅等報所生功德。生生世世質直無諂。離邪命因除丑陋果。福利人天。愿從今以去乃至道場。決定不受四惡道報。唯除大悲為眾生故。以誓愿力處之無厭。已懺三涂等報。今當復次稽懇懺悔人天余報。相與稟此閻浮壽命。雖曰百年滿者無幾。于其中間盛年夭枉。其數無量。但有眾苦煎追心形愁憂恐怯未曾暫離。如此皆是善根微弱惡業滋多。致使現在凡有所為皆不稱意。當知悉是過去已來惡業余報。是故某甲等今當懺悔無始以來至于今日。所有現在及以未來人天之中無量余報。懺悔人間流殃宿對癃殘。百病六根不具罪報。懺悔人間邊地邪見三惡八難罪報。懺悔人間多病消瘦促命夭枉罪報。懺悔人間六親眷屬不能得常相保守罪報。懺悔人間親友凋喪愛別離苦罪報。懺悔人間冤家聚會愁憂怖畏罪報。懺悔人間水火盜賊刀兵危險驚恐怯弱罪報。懺悔人間孤獨困苦流離波迸亡失國土罪報。懺悔人間牢獄系閉幽執側立鞭撻栲楚罪報。懺悔人間公私口舌更相羅染。更相誣謗罪報。懺悔人間惡病連年累月不瘥枕臥床席不能起居罪報。懺悔人間冬瘟夏疫毒癘傷寒罪報。懺悔人間賊風腫滿否塞罪報。懺悔人間為諸惡神伺求其便欲作禍崇罪報。懺悔人間鳥嗚百怪飛尸邪鬼為作妖異罪報。懺悔人間為虎豹豺狼水陸一切諸惡禽獸所傷罪報。懺悔人間自縊自殺罪報。懺悔人間投坑赴火自沈自墮罪報。懺悔人間無有威德名聞罪報。懺悔人間衣服資生不能稱心罪報。懺悔人間行來出入有所運為值惡知識為作留難罪報。如是現在未來人天之中。無量禍橫災疫厄難衰惱罪報。某甲等今日至誠向十方佛尊法圣眾求哀懺悔。愿皆消滅。前已懺悔三業六根一切煩惱障。一切業障。四生六道一切報障。今當次第發愿回向。某甲等愿以此懺悔三障所生功德。悉皆回向施與一切眾生。俱同懺悔愿與一切眾生現生之內身心安樂。三災八難不吉祥事咸悉消除。衣食豐饒。正信三寶。舍此報身皆得往生極樂世界。親覲彌陀得授記莂。當來世中見彌勒佛。聽聞正法如教進修。又愿生生世世在在處處。常值國王興隆三寶。不生外道邪見之家。又愿生生世世在在處處。蓮華化生種族尊勝。安隱快樂衣食自然。又愿生生世世在在處處。慈仁忠孝等心濟物。不生一念逆害之心。又愿生生世世在在處處。常為諸佛之所護念。能降魔怨及諸外道。與諸菩薩俱會一處。菩提道心相續不斷。又愿生生世世在在處處。興顯佛法修行大乘。分身無量救度眾生。直至道場無有退轉。如諸佛菩薩所發誓愿。所修福智所行回向。我亦如是。發愿修集回向虛空界盡。眾生界盡。眾生業煩惱盡我此修行回向終無有盡。發愿回向已。至心信禮常住三寶

慈悲水懺法卷下