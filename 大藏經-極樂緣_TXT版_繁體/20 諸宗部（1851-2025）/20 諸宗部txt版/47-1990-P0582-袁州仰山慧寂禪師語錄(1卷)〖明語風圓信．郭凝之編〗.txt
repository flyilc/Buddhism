　　No. 1990

袁州仰山慧寂禪師語錄

　　　　徑山沙門語風圓信無地地主人郭凝之　編集


師。諱慧寂。韶州懷化葉氏子。年九歲。于廣州和安寺。投通禪師出家(即不語通)十四歲。父母取歸。欲與婚媾。師不從。遂斷手二指。跪至父母前。誓求正法以答劬勞。父母乃許。再詣通處。而得披剃。未登具。即游方。初謁耽源。已悟玄旨。后參溈山。遂升堂奧。耽源謂師云。國師當時傳得六代祖師圓相。共九十七個。授與老僧。乃云。吾滅后三十年。南方有一沙彌到來。大興此教。次第傳受。無令斷絕。我今付汝。汝當奉持。遂將其本過與師。師接得一覽。便將火燒卻。耽源一日問。前來諸相。甚宜秘惜。師云。當時看了。便燒卻也。耽源云。吾此法門。無人能會。唯先師。及諸祖師。諸大圣人。方可委悉。子何得焚之。師云。慧寂一覽。已知其意。但用得。不可執本也。耽源云。然雖如此。于子即得。后人信之不及。師云。和尚若要。重錄不難。即重集一本呈上。更無遺失。耽源云。然。耽源上堂。師出眾作此○相。以手拓呈了。卻叉手立。耽源以兩手相交作拳示之。師進前三步。作女人拜。耽源點頭。師便禮拜。師浣衲次。耽源云。正恁么時作么生。師云。正恁么時。向甚么處見。后參溈山。溈山問。汝是有主沙彌。無生沙彌。師云。有主。溈山云。主在甚么處。師從西過東立。溈山異之。師問。如何是真佛住處。溈山云。以思無思之妙。返思靈焰之無窮。思盡還源。性相常住。事理不二。真佛如如。師于言下頓悟。自此執侍。前后盤桓十五載

師掃地次。溈山問。塵非掃得。空不自生。如何是塵非掃得。師掃地一下。溈山云。如何是空不自生。師指自身。又指溈山。溈山云。塵非掃得。空不自生。離此二途。又作么生。師又掃地一下。又指自身。并指溈山

溈山。一日指田問師。這丘田。那頭高。這頭低。師云。卻是這頭高。那頭低。溈山云。爾若不信。向中間立看兩頭。師云。不必中間立。亦莫住兩頭。溈山云。若如是著水看。水能平物。師云。水亦無定。但高處高平。低處低平。溈山便休

有施主送絹與溈山。師問。和尚。受施主如是供餈。將何報答。溈山。敲禪床示之。師云。和尚。何得將眾人物。作自己用(一本。溈山問師云。有俗弟子。將三束絹來。與我贖鐘子。故與世人受福。師云。俗弟子。則有絹與和尚贖鐘子。和尚將何物酬他。溈山。以拄杖敲床三下云。我將這個酬他。師云。若是這個用作甚么。溈山。又敲禪床三下云。汝嫌這個作甚么。師云。某甲不嫌這個。只是大家底。溈山云。爾既知是大家底。何得更就我覓物酬他。師云。只怪和尚把大家底行人事。溈山云。汝不見。達磨大師。從西天來此土。亦將此物來人事。汝諸人。盡是受他信物者)

師。在溈山為直歲。作務歸。溈山問。甚么處去來。師云。田中來。溈山云。田中多少人。師插鍬又手。溈山云。今日南山大有人刈茅。師拔鍬便行(玄沙備云。我若見。即踏倒鍬子。僧問鏡清。仰山插鍬意旨如何。鏡清云。狗[銜-金+缶]赦書。諸侯避道。僧云。秖如玄沙踏倒。意旨如何。鏡清云。不奈船何打破戽斗。僧云。南山刈茅。意旨如何。鏡清云。李靖三兄久經行陣。云居錫云。且道。鏡清下此一判著不著　雪竇顯云諸方咸謂。插鍬話奇特。大似隨邪逐惡。據雪竇見處。仰山被溈山一問。直得草繩。自縛死去十分翠巖芝云。仰山只得一橛。諸人別有會么)

師在溈山牧牛時。踢天泰上座問云。一毛頭師子現即不問。百億毛頭。百億師子現。又作么生。師便騎牛歸。侍立溈山次。舉前話方了。卻見泰來。師云。便是這個上座。溈山遂問。百億毛頭百億師子現。豈不是上座道。泰云。是。師云。正當現時。毛前現毛后現。泰云。現時不說前后。溈山大笑。師云。師子腰折也。便下去

師隨溈山游山。到磐陀石上坐。師侍立次。忽鴉銜一紅柿。落在面前。溈山拾與師。師接得洗了。度與溈山。溈山云。子甚處得來。師云。此是和尚道德所感。溈山云。汝也不得無分。即分半與師(玄沙云。大小溈山被仰山一坐。至今起不得)

溈山問師。忽有人問汝。汝作么生只對。師云。東寺師叔若在。某甲不致寂寞。溈山云。放汝一個不只對罪。師云。生之與殺。只在一言。溈山云。不負汝見。別有人不肯。師云。阿誰。溈山指露柱云。這個。師云。道甚么。溈山云。道甚么。師云。白鼠推遷。銀臺不變

師問溈山。大用現前。請師辨白。溈山下座歸方丈。師隨后入。溈山問。子適來問甚么話師再舉。溈山云。還記得吾答語否。師云。記得。溈山云。爾試舉看。師便珍重出去。溈山云。錯。師回首云。閑師弟若來。莫道某甲無語好

師。在溈山前坡牧牛次。見一僧上山。不久便下來。師乃問。上座何不且留山中。僧云。只為因緣不契。師云。有何因緣。試舉看。僧云。和尚問某名甚么。某答歸真和尚云。歸真何在。某甲無對。師云。上座卻回。向和尚道。某甲道得也。和尚問作么生道。但云眼里耳里鼻里僧回。一如所教。溈山云。脫空謾語漢。此是五百人善知識語

師臥次。夢入彌勒內院眾堂中。諸位皆足。惟第二位空。師遂就座。有一尊者。白槌云。今當第二座說法。師起。白槌云。摩訶衍法。離四句絕百非。諦聽諦聽。眾皆散去。及覺舉似溈山。溈山云。子已入圣位。師便禮拜(溈山秀云依文解義即不無。忽然彌勒會中。有個作者。才見伊道摩訶衍法。便云。合取兩片皮。非唯止絕仰山寐語　亦免使后人夢中說夢。瑯琊覺云。且道。圣眾是肯。仰山是不肯。仰山若肯。又孤負仰山。若不肯。仰山猶如平地吃交。山僧。今日不惜眉毛。與諸人說破摩訶衍法。離四句絕百非。爾若舉似諸方。諸方恁么會。入地獄如箭射　東禪觀云。尊者白椎。圣眾便散。不妨使人疑著。卻待第二杓惡水潑了。方始惺惺遲也。且如摩訶衍法。離四句絕百非。道已道了。諸人還識仰山么)

師侍溈山行次。忽見前面塵起。溈山云。面前是甚么。師近前看了。卻作此【圖】<PIC>47058301.gif</PIC>
相。溈山點頭

溈山示眾云。一切眾生。皆無佛性。鹽官示眾云。一切眾生。皆有佛性。鹽官有二僧往探問。既到溈山。聞溈山舉揚。莫測其涯。若生輕慢。因一日與師言話次。乃勸云。師兄須是勤學。佛法不得容易。師乃作此○相。以手拓呈了卻。拋向背后。遂展兩手。就二僧索。二僧罔措。師云。吾兄直須勤學。佛法不得容易。便起去。時二僧卻回鹽官行三十里。一僧忽然有省。乃云。當知溈山道。一切眾生皆無佛性。信之不錯。便回溈山。一僧更前行數里。因過水。忽然有省。自嘆云。溈山道。一切眾生。皆無佛性。灼然有他恁么道。亦回溈山。久依法席

師因鹽官會下。有數人到溈山。不肯伏。一日因普請西莊搬禾次。師至嶺頭放下。后十數人亦到放下。師遂舉起禾檐。向諸人前行一匝云。有么有么。其一行僧。并無對。師云。賺殺人。便檐禾去

溈山同師牧牛次。溈山云。此中還有菩薩也無。師云。有。溈山云。汝見那個。是試指出看。師云。和尚疑那個不是。試指出看。溈山便休

師。送果子上溈山。溈山接得。問。子甚么處得來。師云。家園底。溈山云。堪吃也未。師云。未敢嘗。先獻和尚。溈山云。是阿誰底。師云。慧寂底。溈山云。既是子底。因甚么教我先嘗。師云。和尚嘗千嘗萬。溈山便吃云。猶帶酸澀在。師云。酸澀莫非自知。溈山不答

師。夏末問訊溈山次。溈山云。子一夏不見上來。在下面作何所務。師云。某甲在下面。鋤得一片畬下。得一籮種。溈山云。子今夏不虛過。師卻問。未審。和尚一夏之中。作何所務。溈山云。日中一食。夜后一寢。師云。和尚今夏亦不虛過。道了久吐舌。溈山云。寂子何得自傷己命(溈山喆云。仰山。眼照四天下。到大圓面前。卻向凈地吃交大圓。可謂養子之緣。不免掛后人唇齒　龍門遠云。溈仰父子。尋常相見。游戲神通。不同小小。還有知得底么。若無。山僧。與汝諸人說看。開得一片畬。綿綿密密。兩頓粥飯。其道自辦。山僧一夏與諸人相見。自是諸人不薦。若也薦成一片。是甚么一片。看取當門箭　西禪儒云。溈仰父子。出入卷舒。得能自在諸人切不得作世諦商量。又不得作佛法解會。既總不許與么商量。畢竟如何會。開得一片畬。種得一籮粟。回頭閑一望。山青水又綠。終日只一餐。夜后只一宿。困來仲腳眠。千足與萬足。相將八月九月來。籬邊爛熳鋪黃菊。東林顏云。今時師僧。千百成群。經冬過夏。虛消歲月。深屈古人。東林不是。撿點先圣仰山逞俊太過。吐舌只。得一半)

溈山。一日見師來。即以兩手相交過。各撥三下。卻豎一指。師亦以兩手相交過。各撥三下卻向胸前。仰一手覆一手。以目瞻視。溈山休去

溈山餧鴉生飯。回頭見師云。今日為伊上堂一上。師云。某甲隨例得聞。溈山云。聞底事作么生師云。鴉作鴉鳴。鵲作鵲噪。溈山云。爭奈聲色何。師云。和尚適來道甚么。溈山云。我只道。為伊上堂一上。師云。為甚么喚作聲色溈山云。雖然。如此驗過也無妨。師云。大事因緣。又作么生驗。溈山豎起拳。師云。終是指東畫西。溈山云子適來問甚么。師云。問和尚大事因緣。溈山云。為甚么。喚作指東畫西。師云。為著聲色故。某甲所以問過。溈山云。并未曉了此事。師云。如何得曉了此事。溈山云。寂子聲色。老僧東西。師云。一月千江。體不分水。溈山云。應須與么始得師云。如金與金終無異色豈有異名溈山云。作么生是無異名底道理。師云。瓶盤釵釧券盂盆。溈山云。寂子說禪。如師子吼驚。散狐狼野干之屬

師一日侍溈山。忽聞鳥鳴。溈山云。伊說事卻徑。師云。不可向別人道。溈山云。何故恁么道。師云。為伊說太直。溈山云。多少法門。寂子一時推下。師云。推下事作么生。溈山敲禪床三下

師住王莽山。因歸省覲。溈山問。子既稱善知識。爭辨得諸方來者。知有不知有。有師承無師承。是義學是玄學。子試說看。師云。慧寂有驗處。但見僧來。便豎起拂子問伊。諸方還說這個不說。又云。這個且置。諸方老宿意作么生。溈山嘆云。此是從上宗門中牙爪。溈山又問大地眾生。業識茫茫。無本可據。子作么生知他有之與無。師云。慧寂有驗處。時有一僧。從面前過。師召云。阇黎。僧回首。師云。和尚。這個便是業識茫茫無本可據。溈山云。此是師子一滴乳。迸散六斛驢乳。師問雙峰。師弟近日見處如何。云。據某見處。實無一法可當情。師云。汝解猶在境。云。某只如此。師兄又如何。師云。汝豈不知。無一法可當情者。溈山聞云。寂子一句。疑殺天下人(玄覺云。經道。實無有法。然燈佛與我授記。他道。實無一法可當情。為甚么道解猶在境。且道。利害在甚么處)

一日雨下。天性上座謂師云好雨師云。好在甚么處。天性無語。師云。某甲卻道得。天性云。好在甚么處。師指雨。天性又無語。師云。何得大智而默

一日。第一座舉起拂子云。若人作得道理即與之。師云。某甲作得道理。還得否。座云。但作得道理便得。師乃掣將拂子去(云居錫云。甚么處。是仰山道理)

龐居士問久向仰山。到來為甚么卻覆。師豎起拂子。居士云。恰是。師云。是仰是覆。居士乃打露柱云。雖然無人也。要露柱證明。師擲拂子云。若到諸方。一任舉似(隱靜岑云。大小小釋迦。被龐居士一拶。直得手忙腳亂。只如居士。打露柱一下。又作么生。鯨吞海水盡。露出珊瑚枝)

三圣到參。師問。汝名甚么。三圣云。慧寂。師云。慧寂是我名。三圣云。我名慧然。師大笑而已

有官人訪師。師問。官居何位。云。推官。師豎起拂子云。還推得這個么。官人無對。師令眾下語。皆不契。時三圣不安在。涅槃堂內將息。師令侍者。去請下語。三圣云。但道。和尚今日有事。師又令侍者問。未審有甚么事。三圣云。再犯不容

南塔光涌禪師。北游謁臨濟。復歸侍師。師云。汝來作甚么。南塔云。禮覲和尚。師云。還見和尚么。南塔云。見。師云。和尚何似驢。南塔云。某甲見和尚。亦不似佛。師云。若不似佛。似個甚么。南塔云。若有所似。與驢何別。師大驚云。凡圣兩忘。情盡體露。吾以此驗人二十年。無決了者。子保任之。師每謂人云。此子。肉身佛也

霍山到參。師閉目坐。霍山乃翹起右足云。如是如是。西天二十八祖。亦如是。中華六祖亦如是。和尚亦如是。景通亦如是。師起來。打四藤條。霍山因此自稱集云峰下四藤條天下大禪師

赤干行者聞鐘聲。乃問。有耳打鐘。無耳打鐘。師云。汝但問莫愁我答不得。行者云。早個問了也。師喝云。去劉侍御問。了心之旨。可得聞乎。師云。若要了心。無心可了。無了之心。是名真了

陸希聲相公。欲謁師。先作此○相封呈。師開封。于相下面書云。不思而知。落第二頭。思而知之。落第三首。遂封回。公見即入山。師乃門迎。公才入門。便問。三門俱開。從何門入。師云。從信門入。公至法堂。又問。不出魔界。便入佛界時如何。師以拂子倒點三下。公便設禮。又問。和尚還持戒否。師云。不持戒。云還坐禪否。師云。不坐禪。公良久。師云。會么。云。不會。師云。聽老僧一頌。滔滔不持戒。兀兀不坐禪。釅茶三兩碗。意在[钁-(目*目)+賏]頭邊。師卻問。承聞相公看經得悟。是否。云。弟子因看涅槃經。有云。不斷煩惱。而入涅槃。得個安樂處。師豎起拂子云。只如這個。作么生入。云。入之一字。也不消得。師云。入之一字。不為相公。公便起去(法燈云。上座且道。入之一字。為甚么人。又云。相公且莫煩惱　雪竇顯。于仰山舉拂處別云。拂子到某甲手里也。又別后語云。我將謂爾是個俗漢)

師。因韋宙就溈山請一伽陀。溈山云。覿面相呈。猶是鈍漢。豈況形于紙墨。韋乃就師請。師于紙上。畫一圓相。注云。思而知之。落第二頭。不思而知。落第三首

師為沙彌時。和安通。一日召師。將床子來。師將到。和安云。卻送本處著。師從之。和安召慧寂師應諾。和安云。床子那邊是甚么物。師云。枕子。和安云。枕子這邊是甚么物。師云。無物。和安。復召慧寂。師應諾。和安云。是甚么

師為沙彌時。有僧問石霜。如何是祖師西來意。石霜云。如人在千尺井中。不假寸繩出得。此人即答汝西來意。僧云。近日湖南暢和尚出世。亦為人東語西話。石霜喚沙彌。拽出這死尸著。師后問耽源。如何出得井中人。耽源云。咄。癡漢。誰在井中。師住問溈山。溈山召慧寂。師應諾。溈山云。出也。師住后常舉前話。謂眾云。我在耽源處得名。溈山處得地

師作沙彌時。念經聲高。乳源和尚咄云。這沙彌念經恰似哭。師云。慧寂只恁么。未審。和尚如何。乳源乃顧視。師云。若恁么與哭何異。乳源便休

師參東寺。東寺問。汝是甚處人。師云。廣南人。東寺云。我聞廣南有鎮海明珠。是否。師云。是。東寺云。此珠如何。師云。黑月即隱。白月即現。東寺云。還將得來也無。師云。將得來。東寺云。何不呈似老僧。師叉手近前云。昨到溈山。亦被索此珠。直得無言可對。無理可伸。東寺云。真師子兒。善能哮吼(蔣山勤云。東寺只索一顆。仰山傾出一栲栳)師禮拜了。卻入客位。具威儀再上人事。東寺見乃云。已相見了也。師云。恁么相見。莫不當否。東寺歸方丈。閉卻門。師歸舉似溈山。溈山云。寂子。是甚么心行。師云。若不恁么。爭識得伊(保福展云。仰山大似蚊子上鐵牛　承天宗云。仰山識得東寺。強說道理。即不可。設使溈山去也未能得與東寺相見在)

師問東寺云。借一路過那邊還得否。東寺云。大凡沙門。不可只一路也。別更有么。師良久。東寺卻問。借一路過那邊得否。師云。大凡沙門。不可只一路也。別更有么。東寺云。只有此。師云。大唐天子。決定姓金

師在中邑謝戒。中邑拍口。作和和聲。師從西過東。中邑又拍口。作和和聲。師從東過西。中邑又拍口作和和聲。師當中而立。然后謝戒。中邑云。甚么處得此三昧。師云。于曹溪印子上脫來。中邑云。汝道。曹溪用此三昧。接甚么人。師云。接一宿覺。師云。和尚甚處得此三昧。中邑云。我于馬大師處。得此三昧(瑯琊覺云愁人莫向愁人說)師問。如何得見佛性義。中邑云。我與汝說個譬喻。如一室有六窗。內有一獼猴。外有獼猴。從東邊喚猩猩。猩猩即應。如是六窗俱喚俱應。師禮謝。起云。適蒙和尚譬喻。無不了知。更有一事。只如內獼猴睡著。外獼猴欲與相見。又且如何。中邑下繩床。執師手作舞云。猩猩與汝相見了。譬如蟭螟蟲。在蚊子眼睫上作窠。向十字街頭叫云。土曠人稀。相逢者少(云居錫云中邑。當時若不得仰山這一句語。何處有中邑也　崇壽稠云。還有人定得此道理么。若定不得。只是個弄精魂腳手。佛性義在甚么處。玄覺云。若不是仰山。爭得見中邑。且道。甚么處。是仰山得見中邑處)

師參巖頭。巖頭舉起拂子。師展坐具。巖頭拈拂子置背后。師將坐具搭肩上。而出。巖頭云。我不肯汝放。只肯汝收

師與長沙玩月次。師云。人人盡有這個。只是用不得。長沙云。恰是倩汝用。師云。爾作么生用。長沙劈胸與一踏。師云。[囗@力]。直下似個大蟲(長慶棱云。前彼此作家。后彼此不作家。乃別云。邪法難扶　保福展云。好一個月。只是用力太多。被他踏破。卻成兩個。人人盡道。岑大蟲奇特。須知仰山有陷虎之機　德山密代云。更與一踏　瑯琊覺云。李陵雖好手。爭兔陷畬身　徑山杲云。皎潔一輪。寒光萬里。靈利者。葉落知秋。阘茸者。忠言逆耳。休不休。已不已。小釋迦。有陷虎之機。老大蟲卻無牙齒。當時一踏。豈造次。驀然倒地非偶爾。眾中還有緇素得二老出者么。良久云。設有。也是掉棒打月)

師參古堤和尚。古堤云。去。汝無佛性。師叉手近前三步應諾。古堤笑云。子。甚么處得此三昧來。師云。我從耽源處得名。溈山處得地。古堤云。莫是溈山的子么。師云。世諦即不無。佛法即不敢。師卻問。和尚從甚處得此三昧。古堤云。我從章敬處。得此三昧。師嘆云。不可思議。來者難為湊泊

師到虔州處微。處微問云。汝名甚么。師云。慧寂。處微云。那個是慧。那個是寂。師云。只在目前。處微云。猶有前后在。師云。前后且置。和尚見個甚么。處微云。吃茶去

師。后開法王莽山。問僧。近離甚處。僧云。廬山。師云。曾到五老峰么。僧云。不曾到。師云。阇黎不曾游山(云門偃云。此語。皆為慈悲之故。有落草之談　溈山秀云。今人盡道。慈悲之故。有落草之談。只知捉月。不覺水深。忽若云門。當時謹慎唇吻。未審。后人若為話會。然水母無目。求食須假于蝦　黃龍心云。云門仰山。只有受璧之心。且無割城之意。殊不知。被這僧一時領過。黃龍。今日更作死馬醫。乃拈拂子度與僧。僧擬接。便打　溈山喆云。仰山可謂光前絕后。云門雖然提綱宗要。鉗錘天下衲僧。爭奈無風起浪諸人還識這僧么。親從廬山來　黃龍震云。仰山已是失卻鼻孔。云門更下注腳。有什么救急處。我即不然。近離甚處。云。廬山曾到五老峰么。云。不曾到。只向道。別甑吹香。供養此人)

上堂。汝等諸人。各自回光返照。莫記吾言。汝無始劫來。背明投暗。妄想根深。卒難頓拔。所以假設方便。奪汝粗識。如將黃葉止啼。有甚么。是處亦如人將百種貸物與金寶。作一鋪貸賣。只擬輕重來機。所以道。石頭是真金鋪。我這里是雜貨鋪。有人來覓鼠糞。我亦拈與他。來覓真金。我亦拈與他。時有僧問。鼠糞即不要。請和尚真金。師云。嚙鏃擬開口。驢年亦不會。僧無對。師云。索喚則有交易。不索喚則無。我若說禪宗。身邊要一人相伴亦無。豈況有五百七百眾耶。我若東說西說。則爭頭向前采拾。如將空拳誑小兒。都無實處。我今分明向汝說圣邊事。且莫將心湊泊。但向自己性海。如實而修。不要三明六通。何以故。此是圣末邊事。如今且要識心達本。但得其本。不愁其末。他時后日。自具去在。若未得本。縱饒將情學他亦不得。汝豈不見。溈山和尚云。凡圣情盡。體露真常。事理不二。即如如佛

僧問。如何是祖師意。師以手于空作此[○@佛]相示之。僧無語

師謂第一座云。不思善不思惡。正恁么時作么生。座云。正恁么時。是某甲放身命處。師云。何不問老僧。座云。正恁么時。不見有和尚。師云。扶我教不起

師問僧甚處來。僧云。幽州。師云。我恰要個幽州信。米作么價。僧云。某甲來時。無端從市中過。踏折他橋梁。師便休(侯寧勇云。放爾三十棒)

師見僧來。豎起拂子。僧便喝。師云。喝即不無。且道。老僧過在甚么處。僧云。和尚不合將境示人。師便打

有梵師。從空而至。師云。近離甚處。云。西天。師云。幾時離彼。云。今早。師云。何太遲生。云。游山玩水。師云。神通游戲則不無。阇黎佛法。須還老僧始得。云。特來東土禮文殊。卻遇小釋迦。遂出梵書貝多葉與師。作禮。乘空而去。自此號小釋迦(東林總云。者方商量。如麻似粟。盡道這碧眼胡兒。來無蹤去無跡。直是光前絕后。若不是仰山。也難為縱奪。諸禪德。殊不知。這碧眼胡兒。騰空而來。騰空而去。一生只在虛空里作活計。有什么光前絕后大小仰山被他將兩杓惡水。驀頭澆了也。當時集云峰下。自有正令。何不施行。大眾且道。作么生是正令咄　黃龍新云。大小仰山。被這僧熱瞞。更出貝多梵書。涂糊一上。如今更有異僧。乘空而至。云巖門下。喚來洗腳　泐潭準云。可惜仰山放過這漢。當時若是寶峰。便與擒住。須教維那僧堂前撞鐘集眾。責狀趕出。況佛法不當人情。既稱羅漢。諸漏已盡。梵行已立。為什么不歸家穩坐。只管游山玩水　昭覺勤云。驅耕夫之牛。奪饑人之食。是從上爪牙。這羅漢具許多神通妙用。到仰山面前直得目瞪口呿。何故。鶴有九皋難翥翼。馬無千里謾追風　大溈泰云。大眾。仰山。只知進前趁鹿。不知身。墮網。羅尊者偶爾成文。頗有衲僧氣息。若人會得。許爾倒捋虎須)

師住東平時。溈山令僧。送書并鏡與師。師上堂。提起示眾云。且道。是溈山鏡。東平鏡。若道是東平鏡。又是溈山送來。若道是溈山鏡。又在東平手里。道得則留取。道不得則撲破去也。眾無語。師遂撲破。便下座(五祖戒云。更請和尚說道理看。驀奪打破)

僧參次。便問。和尚還識字否。師云。隨分。僧以手畫此○相拓呈。師以衣袖拂之。僧又作此○相拓呈。師以兩手作背拋勢。僧以目視之。師低頭。僧繞師一匝。師便打。僧遂出去

師坐次。有僧來作禮。師不顧。其僧乃問。師識字否。師云。隨分。師乃右旋一匝云。是甚么字。師于地上書十字酬之。僧又左旋一匝云。是甚么字。師改十字作卍字。僧畫此○相。以兩手拓。如修羅掌日月勢。云。是甚么字。師乃畫此[○@卍]相對之。僧乃作婁至德勢。師云。如是如是。此是諸佛之所護念。汝亦如是。吾亦如是。善自護持。其僧禮謝。騰空而去。時有一道者見。經五日后遂問師。師云。汝還見否。道者云。某甲見出門騰空而去。師云。此是西天羅漢。故來探吾道。道者云。某雖睹種種三昧。不辨其理。師云。吾以義為汝解釋。此是八種三昧。是覺海變為義海。體則同然。此義。合有因有果。即時異時。總別不離隱身三昧也

師因一梵僧來參。師于地上。畫半月相。僧近前。添作圓相。似腳抹卻。師展兩手。僧拂袖便出

師問僧。近離甚處。云。南方。師舉拄杖云。彼中老宿。還說這個么。云。不說。師云。既不說這個。還說那個否。云。不說。師召大德。僧應諾。師云。參堂去。僧便出。師復召云。大德。僧回首。師云。近前來。僧近前。師以拄杖頭上點一下云。去(云門偃云。仰山若無后語。爭識得人)

師。一日在法堂上坐。見一僧從外來。便問訊了。向東邊叉手立。以目視師。師乃垂下左足。僧卻過西邊叉手立。師垂下右足。僧向中間叉手立。師收雙足。僧禮拜。師云。老僧自住此。未曾打著一人。拈拄杖便打。僧便騰空而去

師。指雪師子問眾。有過得此色者么。眾無對(云門云。當時便好與推倒　雪竇顯云。云門只解推倒。不解扶起)

師臥次。僧問云。法身還解說法也無。師云。我說不得。別有一人說得。云。說得底人。在甚么處。師推出枕子。溈山聞云。寂子用劍刃上事(徑山杲云。溈山。正是憐兒不覺丑。仰山。推出枕子。已是漏逗。更著個名字。喚作劍刃上事。誤他學語之流。便恁么承虛接響。流通將去。妙喜雖則借水獻華。要且理無曲斷。即今莫有傍不肯底出來。我要問爾推出枕子。還當得法身說法也無　天童華云。若是劍刃上事。寂子何曾會用。忽有個僧出來。問法身還解說法也無。向他道。我說不得別有一人說得。又問說得底人在甚處。只向他道。三生六十劫　靈隱岳云。仰山。從前一條脊梁。硬如鐵。被這僧連拶。便乃四楞塌地。溈山。一期忍俊不禁。不知失卻一只眼忽有僧問。冶父法身。還解說法也無。便與攔胸一踏踏倒教伊起來。作個灑灑落落底漢。不見道。犀因玩月紋生角。象被雷驚華入牙)

師閉目坐次。有僧潛來身邊立。師開目。于地上作此[○@水]相。顧視其僧。僧無語

師攜拄杖行次。僧問。和尚手中是甚么。師便拈向背后云。見么。僧無對

師問一僧。汝會甚么。云。會卜。師提起拂子云。這個。六十四卦中。阿那卦收。僧無對。師自代云。適來是雷天大壯。如今變為地火明夷

問僧。名甚么。云。靈通。師云。便請入燈籠。云。早個入了也(法眼別云。喚甚么作燈籠)

問。古人道。見色便見心。禪床是色。請和尚離卻色。指學人心。師云。那個是禪床。指出來看。僧無對(玄覺。云忽然被伊卻指禪床。作么生對伊。有僧云卻請和尚道。玄覺代。拊掌三下)

問。如何是毗盧師。師乃叱之。僧云。如何是和尚師。師云。莫無禮

師共一僧語。旁有僧云。語底是文殊。默底是維摩。師云。不語不默底。莫是汝否。僧默然。師云。何不現神通。云。不辭現神通。只恐和尚收作教。師云。鑒汝來處。未有教外底眼

問。天堂地獄。相去幾何。師將拄杖畫地一畫

師。住觀音時。出牓云。看經次。不得問事。有僧來問訊。見師看經。旁立而待。師卷卻經問。會么。云。某甲不看經。爭得會。師云。汝已后會去在。其僧到巖頭。巖頭問。甚處來。云。江西觀音來。巖頭云。和尚有何言句。僧舉前話。巖頭云。這個老師。我將謂被故紙埋卻。元來猶在

僧恩[邱-丘+益]問。禪宗頓悟。畢竟入門的意如何。師云。此意極難。若是祖宗門下。上根上智。一聞千悟。得大總持。其有根微智劣。若不安禪靜慮。到這里總須茫然。云。除此一路。別更有入處否。師云。有。云。如何即是。師云。汝是甚處人。云。幽州人。師云。汝還思彼處否。云。常思。師云。能思者是心。所思者是境。彼處樓臺林苑人馬駢闐。汝反思底。還有許多般也無云。某甲到這里總不見有。師云。汝解猶在心。信位即得。人位未在。云。除卻這個。別更有意也無。師云。別有別無即不堪也。云。到這里。作么生即是。師云。據汝所解。只得一玄。得坐披衣。向后自看。[邱-丘+益]禮謝之

僧問。大耳三藏。第三度為甚么不見國師。師云。前兩度是涉境心。后入自受用三昧。所以不見

溈山問師。百丈再參馬祖因緣。此二尊宿意旨如何。師云。此是顯大機大用。溈山云。馬祖出八十四人善知識。幾人得大機。幾人得大用。師云。百丈得大機。黃檗得大用。余者盡是唱導之師。溈山云。如是如是

溈山。舉百丈野狐話問師。師云。黃檗常用此機。溈山云。汝道。天生得從人得。師云。亦是稟受師承。亦是自性宗通。溈山云。如是如是

溈山。舉百丈問黃檗。甚處去來。黃檗云。大雄山下。采[卄/困]子來。百丈云。還見大蟲么。黃檗便作虎聲。百丈拈斧作斫勢。黃檗遂與百丈一摑。百丈吟吟而笑便歸。升堂謂眾云。大雄山下。有一大蟲。汝等諸人。也須好看。百丈老漢。今日親遭一口。問師。作么生。師云。和尚怎生。溈山云。百丈當時便合一斧斫殺。因甚么到如此。師云。不然。溈山云。子又作么生。師云。百丈只解騎虎頭。不解把虎尾。溈山云。子有崄崖之句

溈山。舉南泉問黃檗。定慧等學。明見佛性。此理如何。黃檗云。十二時中。不依倚一物。南泉云。莫便是長老見處么。黃檗云。不敢。南泉云。漿水錢且置。草鞋錢教誰還。黃檗休去。問師云。莫是黃檗構他南泉不得么。師云。不然。須知黃檗有陷虎之機。溈山云。子見處。得與么長

黃檗。在南泉為首座。一日捧缽。向南泉位中坐。南泉入堂見乃問。長老。甚年中行道。黃檗云。威音王已前。南泉云。猶是王老師兒孫下去。黃檗便過第二位坐。南泉便休。溈山云。欺敵者亡。師云。不然。須知黃檗有陷虎之機。溈山云。子見處。得與么長

溈山。舉黃檗示眾云。汝等諸人。盡是噇酒糟漢。與么行腳何處有今日。還知大唐國里無禪師。么時有僧云。只如諸方匡徒領眾。又作么生。黃檗云。不道無禪。只是無師。問師。作么生。師云。鵝王擇乳。素非鴨類。溈山云。此實難辯(溈仰師資。鼓唱拈評。機語盡多。如具臨濟錄中者。茲不重載)

奯上座。因到百丈。百丈云。阇黎有事相借問得么。奯云。幸自非言何須譗[言*窒]。百丈云。收得安南。又憂塞北。奯擘開胸云。與么不與么。百丈云。要且難構。要且難構。奯云。知即得。知即得。師云。若有人知此二人落處。不妨奇特。若辯不得。大似日中迷露

舉五峰問僧。甚么處來。僧云。莊上來。五峰云。汝還見牛么。僧云。見。五峰云。見左角見右角。僧無語。五峰代云。見無左右。師別云。還辨左右么

有一行者。隨法師入佛殿。行者向佛而唾。法師云。行者少去就何以唾佛。行者云。將無佛處來。與某甲唾。法師無對。溈山云。仁者卻不仁者。不仁者卻仁者。師代法師云。但唾行者。又云。行者若有語。即向伊道。還我無行者處來

師。接機利物。為宗門標準。再遷東平。將順寂。數僧侍立。師以偈示之云。一二二三子。平目復仰視。兩口一無舌。即是吾宗旨。至日午。升座辭眾。復說偈云。年滿七十七。無常在今日。日輪正當午。兩手攀屈膝。言訖。以兩手抱膝而終。閱明年。南塔涌禪師。遷靈骨歸仰山。塔于集云峰下。謚智通禪師妙光之塔