　　No. 1878

　　華嚴發菩提心章凡例

此章別有異本。而文畫多紕謬。字句頗缺脫。今以梅尾南都諸本隨義參訂改正。筆削非私意也。每值文有大異系之鰲頭。法界義鏡曰。香象大師菩提心章載法界觀門以明發心相。故今章明第四表德中有五門。自第一真空觀至第三周遍含容觀全舉彼觀文耳也。又如圓超疏鈔錄凝然華嚴宗要義永超東域傳燈錄及高山寺藏目等皆標為賢首撰也世別有題為華嚴三昧章者。然其文大同此章。今謂是乃后學誤以今章殘編為三昧章者耶。故探玄記說十重唯識。曰上來所明約教就解而說。若就觀行亦有十重。如一卷華嚴三昧中說云。然考世所題為三昧章者。總無其文。故知彼非其于探玄記所指者必矣

正德四年納錦綾山曼陀羅院

華嚴發菩提心章

　　　　魏國西寺沙門法藏述


　發心第一　簡教第二　顯過第三　表德第四

初中問曰。云何名為發菩提心。答曰。依起信論有三種心。一者直心。正念真如法故。二者深心。樂修一切諸善行故。三者大悲心。救度一切苦眾生故。依此三心各曲開十門。就初直心中具有十心。一者廣大心。謂誓愿觀一切法悉如如故。二者甚深心。謂誓愿觀真如要盡源底故。三者方便心。謂推求簡擇趣真方便故。四者堅固心。謂設逢極苦樂受此觀心不舍離故。五者無間心。謂觀此真如理盡未來際不覺其久故。六者折伏心。謂若失念煩惱暫起。即覺察折伏令盡使觀心相續故。七者善巧心。謂觀真理不礙隨事巧修萬行故。八者不二心。謂隨事萬行與一味真理融無二故。九者無礙心。謂理事既全融不二。還令全理之事互相即入故。十者圓明心。謂頓觀法界全一全多同時顯現無障無礙故。第二深心中亦具十心。一者廣大心。謂于遍法界一切行門誓當修習學故。二者修行心。謂于此無邊行海對緣修造故。三者究竟心。謂凡所修學要當成就乃至菩提故。四者忍苦心。謂能忍大苦修諸難行不以為難故。五者無厭足心。謂頓修多行情無厭足故。六者無疲倦心。謂于一一難行多時勇悍無疲倦故。七者常心。謂于一一行各盡未來際。念念相續恒不斷故。八者不求果報心。謂修此諸行不求人天二乘果故。九者歡喜心。謂凡修諸行稱本求心皆大歡喜故。十者不顛倒心。謂凡所修行皆離二乘俱絕三輪故。第三大悲心中亦具十心。一者廣大心。謂于一切眾生皆立誓愿。將度脫故。二者最勝心。謂度彼要當得佛果故。三者巧方便心。謂求度眾生巧方便法要當成熟故。四者忍苦心。謂堪忍代彼一切眾生受大苦故。五者無厭足心。謂于一一難化眾生化以無量方便無厭足故。六者無疲倦心。謂化難化眾生設于無量劫荷負眾生苦不以為勞故。七者常心。謂于一一眾生盡未來際念念無間不休息故。八者不求恩報心。謂于諸眾生作此廣大饒益終不希望毛端恩報故。九者歡喜心。謂令眾生得安樂時。通令得轉輪王樂釋梵天王乃至二乘及大涅槃等樂故。十者不顛倒心。謂不見能化及所化故

第二簡教者。問。眾生修行為要籍受持圣教方成行耶。為要須舍教法行方成立耶。答。通辨此義略有十類眾生。一者自有眾生元不識教。懸舍圣言師自妄心。或隨邪友違教修行以為心要。外現威儀內實朽懶。巧偽誑惑。是魔徒黨。此為最惡人也。二者自有眾生亦背圣教不讀經典。唯以質直心隨逐前巧偽人。謂為出要。勤苦修行竟無所益。此雖勝于前類猶非好人也。此上二人俱舍圣教不得義理。三者自有眾生聞前二人背教為損。即便唯讀圣言不解義意。莫知修行。唯以巧偽傍依圣教求名求利。違自所誦順妄背真。此雖不舍圣言猶非好人也。四者自有眾生雖受持讀誦唯逐文句。不知義理不解修行。唯以直心讀誦為業。雖無巧偽勝過前人猶非究竟。此上二人俱不舍圣教而不得義理也。五者自有眾生讀誦圣教分知解行。隨力修行。多讀文句少有修行。雖是好人猶未究竟。六者自有眾生廣尋圣教遍知解行。漸略圣言。而順教修行。取意專修不復多讀。此雖復勝前猶非究竟。七者自有眾生受持圣教深會其意。亡筌得實。唯在修行不復尋言。雖舍教筌猶非究竟。八者自有眾生尋教得旨。知一切法無不稱性。是故于文字教法亦不待舍離。持此順稱之教則為正行。此雖不舍教而得真猶非究竟。九者自有眾生常受持稱性之言教。遂得于教不舍不著。恒觀絕言之真理乃得于理亦不舍亦不滯。俱起二行故。經曰。圣說法圣默然者是其事也。此雖理事無礙二行俱起猶非究竟。十者自有眾生尋教得真。會理教無礙常觀理而不礙持教。恒誦習而不礙觀空。故經曰。成就第一誠諦之語如說能行如行能說。乃至學三世諸佛無二語隨順如來一切智慧等。此則理教俱融合成一觀方為究竟也

第三顯過者。問。色空空色為相即耶。為不相即耶。答。有二門。一顯過。二表德。第一顯過中有四句。謂即亦不可。非即亦不可。俱亦不可。俱非亦不可。初中有二。謂據人及法。就人有四句。若色即空有二過失。一凡迷同圣過。以凡夫見色即是空故。二圣智同凡過。以所證真空即是凡見色故。若空即色亦有二過失。一圣應同凡見妄色故。二凡應同圣見真空故。就法四句者。若色即空還有二過失。一壞俗諦過。以青黃等色即是真空則無別俗故。二者壞真諦過。既以青黃等相為真空則別無真空故。若空即色亦有二過失。一壞真諦過。以空是青黃等則無真空故。二壞俗諦過。以真空為色則無妄色故。第二非即亦不可者。亦有二失。據人四句者。若色不即空有二失。一者凡迷不成過。以所見色非虛妄故。二凡無悟圣過。以所見妄色隔真空故。若空不即色亦有二失。一圣智不成過。以空取色外是非真空故。二圣不從凡過。以空異妄色圣自圣故。就法四句者。若色不即空亦有二失。一壞俗諦過。以色不無性則待緣不得有故。二壞真諦過。以不會色歸空則無真空故。若空不即色亦有二失。一壞真諦過。以色外斷空理非真故。二壞俗諦過。以空非色妄無依故。第三俱亦不可者。謂若色即空不即空。空即色不即色。亦有二種失。初據人有二失。一凡圣雜亂過。二迷悟不成過。次就法亦有二失。一二諦雜亂過。二二諦不成過。思之可見。第四俱非亦不可者。謂若色非空非不空。空非色非不色者。亦有二種失。就人有二失。一迷無悟圣期。悟不從凡過。二圣凡雜亂二位俱壞過。二據法者亦有二失。一二諦各別俱不成過。二二諦混雜失法體過。思之可見。第四表德者。自有五門。一真空觀。二理事無礙觀。三周偏含容觀。四色空章十門止觀。五理事圓融義

第一真空觀法。于中略作四句十門。一會色歸空觀。二明空即色觀。三空色無礙觀。四泯絕無寄觀。就初門中為四。一色不即空。以即空故。何以故。以色不即斷空故。不是空也。以色舉體是真空也。故云以即空故。良由即是真空故。非斷空也。是故言由是空。故不是空也。二色不即空。以即空故。何以故。以青黃之相非是真空之理故云不即空。然青黃無體莫不皆空。故云即空。良以青黃無體之空非即青黃故云不即空也。三色不即空。以即空故何以故。以空中無色故不即空。會色無體故是即空。良由會色歸空空中必無有色。是故由色空。故色非空也。上三句以法揀情訖。四色即是空。何以故。凡是色法必不異真空。以諸色法必無性故。是故色即是空。如色空既爾一切法亦然。思之。第二明空即色觀者。于中亦作四門。一空不即色。以空即色故。何以故。斷空不即是色。故云非色。真空必不異色。故云空即色。是故要由真空即色故令斷空不即色也。二空不即色。以空即色故。何以故。以空理非青黃故云空不即色。然非青黃之真空必不異青黃故。是故言空即色。要由不異青黃故不即青黃。故言空即色不即色也。三空不即色。以空即色故。何以故。空是所依非能依。故不即色也。必與能依作所依。故即是色也。良由是所依故不即色。是所依故即是色。是故言由不即色故即是色也。上三句亦以法揀情訖。四空即是色。何以故。凡是真空必不異色。以是法無我理非斷滅故。是故空即是色。如空色既爾一切法皆然。思之。第三色空無礙觀者。謂色舉體不異空。全是盡色之空故。即色不盡而空現。空舉體不異色。全是盡空之色故。即空即色而空不隱也。是故菩薩觀色無不見空。觀空莫非見色。無障無礙為一味法。思之可見。第四泯絕無寄觀者。謂此所觀真空不可言即色不即色。亦不可言即空不即空。一切法皆不可。不可亦不可。此語亦不受。回絕無寄。非言所及。非解所到。是謂行境。何以故。以生心動念即乖法體失正念故。又于前四句中初二句八門皆揀情顯解。第三句一門解終趣行。第四句一門正成行體。若不洞明前解無以躡成此行。若不解此行法絕于前解無以成其正解。若守解不舍無以入茲正行。是故行由解成。行起解絕也

第二理事無礙觀者。謂理事镕融存亡逆順通有十門。一理遍于事門。謂能遍之理性無分限。所遍之事分位差別。一一事中理皆全遍。非是分遍何以故。以彼真理不可分故。是故一一纖塵皆攝無邊真理無不圓足。二事遍于理門。謂能遍之事是有分限。所遍之理要無分限。此有分限之事于無分限之理全同非分同。何以故。以事無體還如理故。是故一塵不壞而遍法界也。如一塵一切法亦然。思之。此全遍門超情離見非世喻能況。如全大海。在一波中而海非小。如一小波匝于大海而波非大。同時全遍于諸波而海非異。俱時各匝于大海而波非一。又大海全遍一波時不妨舉體全遍于諸波。一波全匝大海時諸波亦各全匝互不相礙。思之。問。理既全體遍一塵何故非小。既不同塵而小何得說為全體遍于一塵。又一塵全匝于理性。何故非大。若不同理而廣大何得全遍于理性。既成矛盾。義極相違。答。理事相望各非一異。故得全收而不壞本位。先理望事有其四句。一真理與事非異。故真理全體在一事中。二真理與事非一。故理性恒無邊際。三以非一即是非異故。無邊理性全在一塵。四以非異即是非一故。一塵理性無有分限。次以事望理亦有四句者。一事法與理非異。故一塵全匝于理性。二事法與理非一。故不壞于一塵。三以非一即非異故。一小塵匝無邊真理。四以非異即非一故。匝無邊理而塵不大。思之。問。無邊理性全遍一塵時外諸事處為有理性。為無理性。若塵外有理則非全體遍一塵。若塵外無理則非全體遍一切事。義甚相違。答。以一理性融故。多事無礙故。故得全在內而全在外無障無礙。是故各有四句。先就理四句者。一以理性全體在一切事中時不礙全體在一塵處。是故在外即在內。二以全體在一塵中時不礙全體在余事處。是故在內即在外。三以無二之性各全在一切中故。是故亦在內亦在外。四以無二之性非一切故。是故非內非外。前三句明與一切法非異。此之一句明與一切法非一。良為非一非異故內外無礙。次就事四句者。一一事全匝于理時不礙一切事法亦全匝。是故在內即在外。二一切事法各匝于理時不礙一塵亦全匝。是故在外即在內。三以諸事法同時各匝故。是故全在內亦全在外無有障礙。四以諸事法各不壞故。彼此相望非內亦非外。思之。三依理成事門。謂事無別體。要因真理而得成立。以諸緣起皆無自性故由無性理事方成。故如波攬水以成動。水望于波能成立故。依如來藏得有諸法。當知亦爾。思之。四事能顯理門。謂由事攬理故則事虛而理實。以事虛故全事中之理挺然露現。猶如波相虛令水體露現。當知此中道理亦爾。思之。五以理奪事門。謂事既攬理成。遂令事相皆盡。唯一真理平等顯現。以離真理外無片事可得故。如水奪波波無不盡。此則水存已壞波令盡。六事能隱理門。謂真理隨緣成諸事法。然此事法既違于理。遂令事顯理不現也。如水成波動顯靜隱。經云。法身流轉五道名曰眾生。故眾生現時法身不現也。七真理即事門。謂凡是真理必非事外。以是法無我理故。事必依理。理虛無體。是故此理舉體皆事方為真理。如水即波無動而非濕。故即水是波。思之。八事法即理門。謂緣起事法必無自性。無自性故舉體即真。故說眾生即如不待滅也。以波動相舉體即水故無異相也。九真理非事門。謂即事之理而非是事。以真妄異故。實非虛故。所依非能依故。如即波之水非波。以動濕異故。十事法非理門。謂全理之事事恒非理。性相異故。能依非所依故。是故舉體全理而事相宛然。如全水之波波恒非水。以動義非濕故。此上十義同一緣起。約理望事則有成有壞。有即有離。事望于理有顯有隱。有一有異。逆順自在無障無礙同時頓起。深思令觀明現。是謂理事圓融無礙觀也

第三周遍含容觀者。謂事如理融遍攝無礙交參自在。略辨十門。一理如事門。謂事法既虛相無不盡。理性真實體無不現。此則事無別事。即全理為事。是故菩薩雖復看事即是觀理。然說此事為不即理。二事如理門。謂諸事法與理非異。故事隨理而圓遍。遂令一塵普遍法界。法界全體遍諸法時此一微塵亦如理性。全在一切法中如一微塵。一切事法亦爾。三事含理事無礙門。謂諸事法與理非一。故存本一事而能廣容。如一微塵其相不大而能容攝無邊法界。由剎等諸法既不離法界。是故俱在一塵中現。如一塵一切法亦爾。此事理融通非一非異。故總有四句。一一中一。二一切中一。三一中一切。四一切中一切。各有所由。思之。四通局無礙門。謂諸事法與理非一。即非異。故令此事法不離一處。即全遍十方一切塵內。由非異即非一故。全遍十方而不動一位。即遠即近即遍即住無障無礙。五廣陜無礙門。謂諸事法與理非一即非異。故不壞一塵而能廣容十方剎海。由非異即非一故廣容十方法界。而微塵不大。是則一塵之事即廣即陜即大即小無障無礙。六遍容無礙門。謂此一塵望于一切由普遍即是廣容。故遍在一切中時即復還攝彼一切法全住自一中。又由廣容即是普遍故令此一塵還即遍在自內一切差別法中。是故此一塵自遍他時即他遍自。能容能入同時遍攝無礙。思之。七攝入無礙門。謂彼一切望于一法。以入他即是攝他故一切全入一中之時即令彼一還復在自一切之內同時無礙。又由攝他即是入他故一法全在一切中時還令一切恒在一內同時無礙。思之。八交涉無礙門。謂一法望一切有攝有入通有四句。謂一攝一切一入一切。一切攝一一切入一。一攝一法一入一法。一切攝一切一切入一切。同時交參無礙。九相在無礙門。謂一切望一亦有入有攝。亦有四句。謂攝一入一。攝一切入一。攝一入一切。攝一切入一切。同時交參無障無礙。十普融無礙門。謂一切及一普皆同時更互相望一一具前兩重四句。普融無礙準前思之。令圓明顯現稱行境界無障無礙。深思之令現在前也

第四色空章十門止觀者。第一會相歸性門。于中有二種。一于所緣境會事歸理。二于能緣心攝將入正也。第二依理起事門者。亦有二種。一者所歸理非斷空。故不礙事相宛然。二者所入止不滯寂。故復有隨事起修妙覺觀。第三理事無礙門者。亦有二種。一由習前理事能通交徹故今無礙也。二雙現前故遂使止觀同于一念頓照故。第四理事雙絕門者。由事理雙觀互相形奪故遂使而雙俱盡非理非事寂然雙絕。是故令止觀雙泯迥然無寄也。第五心境融通門者。即彼絕理事之無礙境與彼泯止觀之無礙心。二而不二故不礙心境。而冥然一味。不二而二故不壞一味。而心境兩分也。第六事事相在門者。由理帶諸事全遍一事。是故以即止之觀于一事中現一切法。而心無散動。如一事一切亦爾。第七彼此相是門者。由諸事悉不異于理理復不異于事。即是一切而念不亂。如一事一切亦爾。第八即入無礙門者。由交參非一與相含非異體無二故。是故以止觀無二之智頓現。即入二門同一法界即心無散動也。第九帝網重現門者。由于一事中具一切。復各具一切。如是重重不可窮盡。如一事既爾余一切事亦然。以止觀心境不異之目頓現一切。各各重重悉無窮盡。普眼所矚朗然現前而無分別。亦無散動也。第十主伴圓備門者。菩薩以普門之智頓照于此普門法界。然舉一為主一切為伴。主伴伴主皆悉無盡。不可稱說。菩薩三昧海門皆悉安立自在無礙。然無異念也

第五理事圓融義者。亦有十門。第一理事俱融門。事虛理實相攝全收融成十義。一緣起事法以虛空無性故舉體全理也。二真性理法以真實故不礙舉體全事也。三由前二義不相離故理事俱存。四由二義相奪故理事雙絕也。五事全理而事不壞。六理全事而理不失也。七二俱存而俱不立。八俱亡而俱不泯。九前八相順而俱現。十皆各相奪而不泯。并會意思之

第二理法隱顯門。理性隨事隱顯融通亦有十義。一以理全事故理隱也。二事全理故理顯也。三以前二不相離故隱顯俱立也。四以二義相奪故非隱顯。五以全事而不自失故即隱常顯也。六以事盡而不泯他即顯常隱也。七此二不相離故即俱隱俱顯也。八相奪二亡故俱非隱現也。九由前八義同一理性不相礙故同時俱顯也。十同時相奪義無不盡泯。同一味亦非一也。深思可見。又單隱單顯各有十義。及俱存俱泯十義思惟可知

第三事法存泯門。事相隨理存亡自在亦融成十義。一以事全理故事泯也。二以理全事故事存也。三以前二不相離故亦存亦泯。四以二相奪故非存非泯也。五以舉體全理事方成故即泯而存也。六以事舉體全成理無不蕩盡故即存而泯也。七以二義相順故即泯俱存。八相奪故即存即泯俱泯也。九以前八義同一事法存亡自在無礙俱現故也。十以同時相奪義故無不盡。圓融迥超出情表。亦深思可見。單存單泯等十義準前思之

第四事事相在門。諸法緣起力用相收亦有十義。一眾緣起法。于中若無一緣余一切緣全不成故。是故即一緣有力能攝一切。余并無力攝在一中。即一現多隱也。二以多唯一故。是故即多緣有力而能收一。一緣無力攝在多中。即多現一隱也。三由前二義不相離故無礙俱現也。四以各相形奪無不盡故即非隱非現也。五由有力攝他時必無力入他故現即隱也。六無力入他時必有力攝他。故隱即現也。七俱攝無不俱入。故隱顯俱現也。八俱攝俱入必不俱。故隱顯斯絕也。九以前八義同一緣起故自在俱現前也。十各相形奪超然無寄。圓融絕慮也。亦深思會意可以準知。又單攝單收入等十義準前思之

第五一事隱現門。一事望多有攝有入。隱顯自在亦有十義。一由攝多故一現也。二由一入多故一隱也。三以攝入同時一法故亦隱亦顯也。四全攝相奪各盡故非隱非現也。五由一能攝多方能入于多。是即現常隱也。六由入多故方能攝多。是即隱常現。七由具前六義方為一。故俱隱俱現也。八二義同一相奪俱盡。故非隱非現也。九合前八義同在一法。無礙頓現前。十由前諸義各相奪盡泯然無寄迥超言慮即俱泯也。并各去情如理思之。又如攝入具隱顯有此十義。當知隱現具攝入亦有十義。準思之

第六多事隱現門。多事望一有攝有入。隱顯自在亦有十義。一由多攝一。故多顯也。二由多入一。故多隱也。三以顯入俱現故亦隱亦現也。四攝入相奪故俱非也。五以多能攝一方能入一即顯常隱。六以多能入一方能攝一。故即隱常顯也。七以具前二義方為多故即隱即現俱現也。八同體二義必相奪盡。即隱顯非也。九合前八義同時頓現相現前也。十以前法義各相形奪泯然超絕。準前思之。又隱顯具攝入十義同前思推

第七事事相是門。緣起事法展轉相成體互相無彼此相。是亦有十義。一于大緣起中若無一緣起非直所起不彼能起。緣體亦不成。是故一緣是能成為有義。多緣所成無體。是空義。是即多歸于一。故一存多泯也。二多亦為一。故多為能成。是有義。一為所成。是空義。是即一歸于多。故存一泯。三兩門二義并不相離故即存亡俱現。四形奪俱盡故即存亡俱泯也。五一為能成必有所成。故是則攝多同一之有。即是廢自同他之空也。六多為能成必有所成。故亦攝廢同前。七一多各二不相離。故無礙俱現也。八攝廢同體定不得。故即俱非也。九一多緣起隨義成立。故則相是存亡俱存現前。十能所存亡空有俱盡。故泯然超絕也。深思可知

第八一多存泯門。然一望多有攝他廢自。相是存泯亦有十義。一此法有攝他同己。故自存也。二廢己同他。故自泯也。三收廢俱現。故亦存亦泯也。四以二義全奪故俱非也。五非盡己同他。無己盡他同己。是故即泯常存也。六反上句。故即存常泯也。七二義不相離。故存即泯泯即存俱現也。八相奪全盡故存泯泯存俱非也。九合前八義一事法不相障礙。俱現前也。十法義同體相奪俱盡故超然絕慮也。思之可見

第九多事存泯門。然多望一既攝他廢自。相是存亡亦有十義。一以多有攝一同己故多存也。二以多有廢自同一故多泯也。三以前二義不相離故存泯雙現。四形奪俱盡故雙非也。五以非不攝一同多無以廢多同。一是故存即泯也。六非不同一。無以攝一故泯即存也。七由存即泯故有泯。由泯即存故有存。二義不相離故存泯泯存俱現前也。八由存無不泯故非存。由泯無不存故非泯。二義形奪兩亡故俱非也。九由八義同位相順法體方立。是故圓通無礙俱現前也。十由前諸義各互相奪定取不得。是故無不超絕。挺然無寄唯證相應也。會意思之

第十圓融具德門。然上法門并同大緣起無障礙圓明自在。亦有十義。一諸門融合圓明頓現具足一功。二隨舉一門亦具一切。三隨舉一義亦具一切。四隨舉一句亦具一切。五以此圓融俱總相。是故融攝一切。六俱是別相。莫不皆是所攝一切。七俱是同相能所攝義齊均故。八俱是異相。義各別不離故。九俱是成相。緣起義門正立俱現故。十俱是壞相。緣起無作同一味故。然此具德門中一法法爾性具善惡。故經曰。于一微塵中各示那由他無數億諸佛于中而說法。于一微塵中現無量佛國須彌金剛圍世間不迫作。于一微塵中現有三惡道天人阿修羅各各受業報。如斯并是實事非變化作。是法性實德法爾如此也。如上之義去情深思可知。然此十門同時相應為一緣起。就初門中有十義圓融。隨一各具余一切義。如初門既爾余理法隱顯等九門亦然。但隨門異耳。是故一一門中各有十百千等。思之可見．又此上法義中各有解行境。會意思之。此則略辨理事圓融。若能熟思便法理現前。則華嚴義旨由此少聞耳

華嚴發菩提心章(終)