　　No. 2005

　　禪宗無門關

說道無門。盡大地人得入。說道有門。無阿師分。第一強添幾個注腳。大似笠上頂笠。硬要習翁贊揚。又是干竹絞汁。著得這些哮本。不消習翁一擲。一擲莫教一滴落江湖。千里烏騅追不得。紹定改元七月晦。習庵陳[埃-矢+貝]寫

紹定二年正月初五日。恭遇天基圣節。臣僧慧開。預于元年十二月初五日。印行拈提佛祖機緣四十八則。祝延今上皇帝圣躬萬歲萬歲萬萬歲。皇帝陛下。恭愿圣明齊日月。睿算等乾坤。八方歌有道之君。四海樂無為之化

慈懿皇后功德報因佑慈禪寺前住持傳法臣僧慧開謹言

　　禪宗無門關

佛語心為宗。無門為法門。既是無門。且作么生透。豈不見道。從門入者。不是家珍。從緣得者。始終成壞。恁么說話。大似無風起浪好肉剜瘡。何況滯言句。覓解會。掉棒打月。隔靴爬癢。有甚交涉。慧開紹定戊子夏。首眾于東嘉龍翔。因衲子請益。遂將古人公案。作敲門瓦子。隨機引導學者。竟爾抄錄。不覺成集。初不以前后敘列。共成四十八則。通曰無門關。若是個漢不顧危亡。單刀直入。八臂那吒攔他不住。縱使西天四七。東土二三。只得望風乞命。設或躊躇。也似隔窗看馬騎。貶得眼來。早已蹉過。頌曰

大道無門千差有路透得此關乾坤獨步

佛祖機緣四十八則

　　目錄

趙州狗子　百丈野狐　俱胝豎指

胡子無須　香嚴上樹　世尊拈花

趙州洗缽　奚仲造車　大通智勝

清稅孤貧　州勘庵主　巖喚主人

德山托缽　南泉斬貓　洞山三頓

鐘聲七條　國師三喚　洞山三斤

平常是道　大力量人　云門屎橛

迦葉剎竿　不思善惡　離卻語言

三座說法　二僧卷簾　不是心佛

久響龍潭　非風非幡　即心即佛

趙州勘婆　外道問佛　非心非佛

智不是道　倩女離魂　路逢達道

庭前柏樹　牛過窗欞　云門話墮

趯倒凈瓶　達磨安心　女子出定

首山竹篦　芭蕉拄杖　他是阿誰

竿頭進步　兜率三關　干峰一路

目錄(終)

無門關

　　　　參學比丘彌衍宗紹編


　　趙州狗子

趙州和尚因僧問。狗子還有佛性。也無。州云無

無門曰。參禪須透祖師關。妙悟要窮心路絕。祖關不透。心路不絕。盡是依草附木精靈。且道。如何是祖師關。只者一個無字。乃宗門一關也。遂目之曰禪宗無門關。透得過者。非但親見趙州。便可與歷代祖師。把手共行。眉毛廝結。同一眼見。同一耳聞。豈不慶快。莫有要透關底。么將三百六十骨節八萬四千毫竅。通身起個疑團。參個無字。晝夜提撕。莫作虛無會。莫作有無會。如吞了個熱鐵丸。相似吐又吐不出。蕩盡從前惡知惡覺。久久純熟。自然內外打成。一片如啞子得夢。只許自知。驀然打發。驚天動地。如奪得關將軍大刀入手。逢佛殺佛。逢祖殺祖。于生死岸頭得大自在。向六道四生中。游戲三昧。且作么生提撕。盡平生氣力。舉個無字。若不間斷好。似法燭一點便著

頌曰

　狗子佛性　　全提正令　　才涉有無
　喪身失命　

　　百丈野狐

百丈和尚。凡參次有一老人。常隨眾聽法。眾人退老人亦退。忽一日不退。師遂問。面前立者復是何人。老人云。諾某甲非人也。于過去迦葉佛時。曾住此山。因學人問。大修行底人還落因果。也無。某甲對云。不落因果。五百生墮野狐身。今請和尚。代一轉語貴。脫野狐遂問。大修行底人還落因果。也無。師云。不昧因果。老人于言下大悟。作禮云。某甲已脫野狐身。住在山后。敢告和尚。乞依亡僧事例。師令無維那白槌告眾。食后送亡僧。大眾言議。一眾皆安涅槃堂。又無人病。何故如是。食后只見師領眾。至山后巖下。以杖挑出一死野狐。乃依火葬。師至晚上堂。舉前因緣。黃檗便問。古人錯只對一轉語。墮五百生野狐身。轉轉不錯。合作個甚么。師云。近前來與伊道。黃檗遂近前。與師一掌。師拍手笑云。將謂。胡須赤更有赤須胡

無門曰。不落因果。為甚墮野狐。不昧因果。為甚脫野狐。若向者里著得一只眼。便知得。前百丈贏得。風流五百生

頌曰

　不落不昧　　兩采一賽　　不昧不落
　千錯萬錯　

　　俱胝豎指

俱胝和尚。凡有詰問。唯舉一指。后有童子。因外人問。和尚說何法要。童子亦豎指頭。胝聞。遂以刃斷其指。童子負痛號哭而去。胝復召之。童子回首。胝卻豎起指。童子忽然領悟。胝將順世。謂眾曰。吾得天龍一指頭禪。一生受用不盡。言訖示滅

無門曰。俱胝并童子悟處。不在指頭上。若向者里見得。天龍同俱胝并童子。與自己一串穿卻

頌曰

　俱胝鈍置老天龍　　利刃單提勘小童
　巨靈抬手無多子　　分破華山千萬重　

　　胡子無須

或庵曰。西天胡子。因甚無須

無門曰。參須實參。悟須實悟。者個胡子。直須親見一回始得。說親見。早成兩個

頌曰

　癡人面前　　不可說夢　　胡子無須
　惺惺添懵　

　　香嚴上樹

香嚴和尚云。如人上樹。口[啣-止+山]樹枝。手不攀枝。腳不踏樹。樹下有人。問西來意。不對即違他所問。若對又喪身失命。正恁么時。作么生對

無門曰。縱有懸河之辨。總用不著。說得一大藏教。亦用不著。若向者里對得著。活卻從前死路頭。死卻從前活路頭。其或未然。直待當來。問彌勒

頌曰

　香嚴真杜撰　　惡毒無盡限
　啞卻衲僧口　　通身迸鬼眼　

　　世尊拈花

世尊昔在靈山會上。拈花示眾。是時眾皆默然。惟迦葉尊者破顏微笑。世尊云。吾有正法眼藏涅槃妙心實相無相微妙法門。不立文字教外別傳。付囑摩訶迦葉

無門曰。黃面瞿曇傍若無人。壓良為賤。懸羊頭賣狗肉。將謂。多少奇特。只如當時大眾都笑。正法眼藏作么生傳。設使迦葉不笑。正法眼藏又作么生傳。若道正法眼藏有傳授。黃面老子誑呼閭閻。若道無傳授。為甚么獨許迦葉

頌曰

　拈起花來　　尾巴已露　　迦葉破顏
　人天罔措　

　　趙州洗缽

趙州因僧問。某甲乍入叢林。乞師指示。州云。吃粥了也未。僧云。吃粥了也。州云。洗缽盂去。其僧有省

無門曰。趙州開口見膽。露出心肝者僧聽事不真。喚鐘作甕

頌曰

　只為分明極　　翻令所得遲
　早知燈是火　　飯熟已多時　

　　奚仲造車

月庵和尚。問僧。奚仲造車一百輻。拈卻兩頭。去卻軸。明甚么邊事

無門曰。若也直下明得。眼似流星。機如掣電

頌曰

　機輪轉處　　達者猶迷　　四維上下
　南北東西　

　　大通智勝

興陽讓和尚。因僧問。大通智勝佛。十劫坐道場。佛法不現前。不得成佛道時如何。讓曰。其問甚諦當。僧云。既是坐道場。為甚么不得成佛道。讓曰。為伊不成佛

無門曰。只許老胡知。不許老胡會。凡夫若知即是圣人。圣人若會即是凡夫

頌曰

　了身何似了心休　　了得心兮身不愁
　若也身心俱了了　　神仙何必更封侯　

　　清稅孤貧

曹山和尚。因僧問云。清稅孤貧。乞師賑濟。山云。稅阇梨稅應諾。山曰。青原白家酒。三盞吃了猶道。未沾唇

無門曰。清稅輸機。是何心行。曹山具眼深辨來機。然雖如是且道。那里是稅阇梨吃酒處

頌曰

　貧似范丹　　氣如項羽　　活計雖無
　敢與斗富　

　　州勘庵主

趙州到一庵主處問。有么有么主豎起拳頭。州云。水淺。不是泊舡處。便行。又到一庵主處云。有么有么主亦豎起拳頭。州云。能縱能奪能殺能活。便作禮

無門曰。一般豎起拳頭。為甚么。肯一個不肯一個。且道。誵訛在甚處。若向者里。下得一轉語。便見趙州舌頭無骨。扶起放倒得大自在。雖然如是。爭奈趙州卻被二庵主勘破。若道二庵主有優劣。未具參學眼。若道無優劣。亦未具參學眼

頌曰

　眼流星　　機掣電　　殺人刀　　活人劍　

　　巖喚主人

瑞巖彥和尚。每日自喚主人公。復自應諾。乃云。惺惺著喏。他時異日。莫受人瞞。喏喏

無門曰。瑞巖老子自買自賣。弄出許多神頭鬼面。何故[斬/耳]一個喚底。一個應底。一個惺惺底。一個不受人瞞底。認著依前還不是。若也效他。總是野狐見解

頌曰

　學道之人不識真　　只為從前認識神
　無量劫來生死本　　癡人喚作本來人　

　　德山托缽

德山一日托缽下堂。見雪峰問者。老漢鐘未鳴鼓未響。托缽向甚處去。山便回方丈。峰舉似巖頭。頭云。大小德山未會末后句。山聞。令侍者喚巖頭來。問曰。汝不肯老僧那。巖頭密啟其意。山乃休去。明日升座。果與尋常不同。巖頭至僧堂前。拊掌大笑云。且喜得老漢會末后句。他后天下人不奈伊何

無門曰。若是末后句。巖頭德山俱未夢見在。撿點將來好。似一棚傀儡

頌曰

　識得最初句　　便會末后句
　末后與最初　　不是者一句　

　　南泉斬貓

南泉和尚。因東西堂爭貓兒。泉乃提起云。大眾道得即救。道不得即斬卻也。眾無對。泉遂斬之。晚趙州外歸。泉舉似州。州乃脫履。安頭上而出。泉云。子若在即救得貓兒

無門曰。且道。趙州頂草鞋意作么生。若向者里下得一轉語。便見南泉令不虛行。其或未然險

頌曰

　趙州若在　　倒行此令　　奪卻刀子
　南泉乞命　

　　洞山三頓

云門因洞山參次。門問曰。近離甚處。山云[木/且]渡。門曰夏在甚處。山云湖南報慈。門曰幾時離彼。山云八月二十五。門曰放汝三頓棒。山至明日卻上問訊。昨日蒙和尚放三頓棒。不知過在甚么處。門曰飯袋子。江西湖南便恁么去山。于此大悟

無門曰。云門當時便與本分草料。使洞山別有生機一路。家門不致寂寥。一夜在是非海里。著到直待天明。再來又與他注破。洞山直下悟去。未是性燥。且問諸人。洞山三頓棒合吃不合吃。若道合吃。草木叢林皆合吃棒。若道不合吃。云門又成誑語。向者里明得。方與洞山出一口氣

頌曰

　獅子教兒迷子訣　　擬前跳躑早翻身
　無端再敘當頭著　　前箭猶輕后箭深　

　　鐘聲七條

云門曰。世界恁么廣闊。因甚向鐘聲里披七條

無門曰。大凡參禪學道。切忌隨聲逐色。縱使聞聲悟道見色明心。也是尋常。殊不知。衲僧家騎聲蓋色。頭頭上明。著著上妙。然雖如是且道。聲來耳畔。耳往聲邊。直饒響寂雙忘。到此如何話會。若將耳聽應難會。眼處聞聲方始親

頌曰

　會則事同一家　　不會萬別千差
　不會事同一家　　會則萬別千差　

　　國師三喚

國師三喚侍者。侍者三應。國師云。將謂吾辜負汝。元來卻是汝辜負吾

無門曰。國師三喚舌頭墮地。侍者三應。和光吐出。國師年老心孤。按牛頭吃草。侍者未肯承當。美食不中飽人餐。且道那里是他辜負處。國清才子貴。家富小兒嬌

頌曰

　鐵枷無孔要人擔　　累及兒孫不等閑
　欲得撐門并拄戶　　更須赤腳上刀山　

　　洞山三斤

洞山和尚。因僧問。如何是佛。山云。麻三斤

無門曰。洞山老人參得些蚌蛤禪。才開兩片。露出肝腸。然雖如是且道。向甚處見洞山

頌曰

　突出麻三斤　　言親意更親
　來說是非者　　便是是非人　

　　平常是道

南泉因趙州問。如何是道。泉云。平常心是道。州云。還可趣向否。泉云。擬向即乖。州云。不擬爭知是道。泉云。道不屬知。不屬不知。知是妄覺。不知是無記。若真達不擬之道。猶如太虛廓然洞豁。豈可強是非也。州于言下頓悟

無門曰。南泉被趙州發問。直得瓦解冰消分疏不下。趙州縱饒悟去。更參三十年始得

頌曰

　春有百花秋有月　　夏有涼風冬有雪
　若無閑事掛心頭　　便是人間好時節　

　　大力量人

松源和尚云。大力量人因甚抬腳不起。又云。開口不在舌頭上

無門曰。松源可謂。傾腸倒腹。只是欠人承當。縱饒直下承當。正好來無門處吃痛棒。何故。[斬/耳]要識真金。火里看

頌曰

　抬腳踏翻香水海　　低頭俯視四禪天
　一個渾身無處著　　請續一向　

　　云門屎橛

云門因僧問。如何是佛。門云干屎橛

無門曰。云門可謂。家貧難辨素食。事忙不及草書。動便將屎橛來。撐門拄戶。佛法興衰可見

頌曰

　閃電光　　擊石火　　眨得眼　　已蹉過　

　　迦葉剎竿

迦葉因阿難問云。世尊傳金襕袈裟外。別傳何物。葉喚云。阿難。難應諾。葉云。倒卻門前剎竿著

無門曰。若向者里下得一轉語。親切便見靈山一會儼然未散。其或未然。毗婆尸佛早留心。直至而今不得妙

頌曰

　問處何如答處親　　幾人于此眼生筋
　兄呼弟應揚家丑　　不屬陰陽別是春　

　　不思善惡

六祖因明上座。趁至大庾嶺。祖見明至。即擲衣缽于石上云。此衣表信。可力爭耶。任君將去。明遂舉之如山不動。踟躕悚栗。明曰。我來求法。非為衣也。愿行者開示。祖云。不思善不思惡。正與么時那個是明上座。本來面目。明當下大悟。遍體汗流。泣淚作禮問曰。上來密語密意外。還更有意旨否。祖曰。我今為汝說者。即非密也。汝若返照自己面目。密卻在汝邊。明云。某甲雖在黃梅隨眾。實未省自己面目。今蒙指授入處。如人飲水冷暖自知。今行者即是某甲師也。祖云。汝若如是。則吾與汝同師黃梅。善自護持

無門曰。六祖可謂。是事出急家。老婆心切。譬如新荔支剝了殼。去了核送在爾口里。只要爾咽一咽

頌曰

　描不成兮畫不就　　贊不及兮休生受
　本來面目沒處藏　　世界壞時渠不朽　

　　離卻語言

風穴和尚。因僧問。語默涉離微。如何通不犯。穴云。長憶江南三月里。鷓鴣啼處百花香

無門曰。風穴機如掣電。得路便行。爭奈坐前人舌頭不斷。若向者里見得親切。自有出身之路。且離卻語言三昧。道將一句來

頌曰

　不露風骨句　　未語先分付
　進步口喃喃　　知君大罔措　

　　三座說法

仰山和尚。夢見往彌勒所安第三座。有一尊者。白槌云。今日當第三座說法。山乃起白槌云。摩訶衍法離四句絕百非。諦聽諦聽

無門曰。且道是說法不說法。開口即失。閉口又喪。不開不閉十萬八千

頌曰

　白日青天　　夢中說夢　　掜怪掜怪
　誑呼一眾　

　　二僧卷簾

清涼大法眼。因僧齋前上參。眼以手指簾。時有二僧。同去卷簾。眼曰。一得一失

無門曰。且道是誰得誰失。若向者里著得一只眼。便知清涼國師敗闕處。然雖如是。切忌向得失里商量

頌曰

　卷起明明徹太空　　太空猶未合吾宗
　爭似從空都放下　　綿綿密密不通風　

　　不是心佛

南泉和尚。因僧問云。還有不與人說底法么。泉云有僧云。如何是不與人說底法。泉云。不是心不是佛不是物

無門曰。南泉被者一問。直得揣盡家私。郎當不少

頌曰

　叮嚀損君德　　無言真有功
　任從滄海變　　終不為君通　

　　久響龍潭

龍潭因德山請益抵夜。潭云。夜深子何不下去。山遂珍重揭簾而出。見外面黑卻回云。外面黑。潭乃點紙燭度與。山擬接。潭便吹滅。山于此忽然有省。便作禮。潭云。子見個甚么道理。山云。某甲從今日去。不疑天下老和尚舌頭。也至明日龍潭升堂云。可中有個漢。牙如劍樹。口似血盆。一棒打不回頭。他時異日向孤峰頂上立吾道在。山遂取疏抄。于法堂前將一炬火。提起云窮諸玄辨。若一毫致于太虛。竭世樞機。似一滴投于巨壑。將疏抄便燒。于是禮辭

無門曰。德山未出關時。心憤憤口悱悱。得得來南方。要滅卻教外別傳之旨。及到澧州路上。問婆子買點心。婆云。大德車子內是甚么文字。山云。金剛經抄疏。婆云。只如經中道。過去心不可得。見在心不可得。未來心不可得。大德要點那個心。德山被者一問。直得口似匾檐。然雖如是。未肯向婆子句下死卻。遂問婆子。近處有甚么宗師。婆云。五里外有龍潭和尚。及到龍潭納盡敗闕。可謂是前言不應后語。龍潭大似憐兒不覺丑。見他有些子火種。郎忙將惡水。驀頭一澆澆殺。冷地看來一場好笑

頌曰

　聞名不如見面　　見面不如聞名
　雖然救得鼻孔　　爭奈瞎卻眼睛　

　　非風非幡

六祖因風揚剎幡。有二僧對論。一云幡動。一云風動。往復曾未契理。祖云。不是風動不是幡動。仁者心動。二僧悚然

無門曰。不是風動。不是幡動。不是心動。甚處見祖師。若向者里見得親切。方知二僧買鐵得金。祖師忍俊不禁一場漏逗

頌曰

　風幡心動　　一狀領過　　只知開口
　不覺話墮　

　　即心即佛

馬祖因大梅問。如何是佛。祖云。即心是佛

無門曰。若能直下領略得去。著佛衣吃佛飯。說佛話行佛行。即是佛也。然雖如是。大梅引多少人。錯認定盤星。爭知道說個佛字三日漱口。若是個漢。見說即心是佛。掩耳便走

頌曰

　青天白日　　切忌尋覓　　更問如何
　抱贓叫屈　

　　趙州勘婆

趙州因僧問婆子。臺山路向甚處去。婆云。驀直去。僧才行三五步。婆云。好個師僧又恁么去。后有僧舉似州。州云。待我去與爾勘過這婆子。明日便去亦如是問。婆亦如是答。州歸謂眾曰。臺山婆子我與爾勘破了也

無門曰。婆子只解坐籌帷幄。要且著賊。不知趙州老人善用偷營劫塞之機。又且無大人相。撿點將來二俱有過。且道那里是趙州勘破婆子處

頌曰

　問既一般　　答亦相似　　飯里有砂
　泥中有刺　

　　外道問佛

世尊因外道問。不問有言。不問無言。世尊據座。外道贊嘆云。世尊大慈大悲。開我迷云。令我得入。乃具禮而去。阿難尋問佛。外道有何所證贊嘆而去。世尊云。如世良馬見鞭影而行

無門曰。阿難乃佛弟子。宛不如外道見解。且道外道與佛弟子相去多少

頌曰

　劍刃上行　　冰棱上走　　不涉階梯
　懸崖撒手　

　　非心非佛

馬祖因僧問。如何是佛。祖曰。非心非佛

無門曰。若向者里見得。參學事畢

頌曰

　路逢劍客須呈　　不遇詩人莫獻
　逢人且說三分　　未可全施一片　

　　智不是道

南泉云。心不是佛。智不是道

無門曰。南泉可謂。老不識羞。才開臭口。家丑外揚。然雖如是。知恩者少

頌曰

　天晴日頭出　　雨下地上濕
　盡情都說了　　只恐信不及　

　　倩女離魂

五祖問僧云。倩女離魂。那個是真底

無門曰。若向者里悟得真底。便知出殼入殼。如宿旅舍。其或未然。切莫亂走。驀然地水火風一散。如落湯螃蟹七手八腳。那時莫言。不道

頌曰

　云月是同　　溪山各異　　萬福萬福
　是一是二　

　　路逢達道

五祖曰。路逢達道人。不將語默對。且道將甚么對

無門曰。若向者里。對得親切。不妨慶快。其或未然。也須一切處著眼

頌曰

　路逢達道人　　不將語默對
　攔腮劈面拳　　直下會便會　

　　庭前柏樹

趙州因僧問。如何是祖師西來意。州云。庭前柏樹子

無門曰。若向趙州答處。見得親切。前無釋迦。后無彌勒

頌曰

　言無展事　　語不投機　　承言者喪
　滯句者迷　

　　牛過窗欞

五祖曰。譬如水牯牛過窗欞。頭角四蹄都過了。因甚么。尾巴過不得

無門曰。若向者里。顛倒著得一只眼。下得一轉語。可以上報四恩下資三有。其或未然。更須照顧尾巴始得

頌曰

　過去墮坑塹　　回來卻被壞
　者些尾巴子　　直是甚奇怪　

　　云門話墮

云門因僧問。光明寂照遍河沙。一句未絕。門遽曰。豈不是張拙秀才語。僧云是。門云話墮也。后來死心。拈云。且道那里是者僧話墮處

無門曰。若向者里。見得云門用處。孤危者僧。因甚話墮。堪與人天為師。若也未明。自救不了

頌曰

　急流垂釣　　貪餌者著　　口縫才開
　性命喪卻　

　　趯倒凈瓶

溈山和尚。始在百丈會中。充典座。百丈將選大溈主人。乃請同首座。對眾下語。出格者可往。百丈遂拈凈瓶。置地上。設問云。不得喚作凈瓶。汝喚作甚么。首座乃云。不可喚作木[木*突]。也百丈卻問于山。山乃趯倒凈瓶而去。百丈笑云。第一座輪卻山子。也因命之為開山

無門曰。溈山一期之勇。爭奈跳百丈圈圚不出。檢點將來。便重不便輕。何故[斬/耳]脫得盤頭。擔起鐵枷

頌曰

　揚下箍籬并木杓　　當陽一突絕周遮
　百丈重關攔不住　　腳尖趯出佛如麻　

　　達磨安心

達磨面壁。二祖立雪斷臂云。弟子心未安。乞師安心。磨云。將心來。與汝安。祖云。覓心了不可得。磨云。為汝安心竟

無門曰。缺齒老胡。十萬里航海特特而來。可謂是無風起浪。末后接得一個門人。又卻六根不具。咦謝三郎。不識四字

頌曰

　西來直指　　事因囑起　　撓聒叢林
　元來是爾　

　　女子出定

世尊昔因文殊至諸佛集處。值諸佛各還本處。惟有一女人。近彼佛坐入于三昧。文殊乃白佛。云何女人得近佛坐。而我不得。佛告文殊。汝但覺此女。令從三昧起。汝自問之。文殊繞女人三匝。鳴指一下。乃托至梵天。盡其神力。而不能出。世尊云。假使百千文殊亦出此女人定不得。下方過一十二億河沙國土。有罔明菩薩。能出此女人定。須臾罔明大士從地涌出。禮拜世尊。世尊敕罔明。卻至女人前。鳴指一下。女人于是從定而出

無門曰。釋迦老子做者一場雜劇。不通小小。且道文殊是七佛之師。因甚出女人定不得。罔明初地菩薩。為甚卻出得。若向者里。見得親切。業識忙忙那伽大定

頌曰

　出得出不得　　渠儂得自由
　神頭并鬼面　　敗闕當風流　

　　首山竹篦

首山和尚。拈竹篦示眾云。汝等諸人若喚作竹篦則觸。不喚作竹篦則背。汝諸人且道。喚作甚么

無門曰。喚作竹篦則觸。不喚作竹篦則背。不得有語。不得無語。速道速道

頌曰

　拈起竹篦　　行殺活令　　背觸交馳
　佛祖乞命　

　　芭蕉拄杖

芭蕉和尚示眾云。爾有拄杖子。我與爾拄杖子。爾無拄杖子。我奪爾拄杖子

無門曰。扶過斷橋水。伴歸無月村。若喚作拄杖。入地獄如箭

頌曰

　諸方深與淺　　都在掌握中
　撐天并拄地　　隨處振宗風　

　　他是阿誰

東山演師祖曰。釋迦彌勒猶是他奴。且道他是阿誰

無門曰。若也見得他分曉。譬如十字街頭撞見親爺相似。更不須問別人。道是與不是

頌曰

　他弓莫挽　　他馬莫騎　　他非莫辨
　他事莫知　

　　竿頭進步

石霜和尚云。百尺竿頭如何進步。又古德云。百尺竿頭坐底人。雖然得入。未為真。百尺竿頭須進步十方世界現全身

無門曰。進得步翻得身。更嫌何處不稱尊。然雖如是。且道百尺竿頭如何進步。嗄

頌曰

　瞎卻頂門眼　　錯認定盤星
　[拚-ㄙ+ㄊ]身能舍命　　一盲引眾盲　

　　兜率三關

兜率悅和尚。設三關問學者　撥草參玄只圖見性。即今上人性在甚處　識得自性。方脫生死。眼光落時。作么生脫　脫得生死。便知去處。四大分離。向甚處去

無門曰。若能下得此三轉語。便可以隨處作主。遇緣即宗。其或未然。粗餐易飽。細嚼難饑

頌曰

　一念普觀無量劫　　無量劫事即如今
　如今覷破個一念　　覷破如今覷底人　

　　干峰一路

干峰和尚因僧問。十方薄伽梵。一路涅槃門。未審路頭在甚么處。峰拈起拄杖。劃一劃云。在者里。后僧請益云門。門拈起扇子云。扇子[跳-兆+孛]跳。上三十三天。筑著帝釋鼻孔。東海鯉魚打一棒。雨似盆傾

無門曰。一人向深深海底。行簸土揚塵。一人于高高山頂。立白浪滔天。把定放行各出一只手。扶豎宗乘。大似兩個馳子相撞著。世上應無直底人。正眼觀來。二大老總未識路頭在

頌曰

　未舉步時先已到　　未動舌時先說了
　直饒著著在機先　　更須知有向上竅　

從上佛祖垂示機緣。據款結案。初無剩語。揭翻腦蓋。露出眼睛。肯要諸人直下承當不從他覓。若是通方上士。才聞舉著。便知落處。了無門戶可入。亦無階級可升。掉臂度關。不問關吏。豈不見玄沙道。無門解脫之門。無意道人之意。又白云道明明知道。只是者個為甚么。透不過。恁么說話。也是赤土搽牛奶。若透得無門關。早是鈍置無門。若透不得無門關。亦乃辜負自己。所謂涅槃心易曉。差別智難明。明得差別智。家國自安寧。時紹定改元解制前五日。楊岐八世孫無門比丘慧開謹識

無門關卷終

　　禪箴

循規守矩。無繩自縛。縱橫無礙。外道魔軍。存心澄寂。默照邪禪。恣意忘緣。墮落深坑。惺惺不昧。帶鎖擔枷。思善思惡。地獄天堂。佛見法見二鐵圍山。念起即覺。弄精魂漢。兀然習定。鬼家活計。進則迷理。退則乖宗。不進不退。有氣死人。且道如何履踐。努力今生須了卻。莫教永劫受余殃

　　黃龍三關

我手何似佛手。摸得枕頭背后。不覺大笑呵呵。元來通身是手

我腳何似驢腳。未舉步時踏著。一任四海橫行。倒跨楊岐三腳

人人有個生緣。各各透徹機先。那吒折骨還父。五祖豈藉爺緣

佛手驢腳生緣。非佛非道非禪。莫怪無門關險。結盡衲子深冤

　瑞巖近日有無門　　掇向繩床判古今
　凡圣路頭俱截斷　　幾多蟠蟄起雷音　

請

無門首座。立僧山偈奉謝。紹定庚寅季春無量(宗壽)書

達磨西來。不執文字。直指人心。見性成佛。說個直指。已是迂曲。更言成佛。郎當不少。既是無門。因甚有關。老婆心切惡聲流布。無庵欲贅。一語又成四十九則。其間些子誵訛。剔起眉毛薦取。淳祐乙巳夏重刊

檢校少保寧武軍節度使京湖安撫制置大使兼屯田大使兼[卄/夒]路策應大使兼知江陵府漢東郡開國公食邑二千一百戶食實封陸佰戶

孟珙　跋

無門老禪。作四十八則語。判斷古德公案。大似賣油餅。人令買家開口接了更吞吐不得。然雖如是。安晚欲就渠熱爐熬上。再打一枚足成大衍之數。卻仍前送似。未知

老師從何處下牙。如一口吃得。放光動地。若猶未。也連見在四十八個。都成熱沙去。速道速道

　　第四十九則語

經云。止止不須說我法妙難思。安晚曰。法從何來。妙從何有。說時又作么生。豈但豐干饒舌。元是釋迦多口。這老子造作妖怪。令千百代兒孫被葛藤纏倒。未得頭出。似這般奇特話靶。匙挑不上。甑蒸不熟。有多少錯認底。傍人問云。畢竟作如何結斷。安晚合十指爪曰。止止不須說我法妙難思。卻急去難思兩字上。打個小圓相子。指示眾人。大藏五千卷。維摩不二門。總在里許

頌曰

　語火是燈　　掉頭弗譍　　惟賊識賊
　一問即承　

淳祐丙午季夏初吉安晚居士書于西湖漁莊

舊板磨滅故。重命工鋟梓畢。這板置于武藏州兜率山廣園禪寺也

應永乙酉十月十三日　干緣比丘　常收