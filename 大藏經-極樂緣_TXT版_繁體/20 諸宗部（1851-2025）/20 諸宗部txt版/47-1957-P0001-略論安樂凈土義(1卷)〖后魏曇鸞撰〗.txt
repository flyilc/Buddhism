　　No. 1957

略論安樂凈土義

　　　　釋曇鸞撰


問曰。安樂國于三界中何界所攝

答曰。如釋論言。如斯凈土非三界所攝。何以故。無欲故非欲界。地居故非色界。有形色故非無色界。經曰。阿彌陀佛本行菩薩道時。作比丘。名曰法藏。于世自在王佛所。請問諸佛凈土之行。時佛為說二百一十億諸佛剎土天人善惡國土精粗。悉現與之。于時法藏菩薩。即于佛前。發弘誓大愿。取諸佛土。于無量阿僧祇劫。如所發愿。行諸波羅蜜。萬善圓滿。成無上道。別業所得。非三界也

問曰。安樂國有幾種莊嚴。名為凈土

答曰。若依經據義。法藏菩薩四十八愿即是其事。尋贊可知。不復重序。若依無量壽論。以二種清凈。攝二十九種莊嚴成就。二種清凈者。一器世間清凈。二是眾生世間清凈。器世間清凈有十七種莊嚴成就。一者。國土相勝過三界道。二者。其國廣大。量如虛空。無有齊限。三者。從菩薩正道大慈悲出世善根所起。四者。清凈光明圓滿莊嚴。五者。備具第一珍寶性。出奇妙寶物。六者潔凈光明常照世間。七者。其國寶物柔軟。觸者適悅。生于勝樂。八者。千萬寶華莊嚴池沼。寶殿寶樓閣種種寶樹雜色光明影納世界。無量寶網覆虛空。四面懸鈴常吐法音。九者。于虛空中。自然常雨天華天衣天香。莊嚴普熏。十者。佛慧光明照除癡闇。十一者。梵聲開悟遠聞十方。十二者。阿彌陀佛無上法王善力住持。十三者。從如來凈華所化生。十四者。愛樂佛法味。禪三昧為食。十五者。永離身心諸苦。受樂無間。十六者。乃至不聞二乘女人根缺之名。十七者。眾生有所欲樂。隨心稱意。無不滿足。如是等十七種。是名器世間清凈。眾生世間清凈有十二種莊嚴成就。一者。無量大珍寶王微妙華臺以為佛座。二者。無量相好無量光明莊嚴佛身。三者。佛無量辯才應機說法。具足清白。令人樂聞。聞者必悟解。言不虛說。四者。佛真如智慧猶如虛空。照了諸法總相別相。心無分別。五者。天人不動眾廣大莊嚴。譬如須彌山映顯四大海。法王相具足。六者。成就無上果。尚無能及。況復過者。七者。為天人丈夫調御師。大眾恭敬圍繞。如師子王師子圍繞。八者。佛本愿力莊嚴住持諸功德。遇者無空過。能令速滿足一切功德海。未證凈心菩薩畢竟得證平等法身。與凈心菩薩與上地菩薩。畢竟同得寂滅平等。九者。安樂國諸菩薩眾。身不動搖而遍至十方。種種應化。如實修行。常作佛事。十者。如是菩薩應化身。一切時不前不后。一心一念放大光明。悉能遍至十方世界。教化眾生。種種方便。修行所成。滅除一切眾生苦惱。十一者。是等菩薩于一切世界無余照諸佛大會。無余廣大無量供養恭敬贊嘆諸佛如來功德。十二者。是諸菩薩于十方一切世界無三寶處。住持莊嚴佛法僧寶功德大海。遍示令解。如實修行。如是等法王八種莊嚴功德成就。如是菩薩四種莊嚴功德成就。是名眾生世間清凈。安樂國土具如是等二十九種莊嚴功德成就。故名凈土

問曰。生安樂土者。凡有幾品輩。有幾因緣

答曰。無量壽經中。唯有三輩上中下。無量壽觀經中。一品又分為上中下。三三而九。合為九品。今依傍無量壽經為贊。且據此經作三品論之。上輩生者有五因緣。一者。舍家離欲而作沙門。二者。發無上菩提心。三者。一向專念無量壽佛。四者。修諸功德。五者。愿生安樂國。具此因緣。臨命終時。無量壽佛與諸大眾現其人前。即便隨佛。往生安樂。于七寶華中。自然化生。住不退轉。智慧勇猛。神通自在。中輩生者有七因緣。一者。發無上菩提心。二者。一向專念無量壽佛。三者。多少修善奉持齋戒。四者。起立塔像。五者。飯食沙門。六者。懸繒然燈。散華燒香。七者。以此回向愿生安樂。臨命終時。無量壽佛化現其身。光明相好具如真佛。與諸大眾現其人前。即隨化佛往生安樂。住不退轉。功德智慧次如上輩下輩生者有三因緣。一者。假使不能作諸功德。當發無上菩提心。二者。一向專意乃至十念念無量壽佛。三者。以至誠心愿生安樂。臨命終時。夢見無量壽佛。亦得往生。功德智慧次如中輩。又有一種往生安樂不入三輩中。謂以疑惑心。修諸功德。愿生安樂。不了佛智不思議智不可稱智大乘廣智無等無倫最上勝智。于此諸智疑惑不信。然猶信罪福修習善本。生安樂生安樂國七寶宮殿。或百由旬惑五百由旬。各于其中受諸快樂。如忉利天。亦皆自然。于五百歲中。常不見佛。不聞經法。不見菩薩聲聞圣眾。安樂國土謂之邊地。亦曰胎生。邊地者。言其五百歲中不見聞三寶。義同邊地之難。或亦于安樂國土最在其邊。胎生者。譬如胎生人初生之時人法未成。邊言其難。胎言其闇。此二名皆借此況彼耳。非是八難中邊地。亦非胞胎中胎生。何以知之。安樂國土一向化生故。故知非實胎生。五百年后還得見聞三寶故。故知非八難中邊地也

問曰。彼胎生者處七寶宮殿中受快樂否。復何所憶念

答曰。經喻云。譬如轉輪王子得罪于王。內于后宮。系以金鎖。一切供具無所乏少。猶如王。王子于時雖有好妙種種自娛樂具。心不受樂。但念設諸方便求免悕出。彼胎生者亦復如是。雖處七寶宮殿有好色香味觸。不以為樂。但不見三寶。不得供養修諸善本。以之為苦。識其本罪。深自責悔。求離彼處。即得如意。還同三輩生者。當是五百年末方識罪悔耳

問曰。以疑惑心往生安樂名曰胎生者。云何起疑

答曰。經中但云疑惑不信。不出所以疑意。尋不了五句。敢以對治言之。不了佛智者。謂不能信了佛一切種智。不了故故起疑。此一句總辨所疑。下四句一一對治所疑。疑有四意。一者疑。但憶念阿彌陀佛。不必得往生安樂。何以故。經言。業道如秤。重者先牽。云何一生或百年。或十年或一月。無惡不造。但以十念相續便得往生。即入正定聚。畢竟不退。與三途諸苦永隔乎。若爾。先牽之義何以所信。又曠劫已來俱造諸行有漏之法系屬三界。云何不斷三界結惑。直以少時念阿彌陀佛。便出三界乎。系業之義復欲云何。對治此疑故言不思議智。不思議智者。謂佛智力能以少作多。以多作少。以近為遠。以遠為近。以輕為重。以重為輕。以長為短。以短為長。如是等佛智無量無邊不可思議。譬如百夫百年聚薪積高千仞。豆許火焚。半日便盡。豈可得言百年之薪積半日不盡乎。又如躄者寄載他船。因風帆勢。一日至千里。豈可得言躄者云何一日至千里乎。又如下賤貧人獲一瑞物而以貢主。主慶所得加諸重賞。斯須之頃富貴盈溢。豈可得言以可有數十年仕備盡辛勤。上下尚不達歸者。言彼富貴無此事乎。又如劣夫以己身力擲驢不上。從轉輪王行。便乘虛空飛騰自然。復可以擲驢之劣夫。言必不能乘空耶。又如十圍之索千夫不制。童子揮劍瞬頃兩分。豈可得言一小兒力不能斷索乎。又如鴆鳥入水魚蚌斯斃。犀角觸泥死者咸起。豈可得言性命一斷無可生乎。又如黃鵠呼子安。子安還活。豈可得言墳下千歲齡決無可蘇乎。一切萬法皆有自力他力自攝他攝。千開萬閉無量無邊。安得以有礙之識疑彼無礙之法乎。又五不思議中。佛法最不可思議。而以百年之惡為重。疑十念念佛為輕。不得往生安樂入正定聚者。是事不然。二者疑。佛智于人不為玄絕。何以故。夫一切名字從相待生。覺智從不覺生。如是迷方從記方生。若便迷絕不迷。迷卒不解。迷若可解。必迷者解。亦可云解者迷。迷解解迷猶手反覆耳。乃可明昧為異。亦安得超然哉。起此疑故。于佛智慧生疑不信。對治此疑故言不可稱智。不可稱智者。言佛智絕稱謂。非相形待。何以言之。法若是有。必應有知有之智。法若是無。亦應有知無之智。諸法離于有無。故佛冥諸法。則智絕相待。汝引解迷為喻。猶是一迷耳。不成迷解。亦如夢中與他解夢。雖云解夢。非是不夢。以知取佛。不曰知佛。以不知取佛。非知佛。以非知非不知取佛。亦非知佛。以非非知非非不知取佛。亦非知佛。佛智離此四句。緣之者心行滅。損之者言語斷。以是義故。釋論云。若人見般若。是則為被縛。若不見般若。是亦為被縛。若人見般若。是則為解脫。若不見般若。是亦為解脫。此偈中說。不離四句者為縛。離四句者為解脫。汝疑佛智與人不玄絕者。是事不然。三者疑。佛實不能度一切眾生。何以故。過去世有無量阿僧祇恒沙諸佛。現在十方世界亦有無量無邊阿僧祇恒沙諸佛。若使佛實能度一切眾生。則應久無三界。第二佛則不應復為眾生發菩提心。具修凈土攝受眾生。而實有第二佛。攝受眾生。乃至實有三世十方無量諸佛。攝受眾生。故知。佛實不能度一切眾生。起此疑故。于阿彌陀佛作有量想。對治此疑故言大乘廣智。大乘廣智者。言佛無法不知。無煩惱不斷。無善不備。無眾生不度。所以有三世十方者。有五義。一者。若便無第二佛。乃至無阿僧祇恒沙諸佛者。佛便不能度一切眾生。以實能度一切眾生故。則有十方無量諸佛。無量諸佛即是前佛所度眾生。二者。若一佛度一切眾生盡者。復亦不應后有佛。何以故。無覺他義故。復依何義。說有三世佛乎。依覺他義故。說佛佛皆度一切眾生。三者。后佛能度。猶是前佛之能。何以故。由前佛有后佛故。譬如帝王之甲得相紹襲后王。即是前王之能故。四者。佛力雖能度一切眾生。要須有因緣。若眾生與前佛無因緣。復須后佛。如是無緣眾生動逕百千萬佛。不聞不見。非佛力劣也。譬如日月周四天下破諸闇冥。而盲者不見。非日不明也。雷震裂耳。而聾者不聞。非聲不勵也。覺諸緣理。號之曰佛。若情強違緣理。非正覺也。是故眾生無量。佛亦無量。征佛莫問有緣無緣。何不盡度一切眾生者。非理言也。五。眾生若盡。世間即墮有邊。以是義故則有無量佛。度一切眾生。問曰。若眾生不可盡。世間復須墮無邊。無邊故佛則實不能度一切眾生。答曰。世間非有邊非無邊。亦絕四句。佛令眾生離此四句。名之為度。其實非度非不度。非盡非不盡。譬如夢渡大海。值濤波諸難。其人畏怖叫聲徹外。外人喚覺。坦然無憂。但為渡夢。不為渡河。問曰。言渡與不渡皆墮邊見。何以但說渡一切眾生為大乘廣智。不說不渡眾生為大乘廣智。答曰。眾生莫不厭苦求樂畏縛求解。聞渡則歸向。聞不渡不知所以不渡。便謂佛非大慈悲。則不歸向。不歸向故長寢久夢。無由可息。為是人故。多說渡不說不渡。復次諸法無行經亦言。佛不得佛道。亦不渡眾生。凡夫強分別作佛。渡眾生。言度眾生。是對治悉檀。言不度眾生。是第一義悉檀。二言各有所以。不相違背。問曰。如夢得息。豈不是度耶。若一切眾生所夢皆息。世間豈不盡乎。答曰。說夢為世間。若夢息則無夢者。若無夢者亦不說度者。如是知世間即是出世間。雖度無量眾生。則不墮顛倒。四者疑。佛不得一切種智。何以故。若能遍知諸法。諸法墮有邊故。若不能遍知。則非一切種智故。對治此疑故。言無等無倫最上勝智。無等無倫最上勝智者。凡夫智虛妄。佛智如實。虛實玄殊。理無得等。故言無等。聲聞辟支佛欲有所知。入定方知。出定不知。又知亦有限。佛得如實三昧。常在深定。而遍知照萬法二與無二。深法非倫。故言無倫。八地已上菩薩雖得報生三昧用無出入。而習氣微熏三昧不極明凈。形待佛智。猶為有上。佛智斷具足。如法而照。法無量故。照亦無量。譬如函大蓋亦大。故言最上。此三句亦可展轉相成。以佛智無與等者故。所以無倫。以無倫故最上勝。亦可最上勝故無等。無等故無倫。但言無等便足。復何以須下二句者。如須陀洹智。不與阿羅漢等。而是其類。初地至十地亦如是。智雖不等。非不其倫。何以故。非最上故。汝以知有邊為難。疑佛非一切智者。是事不然

問曰。下輩生中。云十念相續便得往生。云何名為十念相續

答曰。譬如有人。空曠回處值遇怨賊。拔刃奮勇。直來欲殺。其人勁走視渡一河。若得渡河。首領可全。爾時但念渡河方便。我至河岸。為著衣渡。為脫衣渡。若著衣納。恐不得過。若脫衣納。恐無得暇。但有此念更無他緣。一念何當渡河。即是一念。如是不雜心名為十念相續。行者亦爾。念阿彌陀佛。如彼念渡。逕于十念。若念佛名字。若念佛相好。若念佛光明。若念佛神力。若念佛功德。若念佛智慧。若念佛本愿。無他心間雜。心心相次乃至十念。名為十念相續。一往言十念相續。似若不難。然凡夫心猶野馬。識劇猿猴。馳騁六塵。不暫停息。宜至信心預自克念。便積習成性。善根堅固也。如佛告頻婆娑羅王。人積善行。死無惡念。如樹西傾。必倒隨曲。若便刀風一至。百苦湊身。若習前不在。懷念何可辨。又宜同志五三共結言要。垂命終時。迭相開曉。為稱阿彌陀佛名號愿生安樂。聲聲相次。使成十念也。譬如蠟印印泥。印壞文成。此命斷時。即是生安樂時。一入正定聚。更何所憂也

略論安樂凈土義(畢)