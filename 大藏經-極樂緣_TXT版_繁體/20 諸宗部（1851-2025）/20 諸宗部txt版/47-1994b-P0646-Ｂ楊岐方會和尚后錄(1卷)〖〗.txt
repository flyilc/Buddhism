　　No. 1994B

楊岐方會和尚后錄

師。入院開堂。宣疏了。師云。大眾。大家散去。早落二頭三首。如不散去。今日熱瞞諸人去也。宜陽秀水。萍實楚江。遂升座。拈香云。此一瓣香。奉為今上皇帝。圣壽千秋。永昌佛日。次一瓣香。奉為州縣官僚。檀那十信。此一瓣香。諸人還知落處么。若也知得落處。更不須開兩片皮。若也不知。為先住南源。次住石霜。今住潭州興化禪寺。諸人還識興化么。如不識。不免帶累上祖。遂趺座。維那白槌訖。師云。早落第二義。大眾散去。猶較些子。既不散去。有疑請問。僧問。師唱誰家曲。宗風嗣阿誰。師云。隔江打鼓不聞聲。僧云。興化的子。臨濟兒孫。師云。今日因齋慶贊。師乃云。更有問話者么。所以道。諸供養中。法供養最為勝。良久云。百千諸佛。天下老和尚出世。皆以直指人心。見性成佛。若向者里明得去。盡與百千諸佛同參。若向者里。未能明得。楊岐未免惹帶口業。況諸人盡是靈山會上。受佛付囑底人。何須自家退屈。還有記得底人么。爾且道。靈山末后一句。作么生道。如無。楊岐今日敗闕。以方會。俾欲深云隱拙。隨眾延時。豈謂郡縣官僚。洎諸檀信。共崇三寶。續佛壽命。令法久住。俾令山僧住持此剎。亦非小緣。所有一毫之善。上祝皇帝萬歲。家宰千秋。大眾且道。今日事作么生。良久云。來年更有新條在。惱亂春風卒未休

上堂。僧問。如何是祖師西來意。師云。擔頭不負書。師云。心生種種法生。心滅種種法滅。拈起拄杖。卓一下云。大千世界百雜碎。捧缽盂向香積世界。吃飯去也

上堂。僧問。如何是不動尊。師云。大眾齊著力。僧云。與么則香燈不絕去也。師云。且喜勿交涉師乃云。一切法皆是佛法。佛殿對三門。僧堂對廚庫。若也會得。擔取缽盂拄杖。一任天下橫行。若也不會。更且面壁

上堂。僧問。如何是佛。師云。賊是人做。師乃云。萬法是心光。諸緣惟性曉。本無迷悟人。只要今日了。山河大地。有什么過。山河大地。目前諸法。總在諸人腳跟下。自是諸人不信。可謂古釋迦不前。今彌勒不后。楊岐與么。可謂買帽相頭

上堂。心是根。法是塵。兩種猶如鏡上痕。痕垢盡時光始現。心法雙忘性即真。遂拍禪床一下云。山河大地何處有也。且作么生道得不受人瞞底句。若也道得。向十字路頭。道將一句來。如無。楊岐今日失利

上堂。一塵才起。大地全收。遂拈起拄杖云。須彌山上走馬。大洋海里[跳-兆+孛]跳。鬧市中忽撞著者個。是人知有。且道。黑地里穿針一句。作么生道。良久云。尋常不欲頻開口。為是渾身著衲衣

上堂。云心隨萬境轉。轉處實能幽。隨流認得性。無喜復無憂。復云。天堂地獄。罩卻汝頭。釋迦老子。在爾腳跟下。當明對暗。時人知有。鬧市里把將鼻孔來。還有道得么。試出來。與楊岐出氣。如無。楊岐今日失利

上堂。僧問。祖師面壁。意旨如何。師云。西天人不會唐言。僧云。昨日雨落。今日天晴。是人道得。請和尚出格道一句。師以兩手捺膝坐。僧云。大殺盡力道。只道得一半。師云。分身兩處看。僧指侍者云。和尚為什么不著鞋。師云。者漆桶。僧便禮拜歸眾

師。乃舉外道問佛。不問有言。不問無言。世尊良久。外道贊嘆。世尊大慈大悲。開我迷云。令我得入。外道去后。阿難問世尊云。外道見個什么。便道令我得入。世尊云。如世良馬。見鞭影而行。師云。道吾師兄云。世尊只眼通三世。外道雙眸貫五天。道吾師兄。善則善矣。甚與古人出氣。楊岐道。金鋀不辨。玉石不分。大眾要會么。世尊輟已從人。外道因齋慶贊。遂以拄杖卓一下。喝一喝

上堂。妙湛總持不動尊。首楞嚴王世希有。銷我億劫顛倒想。不歷僧祇獲法身。乃拈拄杖云。拄杖子。豈不是法身。爾諸人還知么。楊岐今日向水里倒泥里[馬*展]。蓋為諸人頭抵面袋里。三十年后。明眼人前。不得錯舉。以拄杖卓一下。喝一喝

上堂。云一切智通無障礙。遂拈起拄杖云。拄杖子。向諸人面前。逞大神通去也。遂擲下云。直得乾坤震裂。地搖六動。不見道。一切智智清凈。又拍禪床一下云。三十年后。明眼人前。莫道楊岐龍頭蛇尾

上堂。云雷驚雨勢。萬物發生。拈起拄杖云。大眾且道。者個作么生。良久云。漁翁盡日空垂釣。收取絲綸歸去來。以拄杖卓禪床一下云。參

上堂。僧問。師登寶座。四眾臨筵。的的西來。請師舉唱。師云。云開山岳秀。水到四溟寬。進云。一句已蒙師指示。今日得聞于未聞。師云。腳跟下一句。作么生道。僧云。若不伸三拜。爭顯我師機。師云。更有什么事。僧禮拜。師云。記取者僧話頭。問。先圣有八萬四千法門。門門見諦。學人為什么。觸途成滯。師云。何得自家退屈。僧云。急切處。請師舉。師云。露柱[跳-兆+孛]跳。上三十三天。僧云。拈卻佛殿。去卻案山。腳跟下。去西天有多少。師云。楊岐被爾問倒。僧云。將謂無鼻孔。師云。三十年后。自家面赤。師乃云。風不鳴條。雨不破塊。此是俗漢時節。作么生是衲僧應時應節底句。遂拍禪床一下云。直待彌勒下生時

上堂。僧問。虎符金印師親握。家國興亡事若何。師云。將軍不舉令。僧云。坐籌幃幄。非師者誰。師云。金州客。僧云。幸對人天。愿觀盛作。師云。楊岐鼻孔。在阇梨手里。僧云。學人性命。在和尚手中。師云。爾干[跳-兆+孛]跳作什么。僧云。下坡不走。快便難逢。撫掌一下。便禮拜。師云。看者一員戰將。師乃云。風霜刮地。寒葉飄空。不涉春緣。拈將鼻吼來。遂拍禪床一下云。來年更有新條在。惱亂春風卒未休

上堂。云楊岐一訣。凡圣路絕。無端維摩。特地饒舌

上堂。供養主問。雪路漫漫。如何化導。師云。霧鎖千山秀。迤邐問行人。僧問。忽有人問楊岐意旨。未審如何舉似。師云。大野分春色。巖前凍未消。僧畫一圓相云。忽遇與么人來。又作么生。師乃捩轉面。僧擬議。師便喝云。甚么處去也。僧作女人拜。師云。歸來與爾三十棒。師乃云。楊岐令下。已在言前。作么生是正令。喝一喝。便下座

上堂。云落雕之箭。斬蛟之劍。主將自敗。抱馬拖旗。有人向安家立國處。道將一句來。良久云。太平本是將軍致。不許將軍見太平。喝一喝

上堂。俗士問。人王與法王相見。合談何事。師云。釣魚船上謝三郎。進云。此事已蒙師指示。云蓋家風事若何。師云。襆頭衫帽脫當酒錢。士云。忽遇客來。如何祗待。師云。三盞兩盞猶閑事。醉后郎當笑殺人。師乃云。一切法皆是佛法。遂拍禪床一下云。山河大地百雜碎。還我佛法來。良久云。何似生遼天鶻。萬里云只一突

上堂拍禪床云。大眾。釣竿斫盡重栽竹。不計功程得便休

上堂。云無邊剎境。自他不隔于毫端。十世古今。始終不離于當念。遂拍禪床一下云。釋迦老子年多少。還知么。若也知得。人間天上。出入自由。若也不知。云蓋自道。恒薩訶竭二千年

上堂。云把定乾坤幾萬般。文殊普賢豈能觀。今日為君重注破。鱉鼻南山子細看。以拄杖卓一下

上堂。云一即一切。一切即一。拈起拄杖云。吞卻山河大地了也。過去諸佛。未來諸佛。天下老和尚。總在拄杖頭上。遂以拄杖劃一劃云。不消一喝

上堂。云云蓋傳箭令下。釋迦老子為先鋒。菩提達磨為殿后。陣勢既圓。天下太平。且道。不動步一句。作么生道。良久云。不經一事。不長一智。參

上堂。云天得一以清。地得一以寧。君王得一。以治天下。衲僧得一。且作么生。良久云。缽盂口向天

上堂。云心隨萬境轉。轉處實能幽。拍禪床一下云。釋迦老子。被蟭螟蟲吞卻了也。且喜天下太平。喝一喝上堂。云時雨霖霖。悅耕人心頭頭顯煥。金不博金。參

上堂。云是法住法位。世間相常住。釋迦老子。鼻孔遼天。樓至如來。兩腳踏地。爾且道。者兩個漢。還有過也無。良久云。犬子便吠。牛子牽犁。衲僧與么未摸著皮

上堂。顧視大眾。喝一喝。卓拄杖一下云。清平世界。不許人攙奪行市

上堂。云釋迦老子初生時。周行七步。目顧四方。一手指天。一手指地。今時衲僧。盡皆打模畫樣。便道。天上天下。唯我獨尊。云蓋不惜性命。亦為諸人打個樣子。良久云。陽氣發時無硬地

上堂。云彌勒真彌勒。分身千百億。時時示時人。時人皆不識。師乃擲下拄杖。便歸方丈

上堂。舉盤山道。向上一路。千圣不傳。師云。口上著。又云。學者勞形。如猿捉影。師云。盤山與么道。以已妨人

上堂。彌勒真彌勒。分身千百億。時時示時人。時人皆不識。師遂拈起拄杖云。拄杖子。豈不是彌勒。諸人還見么。拄杖子橫也。是彌勒放光動地。拄杖子豎也。是彌勒放光照曜三十三天。拄杖子不橫不豎。彌勒向諸人腳跟下。助爾諸人說般若。若也知得。去拈鼻孔。向缽盂里。道將一句來。如無。山僧失利

上堂。云山僧一語。凡圣同舉。罷釣收綸。不如歸去

上堂。云今朝三月二。瞿曇未瞥地。拈花說多端。迦葉猶尚醉。更有末后語。且不得錯舉

上堂。云朝晴夜雨。民歡卒土。瞿曇老人。未有后語。云蓋今日為大眾舉。良久云。太平本是將軍致。不許將軍見太平

　　勘辯

一日。璉三生至。師云。寒風凜烈。紅葉飄空。祖室高流。朝離何處。璉云。齋后離南源。師云。腳跟下一句。作么生道。璉以坐具摵一摵。師云。只者個。別有在。璉作抽身勢。師云。且坐吃茶

二人新到。師云。春雨乍歇。泥水未干。行腳高人。如何話道。僧云。昔時離古寺。今日睹師顏。師云。甚處念得者虛頭來。僧云。和尚幸是大人。師云。腳跟下一句。作么生道。僧以坐具摵一摵。師云。與么則楊岐燒香供養去也。僧云。明眼人難瞞。師拈起坐具云。第二行腳僧。喚者個作什么。僧云。乍入叢林不會。師云。實頭人難得。且坐吃茶

問僧。落葉飄飄。朝離何處。僧云。齋后離南源。師云。腳跟下一句。作么生道。僧云。愁人莫向愁人說。師云。楊岐專為舉揚諸方去也。僧云。是什么心行。師云。不得楊岐贊嘆。僧擬議。師云。且坐吃茶

一日。數人新到相看。師云。陣勢既圓。作家戰將。何不出來與云蓋相見。僧打一坐具。師云。作家師僧。僧又打一坐具。師云。一坐具兩坐具。又作么生。僧擬議。師乃背面立。僧又打一坐具。師云。爾道。云蓋話頭在甚處。僧云。在者里。師云。三十年后自悟去在。云蓋在上座手里。且坐吃茶。師又問。夏在甚處。僧云神鼎。師云。早知上座神鼎來。更不敢借問

師。次日參云。昨日數人新到。打云蓋三下坐具。恰似有個悟處。遂舉前話了。乃云。云蓋敗闕處。諸人總知。新到得勝處。諸人還知么。若也知得。出來與云蓋出氣。若也不知。明眼人前。不得錯舉

上堂。云萬法本閑。唯人自鬧。以拄杖卓一下云。大眾。好看火燭。明眼人前。不得錯舉

師訪孫比部。值判公事次。部云。下官為王事所牽。無由免離。師云。此是比部愿弘深廣利濟群生。比部云。未審如何。師云。應現宰官身。廣弘悲愿深。為人重指處。棒下血霖霖。比部因頌有省。乃歸小廳。坐次卻問。下官每日持齋吃菜。還合諸圣也無。師以頌贈之。孫比部孫比部。不將酒肉污腸肚。侍仆妻兒渾不顧。釋迦老子是誰做。孫比部孫比部

　　自術真贊

口似乞兒席袋。鼻似園頭屎杓。勞君神筆寫成。一任天下卜度

似驢非驢。似馬非馬。咄哉楊岐。牽犁拽杷

指驢又無尾。喚牛又無角。進前不移步。退后豈收腳。無言不同佛。有語誰斟酌。巧拙常現前。勞君安寫邈

　楊岐方會和尚后錄(終)