　　No. 1955

　　顯密圓通成佛心要集序

　　　　(宣政殿學士金紫榮祿大夫行給事中知武定軍節度使事上護軍穎川郡開國公食邑三千戶同修國史陳覺撰)


昔如來居出世之尊。垂化人之道。闡揚大教。誘掖群迷。開種種之門。方便雖陳于萬法。入圓圓之海。旨趣皆歸于一乘。然而顯教密宗。該性含相。顯之義派分五教。總名素怛覽。密之部囊括三藏。獨號陀羅尼。習顯教者。且以空有禪律而自違。不盡究竟之圓理。學密部者。但以壇印字聲而為法。未知秘奧之神宗。遂使顯教密教。矛盾而相攻。性宗相宗。鑿枘而難入。互成非毀。謗議之心生焉。竟執邊隅。圓通之性懵矣。向匪至智。孰融異端。事必有成。人能弘道。今顯密圓通法師者。時推英悟。天假辯聰。髫齔禮于名師。十五歷于學肆。參禪訪道。博達多聞。內精五教之宗。外善百家之奧。利名不染。愛惡非交。既而厭處都城。肆志巖壑。積累載之勤悴。窮大藏之淵源。撮樞要而誠誦在心。剖義理而若指諸掌。以謂所閱大小之教。不出顯密之兩途。皆證圣之要津。入真之妙道。覽其文體。則異猶盤盂。自列于方圓。歸乎正理。則同若器室。咸資于無有。而學者妄生異議。昧此通方。因是錯綜靈編。纂集心要。文成一卷。理盡萬途。會四教總歸于圓宗。收五密咸入于獨部。和乳酪之味。都作醍醐。采云霞之滋。并為甘露。誠諸佛之會要。為后人之指南。使披覽者似獲隨意之珠。所求皆遂。遵依者如食善見之果。無疾不瘳。覺學愧荒虛。辭非華麗。曾因暇日。得造吾師。每親揮塵之談。頗廣窺班之見。屬當傳世。爰托撰文。素慚舒理之能。聊著冠篇之引

顯密圓通成佛心要集卷上

　　　　五臺山金河寺沙門道[厄*殳]集


原夫如來一代教海。雖文言浩瀚。理趣淵沖。而顯之與密統盡無遺。顯謂諸乘經律論是也。密謂諸部陀羅尼是也。爰自摩騰入漢。三藏漸布于支那。無畏來唐。五密盛興于華夏。九流共仰七眾同遵。法無是非之言。人析修證之路。暨經年遠誤見彌多。或習顯教。輕誣密部之宗。或專密言。昧黷顯教之趣。或攻名相。鮮知入道之門。或學字聲。罕識持明之軌。遂使甚深觀行。變作名言。秘密神宗。翻成音韻。今乃不揆瑣才。雙依顯密二宗。略宗成佛心要。庶望將來悉得圓通。故依教理略啟四門。一顯教心要。二密教心要。三顯密雙辯。四慶遇述懷(已下四段之中。為避文繁。或暗用圣教。或義引經文。覽者應知)。且初顯教心要者。謂賢首清涼。共判如來一代時教而有五種。一小乘教。謂阿含等六百余卷經。婆沙等六百余卷論。說一切法從因緣生。明三界不安。了人空真理。修自利之行。忻小乘之果。二大乘始教有二。一法相宗。謂深密佛地等數十本經。瑜伽唯識等數百卷論。說一切法皆是唯識。了二空真理。修六度萬行。趣大乘佛果。于中多談法相之義。二無相宗。謂諸部般若等千余卷經。中百門等數本論文。說一切法本來是空無始迷情妄認為有。欲證菩提以為所得。修習萬行。于中多談無相空義。斯之兩宗。皆是大乘初門。故名曰始。始者初也。三一乘終教。謂法華涅槃等四十余部經。寶性佛性等十余部論。說一切眾生皆有佛性。從本已來靈明不昧。了了常知。無始迷倒不自覺悟。欲成佛果須先了悟自家佛性。后方稱性修習本有無量妙行。多談法性是大乘盡理之教。故名曰終。終者盡也。四一乘頓教。謂楞伽思益經文。達磨所傳禪宗。說一切妄相本空真心本凈。元無煩惱本是菩提。唯談真性不依位次成佛。故名曰頓。五不思議乘圓教。謂華嚴一經。十地一論。全說毗盧法界普賢行海。于中所有若事若理若因若果。一具一切重重無盡。總含諸教無法不收。稱性自在無障無礙。迥殊偏說故名為圓。此之五教。前前者是淺是權。后后者是深是實。若以圓教望之前四。皆是應根權施設也(今且據對待而論。言前四是權圓教為實。若定執圓教為實缺前四教亦非圓暢。若五教俱傳偏圓共贊。逗根方足已下為圓教。中具含前教行門。故不別說)今依圓教修行略分為二。初悟毗盧法界。后修普賢行海。且初悟毗盧法界者。謂華嚴經所說。一真無障礙法界或名一心。于中本具三世間(一器世間。為一切國土。二眾生世間。謂一切有情。三智正覺世間。謂一切圣人)四法界(一事法界。二理法界。三事理無礙法界。四事事無礙法界)一切染凈諸法。未有一法出此法界。此是一切凡夫圣人根本之真心也(亦是根本之真身)泛言真心而有二種。一同教真心。二別教真心。于同教中復有二種。一終教真心。二頓教真心。且初終教真心者。故首楞嚴經云。當知虛空生汝心內。猶如片云點太清里。況諸世界在虛空耶(自家真心猶如太清之天。十方虛空喻似一片之云。即知真心極大虛空極小。虛空比于真心尚爾極小。況諸世界在虛空中耶)又云。空生大覺中。如海一漚發。有漏微塵國。皆依空所生(大覺即是真心異名。真心廣大猶如大海。虛空微小似一浮漚。況諸國土皆依虛空生耶。若比真心即是小中之小)又云真心遍圓含里十方。反觀父母所生之身。如彼十方虛空之內。吹一微塵若存若亡。又云不知色身外洎山河虛空大地。咸是妙明真心中物。又云一切世間諸所有物。皆即菩提妙明真心(既言皆即菩提妙明真心。非是世間諸法在真心內別有其體。即知盡法界所有。虛空大地情與非情。全是一味妙明真心。凝然清凈不增不減)一切眾生從無始來迷卻此心。妄認四大為身緣慮為心。譬如百千個澄清大海不認。但認一小浮漚(若了四大之身緣慮之心。緣生無性全是真心。如了浮漚。緣生無體全是海水。近有儒生罕覽佛經。聞斯廣大真心懵然未信。余尋喻云。此是如來親說。但是自心迷倒不見。安得不信。且如俗書莊子云。北溟有魚其名為鯤。鯤之大不知其幾千里。化而為鳥其名為鵬。鵬之背不知其幾千里。怒而飛其翼若垂天之云。將徙于南溟。水擊三千里。摶扶搖而上者九萬里。列子云。世豈知有此物哉。大禹行而見之。伯益知而名之。夷堅聞而志之。不可為自目不親睹。亦不信有此物耶。俗書所說有相物情尚爾。何況如來所說無相真心也。寶性論云。聲居者不知宇宙之通泰是也)后頓教一心者。謂絕待一心。彌滿清凈中不容他。一切妄相本來是無。絕待真心本來清凈。華嚴經云。法性本空寂無取亦無見。性空即是佛不可得思量。起信論云。一切諸法從本已來。離言說相離名字相離心緣相。畢竟平等無有變易不可破壞。唯是一心故名真如。謂前終教隨眾生迷說有色身山河虛空大地世間諸法。令諸眾生翻妄歸真。了達色身山河虛空大地世間諸法。全是一味妙明真心。今頓教中。本無色身山河虛空大地世間諸法。本是一味絕待真心。故清涼云。總不說法相唯辯真性。即知周遍法界。本是一味絕待真心。寂然清凈不生不滅不增不減。欲要易解周遍法界。喻似一顆瑩凈圓珠。朗然清凈無影無像無內無外。清涼云。照體獨立物我一如。達磨云。我法以心傳心不立文字。即傳此心。曹溪云。明鏡本清凈何假出塵埃。亦是此心也。一切眾生從無始來。不了此心妄見諸相。猶如眼病橫見空華圓覺經云。妄認四大為自身相。六塵緣影為自心相。譬彼病目見空中華(若了真心本無諸相。如虛空中本無諸華。圓覺經云。如來因地修圓覺者。知是空華即無流轉。亦無身心受彼生死。非作故無本性無故。今頓教中空華之喻甚為切要。今時緇素宗禪者。極廣洎乎開示此心多不入神。如葉公好龍真龍現前愕然不顧。若未悟此心非是真禪。是故欲修禪行。先須了悟此一心也)二別教一心者。謂一真無障礙大法界心。含三世間具四法界。全此全彼而無障礙。即知包羅法界圓裹十方。全是一真大法界心。于此一真大法界內。所有若凡若圣若理若事。隨舉一法亦皆全是大法界心。乃至唯舉一塵亦皆全是大法界心。華嚴經云。華藏世界所有塵。一一塵中見法界。又一塵既是大法界心。于此一塵大法界內。復舉一塵亦皆全是大法界心。若橫若豎重重舉之。重重皆是大法界心。故清涼大師。于華嚴十地品疏。說帝網無盡一心也。一切眾生從無始來迷妄。不知無盡法界是自身心。于中本具帝網無盡色心功德。即與毗盧遮那身心齊等。卻將自家無障無礙佛之身心。顛倒執為雜染眾生。譬如金輪圣王統四天下。身智具足富樂無比。忽然昏睡夢為蟻子。于夢位中但認已為蟻子。不覺本是輪王(無盡法界之佛世喻難況。今但喻迷真執妄之義。智者應知)是故欲求成就究竟佛果。切須悟此毗盧法界。若未悟此法界。縱經多劫修習萬行。徒自勞苦不得名為真實菩薩。亦不能生如來家。故華嚴經云。不了于自心云何知正道。彼由顛倒慧增長一切惡。清涼云不依此悟所作非真。自為修行元來結業(此無盡法界一心人罕能知。知亦寡信信亦鮮解。解亦難臻此境。是以多劫菩薩不信不解。上首聲聞如盲如聾。其有宿熏圓根宜此駐意。若能信悟在懷。當日生于佛家。恐人難信今舉例況之。如法苑珠林說。有一術人路行見一人擔檐上有籠子可受升余。告擔人云。我步行疲極。欲寄君籠子內。愿相許耳。擔人慮是狂人。便語云任君入耳。乃跳入籠子中。籠子非大術人非小。擔之而行也。不覺重行數十里。擔人于一樹下住食。乃呼術人共食。術人云我自有飲食。擔人視之。見籠中有種種器物飲食。告擔人云。我欲與婦共食。即口中吐出一女子。容貌甚美二人共食。食已其夫便睡。婦告擔人。我有外夫欲來共食。夫若覺時君勿道之。婦便口中出一丈夫共食。三人籠中全不逼窄。良久其夫身動欲覺。其外夫告擔人云且去。其婦即置外夫口中。器物飲食亦置口中。其夫覺已。復置婦在口中云云。此是世間小術尚爾。重重相容而無障礙。豈況毗盧無障礙法界耶。應須諦而信之思而解之。勿要高推圣境虛度一生者哉)后修普賢行海者。既得了悟無障礙法界。于自本心。于中本具十華藏世界微塵數相好。帝網無盡神通功德。與十方諸佛更無差別。奈無始局執妄情。習以性成卒難頓盡。致令自家神通功德。不能盡得自在受用。故須稱自家毗盧法界。修本有普賢行海。令無盡功用疾得現前。華嚴經云修此法者少作功力疾得菩提。雖普賢行海浩瀚無涯(一藏教中所說行門。皆是華嚴普賢之行。但應權淺根宜之流出也)今就觀行略示五門。一諸法如夢幻觀。二真如絕相觀。三事理無礙觀四帝網無盡觀。五無障礙法界觀。且初諸法如夢幻觀者(即當事法界觀)謂常觀一切染凈諸法。全體不實皆如夢幻。此能觀智亦如夢幻。華嚴經云。譬如夢中見種種諸異相。世間亦如是與夢無差別。又云度脫諸眾生令知法如幻。眾生不異幻了幻無眾生。又金剛經云。一切有為法如夢幻泡影。如露亦如電應作如是觀。肇公云。虛兮妄兮三界不實。夢兮幻兮六道無物。一切眾生從無始來。執一切法而為實有。致使起惑造業循環六道。若常想一切名利怨親三界六道。全體不實皆如夢幻。則愛惡自然淡薄。悲智自然增明(此夢幻觀圓覺疏中名起幻消塵觀。天臺名假觀。亦名方便隨緣止。謂分明鑒照曰觀。寂然不亂曰止即觀中便有止。止中便具觀。乃止觀雙運也。余諸止觀準此解之。若人雖信解圓教。而煩惱厚重不能習得此夢幻觀者。應作不凈觀。謂觀身五種不凈。一種子不凈。謂父精母血赤白二色和合成故。智度論云。是身種不凈非余妙寶物。不由白凈生但從穢道出。二住處不凈。謂在母腹中生臟之下熟臟之上。不凈流溢污穢充滿。彼中住故。又海山云。不凈乃作衣裝。污穢便為飲食。三自體不凈。謂三十六物皆是不凈共和合故。言三十六者。外有十二。發毛爪齒垢污大小二遺眵淚涕唾。次有十二。皮膚血肉肪犒腦膜骨髓筋脈。中有十二。心肝膽腑脾腎腸胃生臟熟臟赤痰白痰。即知從頂至足皆是不凈。永嘉師云。革囊盛糞膿血之聚。不凈流溢蟲蛆住處。鮑肆廁孔亦所不及。四自相不凈。謂九竅常流諸穢惡故。言九竅者。兩耳出垢兩眼出眵淚。兩鼻出濃涕。口出涎唾。大便道出屎。小便道出尿。智度論云。種種不凈物充滿于身中。常流出不凈如漏囊盛物。五究竟不凈。謂命終身壞胮脹臭穢。膿血蛆分不堪近故。天臺云。從足至頭從頭至足。循身觀察唯見胮脹壞爛。大小便道蟲膿流出。臭極死狗。心地觀經云。應觀自身臭穢不凈。猶如死狗。金光明經云。我從久來恃此身。臭穢膿流不可愛。雖常供養懷怨害。終歸棄我不知恩。觀自身竟復觀他人。若男若女所有之身。皆具五種不凈。乃至觀一切世間有情之身。皆是不凈。故起信論云。應觀世間一切有身。悉皆不凈種種穢污。無一可樂。既觀皆是不凈。貪愛之心自然不起。阿含經說。昔有國王嗜欲無厭。有一比丘以偈諫曰。目為眵淚窟。鼻是穢涕囊。口為涎唾器。腹是屎尿倉。但王無慧目。為色所耽荒。貧道見之惡。出家修道場。天臺云。雖觀不凈能成大事。如海中尸依之得度。或作骨鎖觀。應先觀想自身額上。皮肉爛墜唯見白骨。漸漸從狹至寬。想于一頭皮肉爛墜見于白骨。乃至全身皆見白骨。既見自身一具骨鎖。分明現已。復觀余人爛墜亦爾。觀第二具已。漸次觀于一房一寺一城一國乃至遍地。以海為邊骨鎖充滿。為令觀心增長。復卻從寬至狹漸略而觀。唯見一國皆是骨鎖。漸見一城一寺一房一具。又于一具中。乃至漸漸唯見眉間少許白骨。見眉間已專注一緣湛然而住。如是修習乃至得定。此觀成就一切貪愛自然消亡。或作數息觀。應從淺至深次第進修。先須調和自家氣息。不澀不滑專注一心數出入息。先數入息后數出息。從一至十終而復始。想心在數不令散亂。若寬自心不假功力。運任徙一至十住數息中。然更一心隨息出入。若息入時心乃隨之。從鼻至喉從喉至心。臍臗脾脛乃至腳指。若息出時心亦隨之。息出離身為至一搩一尋等。一心恒隨息之出入。若覺心息任運相依。然更系念唯在眉間。或在鼻端安止其心。觀息住身如珠中縷。為冷為暖為損為益。若覺身湛湛然悅樂。然更諦觀微細之息。及觀全身三十六物內外不凈。又觀心識剎那不住。如是修習覺息出入遍諸毛孔。心眼開明徹見身內。三十六物及諸蟲戶。方更轉修。其余行門更有別說。恐繁且止。如經中說。觀出入息三世諸佛入道之初門也。或作我空觀。應須作意推尋。今此之身本來無我。但是色心二法和合為相。色有地水火風之四類。所謂毛發爪齒皮肉筋骨髓腦垢色皆是其地。涕唾膿血津液涎沫痰淚精氣大小便利皆是其水。暖是其火。動轉是風。心有受想行識之四類。所謂領納是受。取像是想。造作是行。了別是識。于此八類何者是我。若皆是我即有八我。又況色中復有三百六十段骨。段段各別。皮毛筋肉肝心脾腎各不同。是諸心數等亦各不同。見不是聞喜不是怒。既有此眾多之物。不知定取何者為我。若皆是我我即百千。一身之中多生紛亂。離此之外復無別法。翻覆推我皆不可得。便知此身但是眾緣假和合相。本來無我。行者晝夜恒作此觀甚妙。為一切眾生從無始來。執身為我因寶此我。貪求名利欲榮益我。嗔違情境恐侵損我。愚癡之情非理計校。今既常觀此身本來無我。即三毒自滅。三毒既滅三界自離也。或他法空觀。應須諦觀此身色心二法。色有地水火風。心有受想行識。于此八法一一諦觀。皆從緣生都無自性。八法當體皆是空也。初心行者。宜習此等觀門。隨心所樂或一或二。乃至五種皆得修習。心觀法門唯貴修煉。煉之有味說之言淡也)二真如絕相觀者(即當理法界觀)于中安心復有三門。一者常觀遍法界。唯是一味清凈真如。本無差別事相。此能觀智亦是一味真如。華嚴經云。一切法無生一切法無滅。若能如是解諸佛常現前。又七祖禪師云。無念念者即念真如。六祖釋無念云。無者無諸相。念者念真如。此乃想念諸法全是真如。雖然想念本無想念之相。故起信論云。雖念無有能念可念(此中所想真如。即是前頓教中所說絕待真心也。此門行者常想一切諸法。唯是一味清凈真如本無生滅。是名真如三昧。亦名一行三昧。亦名無生三昧)二者若念起時但起覺心。故七祖云。念起即覺覺之即無。修行妙門唯在于此。即此覺心便名為觀。此亦雖起覺心本無起覺之相(此門行者一切時中。心念若起但起覺心。便是修行要妙之門)三者擬心即差動念便乖。但棲心無寄理自玄會。故華嚴經云。法性本空寂無取亦無見。性空即是佛不可得思量。又古德云。實相言思斷真如絕見聞。此是安心處。異學徒云云。此但任其本性自照。更不起新生慧解故。圓覺經云。但諸菩薩及末世眾生。居一切時不起妄念。于諸妄心亦不息滅。住妄想境不加了知。于無了知不辯真實。又賢首云。若起心作凡行圣行。非是真行。不作一切行行心無寄。是名大行。此門即以本性自照名觀(此門行者一切時中心無所寄。是名真修。雖然備修萬行。于萬行中心無所寄。又禪宗東夏七代祖師。所傳心要而有三門。攝盡無遺。一見性門。先須了悟絕待真心。一切妄相本無。真心本凈。即心是佛非假外求。即前頓教一心是也。二安心門。如上所說想念真如等三門是也。三發行門。須備修菩薩六度萬行。具依三門即是正禪。隨闕一門便成偏見。達磨云。我法以心傳心不立文字。此心是一切眾生清凈本覺。亦名佛性。欲求佛道須悟此心。即是見性門。又云如是安心所謂壁觀。令修道人心住真理。寂然無為喻似墻壁。不起分別即是安心門。又云如是發行所謂四行。一報怨行。謂修道人若受苦時。當自念言。我從往昔無數劫中。棄本逐末流浪諸趣。多起怨憎違害無限。今雖無犯是我宿怨惡業果熟。非天非人所能見與。甘心忍受都無怨訴。經云逢苦不憂。何以故識達故。二隨緣行。謂修道人若得勝報榮譽等事。當自念言。一切諸法皆從緣生。是我過去修因所感。今方得之緣盡還無。何喜之有。得失隨緣心無增減。喜風不動嗔風不生。三無所求行。世人長迷處處貪著。名之為求。智者悟真理將俗反。三界九居猶如火宅。有身皆苦誰得而安。于三界內無所愿樂。經云有求皆苦無求乃樂。四稱法行。謂性凈真理目之為法。而此理性本無慳等一切萬惡。應稱理性修布施等一切萬善。斯之四行即是發行門。又草堂禪師圓覺疏中亦有三門。大同于此。一先悟圓覺性。謂一味清凈真心。二次發菩提心。謂大悲大智大愿。三后修菩薩行。謂六度萬行等法。斯之三門禪。學之者甚為切要。若不圓修三門。無由離諸邪見。謂古來禪宗諸家語錄。多分但應當時根宜。或唯說見性。或但言安心。或只談發行。又于安心發行中復各有多途。或但明一途等云云。今此諸門心若通達。然后披覽諸家禪教。乃各知其旨歸)三事理無礙觀者(即當事理無礙法界觀)謂常觀一切染凈事法。緣生無性全是真理。真理全是一切染凈事法。如觀波全是濕。濕全是波。故起信論云。雖念諸法自性不生。而復即念因緣和合。善惡之業苦樂等報不失不壞(理不礙事也。如濕性雖一。不礙波浪成多)雖念因緣善惡業報。而亦即念性不可得(事不礙理也。如波浪雖多。不礙全是濕性。若習假空中三觀者。謂想一切諸法緣生無性。舉體全空即是空觀。如觀鏡中像全無實體。若想一切諸法雖有不實皆如夢幻。即是假觀。如觀鏡中像有而不實。若想一切諸法。全是一味妙明真心。如前終教所明廣大真心是也。即是中觀。如觀明鏡。此之三觀。或單修一門或漸次俱修。或一時齊修任器取舍)四帝網無盡觀者(即當事事無礙法界觀)于中略示五門。一禮敬門二供養門三懺悔門四發愿門五持誦門。初禮敬門者。謂想盡虛空遍法界塵塵剎剎。帝網無盡三寶前。各有帝網無盡自身。每一一身各禮帝網無盡三寶。每一一三寶前。各有自家帝網無盡身禮。更想此一門。盡未來際無有休歇。念念相續無有間斷。身語意業無有疲厭(或坐中作此觀想。或晨昏禮佛暫時斂念。入此觀門功德無盡。清涼云。不入此觀徒自疲勞。或且入純門。想遍法界純是毗盧佛。或準提等每一尊前且想一身禮。更若難入且想十尊佛。每一尊前有一身禮。習之稍熟漸增。百尊千尊乃至無盡。下準此門習之)二供養門。想盡虛空遍法界塵塵剎剎。帝網無盡三寶前。各有帝網無盡自身。每一一身各出帝網無盡供具所謂香華燈燭衣服飲食幢旛傘蓋。瓔珞云樓閣云等。每一一身所出供具。各供養帝網無盡三寶。每一一三寶前。有帝網無盡身供養。更想此一門。盡未來際無有休歇。念念相續無有間斷。身語意業無有疲厭(或坐中想此供養。或佛前燒香奉華。時暫入此觀。或無香華但合掌入此觀門。功德亦無窮盡)三懺悔門。想盡虛空遍法界塵塵剎剎。帝網無盡三寶前。各有帝網無盡身。每一一身盡皆志誠懺悔帝網無盡罪障。所謂自從無始迄至今身。所造五逆十惡等罪煩惱所知等障。每一一身懺悔帝網無盡罪障。每一一罪障有帝網無盡身懺悔。總想此一門。盡未來際無有休歇。念念相續無有間斷。身語意業無有疲厭(或坐中想此懺悔。或佛前懺悔時作此觀門)四發愿門。想盡虛空遍法界塵塵剎剎。帝網無盡三寶前。各有帝網無盡身。每一一身各發帝網無盡愿。所謂無邊眾生誓愿度。無邊煩惱誓愿斷。無邊佛法誓愿學。無邊福智誓愿集。無上菩提誓愿成。并自心所樂善愿盡總發之。每一一身發帝網無盡愿。每一一愿有帝網無盡身發。總想此一門。盡未來際無有休歇。念念相續無有間斷。身語意業無有疲厭(或坐中念煉。或佛前發愿時作此觀想)五持誦門。想盡虛空遍法界塵塵剎剎。帝網無盡三寶前。各有帝網無盡身。每一一身各持帝網無盡真言教法諸佛菩薩名號。每一一真言教法諸佛菩薩名號。有帝網無盡身持。總想此一門。盡未來際無有休歇。念念相續無有間斷。身語意業無有疲厭(或持課誦經等時。先作此觀想竟。然后持誦甚妙。上之五門既爾。若其余行門準此習之。若習相即觀者而有四句。一者一即一。謂觀一毛即一耳時。一耳同時卻即一毛。二者一切即一。三者一即一切此兩句應合而觀之。謂觀一切塵即一佛時一佛同時卻即一切塵。四者一切即一切。謂觀一切人即一佛時。一切佛同時卻即一切人。每句之中一切諸法例準觀之。若習相入觀者亦有四句。一者一攝一帶之入一。謂觀一人攝一佛。帶之將入一菩薩中。如東鏡攝南鏡。帶之將入西鏡中。二者一攝一切帶之入一。謂觀一華攝一切河帶之將入一山中。三者一切攝一帶之入一切。謂觀一切塵攝一佛。帶之將入一切毛中。四者一切攝一切帶之入一切。謂觀一切樹攝一切神。帶之將入一切海中　每句之中一切諸法例準觀之。此相即相入二觀。隨觀每句之中。復有總觀別觀等。多[番*去]觀心恐繁不示。但專心修煉自然曉達。故裴公法界觀序云。但使學人冥此境。于自心心慧既明。自見無盡之義。不在備通教典碎列科段。若習同時具足相應觀者。謂隨觀一法同時具足法界諸法也。其余玄門例此解之。若有樂習圓宗三觀三止者。謂行者觀一人時便成三觀三止。且就一人之身具明三諦。人身假相有故名俗諦。人身緣生無性色體空故名真諦。人身假相無別自性。舉體全是寂照真理。名中道諦。然此三諦。體用無礙空有相融。即一而三即三而一。法本如是。依此三諦行者觀察成三觀三止。謂行者心觀人身假相幻有。名假觀。即此觀心了假相時。離實有執。名方便隨緣止。又觀人身色體全空。名為空觀。即此觀心了色空時。離于色體。實有之執。名體真止。又觀人身舉體全是中道實性。名中道觀。即此觀心離相有執及離體空執。名遠離二邊分別止。如是觀心于一念中。齊見三諦義立三觀。離三種執義立三止。三觀三止只是一心。即一常六即六常一。將此一心契同所觀。三諦體用空有無礙之境。心境常融復常歷然。既觀一人之身而成三觀三止。觀一切法例皆如是。問曰夫大行統唯無念。何以此帝網相即等觀。令人起無盡想念。豈不疲役身心耶。答云若此見者。是離念外求無念者。尚未得于真無念。真無念者念本無。無何能更得念與無念之無礙。又若得真無念。但是無盡行中之一行。豈得總遮無盡之圓行耶。此問答意出華嚴大疏。若不習帝網相即等觀。終不能得無礙佛果。今有小根聞此法門。即嫌繁亂全不介懷。昔人云。井蛙不能居海。泰山難以處囊是也)五無障礙法界觀者(即當四法界所依總法界觀)謂常觀想一切染凈諸法。舉體全是無障礙法界之心。此能觀智。亦想全是法界之心。華嚴經云。知一切法即心自性。成就慧身不由他悟。又清涼云。若知觸物皆心方了心性。今此無障礙法界中。本具三世間四法界一切染凈諸法。未有一法出此法界。而此法界全此全彼互無障礙。則知根根塵塵全是無障礙法界。若于四威儀中常觀根根塵塵。皆是重重無盡法界。即習普眼之境界也(此觀是一切三昧觀門根本。若常修習一切三昧觀門自然現前)上來所說諸多觀門。或樂總修者或修一二者任情皆得。但專切修煉。一生不克三生必圓。又行者須起思想。想得現前常現不隱。方是華嚴圓教真行。清涼疏主。事事無礙十玄門中多有六句。前五句是起想修煉。煉得現前更不想煉。雖不想煉常現不隱。方成第六行句。法界觀云。深細思之令現在前。圓明顯現稱行境界(圭山禪師釋云。思之令現為真解也。已現即不更思。雖不更思而亦常現不隱。方為實行)又一行禪師云。先須起想想得現前。然后用般若空而凈除之。即成不思議大用頓入佛果。若不起心觀之錯會般若意也。縱爾入空亦失圓頓之道。圓宗行者。煉修功至豁然言亡慮絕。了了分明方為真行。若得如是。四威儀中常見不思議境界。愿修道者于此留心。本來如是但昧之不見。又修心行者。或有諸[番*去]善惡夢境。或逢種種魔障。或現種種違順境界。或聞種種善惡之聲。或諸[番*去]蟲蟻身上行走。或身心不安多思多慮。或入觀時種種相現。不與本觀相應等皆須觀之。如夢如幻全體非實。或觀之皆是自家真心。起信論云。當念唯心。境界則滅終不為惱。上來顯教心要竟

二密教心要者。謂神變疏鈔。曼荼羅疏鈔。皆判陀羅尼教。是密圓也。前顯教圓宗。須要先悟毗盧法界。后依悟修滿普賢行海。得離生死證成十身無礙佛果。如病人得好藥方。須要自知分兩炮炙法則。合成服之方能除病身安。今密圓神咒。一切眾生并因位菩薩。雖不解得但持誦之。便具毗盧法界普賢行海。自然得離生死成就十身無礙佛果。如病人得合成妙藥。雖不知分兩和合法則。但服之自然除病身安。故首楞嚴經云諸佛密咒秘密之法。唯佛與佛自相解了。非是余圣所能通達。但誦持之能滅大過速登圣位。又云神咒是諸佛密印。佛佛相傳不通他解。賢首般若疏云。咒是諸佛秘密之法。非因位所解。但當誦持不須強釋。又遠公涅槃疏云。真言未必專是天竺人語。翻譯者不解是以不翻。又天竺止觀云。上圣方能顯密兩說。凡人但能宣傳顯教。不能宣傳密教也。自古諸師皆說陀羅尼。因位圣賢不能曉解。但信而持之滅障成德(問曰何以諸佛密咒不通他解。答云謂咒圓解偏解生咒喪。是以不通他解。密義在此宜可思之。故法華鈔云。諸佛密法不顯其義故云密言也)般若經云。總持猶妙藥亦如天甘露。能療眾惑病服者常安樂。又理趣經中如來說有五藏。一經藏如牛乳。二律藏如酪。三論藏如生酥。四般若藏如熟酥。五陀羅尼藏如醍醐。醍醐之味。乳酪等中最為第一。能除諸病令諸有情身心安樂(西天多用醍醐療病)陀羅尼者。經律等中最為第一。能除諸罪令諸眾生解脫生死。速證涅槃安樂法身。彼理趣疏云。性德力大密咒功強。解行雖劣解脫則疾。問曰賢首大師等。但判華嚴經為圓。余教皆非。今判陀羅尼又是圓教。豈不違賢首等耶。合云圓宗有二。一顯圓二密圓。賢首但據顯教。正判華嚴為圓。今神變疏鈔曼荼羅疏鈔。類彼顯圓判斯密教亦是圓宗。顯密既異。乃諸師無違也。依密圓修煉亦分為二。一持誦儀軌。二驗成行相。且初持誦儀軌者。謂真言行者。每日欲依法持。誦時。先須金剛正坐(以右腳壓左腳脾上。或隨意坐亦得)手結大三昧印(二手仰掌展舒。以右手在左手上。二大拇指甲相著。安臍輪下。此印能滅一切狂亂妄念雜染思惟)澄定身心方入凈法界三昧。謂想自身頂上有一梵書◇嚂字。此字遍有光明。猶如明珠或如滿月。想此字已。復以左手結金剛拳印(以大拇指捻無名指根第一節。余四指握大拇指作拳。此印能除內外障染。成就一切功德)右手持數珠。口誦凈法界真言二十一遍。真言曰

唵嚂(或只單持嚂字亦得或名囕字)【◇】(此是梵書唵嚂)

此凈法界嚂字。若想若誦。能令三業悉皆清凈。一切罪障盡得消除。又能成辦一切勝事。隨所住處悉得清凈。衣服不凈便成凈衣。身不澡浴便當澡浴。若用水作凈不名真凈。若用此法界心嚂字凈之。即名畢竟清凈。瓶如靈丹一粒點鐵成金。真言一字變染令凈。偈云啰字色鮮白。空點以嚴之(梵書◇啰字上安空點。即成◇嚂字也)。如彼髻明珠。置之于頂上。真言同法界。無量眾罪除。一切觸穢處。當加此字門(若實外緣不具無水洗浴闕新凈衣。但用此嚂字凈之。若外緣具者。先用水了著新凈衣。更用此嚂字凈之。即內外具清凈也。廣如諸真言儀軌經說)

次誦護身真言二十一遍真言曰　唵齒[口*臨](二合[口*臨]字去聲彈舌呼之)【◇】(此是梵書唵齒[口*臨]字已下例準知之)

若誦此咒能滅五逆十惡一切罪業。能除一切種種病苦災障惡夢。邪魅鬼神諸不祥事。而能成辦一切勝事。令一切所愿皆得圓滿。此咒是諸佛心。若人專心誦一遍能守護自身。一切鬼神天魔不敢侵近。誦兩遍能守護同伴。誦三遍能守一宅中人。誦四遍能守護一城中人。乃至七遍能守護四天下人(廣如文殊根本一字咒經說。上二咒各持一百八遍亦得)

次誦六字大明真言一百八遍。真言曰

◇唵◇么◇抳◇缽◇訥銘(二合)◇吽

若誦此咒隨所住處。有無量諸佛菩薩天龍八部集會。又具無量三昧法門。誦持之人七代種族皆得解脫。腹中諸蟲當得菩薩之位。是人日日得具六波羅蜜圓滿功德。得無盡辯才清凈智聚。口中所出之氣觸他人身。蒙所觸者離諸嗔毒當得菩薩之位。假若四天下人。皆得七地菩薩之位。彼諸菩薩所有功德。與誦六字咒一遍功德等無有異。此咒是觀音菩薩微妙本心。若人書寫此六字大明。則同書寫八萬四千法藏。所獲功德等無有異。若以金寶造如來像數如微塵。不如書寫此六字中一字功德。若人得此六字大明。是人貪嗔癡不能染著。若戴持此咒在身者。亦不染著貪嗔癡病。此戴持人身手所觸眼目所睹。一切有情速得菩薩之位。永不復受生老病死等苦。說此六字大明竟。有七十七俱胝佛。一時現前同聲說準提咒。即知此六字大明。與準提真言次第相須也(廣如大乘莊嚴寶王經說)

然后結準提印當于心上。以準提真言與一字大輪咒。一處同誦一百八遍竟。于頂上散其手印(或有不樂大輪咒者。只持準提真言亦得。準提印法。以二手無名指并小指相叉于內。二中指直豎。相拄二頭指屈附二中指第一節。二大拇指捻右手無名指中節。若有請召二頭指來去。正結印誦咒。欲記數時　于自身分手指上記。或準提菩薩手臂上記。或于觀心上記。或十記皆得。或結印誦得一千八十遍更好。或一百八遍。外但以左手作金剛拳印。右手掏數珠持亦得。若務忙者只散持之)。七俱胝佛母心大準提陀羅尼真言曰

◇南◇無◇颯◇哆◇喃◇三◇藐◇三◇菩◇馱◇俱◇胝◇喃◇怛◇儞也(二合)◇他

◇唵◇折◇隸◇主◇隸◇準◇提◇娑婆(二合)◇訶◇部林(二合)

佛言此咒能滅十惡五逆一切罪障。成就一切白法功德。持此咒者。不問在家出家飲酒食肉有妻子。不揀凈穢。但至心持誦。能使短命眾生增壽無量。迦摩羅疾尚得除差。何況余病。若不消滅無有是處。若誦滿四十九日。準提菩薩令二圣者常隨其人。所有善惡心之所念。皆于耳邊一一具報。若有無福無相求官不遂貧苦所逼者。常誦此咒能令現世得輪王福所求官位必得稱遂(禪宗傳燈錄中引古人云。俱胝只念三行咒。便得名超一切人是也)。若求智慧得大智慧。求男女者便得男女。凡有所求無不稱遂。似如意珠一切隨心。又誦此咒能令國王大臣及諸四眾。生愛敬心見即歡喜。誦此咒人水不能溺。火不能燒。毒藥怨家軍陣強賊。及惡龍獸諸鬼魅等皆不能害。若欲請梵王帝釋四天王閻羅天子等。但誦此咒隨請必至不敢前次。所有驅使隨心皆得。此咒于南贍部洲有大勢力。移須彌山竭大海水。咒干枯木能生華果。何況更能依法持誦。不轉肉身得大神足往兜率天。若求長生及諸仙藥。但依法誦咒。即得見觀世音菩薩或金剛手菩薩。授與神仙妙藥。隨取食之即成仙道。得延壽命齊于日月。證菩薩位。若依法誦滿一百萬遍。便得往詣十方凈土。歷事諸佛普聞妙法得證菩提。若欲成就壇法。不同諸部廣修供養。掘地香埿之所建立。但以一新鏡未曾用者。于佛像前隨月十五日夜。面向東方置鏡坐前。隨力莊嚴諸供養具。燒安息香及凈水。然后結印在于心上。咒鏡一百八遍。以囊盛鏡常將隨身。每欲念誦但以鏡壇置于面前。結印誦咒。若不能逐日對鏡念誦。但于十齋日對鏡念誦。除十齋日外不對鏡壇持誦亦得(密藏之中今此鏡壇最為要妙。總攝一切諸壇。若無鏡者但想一鏡者于面前持誦。凈諸惡趣經等多說。想成壇法持誦為上。或不能想得壇者。但只專注持咒。十齋日者。所謂一日八日十四日十五日十八日二十三日二十四日二十八日二十九日三十日)。此準提咒。一切諸佛菩薩等同說。獨部別行總攝二十五部真言壇法。準梵本有十萬偈說文。龍樹菩薩以偈贊曰

　準提功德聚　　寂靜心常誦
　一切諸大難　　無能侵是人
　天上及人間　　受福如佛等
　遇此如意珠　　定獲無等等　

　　(廣如諸準提經并持明藏龍樹儀說。又此準提。或名準泥或名尊那等。但是梵音不同耳)

大輪一字咒。即部林是也。亦名末法中一字心咒。此咒于末法時法欲滅時有大勢力。能于世間作大利益。能護如來一切法藏。能降伏一切八部之眾。能摧世間一切惡咒。是一切諸佛之頂。是文殊菩薩之心。能施一切眾生無畏。能與一切眾生快樂。凡有修持隨意得果。同如意珠能滿一切之愿。若誦此咒。于四方面五百驛內。諸惡鬼神皆自馳散。諸惡星曜及諸天魔不敢侵近。若持誦余一切真言恐不成就即用此咒共余真言。一處同誦持之決定成就。若不成就及無現驗。其咒神等即當頭破七分。是知此咒能助一切真言疾得成就。或別持此咒亦得(廣如文殊儀軌經于法中一字心咒經說)上來次第持誦至準提咒。若不能結得準提印者。但以左手作金剛拳印。右手持珠誦之。或不能從前凈法界真言等次等持誦者。只持準提神咒。更或根鈍不能具受此準提者。只唵字已下持之。唵字已上是歸敬詞。唵字等是正咒也。每持誦了。卻用右手作金剛拳印。口誦吽字真言而印五處。先印額上次印左肩次印右肩次印心上后印喉上。印竟頂上散之。能除一切魔障成就一切勝事。或比至持課先印五處亦得。又隨所住處欲辟除鬼神。結金剛界但誦準提真言。咒香水二十一遍。八方上下灑之。即成辟除結界。又正持誦時。準俱胝陀羅尼經金剛頂經五字陀羅尼頌等數本經教中說。隨根所樂亦有多種。一瑜伽持。但想心月中布字。謂想自心如一月輪。湛然清凈內外分明。以梵書◇唵字安心月中以◇折◇隸◇主◇隸◇準◇提◇娑婆◇訶字。從前右旋次第周布輪緣(去聲呼之)終而復始。二出入息持。謂出入息中想于真言梵字。息出字出。息入字入。字字朗然如貫明珠不得間斷(或息出時。想自心月輪中九圣梵字。字字連環皆有五色光明。從自口中。流入準提菩薩口中。右旋安布準提菩薩心月輪內。若息入時。想準提菩薩心月輪中字。亦字字連環皆有五色光明。從準提菩薩口出。流入自口中。右旋安布心月輪內。如是終而復始。想之甚妙)三金剛持。唇齒不動舌不至齶。但口中微動。四微聲持。但令自耳聞之。不緩不急字字須得分明稱之。五高聲持。令他聞之滅罪。復有二種持誦。一無數持誦。謂不持珠定數。常無間斷持之。二有數持誦。謂掏數珠每日須得限定。其數不須闕少(若掏數珠所獲功德諸經廣贊。如數珠功德經說。若有人手持數珠。雖不念誦佛名及陀羅尼者。此人亦獲福無量。又金剛頂念珠經偈云。若安頂髻凈無間。由戴頂上滅四重。手持臂上除眾罪。能令行人速清凈。又一字頂輪儀說。若用嚂字真言加持數珠七遍。用持課時。一遍或千遍。若掏數珠至母珠。卻回不得越過母珠)每日依法持誦時。須限定其時分。若一時持謂早晨。若二時持并黃昏。若三時持加正午(若忙務者不拘時分。但有暇時持之)若上根持。謂須得三密相應。一身密結印。二語密誦咒。三意密或想真言梵字。或緣持誦之聲或想準提菩薩。或想菩薩手中所執杵瓶華果等物。故神變經疏云。若用三密為門。不須經歷劫數具修諸行。只于此生滿足諸波羅蜜。又正持誦未滿一百八遍。不得共人語話。若欲語話時。于自舌上想一梵書◇嚂字。縱語話不成間斷。問曰為當只持一道真言功德成就。為復廣持多本真言功德成就。答有二門。一者隨根所樂門。謂根有多種好樂不同。或有樂持三道五道十道乃至百道等。中間隨根所樂不同皆得持誦。二者疾得成就門。謂欲求一切功德疾得成就。宜專持誦一道真言。成時一切真言功德皆悉成就。故文殊儀軌經說。若欲一切功德成就。不得于別真言而起思想是也。如上雖有數道真言。皆是持誦準提真言之次第。問曰既專誦一咒疾得成就。何以多示準提真言令人持誦。答云一為準提總含一切諸真言故。準提能含諸咒。諸咒不含準提。如大海能攝百川。百川不攝大海(準提總含諸咒如下所明)二為準提壇法人易成辦故。但以一新鏡未曾用者。便是壇法。不同余咒建辦壇法。須得揀選凈處。香埿涂地廣造佛像。多用供具方能成就(有財物者。廣造佛像多辦供具。于佛像前安置鏡壇。對之持誦更妙)三為準提不揀染凈得持誦故。不問在家出家飲酒食肉有妻子等皆持誦。不同余咒須要持戒方得誦習(今為俗流之輩。帶妻挾子飲酒啖肉是其常業。雖逢僧人教示。習性難以改革。若不用此大不思議咒法救脫。如是人等何日得出生死。其有齋戒清凈依法持誦者。更為勝妙。故準提經云。何況更能結齋具戒。依法持誦不轉空身。往第四天得入神足是也)所以多示準提真言令人持誦。若有樂持余真言者。隨心皆得。勿要定執一途耳(雖專誦二咒。須先起圓信信五部咒。皆是成佛之門。若受一缺余多成謗法也)又真言行者。每日對鏡初欲持誦時。或只依前先想自身頂上有一梵書◇嚂字。猶如明珠。然后持課。又準大乘觀想曼拏羅經。持明藏成就儀軌經。尊勝佛頂修瑜伽法等數十本經教中說。或想自身頂上◇嚂字。變作三角火輪。從頂至足燒盡自身。遍周法界唯見清凈(縱有五無間罪用此字燒身亦皆除滅無遺)次想一梵書◇阿字生成自身(謂阿字即體是無相法界。從無相法界生成行者之身)復想一◇暗字。在自頂門十字。縫中(謂暗字即體是十方諸佛。光明法水用灌佛子之頂。此是秘密灌頂法門)然后持誦。或想自心如一月輪圓滿清凈。于月輪中有一梵書◇唵字(如來因位多年修道不得菩提。后習此觀于初夜分便成正覺。謂唵字具含無量法門。是一切真言之母。一切如來皆因觀想此字而得成佛)或心月輪中想一◇阿字(謂阿字是毗盧佛身。亦是法界亦是菩提心。若人想念能生無量功德)或心月輪中想一◇吽字(謂吽字總攝金剛部一切真言。是金剛部主身。亦是三解脫門若常想念。能除一切罪障。成就一切功德)或舌上想一◇嚂字。或◇吽字想竟然后持誦。或想自身頸上出大蓮華。于蓮華上現出◇阿字。復想阿字變成月輪。又想月輪變成◇字。吽字變成五股金剛杵。又想此杵移于舌上。方得名為金剛舌。然后持誦(次于二手中亦想◇阿字。阿字變成月輪。月輪變成◇吽字。吽字變為白色五股金剛杵。方得名為金剛手。然后結一切印)或想準提九圣梵字。每一一字有種種光明。安自身分之中。所謂想◇唵字安頭上。◇折字安兩目。◇隸字安項頸。◇主字安于心。◇隸字安兩肩。◇準字安臍中。◇提字安兩髀。◇娑婆(二合)安兩脛。◇訶字安兩足。想安布已然后持誦(持明藏儀軌經說。若于準提菩薩法中求成就者。先觀準提菩薩根本微妙字輪。安自身分一一分明。是人先身所造一切罪業悉得除滅。凡有所求決定成就。安布九字藏經數處說也)觀想梵字所有功德。廣如諸陀羅尼經中說之(此上梵字觀門。若四威儀中常思之更妙凡諸經中說想真言字者。皆是梵字。非是此方文字。故一字頂輪王儀軌云所言觀諸字。唯瞻于梵字。非是隨方文。有大神用力)。或有不能想得梵字者。但只專心持誦亦具一切三昧。故大悲心經云。陀羅尼是禪定藏。百千三昧常現前故。若人緊切持誦時。或逢種種魔障或忽然怕怖。或舌難持誦或身心不安。或多嗔多睡或見諸異相。或于咒反生疑心不欲持誦等云云。若對治者。應觀梵書◇羅字。或觀◇嚂字或觀◇阿字等。但隨觀一字彼竟界自然消滅。若分別心多。當觀◇灑字。即成無分別。若著有心多。應觀◇含字。即因緣法本空也(此上且約一途而說。若實言之。隨一字一切處皆得用之。謂一字實具一切字一切功用。是一切諸佛菩薩也)。問曰何以梵字皆有如是不思議神用。答謂每一一字即體。是諸佛菩薩身心故。又即體是離相法界故。又即體是教理行果故。所以有不思議神用(西天梵字法爾本有。但世界初成時梵王傳說。不同此方字是蒼頡等創制)若爾應西天梵字皆有不思議神用。何得偏說真言中字。答謂真言中字。法爾諸佛不思議力加持故。法性如是故。偏有神用。如此方言語。是一唯急急如律令等語。咒火不燒咒水不熱。蓋作咒語偏有功用。非余一切言語皆有如是功用。西方字亦爾。字雖是一謂作真言中字偏有神用。非余一切字皆有如是神用也。問曰上說對壇結印誦。咒等豈不是有相耶。答云圓宗無障礙法界體上。本具無盡法門。禪宗無相法門。但是無盡門中之一門耳。今密宗壇法手印真言。即體便是無障礙法界也(如華嚴經疏鈔十玄門中托事顯法門說。金色世界即是本性。彌勒樓閣即是法門。勝熱婆羅門火聚刀山。即是般若無分別智等是也。今有人云。持咒結印對壇是滯相者。此乃只就禪宗。中論之。即是離相外求于無相。古師指為外道見也。非是佛教之意耳。又首楞嚴經疏云。持誦神咒能卻諸惡能集眾善。愚叢罔知斯旨。見持咒者。往往興謗謂非修行。未有一佛不由神咒。而得成道度眾生矣。請細覽之以革斯弊)。問曰上引古來諸師皆云。咒是諸佛秘密之法。非因位所解。何卻如前解說阿字是毗盧佛身。吽字是三解脫門等耶。答云準賢首般若心經疏及神變疏。辨密藏諸陀羅尼經意而有二門。一不可說門。謂咒是諸佛密法。佛佛相傳不通他解。但當誦持不須強釋。二強說門。謂真言中隨舉一字。或作人或作法橫豎該羅自在解說。舉要而言無盡法門。于一字中總解說盡。方是陀羅尼字義。就此言之。假使十方諸佛經恒沙劫。共說真言一字中義亦不能盡。何況余人。說者尚難豈況受者。所以且于一字中少分。或作人或作法而解說之。前說阿字是毗盧佛身。吽字是三解脫門等。即是強說中少分一途之義。余處有文解釋真言字義句義。皆是此強說門中少分一途義耳(若于真言一字中。或作二義五義十義。乃至百義等解釋。名少分義。若作一義解釋名一途義耳)上言唯佛所知不通他解者。據密教本宗不可說門言也(此不可說門義。當顯圓離言果海。此強說門義。當顯圓帶言因分)。問曰或有眾生欲除種種災障。或欲增長福慧。或欲祈證圣果等。為當只依前儀軌持誦耶。為復更別有方法耶。答曰但只依前儀軌持誦。凡有所求決定成就。或有樂隨所求之事各別作法者。今與略示法式。準千手千眼觀自在菩薩修行儀軌經。七俱胝大明陀羅尼經。神變經疏及諸真言儀軌等說。有五種壇法。所謂息災法增益法。敬愛法降伏法。出世間法

若作息災法者(為除惡業重罪煩惱等障。種種災難官事口舌。鬼魅所著惡星陵逼等)。行者面向北。交腳豎膝而坐。像面向南。于準提像前安置鏡壇(更想一白色圓壇。于圓壇中遍想◇嚩字或◇[金*(離-禸+ㄆ)]字。尊像供具并行者自身俱想在圓壇之中。或于像前只涂拭一圓壇亦得)。觀準提作白色。所獻華果飲食。并自身衣服皆作白色。涂香用白檀。燒香用沉水。然酥燈。以慈心相應。從月一日初夜時起首。至八月日滿。每日三時澡浴三時換衣。至日滿時或斷食或食三白食(三白食。謂乳酪粳米飯。或粥無力者。尊像供具衣服。但運心想之亦得。下準此知之)若念誦時。前次第持誦至準提咒。誦一百八遍已。后但從唵字誦之。妙言曰

唵折隸主隸準提與某甲除災難娑婆訶(若為自己于娑婆字上。稱自己名及所為事。若為他人。稱他人名及所為事)

若作增益法者(為求遷加官榮增長壽命。及求福德聰明眷屬勢力。錢財禮盛谷麥成熟。及求伏藏寶珠仙藥五通等)。行者面向東跏趺而坐。像面向西。于準提像前安置鏡壇(更想一黃色方壇。于方壇中遍想◇阿字或◇暗字。尊像供具并行者自身。俱想在方壇之中。或于像前只涂拭一方亦得)。觀準提作黃色。所獻華果飲食。并自身衣服等皆作黃色。涂香用白檀加少郁金。燒白檀香然芝麻油燈。以喜悅心相應。從月九日日初出時起首。至十五日滿。每日準前三時澡浴換衣。至日滿時準前斷食及三白食。念誦如前。妙言曰

唵折隸主隸準提與某甲所求如意娑婆訶(稱名及所為事例準前知)

若作敬愛法者(為求一切圣賢加護天龍八部歡喜。及求說法辯才言音清雅聞者喜悅。及求一切人敬愛知友親近冤家和順等)。行者面向西結賢坐。像面向東。于準提像前安置鏡壇(更想一赤色半月形壇。于半月壇中遍想◇賀字或◇含字。尊像供具并行者自身。俱想在半月壇中。或于像前只涂拭一半月形壇亦得)。觀準提作赤色身著緋衣。所獻華果飲食。并自身衣服盡皆赤色。涂香用郁金。燒香以丁香蘇合香蜜和燒之。然諸果油燈。以喜怒心相應。從十六日后夜時起首。至二十三日滿。每日澡浴斷食念誦法準前行。妙言曰

唵折隸主隸準提令一切人敬愛某甲娑婆訶(稱名及隨所為事例準前知)

若作降伏法者(為降伏一切惡毒鬼神。及惡龍獸損害一切有情者。及調伏一切惡人。于國不忠生反道心者。及滅三寶毀真言者。或與咒人作諸障難者。如是一切惡人。持咒行者運大慈悲得作此法。若為自己所求及有怨仇作此法者。準諸經說必定反招災禍。及反得盡世癡騃。學者知之)。行者面向南。作蹲踞坐左腳押右腳。像面向北。于準提像前安置鏡壇(更想一青色三角壇。于三角壇中遍想◇啰字或◇嚂字。尊像供具并行者自身。俱想在三角壇中。或于像前只涂拭一三角壇亦得)。觀準提作青色。或黑色著青黑衣。自身衣服亦皆青色。獻青色華臭華不香華及曼陀羅華等。飲食用石榴汁染作黑色。或作青色。涂香用柏木。閼伽用牛尿。以黑色華及芥子柏木涂香等。各取少分置閼伽水。燒安息香然芥子油燈。以忿怒心相應。從二十四日午時或夜半起首。至月盡日滿。每日澡浴斷食念誦法準前行。妙言曰

吽折隸主隸準提吽發吒(二合)【◇】(此是梵書發吒字。若惡人等身心不安。或得大病或命欲終。即當勸彼令發善心。若是悔過自責永斷惡心者。即為彼人作息災法。念誦彼人即免災難。此上是四種成就之法。若欲于此四種法中求成就者。須得預前持誦準提真言。五十萬遍或七十萬遍。或百萬遍而為先行。方于四種成就法中。隨心所欲作一法時決定成就。每見今時或釋或儒為利為名終年親附竟日趨參。用盡身心罕有稱懷。無常來至又生下劣之處。何如依諸佛之圣言。誦秘密之神咒。于上增益等法中頻頻作之。所求之事決定遂心。一切罪業悉得消滅。無常來至又生勝處。現在未來俱獲利樂。豈不善哉。有斯鉅利故佛說之)

若作出世間法者(為欲速滿福德智慧二種資糧。及頓圓十波羅蜜超越三無數劫。今世祈克圣界現前)。行者在于山間深谷。殊勝巖窟清凈伽藍。運大悲心常樂利樂無邊有情。同準提王菩薩仗托無盡諸佛菩薩大悲愿力助護。限四月四日一期之內。阻絕人客默斷語言。三密相應心無間斷。行者面向東(余方亦得。就中向東最吉。或全跏坐或半跏坐。或隨意坐俱得)。像面向西。于準提像前安置鏡壇(行者頂上想◇嚂字。變成火輪燒盡自己有漏之身。復想大蓮華上有◇阿字。生成無漏智身。更想◇暗字灌頂已。又想◇嚂字變成大火。燒此有為世界。如同劫火燒盡無遺。但有空寂。復想建立無為之壇。于最下方遍想◇欠字。雜色而為空輪。于空輪上遍想◇含字。黑色變成風輪。風輪上遍想◇嚂字。赤色變成火輪。火輪上遍想◇[金*(離-禸+ㄆ)]字。白色變成水輪。水輪上遍想◇阿字。黃色變成金剛地。于金剛地上遍想有大蓮華。一一蓮華上皆有準提菩薩。無量圣眾圍繞。一一準提前皆有行者自身。一一身各出無量華果飲食幢旛等諸供養具。而為供養。又皆對準提鏡壇三密相應。又行者若無準提像。并華果飲食等供具。但作此觀亦得吉祥成就)。一心諦想準提菩薩。具無盡相好光明。于菩薩心月輪中。想有九圣字壇。行者想自心月輪中。亦有九字壇。并自身分中想布九圣之字(心月輪并身分布字如前已說)。所獻華果飲食香燭等。于上息災增益敬愛三法之中。所說物色皆得用之。行者衣服。但一切新凈者皆得作法。就中黃衣最吉。又行者不須苦節勞形。恐心神散亂。于行住坐臥四威儀中。皆得三密修習。于見聞覺知唯觀◇阿字(于一真清凈法界亦常作觀行)。依前次第軌儀持誦至準提真言。從頭無記無數專精念誦。勤策身心不令懈怠。欲近成就時必有種種障起。應作降伏息災等法。隨行者根性差別。于其中間必獲三昧現前。即于定中見無數佛會聞妙法音。證得十地菩薩之位(此一種法。唯求出世間。若欲于此法中求成就者。須得預前持誦準提真言。五百萬遍或七百萬遍。或千萬遍而為先行。方作此法定有靈驗)。二驗成行相者。謂準泥陀羅尼經。金剛頂經蘇悉地等。共十余本經皆說。真言行者用功持誦。或夢見諸佛菩薩圣僧天女。或夢見自身騰空自在。或渡大海或浮江河。或上樓臺高樹或登白山或乘師子白馬白象。或夢見好華果。或夢見著黃衣白衣沙門。或吃白物吐黑物。或吞日月等。即是無始罪滅之相。或正持誦時見諸[番*去]光明。或見空中遍地奇特之華。或見諸佛菩薩圣僧天仙等。或見諸佛凈土。或自游佛國親承供養。或暫時聞經于多劫。或見燈光高一二尺乃至一丈。或無火爐中自有煙起。或見佛像旛蓋自動。或聞諸佛菩薩種種美聲。或覺自身巍巍高大。或齒落重生或發白返黑。或身潤白不生蚤虱。或貪嗔癡心自然消滅。或總持不忘一字能演多義。或智慧頓生自然通曉一切經律論。或一切三昧法門自然現前。或福德頓高四眾歸仰等云云(此上所說是經文。今有閑僧儒士。泛參禪理者。厥見相以為妖異。此則非但毀謗最上乘教。亦是舍相取性之邪見也。不知其相本來是性耳)。若逢如上之事。但是福慧增長近成就相。莫生疑惑之心。勿起取舍之念。應觀所逢境界。皆是◇阿字或◇嚂字等(或想皆如夢幻。或想皆是法界一心)。若得如是應驗。更須策發三業加功誦持。不得宣說咒中境界炫賣與人。唯同道者不為名利。敬贊方得說之。若成就時而有九品。初下三品者。若下品成就。能攝伏一切四眾。凡有所求舉意從心。一切天龍而來問訊。又能伏一切蟲獸及鬼魅等。中品成就。能驅使一切天龍八部。能開一切伏藏。或要入修羅宮龍宮。便得入之去住隨心。上品成就。便得仙道乘空往來。天上天下而得自在。世出世事無不通達。中三品者。若下品成就。便得諸咒仙中為王。住壽無數歲福德智慧三界無比。中品成就。便得神通往余世界。為轉輪王住壽一劫。上品成就。現證初地已上菩薩之位。上三品者。若下品成就。得至五地已上菩薩之位。中品成就。得至八地已上菩薩之位。上品成就。三密變成三身。只于此生得證無上菩提之果。此是持咒人九品成就。若直求成佛。不須求下三品等成就。若準神變疏有五品成就。一現至信位。二至初地。三至四地。四至八地。五至成佛。此局當經。今通依諸經故說有九品。謂準提真言總含諸部神咒。問曰云何得知準提總含諸部神咒。答謂一藏經中神咒。不出二十五部。一佛部謂諸佛咒。二蓮華部謂諸菩薩咒。三金剛部謂諸金剛神咒。四寶部謂諸天咒。五羯磨部謂諸鬼神咒。此五部每部復各有五。即成二十五部。今準提總攝二十五部。故準提經云。獨部別行總攝二十五部。又云若欲召二十五部天魔等。專誦此咒隨請必至。又云五部金剛四天王。共結總持三昧界又大教王經云七俱胝如來三身。贊說準提菩薩真言。能度一切賢圣。若人持誦。一切所求悉得成就。不久證得大準提果。是知準提真言。密藏之中最為第一。是真言之母神咒之王(準提真言既總攝二十五部真言。準提鏡壇亦總攝二十五部壇法。謂二十五部中壇法。或用形像印法梵字等。各各不同。今準提鏡壇。總攝此一切諸壇法也。故準提經云。總攝二十五部大曼荼羅。梵語曼荼羅。此云壇也。是知鏡壇最尊最上。能滅一切魔障。能生一切功德。眼見身戴皆獲利樂。故昔人云。壇者生也。出生無盡功德故。壇者集也。無邊圣賢集會之處。如方珠勺月水出。圓鏡對日火生。磁石引針琥珀拾芥。尚有難測功用。況諸佛不思議壇法耶。今有寡見聞者迷于密教見用鏡壇卻生毀謗。然三世如來未有一佛不依壇法。而得成道度眾生也。幸廣見聞速改其謬)。上來密教心要境

顯密圓通成佛心要集卷上顯密圓通成佛心要集卷下(供佛利生儀附)

　　　　五臺山金河寺沙門道[厄*殳]集


三顯密雙辯者。若雙依顯密二宗修者。上上根也。謂心造法界帝網等觀。口誦準提六字等咒。此有二類。一久修者。顯密齊運。二初習者。先作顯教普賢觀已。方乃三密加持。或先用三密竟然后作觀。二類皆得。余雖下材心尚顯密雙修。故仁王般若陀羅尼釋。并仁王儀軌皆云。若不修三密門。不依普賢行愿。得成佛者無有是處。又華嚴經字輪儀軌云。夫欲頓入一乘修習毗盧遮那法身觀者。先應發起普賢行愿。復以三密加持身心。則能悟入文殊師利大智慧海。是知上根須要顯密雙修。中下之根隨心所樂。或顯或密科修一門皆得。然顯圓華嚴諸佛共贊菩薩同遵。西天東夏上智上賢。無不歸心為大教廣行。人多見聞不假贊揚。密圓神咒是諸佛之頂菩薩之心。功能廣大利樂無邊。為時流少知今略敘述。亦分為二。一敘述密咒功德深廣。二問答密咒法器勝劣。且初敘述密咒功德深廣者。粗依圣教略出十門。廣有無量(為人多不知密教深勝故。以十門贊揚用警未聞。若實一向舍顯贊密。亦非通人。華嚴經云。受一非余魔所攝持。勸諸后學若顯若密。或性或相行則任在。一門信須圓通無礙。勿同盲人摸象弟子洗足。余曾有偈云。大圣親宣五教文。千門萬戶入天真。遍觀受一非余者。盡是佛家不了人。又既準提總攝二十五部。即知已下十門。皆說準提陀羅尼功德也)

一護持國王安樂人民門　二能滅罪障遠離鬼神門　三除身心病增長福慧門　四凡所求事皆不思議門　五利樂有情救脫幽靈門　六是諸佛母教行本源門　七四眾易修金剛守護門　八令凡同佛如來歸命門　九具自他力現成菩提門　十諸佛如來尚乃求學門

初護持國王安樂人民門者。謂秘密藏諸陀羅尼經。皆說陀羅尼能護持國王安樂人民。故寶星陀羅尼經云。一切國土中所有陀羅尼流行之地。令其人王常得擁護勢力自在。亦能擁護王之政化。所有王子妃后。宰相輔臣諸官將等。皆得擁護令獲安樂。國中所有內外怨敵。謀計奸詐疾疫饑饉。亢旱水澇惡獸毒龍。如是一切不祥之事皆悉斷滅。復令財谷豐饒庫藏盈溢。華果榮盛人民安樂。又寶藏陀羅尼經說。陀羅尼流行之處。能擁護國王王子。妃后公主百寮輔相。令其災難消滅。所愿圓成善神加護。不令鬼魔來相嬈惱。復于國內獲十種果報。一國中無他兵怨賊侵嬈。二國中無諸星宿變怪而起災患。三國中無惡鬼神行諸疾疫。善神衛護萬民安樂。四國中無諸風火霜雹等難。五國中人無怨家得便。六國中人不為諸魔所逼。七國中人無諸橫死。八國中五谷成熟甘果豐足。九國中善龍入境依時降雨。無有旱澇不調之名。十國中人不為虎狼兕獸諸惡雜毒損害。又七佛神咒經云。陀羅尼若日月失度能使正行。谷米不登能使豐登。大臣謀反惡心自滅。疾疫刀兵悉能攘之。又云其諸人王。欲得現世安樂離眾患難。其王應當勤心讀誦陀羅尼。亦當勸于后妃婇女諸王子等。勤心修習。又守護國界主陀羅尼經云。何以偏說護于國主。謂國主若安樂時。萬民安樂是以偏說護于國主。葉衣觀自在菩薩經云陀羅尼能除一切有情災禍。疾疫饑儉劫賊刀兵。水旱不調星宿失度。亦能增長福德。國界豐盛人民安樂。國王男女皆得長壽。又蘇婆呼童子經云。離真言外更無別法。能與眾生樂者。廣如諸陀羅尼經中說之。昔有遼國天佑皇帝。法輪廣運佛慧流通。堅持密咒聿獲神功。遂得禾登九穗麥秀兩岐。寶祚恒安兆民永樂。斯乃陀羅尼之驗也

二能滅罪障遠離鬼神門者。謂菩提場莊嚴陀羅尼經。最勝總持經樓閣陀羅尼等。二十余本經皆說。若書寫陀羅尼置佛像中塔中杵中。或書在幢上堂殿上。或紙素竹帛上。或樺皮墻壁板木等上。有眾生得睹視者。或身手觸者或影中過者。或真言字上塵飄在身者。又或書之戴在頂上者。身上者衣中者。或書之旛上。若風吹旛動其旛。所指處眾生。或書鐘鼓鈴鐸螺鈸等出聲物上。有聞聲者。此上來所說諸眾生等。縱有五無間之罪諸佛不懺之業悉皆滅盡。來世生諸佛國。何況親誦持者。故昔人云。五無間之極釁應念云消。十惡業之巨愆才聞霧散。又隨求頌云。縱犯波羅十惡罪殺阿羅漢及尊親。五逆根本七無遮。應念隨聲并消滅。真言圣力功無量。故我稱贊不思議。又末法中一字咒等諸陀羅尼經說。持咒者于四方面五百驛內。諸惡星曜鬼神天魔等。盡皆馳散而去。有發善心守護者不去。若有固爾不去作障礙者。便令頭破百分身心粉碎。由是行者無諸魔障得至菩提。問曰有人言。持咒者能惹魔障。今何卻說能離魔障。答曰此是閭巷之談圣教無文。今密部諸經皆說陀羅尼能離魔障。且置勿論。如顯教法華經中。恐有講誦修習法華者。有魔障起故。說陀羅尼品令除惡魔故彼經云。若不順我咒惱亂說法者。頭破作七分如阿梨樹枝。又釋摩訶衍論。令坐禪人須得誦咒除魔又止觀云。若諸魔障惱亂坐禪行者當誦大乘方等教中諸治魔咒若出禪時亦當誦咒。又金光明經說。十地菩薩尚以咒護持。何況凡夫。故首楞嚴經云。若不持咒而坐道場。令其身心遠諸魔事。無有是處。又云末世眾生樂修三昧恐同邪魔。應當勸令持我神咒。若未能誦寫于禪堂或戴身上。一切諸魔所不能動。如是等文藏教彌多。現見世人被鬼神惱害。持咒者尚能除得。況于自己敢惱害耶

三除身心病增長福慧門者。謂圣六字陀羅尼經。普賢陀羅尼經。文殊一字咒等。十五余本經皆說。真言行人能除種種身心病苦。言身病者。所謂一切熱病冷病風病瘧病。眼病耳病鼻病舌病。口病齒病唇病喉病。面病頭病頸病胸病。脅病腹病手病背病。腰病臍病髀病膝病。腳病痔病痢病痰病。氣病麻病疔病腫病。班病疥病皰病癩病。癬病癢病瘡病狂病。癲癇病鬼魅病。舉要而言。或四大種種病。或五臟種種病。或鬼神所作種種病。或宿業所感種種病。如是等病。以神咒不思議力悉能除愈。故持句神咒經。大悲心陀羅尼經皆云。陀羅尼能令枯木還生華果。況有情病而不除也(問曰真言行者。許加持鬼神療他人病不。答謂妙臂童子經。蘇悉地經等皆云。若求上品大成就事。不得用真言加持鬼神。禁諸蟲蛇療他人病。作此能妨大事。后學宜依佛語誡之誡之。若實大悲深廣懷菩薩心。不在所遮。故罥索經云。除鬼神病須三業清凈具慈悲心。此諸菩薩方能為之)。又一切貪嗔癡心病自然消滅故白傘蓋陀羅尼經云。若有宿習貪心等不能除滅。應當一心誦我神咒如摩登伽女與阿難。是曩劫恩愛以我咒力愛心永斷成阿羅漢。彼是淫女無心修行。神咒冥資速證無學。何況本心求菩提者。又大悲經云至心稱念陀羅尼。淫欲火滅邪心除。又如意輪等諸陀羅尼經說。真言行人現能增長一切福慧。凡所出言人皆信受。所用衣物財寶等。舉意從心。能令五百由旬內人天鬼神盡來歸仰。又自然通曉一切經律論。并世間典籍。或得總持不忘日記千頌。故大佛頂經云。若讀若誦陀羅尼者。此諸眾生縱其自身不作福業。十方如來所有功德悉與此人。又云若持神咒不生疑悔。是善男子。于此父母所生之身不得心通。十方諸佛便為妄語。又云未精進者令得精進。無智慧者令得智慧等云云。如世間藥餌。尚能令人去除睡眠增長精神。豈況神咒不生智慧耶(又不空罥索神咒心經云。若有四眾受持齋戒。專心持誦神咒七遍。不雜異語。當知是人現世定得二十種勝利云何二十。一者身無眾病安隱快樂。二者由先業力雖有病生而速除愈。三者身體柔軟皮膚光澤面目鮮明。四者眾人愛敬。五者密護諸根。六者多獲財寶隨意受用。七者所有財寶王賊水火不能侵損。八者所作事業皆善成辦。九者所有種植不畏惡龍霜雹風雨。十者若有稼穡災橫所侵。持誦神咒加持灰或水。經七遍已于其田中。八方結界上下散灑。災橫爾時皆即除滅。十一者不為一切暴惡鬼神羅剎等吸奪精氣。十二者一切有情見聞歡喜。愛樂尊重常無厭足。十三者常不怖畏一切怨仇。十四者設有怨仇速自消滅。十五者人非人等不能侵害。十六者厭魅咒詛蠱道不著。十七者煩惱纏垢不數現行。十八者刀毒水火不能傷害。十九者諸天善神常隨衛護。二十者生生不離慈悲喜舍。又下一面觀世音神咒經云。若有凈信善男子善女人等。誦持神咒者。現身獲得十勝利。何等為十。一者身常無病。二者恒為十方諸佛攝受。三者財寶衣食受用無盡。四者能伏怨敵而無所畏。五者令諸尊貴恭敬信言。六者蠱毒鬼魅不能中傷。七者一切刀杖所不能害。八者水不能溺。九者火不能燒。十者冬不橫死)

四凡所求事皆不思議門者。謂觀自在儀軌經。文殊師利儀軌經。一字頂輪等十余本經皆說。真言行人求成就時用四種物。一者弓箭鉞斧鉤輪杵鏡。或數珠瓶缽袈裟等。僧家所用種種之物。二者雄黃雌黃等種種藥物。三者取河岸上土和泥。作師子象馬牛駝。或雞鵝孔雀金翅鳥等種種禽獸之形。四者或塑畫雕刻種種佛菩薩明王等形像。隨心所樂科作一事。依法成已而置壇中。如法誦咒。若得火焰出時。或手執或涂身或乘之。與助伴知識飛騰虛空。或有人見成就者。或成就者見彼人等。總得騰空游諸世界。供養諸佛菩薩皆壽命一劫。獲初地百法明門。若煙出時依前用之。得諸仙中為王。住壽萬萬歲。若暖氣出時。得一切人天敬愛所求如意。此是上中下三品成就相也(若火光出上品。煙出中品。暖氣出下品也。又云若火光現。得一切咒神常來擁護。八部之眾皆常恭敬。一切神咒用之皆得最勝靈驗。若煙相現。隨所去處而無障難。所求遂心。若暖氣現。得一切諸人并鬼神等同心敬愛)。西方有一人。得上品成就。引五百人升空。如此方淮南王藥就。雞犬舐鼎皆得升空。故昔人云。淮南成道犬吠云中。王喬得仙劍飛天上。藥力尚爾。況佛不思議咒耶。神變疏云。人手執仙方。未曾和合服用。卻謗白日升空者。以為虛談全成不可。又大教王等諸陀羅尼經說。或令人追龍女為妻。降藥叉作奴。執罥索入修羅宮。咒死尸令開伏藏。或說成于圣藥。或說敕于財寶等云云顯教之中此事罕聞。故先德云。三乘教外別有持明是也。問曰諸佛本意令斷貪嗔等何卻令人起貪心求世事名利等耶。答云諸佛有不思議度生方便。謂有眾生不肯直求菩提。且隨其所樂令持咒求之。由神咒不思議力。所求之事盡得遂心。一切罪業亦得消滅。自然超凡入圣。如小兒有病不肯服藥。被有智醫人涂在母乳。其小兒本食母乳。不覺服著良藥除卻病苦。故罥索心咒經云。若有眾生設以諂曲。為求富貴名利等得聞此咒。彼諸眾生生生處處。成就智慧福聚之香。神變疏云。真言境界。十地菩薩尚非其境。況生死中人乎(有人云。陀羅尼多令人有所希求。反損陷眾生者。此是離求外別取無求。全同斷見外道。今佛教說。終日求之不見求相。是真無求。非同木石全不希求也。故觀音鈔云。雖念念求。而無能求所求之相。又況諸佛大慈大悲。豈可故意損害眾生)

五利樂有情救脫幽靈門者。謂大寶樓閣經大悲心經。牟梨咒等十五余本經皆說。若有眾生得見持咒人身者。或聞語音者或影中過者。盡滅十惡五逆之罪。來世生諸佛國。又持咒人眼所見者。身所觸者諸有情等。亦滅一切罪。來世生諸佛國。又持咒人。路行有風吹衣。此風已去所吹者。或江河中洗身。此水已去所漂者。或天雨時仰空誦咒。其雨滴所沾者。或山頂上誦咒。盡目所睹處。如上所說諸眾生等。皆得滅一切罪。來世生諸佛凈土蓮華化生。如世間有毒藥處下風過者。觸著風時便致損傷。尚有難測功力。況不思議神咒耶。又罥索經說。若聞陀羅尼而生毀謗者。亦獲利益。如人惡心入龍腦栴檀等林中。斫截踐踏龍腦樹等。其人亦身惹香氣。故佛頂頌云。神通勝化不思議。陀羅尼門最第一。又無垢凈光經。云空罥索經。佛頂尊勝經。隨求經等皆說。若亡人廣造惡業死墮三涂。真言行者。即稱亡人名字專心誦咒。亡者應時得離惡趣生于天上。又以真言咒土砂或蓮華。散亡者墓上尸上。亡者即得生于諸佛凈土又亡人衣物或身分骨肉等。得持咒人影映著。亦得生諸佛國。又書陀羅尼置亡人骨上尸上。亡人即得生于天宮。故先哲云。塵飄影爍神玩天宮。土散水沾識分惡趣。問曰亡人造業既成已墮三涂之中。云何真言行者。或稱亡人名字。或咒砂土置尸冢上。便令亡人轉惡道苦得佛國樂耶。非唯俗士懷疑。兼乃緇流難信。答云智者以譬喻得解。今舉喻況之。如世禁咒之人。禁火不燒禁刀不斫禁蛇不螫。尚能變有毒而作無毒。豈況如來神咒。不能改苦得樂耶。又如列子書說。師文善彈琴。正當春時而叩商弦以召南呂。涼風總至草木成實(商金音屬秋。南呂八月律。由得秋氣草木成實)。正秋而叩角弦以激夾鐘。涼風徐回草木發榮(角木音屬春。夾鐘二月律。由得春氣草木榮華)。當夏而叩羽弦以召黃鐘霜雪交下川池暴凍(羽水音屬冬。黃鐘十一月律。得冬氣故凝陰冰凍)。及冬而叩征弦以激蕤賓。陽光熾烈堅冰消散(征火音屬夏。蕤賓五月律。得夏氣故堅冰消散)。此是世間彈琴之術。尚能變秋作春更冬為夏。況如來大不思議神咒。豈不能改惡道苦得佛國樂耶。又莊子云。六合之外。圣人存而不論。華嚴經說。十地菩薩一舉足量智功德。九地菩薩不能知。況我如來是諸圣中王。所有秘密心印。豈可以凡夫妄情而欲籌量者哉。其猶井坎之魚爭知東海之深廣也。唯宜諦而信之。故觀世音菩薩秘密藏神咒經云。若有受持神咒之者。凡有所作必得成就。唯須深信不得生疑(持咒之者既能利樂有情救脫幽靈。準千手千眼觀世音菩薩大悲心陀羅尼經說。其持咒人不受　五種惡死。一者不令其人饑餓困苦死。二者不為枷禁杖楚死。三者不為冤家仇對死。四者不為軍陣相殺死。五者不為虎狼惡獸殘害死。六者不為毒蛇蚖蝎所中死。七者不為水火漂焚死。八者不為毒藥所中死。九者不為蠱毒所害死。十者不為狂亂失念死。十一者不為山樹崖岸墜落死。十二者不為惡人厭魅死。十三者不為邪神惡鬼得便死。十四者不為惡病纏身死。十五者不為非分自害死。又不空罥索神咒心經說。誦咒之人。臨命終時獲八種勝利。一者臨命終時見觀自在菩薩。作苾芻相來現其前歡喜慰喻。二者安隱命終無諸苦痛。三者將舍命時眼不反戴口無欠呿。手絕紛擾足離舒卷。不泄便利無顛墮床。四者將舍命時住正憶念意無亂想。五者當命終時不覆面死。六者將舍命時得無盡辯。七者既舍命已隨愿往生諸佛凈國。八者常與善友不相舍離。又十一面觀世音神咒經說。誦咒之人得四種功德。一者臨命終時得見諸佛。二者終不墮諸惡趣。三者不因險厄而死。四者得生極樂世界)

六是諸佛母教行本源門者。謂一切諸佛皆從陀羅尼所生。樓閣經云。真言是諸佛之母。成佛種子。若無真言終不能成無上正覺。又三藏教盡從陀羅尼所出。故最上大乘寶王經中。說有四乘。一聲聞乘。二緣覺乘。三方廣大乘。四最上金剛乘。謂陀羅尼藏是也。一切法皆從金剛乘陀羅尼中流出。神變鈔云。千流萬派起自昆侖積石之山。十二分經出乎總持秘密之藏。又萬行總從陀羅尼所流。謂真言中每一一字全是無相法界。萬行無不從法界所流。故持明藏儀軌經云。唵字即是無相法界。神變疏云。無相法界全是真言。真言全是無相法界。又真言亦名三藏。有持咒者皆號三藏。謂真言中每一一字。皆含戒定慧三。且萬行不出六度。六度不離三學。既真言名三藏。即知真言總含萬行。真言是總行。其余法門是支流行門也(問曰上引經云。陀羅尼是禪定藏。百千三昧常現前故。今又說真言總含三藏。即知真言備含一切禪定之門。何以今時禪者不許持咒耶。答云準諸傳記。竺天華夏。古來禪德眾善奉行。何況神咒是無相定門諸佛心印耶。故白傘蓋陀羅尼頌云。開無相門圓寂宗。字字觀照金剛定。又云瑜珈妙旨傳心印。摩訶衍行總持門。如龍樹菩薩準傳燈錄。是西天禪宗第十四祖。節略持明藏經。弘揚準提神咒。一行禪師是中夏圣人。贊述神變真言。智者禪師得宿命通。廣示持咒軌儀。契符禪師。人問最上乘法。直教持誦密言。古來禪師豈不許持咒耶。又禪宗既說一切諸法皆是真如。持誦真言豈非是真如耶。今有或禪或講見弘密咒。恐失己利心生嫉妒者。請現在未來堤防惡報。故佛頂無垢光明陀羅尼經說。昔無垢婆羅門。為人宣說秘密神咒。有光明長者。先有多人歸仰。恐失利己而生惡心。興惡心已便得癩病。受大苦惱直至命終。墮于無間大地獄中。受苦一劫又墮傍生中。受苦一劫復生地獄中。受苦一劫方得為人。生無兩目以宿緣力再遇無垢婆羅門。作大苾芻宣說密咒。聞之歡喜承彼咒力。死生天上等上說謗之獲益。但有遠益非無謗罪。如光明長者是也。蓋為密咒是諸佛心印。有無量明王諸天龍神等護持。致使謗之者現世多得癩病。奉勸時流切宜慎之)

七四眾易修金剛守護門者。謂一切四眾但解言語者。行住坐臥四威儀中而易誦習。又但口誦便是真行。能除煩惱安樂法身。不假備通教典如病人得藥服之。便能除病身安。不在廣會醫書。故般若經云。總持猶妙藥。亦如天甘露。能療眾惑病。服者常安樂。佛頂陀羅尼疏云。齋戒不稟而自備。果證不遠而不可。消難獲利自行化他。因人果人靡不由此而辦其事。又曼荼羅疏云。念如來之神咒。心心暗契如來心。諷菩薩之密言。愿愿冥符菩薩愿。何生死而不逃。何涅槃而不得。若依余宗修行。須要廣知圣教明悟真心。然后修行方是正行。若未悟而修皆非正行。如世病人。須要廣知醫書明閑藥性。方得治病者。即萬中難得一也。是知神咒行門省略功德甚深。普引七眾速至菩提。最為要道故義凈三藏云。升天乘龍役使百神。利生之道唯咒是親。問曰夫依顯教。須得依教生信依信生解。依解起行行成得果。今密宗神咒不令生解。但誦持之便得道果。既越常規難以生信。答曰如世間病人不解醫方。遇神妙藥而服食之。便得病除身安。彼既不解藥性。何得病除身安。世藥尚爾。況如來不思議咒耶。又如來之教不可以一理推。既言顯密有異。不須一[番*去]要解。起信鈔云。膠柱調弦全歸愚者。守株待兔且非智人。唯宜信而持之速得道果。若不生信空無所獲。大悲心經說。誦持咒者。一切所求皆得果遂。唯除于咒生疑。又云若有生疑不信。其人百萬劫中。常處惡道不聞三寶。又諸經說。真言行者四威儀中。有無量天龍八部。諸金剛眾常守護之。故廣大圓滿無礙大悲心陀羅尼經云。誦持陀羅尼者是無畏藏。龍天善神常護持故。又云若能如法誦咒。即有一切善神龍王金剛密跡。常隨衛護不離其側。如護眼睛如護己命。又持咒者若在空山曠野獨宿孤眠。是諸善神番代宿衛辟除災障。若在深山迷失道路。善神王化作善人示其正道。若逢賊陣被他抄掠墮落他國。善神龍王接還本土。若在山林曠野乏少水火。龍王護故化出水火。故彼頌云。龍天眾圣同慈護。百千三昧頓熏修。又大佛頂陀羅尼經說。設有眾生于散亂心口持神咒常有八萬四千那由他恒河沙俱胝金剛藏王菩薩種族。一一皆有諸金剛眾而為眷屬。晝夜常隨侍衛此人。縱令魔王求其方便終不可得。諸小鬼神去此善人十由旬外。若魔眷屬欲來侵擾是善人者。諸金剛眾而以寶杵。殞碎其首猶如微塵。恒令此人所作如愿。故彼頌云。八萬四千金剛眾。行住坐臥每隨身。密部諸經廣說護持。誦咒之人欲要知者。請看藏教

八令凡同佛如來歸命門者。謂真言行者持誦神咒課數滿時。身語意三所作善惡之業。皆成無漏功德法門。故白傘蓋頌云。誦滿一萬八千遍。遍遍入于無相定。號成堅固金剛幢。自在得名人中佛。縱使罵詈不為過。諸天常聞梵語聲。大悲心陀羅尼經云。誦持陀羅尼者。口中所出言音若善若惡。一切天龍聞者皆是清凈法音。又偈云。譬如靈丹藥。點鐵成金寶。誦持陀羅尼。變凡作賢圣。又神變疏云。真言行者能令三業。即同本尊三業。又持咒行者。得諸佛歸命故。佛頂偈云十方世界諸如來。護念歸命受持者是也

九具自他力現成菩提門者。謂顯教中有自力他力二門。十住論念佛鏡等說。一自力門。謂修六度萬行等。名難行道。如人陸地步行千里程則遲到。二他力門。謂念佛等名亦行道。如人水路乘船行千里程則疾到。今真言中密具自他二力。謂大乘寶王等諸經中說。真言行者日日得具。六波羅蜜圓滿功德。又佛頂頌云。不持齋者名持齋。不持戒者名持戒。僧破二百五十戒。比丘尼犯八波羅。聞念佛頂陀羅尼。便得具足聲戒(彼佛頂疏云。菩薩行門隨行則具。今不行而備蓋神咒之力具足萬行。斯言不誣矣)。則是自力門。又真言中每一一字。皆是諸佛全身。末法中一字咒經云。吾滅度之后變身作此咒等。即是他力門。又諸經說。真言行者現世能成無上菩提。故樓閣經云。我與無量俱胝百千劫。雖行苦行猶不得菩提。由才聞陀羅尼故。加行相應便成正覺。又五字陀羅尼頌云。諸佛本誓力。現成諸圣事。即于一坐中。便成最正覺。又陀羅尼序云。若覺蘊于心。即凡夫三業成功德聚。只于此生便得菩提。何勞修進多劫。又神變疏判陀羅尼。為大不思議成佛神通乘。謂依余門成佛。如乘羊馬行千里程。經久方到。依陀羅尼門成佛。如乘神通行千里程。舉意便到所至處。雖無異所乘法有遲疾也。又余門成佛。如磨黃石取如意珠。依真言門成佛。如神通力取如意珠。又云如余菩薩為求菩提。雖難行苦行如救頭然經無量劫。尚不能得如是成就。真言行者不虧法則。只于此生得菩提也故神變鈔云。頓超地位譬之以神通。速離纏痾喻之以咒術。又大教王經云。若不依秘密課誦修行。終不成于無上菩提也

十諸佛如來尚乃求學門者。如大乘莊嚴寶王經說。諸佛亦求神咒。何況凡夫而不持誦耶。故彼經說。觀音菩薩一毛孔中有無量國土無量諸佛菩薩等。普賢菩薩入觀音一毛孔中。經十二年不知分齊。又云觀音有六字大明陀羅尼。一切如來皆不知其所得之處。因位菩薩云何得知。乃至說蓮華上佛成佛竟。方經歷諸佛求此六字大明等。問曰佛具一切智。豈不知得陀羅尼也。答有三義。一者表此陀羅尼最勝最深。令人生于尊重。所以言佛不知而自求之。二者謂權教中佛。不能知得圓宗密咒。如小乘極果。不能知得大乘深法。三者密宗神咒即體便是圓圓果海。故佛不得。如釋大乘論說。圓圓海佛亦不得。今六字大明準提神咒即體便是圓圓果海也(今密部一切神咒。當顯教中所詮法也。實而論之具含能所詮。一切神咒說文。當顯教中能詮言也。今六字準提。當顯教中果海也。問曰寶王經。只言六字大明佛不知得。云何今說準提佛亦不知得。答云彼寶王經。說六字大明已便說準提。是知準提同是果海。又佛知佛說者真言。于五部中佛部中收。今準提獨出五部之外。若非圓圓果海是何法耶。又問曰夫真言者但是能詮言教即以聲名句文為體。何得判為圓圓果海。答云若作此問。蓋是未知密教宗旨。今密教中秘密神咒。即是所詮之法。一切說文。是能詮言。如上已說。又設縱神咒便屬能詮。若伸此問但是小乘之見解也。謂小乘教中能詮言教。多以聲名句文為體。大乘始教。或以聲名句文為體。或以唯識為體。終教中說。以無性真如為體。頓教之中。以絕待真如為體。圓教中說。或以十玄為體。或海印三昧為體。彼顯教中能詮之言尚爾。即是絕待真如十玄門等。況密宗神咒。當顯圓中一真法界耶。又釋摩訶衍論。據生滅門中能詮之教。會相歸性以真如為體。或多一心為體。真如門中即絕待真如為體。又甚深玄理論。不動本源論。此二論中廣略解說不二果海。當彼二論中能詮之言以何為體。以理推征。即知以不二果海為體。彼能詮言當爾。即是不二果海。況今六字大明準提神咒。義當彼二論中所詮法耶。又自古諸師皆云。秘密神咒是諸佛心印。唯佛得知非因位所解。又今莊嚴寶王經說。佛亦不知神咒。若非圓圓果海是何法耶。愿諸學者。虛懷體之勿滯局情)

問曰何以圓圓果海諸佛不得。答云謂圓圓果海。是本性成就之法表。非是諸佛修因斷障所得故。又表迥出因果之外故。所以言諸佛不得而自求之。據實而論諸佛皆知得也。故賢首云。性德果海即十方境界是也。問曰六字大明準提神咒。即是圓圓果海即是十佛境界。何以凡夫而得持誦。答云今密教中說。以真言不思議力。令凡夫三業同如來三業而得持誦。又密宗神咒。若據所知所解。即唯是諸佛境界。今位因凡夫。雖非知解但當持誦。自然滅障成德超凡入圣也。斯之一義。語驚俗聽理越常情。人既罕聞庸流難信。博學上智細而詳之。于上三義任情取舍。上來十門略述密部盡依經典。非是下愚能知密旨。故神變鈔云。金剛手方可探其賾。蓮華眼始能窺其奧

二問答密咒法器勝劣者。問曰上之十門盡敘述圓教中真言。為當一切真言而有勝劣。五教各不同耶。為復一切真言而無勝劣。皆是圓教耶。答云準神變疏而有二門。一隨他意門。一切真言而有勝劣。諸部不同。又清涼疏主。于經律論三藏之外立一雜藏。收陀羅尼而成四藏。三乘各四。成十二藏。既三乘中各有陀羅尼。例知五教下亦各有密咒也。如諸阿含經中咒。即是小教。諸般若經中咒。即是始教。金光明經中咒。即是終教。楞伽經中咒。即是頓教。大乘莊嚴寶王經中。六字大明準提神咒。即是圓教(又上來十門中所引諸陀羅尼經。多是圓教)梵語陀羅尼。此云總持。即以教理行果四法為體。五教中陀羅尼。各總含攝當教中教理行果也(五教勝劣今舉喻況之。令初學易知。一小教如鐵。二始教如銅。三終教如銀。四頓教如金。五圓教似如意珠)。二隨自意門。一切真言更無勝劣。皆是毗盧遮那大不思議秘密心印(一代教中乃至鬼神所說真言。皆是毗盧遮那如來。欲普門益生。全體變作彼鬼神類而說真言。非實鬼神能說真言。余類皆爾)。又賢首清涼以義判教。一經之中容有多教。即知一切經中真言。皆是圓教。一切真言名總持者。能總含攝無盡教理行果也。實而言之。雙用二門妙契佛心。故神變疏云。真言行者。能于差別中解無差別義。于無差別中解差別義。當知是人善達真言相也。問曰上說密部。包廣包深難思難議。未審此法被何根器。答云所被根器亦有二門。一就隨他意門。真言既有五教不同。根器亦乃五種各異。五教中陀羅尼。各總被當教中上中下三根也。故曼荼羅疏中亦說。陀羅尼通被勝劣諸根。二就隨自意門。一切陀羅尼皆被不思議圓根。故佛頂頌云。神通勝化不思議。陀羅尼門最第一。今有未曾鉆仰密教者。多云陀羅尼藏唯被下根。斯言甚謬。且諸經中說陀羅尼。或名最上乘或名無上乘。或名金剛乘或名不思議乘。豈可唯被下根耶。故清涼云。以淺為深有符理之得。以深為淺有謗法之愆。冀諸學者。切宜留心。不得固執先聞而生輕忽。五天中夏。顯密雙明方是通人。上來顯密雙辯竟

四慶遇述懷者。謂如來一代圣教。不出顯密兩門(仁王經鈔云。如來一切教。不越顯密兩宗)。于顯教中雖五教不同。而華嚴一經最尊最妙。是諸佛之髓菩薩之心。具包三藏總含五教(梵本有十萬偈。此方已翻譯者。或八十卷六十卷四十卷等。雖文義廣博。其中最津要者。唯別行普賢行愿品一卷經文。是華嚴之關鍵修行之樞機。可贊可崇。西天道流無不依之修行也)。于密部中雖五部有異。而準提一咒最靈最勝。是諸佛之母菩薩之命。具包三密總含五部(梵本有十萬偈。此方已翻譯者。有諸師諸本。雖儀式稍異。其中最綱要者。準唐善無畏三藏所譯一卷經文。是諸壇之領袖七眾之藥餌。可傳可尚。東夏高德無不依之持誦也)

今此兩宗。準纂靈記并義凈傳說。自如來密度已后。時人不聞不知(不聞顯圓不知密圓)。至龍樹菩薩七百年中出世。雙弘顯密圓宗。方乃流行人世。今居末法之中。得值天佑皇帝菩薩國王。率士之內流通二教。一介微僧幸得遭逢。感慶之心終日有懷。似病人逢靈丹妙藥。窘夫得如意寶珠。喜躍不已形于詠言。乃成頌曰

　數年何幸頓忘愁　　顯密雙逢稱所求
　五部神功功可賴　　十玄妙觀觀無休
　音高音下真言轉　　身去身來華藏游
　法界眾生歡喜事　　只疑都在我心頭　

顯密圓通成佛心要卷下

　　供佛利生儀

夫祈道者。若非上供三寶下拯四生。福慧無由增長。今于密藏之內。錄出要妙之門。冀諸四眾依而行之。若欲供養佛法僧三寶者。應先于三寶像前。五體投地普禮遍法界無盡佛法僧三寶。口誦普禮真言七遍。真言曰

◇唵(引)◇縛◇日啰(二合)◇勿(微一切)

由真言不思議力。自然遍法界無盡三寶前。皆有自身盡皆禮拜奉事也(每至晨昏或入寺禮佛等時。宜誦此真言)。方始以飲食香華等隨力所辦之物。并盛飲食器物等。皆以普通吉祥印印之(石手拇指與無名指相捻。余三指皆舍散)誦凈法界真言。加持二十一遍。真言曰

◇嚂

由誦嚂字真言加持及手印力。其飲食器物等。自然清凈遍法界也。次誦無量威德自在光明勝劣力變食真言。加持二十一遍。真言曰

◇娜◇謨◇薩◇嚩◇怛◇他◇蘗◇多◇嚩◇盧◇枳◇帝◇唵◇參◇婆◇啰◇參◇婆◇啰◇吽

由加持力其飲食等。即變成諸天種種肴膳上味。奉獻供養滿十方佛法僧三寶。亦為贊嘆勸請隨喜功德。后結出生供養印(二手當心合掌以十指右壓左頭指交復安在頂上)。誦出生供養真言二十一遍。真言曰

◇唵

由誦唵字真言及印不思議力。自然遍法界有無盡香華燈燭幢旛傘蓋衣服臥具樓閣宮殿音樂歌舞等種種諸供養具。盡供養遍法界無量佛法僧三寶諸天等(若無飲食香華但佛像前手結此印口誦此真言。亦自然有無盡供養。遍供養法界無盡諸三寶也)

若施諸仙。以凈飲食盛滿一器。誦前變食咒二七遍。投于凈流水中。即變成天仙美妙之食。供養百千俱胝恒河沙數諸仙。彼諸仙等得加持食。各各成就根本所愿諸善功德(若有善男子善女人等。以此密言加持于食施彼諸仙。能令現世壽命延長福德安樂。心所見聞正解清凈。具足成就梵天威德。一切冤仇不能侵害)

若濟餓鬼。每于晨朝及一切時悉無障礙。取一凈器盛少凈水。置少飯及諸餅食。以左手執器。右手作寶手印(以大拇指。壓頭指中指小指。舒無名指用攪食上。施仙食亦作此印)誦前變食咒七遍加持已。然后稱四如來名號。南無多寶如來(能除餓鬼慳吝業。得福德圓滿)。南無妙色身如來(能破餓鬼丑陋形。得色相具足)。南無廣博身如來(能令餓鬼喉咽寬大。所施之食悉皆充足)。南無離怖畏如來(能除餓鬼一切怖畏。得離鬼趣)。稱四如來名號已。彈指七遍。取于食器于凈地上。展臂瀉之(或凈石上。生食臺上。凈足器中皆得)。作此施已。于四方百千俱胝那由他恒河沙數餓鬼前各有摩伽陀國七七斛食。受此食已悉皆飽滿盡舍鬼趣生于天上(若有比丘比丘尼優婆塞優婆夷。常以此密言及四如來名號。加持于食施諸餓鬼。便能具足無量功德。短命之者壽命延長。薄福之者福德增榮。又得顏色鮮潔威德強記。速能滿足檀波羅蜜。一切非人夜叉羅剎諸惡鬼神。皆畏是人不敢侵害)

若欲施水。取水一掬用甘露咒。咒之七遍散于空中。其水一滴即皆變成十斛甘露。一切餓鬼并得飲之。無有之少皆得飽足甘露咒曰

◇南◇無◇素◇嚕◇皤◇耶◇怛◇他◇揭◇多◇耶◇怛◇侄◇他◇唵◇素◇嚕◇素◇嚕◇皤◇啰◇素◇嚕◇皤◇啰◇素◇嚕◇莎◇呵(曼荼羅疏云。夫為道者祈運為宗。上若不供諸佛菩薩。何處展智欲求菩提。下若不濟諸仙餓鬼。何處行悲以度薩埵。有信之流。無遺斯業)

若救地獄。誦智炬如來心破地獄真言一遍。無間地獄碎如微塵。于中受苦眾生。悉生極樂世界。真言曰

◇曩◇謨◇阿◇灑吒◇悉◇底◇喃◇三◇摩也(二合)◇三◇母◇馱◇故◇致◇喃◇唵◇艮嚙(二合)◇曩◇嚩◇婆◇悉◇蹄◇哩◇提◇哩◇吽(若書此陀羅尼。于鐘鼓鈴鐸作聲木上等。有諸眾生得聞聲者。所有十惡五逆等罪。悉皆消滅不墮諸惡趣中。又凡諸經中。說書寫陀羅尼利樂有情者。皆用西天梵字。非是隨方文字也。如或梵漢字雙兼書之。更妙)

若救一切亡靈者。應誦不空罥索毗盧遮那佛大灌頂光真言。謂若有眾生具造十惡五逆四重諸罪。數如微塵滿斯世界。身壞命終墮諸惡趣。誦此真言加持土砂一百八遍。散亡者尸上骨上或墓冢上。彼所亡者。若在地獄餓鬼傍生修羅等中。以此真言神通威力加持土砂之力。應時即得光明及身。除諸罪報舍所苦身。往于西方極樂國土。蓮花化生更不墮落。直至成佛。真言曰

◇唵◇阿◇謨◇伽◇尼◇嚧◇左◇曩◇摩◇賀◇母◇捺啰(二合)◇么◇抳◇缽◇納么(二合)◇入嚩(二合)◇攞◇缽啰(二合)◇靺◇哆◇野◇吽(引)(或用紙帛等書此諸真言。置亡人尸上或骨上甚妙。故偈云。真言梵字觸尸骨。亡者即生凈土中。見佛聞法親授記。速證無上大菩提)

若欲利益一切有情者。每至天降雨時。起大悲心仰面向空誦圣觀自在菩薩甘露真言二十一遍。其雨滴所沾一切有情。盡滅一切惡業重罪皆獲利樂。又若誦此陀羅尼者。所有過現作四重五逆。謗方等經一闡提罪。悉皆消滅無有遺余。身心輕利智慧明達。若身若語悉能利樂一切眾生。若有眾生廣造一切無間等罪。若得遇此持明人影暫映其身。忽得共語或聞語聲。彼人罪障悉得消滅。真言曰

◇曩◇謨◇啰◇怛曩(二合)◇怛啰(二合)◇夜(引)◇野◇曩◇謨◇阿(去引)◇哩也(二合)◇嚩◇路◇枳◇帝◇濕嚩(二合)◇啰(平引)◇野◇冒◇地◇薩◇怛嚩(二合)◇野◇摩◇賀(引)◇薩◇怛嚩(二合)◇野◇摩◇訶◇迦(引)◇嚕◇抳◇迦◇野◇怛◇爾也(二合)◇他(引)◇唵(引)◇度◇[寧*頁]◇度◇[寧*頁]◇迦◇度◇[寧*頁]◇婆嚩(二合)◇賀(樂略者。只唵字已下持之。唵字已上是歸敬辭。唵字等是正咒也。若書此陀羅尼。于鐘鼓鈴鐸等一切出聲物上。或有撞擊吹振出聲。一切眾生聞此聲者悉皆清凈命終得生西方凈土)

若欲利樂一切四生等有情者。應書大寶廣博樓閣善住秘密陀羅尼。在于幢上堂殿上。或素?上或紙帛上。或經卷上或墻壁牌版等上。有諸眾生暫得眼見者。或手觸者或身觸者。或影中過者及余人轉觸此人者。又或書之戴在頂上者。身上者衣中者。或書出聲物上有聞聲者。或讀者或誦者。或但聞此陀羅尼名者。如是眾生等。縱有不孝父母者不敬沙門者。不敬婆羅門者不敬耆舊者。誹謗正法者誹謗圣人者。應墮地獄者誹謗諸佛者。誹謗菩薩者殺阿羅漢者。造五逆罪者殺婆羅門者。殺牛犢者抄劫竊盜者。故妄語者不與取者。邪染者兩舌者。粗惡語者輕秤小斗者。強奪財物者匿他財物者。負言背信者捕獵者。屠殺者魁膾者。如是等罪悉皆消滅。決定當得阿耨多羅三藐三菩提。能于現世獲無量百千功德。常得國王王子宰官。及諸四眾歡喜敬愛。不受世間種種諸苦。毒藥刀杖水火等難。一切師子虎狼諸惡禽獸不敢為害。又無一切諸盜賊難諸鬼神難。諸邪魅難諸毒蛇難。又現身不受一切諸病。所謂一切瘧病眼病。耳病鼻病舌病齒病。唇病喉病頭病項病。諸支分病手病背病腰病。臍病痔病淋病痢病。瘺瘡病髀病腳病疔病。腫病瘰疬病班病肚病。疥病皰病癩病癬病。如是等病悉不著身。不為厭禱蠱毒咒詛著身。無橫災死臥安覺安。臨命終時心不散亂。一切諸佛現前安慰。又一切傍生鹿鳥蚊虻飛蛾螻蟻。乃至胎生卵生濕生化生。諸有情等聞此陀羅尼名者。或身觸者或影中過者。決定當得無上菩提等云云。大寶廣博樓閣善住秘密陀羅尼曰

◇曩◇謨◇薩◇嚩◇怛◇他(引)◇蘗◇多(去聲)◇南(引)(一)◇俺(二)◇尾◇補◇攞◇蘗◇陛(三)◇么◇抳◇缽啰(二合)◇陛(四)◇怛◇他◇蘗◇多(五)◇儞◇捺◇舍◇寧(六)◇么◇抳◇么◇抳(七)◇蘇(上)◇缽啰(二合)◇陛(八)◇尾◇么◇黎(九)◇娑(引)◇檗◇啰(十)◇儼◇鼻◇[口*(隸-木+士)](十一)◇吽(十二)◇吽(十三)◇入嚩(二合)◇攞◇入嚩(二合)◇攞(十四)◇沒◇馱◇尾◇盧◇枳◇帝(十五)◇麌◇呬夜◇地◇瑟恥(二合)◇多(上聲)◇檗◇陛(十六)◇娑嚩(二合)◇訶(十七)(又若人于高山頂上誦此陀羅尼者。盡眼所見處一切眾生。皆得滅一切罪業。得離一切地獄業。得免一切傍生身。上來諸咒藏中各有數本不同。皆是前后三藏西天諸國語音有異。但依一本誦持無得揀擇。寡學之者。多分受一非余呵斥圣賢。寄語后人勿沾斯咎)

上來供佛利生諸真言等。若不能都各誦持書寫得。皆用準提真言亦得。故持明藏儀軌經云。此準提咒似如意珠。若有行人。處處用之皆得成就是也

供佛利生儀

　　顯密圓通成佛心要并供佛利生儀后序

　　　　門人比丘性嘉述


恭聞大日雄尊。始王華嚴之界。圓音妙法。遍周帝網之區。稱其性演重重無盡之門。就其根開種種有限之義。爰自結集之后。洎于翻譯已還。五藏八藏以殊分。一乘三乘而異設。若乃舉其大柄振其宏綱。則唯密及顯。斯可得而稱矣。謂密言玄妙統五部之真詮。顯字淵沖貫十宗之微旨。應根派異涇渭雙流。會旨源同清濁共濕。然而去圣時邈群生見差。或密顯偏修。或有空別立。或學聲字迷神咒之本宗。或滯名言昧佛經之正意。雖有觀心照性。然多背正趨邪。各計斷常競封人法。弘性弘相。商參互起于多端。宗立宗禪。水火交騰于異義。遂使滔滔性海罕挹波瀾。燦燦義天難窺光彩。斯蓋未遇通人與開示焉。今我親教和尚。諱道[厄*殳]字法幢。俗姓杜氏云中人也。家傳十善世稟五常。始從齠齔之年。習于儒釋之典。天然聰辯性自仁賢。博學則侔羅什之多聞。持明則具佛圖之靈異。禪心鏡凈神游華藏之間戒體冰清行出塵勞之外。加以霜松潔操水月虛襟。曲己利人輕身為法。恒思至理匿在筌蹄。每念生靈懵于修證。由是尋原討本采異搜奇。研精甫僅于十旬。析理遂成于一卷。號之曰顯密圓通成佛心要。并供佛利生儀。其文則精俊簡約。其義則淵奧該弘。窮顯密之根源。盡修行之岐路。四門朗朗。如皓月之呈輝。十段明明。若群星之列耀。五法界之妙觀。燦爛于行間。三秘密之神宗。昭彰于字下。包括鷲峰之妙典。彌綸龍藏之遺文。會萬法以無違皆歸圓教。融諸咒而不滯盡是總持使瓦礫并作于真金。草木悉成于妙藥。寔乃改張異見端正前修。依之則無塞不通。弘之則無根不被。其猶出匣之鏡動則臨人。射空之箭發必有中。盡善盡美兼質兼文。有玄之又玄之宗。秘之又秘之趣。使將來者開卷便知圣旨。得意皆是全才。貧子獲衣內之珠。輪王雪夢中之恥。北秀南能之心印。詎假躬參。西林東社之靈編。無勞親閱。真可謂登覺山之捷徑。濟苦海之逆船。一十二分教之蓍龜。八萬四千行之鈐鍵。抉學人之疑膜。有類金[鎞-囟+(奐-大)]。斷釋子之邪心。無殊寶劍。復有供佛供僧之秘法。濟仙濟鬼之玄門。拯幽靈之神方。利含生之圣術。其功德之廣大。逾五岳之崢嶸其利益之宏深。越四溟之浩森。若非煉智煉神精教精理。內憑咒力外感佛加。曷以著斯絕妙之文哉。性嘉叨承宿幸忝會此生。自得伏膺親蒙誨道。七十子仲尼門下。入室徒忻。一千輩黃梅山中。傳衣匪預。雖滴露乏添江之力。輕塵無足岳之能。但竭愚衷聊為后序。所愿萬靈密佑四眾圓修。長然心要之燈。恒照愚冥之路云爾

切以藏海汪洋。深廣莫窺其涯涘。圣途坦蕩。指歸直造于根源。矧圓通顯密之要門。極性相有空之至理。惟持明者斯問津焉。管主八緣幸釋流慶逢圣世。聲教熾焰。佛法莫盛于當今。車書混同。華竺咸歸于至化。眷此霾塵之寶。奚其韞櫝之緘。敬鐫刻于斯文。俾流通而入藏。恭愿法輪大轉。億萬年睿算永祝帝齡。佛日高懸。一大事因緣俱明本智。文英武烈子孝臣忠。干戈息于八方風雨調于六合。功能最勝筆舌奚殫。恩有普資自他俱利者