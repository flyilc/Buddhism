　　No. 1960

　　釋凈土群疑論序

　　　　屯田員外郎平昌孟銑撰


虛空無際。天地生其中。墟宇既形。品庶滋其內。于是群生競起。眾識齊奔。沉浮愛欲之河。驅馳生死之躅。因報紛糾。非累墨之能分緣對循環。豈積塵之可計。前佛后佛。報身化身。各返行迷。咸祛溺喪。敞三明以濟俗。臨八苦已宣慈。皇矣彌陀聿采凈國。發弘誓愿。現大光明。既疏方便之門。又闡感通之路。十念云就。俄引伏于金地。九輩往生。遽偕游于銀國。理浮夐劫。事驗無邊。道安幽贊于秦中。慧遠始通于晉末。爰茲已降。同贊前聲。其有克任紹隆。遙膺付囑。思成就于往法。將究竟于來今。疏奧旨于貫華。贊微言于貝葉者。其唯懷感法師乎。法師以本無今有。既生則逝。信力堅正。戒品清嚴。妒路之文。既弘宣而走譽。毗尼之旨。乃演暢以馳聲。雖善說而不窮。恐有言之為累。思練神以息際。佇依定而保光。舍義學共遺蹤。遂誠求而取證。霜懷特發。冰踐孤超。功由理諧。機與神會。斂容赴寂。乃覲安養。法師則意歸真。即是阿鞞圣侶。雖念存有相。而情體無著。眾所知識。俗共歸仰。勝幢雖建。魔壘尚高。未悟圣力所牽。多以常途致惑。青眼以之鶚視。赤髭由其猬張。始則干非。后遂淩讟。請戰之曹踵武。設伏之黨肩隨。法師先據不竭之貲。次命無前之語。洪鐘才振。短兵已北。燒須之渠折角。鍱腹之侶流腸。領屈者。拔旗以祈生。吞負之者。與櫬而歸西。安養之師告捷。般舟之旅載寧。式詮詶問之機。遂有釋疑之論。當其詰朝相見任氣爭前。問既直錐以起心。詶亦推鋒而陷腦。故有疑必問。客無問而不深。有問必詶。主無詶不當。因權告實。語為四部所宗。即生宣常。理為五眾攸報。信往生之逸路。乃凈域之亭衢。撰次未修。門成乃化。遺編累復。有懷惲法師惲與感師。并為導公神足。四禪俱寂。十勝齊高。契悟之深。詎止同游七凈。緣習之重。寧唯共趣一乘。[門@外]歲易掩。長年先逝。三門徒然。七眾同悲。惲以。昌言之書。既成之于舊友。釋疑之論。敢行之故人。以平昌孟銑早修凈業。憑為序引。資以播揚。輒課蕪旨。式旌寶昌。言之為七卷。宣之為一部。云爾

釋凈土群疑論卷第一

　　　　西都千福寺大德懷感撰


問曰。佛有幾身。凈土有幾種

釋曰。佛有三身。土有三土。三身者。一法性身。二受用身。三變化身。土有三種者。一法性土。二受用土。三變化土。法性身居法性土。受用身居受用土。變化身居變化土。法性身土。俱以真如清凈法界。以為體性。如般若說。彼如來妙體即法身。諸佛如法界體性經文殊師利禮云。無色無形相。無根無住處。不生不滅故。敬禮無所觀等。維摩經云。如自觀身實相。觀佛亦然。法性土者。如般若云。莊嚴佛土者。即非莊嚴。又維摩經云。雖知諸佛國及與眾生空。又云。諸佛國土亦復皆空。又云。十方佛國皆如虛空。雖知身土并一真如。夫如者不一不異。而言法性身居法性土者。此以覺照性義名身。法真理體名土。是施設安立諦門說。二受用身土者。此有二種。一自受用身土。二他受用身土。自受用身土。以菩薩行八萬四千波羅蜜行。修習圓滿恒沙果德。自利利他四智周圓凈五蘊等。為自受用身體。即以智上所現微細周遍廣大清凈四塵。唯佛與佛乃能知見。自受用身所依止處。為自受用土體。他受用身土者。為初地已上諸大菩薩。平等性智。擊發鏡智利他功德。隨其所應現一分細相。為他受用身土體性。變化身土者。為于地前菩薩及二乘凡夫。以成所作智。擊發鏡智利他功德。隨其所應現一分粗相。為變化身土體性。此受用變化二土體性者有三。一攝事歸真體。二攝相歸心體。三本末別明體。攝事歸真體者。一切眾法。皆以真如為體。此報化二土。即以真如為體。二攝相歸心體者。此報化二土。皆如來等凈心所現。故維摩經云。隨其心凈即佛土凈。即唯識論及攝大乘論等明。一切萬法皆不離自心。三本末別明體者。此二凈土。俱以眾寶莊嚴為體

問曰。今此西方極樂世界。三種土中。是何土攝

釋曰。此有三釋。一是他受用土。以佛身高六十萬億那由他恒河沙由旬。其中多有一生補處。無有眾苦但受諸樂等故。唯是于他受用土。二言。唯是變化土。有何圣教。言佛高六十萬億那由他恒河沙由旬等。即證是于他受用身土。何妨凈土變化之身。高六十萬億那由他恒河沙由旬。以觀經等皆說為凡夫眾生往生凈土。故知是變化土。三通二土。地前見變化土。地上見他受用土。同其一處。各隨自心所見各異。故通二土。由此經言。是阿彌陀佛非凡夫境。當作丈六觀也

問曰。前第一釋。若是他受用土者。云何地前凡夫生。若變化土者。云何地上圣人生

釋曰。計彼地前菩薩聲聞凡夫。未證遍滿真如。未斷人法二執。識心粗劣。所變凈土。不可同于地上諸大菩薩微細智心所變微妙受用凈土。然以阿彌陀佛殊勝本愿增上緣力。令彼地前諸小行菩薩等。識心雖劣。依托如來本愿勝力。還能同彼地上菩薩所變凈土。微妙廣大清凈莊嚴亦得見。故名生他受用土。佛地論等說。初地已上生他受用土。地前菩薩生變化土。此據自力。分判地前地上居二土別。不據他力別愿勝緣而說。只如肉眼論言唯見障內色。唯見欲界不見色界。唯是離中知不是合中知。然法華經說。父母所生清凈肉眼。見于內外彌樓山等。乃至阿迦尼吒天色。豈不是肉眼能見障外等色。及見色界諸天色耶。又解深密經及攝大乘論等說。如人照鏡自見本面。以彼鏡中無有面像。當見自面黑白之精。此扶根塵與眼根合。何見彼扶根色塵。此豈不是合中知。若言見障外色界及自扶根色塵者。便與論文相違。若不見者。復與經文相違。故知。佛地論師。據大分自因而說。不據他殊勝力別緣而說。而定自在所生色。非是色塵。不合為眼所見。若得大威德定。所變定自在所生色。即能令凡夫人眼所見。今此亦爾。以本愿力。令彼地前菩薩等生受用土。不可一向判令不生也。又如觀經第九觀云。阿彌陀佛真金色身。高六十萬億那由他恒河沙由旬。八萬四千相好。唯是他受用身佛。非是地前所能觀見。下文言。然彼如來宿愿力故。有憶想者必得成就。故知乘宿愿力。觀見受用之身。亦乘宿愿之力。生受用土。佛地論中亦作是問。前說凈土最極自在凈識為相。云何會中有聲聞等。而不相違。有何相違。諸聲聞等同菩薩見。同菩薩見故聞說妙法。一論師言。或復如來神力加被。令暫得見聞說妙法。此是如來不思議力。不可難以根地度等。此師意明。說佛地經時。在他受用土。諸聲聞等見彼凈土。聞佛地經。此由如來不思議力。彼是一時化緣。令暫得見。今此是不可思議本愿力。令亦得生。斯有何過也

問。若然者此亦有過。地前不合生他受用土。以乘本愿。得生亦可。地上不合生自受用土。應乘本愿得生

答。自受用土名為自。不可乘愿令他用。他受用土既為他。乘彼勝緣亦得往生。又自受用土極微妙。不可乘愿而得生。他受用土為他現。縱有微妙令下見。又他受用土有本愿。乘其本愿凡夫得生。自受用土無本愿。為此不令菩薩見

問。若自受用土名為自。他亦若得生自義不成。自受用土佛同見。他佛得見無自義

答。佛是究竟解脫身。圓證一如應他自。菩薩惑障未除盡。不可生佛自土中。如是等眾多問答。不可一一具說。諸有智者。隨義應思也。又縱令地前菩薩等。自識相分見粗相凈土。不見微妙清凈國土。同諸菩薩所見微妙清凈寶土。然以諸大菩薩受用法樂。無有一切身心憂苦。唯有無量清凈喜樂。無有恐怖。或喜樂。或生厭離。或斷疑。故亦得名為生他受用土。又起信論云。從初發意乃至菩薩究竟地心所見者。名為報身。此之論文已通地前。得見他受用身。若得見他受用身。何妨得生他受用土。此以一義。通佛地論一師所解。或起信文。據初地已上證發心說見佛。言變化土地上菩薩生者。此有現一身理通報化。隨宜見者。凡圣各別何妨。下不得生上受用土。以下不能見勝妙之土。又業劣弱不得往生。上能見下。為欲接引地前凡夫。生變化土。有何妨廢。又地上菩薩生變化土者。皆是化身。亦無有過

問曰。極樂世界既許凡夫得生。未知。為是有漏土。為是無漏土

釋曰。如來所變土。佛心無漏。土還無漏。凡夫之心未得無漏。依彼如來無漏土上。自心變現作有漏土。而生其中。若約如來本土而說。則亦得名生無漏土。若約自心所變之土而受用者。亦得說言生有漏土。雖有漏以托如來無漏之土。而變現故。極似佛無漏亦無眾惡過患

問曰。若是有漏土。三界之中何界所攝

釋曰。此有二釋。一有漏凈土是欲色界攝。以有漏心不離五界故。三界即有漏。有漏即三界。既言有漏。即三界攝。若未離欲界欲。以欲界生得善或方便善。讀誦大乘方等經典。修三福行又十六觀等。以此善根生于凈土。此心所變即欲界攝。若已離欲。得色界心。修十六觀生于凈土。即色界攝。故彼凈土通欲色二界。無色界眾生無實色身可生凈土。以凈土是眾寶莊嚴故。實非無色界攝。定心示現其理可然。彼凈土寶地上者。是于欲界。虛空中者。是欲色天。故無量壽經。阿難白佛言。彼佛國土若無須彌山。其四天王及忉利天依何而住。佛語阿難言。第三炎天乃至色究竟天。皆依何住。阿難白佛言。行業果報不可思議。佛語阿難言。行業果報不可思議。諸佛世界亦不可思議。其諸眾生功德善力。住行業之地。故能爾耳。下卷言。爾時佛告阿難。汝見彼國。從地已上至凈居天。其中有微妙嚴凈自然之物。為悉見不。以此準知。彼之凈土有漏心所變。即欲色二界攝。二釋雖是有漏所變凈土。不得名為是三界攝

問。既是有漏識心所變。有漏之心即三界攝。無有漏心而出三界攝。心既三界攝。所現凈土寧非三界耶

釋。雖知有漏體性不出三界。然以別義。但得名有漏。不得名三界。故三界名局。有漏名寬。只如凡夫得生西方非五趣攝。故無量壽經言。橫截五惡趣。惡趣自然閉。又阿彌陀經言。彼佛國土無三惡趣等。又無量壽經言。彼國眾生非天非人。因順余方。故有人天之號。故知彼土無五趣。既許生是凡夫。而非五趣所攝。何妨土名有漏。而非三界所收

問。彼土凡夫是人是天。于義何廢。經文但言無三惡趣。何妨得有人天趣耶。而經言非天非人者。此說大菩薩等非天非人。因順余方故有人天之名。非據凡夫得往生者。凡夫生彼。或是人趣。或是天趣。于理無妨

答。若是凡夫得生凈土。是人天趣者。若是人趣。人趣有四。為是南閻浮提人。為是東西二洲及北郁單越人趣耶。若是天趣。為是四天王天乃至色界阿迦尼吒天耶。若是四天下人趣者。彼北郁單越。應是八難之中郁單越難。若是色界等。應是長壽天難。此是難處。云何名凈土。勸眾生生耶。若言是人趣而不得名四天下人等。亦得名天趣。而非四天王天等。若然者。四天下外。別有人趣耶。四天王天等外。別有天趣等耶。若言有者。何即凈土眾生是人天。非四天下等人天耶。亦有凈土有漏非三界有漏。其義何妨。若言四天下人趣等外。無別人趣。四天王天等外無別天趣。凈土凡夫亦得名凡夫。不得名人趣天趣者。何妨凈土亦得名有漏。不得名三界也。以彼五趣例此三界。其義顯然。不可迷執也。又諸法相中。有寬有狹。只如世間名寬有漏名局。有漏名寬三界名局。三界名寬四生名局。四生名寬五趣名局。何者只如如來所變穢惡國土。雖似三界非如三界。雖是無漏而名世間。此則世間名寬有漏名局。有漏名寬三界名局者。即是凡夫等有漏識心所現凈土。亦得名有漏。不得名三界。故大智度論言。凈土非三界。無欲故非欲界。地居故非色界。有形故非無色界。此論義意。非是凈土無漏識心所現凈土名出三界。但有漏識心所變凈土器世間相布置法用安立有情利樂等事。不同于此三界等相。名非三界也。三界名寬四生名局者。四生唯取異熟五蘊有情世間。三界通三性及器世間。故三界名寬。四生名局也。四生名寬五趣名局者。中有是化生而非是五趣。及凈土眾生等是化生非趣。如是等名字寬狹。體性差別。此經論等有此不同。豈得有漏識心所變凈土之言則令是三界攝也。又如第八識有三名。一名阿賴耶。二名阿陀那。三名異熟。若得阿羅漢辟支佛果。及入八地諸菩薩等所有第八識。但名阿陀那。及名異熟。不得名阿賴耶。豈依無阿賴耶名。即遣阿羅漢無第八識。執持諸法種子耶。豈以無三界名。而令凡夫眾生生于凈土。有漏識心不變化凈佛國土。受用種種大乘法樂也。又托如來無漏凈土。雖以有漏心現其凈土。而此凈土從本性相土。土亦非緣縛相應縛縛。不增煩惱。如有漏心緣滅道諦煩惱不增。猶如觀日輪損減眼根也。故非三界。非三界系煩惱增也

問。若不許是欲色界攝者。何因無量壽經言乃至凈居天等

答。此是施設為天。不可即為實天分欲色界也。若實天者。如來凈心所變。豈是欲色界攝。又言若是色界者。已下欲天為勝為劣。若劣者。如何色界反劣欲界。若勝者。如此娑婆世界欲色兩界勝劣不同。欲色有情優劣差別。彼土亦爾。生色界者勝生欲界。何因四十八弘誓愿。說國中人天形色不同有好丑者。不取正覺。彼色界形既勝欲形。如何說同。故知假安立說為凈居天等。非實即是欲色界也。于前二解初釋為正。異熟識體是實有情。生彼眾生諸菩薩等未滅異熟。何得說彼非實天人

問曰。若凡夫所變凈土是有漏。非三界所。感之生彼者。不同余人天造惡受苦果。說非人天。如勝鬘經。說變易生死非三界攝。非彼生死實報。是化生非人天趣者。未知凈土化生凡夫非三界。瓔珞經說。三界之外有眾生者。是洴沙王國安多偈師義。非佛說。故是三界身。實非三界身耶。依此后解復為斯問

釋曰。此何所惑更為斯問。凈土器世間雖有漏識心所變。而不得名三界。即有漏義寬。三界義局。凈土凡夫但名化生有情。不得言人天二趣。此即四生義寬。五趣義局。今此亦爾。雖是凡夫有漏之身。不得名為三界身也

問曰。此義更難。若爾者即應身非三界之身。業非三界之業。若業非三界者。當在娑婆孝養父母。修行三福。作十六觀念佛等業。此等業當起之時。未得色界心。即是欲界生得善聞慧思慧心。若得色界定。即是色界修慧之心。生色界已。愿生西方。即是色界生得善聞慧修慧心。無漏之心不能感報。業既是其界所攝。以業招報。還須三界所收。因果決然。豈得乖斯道理。而言生凈土非是三界之身耶

釋曰。前言是其有漏非是三界。已廣成立。此但失名。而不失體。斯有何過更復重征。雖知造業之時此業是于欲色二界有漏善心。有漏善心所感之報。即是凈土之形。不名欲色界攝。而此業報以果攝因。不得名為欲色界業。但得名為凈土之業。若言是欲色界身起欲色界心而造于業者。寧容不是欲色業者。欲界之業所感人天受報。極長不過萬六千歲。若感凈土遂得壽命無量無邊阿僧祇劫。豈欲界業能感彼命無量阿僧祇劫耶。斯亦乘阿彌陀佛不可思議弘誓愿力。令其業力感報極長。非是凡夫所測度。經文顯然。不可不信。大乘道理意趣難知。諸佛境界非凡所測。但知仰信專誠修學。不可一一依諸法相楷定是非。論是三界非三界也

問曰。凡夫眾生所生凈土。凡夫未得無漏凈心。隨心所變土還有漏。有漏之土即名穢國。何得亦言生凈土

釋曰。凈有多種。有真實凈。有相似凈。有究竟凈。有非究竟凈。真實凈者。謂無漏善心。相似凈者。謂有漏善心。究竟凈者。謂諸佛世尊。非究竟凈者。謂十地已下乃至凡夫。有體凈相穢。有體穢相凈。有體相俱凈。有體相俱穢。體凈相穢者。謂佛心無漏清凈。故所現之土亦復清凈。然所現土現于穢相名體凈相穢。故維摩經言。為欲度斯下劣人。故示是眾惡不凈土耳。體穢相凈者。如十地已還本識及有漏六七識并地前凡夫一切有漏心所現凈土。是有漏故名為體穢。以依如來清凈佛土。自識變似凈土相現。故名相凈也。體相俱凈者。如佛及十地已還無漏心中所現凈土。名體相俱凈。體相俱穢者。如有漏心所現穢土等。是也。今此得生西方。雖是凡夫。然前第二句。體穢相凈也

問曰。如維摩經說。若菩薩欲得生凈土。當凈其心。隨其心凈即佛土凈。此之心凈經文。乃約十地菩薩方名凈心。如何凡夫即欲生于凈土。若言得生凈土。應言己凈其心。且具縛凡夫見修諸惑紛綸競起。無暫時停。今既不凈其心。如何得生凈土

釋曰凈土有多種。非是一途。有究竟凈心。有未究竟凈心。有有漏凈心。有無漏凈心。有有相凈心。有無相凈心。有伏現行凈心。有斷種子凈心。有自力凈心。有他力凈心。其義非一。不可為難。諸佛如來逗機說法。或就究竟作語。或就未究竟為語。如是等說其義不定。不可唯依維摩經說究竟凈心。十地之位心凈土凈之文。不信觀經伏現行惑。依藉他力得生西方。云心不凈不生凈土。譬如得通之人方能陵空。何妨未得通人依得通者亦陵空也。又彼言凈。謂究竟凈心能為他有情現無漏凈土。今往生凈土。謂依佛凈相而現其凈土。彼本此末。依他他依。師弟道殊遂分勝劣。彼據勝說。此約下論。不相妨也

問曰。彼西方凈土之處為亦有穢土不。若有者如何名凈土。若無者亦如盧舍那佛千葉蓮花一一花上有百億國。此一一國皆是穢土。如何蓮花藏世界盧舍那佛所坐花王之座凈葉之上而有穢土。又身子見穢。梵王見凈。此并凈穢二土同處而現。何故極樂唯有凈土。而無穢土耶

釋曰。此有二釋。一云極樂世界唯有凈土。于彼方處無穢土相。以是凈土極凈妙故。如其有者。即有亦凈亦穢之過。又色法質礙不可同處。穢凈二相俱時現行不相容故。雜亂過故。觀經等文曾不說故。四十八愿無斯愿故。如其有者。往生眾生應亦生故。亦應得見。不生不見。故知無也。有說。亦有穢土。同處同時不相障礙。言二色法不相容受。此是小乘不了之教。凈穢兩土皆遍十方無邊限故。如此穢土即有凈土。如盧舍那凈花王座即有千百億穢土之相。皆悉凈處有穢。穢處有凈。不相雜染。不相障礙。各隨所見凈穢不同。各隨所生凈土穢土。如前所難并是小乘。非大乘宗。作如是說。廣如攝大乘論等及諸大乘經所說。不煩廣述。雖知同處凈穢可成。然彼西方唯凈非穢。心穢眾生不生彼故。經唯說凈不說穢相。令余方眾生欲生彼故

問曰。如安法師凈土論說。凈穢二土為一質異見。為異質異見。為無質而見。彼釋言。一質不成故凈穢虧盈。異質不成故搜玄即冥。無質不成故緣起萬形。雖有此釋文義幽隱。請為開示。廣陳玄旨

釋曰。安法師慧悟開明。神襟俊爽。制造斯論。妙窮深旨。于時大乘經論文義未周。已能作此推尋。實為印手菩薩。可謂。鑿荒途以開轍。標玄旨于性空。然且文隱義深。讀者罕知其趣。今當為子廣宣其義。凈穢兩土由凈穢二業。令其自心變現作凈穢相。此凈穢相是凈穢心現。心凈土凈。心穢土穢。各由自心。心既有殊。土寧稱一。故曰一質不成故凈穢虧盈。佛未足指按地。穢盈而凈虧。佛已足指按地。凈盈而穢虧。如維摩經說。故知。身子梵王二心各異。所現之土凈穢有殊。不可言其一。故曰一質不成故凈穢虧盈。雖復凈穢兩心現凈穢二土。心有兩體。土成二相。然同處同時不相障礙。不可言有凈處無穢。有穢處無凈。別處而現而有障礙。以同處同時現凈穢故。故曰異質不成故搜玄即冥。搜者搜求也。玄者幽玄者。搜其幽玄旨趣。凈穢兩相冥然同在一處。不可分成二所也。計此應言異質雖成搜玄即冥。此法師猶未全解唯識義。故以同一處言異質不成也。亦可。凈穢相殊其體無二。搜其實體唯是一如。故言搜玄即冥。無質不成故緣起萬形者。此凈穢土雖同處現。而二相別。皆由凈穢兩業因緣差別。變現種種棘林瓊樹瓦礫珠璣。從緣所生依他起性。方成土相。不同于彼空花龜毛兔角遍計所執性情有體無無形質體。故曰無質不成故緣起萬形也

問曰。凈穢二土如同處者。此二土相雖珠璣瓦礫凈穢有殊。莫不皆是四塵色香味觸四大所造地水火風八微合成質礙為性。如何同處同時諸微不障。壞彼色性無質礙能。既法相違。義難通釋。請除此滯。以顯微言

釋曰。唯執極微有質礙性。此乃是薩婆多宗部執異計。豈是大乘通相妙旨。只如大乘時節長短世界大小皆悉不定。時即演七日為其一劫。促千載而為片時。量即納須彌于芥子。內巨海于毛孔。豈限長短巨細者哉。質礙亦爾。礙無定礙。其礙即以木礙木。以石礙石也。不礙者。人水鬼火天珠魚宅。本同一處。何有異方。以茲類彼義可知矣。故身子丘坑本無別處。梵王凈剎豈指殊方。蓋由萬境萬心。隨心凈穢。唯識妙旨豈局質礙者哉

問曰。有漏之心體既是穢。穢心所現諸器世間。只應能現穢土之相。如何能現凈土之相。如彼無漏凈心所現出過三界凈土相耶。若彼穢心能現凈相。維摩經何故說言。眾生罪故不見如來佛國嚴凈也

釋曰。體既是凈。得現穢相。何妨體是其穢而得現其凈相。故一心之上有種種凈穢等相。心有多功能。現眾多相。又由以本愿與眾生。令為現凈土。眾生宿。于佛所有生大愿。深厭穢心。修清凈行。詫彼如來凈土相上。雖是有漏。而能現彼清凈佛土。還如世尊所現無漏清凈佛土。此由他力為增上緣。令此有漏之心現其凈土相也。又佛有大神力。能令上人見穢不見凈。如眾香世界九百萬菩薩來此娑婆。唯見穢國不見凈土。或能令下人見凈不見穢。如以足指按地。令舍利弗等見三千世界純是珍寶莊嚴。或令凈穢俱見。如寶蓋之中現十方凈土及此穢國也。今此得生凈土者。蓋是諸佛之力。不可以凡夫之智測量大圣作此疑難。但須依教修行也

問曰。如大品經等。說內空外空內外空等。今凈土即是外空。眾生即是內空。既爾有何眾生為能生。有何凈土為所生。又維摩經言。諸佛國土亦復皆空。又問。以何為空。答曰。以空空等。又言。菩薩云何觀于眾生。維摩詰言。如第五大第六陰第七情十三入十九界等。法法花經言。諸法從本來常自寂滅相。般若經言。如來說。莊嚴佛土者即非莊嚴。又言。實無眾生得滅度者。如是等諸大乘經究竟了教。咸言諸法空寂。何因今日說有西方凈土。為所生之土。眾生為能生之人。勸人著相起行依不了義經。此乃不得諸佛深義。取著有相。不名習學大乘法也

釋曰。如向所說。大乘空義究竟了教。深生敬信。不敢誹謗。究竟出離二種生死。斷人法執。證大涅槃。唯此一門。更無二路。小行菩薩二乘凡夫。修菩薩行。欲求佛果。未證無生法忍。不免退轉輪回。非無種種法門句義。依之修學。趣求出世。如何所引諸大乘經。說畢竟空破人法相。唯此等教是真佛說。今觀經等所說西方凈佛國土。勸諸眾生往生其國。此亦是于真佛言教。既俱佛說。并為真語。何為將彼空經。難斯凈教。信彼謗此。豈成理也。然佛說法不離二諦。一俗諦。二第一義諦。俗諦是因緣生法。依他起性。非有似有。第一義諦是無相真法。圓成實性。諸圣內證。妙有真有。然其二諦非一非異。以真統俗。無俗不真。即一切諸法皆歸寂滅。若不以真攝俗。即一切諸法緣會故有。緣離故無。萬法宛然。不可言無也。佛或破眾生相。令歸無相。欲除人法二執見修兩惑。偏明第一義諦。說一切皆空。欲令眾生舍凡成圣。斷惡修善。欲求凈土厭離穢土。具說種種法界因果差別。凡圣兩位凈穢二土。今遣舍穢歸凈隔凡成圣。即于此門中。說種種諸法。皆為成就佛法利益眾生。化宜方便。逗機善巧。理宜如此。故教有二門。不可讀第一義諦之經畢竟無相之理。即謂凈土因果等教將非是佛真言。不為究竟之說。便謗而不信也。不可讀種種因果差別言教。不信說一切空寂。甚深般若波羅蜜多無相玄宗。便毀而不持也。此即于諸大乘經三藏圣教。有贊有毀。懷疑懷信。亦修善法。亦造重罪。信不具足名一闡提。如十輪經具明其罪。可須俱生敬信。善會二宗旨趣也。故維摩經言。能善分別諸法相。于第一義而不動。能善分別諸法相者。此依世諦門說也。于第一義而不動者。此依第一義諦門說也。又言。諸法不有亦不無。以因緣故諸法生。不有不無者。第一義諦。離有離無等四句也。諸法生者世諦。從因緣等世間出世間種種諸法生也。又言。雖觀諸佛國永寂皆空。而不畢竟墮于寂滅。是菩薩行。雖成就一切諸法。而離諸法相。成就一切諸法者。世諦法也。而離諸法相者。第一義諦無相也。又言。雖知諸佛國及與眾生空。而常修凈土。教化于群生。上兩句第一義諦。下兩句世諦。大品經等雖說內外空等。第一義諦也。而言凈佛國土教化眾生。世諦也。如是等眾多大乘言教。皆說畢竟空寂法門。即言凈佛國土教化眾生。子須具讀經文。上下參綜。自相和會。除其信謗之心。為人宣說。勿有贊毀之語。此即自利利他。同得離苦解脫。而乃披尋圣教。文義不同。自信不具毀陷其身。令他聽徒成闡提業。自損損他也。解深密楞伽經及瑜伽論。攝大乘論唯識論等。三性三無性義。一圓成實性。二依他起性。三遍計所執性。圓成實性離相真實。依他起性非有似有。遍計所執性情有理無。猶如龜毛兔角等物。汝引大品經等。或約圓成實性畢竟空理。佛說為空。實非空也。或約遍計所執猶如空花。佛說無法。今說凈土等。教約依他起性。從因緣生法。非有似有。因果之義萬法宛然。而子但見說圓成實性。無相之教破遍計所執。畢竟空無之文。遂不信說依他起性因緣之教法也。即是不信因果之人。說于諸法斷滅相者。故經文寧起我見。如須彌山。不起空見如芥子許。斯言誠可誡也。又說。空有皆俗隨機。第一義諦非空非有。故說凈土佛國空者。皆俗。隨機令其入法。何是何非

問曰。凈佛國土離眾穢惡。一得往生。超絕生死。永離三惡道。無復五燒苦。皆是正定之聚。悉是阿鞞跋致。無量壽經言。次如泥洹之道。若爾者。不可著相凡夫具眾罪業。心有所得而得往生。當須依諸大乘經文及中百等論。廣學無所得法。方可往生凈土。今乃勸人。依觀經等。作十六觀寶樹池等及佛菩薩相好色身。或稱名號。存心住相。豈非是有所得心住著諸相成于病也。既是有病。未免輪回。如何得生西方凈佛土也

釋曰。若能觀一切諸法畢竟空寂。無能觀所觀。離諸分別及不分別。作此觀察。得生西方。咸為上輩生也。如觀經中說。上品生等于第一義。心不驚動。此人臨命終時。阿彌陀佛與諸圣眾來迎行人。贊言。法子由汝解第一義諦。我來迎汝。即生西方無量壽國。然凡愚之人在俗。紛擾不能廣習諸大乘經。觀第一義諦。作無所得觀。或復凈持禁戒。孝養尊親。或修行十善。專稱念佛。雖有所得亦是不可思議殊勝功德。皆得往生西方凈土。如經具說。但往生凈土行門非一。往生之人九品差別。豈得唯言無所得法而得往生。不信三福十六觀等往生凈土也。又有所得心通于三性。善不善業咸能感報。今三福等悉是善業。經言。是三世諸佛善業正因。既是善業。寧容不感凈土之報。子今云何唯以無所得而得往生。有所得心不得生者。出何經教。既無圣典。何所依憑。今觀經等具明三福十六觀等。作此相業。說得往生。文義顯然。不可誹謗。寧容不依圣教自率凡情。言有所得心不得生于凈土。以有所得心是善性有殊勝福。能滅娑婆重罪。得生西方凈土。如地觀等言。作是觀者。除八十億劫生死重罪。舍身他世必生凈土。心得無疑。此豈不是作有相觀等生西方也。若不信如是等言教。便成不信受佛語輪。成就十惡輪罪也。又言。稱佛名故。于念念中滅八十億劫生死之罪。得生西方極樂世界。如此等經文誠證非一。不可非廢眾多圣教。言不得生唯言學無所得而得往生也。以往生眾生有凡有圣。通小通大。有相無相。或定或散。利根鈍根。長時短時。多修少修。咸得往生。而有三輩九品差別。花開早晚有異。悟道遲速不同。故知往生既有品類差殊。修因亦有淺深各別。不可但言唯修無所得而得往生。有所得心不得生也。以往生者非唯圣人。凡夫亦生也。又佛凈土有理有事。有報有化。故修彼因有種種異。生理凈土修無相因。生事凈土修有相因。生報凈土修無漏因。生化凈土修有漏因。土既有本末。因亦有勝劣。故非無相一因得生一切凈土也

釋凈土群疑論卷第一釋凈土群疑論卷第二

　　　　西都千福寺大德懷感撰


問曰。生彼西方。為過去心生現在心生未來心生。若過去心生。過去心已滅。不可言生。若未來心生。未來心未至。如何說生。若現在心生。現在心不住。復如何生。以此三世求生不得。以何今勸生西方耶

釋曰。以三世推。已滅未生及現不住。無有生理真實可得。猶如燈炷。非過去焰燒炷。已滅故。非未來焰燒炷。未生故。非現在焰燒炷。不住故。非不燒炷。破闇發明。念念相續。新新謝滅。相似相續。猶如水流。能一時中有于四用。破闇發明。熱器燒炷。此亦如是。由凈土業感生時熟。圣眾來迎。歸趣凈土。舍娑婆穢質。成極樂凈身。三世緣生。不常不斷。雖復諸法寂滅。業報宛然。諸法無生。生死相續。即不壞世諦。建立第一義諦。即其義也。故維摩經。凈名大士詰身子言。汝所得法有沒生乎。舍利弗言。無沒生也。維摩詰言。若諸法無沒生相。云何問言汝于何沒而來生。此明第一義諦諸法寂靜無去無來。故言無沒生也。下經言。有世界。名曰妙喜。佛號無動。是維摩詰于彼國沒。而來生此。維摩詰言。沒者為虛誑法壞敗之相。生者相續之相。此明世諦假名非真生滅相。今勸舍茲穢土生彼凈方。而于第一義諦之中。三世推之。竟無往生之義。世諦因緣假名生滅。非無舍此娑婆往生佛國也。子豈得直論第一義諦之理。而壞世諦種種因果作用等法耶。此亦于世諦因果門中說。勸往生凈佛土也

問曰。金剛般若經云。若以色見我。以音聲求我。是人行邪道。不能見如來。又云。離一切諸相。即名諸佛。如何今日作有相。觀佛行于邪道。而愿求生。此實難矣

釋曰。般若觀經俱是圣教。相無相觀并非凡言。互說是邪。深有旨趣。不可依其般若毀彼觀經。何但信謗交懷自成重罪。亦乃于佛圣教未解融通。何者此兩經就人就學。就解不同作斯說也。由人者淺根之人。未能觀理。為作色觀。觀報化身。深根之人能觀實相。為說無相。觀于法身。淺人學深。深法非藥。甘露夭命。經有誠文。深人學淺。不成進道。遂名退業。何能進修。故佛對兩根說斯二教。由學者。初學之人創初入道。觀行猶昧。未能學深。不可教令作是實相觀。且教觀色。調練其心。后學方成。修進無相。譬如入海從淺至深。久學之人堪能進學彼無相觀。而乃滯彼初學色相。為進彼行。毀前是邪。非謂此是邪見攝。如慳人學布施。慳障除已滯修初度。佛欲勸彼進學尸羅。若不毀前。無由習后。故毀其檀舍。贊行持戒。此是大圣善逗物機。愚人莫知執文迷義。今言邪道理亦如斯。由解者。若知色即空。觀色非邪。若迷色不空。觀色是邪。若知空即色。觀空非邪。若知空異色。觀空是邪。此乃解誤異途。自分美丑。何關由色空二境。以辨其邪正哉。子若曉此宗途。即常色觀。而恒正。迷斯旨趣雖空觀以恒邪。善哉妙旨。愿詳其致矣

問曰。金剛般若言。如來者無所從來。亦無所去。故名如來。維摩經言。我觀如來。前際不來。后際不去。今即不住。文殊師利言。不住亦不去。不取亦不舍。遠離六入。故敬禮無所觀。準此大乘諸圣教說。佛本不來。亦無有去。何因觀經說有化佛來迎隨化佛往。有來有去。與前經相違

釋曰。甚深實相平等妙理。法身如來本無生滅。以佛本愿無限大悲。接引眾生。從真起化十方世界。如來引接三輩九品。以化即真。不來不去。隨機應物。有往有還。前經據化體即真。說無來去。觀經據從真流化。現有往還。又西方有釋言。實無有佛從彼西方而來至此授手迎接。亦無有佛引彼眾生往生凈土。但是如來慈悲。本愿功德種子增上緣力。令諸眾生與佛有緣念佛。修福作十六觀。諸功德力以為因緣。自心變現阿彌陀佛來迎行者隨佛往。言彼佛遣來。不是實遣。但是功德種子。與所化生時機正合。令見化佛來迎。故言彼遣。而實不遣。阿彌陀佛悲愿功德。湛然常寂無去無來。眾生識心。托佛本愿功德勝力。自心變化。有來有去。迎接行人。見有往生。是自心相分。非關他也。故前經說不來不去。約佛功德說也。觀經說有來有去。約眾生心相說也。又有釋言。如來應機亦復變現。現作諸化身十方。迎接往生眾生。彼諸化佛從佛鏡智大悲流現。故言彼佛遣化來迎。然遣化迎。如摩尼天鼓無思成此事。然所現化有往來而言不往不來者。此或約真而作是說。前已釋竟。或約生滅念念不住。生已即滅。不可移動。當處生當處滅。異處生異處滅。相似相續。假說往來。如火焰行非輪輪相。假說來往。實無來往也。故肇法師物不遷論言。旋嵐偃岳而常靜。江海競注而不流。野馬飄鼓而不動。日月歷天而不周。此皆以生滅迅速。不可移動也

問曰。涅槃經說。舍無常色。獲得常色。受想行識亦復如是。又言。諸佛所師謂法也。以法常故諸佛亦常。此即三身凝然不遷不變。今乃言生滅不住。斯何義耶

釋曰。此之諍論非唯今日。一般大德涅槃學者言。三身并常不生不滅。廣引涅槃經文及菩薩本業瓔珞經等。證三身并常。此多依教也。有一般大德依攝大乘論等。釋佛有三身常有三種。一凝然常。謂法身佛。二不斷常。謂受用身佛。三相續常。謂變化身佛。雖各名常義有差別。以后二身從生因生。般若論說。報化二身生因生故。諸所作者皆是無常。若是凝然。應同法身了因所證。又應非陰亦無緣慮言說動作。以此眾多義理推之。非凝然常也。廣如唯識論等成立。又約遍計所執。眾生橫計佛有去來。為破妄執心外有佛有往有來。為破妄情故。言不來不去故。維摩經言。善來文殊師利。不來相而來。不見相而見。如是等。今此觀經說有往來。與諸大乘經不相違也。各據一義。悉為妙說

問曰。法句經言。佛告寶明菩薩言。善男子汝且觀此諸佛名字為是有耶。為是無耶。為有實耶。為無實耶。善男子若名字有。說食與人應得充飽。若得充飽。一切飲食即無所用。何以故說食。尋飽不須食故。按此經義。欲明名字性空不能詮說諸法。今既教人專稱佛名號。能消重障之罪。往生西方。何異說食充飽談漿除渴也

釋曰。依諸大乘微妙經典。咸言名字虛假無有定實。故經言文字性離無有文字。又言。名義互為客。菩薩應尋思。然即寂默無言。湛然宴坐。即拘鄰無得道之望。須跋靡證果之辰。唯能所說殊。不可談食得飽。終名有詮表。而因言會理。因言會理故。指月之譬興焉。名字性空故。舍船之喻作矣。佛以愚夫執著。緣名生惑。或愛或恚。具造愆非。罵我贊我。起生起殺。具十惡業。顛墜三涂故。破彼惑情。言文字虛假。縱令贊毀何榮辱汝身。若言因贊即榮華汝身。毀謗即損汝形質。亦應說食得飽言火焚軀。雖終日口談味珍。不免饑虛之困。竟夕說于炬火。莫見焚身之殃。故知名字體虛。本無真實。凡夫莫悟。浪起愛憎。諍名于朝。沉淪惡道。若言名字無用不能詮諸法體。亦應喚水火來命男女至。彼即一一呼召。無有參差。故知筌蹄不空。魚兔斯得。故使梵王啟請轉正法輪。大圣應機弘宣妙旨。三藏奧旨煥爛于龍宮。十二部經照彰于鷲嶺。人天凡圣咸稟至言。五道四生并遵遺訓。聽聞讀誦利益弘深。稱念佛名往生凈土。亦不得唯言名字虛假不有詮說者也

問曰。瑜伽師地論云。三地菩薩方生凈土。今勸地前凡夫聲聞等生。有何意也

釋曰。諸經論文說生凈土。各據一義。取舍不同。或上人下人義論。凈土既有粗妙勝劣種種殊異不同。得生亦有種種上下階降。亦如仁王經說。唯佛一人居凈土。三賢十圣住果報土。此即十地已還并不得生于凈土。以佛大圓鏡智所現凈土是無漏故。名之為凈。十地已還本識所變諸凈妙土。是有漏。故不名為凈。以第八識是果報識故。所變之土名果報土也。若約行施戒修離無漏定障。能以定力處處凈土受生自在。即三地菩薩得定自在。故瑜伽論言。三地菩薩方生凈土。若以得無分別智。斷人法二執見道煩惱。證得遍滿法界。悟百法明門。得生諸佛凈土。則初地已上得生凈土。若以本愿大悲引一切凡愚眾生乃至下品下生五逆十惡。但發菩提心悉得往生。具如經說。不可直依瑜伽論言三地得生。即謂初二地菩薩亦不得生凈土。龍樹菩薩佛記位登初地生于西方極樂世界。豈為未至三地。言不得生凈土。便與此經相違也。又初地菩薩依仁王經。說得百法明門見百佛凈土。如何言不得生凈土也。又華嚴經說。初發心凡夫菩薩愿生凈土。即得往生。故知瑜伽論文。別據一相得定自在。離障而說也

問曰。攝大乘論對法論等。無著天親諸大論師。釋諸經論種種文義。有四意趣四秘密言。唯由發愿而得往生西方者。此是別時意。今日勸人修西方業。即得往生。豈成道理。自攝論至此百有余年。諸德咸見此論文。不修西方凈業。今即言得生。豈不與論相違也

釋曰。攝論言。唯由發愿而得往生者。此別時意也。然古來諸德。咸以此文證。是別時之意。言未即得生。今詳此文。證是即得往生。顯其論主之意。何者。論言唯由發愿者。是簡持義。簡去念佛之行。持取唯空發愿。更無有行。孤有此愿。故曰唯由發愿。若唯發愿而得生者。此即是別時意也。非即發愿之時。終后即生凈土。故曰別時。今時念佛至心。即意業善行也。稱佛名號。即語業善行也。合掌禮拜。即身業善行也。由此三業善行。能滅八十億劫生死重罪。行愿相扶。即得往生。此豈唯是其愿哉。論主說此唯由發愿之言。意顯兼行非別時之意。惑者不細尋文義。朦朧總謂別時。若以念佛行亦是別時。論文何因不言如念阿彌陀佛得生西方者此是別時也。既不言以念佛修十六觀行三福善之文是別時之教。故知念佛等生西方。非別時之意也。有釋者言。念佛修十六觀等。即是發愿。又有釋言。論師雖舉愿言。意亦取其念佛。亦是別時之意。今此二釋。為顯利益。為顯解義。若顯利益。作此解文。更令無量眾生流轉穢土。巡歷三途。不得往生凈土出離生死。若為解義者。細依文句取義。猶恐不合宗途。朦朧以釋論文。翻將得其旨趣。何斯謬也。如俱舍論等。諸部諍義。引其圣教。楷定旨歸。拾取一字兩字。以成諸部得失。況乃觀經等教。備陳種種行門。或述三種散善。為凈土正因。或說十六妙觀。為西方正業。如何總將為發愿文也。又所以得知論師不以念佛是別時意者。此有八意。一論師釋經。本以經意難知。為甚深之教。凡夫披讀。莫能曉悟。造論解釋佛教。欲令愚智咸知。只如觀經無量壽經阿彌陀經等所說。念阿彌陀佛。得生西方。文義顯然。愚智皆解。何用所不了須論釋耶。二法藏比丘發四十八弘誓愿。接引眾生。欲令生佛凈土。豈將別時之意。而發弘誓。引接眾生耶。彼愿之中。即言。念佛不得往生不取正覺。不言唯發愿人不得生者不取正覺。故知。念佛等行定得往生。入在四十八愿中。非別時也。唯由發愿不即往生。不在四十八愿中。故是別時意也。三稱贊凈土經。十方恒沙諸佛出廣長舌相。證得往生。豈證別時之意。諸佛舒舌。本為難信眾生。將為念佛功德不多。盡此一形即生凈土。咸生疑謗。不信是經。故現不虛誑之舌相。發誠諦之真言。令眾生睹相聽言除疑生信。乃謂別時之教未即得生西方。后至初地得生。眾生有何疑惑。須佛舒舌相證往生西方耶。四阿彌陀經。先勸應當發愿生彼國土。后教稱念佛名一日至七日。即言圣眾臨命終來迎行者得生。若言念佛即是愿。言前已勸。言令其發愿。后更何須教令念佛。故知前文是愿。后文是行。行愿相扶。得生凈土。豈容念佛而是愿耶。五凈土論與攝論。同是世親菩薩所造。寧容世親制凈土論即言念佛得生西方非別時之意。釋攝論乃曰念佛等是別時之意非即得生耶。造論如是兩人。容許二師意別。何必攝論得經旨趣。凈土論迷其圣言。況兩論同世親所造。文義故非鉾楯。以論求于人意。故知愿是別時也。六凈土論說有五門。一身業禮拜門。二口業念佛門。三意業觀察門。四發愿門。五回向門。若修行即是發愿。前三業行與第四發愿門。有何差別也。若是其一。即應無有五門。若是其異。故知前是行門也。七起信論馬鳴所造。言其念佛得生西方。正是行門。非別時意。故知天親所造論意亦同然。不以念佛等門而為別時意也。如馬鳴菩薩所造起信論教初學菩薩言。有八因緣。而造此論。至第七緣。為示專念方便。生于佛前必定不退信心故。復次眾生初學是法。欲求正信。其心怯劣。以住于此娑婆世界。自畏不能常值諸佛親承供養。懼謂信心難可成就。意欲退者。當知如來有勝方便。攝護信心。謂以專意念佛因緣。隨愿得生他方佛土。常見于佛。永離惡道。如修多羅說。若人專念西方極樂世界阿彌陀佛。所修善根回向。愿求生彼世界。即得往生。常見佛故終無有退。若觀彼佛真如法身。常勤修習。畢竟得生。住正定故。八若以念佛非是行者。三福十六觀等是行。非行耶。若是行者。如地觀中說。作是觀者。除八十億劫生死之罪。舍身他世必生凈佛國。心得無疑。念阿彌陀佛。亦于念念之中。滅八十億劫生死重罪。得生西方。何故滅罪是同。而彼是行。此非行。彼得生。此不得生耶。若俱非行者。韋提希夫人及五百侍女。佛記得生為由作此觀等得生。為由余行得生。若由此觀等得生者。此既非行。如何得生。若作觀不得生者。何須夫人請說不生之法。如來為說不生法耶。又若總是愿門。即應唯是其一。何須分別為十六觀耶。又為此解。非但不曉經文。亦乃毀其正見。自損損他。于人于法。總無益也

問曰。若唯發愿是別時意者。如何別時意耶

答。佛以眾生煩惱熾盛。流轉生死沉淪苦海。無有出期。是以稱贊西方極樂世界依正兩報四種莊嚴。勸諸眾生令生凈土。諸眾生類。雖聞佛法。障有輕重。悟有淺深。遂令依教勝劣差別。有一類眾生。雖聞凈教。誹謗毀呰。非但不生西方。亦自沉淪惡道。此全與西方遠也。有一類眾生。雖聞凈教深信不謗。五欲纏心。樂居穢土。亦不發愿。亦不修行。此人修善。或生人天。或復造惡。沉淪惡趣。此人望生西方。亦為遠矣。以并無心趣求。又誹謗毀呰故。清凈平等覺經言。若有眾生。聞說凈土教法。聞如不聞。反生誹謗。我說。此人未得解脫。始從三惡道中來無信向。爾亦全無行愿。故未得解脫。有一類眾生。與阿彌陀佛宿愿緣熟。聞說凈土教門。凈心信敬發弘誓愿。我往生西方凈土。更不愿求人天果報。雖有此愿。然此人。或以煩惱因緣。耽著五欲。或復懈怠放逸。不能修道。以遇惡知識。廣造十惡。或復臨終時不逢善友。或以身嬰重病。狂亂失心。或復多日失意。不解人語。遂使空有愿言。未曾修凈行。雖不往生凈土。此愿遠是生因。或由發愿勝力。后必定能修行。或但起行之人。必有修行之意。彼雖未能起行。當有起行之功。方前二類之人。即有遠生之義。故經記嘆此人。為得生西方也。愚人將謂即得不假別修凈因。論師釋此經文。此是別時之意。非但唯由發愿而即得生西方。后人讀論不解。即言行不得往生。此深錯也。又有一類眾生。善根深厚煩惱輕微。逢遇勝緣。聽聞凈教。深生凈信。發愿修行臨終往生。具如經說。此是行愿具足。即得往生。異彼空愿之人。故非別時之教。佛對前二類人未得往生之日故。記發愿之者而得往生。論師恐同行愿具足即得往生人故。別分離唯愿之人。是為別時之意也。故愿喻初一金錢。念佛修行等。是中間九百九十八金錢。往生凈土是第一千金錢也。故攝論言。如以一金錢貿易得千金錢。又如念多寶佛。未即至不退位也。不退位在十住初心。此人當念多寶佛時。或是十信前心。或十信初心等。未可念多寶佛。即超十信十千劫即至十住初心。以須中間更修八萬四千波羅蜜行方至初心也。而念多寶佛。與不退行為遠緣。故名別時意也。上來以眾多義顯別時意。自關發愿非是起行之人。是彼攝論師言別時之意也。又攝論文別時意者。是報凈土唯愿念佛。理未即生。若化凈土唯愿念佛。必即得生。如華嚴經。不須疑惑

問曰。往生眾生唯此人趣。得修凈業。而得往生。為通余趣亦得往生。及已終者。于冥道中亦得往生不

釋曰。于五趣中。悉能修西方凈業。得生極樂。按諸天既能來聽觀經。乃觀經下文言。無量諸天龍夜叉。聞佛所說。皆大歡喜。稱贊凈土經列眾中言。無量諸天阿索洛等為聞法故皆來聽法。故知悉欲愿生凈土。皆能習凈業。得生西方。又按菩薩處胎經第四卷說。化生龍持八關齋戒。金翅鳥欲食不得。請問其法。龍為說八關齋法。金翅鳥隨龍往海龍王宮中。爾時龍子復與金翅鳥而說于偈。是時龍子龍女心開意解。壽終之后皆當往生阿彌陀佛國。又按隨愿往生經說。若以亡者嚴身之具堂宇屋宅園林浴池。以施三寶。此福最多功德力強。可得拔彼地獄之殃。以是因緣便得解脫憂苦之患。長得解脫。往生十方諸佛凈土。以此準知。五趣眾生。悉得往生極樂國也

問曰。于此三界穢土受生。但有色形。皆受中陰。死此生彼。往來傳識。具有四有。所謂中有生有本有死有。未知從此生于凈土。亦有中有不

釋曰。此有二釋。一言無有中有。以此命終坐蓮華中。故知則是生陰攝也。以入蓮華之中似同處胎也。今釋。此義未必則然。且如穢土受生之法。必須至彼生處方受生陰。如欲界死生于色界。須從欲死受色中有之身。至彼色界方受生陰。無有于欲界受色界生有身。今生凈土義亦如此。不可于穢土死則于穢土受凈土生有身也。要須至彼凈土之中寶池之上方成生有身也。又無色界無色。可無中陰傳識受生。凈土有色。處所既別。如何不許。有于中陰傳識。至彼受生陰耶

問曰。若有中陰。則應生彼至寶池中。方入花中坐后乃花開。如何于此則入花中。與彼生陰有何殊別

答。豈以中陰入彼花中。即令同彼生陰攝也。生彼凈土。福德力勝。雖是中陰乘花往生。不同穢土中陰無花。雖中生陰同在花中。然勝劣別。明晦有殊。以分中生二陰差別。亦以趣生至生義有差別。分中生陰異。不約有花無花分中生別也。若謂同在花中難可差別。即令無有中陰者。亦可。穢土中生二陰。同無有華。應言中生二陰不別。若謂中陰生陰雖俱無花即有受胎等差別者。卵等三生可有差別。化生生陰如何得殊耶。以此故知。有中陰也。又如地獄中陰。已被火燒。豈與生陰即無差別。翻顯凈土善業類同中生相似。然此所說中陰。然未見經論說生凈土者去身是中陰非中陰文。不可定判說有無也。雖無經文。然取有義。為勝不爾。去身說是何耶

問曰。若有中陰者。未知此凈土中陰。為著衣。不著衣

答。無經論文。然準定應著衣。以俱舍論言。欲界中陰除鮮白比丘尼。余一切中陰皆悉無衣。以欲界中有無慚愧故。一切色界所有中陰皆有衣。具慚愧故。以此準知。凈土超勝色界。如何中陰無有衣耶。故凈土中陰皆有衣服

問曰。凈土中陰行相如何

答曰。亦以義準知。穢土生天中陰。足下頭上。地獄中陰。頭下足上。人鬼傍生。猶如鳥飛。平身行也。今生凈土。足下頭上。即此經文。坐蓮華中。即其相也。又釋。有別。生天中陰。足下頭上。立趣受生。凈土中陰。坐趣受生也

問曰。凈土中陰。既未至彼極樂世界。于其中間十萬億佛土。食何食耶

釋曰。欲界中陰。生緣未合。多時受彼中陰之身。可須食香以趣生有。凈土中陰。如彈指頃。即得往生。時既不長。無勞食也。又經中間十萬億佛土。即于空中。食諸佛土香之氣。以資陰身。趣受生處。其中有義無量繁多。不可具說

問曰。何故如來說經。皆為逗機化物。悉為信向者說。不為疑惑者宣。故藥師經言。佛為信者施。不為疑者說。而說經之中。有舒舌相勸物生信。有不舒舌但宣妙理。又說甚深法。凡夫難曉。懷疑生謗。如說法華經會二歸一。二乘人等不生信心故。須多寶世尊涌寶塔。與證實佛舒舌相。現不誑以表真。三陳當信之言方申誠諦之語。今阿彌陀經。唯說西方依正兩報莊嚴凈相。勸物往生。易生正信。何須六方或十方佛同舒舌相勸物生信耶

釋曰。按稱贊凈土經下文。佛自陳說。十方恒沙諸佛。見釋迦牟尼佛說稱贊凈土經。了各在本土。異口同音俱時嘆言。釋迦牟尼佛。能于娑婆世界五濁惡世。得阿耨多羅三藐三菩提。為諸眾生。說是一切世界極難信法。釋迦牟尼佛。既得諸佛同聲贊嘆。告舍利弗。我于五濁惡世。得阿耨多羅三藐三菩提。為諸眾生。說是一切世間難信之法。是為甚難。如來雖說百千等經。不言難說。唯稱贊凈土經。有九張紙。恒沙諸佛及釋迦牟尼世尊。咸說此經難信難說。蓋以佛說十二部經。一切外道皆生誹謗。是佛弟子咸發信心。今說阿彌陀經。言五逆十惡罪根眾生唯能念佛皆生凈土。雖佛弟子信向之者。亦生疑惑。不信此言。現見今時四部眾。咸有正信。尚疑念佛不即得生。故知此經甚難生信。一切種智預知。未來有此眾生。懷疑者眾。故同舒舌相。表法至真。勸物修學。又往生凈土。解行已上三賢菩薩或龍樹等。得生西方。極惡凡夫亦生正信。彼諸勝人福多罪少。得生凈土。有何可怪。五逆十惡罪惡凡夫。一念十念。至誠徹到。乘佛本愿。得生西方。十地三賢諸菩薩眾。亦信此事。不起疑心。唯說下品下生五逆十惡。如此愚人。無惡不造。逢善知識教稱佛名。具足十念即生凈土。還是斯輩十惡眾生。不信念佛得生凈域。我等既是罪惡凡夫。無始已來是愆皆犯。念佛十聲有何功德。令我重罪則得除滅往生西方極樂世界。此但是佛接引之言。或是遠聲作近聲說。是第二階法。或言別時之意。種種異解不信即生。欺謗極多。信順甚少。故此言教為信者希。諸佛同舒舌相。遍覆三千之界。證法不謬決定得生。護念行人。令生凈土

問曰。如華嚴經說。諸佛平等。皆具一切行滿。本愿滿方成正覺。號兩足尊。今藥師經。唯說藥師琉璃光佛本行菩薩道時發十二大愿。無量壽經及悲華經等。說阿彌陀佛初發菩提心及修菩薩行發四十八愿。與華嚴經文不同。有何意也

釋曰。此兩經意各據一義。亦不相違。據實而論。一切諸佛悉具一切殊勝妙愿。無有增減。若有一愿不圓一行不滿。即不得道成正覺名一切智人。諸佛功德有不平等過。維摩經言。諸佛如來功德悉皆平等。而藥師經說十二愿。無量壽經說四十八愿者。此對所化之機說也。諸佛教化眾生。皆約有緣接引。眾生共佛有緣。必依如來本愿。如來化導群品。皆乘弘愿化生。諸佛本發菩提之心。即住廣大之心。所有眾生之界。我皆令入無余涅槃而滅度之。然眾生界無邊數。菩薩始于發心終于成佛。阿僧祇劫有初有末。于中行菩薩行。成等正覺。不可遍共一切眾生皆悉見菩薩修行供養。菩薩不可遍眾生界教化利益。眾生界未盡。菩薩已成佛。心雖廣大事即難周。然于因地。眾生于藥師琉璃光佛所發十二大愿。至誠殷重。其愿今熟。于阿彌陀佛本發四十八弘誓愿。至誠殷重。其愿又熟。雖彼此兩佛皆具塵沙諸愿。對所化機偏明別愿。眾生于藥師佛十二大愿根熟。藥師佛雖有四十八弘誓愿其機未熟。故佛偏舉十二愿。阿彌陀佛四十八愿其機偏熟。雖有十二愿等佛亦不說。譬如醫王藥庫之中。雖具一切藥草。對所病者患冷患熱吐痢不同。處方合藥不同。一切藥草偏取當病之者三五等味。搗篩和合。或丸與病者服。不可用藥數少不信醫王藥庫之中具一切藥。不可為有一切諸藥與一病。況合和湯藥具用一切冷熱諸藥也。佛亦如是。如華嚴經。實具諸愿。悉皆平等。同彼醫王藥庫藥。或說彼佛十二愿。或說此佛四十八愿。如對病者合藥和湯處分。故此兩經不相違也

問曰。往生眾生修凈業者。有何相貌。知已即得定往西方。頗有教證知相不

釋曰。有三圣教。證已得生。以教驗人。即為證矣。一如稱贊凈土經云。于此雜染堪忍世界五濁惡時。若有凈信諸善男子又善女人。聞說如是一切世間難信法。能生信解。受持演說。如教修行。當知是人甚為希有。無量佛所曾種善根。是人命終定生西方極樂世界。二如清凈平等覺經云。若人聞說凈土教門。身毛為豎。如拔出者。我說。此人定得解脫也。三如賢護經第一卷說。眾生學得諸佛現前三昧。聞彼阿彌陀如來應供等正覺名號。而能系心相續思惟。次第不亂。分明睹彼阿彌陀佛。是為菩薩思惟具足成就諸佛現前三昧。因此三昧得見佛故。遂請問彼阿彌陀佛言。世尊諸菩薩等成就何法。而得生此佛剎中耶。爾時阿彌陀佛語是菩薩言。若人發心求生此者。常當系心正念相續。阿彌陀佛國便得生也。行者等自親于此三經。隨與一經相應。即知得生凈土也

問曰。如此穢土色界諸天。亦無憂苦。但有喜樂。與彼凈土有何勝劣。愿生凈土。不樂生色界等天耶

釋曰。彼色界天雖無有憂苦唯有喜樂。然非極樂。終有苦受。故修行者不愿上生。略以八義顯非極樂。一上無寂樂。二下墮苦輪。三無圣歸依。四不聞正法。五有諸味定。六邪見惑增。七三災壞境。八八難成身。第一上無寂樂者。大涅槃寂滅之樂。生彼凡夫不能克證也。第二下墮苦輪者。生色無色受報畢已。欲界業熟還生下方也。第三無圣歸依者。色界雖有五凈居天。詎比西方多諸補處。第四不聞正法者。彼色界天豈方凈土佛菩薩眾水鳥樹林晝夜六時恒宣妙法。第五有諸味定者。彼色眾中。雖有凈定多諸味定。以相間雜增生煩惱。凈土無也。第六邪見惑增者。生色界者通諸外道。有生邪見。又受無想報。將生盡心生。謗圣涅槃墮地獄也。第七三災壞境者。三禪已下。初火次水后風所壞。凈土無也。第八八難成身者。色無色界雖無憂苦。然是八難之中長壽天難攝。具斯八義。雖有喜樂終淪苦惱。故樂非極樂。與彼凈土勝劣懸殊。故往生之徒。不愿生于色界也。一生凈土。畢竟不退故也

問曰。愿生凈土。諸修行者。或持一日一夜齋戒。或復孝養二親。此業如不愿往生。即感人天之報。閻浮上壽不越百年。天即六欲。上壽極多萬六千歲。今即回斯戒行愿生西方。如何以此善因。壽命無量無邊阿僧祇劫。戒因無別。勝劣不殊。壽報短長延促懸隔也

釋曰。此義甚深。難可解釋。經陳業力不可思議。但知仰信。難以圖度。今正一釋者。雖復一日一夜齋戒無有差殊。然其受戒之心有于勝劣。由心上下。戒成差別。若本以愿心祈生凈土。心求勝果。戒成妙因。感彼西方壽命長遠。如愿生人天。心非殊勝。順生死流。增長有業。故所感報命不遐長。故戒雖是同。由發戒緣別。成其勝劣之業。感報有斯長短別也。又戒因雖等。念愿有殊。緣勝助因便生凈土。且如分段變易報業雖同愛愿潤殊果成勝劣。此亦如是。詎勞生惑也

問曰。若本期心愿生凈土。心成上品。戒成勝因。可能招彼長時延增壽命。若本期心生天受戒。垂至終日愿生西方。即將先所受戒無作功德。招凈土報。如何復能感阿僧祇之命根也

釋曰。諸業不定。或轉重作輕。或促長令短。具如經說。不可備陳。行者本雖受戒愿生天中。后遇勝緣歸生凈土。行雖劣弱以后愿強。資前戒品轉增殊勝。與佛愿合。壽命遐長阿僧祇劫。如舍福行作其命行。有雖豐財多病命短。舍物入定。舍衣缽業延彼命根。更增長遠。佛力法力愿力業力不可思議。非諸凡夫所度量也

問曰。念阿彌陀佛。生彌陀佛國。正與佛愿相當。往生可爾。何聞藥師佛名。乃生西方

釋曰。按藥師經言。若四輩弟子常修六齋。或晝夜精勤。一心苦行。愿生西方阿彌陀佛國者。憶念晝夜。一日乃至七日。或復中間悔。聞我說是藥師琉璃光佛本愿功德。盡其壽命欲終之日。有八菩薩。迎其精神得生凈土。為此人初愿生于西方。后心悔修前行。為有悔障。不得往生。聞藥師佛名悔障消滅。引八菩薩來迎此人。還遣令生極樂世界。此顯琉璃光佛為滅諸障助成西業憐令得生。亦由前持戒精勤先修西方業得功德之力。生于西方義亦無違。若不得聞藥師佛名。乘有悔心不生凈土。若無悔者。其人終日。自須念彼阿彌陀佛名。豈合棄西方佛號而不稱名假東域佛名求生安養

問曰。準依法華維摩經等。此方即有凈土。何須遠求西方耶

釋曰。雖有圣教言于此處即有凈土。同處同時不相障礙。然維摩足按地。雖現凈土。法華經中。雖說常在靈鷲山及余諸住處。而此二經盡于品末。竟無處勸往生其國。豈得以有凈言即云我生其國。細詳其義。恐理不然

問。所現凈土為勸往生。不勸生。何須現也

答。今現凈土自為別益。別益是何。如維摩經所現凈土。為除舍利弗等心凈即佛土凈疑令其見凈明了圣教。又為寶積等宜見凈土得無生忍。又法華經顯一乘妙二乘為粗。初穢后凈。非關勸物往生現于凈土也。由極樂凈土內外功德勝余方。下品眾生生亦不退。況余勝者。余佛凈土不說是事。故勸往生。不說此方等無凈土也

釋凈土群疑論卷第二釋凈土群疑論卷第三

　　　　西都千福寺大德懷感撰


問曰。如無量壽經四十八弘誓言。設我得佛。十方眾生。至心信樂。欲生我國。乃至十念。若不生者。不取正覺。唯除五逆誹謗正法。觀經言。下品下生者。或有眾生。造五逆十惡。無惡不造。經歷地獄受苦無窮。臨命終時。逢善知識教令稱佛。如是至心令聲不絕。具足十念。得生西方。何意二經俱造五逆。并有十念得生凈土。有取有除。兩文不同。有何義也

釋曰。古今大德釋此兩經。有十五家。共解此教。一觀經取者。是懺悔人。壽經除者。是不懺悔人。二觀經取者。是輕心造逆人。壽經除者。是重心造逆人。三觀經取者。唯是造五逆人。壽經除者是造五逆及謗法人。四觀經取者。是造逆類人。壽經除者。正五逆人。五觀經取者。是發菩提心人。壽經除者。是不發菩提心人。六觀經取者。是至誠念阿彌陀佛人。壽經除者。是不至誠念阿彌陀佛人。七觀經取者。是十信菩薩人。壽經除者。非十信菩薩人。八觀經取者。非闡提人。壽經除者。是闡提人。九觀經取者。是對已造逆人。壽經除者。是對未造逆人。十觀經取者。是開門。壽經除者。是遮門。十一觀經取者。說五逆業是不定業為可轉時。壽經除者。說五逆業是定業不可轉時。十二觀經取者。暖頂位人。壽經除者。非暖頂位人。十三觀經取者。種解脫分善根人。壽經除者。是不種解脫分善根人。十四觀經取者。是第二階人。壽經除者。是第三階人。十五觀經取者。是唯具足十念人。壽經除者。是通具足十念及不具足十念人

問曰。古今大德雖有十五種釋。為當俱是。亦有非耶

釋曰。諸家解釋各有一途。難分勝劣。其第一釋。取是懺人除非懺者。一征此釋。未知念佛能滅罪不。若不能滅者。何因經言于念念中滅八十億劫生死之罪。若念佛能滅罪者。何因言不懺悔遂被除也。又觀經取逆經文。何處有懺悔之語。準此以下諸說等一一征詰。未是全得經意。經意者何。觀經取逆。經言具足十念。以具十念即得往生。壽經除逆。經言乃至十念。以乃至十念不得往生。經既有乃至具足十念之言。豈得由諸義也。且如下品上生下品中生。稱佛念佛。不言具足十念。一念已上悉皆得生。以罪少故。不要滿十。下品下生為有逆罪。經即說言具足十念得生凈土。壽經含此三品。總合而言乃至十念得生凈土。經意說言。若不造逆人論念之多少。一聲十聲俱生凈土。如其造逆。必須滿十。闕一不生。故言除也。此即不造逆者。不限十聲。若少若多。俱生凈土。造逆之輩。即不得然。滿十即得生。少便不往。此乃由此說除。不關諸義也。古來大德雖釋。今更為茲異說耳

問曰。諸余大德容可誤解經文。信行禪師說是。四依菩薩。寧容于此圣教亦有錯解

釋曰。信行禪師釋此兩經除取。以二三階別取。失經旨歸。若依所解。便有太過失及太減失。太過失者。第二階人亦造五逆。名是同。應同是除也。太減失者。第三階人不造五逆。無文說除。應等是取也。經說唯除五逆誹謗正法之言。此乃除人。有過減之二過也。彼經應言唯除第三階眾生。離于二失矣。此即法藏比丘。發斯弘愿。除人有過減之過。為圣智不足。而言不周悉耶。如法藏言無有咎。即禪師有謬解之愆。進退二途何以逃責。故當是凡者之失。非圣人之誤也。諸三階師救言。唯除五逆等言。即是除一切第三階也。以第三階者并是純邪無正純惡無善之人。始迄今有愆犯。皆一切諸佛之所不救。十方凈土減共擯棄。故法藏言除五逆等文。即是總除一切第三階眾生盡也。難曰。此雖似釋太減之失。而全未解太過難也。若謂觀經下品下生之人即是解太過之難者。此救不然。何者阿彌陀陳四十八弘誓愿。于發心初住之前。釋迦說十六觀經于妙覺成道之后。中間相去懸隔無量阿僧祇耶。如何招難于不可數劫之中。空過于下品下生之日。遠水近火。何能相救也。即韋提未請之前。觀經未陳之日。愿中如逢斯難。菩薩將何解紛耶。此救未為除太過之失也。又一切第三階人。皆名造逆之者。若過去身已受泥梨之苦。業與果畢。非是逆人。若以今生未省造無間罪。寧容三階之類減是五逆人。若言皆是逆人。即應悉是邪定之聚。無非生報之業。終后定墮阿鼻。亦不生余惡趣。不得入于佛法出家。以具律儀。無有不定聚人及有不定業者。即應涅槃經說一切眾生不定業多決定業少茲言謬矣。斯救亦復未成除太減之失。禪師救曰。今言悉是五逆之者。未必現害二親出佛身血殺阿羅漢破和合僧現造逆愆方名逆者。但是其人根機。極惡邪正俱邪。善惡俱惡。七憎七愛未離于六情。五樂豈舍于三業。既具十二顛倒。五種之所不救。雖非即行其逆。然是造逆根機。是以用彼逆名。總除三階之類也。難曰。此雖似救太減之失。亦全不救太過之難。然此一釋便招七難。一即以能造逆故。名造逆根機。即第二階人亦能造逆。既起逆是同。兩階何異。斯一難也(第一階人。根正能以善覆惡。造罪便少第二階人。第三階人。根邪能以惡覆善。起過不等第二階人也)又禪師既稱第三階人即是五逆之者。有于十三遮難。如何成大比丘。但應是無戒之人。不得言破戒之者。若謂但有根機而未現造逆罪得成具戒之者。彼既唯除五逆。亦是未造逆人。如何言除三階。即名造逆之者。斯二難也。又第三階人。未造五逆。即名五逆之者。為是邪定聚。為是不定聚。若是邪定聚者。既未造逆。如何即是邪定聚也。若是不定聚者。如何言除五逆。即是一切第三階眾生。斯三難也。又未造逆人。是造逆根機。故即名五逆之者。亦可具凈戒人是可得圣者。雖未證圣道。應亦名為圣人。若言我是圣人便成正定聚應舍異生之性。又成波羅夷罪。何名持戒人。斯四難也。又觀經言取五逆。即是已造逆人。愿中除五逆。豈約根機說也。以此兩經相望。故非是彼根機。斯五難也。又第三階人。雖未造逆。以是根機故名為五逆人。亦可。第二階人縱令造于五逆。以非逆根機故應非五逆人耶。斯六難也。若言第二階人亦約根機。為造逆者。即應下品三人同成一品之過。為并不造五逆俱是五逆根機。又應花開無早晚之殊。滅罪有少多之別。斯七難也(涅槃經說。善男子如來說法為眾生。故有七種語。一因語。二果語。三因果語。四喻語。五不應說語。六世流布語。七如意語。今約根機說除。為當何者之語。若說因語。此亦非是因語。縱是因語作斯除而何益也)又有釋彼除五逆經言。不造五逆第三階人。非是不得生于凈土。然須行于普法方始生彼西方也。如造于逆愆。縱行普法而不住。故法藏弘愿。唯除第三階造五逆者。若其第三階眾生造五逆者。縱令行于普法亦不得生凈土。如其不造五逆。行普定得往生。是以禪師智慧廣弘慈悲厚殷。此第三階沉淪穢土受生。故開普真普正法門。接引純邪純惡之輩。使學當根佛法。皆令生彼西方。此乃法藏之所不論。釋迦之所不說。禪師獨開此教。拔彼第三階人。故曰說諸佛不說之經度諸佛不度之者。我等欣聞集錄。頂戴受持。更不讀誦眾經。披尋改年歷日。哀哉汝等因執前非。還復讀彼別經。造其地獄之罪。故知。善星受持法藏。永劫沉淪。不輕但行普教清升彼岸。此由學當根佛法。損益于此天懸。子不能鑒此是非。但知專行別法。錯則錯矣。生無由生。今為此釋。可當除其惑也。責曰。雖彼重申此解。更足深疑。再陳征難。以希高判也。難曰。此雖似釋大減之失。亦全未解太過之難。未知乃至十念之言。為是普法。為是別法。若是普法者。此十念言但是十念阿彌陀佛。此念別佛如何是彼普耶。一難。又若普者。即是第三階法。何因判此經等。為第二階之教耶。二難。又若普者。此與觀經下品下生具足十念稱阿彌陀佛。有何差別。而觀經十念是別法。愿中十念是普法。同是一言。遂成二別。三難。又普法能救第三階人。即唯救不造逆者。何為別法能救第二階者。亦救造逆之人耶。為是第三階人。造逆竟無得滅罪之義。而不得往生也。為是亦得滅除。但曾造逆人。不合生于凈土。請開演也。四難若此十念是別法者。第三階人逆與不逆修行別法。悉不得生。此以別法除人。除人還招過減之過。何但除人有過滅之過。亦乃取人致多少之愆。進退二途難逃重責也(一難)則彼愿應言。設我得佛十方眾生。至心信樂欲生我國。修行普法。若不生者不取正覺。唯除第三階造五逆及謗正法者。此即陳于普教文義顯然。即除取二類三階。及簡二階造逆之徒。皎然無惑也。但菩薩陳此愿門。極取舍之幽鍵。欲令未來學者于茲定去留。如也斯門說普。即取舍之義便周。如也斯門說別。即去留之人不盡。若于此進退兩關。不見陳于普法。縱令余處有說。何救斯文之失。若言有異意趣于茲不合說普。請愿陳于妙術。敢欲詳其要道也(二難)又法藏比丘。如經所贊。是大菩薩十地圣人。非是地前三賢大士。此即悲智具足。廣攝眾生。如何發大誓愿。接引有緣極惡眾生。令生凈土。乃唯以別法發愿。救茲第二階人。不普法立誓。遂除第三階者(三難)為是第三階人。竟無往生之分。法藏為同敗種而愿不攝彼耶(四難)為是亦合難得生。而法藏不能解垂其普教救彼第三階者。除而不取其人耶(五難)為復解而不說。惜法不教眾生。悲心不及此人。不攝令生凈土也(六難)為是雖具悲智。直為此類難化成。我今不能度彼。付與信行禪師(七難)為是第三階者。菩薩無緣。唯有弘誨。禪師有緣。偏能救度且夫大唐內逢禪師之教者。可得生于西方。東西二洲五天竺國三千剎土百億四天下第三階眾生無逢禪師之教者。將何以生凈土也(八難)則法藏解行未圓。容許攝生不盡。釋迦既成正覺。何因不度斯人。即四弘之愿不周。四恩之意不盡。遺棄重病之子。何名遍憐者哉。空言所應度者皆以度訖其未度者皆亦已作得度因緣。斯言謬述也。而子但欲贊禪師于上圣之上。抑世尊于凡下之下。不覺此言成大失也。又佛為第二階眾生。說觀經等教。三千世界第二階人。依此教門修行。悉得生于凈土。佛不為第三階眾生別說普經一卷。諸佛同舒舌。證法藏大士復不別發普愿為此第三階人。百億四天下所有三階眾生。不逢三階集錄。普不得生凈土。雖復讀誦眾經。不是四依菩薩。難解采拾普教。咸悉流浪娑婆。故知佛可為三階眾生別說普經一卷令無信行禪師之處眾生生于西方。世尊不說此經。深成大失也。又無量壽經是于別教。大師以慈悲經道滅盡特留住世百年。何因普教當末運。不留普法化生。別教教非惡時。乃留別經損物。大悲救苦之主。豈宜如此逗機(九難)何但釋迦如來。不解救第三階人。亦乃十方恒沙諸佛舒舌證其別法。唯救第二階者。不舒舌證其普法濟彼第三階人耶。寧容大圣世尊十方種覺。具一切智一切種智。恩行四等悲同一子。減共匿茲普法。不救斯人者哉。況教被三千。化流百億。四十八愿遍滿十方。始于輪王發心。于初恒沙阿僧祇劫之前。終于觀音補處。為第二恒沙阿僧祇劫之后。發茲弘大誓愿。十方諸佛所證。方欲豎該三界橫亙四生。而不及彼三階。遂乃除而不取也。諸佛菩薩以圣智觀察。知彼不得往生無法可以濟度。罷以正法教手拔之令出淤泥。而信行禪師更能垂巧方便。陳于普真佛法。救得第三階人。即慈悲勝于釋迦。智慧過無量壽。即于無上調御。翻成有上世尊。無等等者便成過等正覺。即信行禪師乃應勝佛者也。又難若言由逆有二三階殊也已分除取不由念有少多以明除取者。何因除逆之處。便安乃至十念之言。取逆之處即置具足十念之語。何故不于除逆之處安第三階人之名。取逆之處置第二階人之語。大師何為不須之語。強安乃至十念之文。須說之言。竟無二三階字。禪師救曰。觀經九品者至廣之別說也。謂九品生人善惡別說。故于最下惡人。不說一念之法(一念是善念人生法)別說惡人生法。是故特言具足十念也(具足者。對闕之言。必須念數充十也)壽經兩段。極略之總言也。謂下二品生人善惡合說。言含多少之法。義總善惡之人也。是以前乃至中。即有一念善人之法矣。后乃至中。亦有十念惡人之法矣。善惡多少舉總包。故曰總也。懸言乃至。不舉初辭。故為極略也。即前言乃至十念者。從一向十之辭也。辭終言十。即初從一起懸超其九。故此文中。必具一念善人之法也。后言乃至一念者。從十向一之辭也。辭終言一。即初從十起懸超余九。故此文中。必具十念惡人之法矣。故僅以為下乃至中。必有十念。十念之法施于惡人。惡人位中。邪正相雜。是故簡言除逆謗矣。何關由一念少故除逆謗哉。難曰。且有逆無逆為善惡二人。二階三階分邪正兩品。豈不邪正兩位減有善惡二人耶。惡人位中。邪正相雜。是故簡言除逆謗矣。亦可善人位中。邪正相雜。何不簡言除非逆謗矣。而乃以非邪惡人之類。同于邪惡之人。齊于十念之下雷同說除者也。又言。一念與十念極略之言善人法中。取正善人。不除邪善人。何由惡人法中。取正惡人。而除邪惡人耶。又惡人法中。取正惡。除彼邪惡及邪善。亦可善人法中取正善除彼邪善及邪惡。又善人法中。唯論取合除。邪善不言除。何為惡人法中。亦論取合除。邪惡即論除。又邪惡應于惡處除。經即不于善處除。邪善應于善處除。何為乃于惡處除。又善人法中。邪善人乃得名為邪惡類。何不惡人法中邪惡類而亦得名邪善人。又惡人法中。有邪正。經取其正除于邪。何不許正人法中有善惡經取善人除惡者。又壽經十念取正惡。即說除其邪惡人。何為觀經十念。取正惡不說言除邪惡者。又兩經俱說于十念。壽經說取亦論除。何不兩經俱陳非十念壽經說取亦說除。禪師等雖欲強救信行禪師釋此兩經將為妙解。既妨難糾紛。眾疑競起。此非妙釋。請學者知焉。禪師又難言。若一念法少言除逆者。既有十念多法。何因說除者哉。答曰。此非難也。佛意欲明臨命終人。若能稱佛一聲二聲。乃至能稱九聲十聲。悉得往生極樂世界。唯除五逆謗正法者。此經之意。欲顯命終之人若能念佛一聲。其命已過。或念至十。其命已終。并能得生凈土。以不佛意欲顯無逆之輩多少俱生有逆之儔少即不生要須滿十方得往生。簡彼無逆之人通能多少俱往。故言除逆謗正法。何關邪逆者哉。若一切眾生至臨終日。始逢善友教令念佛。悉滿十聲可如彼責。容許不滿十念。其命已終。寧遣逆人。不言除也

問曰。大集月藏分言。佛滅度后第一五百年。我諸弟子學慧得堅固。第二五百年。學定得堅固。第三五百年。我諸弟子學慧多聞得堅固。第四五百年。造立塔寺得堅固。第五五百年。白法隱滯多有諍訟。微有善法得堅固。今勸修十六觀及念佛三昧。此并是定慧法。只應合初二五百年中修學此法。何因今日勸修學耶。今三階學者。多引此文。證第三五百年已后不合學定。何因今勸學修十六觀及念佛三昧也

釋曰。十六觀與念佛三昧。有淺有深。深即于四靜慮未至中間禪。于修慧中作十六觀及念佛三昧。淺即依欲界聞思慧心。攝念作意。亦得修十六妙觀作念佛三昧。故觀經言。如此想者。名為粗見極樂國地。若得三昧。見彼國地。了了分明。不可具說。故知想成粗見。為欲界聞思心也。得三昧明見為色界修慧心也。初二五百年解脫禪定得堅固者。此據色界修慧定心也。若聞思心想成者。通第二第三等五百年也。不然者。何因賢護經第三卷近后說。賢護我滅度后。此三昧經于閻浮提。四十年中廣行于世。而后五百年末一百歲中。正法滅時。持戒損減時。破戒熾盛時。諸國相伐時。如是等時。此三昧典復當流布于閻浮提。所謂佛威神故。故令彼等于我滅度后聞此經已歡喜。書寫讀誦受持思惟其義。為他解釋如說修行。又第二卷說。近后言。賢護斯諸善男子善女人。往昔已于諸如來前聞是三昧。讀誦受持。以是義故。如來滅后于最末世五百年終法欲滅時法將壞時。還當得聞如是三昧。聞即生信。無有驚疑。不退不沒。生大歡喜。遍滿身心。讀誦受持。思惟其義。為他解說。乃至一日一夜行是三昧。故知此最后言。即是第五五百年終。后行此三昧。如何乃言第二五百年后非是學此三昧時也。而信行禪師。乃于三階集錄之中。浪陳興廢。言千年已后唯合行普不合行別。遂將念佛三昧等。為不當根佛法。義當廢教非是學時。何其謬矣

問曰。大集月藏分第十卷云。娑婆世界誹謗正法。毀呰賢圣眾生。一切十方清凈佛土共所擯棄。故知。此經擯棄眾生。即第三階人。不合得生凈土。如何今日遣彼三階惡人同于初二階者。言俱得生凈土者哉

釋曰。若如三階禪師作此難者。未知。娑婆世界第二階人許誹謗正法毀呰賢圣不。若許誹謗正法毀呰賢圣。無擯棄不。若許擯棄。為得生凈土不。若不得生。何因禪師將此經文。偏證第三階者不得生耶。若得生者。此人既謗法毀賢圣。即當擯棄。何因得生凈佛土耶。若謂。第二階人不謗法毀賢圣。即無擯棄故得生者。何為得造闡提。而不得謗法也。若謂得謗法毀圣。而凈土不擯故得生者。請出圣教有何經文。若謂。雖謗法毀賢圣凈土所擯。然根正過輕而得生者。何為彼經言棄。此經便取。又一切第三階人。悉唯居在娑婆世界。咸悉謗法毀賢圣耶。若悉毀謗者。在于胎藏初生嬰孩。豈能謗正法毀賢圣耶。若許亦有第三階人不謗法毀圣。此即不當擯棄之限。何因亦言不生凈土。而引此經為其證也。若謂。今生雖未毀謗。過去皆悉曾毀謗者。寧知第二階者不曾謗毀耶。若謂。此經之意欲顯第三階者純邪無正謗與不謗咸擯不得往生。第二階人亦邪亦正毀與不毀咸悉得往生凈土者。此之圣教還太過太減二失。太過失者。浪擯第二階謗毀人也。太減失者。謬不棄第三階不謗毀人也。禪師宗途引文解義。常與圣教一倍相違。下愚未敢見其能處也

問曰。依佛藏經及諸律等說。破戒比丘等。釋迦牟尼佛以手遮約。非我弟子。我非彼師。不許踐僧伽藍之足跟地。如斷多羅樹不可再生。又如拆石不可還合。佛法大海不受破戒尸尸。于一切法事。畢不足僧數。清凈布薩之處不得預中。十方僧食佛不許食。用信施物。悉成重罪。國王大地水乃至不許飲其一渧。于此出家眾中僧伽藍內。佛尚不許容身。名為賊行賊住。況諸佛凈土純是圣人。而此惡人得與一生補處俱會一處也。將恐此義定不得生

釋曰。準依經律等。皆開遮二門。大小兩教。前說后說。與奪不同。不可直信呵嘖之門先遮之教不信觀經大乘滅罪之教。彼已前經律等。是遮門。或小乘經。或是呵嘖之語。或對未生慚愧懺悔罪愆之人。或是未發菩提之心。樂求生死五欲。或是樂居雜染穢土。輪轉三界受身。或是如來若不先說罪門。眾生無心怖罪。恒造諸惡。故須先說重愆勸不造罪破戒。或據雖復罪滅亦可免墮泥犁。戒根已壞不可食用僧物。今凈土教法。是發菩提心。深生慚愧。懺悔往罪。改修來善。樂離三界。欣生凈土。乘佛本愿。罪滅福生。深怖當來惡道苦報。隨順佛教。斷惡修善。于佛法內是第二健兒。作已能悔。諸佛所贊。雖于釋迦牟尼佛持戒清凈海中。成于破戒死尸。然于阿彌陀佛凈土中。得作下品中生成阿鞞跋致也。故此佛呵其破戒。彼佛贊言罪滅。此佛不攝受。彼佛即來迎。猶如父母教示男女。一呵其罪。或現嗔打。或與濡語。令其改悔。諸佛亦爾。或棄或取。悉欲成就利益眾生故。粗言及濡語皆歸第一義。亦如犯重比丘。律中訶擯。陀羅尼經說誦神咒罪滅戒生。勸令誦咒。開遮不同。訶贊有異。涅槃經言。未入我法。名決定業。已入我法。名不定業。此亦如是。應依取舍

問曰。無量壽經說。于未來世。經道滅盡。我以慈悲哀愍。特留此教。止住百年。未知定用何時經道滅盡也

釋曰。如三階禪師等。咸以信行禪師是四依菩薩。于諸大乘經中。撰集三階集錄言。今千年已后第三階眾生。唯合行普真普正佛法得生十方佛國。若行別真別正佛法。及讀誦大乘經等。即是不當根法。墮于十方地獄。今無量壽經等。即是別真別正。是第二階佛法。千年已前合行此法。千年已后既無此機。斯教即廢。縱令住世百歲。只合千一百年。故釋經道滅盡特留此經止住百歲者。是正法千年之后百年者也。何以知之。如不輕菩薩。于像法增上慢四眾中。出世不專讀誦經典。但行禮拜。故知正法滅后增上慢盛時。不得學別讀別誦。但別得學普。即其文也。由學普故。得六根清凈。更增壽命。此即學當根普法益。善星是三階人。為讀誦十二部經。墮大地獄。此即是損大。有三階行者同為此解。細尋此義。理必不然。何者。若以千年已后正人斯盡。唯是邪惡第三階人。唯合行普真普正佛法。不合行別真別正佛法及讀誦大乘經等。如其行讀誦等者。即墮十方阿鼻地獄。此即如來惡心。憎嫉第三階人。留其別真別正佛法。令其錯讀。使墮阿鼻地獄。何關慈悲哀愍特留此經住世百年。若以普真普正。是當根者。佛說普法之后。何因不說慈悲哀愍特留住世百年耶。若言普法非佛所說。故禪師是說諸佛不說之經。度諸佛不度之者。禪師非佛。何能說經耶。又何因言。依諸大乘經撰集三階集錄。若諸大乘經有普教別教。普不言道留。乃是今時佛法。別教經言止住。而學不當根。反大圣之慈悲。異如來之化導。既無圣教。孰辨正邪。若引不輕不讀誦經。即證像法之中增上慢時不得讀誦經者。何因不輕菩薩。臨欲終時。具聞威音王佛先所說法華經二十千萬億偈。悉能受持。得六根清凈。更增壽命。二百萬億那由他歲。廣為人說是法華經。若第三階人。不得聽讀大乘經。何為不輕比丘。為增上慢人說法華經。令彼聽受作墮十方阿鼻地獄因也。又藥王菩薩愿。于佛滅度后。當奉持讀誦說是經典。后惡世眾生。善根轉少。多增上慢。貪利供養。增不善根。遠離解脫。雖難可教化。我等當起大忍力讀誦此經持說書寫等。何因藥王菩薩。于多增上慢時。說法華經。又般若經后五百歲能持是經。又言。于后末世有受持此經所得功德等。又賢護經。最后五百歲讀誦是經等。寧容千年之后別法廢時不合讀誦大乘經典。勸諸學流。審諦圣旨。勿得自誤復誤余人。令諸大乘微妙經典絕行于世。將為毒藥。是地獄因。滅正法眼。何其顛倒。可傷之甚。有釋。經道滅盡。依大悲經。正法千年。像法千年。末法萬年。萬年之后經道滅盡。特留此教。更住百年。此刀兵劫時。人多造惡。所執草木悉成刀劍。互相殺害。嗔毒熾盛。人壽十歲身長二肘。于此時中。更不能修諸余甚深戒定慧學。唯能念佛。厭此娑婆三災五濁極苦惱處。愿生西方安樂世界。故佛知此時眾生苦重能生厭離。故以慈悲。特留此經。于諸經后。止住百歲。在刀兵劫。利益有情。又有釋言。如尊者慶友說法住記言。此佛法刀兵劫后。人心厭惡。咸起慈心。不相殺害。共相憐愍。如父如子。命漸增長。至滿百年。十六大羅漢三明六通。具八解脫。善閑三藏十二部經。受佛付囑。住持正法。利益眾生。不般涅槃。并余眷屬大羅漢萬余徒眾。還以如來三藏教法。流行于世。化導群生。造寺度僧。修戒定慧。佛法熾盛。至增人壽六萬歲末七萬歲初。諸阿羅漢總集如來所有舍利。共造寶塔。十六阿羅漢與諸眷屬繞塔供養。散諸香華。瞻仰禮已。俱升虛空。作如是言。敬禮世尊釋迦如來應正等覺。我受教敕。護持正法。及與天人作諸饒益。法藏已沒。有緣已周。今辭滅度。說是語已。一時俱入無余涅槃。其舍利塔便陷入地。至金輪際方乃停住。其三藏教在舍利前。先已滅沒。經一百年。唯此凈法與舍利塔及諸阿羅漢一時滅沒。爾時世尊釋迦牟尼無上正法。于此三千大千世界。永滅不現。從此無間。此佛土中有七萬俱胒獨覺。一時出現。其人壽量八萬歲時。獨覺圣眾復皆滅度。次后彌勒出現世間。還為眾生說凈土教。令無量眾得生凈土。如是展轉。賢劫千佛及后諸佛出興于世。皆說凈法。勸生西方。乃至十方亦復如是。其阿彌陀佛壽命無量阿僧祇劫。未滅度來。十方世界諸佛出現。對彼阿彌陀佛有緣眾生。皆說凈法。勸生凈土。故此經道滅盡特留百年。當此時也

問曰。無量壽經說。于未來世經道滅盡。我以慈悲哀愍。特留此經。止住百歲。然一切經教皆化物。利益眾生。讀誦受持。咸滅重罪。乘聞正法。皆得離苦。何為余大乘經悉皆隱沒。唯留此教止住百年

釋曰。大圣世尊出興于世。一音說法。各隨類解。聞法悟道。眾若塵沙。或得四道果。或獲無生法忍。或離三惡趣。或生人天凈土。或益及一時。或遐沾遠代。眾生宿有聞法善根。逢佛真教。受持讀誦。咸得利益。眾生薄福。感化緣絕。所有圣教皆隱龍宮。所有法衣不受染色。布薩羯磨說戒受戒。悉皆不成。甚深大乘真如實相平等妙理。非彼所知。故先隱沒不行于世。唯有念佛。易修易學。淺識凡愚猶能修習。拔濟苦難。利益弘深。尚有此機。堪行斯法。大圣悲愍特留百年。以此經文準知。佛法漸滅。眾生福薄。唯茲凈教特益此時。故以法驗時。誠是當根佛法。故觀經數處皆言。為未來世一切眾生說是教法。請諸道俗尋此圣教。驗彼當根。無得信于人語不依佛語也

問曰。十輪經說。造十惡輪罪。一切諸佛之所不救。既言不救。如何念佛亦令罪滅得生西方。若得生者。此是救。何名一切諸佛不救也

釋曰。此不救言。為是怖諸造罪之者。如來蜜意欲令畏罪不敢為非。恐造斯愆永沈苦海。佛既不救。遂不行非。故言不救耶。為對此人造罪已無慚愧懺悔。佛對于彼欲令懺悔。言不救耶。為是此罪實懺悔不滅。若造此過諸佛不救耶。復未知。此罪第二階人亦得造斯十惡輪罪不耶。若言不得。何為第二階人能造五逆。而不能造十惡輪罪耶。若造而不救。此顯第二階人亦不得生凈土。何因偏以此而證第三階人不得生于凈土耶。若造而亦救。經文但言造此罪者諸佛不救。寧得第二階人造此輪罪而蒙佛救耶。禪師以何道理。言此十惡輪罪。二救三不救。二生三不生。經文無簡。既許俱為。何意言救偏言第二。此乃人解佛語。非大圣教。添意釋經。不當圣旨。計尋念佛。重罪皆除。五逆十輪悉皆消滅。五逆經言定業。此定罪既滅除。十輪稱佛不救。何廢阿彌陀迎接。若如禪師執文迷義。于理未通。請尋斯旨。以祛疑滯也

問曰。如佛藏經第三卷云。有佛號大莊嚴。滅度之后百歲之中。諸有弟子分為五部。一名普事。二名苦岸。三名薩和多。四名將去。五名跋難陀。是五比丘為大眾師。其普事者。知佛所說真空義無所得法。余四比丘皆墮邪道。多說有人。是普事比丘所說空法。有十八億那由他人。已入涅槃。是四惡人。多令在家出家住邪經。舍第一義無所有畢竟空法。貪樂外道尼犍子論。是四惡人。所有弟子常相隨逐。乃至法盡。爾時在家出家弟子。多墮惡道。不至善道。滅佛正法。又是惡人命終之后。墮何鼻地獄。仰臥伏臥。左脅臥右脅臥。各九百萬億歲。于熱鐵上燒燃燋爛。死已更生灰地獄大灰地獄等活地獄黑繩地獄。皆如上歲數受苦。于黑繩地獄死。還生阿鼻大地獄中。若在家出家親近此人。并諸檀越凡有六百四萬億人。與此四師俱生俱死。在大地獄受諸燒煮。劫火若燒。是四惡人及六百四萬億人。從此阿鼻轉生他方。在大地獄。無數百千萬億那由他歲。受大苦惱。世界還生。還生此間大地獄中。久久雖免地獄苦惱得生人中。于五百世。從生而盲。后得值一切明佛。是人于一切明佛法中出家。十萬億歲勤行精進。如救頭燃。不得順忍。況得道果。命終之后。還生阿鼻大地獄中已。先起重不善業緣。于后得值九十億佛。于諸佛所不得順忍。何以故。佛說深經。是人不信。破壞違逆。破毀賢圣持戒比丘。出其過惡。起破法業因緣。法應當爾。彼經既明不凈說法等。十萬億歲精進。如救頭燃。不得罪滅。命終之后。還生阿鼻大地獄中。如何念佛功德。一聲十聲即得罪滅往西方也

釋曰。由五勝故。雖復暫念佛名。滅罪生信。過彼十萬億歲如救頭燃修道滅罪。言五勝者。一發心勝。二求生勝。三本愿勝。四功德勝。五威力勝。發心勝者。此下品人。是大乘根性人。發大乘心。彼是小乘人。今為發大乘心。一念超過二乘心無量百千億劫。故速滅重罪。二求生勝者。今此一念念佛。愿生凈土。彼雖修道如救頭燃。是小乘心。不信有十方諸佛凈土。為無求勝生。故罪不滅。此為求勝生。故罪速滅也。三本愿勝者。以阿彌陀佛本發殊勝大愿引一切重罪眾生稱我名者。罪皆消滅。眾生今日雖造重罪。與過去久遠無量劫來。于阿彌陀佛本愿之中。門佛發愿。過去久遠善根純熟故。能一念即得罪滅也。四功德勝者。前小乘行但作四念處觀。不能滅無量罪。今念佛一聲能除八十億劫生死重罪。功德無量如經具說。故一念念佛功德。勝彼十萬億歲如救頭燃作五停心觀四念處觀也。五威力勝者。同性經說。佛有十地。阿彌陀佛是佛初地。功德威力稍異常徒。故威力加持念佛修行者。定得往生。不同余類也

釋凈土群疑論卷第三釋凈土群疑論卷第四

　　　　西都千福寺大德懷感撰


問曰。法華經說。謗斯經者。常生難處。永不見佛眾圣中尊。如何此經謗法之人得生西方。見佛聞法。永離眾苦。若爾如何常生難處

釋曰。觀經言。如此愚人無惡不造。經歷地獄受苦無窮。下言。念佛十聲得生凈土。若言常生難處。不許便永離彼。彼既受苦無窮。寧得往生極樂。故知無窮苦報。罪滅便即有窮。常生難處惡消。何妨見佛。又禪師引教意。皆欲證第三階人有罪不可滅除。無愆不生凈土。廣引眾多圣教。欲證邪人不生。未知第二階人亦許謗法華不。設謗常生難處不。念佛得生凈土不。若許得生。即不可引前經為證。若不得生。此即第二階謗法眾生。亦不得生凈土。何為偏證第三階人不得生也

問曰。維摩經言。菩薩成就八法。于此世界。行無瘡疣。生于凈土。信行禪師言。此八法是第三階眾生往生之法。觀經等教是第二階人往生之法。今日既多是第三階眾生。如何學第二階法。求生凈土

釋曰。按禪師立教之意。以當根佛法為宗。將為得圣教之旨歸。陵架于古今學者。然禪師以其三義尋教。知是當根法門。一依時。二約處。三準人。詳禪師立此三門。求諸教意。可謂。妙即妙矣。能即能焉。然古來盛德。雖探賾幽微。學該內外。義兼半滿。窮法門之巢穴。究真乘之秘藏。未有如禪師作斯以判宗旨也。然禪師自立其義。而自乖其趣。何者觀經言。如來今日教韋提希及未來世一切凡夫。為煩惱賊之所害者。說清凈業。及未來世惡時也。為煩惱賊之所害者。惡人也。此教化茲穢土。惡處也。然此經具斯三義。計是當根佛法。禪師言不當根。何意也。維摩經八法不言為未來世。非惡時也。菩薩成就八法非惡人也。唯有化茲穢土。是惡處也。此經有斯一義。闕彼二門。而言當根。何義也

問曰。菩薩處胎經第二卷說。西方去此閻浮提。十二億那由他。有懈慢國。其土快樂作倡伎樂。衣被服飾香華莊嚴。七寶轉關床。舉目東視。寶床隨轉。北視西視南視。亦如是轉。前后發意。眾生欲生阿彌陀佛國者。而皆染著懈慢國土。不能前進生阿彌陀國。億千萬眾時有一人。生阿彌陀佛國。以此經準難可得生。何因今勸生彼佛國也

釋曰。只由此經。有斯言教故。善導禪師勸諸四眾。專修西方凈土業者。四修靡墜。三業無雜。廢余一切諸愿諸行。唯愿唯行西方一行。雜修之者。萬不一生。專修之人千無一失。即此經下文言。何以故。皆由懈慢執心不牢固。是知雜修之者。為執心不牢之人。故生懈慢國也。正與處胎經文相當。若不雜修。專行此業。此即執心牢固。定生極樂國。妙符隨愿往生經旨。經言。娑婆世界人多貪濁。信正者少。習邪者多。不信正法。不能專一。心亂無志實十方凈土無差別。令諸眾生專心有在。是故贊嘆彼國土耳。諸往生者。悉隨彼愿。無不獲果。故知雜其行。墮于懈慢之邦。專其業。生于安樂之國。斯乃更顯凈門專行而得往生。豈是彼國難往。而無生勖哉。學徒不可不專其道也。又報凈土生者極少。化凈土中生者不少。故經別說。實不相違也

問曰。如觀佛三昧海經說。五百釋子。過去生中俱為兄弟。習學外典。不信佛法。父生憐愍。為說十二因緣甚深佛法。誹謗毀呰。臨命終時。受種種苦。其父哀愍。恐墮阿鼻。教令稱佛。其子欲死。起敬父心。隨順父言。稱南無佛陀。父更教令稱南無達摩南無僧伽。子已命終。乘念佛善。得生天上。受天快樂。天報盡已。以舊有彼謗法之愆。墮阿鼻獄。受眾劇苦。若準此經。臨終念佛雖得生天。罪不得滅。還墮地獄。如何下輩生類。一聲念佛。即滅眾罪。得生西方。永絕沉淪。不生惡趣。恒受快樂。乃至菩提。同念佛名。升沉有異

釋曰。彼雖念佛得生天宮。受天快樂。耽著五欲。更不修善。念佛福盡。還落三途。如箭射空勢盡便墜。不乘本愿。落惡趣中。今此往生極樂。蓮花開已。見佛聞法。漸漸進修諸道品法六波羅蜜。念念恒行。無始罪愆悉皆消滅。殊勝行愿。念念增長。百千三昧皆悉現前。觀人法空。逮無所得。豈比天宮五欲男女歡娛放縱六情造十惡罪。同彼凈土往生有情。又彼雖念佛。不發無上菩提之心。求生凈土殷勤慚愧。又本愿言。更經三惡道者。不取正覺。又不至心。但依父命。故罪不滅。暫得生天。還沉惡趣。又謗法罪。準依觀經當下品下生。須具足十念罪始滅除。彼不至心。復唯一念。故罪不滅生天。還墜。譬如負債強者先牽。念佛福強暫生天趣。謗法罪重還落惡趣。此彼兩經有斯別也

問曰。經言。內有邪三毒。外感神鬼魔。今言。念佛三昧得見阿彌陀佛及臨命終時。佛與圣眾持花來迎。既是凡夫。有邪三毒。如何不是神鬼魔耶

釋曰。以有邪三毒。依經修行念佛三昧。得見阿彌陀佛及命終時圣眾來迎。悉是神鬼魔者。即應一切凡夫皆悉具邪三毒。縱不得念佛三昧及修西方業。應一切時處。常應見佛臨命終時。皆見阿彌陀佛持花來迎。若言不見不迎。應無有邪三毒。又至心稱念阿彌陀佛。作西方凈業。修持齋戒等。為是邪三毒因。為非邪三毒因耶。若是邪三毒因者。何因念佛修善。反起邪三毒耶。即應世尊不勸眾生念佛等。而修善念佛。乃招神鬼及魔。破齋破戒。乃無魔鬼等相也。若非邪三毒因者。此是能滅邪三毒法。我修能滅之法。止見神鬼魔。汝本不作滅因。何為不曾見佛。若以此文為證。定判是魔。即應無邪三毒人不為眾魔所嬈。若然者。何為阿難心生迷惑。不請如來住世。優波鞠多在定。魔以華鬘冠首耶。故知未必一切邪三毒皆感神鬼魔。一切無惑人皆無魔所嬈。豈關命終見佛皆是神鬼魔也。又有邪三毒。感于神鬼魔。何必唯變佛身。方成所感魔相。涅槃經言。未來世中。魔或變身作比丘比丘尼優婆塞優婆夷身及與佛身。來惑行者。佛教弟子。辨其魔說及與佛說。令其覺知。眾生墜陷。入魔境界。多緣言教被惑。豈皆形相錯亂也。故觀經中。作十六觀。所見凈境不辨邪正。若于觀中聞說妙法。佛遣出定憶持不忘。令與修多羅合。以辨邪正。若如汝所解。即汝所見四眾皆應是魔。為汝身有邪毒故。又見佛身。縱是魔者。為由我法真正能出魔境現佛身來惑亂耶。為由我法非真佛法長邪毒法感魔現來耶。若由法真正故能出魔境。魔來現身者。縱使是魔。更須勤心念佛。以是出魔真正法故。若法不真正。能長三毒。感彼眾魔現佛形者。即屠兒魁膾旃荼羅等。悉長邪三毒。應言常見十方諸佛。命終之時身心安樂眼見諸佛持花來迎。若爾者。觀經所說九品往生圣眾來迎。此教應是邪三毒法。此諸圣眾應并是摩。即應此經非佛經法是魔法也。又有邪三毒。能感魔鬼。何必要須見佛方是魔來愿生西方始感神鬼。但阿彌陀佛四十八愿。接引一切罪惡眾生。悉得往生。圣教明說。古今已來有諸傳記。咸陳嘉瑞。清樂神香善相皎然。豈虛構也。汝須聞此妙法見眾善相。理須發菩提心專心修學。而乃不尋圣教。靡信佛經。見有修行。反生誹謗。此是汝邪三毒感神鬼魔。令汝顛倒亂心謗諸佛教。自毀正信壞他深心。須覺其魔事正信念佛三昧。此即是魔來。惑亂壞汝善心。何須要為現形作諸佛相。方名神鬼三毒感耶。且佛將般涅槃。告阿難曰。我善修四神足。能住世一劫。阿難默然。不請佛住。般涅槃。后迦葉結集以六突吉羅。呵責阿難。何因不請世尊久住于世。阿難言。魔惑我心。忘請佛住。佛滅度后惡魔離心。方生覺察。慚愧悔過。故知魔來惑亂。未必唯為現形。但令汝心邪錯。即為魔得便。又魔來顯惑。易覺易除。魔來隱惑。難知難遣。只如阿難。在娑羅林外十二由旬。為六萬諸魔之所惑亂。一切咸知。佛遣文殊師利。持咒往救。乃至垂欲滅度。魔乃密蔽其心。阿難不覺知。滅度之后方生悔過。此豈非顯魔易覺隱魔難知。爾只謗他念佛之人。言見佛皆是魔鬼。曾不自覺不信圣教所說。魔已惑亂汝心耶。又薩陀波倫菩薩。為往曇無竭菩薩所學般若波羅蜜。不應空見大師。遂即賣身市肆。惡魔知菩薩心生決定不能迷惑其心。遂蔽眾人之耳。令不聞菩薩賣身之聲。有長者女。在高樓上宿。有善因。魔不能蔽。遂聞菩薩賣身之聲。如是(云云)具如經說。以此經準知。不聞聲者。為魔蔽耳根。聞其聲者。魔不能障聞聲也。我亦如是。聞說西方凈土教法阿彌陀佛四十八愿接引娑婆眾生。十方恒沙諸佛世尊出廣長舌。證勸往生。信向專修凈業。愿生凈土。此是我出魔境界。魔不能惑。如長者女在高樓上。有勝善因魔不能蔽。得聞菩薩賣身之聲。我亦如是。故稱贊凈土經言。于此雜染娑訶世界五濁盛時。若有凈信諸善男子或善女人。得聞如是阿彌陀佛不可思議功德名號極樂世界清凈莊嚴。聞已生信。當知此人無量佛所。曾種善根。如說修行一切定生無量壽國等。故知修西方業者。皆是無量佛所。曾種善根。惡魔不能蔽心。遂能深生信解信知。汝等見圣言。無信向心。魔蔽其心。反生誹謗。不覺為魔所惑。翻乃笑我有魔。愿細尋思。早生覺察。無得自誤及誤于人。又依經文。精進持戒。修行三福。作十六觀。未知此業為是為非。為邪為正。為是魔法。為是佛法。若是佛法是真是正。見佛見魔。此法恒正。縱使見魔。以魔為佛。但令依教修行。斯有何苦。若其此法。是于魔法非真非正。縱見真佛。以佛為魔。行非佛法。斯有何益。如諸外道等佛在世日亦見世尊也。子今定此觀經等教所說三福十六觀是正是邪。若是正者。依教修行。見佛何錯。而汝謗耶。若非正者。爾是闡提謗正法者。深可悲愍。為魔得便。又維摩經。天魔波旬從萬二千天女。狀如帝釋。惑亂持世菩薩。維摩大士從魔索女。教令發心。魔從凈名復更索女。維摩還女。女即白言。我等云何止于魔宮。維摩詰言。有法門。名無盡燈。汝等當學魔。女得法隨魔還宮。至彼天中化諸魔輩。皆令舍諸魔業發菩提心。故知得真正法。縱在魔宮。知魔是魔法恒真正。此義亦爾。但使念佛三昧是真佛法。縱使魔化佛來。以魔為佛歸向之心轉盛。菩提之意不渝。亦何所畏。優波鞠多遣魔作佛。五體歸誠。以似于佛。想佛禮拜。此豈是錯。假令同汝邪解。所見皆魔。以魔為佛。豈損于正見也。又維摩經言。十方世界中作魔王者。皆是住不可思議解脫。菩薩以方便力教化眾生。現作魔王。縱使是魔。還是菩薩。何所畏也。強誹謗乎。只如信行彈師。作生盲觀。不別前境是圣是凡。總為圣解。普敬設要。汝既不別是佛是魔。亦須總敬作真佛想。又魔作非魔業。非魔作魔業。魔作魔業。非魔作非魔業。魔作非魔業者。如彌勒下生時。魔于夜半覺諸眾生。令舍睡眠勤修出世。非魔作魔業者。如今眾生雖非是魔。勸人造惡即是魔業。魔作魔業者。如有諸魔等常惑行人。令退菩提耽著五欲。非魔作非魔業者。如諸佛菩薩及善知識。勸人發菩提心修眾善品等是。何必汝語不當非魔作魔業魔作魔業耶。經言。如人覺賊賊不能為也。又如薩陀波倫菩薩。精誠勇猛勤心行道。唯念何時曇無竭菩薩從三昧出為我說般若波羅蜜。是時惡魔雨土砂礫石枯骨木枝。惑亂菩薩。菩薩爾時更增勇猛。刺血灑地。莊嚴道場。魔雖惑亂更增菩薩精進之意。我今念佛得見圣容。縱使是魔。我將作佛想。更增勇猛。何所畏也。上來廣引眾多圣教。開悟爾心。勿生謗也。若爾所引經教。若為會通。答有邪三毒。不能覺察。作身語意諸粗惡業。毀壞正見。事鬼事神。此名內有邪三毒外感神鬼魔也。雖有邪三毒。能親近善知識。依三藏圣教諸了義經。發菩提心。修諸善品。正信正見而無神鬼魔也。縱有眾魔亦不得便。諸佛護念為其勝緣。自菩提心為其正因。何有魔鬼而來惑也

問曰。西方凈土與兜率天宮。二處校量有何優劣

釋曰。此處之優劣。其事顯然。有識咸知。詎勞更問。然前德已有凈土之論。具言優劣。無勞此釋。然前德所制猶有未喻。今更略辨顯其優劣。以十二義彰其優劣。一主。二處。三眷屬。四壽命。五內外。六身色。七相好。八五通。九不善。十滅罪。十一受樂。十二受生。言主者。都率天主跡現凡夫。雖名補處。未成妙覺。縱當成道只現化身。阿彌陀佛已成正覺。居處凈土。多現受用身。據實而論。故無優劣。降跡化物。師弟道殊。當成現成。化佛報佛。覺滿未滿。現粗現妙。優劣不同。其義一也。言處者。兜率是娑婆穢土。欲界劣天。極樂是凈土勝方。超眾妙剎。論其勝劣。無可比方。美丑顯然。其義二也。言眷屬者。兜率天宮多間男女。極樂凈剎少說女人。以此相形。自分好惡。勝負懸隔。其義三也。言壽命者。兜率天壽用人間四百年。為彼一日一夜。即以彼之日夜三十日為一月。十二月為一年。壽命四千歲。然有中夭不盡天壽。詎比西方壽命無量阿僧祇劫。以斯相并。無以相儔。長短不同。其義四也。言內外者。兜率天宮有內外院。內即親近補處。永無退轉。外即耽茲五欲。不免輪回。覺師子道亞世親。猶生外院。婆藪般豆德鄰無著。誕質內院。故知內院難生。多居外院。還造十惡。退沒三涂。未若得生西方。縱令下品蓮華啟發得遇觀音。聞說甚深諸法實相除滅罪法。永免循環。以此相形。豈為比挍。其義五也。言身色者。兜率天身色雖是天形清凈微妙實為殊特。然其終時。五衰相現。或兩腋汗出。或光明隱蔽。詎類西方純真金色光明照曜百千由旬。故無量壽經以其貧窮乞士。類粟散諸王。將至六欲諸天。方于凈土生者顏容相貌威光自在。同夫聚墨況以金山。美丑不同。其義六也。言相好者。諸天身相雖復端嚴。豈有四八殊姿。無諸美丑。西方凈土乘佛本愿。悉有三十二丈夫相。無有美丑。勝負若斯。其義七也。言五通者。如四十八弘誓愿言。設我得佛。國中眾生所得五通。或見惑聞。下至百千萬億諸佛國土。兜率諸天縱有報通。飛騰往來。豈能越界。縱生內院。未階圣果。無經說彼歷事十方。以此挍量。其義八也。言不善者。彌勒天宮諸往生者。既是凡夫。生居欲界。縱逢補處。親聞大乘。具惑凡夫更無愿攝。還起諸惑不善之心。凈土眾生無斯惡境。故乘本愿不善永亡。其義九也。言滅罪者。彌勒上生經言。若一念頃稱彌勒名。此人除卻千二百劫生死之罪。但聞彌勒名合掌恭敬。此人除卻五十劫生死之罪。若有敬禮彌勒者。除卻百劫生死之罪。豈比一聲稱阿彌陀佛。即滅八十億劫生死重罪。得生西方。其義十也。言受樂者。兜率五受間生。極樂無有憂苦。其義十一也。言受生者。兜率受生或在男女膝上懷中。凈土受生唯居花里或寶殿中。其義十二也。略以十二種義。顯其得失。廣無邊。不可具說。雖二處勝劣其義如斯。然此二處往生。并是佛經勸贊。隨人所愿依教修行。并得往生。咸蒙利益。如愿志求兜率者。勿毀西方行人。愿生西方者。莫謗兜率之業。各隨性欲任情修學。莫相是非。即為佛法。遞相非撥。便行魔業也。何但不生勝處。亦乃輪轉三涂。諸修學士當思勉勵也

問曰。諸有學者咸知西方勝于兜率百千萬倍。然恐凈土是彼殊方。諸愿生人恐難得往。是以古今盛德碩學高僧。咸謂難生。作兜率業。今既勸修凈土行。其義如何。斯疑最深。請除其惑

釋曰。此疑也誠深矣。古來盛德博通玄旨。探究內外。精閑大小。尚于此義猶自躊躇。況仆下愚是非莫辨。豈能釋茲幽滯。辨之難易者哉。然尋諸圣典可以談其旨趣矣。且如彌勒上生經明往生兜率之行。與觀經無量壽經稱贊凈土經等明修西方之業。顯其同異。其義可知。然兜率與西方所修之行。有十五同八種異。一觀行同。二持戒同。三十善同。四懺悔同。五造立形像有為功德同。六圣迎同。七稱念同。八禮拜同。九回向發愿同。十讀誦經典同。十一往生同。十二見圣同。十三歸敬同。十四聞法同。十五不退同。八種異者。一本愿異。二光明異。三守護異。四舒舌異。五眾圣異。六滅罪異。七重惡異。八教說異。一觀行同者。愿生兜率者。上生經言。一一思惟兜率陀天上妙快樂。作是觀者。名為正觀。若他觀者。名為邪觀。愿生西方者。觀經言。寶地寶樹寶池佛菩薩等觀。一一觀察。亦言。作是觀者。名為正觀。若他觀者。名為邪觀。此即各隨所愿。觀所生處天宮凈土依正莊嚴。此其同也。二持戒同者。上生經言。應持佛禁戒。觀經言。受持三歸。具足眾戒。不犯威儀。此其同也。三十善同者。上生經言。思惟十善。行十善道。觀經言。慈心不殺。修行十善。此其同也。四懺悔同者。上生經言。聞是菩薩大悲名字。五體投地。誠心懺悔。是諸惡業速得清凈。鼓音聲王經言。六時專念。五體投地等。此其同也。五造立形像有為功德同者。上生經言。造立形像。香花衣服繒蓋幢幡。無量壽經言。多少修善。奉持齋戒。起立塔像。飯食沙門。懸繒燃燈。散花燒香。此其同也。六圣迎同者。上生經言。彌勒菩薩放眉間白毫大人相光。與諸天子雨曼陀羅花。來迎此人。觀經言。阿彌陀佛放大光明。照行者身。與諸菩薩授手迎接。此其同也。七稱念同者。上生經言。若一念頃稱彌勒名。觀經言。若一念頃稱彌陀名。合掌叉手稱南無阿彌陀佛。此其同也。八禮拜同者。上生經言。禮拜系念。凈土論言。身業恭敬門。禮拜彌陀佛。此其同也。九回向愿生同者。上生經言。以此功德回向。愿生彌勒前。觀經言。以此功德回向。愿求生極樂國。此其同也。十讀誦經典同者。上生經言。讀誦經典。觀經言。讀誦大乘方等經典。此其同也。十一往生同者。上生經言。譬如壯士屈伸臂頃。即得往生兜率陀天。觀經言。如彈指頃。或言。如一念頃。或言。譬如壯士屈伸臂頃。即生西方極樂世界。此其同也。十二見圣同者。上生經言。值遇彌勒。觀經言。見佛色身眾相具足。此其同也。十三歸敬同者。上生經言。頭面作禮。觀經言。即下金臺。禮佛合掌。此其同也。十四聞法同者。上生經言。未舉頭頃便得聞法。觀經言。光明寶林演說妙法。此其同也。十五不退同者。上生經言。即于無上道得不退轉。阿彌陀經言。眾生生者皆是阿鞞跋致。此其同也。云八異者。言本愿者。往生兜率。彌勒本無誓愿。往生西方。法藏比丘發四十八愿。無愿若自浮度水。有愿若乘舟而游。斯一異也。言光明者。作兜率業。慈氏神光不來攝受。修西方業者。阿彌陀佛白毫毛孔圓光相好光明等一切神光。皆照念佛眾生。攝取不舍。光照如晝日之游。無光似暗中來往。斯二異也。言守護者。兜率業者。慈氏菩薩不來守護。西方業者。觀經言。無量壽佛化身無數。與觀世音大勢至。常來至此行人之所。稱贊凈土經言。必為如是住十方面十殑伽沙諸佛世尊之所攝受。十往生經。佛遣二十五菩薩。常守護行人。有護若多人共游不畏強賊所逼。無護以孤游崄徑必為暴客所侵。斯三異也。言舒舌者。上生兜率。無十方諸佛舒舌證。勸西方極樂。有十方種覺舒舌證誠。如兜率易往。凈土難生。十方世尊何須證勸。斯四異也。言眾圣者。兜率之業無有眾圣守護。發愿愿生西方。即有花聚菩薩山海慧菩薩發弘誓愿。若有一眾生生西方不盡。我若先去不取正覺。斯五異也。言滅罪者。上生經言。稱念彌勒。但除千二百劫生死之罪。觀經言。稱南無阿彌陀佛。于念念中。除八十億劫生死之罪。斯六異也。言重惡者。上生經言。若善男子善女人。犯諸禁戒。造眾惡業。觀經言。或有眾生。作不善業五逆十惡。具諸不善。斯即造五逆罪。不生兜率。然得往生西方凈土。斯七異也。言教說者。言兜率易生西方難往。此乃凡夫之輩斟酌佛經。窮之圣典。竟無經說。縱使道窮四果。尚昧衣珠。位階十地。猶昏羅谷。況凡夫學侶正習未亡。見修兩惑何時暫舍。縱尋圣教。同諸模象。豈得依之楷定為司南之語哉。然無量壽經自有誠教言。橫截五惡趣。惡趣自然閉。升道無窮極。易往而無人。此即佛教。顯然。斯八異也。上來同文十五。猶不可說于難生。況異有八門。而乃說言難往。請諸學者尋理及教。鑒其難易二門。可永除其惑矣。理窮圣教。于一法門。或贊或毀。皆是勸入道之方便。舍堅執之愚惑。今為此意。請審詳之

問曰。依對法論九種命終受生。謂欲界死欲界生。欲界死色界生。欲界死無色界生。如是等至將死位。欲受彼生。即起彼界煩惱潤生。今生西方起何煩惱。以潤生也

釋曰。此有二釋。若未離欲界欲生西方者。起欲界愛。潤凈土生。若已離欲界欲得色界定者。起色界愛。潤凈土生。若已離色界欲得無色定者。其退性者退起欲色煩惱。生于西方。若不退者。必不生凈土。彼說。凈土是欲色二界攝故。有說。雖非欲色二界攝。然是色相土故。不可以離色界煩惱。得無色界定而生色相凈土也。有釋言。生于凈土命終之時大圣來迎。慈悲加祐。令心不倒。便即命終。若起煩惱。即名顛倒。然受生之法必須煩惱。此乃用煩惱種子。以潤有支。令生相續。亦無有過。問。有學圣人可以種子潤生。既是凡夫。唯用現行煩惱。何得說言種子潤生也。答。論據穢土受生。凡夫唯用現行煩惱。以凡夫煩惱熾盛命終皆悉顛倒。往生凈土。蒙佛加祐。心不顛倒。煩惱不起。不可例同穢土生法。雖無圣教義準可知。如無心死。理必定然。或起現行。義亦無失

問曰。生凈土者。十二有支三界所攝。未知凈土分位緣生是何攝

釋曰。此有二釋。一釋。凈土即三界所攝。未離欲惑。往生凈土。無明支行支即是欲界。識名色六處觸受五果種子。還是欲界。愛取有支。既是欲界。生老死果寧非欲界也。若已離欲界欲得色界心。十二有支即色界攝。法相道理其義決然。有說。凈土非三界。前已廣成立。此十二有支據三界說。故于凈土不分別也。又此十二有支就穢土中。亦攝法不盡。如唯別定業受得別報果。豈得說為十二支攝。故知分位緣生。攝法不盡也

問曰。若生凈土不起諸惡者。為亦不起諸煩惱耶。且如初地菩薩。猶有微細破戒之垢。三地菩薩猶起我執。七地已來猶有愛佛愛菩提障。如何亦生彼土。現是凡夫。即不起于諸惡煩惱也

釋曰。生彼凡夫雖具煩惱。由闕惡境。不起何妨。如地獄眾生。十不善業道中。唯起五業道。貪嗔邪見惡口綺語。地獄雖是惡趣。尚闕五惡業。況于凈土而無闕惡不生耶

問曰。豈彼凈土頓不起余一切煩惱。為亦得起有覆無記諸煩惱耶

釋曰。迷理煩惱俱生起者。彼亦得起。以是凡夫未悟甚深真如實相。不妨得起。分別起者。彼不現行。論說分別我見緣邪教起。然彼無邪教。故不現行。我見是諸惑之本。本既不起。末惑不生。任運煩惱不緣教生。既是凡夫。起亦無廢。然此煩惱依對法論。若任運起能發惡行。亦是不善。彼所起惑不發惡行。故唯有覆無記性收。經遮不善。不言有覆。但言無不善名。不妨起煩惱也。愛佛愛菩提法執煩惱也

問曰。經言。生彼西方皆是阿鞞跋致。或言。唯是正定聚。無有邪定及不定聚。然阿鞞跋致位非下凡。正定之聚道登圣果。今既凡夫。往生凈土。彼豈即圣人。寧得頓超阿僧祇成歡喜地。然退轉凡夫生彼。不可即至阿鞞跋致之位。邪定不定聚者。即登正定聚也。不得者。即與觀經等文相違。如得者。復與眾經論義乖返。兩文鉾楯。請為解釋也

釋曰。此兩經文實成乖返。然凈土穢土區域既殊。此生彼生根機亦異。故判正定聚等。高下不同。阿鞞跋致淺深亦別。然娑婆穢土圣少凡多。信希謗眾。根行淺者。多遇退緣。邪風所扇。悉皆退轉。依諸經論說有四退。一信退。二位退。三證退。四行退。信退者。十信位中初五心位。猶有退生邪見斷善根等。后位不然。位退者。十住位中前六心位。猶得退敗作二乘等。后位不然。證退者。十地已前諸凡夫位。于前所證尚有退失。十地不然。行退者七地已前。于所聞行尚生怯劣。不能修學。不能于念念中恒修勝行。中間間起諸有漏煩惱人法二執等心。名為念退。八地菩薩入第三阿僧祇。無四種退。于諸行中具修一切行。于一切時念念相續。常起無漏人法空觀。無有一念起有漏心善惡無記。八地菩薩等具四不退。故名阿鞞跋致菩薩也。余七地等無四不退。故全不得名阿鞞跋致。若從一義。初地菩薩入第二阿僧祇。以預圣流。斷于見道分別二障。證遍滿真如。得百法明門。住歡喜地。此具證行兩種不退。亦得名為阿鞞跋致。乃至七地已來。猶有愛佛愛菩提障現行。間起有漏等心。不得行不退。亦名非阿鞞跋致也。而隨少分亦名阿鞞跋致菩薩也。依菩薩本業瓔珞等經說。第六住名正心住。此位菩薩猶有退菩提心作二乘等。如舍利弗等是也。七住已上無有此退。故于四不退中。唯有位證行三不退。無初一不退。隨分亦名阿鞞跋致也。若依起信論等。從初發心住總名入位不退。十住已前十信菩薩名為外凡。亦曰輕毛凡夫。譬如輕毛隨風東西。故有退轉。十住菩薩非是輕毛。以善根堅固不為邪風所動。入內凡位無有位退。名阿鞞跋致菩薩也。依此穢土十信菩薩為邪風散動。退菩提心。退菩薩行。輪轉三惡道。非阿鞞跋致也。凈國土若入十信初五心。及未入十信一切眾生。論其信位雖未堅固。猶如輕毛。然無邪風之所扇動。令其退轉菩提之心。造眾重罪輪回惡趣。以闕退緣無眾退具。唯有進道殊勝之緣。雖未入于阿鞞跋致之位。而亦得名阿鞞跋致也。而退法思法護法住法堪達法。學無學圣人雖是鈍根俱合名退轉。若生人中逢五退具。所謂長病遠行和諍僧事習誦等五退具。雖得圣道斷除煩惱。逢此退緣。還復退轉起諸煩惱。若生天上無五退緣。雖未練根至不動姓。闕退緣故不退起惑。望姓雖與不動姓殊。不退修惑。與彼第六不動種性無差別也。彼亦如是。為生凈土。無眾退緣。雖是十信假名菩薩等。悉得名為阿鞞跋致也。若穢土之中。小乘燸頂大乘十信等。以根不定。或遇惡緣。退造五逆。入邪定聚。邪者三惡道果也。定者五逆業因也。若人造五逆之因。決定無間墮三惡道。名邪定聚。若遇勝緣修道。得入不退轉位。名正定聚。正者涅槃離系擇滅果也。定者人法二空無漏圣道也。修得圣道。決定當證涅槃正果離系擇滅。名正定聚。余名不定聚。以或能造邪定聚。或能修正定聚。在二不定。名不定聚。此之三類眾生其數非一。故名為聚也。今生西方。無有惡緣或造無間之罪入邪定聚。位行雖淺唯遇勝緣。念念進修大乘圣道。決定無退。故得名為正定聚也。不得一一同彼娑婆退轉之處。判阿鞞跋致及正定聚位地高下。即令凈土無退轉處同于此方也。以凈穢二土退不退緣有無差別故。于此非阿鞞跋致位。非正定聚位。生彼西方。悉得名為阿鞞跋致及正定聚也。以生彼土無有退緣。及決定不造邪定聚也

問曰。如法華經說。著樂癡所盲。又言。耽著世樂無有慧心。又圣教言。若不厭苦。無以樂求涅槃。若不樂求涅槃。便即樂著生死。若然者。生彼凈土與上義相違。便成障道之患。一即耽著世樂。不有出世之心。二即無厭苦心。絕求寂滅之果。斯為大損。何愿生乎

釋曰。斯義別也。此難不然。穢土五欲增長貪心。造十惡業。輪回惡趣。故經說言著樂癡所盲也。凈佛國土雖有眾樂。順于出世無漏之心。大乘法樂三昧定樂。非染著樂。故能導凡情。令增圣道。故稱贊凈土經言。極樂世界凈佛土中。晝夜六時常雨種種上妙天花。光澤香潔細軟雜色。雖令見者身心適悅。而不貪著。增長有情無量無數不可思議殊勝功德。又言。大乘法樂常無退轉。無量行愿念念增進。速證無上正等菩提。又愿生之人。并是厭茲穢苦。欣求涅槃。方始樂往西方行菩薩行。此已有欣厭之意。更生無退之方。豈須有苦縈身方興寂滅之慮。又樂求涅槃。非唯厭苦。或聞諸佛功德不可思議。或聞六波羅蜜諸道品法。或睹諸大菩薩游戲神通。或嗅妙香。或嘗美食。皆能進道。趣求涅槃。故背生死。向還寂滅。非唯一途。不可唯言無苦可厭。遂不許欣求涅槃也

問曰。如論中說。過去生中所造重罪。縱修勝善乃至得圣。猶受過去定報之業。如離越阿羅漢等。今既具造重罪。往生西方。雖生凈土既無圣道。生彼國已為受苦耶。為不受苦耶。若受苦者。即不應言無有諸苦但受諸樂。若不受者。生彼凡夫未起一念無漏圣道。如何造彼重罪。而永不受苦耶

釋曰。此義不定。不可一準。諸受苦者為生穢土。縱令得圣。身是苦身。乘是苦身。受斯苦果。生彼凈土。具惑凡夫。雖無圣道不及圣者。然是極樂世界殊勝凈身。見佛聞法。修行大乘。佛本愿故能超此圣人。不受苦報。只如退法種姓。不及思法種性。而思法勝種性生于人中。具有五退緣。雖勝而退。退法種姓生于天中。闕五退緣。雖劣不退。不為性劣在上而退。不為性勝在下不退。此亦如是。雖得圣道為生穢土。而受苦果。為生凈土。雖是凡夫而無惡報。善緣力加必無苦報。如阿阇世王定不受苦也

釋凈土群疑論卷第四釋凈土群疑論卷第五

　　　　西都千福寺大德懷感撰


問曰。佛藏經說。云何名惡知識。云何名善知識。佛告舍利弗言。若有比丘。教余比丘。汝當念佛念法念僧念戒念施念天。如是等唯觀涅槃安穩寂滅。唯愛畢竟清凈。如是教者。名為邪教。名惡知識。是人名為誹謗于我助于外道。如是惡人我乃不聽受一飲水以自供養。修行魔教人。又言。寧成就五逆重罪。不成就我見眾生見壽見命見陰入界見等。此并為有所得心作念佛等。世尊作此種種訶責。即此經文又言。聞空無所得法。即自覺知我先受者皆是邪見。于空無所得法無疑無悔。深入通達。不依一切我見人見。我說此人。名為清凈梵行等。今既勸人。以有所得心作有相念佛。此豈不為諸佛訶責也

釋曰。諸佛說法皆為逗機。機有深淺大小不同。惑有人法見修差別。故陳法要。化彼物機。或呵有贊空。或毀空稱有。或令棄小學大。或令先學小乘后學大乘。故機有萬途。法成八萬。隨緣化物。難可思議。只如此經所說。其訶有所得心。寧為五逆之罪。余有圣教復言。寧起我見如須彌山。不起空見如芥子許。又如法華經說。不得親近小乘三藏學者。十輪經說。無力飲池河。詎能吞大海。不習小乘法。何能學大乘。如是等諸大乘經。訶有訶空。贊大贊小。無有定說。并為逗機不同。然即佛有真應二身。學者有初后兩別。然法身深妙離有離無。四句并亡。百非俱喪。此即深學之士。能于第一義諦心不驚動。然猶住著諸相。不亡分別之心故。此經訶有所得心。令除人法二執。使觀無所得法修念法身之佛。故此經文言。見無所有名為念佛。若初學之人舍邪歸正。發菩提心愿生凈土。于無所得未解安心。或復觀空言因果寂滅。遂即無心怖罪。更起蓋纏。若不為其廣說善惡因果凈穢差別諸佛身相不可思議。何能發彼善心。怖斯罪障。厭茲穢土。欣彼凈方。注想白毫。諦觀諸相。滅除罪累。成彼勝因。故勸觀色身。教斯淺學人也。故賢護經第一說。賢護若比丘比丘尼等清凈持戒。具足諸行。如是思惟隨何方所。即若西方阿彌陀佛。如是想念。彼佛正覺今在西方。系念思惟觀察不已。了了分明終獲見彼阿彌陀佛。如是觀色身。向下又有經言。今者阿彌陀如來應正等覺。具有如是三十二相八十隨形好。身色光明如融金聚。如是乃至不念彼如來。亦不得彼如來色。已如是次第得空三昧。善男子是為諸佛現前三昧也。又觀佛三昧海經云。如來亦有法身十力四無畏三解脫諸神通事。如是妙處非汝凡夫所學境界。但當深心起隨喜想。起是想已。當復系念念佛功德。故知初學之輩觀彼色身。后學之徒念法身也。故言如是次第得空三昧。又樂觀理佛。示以無相之身。求念事身。說以相好之體。當須善會經意勿生毀贊之心。妙知大圣巧逗根機者

問曰。十方凈土無量無邊。亦有勸修生諸佛土。何故今者唯勸往生極樂世界耶

釋曰。此有三釋。一有說無勸。二有勸機少。三勸文不具。一有說無勸者。如涅槃經云。于此西方過四十二恒沙世界。外有妙凈土。名曰無勝。一如西方極樂世界。無有異也。如來舍彼凈土。而來生此娑婆世界。教化眾生。若但是凈土即可愿生者。何故釋迦如來不勸生自凈土。唯勸往生極樂世界耶。乃至諸大乘經雖說凈土。無勸生文。二有勸機少者。如維摩詰。遠接妙喜世界。安置此土。示諸大眾。佛勸大眾令生彼國。有十四那由他人。發菩提心愿生彼國。佛記當生。即下言。妙喜世界于此國土所應饒益。其事訖已還復本處。若此凈土合一切眾生悉得生者。佛何故除十四那由他人。外如來竟不普勸本來眾生令生妙喜。而言妙喜饒益訖已等言。故知無機緣故。所以不勸。三勸文不具者。隨愿往生經及藥師經等。雖標余方凈土勸物往生。而此經文不周悉。何者周悉。只如觀經等中勸生西方。一顯凡夫。二明未來。三彰造罪。四有十方諸佛。舒舌證誠。五有多本經文同證。依之修學無有疑滯。故此西方凈土業易可依行。諸經既無前件等文。唯有一句兩句勸生之處。難可依據。何故舍廣多文句而就小經文耶。又經文勸依了義經不依不了義經。三藏法師釋了不了義經。有其四種。已于觀經疏中具述其義也。今此凈土之教具有四義。了義之經故可依之以修凈行。余經之文義雖說凈土。四義不具是不了義。難可依之修凈業也

問曰。諸論中說命終受生唯住舍受。何因觀經言歡喜踴躍自見其身乘金剛臺。喜受既強。如何舍命也

釋曰。有一師釋言。穢土受生無圣迎接。唯住舍受心中命終。凈土受生圣眾來迎。行者命終之時蒙大圣力慈悲加祐。故喜受位亦得命終。諸論多據穢土受生故作是說。不可為例。有說。往生凈土亦住舍受心中命終。以舍受心性羸劣故順彼命終。喜受心強不能舍命。經言歡喜踴躍等言。此是將命終心也。非正命終心也。經之與論各據一義。不相妨也

問曰。觀經之中說。垂終一念十念亦得往生。阿彌陀經說。一日七日一心不亂方生凈土。無量壽經說。盡形壽一向專念佛方得往生極樂世界。若盡形念佛方往生者。即一日七日一念十念便是虛談。若一念十念等亦得往生。何須復教七日盡形專行念佛也

釋曰。一念十念一日七日及與盡形。皆得往生極樂世界。并非虛談。悉是誠言。大圣世尊如語實語。豈有虛假而謬說耶。然念佛眾生聞凈土教。有早有晚。發心之時有遲有速。或命有長短。故經說不同。若臨終之日方逢善友教。發心念佛亦得往生。雖復清升只當下輩。有命未盡經日始亡。或一日二日乃至經多日。能念佛名。一切不亂。即隨其命教令一日等稱念佛名。如其壽命遐長多日不夭。還教盡其壽命。令稱佛名。不可命促斯須。令其長時念佛。不可壽終百歲。只令一日稱名。故三本經文俱勸念佛。各隨一義教念有殊。彼此不妨。義無乖反。故觀經對臨終之者極少一念十念亦得往生。阿彌陀經對經日死人能念佛亦生凈土。無量壽經對長壽不死之者長修功德最多或長時長日修念。又此三別即三品修。上者說形。中者說日。下者說時。于九品中各多種故。雖并往生咸無苦惱。花開悟道早晚不同。經說有殊。由斯意也

問曰。此娑婆世界有十種勝事。諸余凈土之所無有。又此方修道一日一夜。勝極樂世界一百年。準此經文。于此穢土修道勝生凈土。何為故乃勸往生西方耶

釋曰。若如所難。一切凈土教門皆不合說。如上引經所說利益。凈土無故。諸凈土教復殷勤勸令愿往生。有何意也。今此二經對機贊勸不同。贊此住者。令諸菩薩雖居穢土。不失自行能多利益苦惱眾生。大悲行勝贊居穢土也。自有菩薩居穢土中。逢遇惡緣廣造諸罪。是以如來勸彼眾生。令生凈土永絕惡緣得免輪轉。故勸菩薩令生凈土。此兩經意菩薩根性二類不同。如何乃引維摩等經所贊諸菩薩居在穢土饒益眾生等文。即言我只于此穢土修道何須生彼凈土也。雖知于此修道一日當彼百年。然以見佛逢善知識希逢惡知識退轉緣眾故。勸往生凈土也。如大集經第二十八日密分云。善男子彼佛世界所有眾生。煩惱堅牢系縛深重。其形丑穢多起憍慢惡口兩舌。遠離實語。其實愚癡現智慧相。多起慳貪。現舍施相。多有諂曲。現質直相。心多濁亂。現清凈相。多有嫉妒。現柔軟相。樂離別人。現和合相。多起邪見。現正見相。彼國眾生隨女人語故。斷絕善根。增三惡道。善男子汝今頗能為我作使至彼國不。乃至(云云)爾時日密菩薩白佛言。世尊我能向彼宣說是咒。但于彼土生怖畏想。何以故。如來向者為我宣說彼土眾生多諸弊惡。猶如生聾生盲生啞隨女人意。世尊若有隨順女人意者。當知是人永斷善根。佛言。善男子汝今不為現利后。當為饒益一切眾生但往宣說。勿生疑慮。善男子汝非彼土維摩詰耶。何故生怖。復有無量無數菩薩。其心悼動。至心系念。欲得親近禮拜釋迦如來及諸大眾。并欲聽受微妙大典。如是大眾皆共同心欲往彼界。我為是輩欲說大事。何以故。是等大眾其心未定。若往彼界。或生顛倒。近惡知識。彼佛告言。善男子汝今不應生怖畏想。言不定菩薩者。即是初位退行菩薩名曰不定。以不定故。恐來在此逢遇惡緣退轉造惡。彼土菩薩暫來至此娑婆世界。猶生怖畏不敢來此。行者今日未是不退菩薩。而即欲住娑婆世界修道。不愿往生西方。甚為失也。瑜伽論第七十八引深密經云。文殊師利故問佛言。世尊諸穢土中。何事易得。何事難得。諸凈土中。何事易得。何事難得。善男子諸穢土中。八事易得。二事難得。何等名為八事易得。一者外道。二者有苦眾生。三者種姓家勢興衰差別。四者行諸惡行。五者毀犯尸羅。六者惡趣。七者下乘。八者下劣意樂加行菩薩。何等名為二事難得。一者增上意樂加行菩薩之所游集。二者如來出現于世。善男子諸凈土中與上相違。當知八事甚為難得二事易得。為是多勸生凈土也

問曰。凈土中無三惡趣。而有化鳥說法。凈土無實女人。亦有化女說法不

釋曰。有二釋。一釋言。唯有化鳥而無化女。何以故。以經唯說有于化鳥。無說有諸化女故。若有者經文亦應說。又凈土論言。女人及根缺二乘種不生。難曰。經說凈土變化莊嚴。豈能盡也。稱贊凈土經言。假使世尊住世百千劫。化無數舌說彼凈土莊嚴之相。亦不可盡。豈以不說即言無也。二釋言。彼有化女。如觀音授記經說。觀世音菩薩化無量女人。此豈不是化女者也。鼓音聲王經說。阿彌陀佛有父有母。為化下位示有女人。化上位者說無女人。不相違也

問曰。如彌勒發問經說。十念非凡愚念。不雜結使念。云何凡愚眾生具足煩惱。而能作彼不雜結使念耶

釋曰。非凡愚念者。豈即是于圣人念。不雜結使念者。豈是斷煩惱盡者念耶。此經意者明非凡愚念。不是欲說圣人念也。不雜結使念者。不是欲明斷惑者念也。但是欲明此十種念。能舍娑婆流轉之處。順生出世解脫之因。凡愚眾生多樂三界穢土。受生順生死流。增長煩惱諸結使業。今修十念愿生凈土。背生死流顛涅槃路。趣賢圣法順斷惑門。故言非凡愚念不雜結使念。如大比丘戒等名圣所受戒。豈即凡夫不合受耶。此亦如是類可知也

問曰。若念阿彌陀佛得生西方。要假多日多年生凈土。亦須勤誠勉勵長時稱念佛名。如其臨死至誠念佛。亦生凈土者。且人生百歲。樂少憂多。別易會難。歡娛時促。但須馳騁五欲放縱六情。秉燭夜游。連宵聚興。臨終之日念佛一聲即得往生。永超眾苦。何須長時苦行勤懇。四修不倦。三業靡空。同是得越娑婆。何勞長時苦行也

釋曰。此有數意。不可預聞凈教棄而不修待至終時方當念佛。一即汝欲愿生凈佛國土。推欲避斯苦惱生彼西方。不求無上菩提。不行菩薩之行。但欲縱情寶樹恣意珍臺。不愿悟無生。就此垂終一念也。若為志佛果證三菩提。愍諸有情速證正覺。于此穢土恐退菩提。就彼凈土方增修妙行。登不退位。救苦眾生。方欲無間長時具修萬行。何為今聞凈法。不肯修行。更事憍奢。廣行放逸。垂臨終日念佛生耶。若欲至求無上大果。發菩提心。愿生凈土。所恨流浪生死。無始沉淪。聞說西方凈土教法。即須身毛皆豎猶如拔出。悲泣雨淚恨聞此法晚至今生。即須晝夜精勤一心匪懈。寧得聞佛凈教。更縱六情。系日連宵造十惡罪。推至終日方念佛名。無慚愧言豈成道理。又若垂終念佛長時稱名。功行不殊。悟道無別。可須任汝此言推至在后。如其念增。念念增道。功不唐捐。罪業轉微福德漸勝。成其上輩速悟無生。利益不同。豈得唯修一念。且粗衣妙服好餐細食。一種蓋形。并除饑渴。爾即去斯弊服著彼羅紈。不食穢餐。欲求美膳。況念佛多少功行不同。便即棄彼長修。就斯促念。貪好衣食。曾無此言。聞修凈行。舍長就短。是汝煩惱無慚愧言。魔語。鬼語。壞亂佛法實無一念愿生之心。見他長時專誠苦行。故為此語。壞他凈意自損損他。深須覺察。又汝今時聞說凈法。內無苦惱。外具善緣。不肯修行。待終念佛。臨終念佛雖亦得生。然此輩人萬不一往。或善友邂逅未必相逢。或眾苦纏身不遑念佛。或偏風不語不得稱名。或狂亂失心。豈能注想。或忽逢水火。不暇至誠。或輒遇豺狼。以斯夭命。或逢值惡友壞爾信心。或飲酒過差惛眠致殞。或軍陣斗戰奄爾命終。或迥墜高巖。難修正行。眾多障難率述難周。無得一向不修耽茲五欲。但言終日一念即生。宜應發精進心除懈怠想。勵茲三業策彼六時。晝夜精勤學與時競。一生凈土永離蓋纏。乃至菩提常無退轉。利益弘廣宜須用心

問曰。稱贊凈土經說。生彼速證無上正等菩提。既彼修道百歲當此一日。如何速證無上大菩提耶

釋曰。計此苦中修道一日可勝彼百年。然逢惡緣。多劫退轉還復遲也。彼雖百年同此一日。唯進不退。得名速證無上菩提也。如人急行多時停息達前所遲。于此修道一日勝彼百年。佛不說此速證菩提也。如人緩行中間無停住速達前所。故名速證菩提也

問曰。念佛言。少習學不難。臨命終人時極迅速。又加苦惱。不能多修戒定慧等甚深佛法。未終之者于長時中更無苦以逼迫神慮。何意不觀空無相愿。修眾道品廣學一切甚深法門。而多勸眾生唯行念佛。有何義耶

釋曰。行者一生修凈土業。非獨偏勸唯行念佛。然修行之者根有利鈍。學有淺深。故經分定散兩門。人成九品差別。利根心靜之者。教修有相無相之觀平等甚深法門。若鈍根散亂之徒。唯行三福三輩之業。匪唯偏勸念佛。亦修種種法門。如其不能廣行。念佛亦生凈土。又念佛法門或深或淺。通定通散。大根少行咸得修行。定即始于凡夫終乎十地。行念佛三昧甚深微妙。華嚴．涅槃．文殊．般若．大集．賢護．觀佛三昧咸共稱贊不可思議。如善財童子。于功德云比丘所請修菩薩之行。功德云比丘唯教念佛三昧之法。此即甚深之法也。散即一切眾生若行若坐。一切時處皆得念佛。不妨諸務。乃至命終亦成其行。又修諸行往生西方。雖有圣言經文說少。念佛得往生。其教極多。略申三五曉諸迷者。一如阿彌陀經。唯說念阿彌陀佛得生西方。六方恒河沙諸佛舒舌。共證念佛行者并得往生。觀經下品上生．下品中生．下品下生三處經文。咸陳唯念阿彌陀佛往生凈土。又言。念佛眾生攝取不舍。無量壽經又言。上中下輩行有淺深。皆唯一向專念阿彌陀佛。得生極樂。又四十八弘誓愿。于念佛門別發一愿言。乃至十念若不生者不取正覺。又般舟三昧大集賢護等經。教諸眾生七日七夜一心專念阿彌陀佛得見佛。已請問佛言。眾生行何法得生凈土。阿彌陀佛報言。欲生我國常念我名莫有休息。即生我國。又鼓音聲陀羅尼經。亦教眾生十日十夜念阿彌陀佛。得生佛國。又華嚴經說。念佛三昧必見佛。命終之后生佛前。見彼臨終勸念佛。又示尊像令瞻敬。又占察經說。若欲往生十方佛國。當念彼國佛之名號。即得往生。如是等無量大乘經文。多說念佛得生凈土。今勸念佛。非是遮余所修妙行。只是念佛之者。多經勸贊。若行若坐。乃至命終皆得行斯念佛之行。將為穩便。故勸行也

問曰。生彼凈土未入圣流。既是凡夫。具眾煩惱。如何不起諸不善業。若起者即與本愿相違。言我土眾生無有不善之名。如何會釋也

釋曰。生彼凡夫雖未得圣果。所有不善已不現行。然不善不行。自有多意。或緣圣道已起斷彼隨眠。或修圣道方便伏現行。或緣闕斯惡境。彼不得生。或以常遇善緣無由造罪。或緣諸勝資令過不生。或緣乘佛本愿惡不得起。雖有惑種不得現行。故稱贊凈土經言。諸妙香華雖令見者身心適悅。而不增長有情貪著。又言。八功德水能令飲者增益種種殊勝善根。如香積佛飯施作佛事等。為此眾緣諸惡不起也

問曰。經言。有四種業。一現報業。二生報業。三后報業。四不定業。前三是定業。定感報故。后一是不定業。或感不感報故。又有八種業。一報定時不定業。二時定報不定業。三時報俱定業。四時報俱不定業。第一第三是定業。第二第四是不定業。經說。五逆是生報業。即是時定報亦定業。如何觀經言五逆罪滅得生西方耶

釋曰。此四種八種業。佛于九部不了教中。為諸不信業果凡夫。密意說言有定報對。于諸大乘了義教中。說一切業悉皆不定。如涅槃經第十九卷云。耆婆為阿阇世王說懺悔法。罪得滅。又臣聞。佛說修一善心能破百種惡。如少毒藥能害眾生。少善亦爾。能破大惡。又三十一云。善男子有諸眾生。于業緣中心輕不信。為度彼故作如是說。善男子一切作業有輕有重。輕重二業復各有二。一決定。二不決定。又言。或有重業可得作輕。或有輕業可得作重。有智之人以智慧力。能合地獄極重之業現世輕受。愚癡之人現世輕業地獄重。受。阿阇世王懺悔罪已不入地獄。鴦崛摩羅得阿羅漢。瑜伽論說。未得解脫名決定業。已得解脫名不定業。如是等諸大乘經論。咸說五逆罪等。皆名不定業。悉得消滅。今觀經既是大乘經典。明念阿彌陀佛五逆罪滅。有何疑也

問曰。如諸論中俱引契經。說有黑黑業．白白業．雜業．非黑白無異熟業。黑黑業者。欲界不善業也。白白業者。色無色界善業。雜業者。欲界善業也。非黑白無異熟業者。無漏業也。未知今造西方業者。四業之中何業攝耶

釋曰。有說。四業之中是白白業雜業二業所攝。以黑黑業是于不善。此乃能感三途。豈能招凈土報。無漏之業不能感報。體雖清凈非異熟因。唯余二業感凈土報。若未得上界定。以欲界心修西方業者。此用雜業往生西方。若已伏欲惑。得上界凈心生西方者。此用白白業生于凈土也。有說。不然。此三種業并約穢土欲色二界善惡兩趣。以分其業。非約往生西方論其白白等善業。且雜業是欲界人天之業。能招雜報。雖受樂果亦招苦報。故欲界中受苦樂果。往生凈土無有眾苦。一向安樂。寧容雜業為凈土因。若唯白白業是凈土因者。如未生得四靜慮定。為因何業生于西方。故知凈土正因非前業攝。前之四業攝法。不盡于理何妨。又無色界業有文非四業攝。以此準知。四業攝業不盡也

問曰。又大小乘論引契經。說有罪福不動三種業。未知三種業中。為用何種業而得往生極樂國也

釋曰。有說。于三業中用福業及不動業生西方也。三福即是福業。十六觀若得上界定心。即不動業也。有說。非三業攝。以三業并據穢土業說不約凈土論也。故凈土業非三業也

問曰。未知得生西方。有幾種勝益。勸諸眾生而往生也

釋曰。按稱贊凈土經觀經及無量壽經四十八弘誓愿中。略舉三十益。何者三十。一受用種種功德莊嚴清凈佛土益。二大乘法樂益。三親近供養無量壽佛益。四游歷十方供養諸佛益。五于諸佛所聞法授記益。六福慧資糧疾圓滿益。七速證無上正等菩提益。八諸大士等同一集會益。九常無退轉益。十無量行愿念念增進益。十一鸚鵡舍利宣揚法音益。十二清風動樹如天眾樂益。十三摩尼水流宣說苦空益。十四諸樂音聲奏諸法音益。十五四十八弘誓愿中永絕三涂益。十六真金色身益。十七形無美丑益。十八具足五通益。十九住正定聚益。二十無諸不善益。二十一壽命長遠益。二十二衣食自然益。二十三唯受眾樂益。二十四三十二相益。二十五無有寶女人益。二十六無有小乘益。二十七離諸八難益。二十八得三法忍益。二十九身有光明盡夜常光益。三十得那羅延力益。略舉三十之益。廣即無量無邊。是以勸生西方。若在娑婆。久流生死唯有三十之損。何曾有彼益耶

問曰。彌勒所問經說修十種念方得往生。一于一切眾生常起慈心。二于一切眾生不毀其行。若有毀者終不往生。三于一切眾生深起悲心不殘害心。四發護法心不惜身命。五于一切法不生非謗。六于忍辱中生決定心深心。清凈不貪利養。七發一切種智心。日日常念無有休廢。八于一切眾生起尊重心。除憍慢心謙下言說。九于世談話不生味著心。近于覺道意深起種種善根因緣。十不生憒鬧散亂之心。正念觀佛除去諸想。準此經文十念自別。如何乃以十聲稱阿彌陀佛而得往生。豈不錯矣

釋曰。往生西方行門非一。或有三福。或十六觀。或九品往生。所業各別俱悉得往生。凈土受生。彌勒所問經。自陳十種往生之法而亦得生。觀經自說下品下生臨命終時稱佛十念而得往生。各是圣教。互說往生凈土法門。皆成凈業。何因將彼為是。斥此言非。但自不解經。亦乃惑諸學者。譬如入流九品。縣尉后宮。或能精熟一經。或為進士之學。或為流外勛品。或為七色出身。或作十年品子。皆得入流。悉為丞尉。豈限一業作文林郎業。往生亦復如是。非唯一行生彼西方。故定散兩門備在觀經之說。三輩修福出自無量壽經。唯念佛名。蓋是阿彌陀教。或持大乘妙典。或復孝養二親。世出世之善根。定非定之二業。只作兩持身口二善俱生凈土。豈局一門。子須廣讀眾經開生正信。何得唯觀一經。即作司南之論。將余圣教并非往生之因。何其惑也。又修因有萬輩。得果有多階。不可限以一因果無異類者也

問曰。夫菩薩修行以利物為懷。大慈悲心念念常起。理須身游惡道。歷三途愍彼沉淪皆令離苦。今乃舍此穢方。愿生凈土。自求己樂不愿利人。無始有緣父母兄弟六親眷屬朋友。往還皆悉系關三界牢獄。棄而不救。絕無悲愍。豈成大士之心。方為菩薩之行。今愿生凈土。非為善心。莫識所由。愿陳斯旨

釋曰。夫發菩提心。修菩薩行。要須起大慈悲。憐愍含識。廣興濟度拔苦施安。然行有淺深。根有上下。若深學菩薩大悲增上。已得不退不畏己損。唯欲益他。并多在穢方廣行利物。少生凈土親承圣尊。或淺行菩薩大智增上猶有退轉。雖有悲愍苦惱眾生。隨遇惡緣退菩薩行。造眾惡業失菩提心。廣如菩薩本業瓔珞經說法才王子等。此即二利俱失。自他并損。為此愿生凈土離彼惡緣。親近圣尊恒聞正法。與諸菩薩俱會一處。歷事他方散華供養。復聞大乘真凈妙法。念念增進無有退轉。更無二乘闡提外道俎壞初學無上道心。雖復拔苦之心念念不舍。自利之行是利他行本。本若不固末亦不堅。是以先須愿生凈土長養菩薩菩提根牙令使堅牢。縱遇惡緣亦無退轉。方可離斯凈土還生娑婆。救攝無始沉淪有緣父母六親眷屬朋友知識法界含靈。此義于安樂集中。綽禪師已廣引。父母被溺將漂駛流。一子隨后入水即救。救之不得。遂被溺死。一子歸舍備辦船艘。直往深流救親困厄。此義亦爾。諸有智者以喻得解也

問曰。凈土論云。大乘善根界等無譏嫌名。女人及根缺二乘種不生。彼界云何得有聲聞。而經中說有無量無邊聲聞弟子皆阿羅漢等耶

釋曰。此有四釋。一釋云。二乘種不生者。依瑜伽師地論說。有五乘眾生。無始已來法爾成就五乘姓別。一菩薩乘。二緣覺乘。三聲聞乘。四人天乘。五不定乘。言二乘種不生者。是緣覺乘及人天乘。以緣覺乘定受緣覺之果多生無佛世界。不可生于凈土。以凈土有佛。又不信有十方凈土。人天乘唯是流轉生死凡夫。不可生凈土。以凈土眾生皆是當得無上菩提故。二釋。前義不然。若以二乘種不生。取緣覺乘人天乘者。即聲聞乘得生者。何故言大乘善根界。又言非但無三種體亦無三種名耶。今二乘種不生。不論人天乘。但于三乘之中除聲聞緣覺二乘。名二乘種不生也

問曰。若聲聞緣覺乘種不生者。何故彼國有聲聞耶

答。言無二乘者。無定姓二乘。彼土二乘并是不定姓聲聞。悉能回心入大乘也。天親菩薩依瑜伽師地論造諸論。故攝論云。披閱決定藏以釋攝大乘。決定藏即是瑜伽師地中決擇分也。今造凈土論。還依彼論之宗有五乘姓義。故言二乘種不生也。三依舊諸德釋此文言。聲聞有二種。一愚法。謂今生未能回小向大聲聞。二不愚法。謂已能回小向大聲聞。前者名二乘種。以不回心向大不信有凈土。不愿生也。后名非二乘種。雖修小行以信大乘愿生凈土也。四釋云。彼以回心向大所修圣道斷惑。皆為趣無上菩提。不名二乘也。以成佛果必定須斷人法二執。正習雙亡。證人法二空。究竟滿足方得名佛。彼為先是小乘。厭人執煩惱。為此先斷。取彼四果得名阿羅漢亦曰聲聞。然非小乘也。阿羅漢名非唯小果。以佛亦得名阿羅漢。如四分律云。佛度阿若憍陳如已言。三千大千世界有二阿羅漢。一是佛。二是阿若憍陳如。故阿羅漢名非唯小果之稱。聲聞之名亦通大乘。故法華經云。我等今者真是聲聞。以佛道聲令一切聞。此即菩薩聲聞也。我等今者真阿羅漢。于諸世間天人魔梵。普于其中應受供養。此即大乘菩薩。名雖與彼小果名同然。義有別。今凈土聲聞阿羅漢等。悉是趣求無上菩提之人。故非二乘種。亦非二乘名也。為已發大乘心。雖名聲聞即非小乘名也。如法華經說。彼阿難回心向大。佛與受記名山海慧自在通王如來。至結集時取阿羅漢。豈是退大乘心。趣求小果。又維摩經云。迦葉言。我從是來不復勸人以聲聞辟支佛行。何因結集之日勸阿難取阿羅漢果。故知阿羅漢果非小乘果也。阿難從佛授記后所行之行。悉是趣佛。故知即是大乘菩薩行也。然直往之人先斷法執煩惱。修道人執煩惱至金剛心。方頓除即得成佛。從本已來直往菩薩先作意。唯欲斷除法執。故留惑。至惑盡具佛一切智。以法執煩惱微細難除障三菩提大果。望聲聞是白凈無記。望菩薩是有覆無記。菩薩偏厭。故攝論云。智障極盲暗。謂真俗別執。是以偏先斷也。人執煩惱障于涅槃。聲聞之人深厭生死。唯求自利。不能修學佛一切智。故彼無心斷于法執煩惱。法執煩惱不障涅槃故。諸聲聞斷人執盡得般涅槃。今此聲聞在七方便中或七方便前位。中三品人為先求聲聞。深厭人執煩惱。以于此惑作意斷除。今生西方。雖復回心趣求佛果。為先厭人執煩惱。還依本習為說四諦。令具斷彼人執煩惱見修兩惑。斷彼惑時。必須見于四真諦理用無漏圣道斷此煩惱。斷見惑名曰預流。非住彼道名預流也。斷修惑已名阿羅漢。如阿羅漢無諸惑。故雖有此名只是菩薩之行。漸頓兩人俱行菩薩行。并趣求佛果。雖并得名菩薩。然迂回人亦得名聲聞。以因聲悟道復本是小機。亦得名菩薩。以彼趣求大菩提故。菩薩之人以直往故。但名菩薩。不名聲聞。以本不是因聲悟道故。佛以二名簡彼慚頓二眾弟子。故言無量無邊聲聞弟子。皆阿羅漢。非是算數之所能知諸菩薩亦如是也

問曰。眾香世界與極樂世界。俱是大乘清凈佛土。何因眾香世界無有聲聞辟支佛名。唯有清凈大菩薩眾。而極樂世界乃有無量無邊聲聞弟子。此聲聞眾豈非小乘耶

釋曰。此二佛土雖俱是彼大乘之界。然其圣眾有通有局。眾香世界唯是趣大乘之人。于此娑婆修行八法。無瘡疣。生彼凈土。唯聞頓教大乘。故經說。彼唯有清凈大菩薩眾。無二乘名也。極樂世界通彼回小向大聲聞。生彼凈土。通聞漸頓二種大乘會三歸一之教。發趣大心。行菩薩行。以先宿習斷人執惑。雖行菩薩道。然先斷其煩惱障種。故得名為聲聞阿羅漢。雖曰聲聞。以佛道聲令一切聞也。雖曰阿羅漢。于諸世間應受供養也。故俱并是大乘之界直往迂回二眾別也

問曰。如小乘四決擇分善根中。燸不受邪教。頂不斷善根。忍不生惡趣。世第一法必入圣道。此即至于下品忍位。方得惡趣非擇滅也。菩薩為利生不受變易生死。猶自未得三惡趣非擇滅也。如何一生凈土極惡凡夫。一聲十聲稱念佛號。即得永絕三惡趣而不生也

釋曰。決擇分善根小乘位人。居在穢土退轉之處。燸頂二善根猶為退位。故至忍善根方得惡趣非擇滅也。然薩婆多宗亦許別義。于忍位前得惡趣非擇滅。然不決定。今生西方猶處殊勝。常睹圣眾。恒聞妙法。殊勝行愿念念增進。前前惡業漸漸消滅。后后善品念念增修。闕彼惡緣故得非擇滅。得不退轉。以愿力故往諸惡趣。拯拔沉淪。愿力受生。不由業往不落惡趣。其義不妨也

釋凈土群疑論卷第五釋凈土群疑論卷第六

　　　　西都千福寺大德懷感撰


問曰。為一切眾生求生凈土悉得生耶。為亦有不得生耶。若悉得生眾生界無窮。何因極樂國土有終盡日。阿彌陀佛有涅槃時。又花聚菩薩及山海慧菩薩不應發愿。若有一眾生生阿彌陀佛國未盡。若我先生者我終不取正覺。亦不得言眾生生盡我最后生也。若有不令生者。何因五逆十惡誹謗正法罪之極重而得往生。何有罪人更過此者不得生也。又經言亦令一切眾生得生凈土。不得生者。應非眾生。又大悲世尊慈心普遍。何因獨隔一數。而不令其生耶。無限大悲有不平等過也

釋曰。此有二釋。一釋。一切眾生悉令得生。以佛大悲心無限量。等起慈心咸與利益。弘誓大愿不簡怨親。故一切有情無不生也。若爾前所設難復云何通。答。雖盡令生而眾生志愿種種差別。或不信正法。或樂著小乘。或愛處穢方。或大悲拔苦住茲穢土。拯救含生。或樂往生佗余佛國修行供養。如是種種異行異心。不可并令俱生極樂。雖并得生無盡生者。譬如一切眾生皆有佛性。雖當成佛未必盡成。如也盡成眾生界盡。此亦如是。前義不妨。且觀一類樂生西方機緣略盡。菩薩發愿如來滅度也。二釋。亦有不令生西方者。如經說言。應度者皆已度訖。又言。化緣既盡遷神涅槃。以此準知。約有緣說。不據一切眾生總論。雖佛廣大心盡眾生界。然其受化唯度有緣。故往生有終盡之機。如來有滅度之日。菩薩致最后往。觀音成補處之位也。故此往生之徒。非遍一切者也

問曰。既言凈土無女人。如何鼓音聲王陀羅尼經。說阿彌陀佛其國號曰清泰。圣王所住其城縱廣十千由旬。于中充滿剎利之種。父名月上轉輪圣王。其母名曰殊勝妙顏。子名月明。奉事弟子名無垢稱。智慧弟子名曰攬光。神足精勤名曰大化。魔王名曰無勝。提婆達多名曰寂意。若無女人如何有母耶

釋曰。今為三釋。一釋云。佛有受用身變化身。觀經說者。是受用身。鼓音聲王經說者。是變化身也。又受用身中化分段生死諸位菩薩。現胎生身有父母等。化變易位現化生身便無父母。二釋云。此父母城邑等并是諸功德法。如維摩經說。智度菩薩母。方便以為父等。亦以諸功德作種種人名。說種種法。如文殊師利于覺城東遇善財童子。此覺城東還是功德名也。此亦如是。以諸功德為父母等名也。言國清泰者。此顯如來最清凈法界也。性凈曰清。體寬稱泰。萬德依止故言國也。其城縱廣十千由旬者。此顯如來大圓鏡智也。其智具含十智。能有十力。因十度成故名十千由旬也。于中充滿剎利種者。剎利種王種也。鏡智之中有于法王恒沙功德諸法種子。故言充滿剎利種也。父名月上者。此金剛三昧也。夫月以破闇為能。三昧除惑為用也。轉輪圣王者。夫金輪王尊諸粟散。金剛喻定勝余三昧也。殊勝妙顏者。夫一身之中顏面第一。六度之內般若稱尊。般若殊勝為大師之母也。子名月明者。佛喻于日。光明第一菩薩功德名之曰子。次稱月明也。奉事弟子名無垢稱者。此顯如來平等性智。常觀鏡智名為奉事。不與惑俱號無垢稱。智慧弟子名攬光者。此顯如來妙觀察智。一切諸法無不明了。故曰攬光。神足弟子名大化者。此顯如來成所作智。起身語意種種變現。故名神足。此三智也居鏡智之后名弟。從鏡智而生曰子也。魔王名無勝者。此顯如來大悲功德也。佛以大悲憐愍含識。常在生死拔苦有情。魔樂生死。故曰魔王。此大悲超二乘之悲上。故名無勝也。提婆達多名曰寂意者。煩惱喧動惱亂行人喻于調達。如來觀諸煩惱即是涅槃。故提婆達多名為寂也。此乃約諸功德。以立父母等名。非是凈土之中阿彌陀佛別有胎生父母也。三釋云。如悲華經等說。諸佛成道于凈穢土。所現成道種種不同。或有菩薩。于彼國生修菩薩行。即于彼國成等正覺。世界不變。名號與劫亦無有異。或有菩薩。于彼國土生。即于彼國成等正覺。世界不變。名號與劫更別立稱。或有菩薩。于彼國生修菩薩行。即于彼國成等正覺。當成佛時世界即變勝前世界。名號與劫悉皆改轉。如觀音授記經中具說。或有菩薩。于此世界生已。往他世界成等正覺。具如悲華經說。此并菩薩因中發愿不同。故有如是差別。又如諸經中。或有菩薩。童子出家成等正覺。或有菩薩。納妻生子。棄舍五欲成等正覺。或有此世界生于中成道。有他世界生他世界成道。如法華經說。如龍女。于此娑婆世界畜生道生。后往南方無垢世界。舍彼女身即成男子。成等正覺。又花光如來是于胎生。于凈土中成等正覺。故經言。佛為王子時棄國舍世榮。于最末后身出家成佛道。以此準知。花光佛于他世界受于胎生。于凈土中成等正覺。若非胎生。寧為王子。棄國舍世榮也。今阿彌陀佛亦爾。于清泰國受彼胎生。于極樂國成等正覺也

問曰。如舍利弗大目連等。所得五通不越三千大千世界。如何生彼凡夫。即能下至見聞神通等。超過百千萬億諸佛世界。以此準知。往生凈土者。皆是大根大行菩薩往生。非是凡夫所能生也

釋曰。此義不定。不可以穢土圣人所得五通勝于凈土凡夫類也。只如北郁單越定報千年。何妨非想非非想天壽命八萬劫得有中夭之者。豈以天業報長。不許有中夭之壽。凈土亦爾。雖是凡夫。以受生業勝。或凈土報強乘佛本愿。或托圣威靈。或資生緣好。或獲大乘妙定。緣此得通。勝此方圣。何所怪也。又五趣中陰將求受生。所得業通超二乘修得神通。何妨凈土眾生得通勝于此圣也。故經說言。聲聞獨覺無漏善根。不如初心始業菩薩有漏善根

問曰。未知往生西方眾生。為是分段生死。為是變易生死

釋曰。彼土菩薩八地已上一向是于變易生死。七地已還初果已上。或是分段。或是變易。直往三賢及十信等。皆唯分段。然壽命無量無邊阿僧祇劫。三十二相。真金色身虛無之身無極之體。五通自在微妙難思也

問曰。凈土之中既言無苦。未知三苦八苦之中。無何苦也

釋曰。若依小乘婆娑等說。佛身猶有三苦具足。八苦之中猶有五苦。謂生苦．老苦．病苦．死苦．五取蘊苦。唯無三苦。謂愛別離苦．怨憎會苦．求不得苦。以如來身十五界是有漏。謂五根．五塵．五識。三界通有漏及無漏。謂意界．法界．意識界。以是有漏身故。有生等五苦。然斷貪嗔癡等諸煩惱結。無三苦也。以愛別離苦是愛結。怨憎會苦是恚結。求不得苦是貪結。佛雖愍諸釋種為琉璃王所誅。而非愛別離苦。調達出血。栴遮系盂。火坑毒飯眾怨來集。非怨憎會苦也。聚落乞食空缽而歸。遇饑饉世乞求不得。雖屬此事。非求不得苦也。大乘之中。以佛世尊五蘊十二處十八界皆是無漏故。涅槃經云。諸佛所師所謂法也。以法常故諸佛亦常。又言。舍無常色獲得常色。受想行識亦復如是。維摩經言。佛身無漏。諸漏已盡。如是等諸大乘經減言。佛身唯是無漏。三苦八苦唯是有漏。故諸佛身無諸苦也。十地已還凡夫已上有二釋。一釋云。三苦之中有行苦壞苦。八苦之中有一苦。謂五取蘊苦。以十地已還由受有漏變易分段諸報身故。又于行苦。有漏遷流是行苦也。諸有漏樂生時樂。住時樂壞時苦。故有壞苦也。彼無逼迫身心憂苦。唯無苦苦也。初受彼身。雖名為生。非眾苦所依。又無胎藏逼迫。無生苦。命極長遠無量無邊阿僧祇劫。縱令凡夫還入變易生死。究竟成佛無死苦。舍彼命愿生穢土。救苦眾生。雖死非苦也。以心忻樂愿舍報修慈悲故。此五蘊報從惑所生體是有漏。即五取蘊苦也。凈佛國土四大安穩無病苦。形無衰損。無老苦。勝友恒集無愛別離苦。惡人不生。無怨憎會苦。資緣無乏。無求不得苦。二釋云。極樂世界八苦同前。三苦之中唯有行苦。由受分段變易報故。雖有樂受以唯清凈。常恒相續無有間斷。究竟永證寂滅之樂。雖有少息而不生苦。非壞苦也。故彼凈土言無苦也。無苦苦壞苦也

問曰。既彼凈土雖無苦苦等。而猶有彼行苦等。如何得名為極樂也

釋曰。三苦之中唯有一苦。八苦之內亦唯有一苦。既三中無二。八中闕七。唯雖有余一不名有苦。如涅槃經言。如河少水亦名無水。如食少鹽亦名無鹽。又如毗曇言。大海一渧須彌一塵。不可說言有山海也。今此亦爾。縱有少苦。不妨得名為極樂也。又逼迫不安。在身在心名為憂苦。彼土俱無名為極樂也

問曰。觀經言。分身化阿彌陀佛化觀世音大勢至。集極樂世界度苦眾生。彼土既云極樂。即應無苦眾生。何因乃言集極樂國度苦眾生耶。釋曰。今言度苦眾生者。為度自土苦眾生。為度他土苦眾生耶

答。通度自他土苦眾生

問曰。自土既無苦眾生。云何度自土苦眾生。他土雖有苦眾生。應須往彼度苦。何因乃集極樂。遠度他方苦耶

答。自國眾生雖無苦。然有二種生死分段變易有漏有為行苦之苦。如來同集為說妙法。令速出離二種生死成就法身。故名度苦。他國眾生或宜身往親自救拔。故分身佛遍滿十方。如此土眾生凈土業成臨命終化佛來迎往彼。或宜歸還遠為利益。故集本國遙拯沉淪。或言度苦眾生。化佛集自土中化諸菩薩。令興大悲心。舍自土樂。遣生他方行大悲行教化十方有緣眾生。故言集極樂國度苦眾生。如經論言。八地菩薩由多寂證真如理。不肯出定教化眾生。諸佛摩頂。勸令出定教化眾生。即其義也。故維摩經言。此土菩薩于諸眾生大悲堅固。又言。是人乃能舍清凈土。而來樂此多怨害處

問曰。阿彌陀經言。其國眾生無有眾苦。但受諸樂。未知八識之中幾有識種。而與樂受相應乎

釋曰。八識之中。七八兩識一類相續。緣境微細難可了知。縱處阿鼻地獄極苦之處。縱生三禪極樂之處。而此兩識唯與舍受相應。乃至佛果大圓鏡智平等性智相應凈識。亦唯恒與舍受相應。以此準知。極樂世界此七八識恒與舍受相應也。余六轉識與三受相應。謂喜樂舍。在意與喜樂受相應。在五識與樂受相應。舍受通與一切相應。以稱贊凈土經言無有一切身心憂苦。唯有無量清凈喜樂。是故名為極樂世界。以此準知。凈土六識之中但無憂苦無妨有舍。以諸喜樂心后。至歇減位多皆與彼舍受相應。又彼舍受體非逼迫。善業所感。故得與彼舍受相應。又彼眾生起未至定及與中間禪第四靜慮已上諸定。如何不許與舍受相應。以此準知。雖名極樂亦得與其舍受相應也。若謂不然。彼亦不得與喜相應。以彼土名極樂界故。雖土名極樂而得與喜相應。何妨名極樂亦與舍受相應也

問曰。分段生死大智度論文等。言受蟲身肉身。大品經言。阿鞞跋致菩薩身中無八萬戶蟲。彼既有分段生死。故須有蟲身也。若有者。阿彌陀經言彼佛國土無三惡趣。復云何有八萬戶蟲。進退相違。如何解釋

釋曰。凈土眾生雖受分段。而無有彼八萬戶蟲。大智度論及大品經。說是蟲身據穢土說。且就穢土。色界諸天雖是凡夫。身中尚無八萬戶蟲。及三災起壞劫時末先壞三惡趣。爾時人中所受。于身猶自無有八萬戶蟲。以三惡趣先已壞盡。何況凈土清凈妙色身。雖是分段。而無有是諸蟲身也

問曰。何故稱贊凈土經說。西方去此世界過百千俱胝那庾多佛土。此即四遠之中。是于處遠。觀經乃言阿彌陀佛去此不遠。二文相違。請辨其義

釋曰。案極樂之邦去此世界百千俱胝那庾多佛土。誠為處遠。今言不遠。自有別義聊陳十釋以會斯文。一佛力不遠。二方便不遠。三應現不遠。四自心不遠。五守護不遠。六有緣不遠。七本愿不遠。八來迎不遠。九往生不遠。十不放逸不遠。一佛力者。經言。以佛力故當得見彼。二方便者。經言。有異方便令汝得見。三應現者。經言。阿彌陀佛住立空中。四自心者。經言。是心作佛是心是佛。五守護者。經言。常來至彼行人之所。六有緣者。經言。有緣眾生皆悉得見。七本愿者。經言。宿愿力故。有憶想者必得成就。八來迎者。經言。與諸化佛來迎行人。九往生者。經言。如彈指頃即生彼國。十不放逸者。如涅槃經第三十卷云。夫放逸者。雖得近佛及佛弟子。猶名為遠。今但能專心不行放逸。即名近佛。不名遠也。以具斯十義名不遠也

問曰。觀經言。是心作佛。是心是佛。諸佛正遍知海從心想生。云何是心即能作佛也

釋曰。案唯識之理。心外無別法。萬法萬相皆是自心。故起信論言。心生諸法生。心滅諸法滅。維摩經言。隨其心凈即佛土凈。又言。心垢故眾生垢。心凈故眾生凈。故知萬法皆心變現。當用此心觀彼佛時。阿彌陀佛為本性相。眾生觀心緣彼如來。不能心外見佛真相。當觀心變作影像相。是影像相名曰相分。能觀之心是于見分。見相兩分皆不離于自證分。見分之力能現相分。故名是心作佛也。此相分即是自證分心。無別有體。故名是心是佛。欲觀如來一切功德。皆用自心所變影像。故名諸佛正遍知海從心想生也。或由心想修種種行。為萬德因名正遍知海從心想生。故賢護經第二初言。菩薩亦爾。一心善思見諸如來。見已即住。住已問義。解釋歡喜即能思惟。今此佛者從何所來。而我是身復從何出。觀彼如來竟無來處及以去處。我身亦爾。本無出處。豈有轉還。彼復應作如是思惟。今此三界唯心。是心有佛。何以故。隨彼心念還自見心。今我從心見佛。我心作佛。我心是佛。我心是如來。我心是我身。我心見佛。心不知心。心不見心。華嚴亦言。心如工畫師。畫種種五陰。一切世間中無法而不造。如心佛亦爾。如佛眾生然。心佛及眾生此三無差別。心有垢位名曰眾生。心純凈時名曰為佛。即其義也

問曰。觀經言。若見眉間白毫者。八萬四千相自然當見。云何得見無見頂相

釋曰。有釋者言。此無見頂相既名無見頂。實不可見。然言見八萬四千相者。此實除無見頂相。但見余八萬三千九百九十九相。以少從多。總名為見。其實不見斯一相也。不爾名義遂即相違。如須彌被焚唯一塵在。大海將竭唯一渧在。不可說言有山海在。此亦如是總觀諸相。皆悉周遍。唯此一相不可觀見。不可說言不觀諸相。有釋言。此相雖復不同諸相。多分不見。名無見頂相。佛威神力加被眾生。于觀行中還復得見。然他受用身變化身等。從首至足皆為物現。令得瞻仰利益有情。他既不見。即無利益。何得名為他受用身。即應此之一相非他受用。為顯此相殊勝第一令物尊重。多不得見故。名無見頂相。復為眾生現斯眾相。令他受用尊重修者。何妨得見。如釋迦佛為剃除發上令見頂。彼佛亦然。不可執文以取其義。即令一切眾生觀見此相

問曰。如觀經第九觀中。本欲觀阿彌陀佛身相光明。計作觀成。只合觀見阿彌陀佛。何因見阿彌陀佛。乃更得見十方諸佛耶

釋曰。此有三義。得見十方諸佛。一由諸佛功德悉皆同等。皆有自利利他化益平等。故觀一佛即見十方諸佛。故文殊般若說一行三昧云。能于一佛念念相續。即是念中能見過去未來現在諸佛。何以故。念一佛功德無量無邊。亦與無量諸佛功德無二。不思議佛法等無分別。皆乘一如成最正覺。悉具無量功德辯才。二釋。以見一佛得念佛三昧除障滅罪故。能通見十方佛也。三釋。阿彌陀佛光明遍照十方世界。因光得見十方佛也。般舟三昧經說。跋陀和菩薩請釋迦牟尼佛言。未來眾生云何得見十方諸佛。佛教令念阿彌陀佛。即見十方一切諸佛。以此佛特與娑婆眾生有緣。先于此佛專心稱念。三昧易成。除障滅罪。光明遍照見十方佛也

問曰。觀經言。作此觀者生諸佛前。何因觀阿彌陀佛愿生西方。只應言生阿彌陀佛前。而乃說言生諸佛前也

釋曰。此有四釋。一釋言。作此第九真身觀時。非直見阿彌陀佛。亦見十方一切諸佛。是故非直生極樂國。亦得隨愿通生諸佛國。故言生諸佛前。二釋云。雖見十方諸佛。然作此觀。本擬往生西方。如何通生諸佛國也。而言諸佛前者。以此觀勝。行者得生西方之時。非直見阿彌陀佛。即見十方一切諸佛。故言生諸佛前。三釋言。此阿彌陀佛雖是一身。國中化佛其數無量。行者初生之時化佛云集。皆來摩頂。為其說法。化佛非一。故言生諸佛前。四釋言。阿彌陀佛雖現一身。而此一身多佛同變。相雖是一。其體實多。以多諸佛于一眾生皆悉有緣。并悉共變。阿彌陀佛同在一處。猶如多盞燈光光各別不相障礙似同一光。佛身亦爾。諸一一佛各變一身。雖似一身其實多身。雖生一佛前即名生諸佛前也

問曰。法華經言。假使滿世間皆如舍利弗。盡思共度量。不能測佛智。斯即凡夫二乘無能測佛之智。又論文說。地度人度根度諸他心智不得相緣。如何觀經言。若見佛身即見佛心。佛心者慈悲心是。有經言。獼猴獻蜜亦知佛心。又有經言。大目犍連以他心智觀佛心。念阿難為侍者。猶如日出東方照于西壁。前經言不能測佛智。后經說能觀佛心。二經既殊。若為通釋也

釋曰。薩婆多部釋此義言。佛有二種心。一曾得心。二未曾得心。佛若起未曾得心。舍利弗等盡思度量不能得知。若起曾得心。乃至獼猴等亦知佛心。解深密經佛自釋言。佛見分心十地菩薩等所不能知。起相分心一切凡夫悉皆知也。今言亦見佛心者。是見相分心也。經言佛心者大慈悲是也。然佛有緣理內證智心。有緣事外觀眾生心。如緣理內證智心。是自證分心。佛佛相知。十地不測。緣事外觀眾生見分心。亦佛佛相知十地不測。緣理及事外觀眾生相分心。如來加被。乃至獼猴亦知佛心也

問曰。九品生人依何位地。以分九品

釋曰。粗分九品有于二家。細分九品乃有多說。言二家者。一釋。此之九品并是十信菩薩。約住約退。造善造惡。升降不同分成九品。初三品人是十信不退住本位人。行有淺深。成上三品。中三品人退大乘心發小乘意。退大乘行修小乘業。行有淺深成中三品。下三品人退大乘心起生死心。退大乘行造生死罪。罪有重輕成下三品。二釋言。發大菩提心修行菩薩行。行有淺深成上三品。發小菩提心修行聲聞行。行有淺深成中三品。不發大小二乘心。不修大小二乘行。唯起生死心。唯造生死罪。造罪有重輕。成下三品。此即粗分九品也。細分九品者。且上品三人諸師取舍有多同異。一師言。上品上生四五六地菩薩。上品中生初二三地菩薩。上品下生地前三十心菩薩。一師言。上品上生十回向。上品中生十行。上品下生十住。一師言。上品上生地前三十心。上品中生十住末心。上品下生十信初心。一師云。上品上生十行十回向。上品中生十住。上品下生十信。一師云。上品上生十住初心。上品中生十信后位。上品下生十信初位。一師云。上品上生取十信及十信前能發三心能修三行。悉名上品上生。上品中生。上品下生。唯取十信已前發菩提心修善凡夫。起行淺深以分二品。所以諸師判此三品高下不同者。以無生法忍經論判位或下或上。仁王般若說。無生法忍在七八九地。諸論之中說。無生法忍在于初地。或在忍位。菩薩本業瓔珞經說。無生法忍在十住位。華嚴經說無生法忍在十信位。占察經說。無生法忍在十信前凡夫位。故諸師各據一位得無生法忍。分上三品高下不同也。中三品中一師云。中品上生是三果人。中品中生是七方便人。中品下生人是種解脫分善根人。一師云。中品上生忍位人。中品中生頂位人。中品下生暖位人。一師云。中品上生暖頂忍位人。中品中生前三解脫分善根人。中品下生曾種解脫分善根人。一師云。中三品人并是種解脫分善根人。只由持戒得有淺深及不持戒人但行世善。以分三品。不約位地上下分成三品也。下三品人只由遇緣造罪多少輕重不同。分成下三品。無別位地也。無生忍有六位。一聞慧。在十信前。二生勝解。在十信后。三思慧。在十住后。四修慧。在暖后。五證得。在初地。六相續。在八地。此在因中佛果圓滿

問曰。未知往生皆得不退。何故上品中生言。經七日應時即于阿耨多羅三藐三菩提得不退轉

釋曰。此上品中生人。十信五心已前人。十信第六心名不退心。生經七日得彼第六不退之心。故名于菩提得不退轉。初往生時即名不退者。此約處不退說。此兩經文各據一義。不相違也

問曰。何因九品往生皆于阿彌陀佛乘其本愿。來迎行人生佛國土。唯中品下生不言圣眾來迎。有何意也

釋曰。準依四十八大誓愿。若不來迎不取正覺。又下品三生猶得圣來。準上準下。必應圣迎。然不述者或是翻譯者脫。或是略而不述。有釋。中品三人佛以大慈大悲。臨終之時而來迎接。非是本愿故。中品下生者。佛不來迎。非是經文脫也。以四十八弘誓愿中說。設我得作佛。十方眾生發菩提心。修諸功德。至心發愿。欲生我國。臨命終時假令不與大眾現其人前者。不取正覺。此愿中既言。發菩提心修諸功德。不與大眾現其人前者。不取正覺。此發菩提心言。是發無上大菩提心。此中品等三人猶未發無上菩提心。但是修諸功德愿欲生者。雖得往生佛不來迎。不違本愿。以不發菩提心。非是當于大誓愿也。藥師經中。說八菩薩示其道路令生西方。此即佛不來迎。佛若來迎佛自引去得去西方。何須藥師琉璃光佛遣八菩薩示其道路也。故知無佛所以佛不來迎者。亦是不違本誓愿。以彼人先雖修道。以非專心決定故。不是至心發愿欲生彼國故。藥師經言而未定者。若是至心發愿。即非不定之人也。又彼經所明之行。當此中品三人。非當本愿也。又菩薩處胎經說。眾生作西方業。多分不得生于西方。生于懈慢國中者。此非是專修西方之業至心發愿之人。以行業不專發愿不至。不當本愿。故不來迎。佛若來迎即是西方凈土業成。豈容佛迎而生懈慢國也。為無量壽經說。三輩人皆發無上菩提之心悉得佛迎。縱令不見猶當夢見而得往生也

問曰。何故觀經說下品上生。至心稱佛。滅五十億劫生死之罪。下品中生聞佛功德。下品下生稱彼佛名。俱滅八十億劫生死之罪。何為同念一佛。功德不殊。滅彼罪愆少多有異也

釋曰。此有二意。一釋言。一念佛功德齊理應滅罪無別。但以三品罪人惡業有其多少。下品上生罪少。唯有五十億劫之罪。障生西方。下二品人罪漸多。故有八十億劫等罪。為彼罪有階降。說滅多少不同。非是念佛功德殊令其滅罪差別。譬如壯士有力能負八斗之米。有人唯有五斗。遣彼壯士持行。非壯者不能多擎。只是米元五斗。此義亦爾。下品上生唯有五十億劫之罪。佛隨彼罪多少。言滅五十億劫。下品中生罪重前品。三十億劫隨其罪障。言滅八十億劫。下品下生其罪最重。故令具足十念稱阿彌陀佛。于念念中滅八十億劫生死之罪。故此三品說滅罪殊。非是念佛功德有差別也。二釋言。念佛名號雖復不殊。由念佛心至誠差別。故令滅罪多少不同。下品上生罪業輕薄。死無惡相。怖心不極。雖至誠念佛但能滅彼五十億劫生死之罪。下品中生地獄猛火一時俱至。罪人忙怖念佛至誠。由心徹到滅除八十億劫重罪。問。若然者下品下生忙怖最重。應言念佛更滅多億。何故同前八十億劫。答。行者命終時其氣力虛。微盡力至誠。只至于此力有分齊。豈能多耶。以罪既多障生凈土。令具十念。滅罪方同始得往生清凈佛土。譬如神劍能斬大木。如其多用力入木即深。如不多用力斬木便淺。非劍有利鈍。蓋人力之強弱不同。此亦如是。佛之功德雖復無差別。然其念者至誠有異。故令滅罪多少不同也

問曰。何因聞十二部經首題名字。只滅千劫重罪。念佛一聲乃滅五十億劫重罪。般若云。聞經不逆。勝供養八百四千萬億那由他諸佛也

釋曰。彼經供養佛是好時。然供養佛是有相心。供養功德少。持經是惡時。作無相心。持經功德多也。今此聞經念佛同是惡時。悉但有相。然與阿彌陀佛宿舊緣熟。惡世稱佛生信極難。佛能弘經。是以稱佛滅罪多彼聞經也

問曰。下品下生人罪雖多下品中生。五逆謗法何因。下品中生但聞佛功德。即得往生。下品下生乃須具足十念。稱阿彌陀佛方生凈土耶

釋曰。有二釋。一言。計五逆等愆。只合六劫受罪。然有九八十億劫罪者。以此人造茲重罪。長養過去諸余業。皆令有力。能招九八十億劫生死之報。如一念嗔心現前。能燒一切善法。能障百千法門也。此亦如是。造此重罪。能增過去惡業。皆有力勢。能感惡報。障生凈土也。二釋。此五逆罪唯感五劫受苦。然謗法罪經說受苦劫數長遠。如大品經及佛藏經說。謗法人墮此阿鼻地獄。此間劫壞更生他方地獄中。如是展轉經無數劫。故須十聲稱佛滅八十億劫重罪得生凈土也

問曰。何意往生法門非唯一法。垂終之日偏令念佛。不教余善。有何義耶

釋曰。命終之人偏教念佛。以此七義勝。不教余法。七義者何。一勝。二少。三易。四滅。五緣。六迎。七生。一言勝者。一切凡圣若人若法。無過于佛。最尊勝。二障斷盡。萬德周圓。自覺覺他覺行窮滿。悲愍眾生。過踰一子。是諸有情大歸依處。為洲為渚。是救是歸。故須至誠稱念佛。二少者。諸修善中唯此念佛言辭最少。余諸法門悉皆多也。臨終之日命在斯頃豈能更修余多法也。三易者。于諸修行法門之中。唯此念佛最易修習。將終之際百苦纏身。氣力衰微。萬事俱舍。勸令念佛猶恐不成。更說余門。誠難習學。簡斯易法。教彼令修也。四滅者。此專念佛言約易修。一念至誠即能滅八十億劫生死重愆。永絕娑婆三途苦報也。五緣者。阿彌陀佛曠遠劫已來。共眾生結緣極重。有于供養見聞隨喜同行等緣。乘此宿因一心稱念。尋聲則救永絕五燒也。六迎者。以念佛罪垢滅除。阿彌陀佛乘本誓愿。與諸圣眾親自來迎。余法不然。故須念佛也。七生者。如彼愿言乃至十念若不生者不取正覺也。以斯七義勝諸法門。故勸眾生。終時念佛也

問曰。一念十念阿彌陀佛得生西方。為是唯用此念佛而得往生。為更藉余法門方得生耶。若唯取此念者。未解此念。經雖說言即是具足無上功德。如何一念即成無上功德也

釋曰。功德無量。豈要須藉長時多修方成無量也。自有長時多修而是少福。自有少時少修而是多福。其義如何。如金剛般若言。初日分中日分后日分。各各以恒河沙等身命布施。如是無量百千萬億劫以身布施。若復有人聞此經典。信心不逆其福勝彼等。無量百千萬億劫時長也。舍恒河沙等身修多也。一一皆害其命苦多也。雖復具有三多。而其福少。若復有人身少也。聞此經典時少也。信心不逆行少也。而得功德過逾前福。此是上圣校量。非是下凡測度。豈不信也。今此一念念佛即是具無上功德。亦是大師真語。何得懷疑也。又以一念念佛即過百千萬億劫修道故。成功德多也。如法華經說。若復有人。受持六十二億恒河沙菩薩名字。復盡形供養飲食衣服臥具醫藥。于意云何是善男子善女人功德多不無盡意言。甚多。世尊佛言。若有人受持觀世音菩薩名號。乃至一時禮拜供養。是二人福正等無異。若受持六十二億恒河沙菩薩名號。復供養四事。計用時即已經百千萬億劫。始爾暫時稱觀世音菩薩名號。供養一種。此多時功德同于少時之福。十輪經說。若人于百大劫。至心念觀世音菩薩等。不如一食頃念地藏菩薩。若百大劫念觀世音菩薩。況前校量。即當過百千萬億不可說恒河沙菩薩名號供養也。若多劫中念地藏菩薩。不如一聲至心念阿彌陀佛。功德無量無邊也。如是將佛比地藏菩薩。將地藏菩薩比觀世音菩薩。將觀世音菩薩比余菩薩六十二億恒河沙等挍量。即當念佛一聲功德勝無量阿僧祇恒河沙數菩薩名號供養四事。此即一念念佛即過念余菩薩。一阿僧祇二阿僧祇劫修道。如何念佛而功德少耶。可須以此校量知多功德也

問曰。若以此校量實成無量功德。深合仰信。歡喜稱念定得往生。而法華經言。若人散亂心入于塔廟中。一稱南無佛皆已成佛道。若一聲稱佛。即得往生西方。亦一聲念佛即得成于佛道。若得成者。即應十方世界無一凡夫。悉能稱佛皆成佛也。若一聲稱佛未得成佛。但是成佛遠因。更須漸漸積功德具足大悲心。萬行周圓三祇劫滿方成佛果者。此臨終一念十念何必即得往生。亦須漸漸熏修具足諸波羅蜜方得往生凈土

釋曰。此不成例。佛無九品差殊。悉須萬德齊備。必假長時長劫方始道成正覺。法華經為對聲聞之人。作如此說。但能發無上菩提之心。乃至散亂念佛。終是佛果之因。后能廣修諸度。即得成等正覺。聲聞縱多修道。不趣無上菩提。為此不能成無上果也。彼經為對聲聞會二歸一。故作是說。不例觀經等往生義也。一聲十聲念佛功德。雖得往生凈土。還是凡夫。眾生往生九品不同。許其行有多少。還是凡夫所攝。何妨一念即生佛土。若無九品差別。為因皆須一種。必須具修萬行方成十方世雄。故不可為例也

釋凈土群疑論卷第六釋凈土群疑論卷第七

　　　　西都千福寺大德懷感撰


問曰。念阿彌陀佛所得功德無量無邊。上來具引經文。及校量顯勝成。如妙釋信受奉行。然未知。念余佛名功德亦無量不

釋曰。此有二義。一釋云。念一切佛悉得無量功德。無有差別。以諸如來悉具無邊功德。悉斷一切人法障。盡功德圓滿。為此無有念有勝劣功德不同。若爾何故如來于諸經中。偏贊念阿彌陀佛功德無量耶。答。其實功德悉皆一種。但以淺識凡夫不能遍念。是以如來偏贊一佛之功德。令其至心攝念。其至心功德即多。此是如來密意方便也。猶如受大戒于僧眾中。悉是清凈堪為戒師。無有勝劣。隨其受者標心一師以為和上。發其戒緣即勝余者。此亦如是。專心一佛功德即多。由心專至也。又有釋云。諸佛如來雖復功德悉皆平等無有勝劣。然以眾生于其佛所久昔已來結緣差別。如攝論唯識等咸云。眾生由法爾力。屬師不同。或多屬一。或一屬多。若屬此佛此佛能度。不屬余佛余佛不度。屬此佛者。至心稱念功德即多。即來救拔。其不屬者。念功不多。亦不來救

問曰。如無量壽經言。小行菩薩及修習少福德者。皆當得生極樂世界。阿彌陀經言。不可以小善根福德因緣得生彼國。二經相違如何會釋

釋曰。各有一意。所據不同。不相違也。無量壽經言少者。言數少也。阿彌陀經言多用也。彼人唯念阿彌陀佛。更不修余六波羅蜜諸道品法。長時長劫難行苦行。唯有念佛功德。無余修道之福。故名少也。此念阿彌陀佛。一聲已上即是無量無邊殊勝功德。故名多也。故無量壽經下卷云。十方恒沙諸佛如來。皆共贊嘆無量壽佛威神功德不可思議。諸有眾生。聞其名號。信心歡喜。乃至一念即得往生。住不退轉。又言。其有得聞彼佛名號。歡喜踴躍乃至一念。當知此人為得大利。即是具足無上功德。稱贊凈土經言。得聞如是無量壽佛無量無邊不可思議功德名號。以此等經文證知。即是多功德也。故約數約用。名少名多。不相違也。如一摩尼珠亦名為少亦名為多。言少者。此珠唯一。其量不大。愚人不別將為少。故輕而不取。亦名為大。此一寶珠價越三千大千世界。識者所重。故言多也。念佛亦如是。名多名少。據義不同也

問曰。如上所釋。念阿彌陀佛。以種種義挍量。顯勝功德甚多。深生信敬。不敢誹謗。然此所得功德甚多。為由無所得心作無相。念阿彌陀佛真實法身。功德多耶。為但以有所得心作有相。念報化等身。功德亦多耶

釋曰。俱悉多也。法身離相萬德真體。能以無所得心。體真念佛理。然功德不可思議。如淺學之人。未能作其無相之念。但以有所得心。觀如來清凈色身殊勝相好恒沙萬德。至誠稱念亦獲無邊殊勝功德。如下輩三人。生來造惡垂終稱念彼佛名號。豈能作彼無相念耶。信知有相心念亦獲無邊勝福也。又欲斷二障。必修無相之念。今植彼因亦修有相念佛。又真佛權佛理事不同。無相有相修因亦別。理無違也

問曰。若作諸法實相觀。能滅微細罪障。勝于念佛滅粗業者。何不命終之際教觀實相。而乃勸令稱佛名號耶

釋曰。誠如所責。然以四義不可教其作實相也。一人惡。二法深。三苦逼。四時促。人惡者。此人生來未曾修善。但令念佛猶恐未閑。況能解了諸法實相。法深者。二空真如法性平等。理致幽遠。卒作難成。不可教也。苦逼者。平生學人常修此觀。苦惱所逼猶作不成。況乎此人生來未曾修習。眾苦纏繞始教令修。理不可也。時促者。平生之日為其廣說諸法實相。多歲尋思。猶不能曉。況茲少選。方始習。求必定不成。徒唐設教。善知時事名大法師。大圣宜知學必不得。故不教彼令觀實相。深顯佛智善逗物機。以此四緣不教實相也

問曰。若人一生已來修行三福及十六觀。或臨命終時遇善知識。一聲十聲稱佛名號。罪根消滅。令得往生。此人或時命猶不斷。更經多日方始壽終。為復更須念佛方生凈土。為不得念佛亦往生耶

釋曰。得往生也。但以其人行業已成罪垢消滅。縱延多日亦得往生。然有二種。一者修福之后多日未死。其人更不造重罪。時起諸無記心。此心不能招善惡報。故乘前念佛即得往生。二者其人念佛之后。或多時不死。更興惡念起不善業。此人多恐不生凈土。經言。一念嗔心障百千法門。又言。嗔恚之害破諸善法。劫功德賊無過嗔恚。其人雖有已前觀行念佛等善。皆為嗔恚所損。不得往生。況余罪業障諸善行。如經說言。終時造業最先受報。死若心重者先受。輕重若等先者前受。此人為后有罪多。恐不得生也

問曰。如觀佛三昧海經說。佛告阿難。若有眾生。殺父害母。罵辱六親。作是罪者。命終之時銅狗張口。化十八車狀如金車。寶蓋在上。一切火焰化為玉女。罪人遙見心生歡喜。我欲往中。風刀解時寒急失聲。寧得好火在車上坐。然火自爆。作是念已即便命終。揮攉之間已坐金車。顧瞻玉女。皆捉鐵斧。斬截其身。又言。復有眾生。犯四重禁。虛食信施。誹謗邪見不識因果。斷學般若。毀十方佛。偷僧祇物。淫劮無道。逼略凈戒諸比丘尼姊妹親戚。不知慚愧。毀辱所親。造眾惡事。此人罪報臨命終時。風刀解身。偃坐不定。如被杖楚撻。其心荒越發癡狂想。見己室宅男女大小。一切皆是不凈之物。屎尿臭處盈流于外。爾時罪人即作是語。云何此處無好城廓及好山林使吾游戲。乃處如此不凈物間。作是語已。獄卒羅剎以大鐵叉。擎阿毗地獄及諸刀山。化作寶樹及清涼池。火焰化作金葉蓮花。諸鐵嘴蟲化為鳧雁。地獄痛聲如詠歌音。罪人聞已如此好處吾當游中。念已尋時坐火蓮華。寧知今日蓮華來迎非是此火花也

釋曰。以四義故知非火車。一以行。二以相。三以語。四以佛。此四義異火花。一以行者。觀佛三昧經說。罪人造罪。犯四重禁。乃至毀辱所親。不生悔過。不遇善友教令念佛。故所見花是地獄相。今此下品等三人。雖復生來造罪。終時遇善知識至心念佛。以念佛故滅多劫罪。成勝功德。感得寶池中花來迎。豈同前花也。二相者。彼經說。風刀解身。偃臥不定。如被楚撻。其心荒越發狂癡想。見己室宅男女大小。一切皆是不凈之物。屎尿臭處盈流于外。今此念佛身心安穩。惡想都滅。唯見圣眾。聞有異香。故不類也。三語者。彼經中說。地獄痛聲如詠歌音。罪人聞已。如此好處吾當游中。觀經中贊言。善男子汝稱佛名。故諸罪消滅。我來迎汝。彼是詠歌之音。此陳滅罪之語。二音既別。故不同也。四佛者。彼經一切火焰化為玉女。罪人遙見心生歡喜。我欲往中。坐金車已顧瞻玉女。皆捉鐵斧斬截其身。觀經言。爾時彼佛即遣化佛化觀世音化大勢至。至行者前。以此四義準知。蓮花來迎不同觀佛三昧海經說也

問曰。九品生人行有優劣。圣迎多少花開早晚。珍臺寶華悉有差降。何因上品下生與下品下生。一種金花遂無優劣也

釋曰。此有三義。一釋云。此非往人花也。此或是佛來迎佛所乘花也。其人障重不感見佛。但見佛座猶不分明。猶如日輪曚昽似觀也。二釋。此人障重不感佛迎。但得金蓮引生凈土。故觀經說住其人前。若是坐花。經何不說坐寶花也。三釋。此是坐花。雖同是金華。大小勝劣。莊嚴粗妙自分二品蓮異。何妨亦有差殊也

問曰。下品中生六劫花開。下品下生十二劫華開。為取此方日月歲數積以成劫。為取凈土日月歲數以成劫耶

釋曰。凈土諸師亦有釋言。取此方日月歲數。積成于劫。何以得知。釋迦如來此方成道。說經為此娑婆有情。于彼華開之時。令此眾生得解。故知只用此劫。明彼華開也。今釋。不然。用彼方日月歲數。以成于劫。顯彼華開時節分齊。何以得知。此有三義。一例。二教。三理而得知也。例者。如四天王天等六欲諸天壽命長短。皆約彼天日月而說。只如四天王天壽命五百歲。彼天日夜。取此人中五十年。為四天王天一日一夜。如是日夜三十日為一月。十二月為一年。如是彼天壽命五百歲。若取閻浮提日月計。當一萬八千年為一月。二億一萬六千年為一年。如是彼天壽命五百歲。算閻浮提年。其數極多也。已上五天命漸漸增。日漸漸長年皆增下天一倍。故知彼天取其年命。還用彼天日夜。以日計月。以月計年。以年計命。故知凈土以日計月。以月計年。以年計劫。不用此方日月劫也。二教者。如上品中生言。此紫金臺如大寶花。經宿即開。故知花開經宿者。用彼方晝夜。夜即華合。晝即華開。斯即半劫為晝。為華開之時。半劫為夜。為花合之分。顯彼上品中生之人華開時分。取彼經宿大寶花開之時也。上品中生一宿華開既然。上品下生一日一夜蓮華乃開。故知還用彼方日夜也。不然者。寧容凈土大寶華開取此之晝日而華開也。若彼大寶華開自取彼方日夜。上品中生華開同彼時節。上品下生一日一夜華開。翻乃同于此方日月。上品中生華開。乃晚上品下生之者。分華遲速義乃乖違。理必不然。故知取彼日月也。日月既爾。劫亦可知。三由理者。若日月華開乃用彼方日月。若經劫華開乃用此方劫數者。即中品中生七日華開。若望此方計當七劫。下品中生六劫方開。若望彼方計當六日。寧容中品華開之日遲于下品六劫華開耶。又下品上生經七七日。蓮華方開亦遲下品中生四十二劫也。以此道理進退推征。故知彼劫不用此方劫也

問曰。彼既經劫蓮花方開。為由有罪障。故華開遲晚。為由勝功德。故多劫在彼花中耶

釋曰。準依下品下生。經十二大劫蓮華方開。觀世音大勢至以大悲音聲。為其廣說諸法實相除滅罪法。以此準知。彼亦有罪障。由斯罪障故經劫華開。不然者。何因九品行業不同。華開早晚各有差降也

問曰。若彼有罪障華開遲晚者。何由此業障不感苦報耶

釋曰。雖有罪種。以其前生發菩提心。至心稱念阿彌陀佛諸罪消滅。縱有微細業種。不能為異熟因牽生苦果。唯以其業種極羸劣。故知念佛功德損其勢用。又以念佛功德之力。感得凈土殊勝之身。于彼身上。苦果無由而得現起。又以佛本愿力不得現行。但有余障障其蓮華。不得速啟。故無量壽經云。由疑彼佛不思議智。生彼胎宮。無有眾苦。但五百歲中胎宮掩閉。此亦如是。障花開也。雖障花開花中無苦。而此罪種但有障華開力。無招苦報之功。猶如殺生之業等流果中。能障人天長命之報也

問曰。觀經言。下品下生十聲念佛。于念念中滅八十億劫生死之罪。罪既滅除。何故華開已后觀世音菩薩為說實相除滅罪法耶。若有罪可除者。何因不障生凈土。而得往生耶

釋曰。此有微細障未盡。故經說除也。然罪障微劣念佛善強。乘佛威神不妨得生凈土。以彼罪人造眾重罪。業勢力能感惡道。受苦無窮。然由念佛功德善根。消彼重殃感果勢力。不能牽引惡趣受生。然念佛行粗細障猶在。故華開已后遇彼二尊為說甚深諸法實相。其人方能觀法身佛。境智微細始能除彼微細業障罪種功能。故言為說諸法實相除滅罪也

問曰。何故無量壽經上卷四十八弘誓愿。云乃至十念皆得往生唯除五逆。壽經下卷即言乃至一念皆得往生。何因同是一教。前后兩文言一言十。遂有差別

釋曰。此無別也。文雖有異而義本同。愿中乃至十念。此即以少至多。下言乃至一念。斯即以多至少。參差互舉。本無妨難。法藏比丘以少至多。而發愿言。臨終之者。忽遇勝緣方勸稱佛往生凈土。或得稱佛一聲。已從后世。或得稱佛兩口即就命終。或更得稱三四五六乃至七八及與九十。隨少隨多皆生凈土。然此人生來不造五逆誹謗正法。隨念多少悉得往生。如造五逆。誹謗正法。忽遇勝緣教令念佛。要滿十口始得往生。一聲九聲遂便不往。故言乃至十念。除逆謗人。此乃約數言除。非是畢竟除也。久學讀已解此愿言。初學乍披多迷斯旨。乃為異釋。莫會宗途。大圣釋迦預知后代惑斯圣典浪起推求。故言乃至一念。而愿斯教若能多念有重罪者皆生。乃至一念亦生。即除于逆謗。上下互說顯教分明。欲令未來于教開悟也

問曰。未知念佛滅八十億劫重罪。得生西方。為滅種子。為滅上心。若滅種子。種子滅除要須圣道。見人法空方能滅種。念佛功德雖復無邊。此是聞思等善心。如何同于圣道。能滅種子罪業。若滅上心。罪福兩業不得俱起。起罪業時不得念佛。正念佛時不得造罪。善惡不并。無二上心。如何念佛能滅上心罪也

釋曰。非滅種子。非滅上心。上心之罪剎那自滅。不須念佛方始滅除。又善惡不俱。念佛之時罪已先滅。或時未起。正造罪時念佛已滅。念佛不可滅其上心罪也。唯滅種子念念相續能感三途惡報功能。若不念佛。此罪種子有勢力。能感當果惡趣之報。由念佛力。令其種子感果功能勢力衰微不能招報。故名罪滅。雖有種子在本識中相續而起。無感報勢力。猶如羸瘦病人。雖身復有在于床上。無有起動執作功能。罪亦如是。無有勢力能感當來惡趣之報。故名滅也。此滅種子勢力。非滅種子之體。故六種轉依中。名損力益能轉

問曰。此念佛力能滅種子感果功能。未知此種子力能已滅。后遇惡緣能令此種子。更有勢力能感惡趣報不

釋曰。有亦不廢。如諸菩薩修諸善法。厭伏對治煩惱種子。勢力衰微不能現起。后還有力能起現行。現行煩惱熏習力故。令煩惱種子轉有勢力。亦如二無心定厭于六識令不現行。出其定已心還能起。惡業亦爾。由念佛等力。令無感報種子功能。后退不修善。更造惡業。亦令舊業更生感果功能相續。若復從此長遇勝緣。惡法漸微。善法漸盛。能入圣道遂體永滅

問曰。惡業種子既由念佛。滅除種上感惡趣功能。令不能招三惡趣果。未知念佛等善。能招善趣凈土功能。由造重罪。亦令念佛善業種子感凈土果。其功能滅不

釋曰。以善翻惡義亦應有。如一念嗔心能障百千法門。如遺教經言。嗔恚之害即破諸善法。又言。劫功德賊無過嗔恚。故知惡亦能滅善。非滅善滅善種感果功能。故知又善惡相違更互相滅。如一生修善能感善趣。垂終失念起諸惡業。遂滅生來一切善品。垂此后惡即落三涂。如有生來具諸不善五逆十惡。無罪不造。臨終念佛具足十聲。滅眾重罪得生凈土。以此準知。觀諸行者至命終日。當須用心勿起惡念喪諸善品。專心念佛往生凈土。經有誠教。可不信哉

問曰。今學凈土業者。既行念佛三昧。未知此法定有何教。今諸方道俗多生疑惑。將無圣教偽行佛法。誘引凡愚大增誹謗。請陳至教以除疑網

釋曰。諸大乘經說此三昧其文極眾。如華嚴經數處皆說念佛三昧。其文極廣。故涅槃經．觀佛三昧海．賢護．般舟三昧．觀經．鼓音聲王．大集月藏分．地藏十輪經．占察經．文殊般若．花首經．大智度論等說。如花首經名一相三昧。文殊般若名一行三昧。觀佛三昧海經名觀佛三昧。賢護經名思惟諸佛現前三昧。花首經言。如是菩薩于如來相及法界相。常如是觀。如是行。不離是緣。是時佛像即現在前。而為說法。文殊般若言。隨佛方所。端身正向不取相貌。系心一佛專稱名字。念念無休息。即是念中能見過去現在未來三世諸佛。何以故。念一佛功德無量無邊。即與無量諸佛功德無二。是名一行三昧。涅槃經言。若人但能至心常修念佛三昧者。十方諸佛恒見此人。如現目前。觀佛三昧海經及賢護經最廣明是念佛三昧。不可具說。勸諸行者。披尋圣教自當得知也

問曰。念佛三昧修學之者。為是菩薩行中修道次第。為非次第而修學耶

釋曰。此正是菩薩修道次第。何以知然。如華嚴經四十五說。時文殊師利如象王回。觀善財童子。作如是言。善哉善哉。善男子。乃能發阿耨多羅三藐三菩提心。求善知識。如是等種種贊嘆。略為說法。即令往覓功德云比丘請學菩薩行。其功德云比丘。即教善財念佛三昧。故知第一善知識是文殊師利。觀發菩提之心。第二善知識功德云比丘。即教念佛三昧。如是展轉經百一十城。求善知識。一一善知識皆教一法門。乘一法門。后得一法門。悉是菩薩修學次第。故知發菩提心為萬行之首。此學念佛三昧為萬行之次。以此準知。念佛三昧正是初發心菩薩修學次第也

問曰。此念佛三昧未知。圣凡持戒破戒等為何人得也

釋曰。此三昧者。通圣及凡持戒破戒。皆可學也。如華嚴經言。功德云比丘此即是圣人大菩薩。得念佛三昧也。如賢護經言。若有比丘比丘尼優婆塞優婆夷。清凈持戒具足諸行。以此準知。持戒之人正是合修念佛三昧。斯即戒根清凈三昧現在。破戒之人難成三昧。準觀佛三昧海經言。此觀佛三昧是一切眾生犯罪者藥。破戒者護。若破戒之人不得此三昧者。何名護也。又下經言。如來今者。為未來世五苦眾生犯戒比丘不善惡人五逆誹謗。為如是等說除罪法。阿難白佛言。佛滅度后此等愚人。無怙無歸依處。佛告阿難。佛滅度后濁惡世中諸眾生等。欲除罪咎。乃至當勤修習觀佛三昧。故知破戒五逆等惡人。悉可學得是三昧也

問曰。念佛三昧所見之佛。三身之中為見何身也

釋曰通論念佛。三身俱念。得無相念佛三昧。念法身佛。得有相念佛三昧。念報化身佛。然準依華嚴經．賢護．般舟．觀佛三昧海．觀經．鼓音聲王．文殊般若等。多明觀佛色身。名念佛三昧。又準賢護經第一卷。念阿彌陀佛。既得見已。阿彌陀佛為其廣說諸法實相。謂一切法本來不壞。亦無壞者。以不壞色乃至不壞識等。如是乃至不念彼如來。亦不得彼如來。彼作如是念如來已。如是次第得空三昧。善男子。是名正念諸佛現前三昧也。以此準知。前見阿彌陀佛色身。即是觀報化色身念佛三昧也。后得空三昧。即是觀法身念佛三昧也。又即以此義。諸修觀者。從粗至細。先作色身觀。后作法身觀。修學次第也

問曰。何因得念佛三昧者。所得境界各各不同。或見凈土不得見佛。或得見佛不見凈土。或見凈土得見佛。或見佛及土。并見種種眾生業相一生已來所造善惡。于念佛三昧中悉皆得見。此所見相為真為偽。復如何見。請陳其教

釋曰。一切行道之人無簡道俗。所修業行若不依圣教而修學者并非佛弟子。是魔眷屬。何但誑惑百姓。亦是王法罪人。現在生中。即是為求名利。偽行佛法。誑誘愚夫。于當來生。墮于十方無間地獄。自損損他。毀滅佛法。如有圣教。依之修學。此即自利利人。功德殊勝。此生他生永得解脫也。謹按華嚴經第六十卷。或看第四十五。善財童子于文殊師利所。發菩提心。文殊師利告善財言。善男子。于此南方有一國土。名曰可樂。其國有山。名曰和合。于彼山中有一比丘。名功德云。汝詣彼問。云何菩薩行等。善財童子向可樂國。登和合山。見功德云比丘。問菩薩行。功德云比丘為說念佛三昧法門。略說二十五種言。得凈心念佛三昧門。得嚴凈剎念佛三昧門。起一切佛剎。無能壞者。得凈業念佛三昧門。見一切諸業。如鏡中像。得圓滿普照念佛三昧門。悉能睹見一切諸佛及其眷屬嚴凈佛剎。今日眾生雖言得念佛三昧。以根行淺。未能具足得一切念佛三昧。有得一者。有得二三者。故所見境界寬狹不同。有見種種業相者。此即是其念佛三昧也。既有圣教。即行無虛偽。若有毀呰。便是謗法人。請尋圣教。以除疑惑也

問曰。念佛三昧所得境界。或見諸佛菩薩無邊圣眾。或見諸佛凈土種種莊嚴。既有圣教分明。不敢更生疑惑。然今時道俗。或男或女。生年已來未曾聽習。于諸圣教一句不知。復未長時修行佛法。或童男或童女。百事無知。暫入道場至心稱佛。即言得見諸佛圣眾。事同劇戲。法不應然。寧容念佛三昧。高僧碩學精勤修習猶恐不成。斯輩幼童無知俗士。并能獲證三昧定耶。將非此法是虛假矣

釋曰。今時道俗咸生此疑。準教驗時。得何所怪。且如世尊在日及佛滅度后優婆鞠多所度弟子。獲得道果。無量億千。或一坐聞經得法眼凈。或因剃發圣道現前。或得掃忘帚獲阿羅漢果。或七歲沙彌是俱解脫。或以鞠打頭證四向果。或避走令聽得須陀洹。事同劇戲。已超三界。斷彼難斷見修二惑。證彼難證四沙門果。豈可不信斯教法哉。皆由宿種解脫分善。過去已曾修習此道。今生暫爾聞法思惟。隨遇少緣即能得道。按此賢護經言。后五百歲后一百年中。此三昧典以佛神力廣行流布。皆令讀誦如說修行。修行即是得王三昧也。且入佛法種種根機。如思惟教義假興問答。解漸頓之玄宗演半滿之真教。即須聰明智慧詞辯縱橫。非斯上人。難弘妙旨。如也一心不亂。真心直行無多思慮。一心念佛即見世尊。不惜身命。俗間士女或是幼童。聞善知識教令念佛。即便信受。如教專念。不多思惟。心易得定。如多想慮三昧難成。故入道場。名僧大德廣閑經論。三昧不成。少解經文。速得斯定。自古今大德習禪之侶。欲學定者。皆令莫聽。良為思義之徒心多散亂矣。此何怪也。斯何惑哉。然其所見有真有偽。應善思惟勘符佛教

問曰。華嚴經言。凈業念佛三昧門。見一切眾生業如鏡中像。未知所見業相。或其人久死諸趣受生。三昧境中仍現斯相。為實為假。事真難解。為是本質來現境中。為是自心假變現乎。業者是思。如何得見。其義幽隱。請陳厥旨

釋曰。三昧境相實難可解。非但此義。諸法亦然。且宿住隨念通緣過去境。如是五蘊當心現前。如是之相為是何相。故知過去五蘊是本性相。隨念通力緣彼過去。自心變現相分五蘊。忽似彼相而現于前。名所緣緣。此法亦爾。或死生通力緣未來境死此生彼。彼諸五蘊相自心相分。托彼眾生造業起報相續次第。而現在前一無差錯。此等眾生所造諸業。為彼本性相。為增上緣。為所緣緣。令死生智通見如是相。此亦如是。隨自他思業曾所發身語所造善惡串習功能。于三昧中現眾影像。托彼業種。現罪福相。或是如來大悲之力。于三昧中為現此相。令其修斷。深須仰信。不可致疑。三昧境界諸佛境界業力境界。皆不可思議。非諸凡愚所測量也

問曰。有得念佛三昧見彼西方凈土勝相。雖未身死。已見其身在于凈土。或見往生蓮華相迎。未審。此境為實為虛

釋曰。此非虛也。且如第十二普觀之中。當起自心生于西方。于蓮華中結跏趺坐。作蓮華合想開想。如是等豈是謬耶。此三昧中見身往生。亦復如是。又須達長者。傾布黃金。買只陀園。奉為如來。起立精舍。共舍利弗。各執繩頭安置伽藍。建興堂宇。于虛空中。六欲天宮一時相現。時舍利弗。指示須達。須達不解。問舍利弗。圣者答言。此是長者施園功德所感天宮。當生其處。先現其相。遣長者知。須達白言。我唯一身死受一報。六天并至。遣生何所。舍利弗言。下三天中。福德劣弱。上二天處。放逸極多。唯兜率天。雖多勝樂。心生知足。補處生中。長者可愿生彼天處。須達是時。即依其愿。五天宮相。一時并滅。唯兜率宮。湛然而住。故隨所造善惡業緣。當生先熟。臨命終時。多此相現。信知。行因克果。果相現前。凈土華臺。隨品先現。斯類必爾。何須疑哉。因果相符。深須仰信之

問曰。得此念佛三昧者。以何得知得此三昧。頗有圣教能證知也

釋曰。觀經有文也。經言。但當憶想令心眼見。見此事者。即見十方一切諸佛。以見諸佛故。名念佛三昧。此為證也。行者平生。雖種種修道。今入道場。學此三昧。逐得見佛。若不得三昧。寧容見耶。今既得見。即知。得是三昧。故經說言。以見佛故名念佛三昧也。如人患目不見眾色。大醫師善能療眼。乃以金錍抉其眼瞙。示以手指。彼言不見。故知療眼其瞙未除。后更為抉。復示其指。彼言是指針。師即知其眼得愈。若無眼者。將何見指。以此見指。驗彼盲眼。得除翳目。眼根清凈。此亦如是若不得其念佛三昧。如何得見諸佛凈土。及佛凈色身種種眾相也。以此準知。是得念佛三昧也。其人常修此行。三昧不失。常見諸佛種種圣眾。如久不習。馳散五塵。失此三昧。即不見諸佛菩薩圣眾。以此準知。前所得者是三昧也。多是聞思相應。三昧名非必修慧也

問曰。修念佛三昧。有何利益獲何勝果。請出圣教勵諸學徒。舉益勸修令成勝業

釋曰。斯益也無量無邊。備在花嚴賢護經等。廣陳其益。豈茲能述。然略舉三五以相顯示。一見圣眾。二聞正法。三滅重罪。四生凈土。五諸定根本。六當成佛。一見圣眾者。如賢護經第一卷說。善男子善女人。端坐系念。專心想彼阿彌陀佛。如是相好。如是威儀。如是大眾。如是說法。如聞系念。一心相續。次第不亂。或經一日一夜如是。或至七日七夜。必睹阿彌陀如來。若晝時不見。或睡夢中必當見也。二聞正法者。以見阿彌陀佛。世尊為說甚深妙法。謂一切法。本來不壞。亦無壞者。如不壞色。乃至不壞識等諸陰。聞如是等大乘言教。三滅重罪者。觀佛三昧海經言。此三昧。是一切眾生犯戒者藥。破戒者護。失道者導。盲瞑者眼。愚癡者慧。黑闇者燈。煩惱賊中。是勇猛將。又下經言。如來今者。為未來世五苦眾生。犯戒比丘。不善惡人。五逆誹謗。行十六種惡律儀者。為如是等。說除罪法。四生凈土者。華嚴經言。念佛三昧必見佛。命終之后生佛前。見彼臨終勸念佛。又示尊像令瞻敬。又觀經言。行此三昧者。現身得見無量壽佛及二大士。觀音勢至而為勝友當坐道場。生諸佛家。五諸定根本者。觀佛三昧海經說。諸大三昧始出生處。六當成佛者。賢護經說。彼于當來必得成佛。號曰善覺如來。又賢護菩薩。以一百二十問問世尊。菩薩具足成就何等三昧。而能得彼大功德聚。如是一百二十問。乃至問。云何當得一剎那時間行即能遍至一切諸佛前。即復云何當得住此佛剎遍見一切十方諸佛。聽聞正法供養眾僧。非但未得出世六通。而實未得世間五通。而亦未舍此世界身。亦無生彼諸佛國土。唯住此土。見余世界諸佛世尊。悉聞諸佛所宣正法。一切聽受。如說修行。譬如今時圣者阿難。于世尊前親聞法已。皆悉受持。佛告賢護。有三昧名曰思惟諸佛現前三昧。若有菩薩。具足修習如是三昧。當得成就如上所問諸功德等。賢護當知。更有無量無邊勝上功德。說不可盡。故知。此三昧所獲勝利。卒陳難盡

問曰。若如此說。得此三昧獲益無窮。今時學者所得三昧。豈得如前諸功德不

釋曰。三昧雖同。淺深斯異。深即上窮圣果獲益。如賢護經文一百二十之問。悉皆得斯勝利。故經言。又菩薩修習如是三昧。當得成就如今所問。今諸學者。未得具足修習如是三昧。亦得隨分獲諸勝德。譬如諸龍皆能興云致雨。大龍降雨沾滿大千。小龍興云不周數里。咸滋草木并潤根莖。廣狹有殊。皆名降澤。三昧亦爾。勝劣差別。并能見佛。俱生佛家矣

問曰。于此念佛三昧。雖未能習學。見他作者。生信隨喜。得何功德。不信毀謗。獲何罪報。請陳損益。曉諸未聞

釋曰。今當為子廣引圣教。備陳信謗所得損益。如賢護經第五卷隨喜功德品說。隨喜三昧人。譬如有人定壽百歲。身輕勇猛。行駿若風飛。是人生便即能行一世界。周旋十方。窮極地際。至滿百年。常行不絕。若有善男子善女人。起信敬心。于彼風行壯人所經世界。盛滿珍寶。持用奉獻十方諸佛。其所獲福。雖曰極多。然尚不如修此三昧功德少分。何以故。賢護由彼菩薩摩訶薩修此三昧。具足如上四大隨喜。回向阿耨多羅三藐三菩提。為求多聞成正覺故。賢護以是因緣。持此施福。望前隨喜所獲功德。百分不及一。千分不及一。百千萬分不及一。億百千分不及一。乃至算數譬喻。所不能及。其生信隨喜福既無邊。不信起謗罪亦無量也。如大品經法華經及佛藏經等。廣說謗法之罪也

問曰。未知修此三昧之者。皆須嚴飾道場。安置尊像。澡浴清凈。著新凈衣。日唯一食。不顧形命。專心念佛。此義可然。何因處在闇中。閉諸光隙。勵聲大念。斯何教哉。此見諸徒。咸生疑怪。請陳斯術。有何教哉

釋曰。稽其圣典。亦無至教。但修行之人。將斯闇室。絕諸視聽。心舍諸緣。初學之儔。約斯注想。易得三昧。不爾難成。凡是世間。欲思難事。未得解了。亂想難成。或掩室獨居。或閉目絕視。因茲恬靜。思事得成此亦如斯。亂心難住。念佛三昧。無由現前。故為其闇室。行斯三昧。不學之輩。于此生疑。曾修習者。深將為要。如處堂內。正念佛時。有少隙光。照斯闇室。心便緣此。浪起思惟。如絕斯明。一心不亂。此乃學者所知。非是浪為斯法。又如調鷹之法。縫目飼氈。令其無所瞻視。損于肥健之力。方始絕彼飛游往來調伏。將以游獵。縱任隨人。三昧亦爾。初學之輩。馳心五欲攀緣六塵。若不約斯闇室。無由得成三昧。后學成就。隨處游行。不簡明闇。常能見佛。詎勞闇室而行念佛也。故觀經言。是人苦逼。不遑念佛。善友教令。可稱阿彌陀佛。如是至心。令聲不絕。豈非苦惱所逼念想難成。令聲不絕至心便得。今此出聲學念佛定。亦復如是。令聲不絕。遂得三昧。見佛圣眾。皎然常在目前。故大集日藏分經言。大念見大佛。小念見小佛。大念者大聲稱佛也。小念者小聲稱佛也。斯即圣教。有何惑哉。現見即今諸修學者。唯須勵聲念佛。三昧易成。小聲稱佛。遂多馳散。此乃學者所知。非外人之曉矣。子若不信。請試學為。無得不修但生疑惑矣

問曰。經言。五體投地。求哀懺悔。未知懺悔之徒。或多自撲。未知有何圣教。若以五體投地即為自撲者。將恐此釋埋未可然。此五體言。何妨只是五輪著地。頭面禮佛也

釋曰。如觀佛三昧海經第三說。佛于座起。令諸四眾觀佛色身。釋子眾中。五百釋子。見佛色身。猶如灰人。比丘眾中一千人。見佛色身。如赤土人。優婆塞眾中有十六人。見佛色身。如黑象腳。優婆夷眾中二十四人。見佛色身。猶如聚墨。比丘尼眾中。有比丘尼。見佛色身。如白銀色。優婆夷眾中。有優婆夷。見佛色身。如藍染青色。如是四眾。觀佛色身。所見不同。不得見佛真金色身。發露悔過。懺悔諸罪。五體投地。如大山崩。自拔頭發。舉身投地。婉轉自撲。鼻中血出。懺罪消滅。心眼得開。見佛色身。端嚴微妙。如須彌山光顯大海。此豈不是懺悔經文自撲之法。無教輒為。誠如所責。經言正作。其何怪哉

釋凈土群疑論卷第七

建長二年(庚戌)季夏日　愿主比丘往成