　　No. 1934

　　國清百錄序

　　　　隋沙門灌頂撰


先師以陳太建七年歲次乙未。初隱天臺。所止之峰舊名佛隴。詢訪土人云。游其山者多見佛像。故相傳因而成稱。至太建十年歲在戊戌。降陳宣帝敕名修禪寺。吏部尚書毛喜題篆牓送安寺門。到太隋開皇十八年其歲戊午。太尉晉王于山下。為先師創寺。因山為稱是曰天臺。王登尊極。以大業元年龍集乙丑。敕江陽名僧云。昔為智者創寺。權因山稱。今須立名。經論之內有何勝目。可各述所懷。朕自詳擇。諸僧表兩名。一云禪門。一云五凈居。其表未奏。而僧使智璪啟國清之瑞。敕云此是我先師之靈瑞。即用即用。敕取江都宮大牙殿牓。填以雌黃。書以大篆。遣兼內史通事舍人盧政力送安寺門。國清之稱從而為始。先師神光而生。結跏而滅。處證妙法。出作帝師。備是渚宮法論會稽智果國清灌頂等三傳所載。又沙門智寂。編集先師遣迎信命。搜訪未周而智寂身故。筆墨之功與氣俱棄。余覽其草本。續更撰次諸經方法等。合得一百條。呼為國清百錄。貽示后昆。知盛德之在茲

　　國清百錄序

　　　　丹丘沙門有嚴述


夫事無鴻纖。但有補于見聞。使人警寤而趨善道者。則不可以不錄而貽諸后也。昔我祖智者禪師。本靈山圣眾之一人也。陳隋朝出現世間。代佛宣秘為人天眼目。六十余州直指人心。具佛知見加修圓行。則妙果不遠。復其所談教法外余事委積。章安尊者撮其可錄者凡一百條。以國清為目。天圣年中。伏蒙圣朝編入大藏。既緘以函帙。故世人罕得而見之。禪師自開皇十七年丁巳入滅。至紹圣四年足五百歲。明年春四明陳宗逸。始謀鏤版印行果。冠冕法俗因得以讀之。有以知禪師釋部中豪杰之士也。雖不得而見其面。讀其文亦得以見其心。見心愈于見面也。奉命序述。以冠首云

國清百錄卷第一

　　　　隋沙門灌頂纂


　　立制法第一(并序)

夫新衣無孔不可補之以縷。宿植淳善不可加之以罰。吾初在浮度中處金陵。前入天臺諸來法徒各集。道業尚不須軟語勸進。況立制肅之后。入天臺觀乎晚學。如新猿馬。若不控鎖。日甚月增。為成就故。失二治一。蒲鞭示恥非吾苦之。今訓諸學者。略示十條。后若妨起應須增損。眾共裁之

第一夫根性不同。或獨行得道。或依眾解脫。若依眾者當修三行。一依堂坐禪。二別場懺悔。三知僧事。此三行人。三衣六物道具具足。隨有一行則可容受。若衣物有缺。都無一行則不同止

第二依堂之僧。本以四時坐禪六時禮佛。此為恒務。禪禮十時一不可缺。其別行僧行法竟。三日外即應依眾十時。若禮佛不及一時罰三禮對眾懺。若全失一時。罰十禮對眾懺。若全失六時罰一次維那。四時坐禪亦如是。除疾礙。先白知事則不罰

第三六時禮佛。大僧應被入眾衣。衣無鱗隴若縵衣悉不得。三下鐘早集敷坐執香罏互跪。未唱誦不得誦。未隨意不散語話。叩頭彈指頓曳屣履起伏參差。悉罰十禮對眾懺

第四別行之意。以在眾為緩故。精進勤修四種三昧。而假托道場不稱別行之意。檢校得實罰一次維那

第五其知事之僧。本為安立利益。反作損耗割眾潤己自任恩情。若非理侵一毫。雖是眾用而不開白。檢校得實不同止

第六其二時食者。若身無病病不頓臥。病己瘥皆須出堂。不得請食入眾。食器聽用鐵瓦。薰油二器甌碗匙筋。悉不得以骨角竹木瓢漆皮蚌。悉不得上堂。又不得蹚觸己缽。吸啜等聲含食語話。自為求索私將醬菜。眾中獨啖。犯者罰三禮對眾懺

第七其大僧小戒。近行遠行寺內寺外。悉不得盜啖魚肉辛酒。非時而食。察得實不同止。除病危篤瞻病用醫語。出寺外投治則不罰

第八僧名和合。柔忍故和。義讓故合。不得諍計高聲丑言動色。兩競者各罰三十拜對眾懺。不應對者不罰。身手互相加者。不問輕重皆不同止。不動手者不罰

第九若犯重者依律治。若橫相誣。被誣者不罰。作誣者不同止。若學未入眾時過眾主不受。學眾未攝故。彼自言比丘故入眾。來犯重誣他者。治罰如前

第十依經立方見病處藥。非于方吐于藥有何益乎。若上來九制聽懺者。屢懺無慚愧心不能自新。此是吐藥之人宜令出眾。若能改革后亦聽還。若犯諸制捍不肯懺。此是非方之人。不從眾網則不同止

　　敬禮法第二(并序)

此法正依龍樹毗婆沙。傍潤諸經意。于一日一夜。存略適時。朝午略敬禮用所為三。晡用敬禮略所為。初夜全用。午時十佛代中夜。后夜普禮

一心敬禮常住三寶。嚴持香華如法供養。愿此香華云。遍滿十方界。一一諸佛土。無量香莊嚴。具足菩薩道。成就如來香。供養已如法行道。行道竟敬禮常住三寶嘆佛咒愿。咒愿云。色如閻浮金。面逾凈滿月。身光智慧明。所照無邊際。摧破魔怨眾。善化諸人天。乘彼八正船。能度難度者。聞名得不退。是故稽首禮。嘆佛功德三界天龍皇國七廟師僧父母造寺檀越一切怨親等。會真如共成佛果。上座當用智力自在說

敬禮常寂光土毗盧遮那遍法界諸佛

敬禮蓮華藏海盧舍那遍法界諸佛

敬禮娑婆世界釋迦牟尼遍法界諸佛

敬禮東方無憂世界善德如來遍法界諸佛

敬禮南方歡喜世界旃檀德佛遍法界諸佛

敬禮西方名善世界無量明佛遍法界諸佛

敬禮北方無動世界相德如來遍法界諸佛

敬禮東南方月明世界無憂德佛遍法界諸佛

敬禮西南方眾相世界寶施如來遍法界諸佛

敬禮西北方眾音世界華德如來遍法界諸佛

敬禮東北方安隱世界三乘行佛遍法界諸佛

敬禮下方廣大世界明德如來遍法界諸佛

敬禮上方眾月世界廣眾德佛遍法界諸佛

敬禮無憂道樹下毗婆尸佛遍法界諸佛

敬禮邠陀利樹下尸棄如來遍法界諸佛

敬禮娑羅道樹下毗首尸佛遍法界諸佛

敬禮尸利沙樹下迦求村馱佛遍法界諸佛

敬禮優曇缽樹下迦那含牟尼佛遍法界諸佛

敬禮拘樓陀樹下迦葉如來遍法界諸佛

敬禮那迦道樹下彌勒如來遍法界諸佛

敬禮舍利形像支提寶塔

敬禮十二部經清凈妙法

敬禮三乘得道一切賢圣僧

為梵釋四王八部官屬持國護法諸天神等。愿威權自在顯揚佛事。敬禮常住諸佛

為諸龍王等。愿風雨順時含生蒙潤。敬禮常住諸佛

為天臺山王王及眷屬峰麓林野一切幽只。愿冥祐伽藍作大利益。敬禮常住諸佛

為武元皇帝元明皇太后七廟圣靈。愿神游凈國位入法云。敬禮常住諸佛

為至尊圣御。愿寶歷遐長天祚永久。慈臨萬國拯濟四生。敬禮常住諸佛

為皇后尊體。愿百福莊嚴千圣擁護。敬禮常住諸佛

為皇太子殿下。愿保國安民福延萬世。敬禮常住諸佛

為在朝群臣百司五等。愿翼贊皇家務盡成節。敬禮常住諸佛

為經生父母歷世師僧四輩檀越財法二恩。愿早超苦海永出愛河。敬禮常住諸佛

為基業施主命過檀越往化諸僧等。愿六度早圓七財具足。敬禮常住諸佛

為州牧使君六曹參佐此縣鎮將五鄉士女。愿風祥雨順闔境豐寧。敬禮常住諸佛

為創寺已來開治墾伐田園廚庾行住運動凡所侵傷。愿命過歸真將來無對。敬禮常住諸佛

為法界怨親識性平等斷除三障誠心悔罪至心懺悔。十方無量佛所知無不盡。我今悉于前發露諸黑惡。三三合九種。從三煩惱起。今身若先身是罪悉懺悔。于三惡道中若應受業報。愿于今身償不入惡道。受懺悔已禮諸佛

至心勸請十方一切佛現在得道者。今請轉法輪安樂諸群生。十方一切佛。若欲舍壽命。我今頭面禮。勸請令久住。勸請已禮諸佛

至心隨喜所有布施福持戒修禪行從身口意生。去來今所有習學三乘人成就三乘者。一切凡夫福皆隨而歡喜。隨喜已禮諸佛

至心回向我所有福德一切皆和合為諸眾生故。正回向佛道罪應如是懺。勸請隨喜福回向于菩提。回向已禮諸佛

至心發愿。愿諸眾生等。悉發菩提心。系心常思念十方一切佛。復愿諸眾生永破諸煩惱。了了見佛性。猶如妙德等。發愿已歸命禮諸佛

一切普誦。誦已當梵。梵已懺悔。懺悔已禮佛恭敬

自歸于佛當愿眾生。體解大道發無上心

自歸于法當愿眾生深入經藏智慧如海

自歸于僧當愿眾生。統理大眾和合無礙

愿諸眾生。三業清凈。奉持尊教。和南佛法賢圣僧

次依時說偈竟唱隨意

　　普禮法第三(恭敬咒愿等悉如前)

普禮十方三世諸佛寂滅道場上盧舍那佛

普禮十方三世諸佛普光法堂上盧舍那佛

普禮十方三世諸佛忉利天上盧舍那佛

普禮十方三世諸佛炎摩天上盧舍那佛

普禮十方三世諸佛兜率陀天上盧舍那佛

普禮十方三世諸佛他化自在天上盧舍那佛

普禮十方三世諸佛重會普光法堂上盧舍那佛

普禮十方三世諸佛祇洹林間善財童子盧舍那佛

普禮十方三世諸佛七處九會圓滿頓教盧舍那佛

普禮十方三世諸佛虛空不動戒藏盧舍那佛

普禮十方三世諸佛虛空不動定藏盧舍那佛

普禮十方三世諸佛虛空不動慧藏盧舍那佛

普禮十方三世諸佛歸佛得菩提善心常不退盧舍那佛

普禮十方三世諸佛歸法薩婆若入大總持門盧舍那佛

普禮十方三世諸佛歸僧息諍論入大和合海盧舍那佛

愿諸眾生。三業清凈。奉持尊教。和南佛法賢圣僧

　　請觀世音懺法第四(直錄其事觀慧別出余文)

經云。三七日七七日。悉應六齋建首當嚴飾道場。香泥涂地懸諸幡蓋。安佛像南向觀世音像。別東向日別楊枝凈水。燒香散華。行者十人。已還當西向席地。地若卑濕置低腳床。當脫凈衣。左右出入洗浴竟著凈服。當日日盡力供養。若不能辦。初日不可無施安畢。各執香罏一心一意。向彼西方五體投地。使明了音聲者唱云

一心頂禮本師釋迦牟尼世尊

一心頂禮西方無量壽世尊

一心頂禮七佛世尊

一心頂禮十方一切諸佛世尊

一心頂禮消伏毒害陀羅尼破惡業障陀羅尼六字章句陀羅尼

一心頂禮十方一切尊法

一心頂禮觀世音菩薩摩訶薩

一心頂禮大勢至菩薩摩訶薩

一心頂禮十方一切諸菩薩摩訶薩

一心頂禮聲聞緣覺賢圣僧

禮竟燒香散華而作是言。是諸眾等各各互跪。嚴持香華如法供養。供養十方法界三寶。念想竟口發誠言。愿此香華云。遍滿十方界。供養一切佛。尊法諸菩薩。無量聲聞眾。以起光明臺。過于無邊界。無邊佛土中。受用作佛事。普熏諸眾生。皆發菩提心。供養訖當向于西方。結跏趺坐系念數息。令心不散。勿數風喘氣。為眾生故。經十念頃成十念已。次念十方佛及七佛世尊。色身實相妙身猶如虛空。又當慈念念一切眾生。作此念時如一上禪。久運念已安詳徐覺。一人裝香火。各各互跪召請

一心奉請南無本師釋迦文佛(三遍奉請前所禮三寶)

召請竟云我今已具楊枝凈水。唯愿大悲哀憐攝受(三說)

次三稱三寶名觀世音名。次合掌說偈。愿救我苦厄去訖。偈后四長行經文。次誦消伏毒害咒。說咒后七行經文(或三遍或七遍)次更稱三寶名。誦破惡業障陀羅尼咒。次更稱三寶名。誦六字章句咒竟。自以智力披陳懺悔。破梵行人作十惡業。蕩除糞穢還得清凈。次當發愿懺愿竟。一心作禮。禮上來所請三寶。禮竟如法行道。或三或七旋竟三自歸。自歸竟令一人登高座。唱誦請觀音經。午前初夜施上方法。余時坐禪禮佛依常法。是為一日一夜規矩。至第二乃至第七七日。亦復如是

　　金光明懺法第五(直錄其事觀慧別出余文)

莊嚴道場。別安唱經座。列幡華等如上法。安功德天座在佛座左。道場若寬更安大辯座。四天王座在右。諸座各燒香散華。盡力營果菜。又別饤一盤雜果菜。擬散灑諸方。當日日洗浴著新凈衣。經云。七日七夜應用六齋。建首初日午時各執香罏。一人唱言

一切恭敬

一心頂禮十方常住一切三寶。是諸眾等各各互跪。嚴持香華如法供養。心默供養訖。口說是言。愿此香華云。遍滿十方界。如上法。作是說已。當召請

一心奉請本師釋迦牟尼佛

一心奉請東方阿閦佛

一心奉請南方寶相佛

一心奉請西方無量壽佛

一心奉請北方微妙聲佛

一心奉請寶華琉璃世尊

一心奉請寶勝佛

一心奉請無垢熾寶光明王相佛

一心奉請金炎光明佛

一心奉請金百光明照藏佛

一心奉請金山寶蓋佛

一心奉請金華炎光相佛

一心奉請大炬佛

一心奉請寶相佛

一心奉請金光明經中及十方三世一切諸佛

一心奉請大乘金光明海十二部經

一心奉請信相菩薩摩訶薩

一心奉請金光明菩薩摩訶薩

一心奉請金藏菩薩摩訶薩

一心奉請常悲菩薩摩訶薩

一心奉請法上菩薩摩訶薩

一心奉請金光明經內及十方三世一切菩薩摩訶薩

一心奉請舍利弗一切聲聞緣覺賢圣僧

一心奉請大梵尊天三十三天護世四王金剛密跡散脂大辯功德訶利帝南鬼子母等五百徒黨。一切皆是大菩薩。亦請此處地分鬼神(三遍召請)

復述心建懺之意。隨智力所陳自在說。說竟三稱寶華琉璃世尊。金光明經。功德天。三稱竟以雜盤食灑諸方。當說波利富婁那。以去至今。我所求皆得吉祥。若竟唱一切恭敬還一一禮。上來所請三寶禮竟。三遍旋。旋竟三自歸。自歸竟方共坐食。此是午前方法。余時如常。唯專唱誦金光明經也

　　方等懺法第六(略出五意觀慧出余文)

勸修第一。經言。我去世后此方等典。在閻浮提。猶如日月照明世間眾生遭恩得見四方。言閻浮提者。無明域也。聞方等經深識因果。如見日月鑒覽四方。故知深經妙法能示世間相。所謂示是道是非道。非道即世間苦集。道即出世道滅。如是四法。皆由方等照了分明。經又言。是方等經無量勢力。能令一切人天修羅地獄餓鬼悉至道場。如是章句甚為希有。能滅一切大罪業報者。豈非示世間因果。所以者何。既舉五道即是明苦。復云。滅罪業豈非是集。經又言。若能修行得全分寶。但能讀誦得中分寶。華香供養得下分寶。乃至二乘受記成佛。豈非示出世因果。解通四諦事理分明。已如上說。行轉三障今當說。經云。若犯三自歸。乃至六重菩薩二十四戒沙彌沙彌尼比丘比丘尼等戒。能至心懺。若不還生無有是處。當知方等能滅一切惡業罪障必無疑也。又云。地獄餓鬼極惡報處。以經威力聞即悟道。改丑陋形。又云。身有白癩一心懺悔。若不除瘥亦無是處。當知此經能轉一切重惡報障。金口誠言決無虛也。若行此實法初華聚觀世音來。次寶王釋迦佛來。乃至第七日諸佛大眾皆來。量根說法發菩提心。而不退轉者。當知此經能破煩惱障。明文在茲孰當不信。是故行者以寂滅相。行六波羅蜜。無所求中吾故求之佛實法。隨意往生妙樂世界及諸佛前。破諸煩惱出無明殼。長與苦別。具足圣道上菩薩位。度脫一切眾生。廣為三界而作父母者。若非方等慈力莫由。譬如日月欲除闇瞑生長萬物。此經亦爾。能滅非道顯示正路。是大法王良藥無價寶珠豐樂國。若聞此經如囚聞赦。如病得醫。如貧得寶。如行到家。歡喜踴躍亦復如是。為法故尚不吝惜身之與命。況復其余。若聞此經當知不從小功德來。誰聞如是法不發菩提心。除彼不肖人癡瞑無智者。故云辯若文殊于一劫中。教化一切令登補處格其功德不及下分寶者。況上分耶。又一切聲聞辟支佛。十信補處如恒河沙。同入深禪思惟。功德不如一分。又四天下寶。奉施如來。不如有人施持經者一食充軀。何唯疑審如是否。七佛即現證實不虛。三世如來。皆由此法得成佛道

方便第二。行者既聞方等有大勢力。令我增壽法中生心。譬如死已還生。亦可為母。豈不發心建勇猛意。傷己昏沉無量劫來。不修出要慚愧悔責。若犯嚴刑一心悚栗。如履冰谷。念此毒箭要急當拔。煩惱重病勤加救治。若能至心則事無難者。念是事已歸依十二夢王。求乞瑞夢。若不感者徒行無益。倍加懇到餐啜無忘。隨見一王即是聽許。見是事已辦諸供具。既不能碎骨賣身。亦須破慳竭力。若先有道場。更應光凈。若其無者當須營立。便利湯火燥浴等處。皆令穩便。辦好華香燈油果菜不限廣狹。若不能日日初后叵無。自力不能當求外護。委以經紀須新凈衣一通。無新浣故。依一明解內外律師發露受二十四戒。受咒預誦使誦十佛十法王子十二夢王名。憶持勿忘。棄舍一切色聲香味觸等。深生厭惡。知色如熱金。聲如毒鼓。香如惡風。味如沸蜜。觸如虺蛇。皆不可著。著則傷害。又斷奠一切世間緣務。生活人事技能作作。勿使經懷。盡其根源莫令惱亂。又舍貪嗔癡等不善覺觀。無余思念求世福樂。唯志無上清凈菩提。心心相續入善境界

方法第三。前諸方便弄引淳熟。渴仰颙颙不惜身命。克日定時道場行法。初入之始月有二日。道伴多少十人已還。香泥泥地散誕圓壇。彩畫莊嚴擬于凈土。燒香散華懸五色蓋及諸繒幡。請二十四軀像。設百味食。一日三時洗浴著新衣。手執香罏。一心一意散禮一拜。互跪運念念此香云。遍覆十方普雨一切。寶一切味衣服臥具。樓閣殿堂弦出法聲。上供諸圣下施眾生。承佛神力廣作佛事。利益一切皆入佛道。與虛空法界等。作是念已當奉請三寶。使聲聲運念淚流于臉。如向死地求于大力

一心奉請南無寶王佛(乃至十佛具出經文)

一心奉請南無摩訶袒持陀羅尼方等父母

一心奉請十法王子華聚雷音

一心奉請舍利弗等一切聲聞緣覺

一心奉請梵釋十二夢王(凡三遍召請)

次嘆佛

　世尊智慧如虛空　　悉睹眾生去來相
　十方一切悉見聞　　我當稽首禮法王　

次一一禮十佛十王子等竟。互跪發露披陳哀泣。雨淚首悔三寶。具實志誠不諛不諂。不致覆藏。隨行者智力自在說。次發愿。愿共法界怨親。改革洗浣熏修清凈。次百二十匝旋。誦百二十遍咒。一匝一咒。聲不粗不細遲疾允當。旋誦訖當禮十佛十王子。更略披陳發愿。然后卻坐思惟。觀一實相。觀法出余文。思惟竟更起整服。禮佛一拜。更旋百二十匝。誦百二十遍咒。咒旋訖禮三寶。自陳罪咎。還坐思惟。如是作已。周而復始。唯第二日略去召請。余事終竟七日也

逆順心第四。夫四重五逆佛海死尸。依小乘經。如斷多羅樹畢竟不生。無懺悔此。依大乘經。聽許洗浣。如咒枯生果。如死者還生。雖有此法要須至心。但理無逆順事有違從。就惡論者。違于涅槃。順于生死。略為十。一無明醉惑。觸境生著。二內心既醉。外為惡友所迷。耽惑非法惡心轉熾。三內外緣具。自破己善亦破他善。于諸善事無隨喜心。四既不修善唯惡是從。縱恣三業無惡不作。五所造惡事雖復未廣。而惡心遍布。欲奪一切樂與一切苦。六惡念相續晝夜不斷。心純念惡。初無暫停。七隱覆瑕疵諱藏罪過。內懷奸詐外現賢善。八邪健保常增上作罪。不畏惡道。九魯扈羝突無慚愧心。了不羞恥。十撥無因果不信善惡。斷諸善法作一闡提。如是十心無明為本。增加添足極至闡提。順入生死從闇入闇。織作結業無解脫期。是為生死違順也。既識無明始終。今欲懺悔修善改惡。須違生死順于涅槃。運十種心以為對治。一正信因果。為善得善。為惡得惡。雖無現行華報。當來果報不失。雖念念滅。而善惡之業終不敗亡。信為功德之母。信為入道初門。順于涅槃。翻破不信闡提心也。二當慚愧。我此罪不預人流。慚愧我此罪不蒙天護。慚愧悔過。是為白法。亦是三乘行出世白法。是為慚愧翻破無慚黑法也。三怖畏無常。命如山水。亦如假借。一息不還隨業流轉。冥冥獨往。誰訪是非。唯憑福善為險資糧。當競泡沫食息無暇。是為觀于無常。翻破保常不畏惡道。四發露懺悔罪即消滅。如露樹根枝葉雕悴。是為發露翻破覆藏。五斷相續心畢竟舍惡。果決雄猛猶若剛刀。是為決定翻破相續。六發菩提心普與一切樂。愿救一切苦。橫豎周遍。翻破遍惡心也。七修功補過。勤策三業精進不休。是為修功翻破三業無事作惡也。八守護正法。不令外道惡魔毀壞佛法。誓欲光顯是為守護。翻破滅一切善事。九念十方佛無量功德神通智慧。愿加護我是為念佛。翻破念惡友心。十者觀罪性空罪從心生。心若可得罪不可無。我心自空罪云何有。罪福無主非內非外亦無中間。不常自有但有名字。名字之心名為罪福。名字即空還源返本畢竟清凈。是為觀罪性空翻破無明顛倒執著。無明滅故諸行滅。諸行滅故生死滅。十二因緣大樹壞。亦名出世因果。分明得見四方。此之謂也

表法第五。行者。既識十心逆順。以正觀心歷眾事。一一緣中皆表勝法。心心相續觀道無間。入不二門。言方等咒者。觀實相理。理不可說。而無不說。赴四機緣作四方法。說于實相故名為方。雖作是說說即無說。無說即空。空故不見說與不說。無邊無中名之為等。又復逗機有說。說于此咒咒于三障。能咒之法既不可說。所咒之罪亦不可說。無罪故無生死。無咒故無涅槃。畢竟清凈故名方等咒也。香泥涂地采畫莊嚴者。地表法性。香表福德。畫表智慧。福慧二種莊嚴法身也。五色蓋者。表于五陰。不即佛性不離佛性。起無緣慈普覆一切也。二十四形像者。表十二因緣逆順觀也。凡二十四支。順觀十二覺三佛性。逆觀十二覺三佛性。所謂無明愛取是了因佛性。行有是緣因佛性。識名色等是正因佛性。覺二十四支。即二十四佛也。百味食者。表一切法中皆有中道法喜禪悅味也。一日三時洗浴者。即表緣一實修三三昧。遣蕩無明塵沙見。思垢膩顯凈法身也。著新衣者。表寂滅忍覆二邊丑陋也。繞百二十匝者。即表十二因緣。凡十種觀有百二十支。束而言之但是三道。愛取是煩惱道。行有是業道。識名色等是苦道。循環三道常為觀境。故繞百二十匝也。一咒對破一支即破三道。三道破即是三障破。經云。發菩提心。而得不退即證破煩惱障也。若犯諸戒。若不還生無有是處證破業障白癩除瘥。即證破報障也。觀誦咒聲聲不可得。如空谷響無我。觀繞旋足。足不可得。如云如影。不來不去。若坐思惟。思惟一念之心。不從意根生。非外塵合生非離生。又非前念生故生。亦非前念滅故生。亦非前念生滅合共生。亦非前念非生非滅生。又非生生亦非不生生。亦非生不生共生。亦非不生不生生。畢竟無一念。不知從何生。但有生名字。名字非內外中間名無名。故觀心既爾從心所生。一切諸法亦復如是。觀一切法悉與修多羅合。如是觀時何者是我。我作何事何者是罪。何者是福。以觀力故豁然開悟。空慧明徹如水性冷。飲者乃知。唯獨明了。余人不見。所得智慧禪定功德。皆不可說。如此悟時自識遮障。不俟分別。若未階此位。止獲事功德者。應當護口。勿向人言。若陳說者。得障道罪。青盲[(虺-兀+元)-蟲+虎]瞎白癩頑癡。又復行者本誓。七日中途懈退亦得障道罪。何以故。欺本心欺諸佛欺一切眾生。深須慎之。其間諸相不能自了。當向方等師面決也

　　訓知事人第七

吾少嬰勤苦備歷艱關。游學荊揚雍豫。唯著一納三十余年。冬夏不釋體。上至天子。下至士民。雖有所施受而不私。一果一樓。入眾已后尚不希念。況故侵之。所以然者。眾寶尊重。若能增益名甘露苑。若有減損。即蒺[卄/梨]園。自飽自傷。因倒因起。可以意得。何俟多言。夫人發心隨有所作。為讀誦聽學講說經行懺悔供養舍力。未有首尾慎莫中止。中止者違本心。若再有所作。至前止處留難。即起修業不成。今生現障后彌障道。此行人大忌。應須竭力善始令終。業既坦然報亦圓滿。此亦可意得。昔有一寺師徒數百。晝夜禪講時不虛棄。有凈人竊聽說法。聞已用心每揚簸洮汰。系念存習。謂以凈心揚簸不善。以禪凈水洮汰不凈。隨有所作念念用心。一時執爨觀火燒薪。念念就盡無常遷逝。復速于是。蹲踞窖前。寂然入定火滅湯冷。維那懼廢眾粥。以白上座。上座云此是勝事。眾宜忍之。慎勿驚觸。聽其自起。數日方覺往上座所。具陳所證。敘法轉深。上座止曰。爾向所言皆我境界。而今所說非我所知勿復言也。因而顧問。頗知宿命不。答云薄知。又問。何罪為賤何福易悟。答云。此賤身者。前世之時。乃是今日徒眾老者之師。亦是少者之祖師。徒眾所學皆昔所訓。爾時多有私客。恒制約不敢侵眾。忽有急客輒取少菜忘不陪備。由此譴責。今為眾奴前習未久。薄修易悟宿命罪福。其事如是。一眾聞此悲不能勝。鑒鏡若斯豈可不慎。同學照禪師。于南岳眾中。苦行禪定最為第一。輒用眾一撮鹽作齋飲。所侵無幾不以為事。后行方等忽見相起。計三年增長至數十斛。急令陪備。仍賣衣資買鹽償眾。此事非久亦非傳聞。宜以為規。莫令后悔。吾雖寡德行遠近頗相追尋。而隔剡嶺難為徒步。老病出入多以眾驢迎送。此是吾客私計功酬直。令彼此無咎。吾是眾主驢亦我得。既舍入眾非復我有。我不合用。非我何言。舉此一條。余事皆爾

　　陳宣帝敕留不許入天臺第八

京師三藏雖弘皆一途偏顯。兼之者寡。朕聞瓦官濟濟。深用慰懷。宜停訓物。豈遑獨善。一二曹義達口。具得朕意也。四月一日臣景歷

　　太建九年宣帝敕施物第九

智顗禪師。佛法雄杰時匠所宗。訓兼道俗國之望也。宜割始豐縣。調以充眾費。蠲兩戶民。用供薪水。主者施行。二月六日臣景歷

　　太建十年宣帝敕給寺名第十

具左仆射徐陵啟。智顗禪師。創立天臺宴坐名岳。宜號修禪寺也。五月一日臣景歷

　　至德三年陳少主敕迎第十一(凡五敕)

春寒猶厲道體何如。宴坐經行無乃為弊。都下法事恒興希相助弘闡。今遣宣傳左右趙君卿。迎接遲能即出也。正月十一日。臣征神筆。一二君卿口具。便望相見在促

少主第二敕。得使人趙君卿啟。并省來答表。志存林野兼有疾病。愿停山寺不欲出都。不具一二。巖壑高深乃幽人之節。佛法示現未必如此。且京師甚有醫藥。在疾彌是所宜。故遣前主書朱宙迎接。想便相隨出都。唯遲法流不滯。會言在近。二月八日臣征神筆。朱宙口述一二

少主第三敕。前雖遣兩使殊未委悉。意存三寶故有相迎。今復遣龍宮寺道升。并令面陳一二也。二月二十八日臣征

少主敕。東陽州刺史永陽王。聞王在州迎顗禪師大弘法事。甚會朕心。今迎出都。王宜敦諭申朕意也。正月十日臣征

路次迎陵。敕書迎候。近得永陽王啟。知禪師遂能屈德隨朕使出都。甚有欣遲當稍次近。路涉險道殊足為勞。今遣敕左右黃吉寶迎候。但未知欲安止何寺。想示使人仍令前還。即勒所由料理房舍也。遲近會言此未委悉。三月二十四日臣征

　　至開陽門舍人陳建宗等宣少主口敕第十二(凡十二敕)

禪師舟渚日久固勞道德。今遣主書陳建宗赍輿往。必希上至敬寺。三月二十六日

在至敬宣口敕。仰延略成勞。動但禪靜必依空閑今。葺靈曜寺。權充宴坐。敕主書羅闡相送。四月

在靈曜寺宣口敕。護國之力莫過數演。仰屈于太極殿。開大智度論題。還寺就講。今遣舍人施文慶往。論相開法施也

在靈曜寺。主書羅闡宣口敕。送真金像一軀(光跌五十)釋論一部。闞寶縷[片*令]案一面。山羊[髟/口/?]塵尾一柄(并匣)虎面香罏一面(并合)東田口二

羅闡又宣口敕。不許讓口。且留山中使役勿勞輸送。羅闡宣口敕送。扶月供夏服一通。細蕉五端。絹布各十匹。綿十斤。黃屑二斗。扶月白米五石。錢三千文。果菜付隨。由扶月送學士三人弟子三十人。人各給夏服。扶月供依舊式

羅闡宣口敕。不許讓扶月供扶月薄。少無所致讓。受已舍施彌會功德之心

羅闡宣口敕。不許讓嚫衣物。法施無盡。財物有竭。所送不多忘懷納受。九月二十四日

羅闡宣口敕。施檳榔二千子。節子一百枚。[卄/邪]席一領。羅闡宣口敕。請講。國家一年舊有仁王兩集。仰屈于太極殿開講。法式處分一聽指撝。今遣主書羅闡取意

口敕。于光宅寺講仁王經。今欲于寺舍身。僧得大施。敬屈講仁王經。日自欲聽聞。今遣后合舍人李善慶。往達知一二

口敕。治光宅寺。光宅是梁武龍潛之地不整處多。今敕善量隨由就功一二。羅闡取來意

國清百錄卷第一國清百錄卷第二

　　　　隨沙門灌頂纂


　　少主后沈手令書第十三

妙覺和南。今遣內師許大梵往。稽首乞傳香火。愿賜菩薩名。庶藉熏修菩提眷屬。謹和南答令名海慧菩薩

沈后扶月供。熏陸沉檀各十斤。黃屑一斗。細紙五百張。燭十挺。赤松澗米五石。錢一千文

　右件月月供光宅寺。三月十二日

　　少主皇太子請戒疏第十四

淵和南。仰惟化道無方。隨機濟物。衛護國土。汲引天人。昭觸。光輝托跡朋友。比丘入夢符契之像久彰。和尚來儀高座之德斯炳。是以翹心七凈渴仰四依。庶三自之歸可弘。五戒之法永固。竊尋內外兩教。大小二乘。重道尊師。由來尚矣。伏希俯從所請。世世結緣遂其本愿。日日增長。今月十五日于崇正殿。設千僧法會。奉請為菩薩戒師。謹遣主書劉璇。略申誠款。殊未宣悉。弟子淵和南。正月十三日

皇太子扶月供。熏陸香一合。檀香三十斤。中藤紙一垛。乳酥一斗。錢二千文

　右牒月月供光宅寺

　　陳永陽王手自書第十五(凡三書)

秋氣凄冷。愿安樂行耳弟子寡末。未能治道。愿欲延屈方憑開導。今遣左右陳文強往。悉其一二。弟子陳伯智和南。八月十日

王第二書。弟子少奉正真。長而彌篤。州中事隙時得用心。但至止以來實有欽眷。前書要師出鎮講說。未辱還告。良以郁陶佇聽之情不忘瞬息。重遣今信必望翻然。學徒多少并希攜帶。故前有白尋勒人般所遲來儀。會言在促。弟子陳伯智和南

王第三書。使人山返仰具高懷。域誠不果更深為恨。本知山水得性為物忘懷。復須安忍。今遣迎接佇望光臨。弟子陳伯智和南。高麗昆布人參等送去。是物陋返仄

　　永陽王解講疏第十六

菩薩戒弟子陳靜智稽首和南。十方常住三寶幽顯冥空現前凡圣。伏惟法王法力。憫三界之顓愚無漏。無為開一乘之奧典。深宗絕稱仰蓮華以立名。實智難思借寶珠而喻理。殷勤弘接。始則大事因緣指掌言提。終令小乘解悟。接須彌擲世界。未是為難。開秘密導蒼生。斯為勿易。天臺顗阇黎。游浪法門貫通禪苑。有為之結已離。無生之忍現前。仰屈來儀闡揚極教。高軒層殿廣辟齊宮。圣眾云集仙群霧委。俱奉傳燈之曜。共把懸河之流。法侶忻慶神祇踴躍。弟子飄蕩業風沉淪。愛水雖餐法喜弗祛。蒙蔽之心徒仰禪悅。終懷散動之慮。但日輪馳鶩曦和之轡不留。月鏡回軒嫦娥之影難駐。適啟金函。便收寶軸法輪輟軫。鷲嶺之說何期。清梵停音。漁山之唱方息。有離有會。嘆息奚言。愛法敬法潺湲無已。謹于今月十三日。解講功德仰設法會。并度人出家。又觀音菩薩法身大士。拯危拔難利益人天。奉造靈儀即日镕鑄。用斯福善。上資清廟圣靈。又奉為即日至尊。愿御膳勝常安。德宮太后菩薩寢興納豫。皇太子起居萬福。諸王諸主咸保嘉慶。末及弟子自身并息。諶等內外眷屬。一切因緣。壽命長遠身心快樂。唯愿顯揚三寶。通達五乘。戒與秋月俱明。禪與春池共潔。生生世世與阇黎及講眾黑白。見聞覺知恒結善友。恒將濟度還同智積。奉智勝如來便似藥王覲雷音種覺。或見生安樂世界。或處兜率天宮。俱蕩三乘行。俱向一乘道。恒沙菩薩為等侶。恒沙國土為佛事。得法自在。得心自在。同修七覺分。同趣三菩提。虛空有邊此愿無盡。仰希幽顯證明。法界怨親同入愿海。回向薩云若。為無所得故

　　永陽王手書屬真觀惠裴二法師第十七(裴是東王蕭釋門師觀出梁湘浙江永陽王嘗師事之)

靜惠和南。更雪寒重。愿禮懺不乃仰疲。弟子眩恍無理。真觀法師愿得入山攝慮禪寂。今以彼書仰呈裴公。又正束裝待小晴適便當就路。但觀公非唯義解。又誦法華。既朗慧燈方澄定水。仰惟阇黎。德侔安遠道邁光猷。遐邇傾心振錫云聚。紹像法于將墜。以救昏蒙。顯慧日之余光。用拯澆俗。兼孔山陰舍良田以供耕墾。姚寶女舍凈財以給葅菜。禪堂行就修緝。糧廩不慮闕。無諸善因緣。亦各隨喜弟子。劣薄竭誠供養。愿勿以資待繼意徒眾為憂。憑茲福業庶遣煩勞。藉此熏修冀荷冥祐。弟子陳靜惠和南

王送經像入天臺。金銅坐像一軀。涅槃經一部。燭一百挺。大幡二十張。絹一百匹。凈人白石。凈人阿甘

　右牒

　　陳義同公沈君理請疏第十八

菩薩戒弟子吳興沈君理和南。竊聞大乘者。大士之所乘也。高廣普運直至道場。復作四依周旋六道。仰惟德厚深會經文。于五誓之初請開法華題。一夏內仍就剖釋。道俗咸瞻延佇嘉唱。慈悲利益不違本誓耳。謹和南

　　陳左仆射徐陵書第十九(陵書最多門人競持去追尋止得三紙并愿書)

陵和南。昨預沈儀同法席。餐奉甘露無畏之吼。眾咸歸伏。然正法炬。朗諸未悟。自慶余年得逢妙說。尋事咨展。此不申心。謹和南

陵和南。注仰之心難可敷具拔。公至蒙三月二十日旨。用慰積歲傾心麥冷體中何如。愿一日康勝。山中春夏無余障惱耳。遲復存旨。弟子二三年來。溘然老至眼耳聾闇心氣昏塞。故非復在人。兼去歲第六兒夭喪。痛苦成疾由未除愈。適今月中又有哀故。頻歲如此窮慮轉深。自念余生無復能幾。無由禮接系仰何言。敬重璪公今還白書不次。弟子徐陵和南

陵和南。放生星聞。公家極相隨喜事。是拔公口具謹不多咨。唯遲拔公廷出。數百里水全其命根。如此功德算數無盡。隨喜無量。此不委咨。弟子徐陵和南

陳徐陵五愿上智者禪師。陵和南。弟子思出樊籠無由羽化。既善根微弱。冀愿力莊嚴。一愿臨終正念成就。二愿不更地獄三途。三愿即還人中。不高不下處托生。四愿童真出家如法奉戒。五愿不墮流俗之僧。憑此誓心以策西暮。今書丹款仰乞證明。陵和南

　　陳吏部尚書毛喜書第二十(凡五書)

累年仰系不易可言。承今夏在石像行道。欣羨無極。又聞欲于天臺營道場。當在夏竟耳。學徒遠近歸依者理應轉多。安心林野法喜自娛。禪講不輟耳。四十二字門令附。雖留多時讀竟不解。無因咨訪為恨轉積。南岳亦時有信照禪師在岳嶺。徒眾不異大師在時。善公于山講釋論。彼亦悒悒遲望。還綱維大法。不者歸鐘嶺攝山。亦是棲心之處。何必適遠方詣道場希勿忘。京師邊地之人。豈知回向傾心無時不積。未因接顏色東望欷懣。敬德信人今返白書不具。弟子毛喜和南

弟子諸弟及兒等。悉蒙平安。第二任鄱陽郡。第三為豫章王司馬。第四大廷卿。第五入合任度支郎。大兒由在東宮為中書舍人。仰蒙垂顧。以大善知識大同學。輒復遠咨

喜次書。秋色尚熱道體何如。禪禮無乃損德。弟子老病相仍湯藥無效。兼不得自閑。轉有困爾。仰承移往佛隴。永恐不復接顏色。悲慨俱深。仰惟本以曠濟為業。獨守空巖。更恐違菩薩普被之旨。近與徐丹陽諸善知識共詳量。等是一山。鐘嶺天臺亦何分別。必希善加三思。不滯于彼我。京師彌可言師一二因。拔師口具其間。愿敬道德。弟子毛喜和南

喜次書。適奉南岳信。山眾平安。弟子有答具述甲乙。后信來當有音外也。今奉寄箋香二片。熏陸香二斤。檳榔三百子。不能得多示表心勿責也。弟子毛喜和南

喜又書。慶講。今者仰餐敷說。訓往綽然。道俗嗟味。般若照明。豈是拙辭所能稱述。弟子毛喜和南

　　天臺山修禪寺智顗禪師放生碑文第二十一

陳通直散騎常侍國子祭酒東海徐孝克撰夫太易無體。品類所以咸享。太一無名。至人于是設教。仰觀俯法遠取旁求。兼三以才。吹萬維物。建官臺鉉則五岳作鎮。辨方伯牧。故四瀆分流。辟伊闕覽八纮。鑿龍門陂九澤。播厥習險因之以利民。相生卜洛樹之。以君長坎之。時用大矣哉。我皇帝。作圣凝神乘圖御箓。無為無欲道契汾陽。垂拱垂衣德隆至治。辰象貞明管灰合序。方外無虞海內有截。被風雅于華戎。盛雍熙于曩代。巍巍乎難得而稱者也。至如光啟法式榮敷道樹。化彰十善。弘濟四生。天臺修禪寺智顗禪師。蔬練自居苦節行矣。奉揚皇風總持像季。禪師。俗姓陳氏。穎川人也。乃有媯之后焉。四友驚座逖聽多美六奇。列爵世載。其賢祖詮早世。父起祖梁使持節散騎常侍益陽縣開國侯。禪師童真出家。聰敏易悟。寓居荊峽。游化幽并。自北徂南。兼行禪智。禹穴勝探臺山是卜。白雞路出青髓巖開。攀桂結字蕭然憩止。林交五柳既馥栴檀之氛。塔現三層終縣水精之色。云崖天樂不鼓自鳴。石室金容無形留影。秀嶺嵚崟浪波浩瀚。洪濤蜃氣冒遠苞空。巨壑喬松干云翳日。翔集飛走叢育珍怪。地中藏玉觀曲杖而易辨。淵內沈珠見圓流而可別。神通開士如意桑門。振錫咒泉騰空舞缽。受丹仙容泛急水而時來。避官真人乘回風而回至。厥土宏麗靈讖斯在。禪師福慧镃基聲光利益。宣猛將軍臨海內史計尚兒子勛之胄。世顯方術賣藥登仙。聞于昔漢。剖符作守。即此明時。請轉法輪講金光明經一部。前云騎將軍臨海內史陳思展。及其猶子陳要卿等即土人也。戎章衣繡優秩家邦。奉屈禪師次講法華經典。白牙團扇初開律藏之門。玉柄塵尾旁闡經王之偈。系珠始訓親友醉除。夢鼓將鳴梵魔疑遣。因乃雙明誡勸廣辯殃福。尚兒仍獎諭[竺-二+(一/尸/邑)]主嚴續祖羊公賀等群賢。凡百君子信誓斯立。丹誠恪勤白業諧辯。嗟如棠之往。累嘆釣濮之來緣。各舍[竺-二+(一/尸/邑)]業及魚梁等合六十三所。二緣樹下懸唱善哉。五旬座上遙聞彈指。巨海無際一時清謐。眾生無邊同荷安快。掌擎世界未粵難思。手把虛空非名希有。桂陽王殿下皇枝之貴。思懋間平情崇孔釋。吐懸河之旨擊節證明。示半月之形深心隨喜。五侯三杰曾不間然。黃發青衿咸同踴躍。藏諸篆素青編落簡。樹以貞碑芳聲靡絕。假令山止海運。惠施之美猶傳。龜吉筮兇鐫勒之功。無毀孝克才慚十倍。學墮三余春搜秋狝。久捐染截。書紳畫地曾何圖寫。雖復張池。并黑寧擬妙辭。峴石徒刊非能墮淚仰熏心之上善。羨山水之清音。寸志片言乃為銘曰

　設位觀像　　剖極開渾　　蕩蕩為大
　蒼蒼以尊　　膏川淚瀆　　地脈河源
　導疏咨禹　　蓋取維軒　　嗟乎坎德
　至矣坤元　　淳風樂土　　君臨御寓
　明明孝治　　穆穆圣主　　道冠當今
　功高前古　　慶協嘉瑞　　美均擊拊
　仁沾動植　　澤及遐宇　　釋種高族
　身資瓢蓛　　匪慕分圭　　歸心染服
　辭彼緣慮　　言施幽谷　　志托松筠
　形隨槁木　　七覺善誘　　五禪清肅
　無遠弗屆　　無思不服　　將軍邦宰
　肩印銷罪　　淑女良夫　　民業珍賄
　靡宏十明　　寧追百倍　　不見所欲
　忘懷無待　　各舍貨泉　　同成佛海
　決漭冥蒙　　瞻眺唯空　　屏師送雨
　列子揚風　　鯤鱗以北　　極外之東
　遠水銜日　　曾波駕蓬　　地上之比
　山下之蒙　　涇清渭濁　　朝宗會同
　天臺維節　　林泉搔屑　　頂列三辰
　峰危九折　　瀑布高瀉　　神狀姝潔
　響若奔雷　　皎如素雪　　隆冬不凝
　炎旱無竭　　石橋杳邈　　晨暉映徹
　仰止青霄　　俯臨丹穴　　鳥路云通
　人途徑絕　　渤澥難邊　　含情溯沿
　嗷嗷岌岌　　萬萬千千　　鼓鰓掉尾
　相望自然　　壁網無掛　　任鉤不牽
　歌舼靜拽　　響俎停膻　　行滿業大
　弘生為最　　斷樹誠規　　翳樊斯誡
　噌參靈鶴　　敬康神蔡　　隨感明珠
　于期軒蓋　　嘉會信征　　潛騰是賴
　逝矣虞淵　　波瀾易遷　　高岸深谷
　蓬海桑田　　石余幾拂　　芥盡何年
　大地將隕　　須彌洞然　　風傾金際
　火及初禪　　猗歟水性　　報轉常圓　

　　隋高祖文皇帝敕書第二十二

皇帝敬問光宅寺智顗禪師。朕于佛教敬信情重。往者周武之時毀壞佛法。發心立愿必許護持。及受命于天。仍即興復仰憑神力法輪重轉。十方眾生俱獲利益。比以有陳虐亂殘暴。東南百姓勞役不勝其苦。故命將出師為民除害。吳越之地今得廓清。道俗乂安深稱朕意。朕尊崇正法救濟蒼生。欲令福田永存津梁無極。師既已離世網修己化人。必希獎進僧伍固守禁戒。使見者欽服聞即生善。方副大道之心。是為出家之業。若身從道服心染俗塵。非直含生之類無所歸依。仰恐妙法之門更來謗讟。宜相勸勵以同朕心。春日漸暄道體如宜也。開皇十年正月十六日。內史令安平公臣李德林。宣內史侍郎武安子臣李元操。奉內史舍人裴矩行

　　秦孝王書第二十三(凡二書)

冬暮寒切道體何如。法務勤辛有以勞悆。安州方等寺奉為皇帝修立。屈法師向彼行道。甚不可言。已令所司發遣供給。愿以熏修為懷不憚利涉也。道深敬德遣白不具。弟子楊俊和南。十二月十七日

次書傾仰每深甚熱。禪師道體何如。修習不乃勞心也。未由有展企結。良深愿珍德遣白不具。弟子楊俊和南。五月十九日。奉施沉香等如別。至愿檢領

沉香十斤。箋香十斤。熏陸少許

　右牒薄伸供養

　　晉王初迎書第二十四

金風御節玉露調時。道體休和安樂行不法師抗志名山棲心。慧定法門靜悅戒行。熏修籍甚。徽猷久承音德。欽風已積味道。為勞冀托舟航。用披云霧。故遣使人往彼延屈。希能輕舉以沃虛襟。佇望來儀不乖眷意也。弟子楊廣和南

　　王治禪眾寺書第二十五

深具謙挹之旨。但高人游處觸地是安。然法宇僧坊須盡嚴正。經云四事供養。一不可虧。已勒有司修葺。愿忘懷受施也。弟子楊廣和南

　　王受菩薩戒疏第二十六

使持節上柱國太尉楊州總管諸軍事楊州刺史晉王弟子楊廣稽首。奉請十方三世諸佛本師釋迦如來。當降此土補處彌勒。一切尊經無量法寶。初心以上金剛以降諸尊大權摩訶薩埵。辟支緣覺獨脫明悟二十七賢圣。他心道眼乃至三有最頂。十八梵王六欲天子帝釋天主四天大王。天仙龍神飛騰隱顯。任持世界作大利益。守塔衛法防身護命。護凈戒無量善神。咸愿一念之頃。承佛神力俱會道場。證明弟子誓愿。攝受弟子功德。竊以識暗萌興即如來性。無明俯墜本有未彰。理數斯歸。物極則反。欲顯當果必積于因。是調御世雄備歷生死。草木為籌不可勝計。恒沙集起固難思議。深染塵勞方能厭離。法王啟運本化菩薩。譬如日出先照高山。隨逗根宜權為方便。如彼眾流咸宗大海。弟子基承積善生在皇家。庭訓早趨貽教夙漸。福理攸鐘妙機須悟。恥崎嶇于小逕。希優游于大乘。笑止息于化城。誓舟航于彼岸。但開士萬行戒善為先。菩薩十受專持最上。喻造宮室必因基址。徒架虛空終不成立。弗揆庸懜。抑又聞之孔老釋門。咸資镕鑄不有軌儀。吾將安仰誠。復釋迦能仁本為和尚。文殊師利冥作阇黎。而必藉人師顯傳。圣授自近之遠。感而遂通。薩陀波侖罄髓于無竭善財童子忘身于法界。經有明文敢為臆說。深信佛語聿遵明導。天臺智顗禪師佛法龍象。童真出家戒珠圓凈。年將耳順定水淵澄。因靜發慧安無礙辯。先物后己謙挹盛風。名稱普聞眾所知識。弟子所以虔誠遙注。命楫遠延每畏緣差值諸留難。亦既至止心路豁然。及披云霧即銷煩惱。謹以今開皇十一年十一月二十三日。總管金城設千僧蔬飯。敬屈禪師授菩薩戒。戒名為孝亦名制止。方便智度歸親奉極。以此勝福奉資至尊皇后。作大莊嚴同如來慈普。諸佛愛等視四生猶如一子。弟子即日種羅睺業。生生世世還生佛家。如日月燈明之八王子。如大通智勝十六沙彌。眷屬因緣法成等侶。俱出有流到無為地。平均六度恬和四等。眾生無盡度脫不窮。結僧那于始心。終大悲以赴難。博遠如法界。究竟若虛空。具足成就皆滿愿海。楊廣和南

王嚫戒師衣物等。圣種納袈裟一緣。黃紋舍勒一腰。綿三十屯。郁泥南布袈裟一緣。黃絲布襪一具。絹四十匹。郁泥絲布偏袒一領。黃紬臥褥一領。布三十禪。郁泥絲布坐褥一具。烏紗蚊幬一張。紙二百張。郁泥絲布裙一腰。紫綖靴一量。錢五十貫。郁泥云龍綾被一緣。龍須席一領。蠟燭十挺。郁泥羅頭帽一領。須彌氈一領。銅硯一面。高麗青坐布一具。烏皮履一量。墨二挺。黃絲布背襠一領。南榴枕一枚。和香一合。鐵錫杖一柄(見在)象牙管一管。塵尾一柄。烏油鐵缽一口(并袋)斑竹筆二管。銅七筋一具。犀角如意一柄(并匣)白檀曲幾一枚。銅重碗三口。鋀石香罏奩一具。山水繩床一張。銅搔勞一口。銅香火七筋一具。白檀支頰一枚。銅澡灌一口。楠榴夾膝一枚。桃竹蠅拂一柄。鐵翦刀一口。蒱移文木案并褥。犀裝爪刀一口。鐵剃刀一口。黃絲布隱囊一枚。紫檀巾箱一具。鐵鑷子一具。白瓦唾壺一口(并籠巾)柹心筆格一枚。銅燭擎一具。鋀石裝柹心經格一具。犀裝書刀一口。白團扇一柄。師嚴教尊(右四字爪)喜舍供養(右四字龍)習惱余氣(右四字懸針)緣覺侵斷(右四字垂露)咸登常樂(右四字飛白)豈如菩薩(右四字倒薤)能施所受(右四字魚)聲聞是證(右四字科斗)戒定慧滿(右四字篆)苦集滅道(右四字大篆)谷皮屏風一具(爪篆龍魚科斗飛白垂露倒薤等書)凈人善心年十一

右牒開皇十一年十一月二十三日(王稟戒名。總持菩薩。書疏。即用法諱弟子。總持和南)

　　王謝書第二十七

柳顧言還奉旨。垂示六種舍施及留受用。弟子一日恭嚫。猶以陋薄不稱宿心。來旨既以轉施。功德彌為增上。悲敬福田深是平等。固非蔽識所能周見。事事仰依其所留者。既以不多愿恒留受。用故遣報咨。謹和南

　　王參書第二十八

弟子總持和南。履長戒辰在俗咸慶伏。惟吐納禪慧。與時休和。弟子稟受以來。粗堪靜攝。謹遣參承。謹和南

　　王請留書第二十九

弟子總持和南。爰逮來誨須往荊楚。辭致首尾仰具高懷。但只稟凈戒事成甫爾。宿昔凝滯匪遑咨決。阇梨和尚經稱勝田。種子雖投嘉苗未植。方用心形永伸供養。庶憑善誘日灑塵勞。凡厥共緣依止有地。斯亦舟航兼運利益弘多。如來化導何必止還天竺。菩薩應變本無定方。深愿坦然以虛受物。遲延展禮面當咨遜。謹和南

開府柳顧言。宣口教云。智者為當長去更有還期。弟子意不欲相去遼遠。脫能旋回不敢留停。鎮下近山隨樂住。止又欲奉留待。二月十八日同度延陵鎮。仍共至棲霞履行。于彼送別

　　王重留書第三十

弟子總持和南。逮旨須取明。二日垂別修復未周。便深傾欷。弟子前昨晝夜熟更。惟忖智者。至止以來未經一夏。兼荊潭路遠安居。將促江波浩蕩。行程難期。既去此處。又不至前所半途。結夏投止亦難。又按經律。一夏供養安居僧。福田無量。況乎師道及大眾力。凡夫淺薄本資勝緣。菩薩大慈須受應供。暮春行謝首夏向臻。九旬忽違四事虛棄。修心與理于情匪安。今欲仰留度夏發遣。冀不半途飄露脫疑。邑下喧湫須依林壑安居。攝山亦當為便。若法歲將滿。預勒蔣州裝船。南出石頭西浮彌易。既乘爽節因得順風。去留之宜事理咸會。此間彼處仰聽擇一。意不可盡辭豈多宣。謹和南。三月一日

　　王許行書第三十一

弟子總持和南。復逮今旨欲遂前心。功德因緣豈敢違忤。謹遵宿愿。即命所司發遣發日。離晨仰聽詳擇。庶解夏非遠。秋水乘流。賜答求期。必當無爽。用茲歡喜。以蠲悲欷。謹和南

　　蔣州僧論毀寺書第三十二

奉誠寺慧文。龍光寺法令。光宅寺智勝等。稽首和南。伏見使人赍符壞諸空寺。若如即目所睹全之與破。及有僧無僧。毀除不少。伏惟大王菩薩。植信嵩明興建三尊。慈仁化物豈不弘護佛法。留心塔寺。但此處僧徒。忽見毀廢咸懷憂恐。大王雖照同朝日。而圣德高遠眾情傾仰。無因簡徹。伏惟智者禪師。道俗歸止有所言勸。悉善為先。文等不揆庸微。馳來奉告。必愿運大慈悲。垂為申達。異未壞之寺。庶得安全。敢藉護持。輒此祈仰。謹和南。開皇十二年二月八日

　　述蔣州僧書第三十三

今獲蔣州奉誠寺慧文律師書。敬呈如別。仰惟匡持三寶行菩薩慈。近年寇賊交橫。寺塔燒燼。仰乘大力建立將危。遂使佛法安全道俗蒙賴。收拾經像處處流通。誦德盈衢銜恩滿路。昔居戎在陳尚得存心。況息武興文。方應光顯。至如慧文所述。抽剔伽藍必由所官人多生僻解。致令外僧惶惑憂懼不寧。貧道常念無堪謬當知識。若論愛惜形命。豈敢言忤公門。特是佛法相關。亦由香火事大意之所為。唯憂冥道。寧忘即日之身。必存未來之議。若不述愚心則虛當四事。復乖三稔香火。是何人乎。是何人乎。在所官司唯悕事辦。豈慮因果將來善惡耶。當愿圣德尊嚴。履萬安之路。福祿隆重高而不危。修菩薩行棟梁佛法。墻塹三寶澤覃四海。風芳萬代。若謂寺多洲少國或不聽。方便善權仰由安立。若須營造治茸城隍。江南竹木之鄉。采伐彌易。仰希弘紹。提拔將沈。故寺若存新福更長。冀蒙矜允幽顯沾恩。法事仰干追深愧踖。沙門某敬白。三月十一日

　　王答蔣州事第三十四

弟子總持和南。爰逮高旨騰蔣州僧所及。竊以僧居望剎。食惟分衛。所立精舍本依聚落。近年奉詔專征。吊民伐罪。江東混一。海內又寧。塔安其堵市不易業。斯亦智者備所明見。而亡殷頑民不慚懷土。有苗恃險敢恣螳螂。橫使寺塔焚燒。如比屋流散鐘梵輟響。雞犬不聞。廢寺同于火宅。持缽略成空返。僧眾無依。實可傷嘆。彼地福盡方成丘墟。所余堂塔本不壞毀。其有現僧亦許房住。唯虛廊檐宇會當倒壓。所以移來還充寺館。其外椽版權借筑城。若空寺步廊。有完全者亦貸為府廨須一二年間民力展息。即于上江結筏以新酬故。本勒所司具條孔目。無慮零漏。恐遠僧未能曲見。頓用仰誣。必愿言提冥諸其掌。猥延滿軋戀側良深。謹和南

　　述匡山寺書第三十五

江州匡山東林寺者。東晉雁門慧遠法師之所創也。遠是彌天釋道安之高足。安是大和尚佛圖澄之弟子。三德相承如日月星。真佛法梁棟皆不可思議人也。而遠內閑半滿外善三玄。德布遐方聲高霄漢。初詣山足依止一林。共耶舍禪師頭陀其下。若說若默修西方觀。末于林右建立伽藍。因以為名。東林之寺。遠自創般若佛影二臺。謝靈運穿鑿流池三所。梁孝元構造重閣。莊嚴寺宇即日宛然。峰頂寺者是齋慧景禪師。感山人延請因棲其峰。次梁慧歸在后登躡。方建伽藍。峰有水泉忽然枯涸。歸燒香咒愿清流盈滿。天降甘露于泥洹日。是以先德名蹤。垂芳不斷。松霞清曠。觸處蕭條。公私往還莫不歸向。自大化江左。貧道因至彼山。憩泊東林。時游峰頂以歲為日。羨玩忘勞。然山下伽藍偏近驛道。行人歸去頗成混雜。今奉請為兩寺檀越。庶藉影響眾得安心。禮誦虔誠用酬洪澤。并乞勒彼所由。永禁公私停泊。沙門某敬白

　　王答匡山書第三十六

弟子總持和南。垂誨述江州潯陽廬山東林寺峰頂寺。須令弟子并為檀越主。山嶺盤秀下屬江湖。香罏層峰上虧云日。仙人之所戾止。隱倫于焉不歸。況乎慧遠法師勝依結構。謝客梁元穿池重閣。景師息心神應峰頂。智者憩歷踵武前賢。師嚴道尊實深隨喜。所恨寡薄無益將來。庶藉熏修方證常樂。兼陳二寺偏近驛道。行人往來頗成混雜。須勒彼州令去公私。使命不得停止。即付所司。依事頒下。謹和南。三月一日

　　王與匡山三寺書第三十七

極暄法師道體何如。眾內咸宜也。雁門遠法師四依菩薩。翻飛朔野棲息南山。自斯以后名德相繼。智者見令為寺檀越。顧修寡薄非敢克當。獎導既引良深隨喜。敬德指此承問。楊廣和南。三月二十一日

與禪閣寺書春序將謝道體何如。僧眾清善匡山佛寺興自慧遠法師。法師師于彌天道安。安師于佛圖澄。妙德相承莫之為最。江東龍藏悉本雁門。雁門上人創跡廬阜。自梁及晉止有東林。陳晚澆漓別生禪閣。僧徒好異豈稱至和。智者爰居還須合一。想均愿海更無異味。行人將送過指此相聞。楊廣和南。三月二十一日

與峰頂寺書。暮春暄和寺眾清勝。禪悅法喜致足恬懷。爐峰香氣煙霞共遠。智者經托勝地。為在總內令為檀越。誠深隨喜。更追厚愧善當敬勖。楊廣和南。三月二十一日

　　王謝法門書第三十八

弟子總持和南。奉旨今日齋竟。即事登舟睽阻方遙。彌以傾欷垂示法相。雖文旨淵賾源本難尋。而教門方便開悟易益。恭承善誘永以受持。庶藉津梁得無退轉。自服膺至道每沾弘護。將事遵途復降良藥。沐浴慈被伏用凄荷。謹和南

　　王遣使往匡山參書第三十九

弟子總持和南。親信傳中詵還。逮去月朔告。用慰延結熱猶熾愿道體休和。仰承經過攝山鐘岫。寺塔安善徒眾和肅。仍留二十僧權停開善。進至匡岳結夏安居。東林禪閣還為一寺。峰頂精舍復皆隨喜。敬緣勸發獲此熏修。用耨身田方流法雨。金光明福喜荷彌深。弟子去月十四日。始度朱方風土異宜。流金在節攝衛多不調適。每有劣然二十九日來。石頭稍已平復。自江浦違心馳情彭蠡以日為歲。無時暫忘。愿未解夏前。預整裝束法歲若滿。即事西浮。彼間酬愿務令在促。非但弟子蔽識希護。周爰深恐。禪慧學徒咸思鉆仰。宣尼在陳致嘆自衛。便歸屈道紆情事非為己。今遣主薄王灌指往只承。并貢別牒用忘存省。敢略繁辭。謹和南。七月一日

法衣六件。鹽一百斛。米一百斛

右件其鹽米悉出江州正倉王灌赍合魚開送

　　王重遣匡山參書第四十

弟子總持和南。東林山寺使至。逮八月八日誨。用慰馳結仰承。已往衡山。至當稍久。法緣若竟愿即沿流。冀在歲陰必期展覲。弟子渡江還。去月初移新住。多有造次。未善安立。來旨勖以法事。實用慚悚。始于所居外援。建立慧日道場。安置照禪師以下。江陵論法師亦已遠至于內援。建立法云道場。安置潭州覺禪師已下。即建深善輒以咨知。仰承相次為營。功德深荷扶助。難用遠陳。而發此至江州遂下請僧料。云何能得相資。前施鹽米。其米回入東林。鹽以上路盈長之外。乃可別營功德。今山僧返路行用仰酬尋。別遣使迎延。愿預整歸計。江山遼夐豈盡誠曲。謹和南。十月十日

　　王遣使潭州迎書第四十一

弟子總持和南。歲聿云暮寒氣殊重。禪悅經行愿常安樂。弟子頃來每多勞疾。但睽覲稍久唯用傾結。仰度所營功德已當究竟。今遣左親信伏達奉迎。愿便事沿流延遲咨具。謹和南。十一月十五日

　　王遣使荊州迎書第四十二

弟子總持和南。暄和道體勝悆。仰揆衡岳法事久當圓滿。江陵功德復應成就。隨喜之至難用勝言。弟子今入朝覲。行次陜州。馳仰之誠與時而積。故遣使人迎候。希便進道。來月下旬唯遲只接。路首匆促豈復委宣。謹和南。二月二十二日

　　王入朝遣使參書第四十三(凡六書)

弟子總持和南。仰違移歲馳誠載勞。兼事入朝彌增延屬。武關雖阻荊近于吳。是以暫停陜州。遣使承接行人返命。具奉覶縷。非唯年尊疾動。又以結夏安居理事。相推固須停止。弟子還鎮非久。便愿沿流仰會江都。庶應旦夕將圣德果。亦復差機。因緣多端請不勞慮。謹和南。九月十日

弟子總持和南。僧使智邃來奉五月二日誨。用慰馳結。仰承衡岳功德圓滿。便致荊巫履涉虧和。深以傾悚。弟子于江都入朝。至陜關眩瞀停岐陽。腹內又不調適。去月末還京輦。如欲相承猶自羸薾。末即只覲。望云延愿珍納。行人今返辭豈宣具。謹和南

弟子總持和南。奉旨于荊州當陽縣境玉泉山陲。為建造伽藍招提行道。圖寫地形具以賜示。伏以布金遍地。買園建立。奉置三尊。永流萬代。唱誦所不能贊。算數所不能量。孰意輕微頓蒙創造。循復來旨爽然失厝。既事出神心。理生望表。無容違拒。茍作形跡即具聞奏。嘉號乃覃名符天冠。道場聲滿恒沙世界。福報仰歸遜辭難涉。謹和南

弟子總持和南。垂旨令撰衡岳禪師碑文。郭有道之無愧辭。高德逾此。陸士衡之披文想質。弟子多慚。既蒙獎成不無克勵。邯鄲絕妙深恐難工。還鎮病瘳庶或勉強。循覽行狀用難思議。佛澄道安寧復過是。和南

弟子總持和南。垂賜萬春樹皮袈裟一緣。述是梁武帝時。外國唯獻四領。今余一。而是建初烏瓊法師所披。謹尋菩薩戒稱。所著袈裟皆染使壞色。況復自然嘉樹。妙彩天成。相應之言。無勞外假。萬春表長生之稱。二翼合善譬之辭。永服周旋恒充布薩常事。半月豈唯元日。著如來衣。深荷慈獎。謹和南

弟子總持和南。率施別牒。五彩旛錦。香罏檀等十種。示表微誠。薄申是貺鮮陋追悚。謹和南

五色四十九尺旛二張。五色斑羅經巾二枚。絹五十匹。錦香罏檀十張。熏陸香二斤。剃刀十口。鴟納袈裟一領。油鐵缽十口。雄黃七斤。青須彌氈五領

　　　右牒

　　文皇帝敕給荊州玉泉寺額書第四十四

皇帝敬問。修禪寺智顗禪師。省書具至。意孟秋余熱道體何如。熏修禪悅有以怡慰。所須寺名額今依來請。智邃師還指宣往意。開皇十三年七月二十三日。兼內史令蜀王臣秀宣。內史侍郎武安子臣李元慘。奉內史舍人長坦男臣鄭子良行

　　王在京遣書第四十五(凡二書)

弟子總持和南。仰違已久馳系實深。獻歲非遙傾遲虔禮。暮春屆節當遣奉候。謹和南。九月二十四日

王在京。重遣弟子總持和南。適逮近旨用尉馳情。春暄愿道體康勝。玉泉創立道場嚴整。禪眾歸集靜慧日新。隨喜之深難以辭諭。弟子始服三石散竟。調息勞心秋仲歸蕃。請夏訖沿下在于拜覲。差當匪奢其間珍德。今遣統軍魯子譽。往只承。謹和南

　　王從駕東岳于路遣書第四十六(凡二書)

弟子總持和南。仲秋轉冷仰惟道體康悆。弟子即日粗可行。未由虔禮但增延結。愿珍德。謹遣修承。謹和南

于路次書總持和南。寒氣漸嚴仰惟康豫。動寂怡神興居安悅。弟子陪奉鑾駕旅次。長奉遠憑勝力。行往安隱。瞻言只覲庶或匪遙。愿珍重此不宣具。謹和南。十月十九日

　　王還鎮遣迎書第四十七

弟子總持和南。獻歲春明仰惟道體勝豫禪悅法喜。眾咸集業功歸有在。悉由明導。敬憶江都暫欲西上。先到衡岳用賽師恩。次往渚宮以報生處。虔承此旨衛送。大江陽子臨流具申來請。即蒙開許還至觀濤。年來歲往寒暑屢變。恭聞功德圓滿遠難贊述。弟子多幸生在佛家。過庭所聞匪直詩禮。轉輪斯奉實惟日暮。今者陪扈鑾[車*犬]。發自京師言停洛陽。又止歷下。柴望之禮本自虞書。巡會之聲盛于姬典。至尊憲章。先古允協。人神相風。指南奉朝東岱。以今月十一日吉辰宗事云畢。于時天地載廓。日月增華。休氣神光燭近被遠。靈芝競吐山谷。連木并秀宮壇。喑聾蒙躄之徒。無毉而自愈。扶老攜幼之侶。不謀而同到。臣子殫見事非虛飾。一物得所萬里斯應。師資至重敢不稍聞。第率從便蕃即辭行所。夾鐘將末。必屆楊州。今遣奉迎便愿沿下。余春未盡必希拜覲。其間珍德續復只承。謹和南正月二十日

　　王謝天冠并請義書第四十八

總持和南。前揆菩薩天冠率爾式之樣。深嫌不工。即用呈簡。爰逮今制思出神衿。圖比目連。妙逾郢匠。開士五明此居其一。金剛種智茲焉標萬。是智因地化物不可思議。接引隨方奚能盡達。冠尊于身。端嚴稱首跪承頂戴。覽鏡徘徊有飾陋容。增華改觀。弟子多幸謬稟師資。無量劫來悉憑開悟。色心無作觸仰勝緣。度脫舟航何慮不果。但戒為基址。信實行先。保解毗尼。昔年虔受。身雖疏漏心護明珠。而定品禪枝屏散歸靜。猥以凡薄荷國鎮蕃。為子為臣難虧難怠。豈藉四緣能入三昧。此非臆斷實荷誠說。經稱非禪不智非智不禪。定解相資能證無漏。又電光斷結。其例甚多。慧解脫人厥朋不少。即日欲服膺智斷。率先名教。永泛法流兼同治國。未知底滯可開化不。師嚴道尊可降意不。宿世根淺可發萌不。菩薩應機可逗時不。若未堪敷化且暫息緣。如可津梁便開秘藏。書云。民生在三事之如一。況覃釋典而不從師。今之慊言備瀝素款。成就事重。請棄飾辭。謹和南。六月二十一日

　　讓請義書第四十九

答爰逮累翰殷勤至法。匹夫行善止度一身。仁王弘道含生荷賴。蓋登地菩薩應生大家。所以發心興隆大道。曷可量也。孰可比哉。貧道山僧本懷夙至。于天臺舊居。言念無舍。庶因世境安樂。更得寄趾幽林。仰為行道。非唯城邑。近歲謬承人泛。擬跡師資。顧此疏蔽。似非時許。況圣澤日隆復垂今命。省諸庸鄙彌匪克堪。貧道稟承師教。禪慧頗持耳去眼流如華上水。采聽經論其功既淺。賴荷禪門憑定修習。比于專學數論區分。理乃弗違業乖至熟。自非如來明達種智。高圓擅材殊能誰肯雙揖。況乎去圣滋遠曉悟甚微。徒欲承恩懼乖深寄。有招幽譴兼虧圣德。特愿更回神慮。別俟勝賢。妙果芳因使無斷絕。經稱一句染神歷劫不朽。大智慧海信為能入。固知深解大乘。佛法久住功德易滿。智慧最高守質抱愚。仰希聽覽徒申庸俚。終不自宣。沙門某白

　　王重請義書第五十

弟子總持和南。仰逮還旨猶乘謙尊。循復久之恍如自失。切以學貴承師。事推物論歷求法緣。厝心有在。若習毗曇則滯有情著。若修三論。又入空過甚成實。雖復兼舉。猶帶小乘。釋論地持但通一經之旨。如使次第遍修。僧家尚難盡備。況居俗而欲兼善。當今數論法師無過此地。但恨不因禪發。多起諍心。達者無違。求那明偈。仰惟厚習善根非一生得。初乃由學俄逢圣境。南岳禪師親所記莂說法第一無以仰過。照禪師來具述此事。于時心喜已域寸誠。智者昔入陳朝。彼國明式瓦官大集。眾論鋒起。榮公強口。先被折角。兩瓊繼軌才獲交綏。忍師贊嘆唯唱希有。弟子仰延之始便事勝集。屈登無畏釋難如流。親所聽聞眾咸瞻仰。適承前往荊楚講法華經。舊學名僧莫不歸服。故知非禪不智。驗乎金口。比聞名僧所說。智者融會盡有階差。譬若群流歸乎大海。此之包舉始得佛意。弟子即日而不依請。譬彼彌勒今當問誰。唯愿未得令得。未度令度。樂說無窮法施無盡。復使顧言。稽首虔拜。謹和南。六月二十五日

國清百錄卷第二國清百錄卷第三

　　　　隋沙門灌頂纂


　　王謝義疏書第五十一

弟子總持和南。逮旨送初卷義疏。跪承法寶。粗覽綱宗。悉檀內外耳未曾聞。故知龍樹代佛不可思議。今所著述肉眼未睹明闇。謹復研尋遲此覲接。謹和南

　　王論荊州諸寺書第五十二

弟子總持和南。荊州玉泉十住兩寺。近既賜令檢校。今須書及江陵總管。當勒所由終聽僧使。奢促弟子仰蒙凈戒。宿世因緣稍希義理。智波羅蜜爰降開許。始制義疏。方憑啟沃向入慧門。昔年仰請棲霞時往。觀行政為密邇。朝發暮到應可咨決。不異邑居。行道本貴安心。寧勞過遠。天臺之路幸愿輟情。屈己為人菩薩有賜。于專契弗敢違。前都不知凈人。善心已墮僧數。濟度無隔唯用隨喜。謹和南。七月二十七日

　　重述還天臺書第五十三

前所咨天臺山事。本聽后期爰逮報示。不然夙志棲霞。乃言咫尺非關本誓之心。天臺既是寄終之地。所以恒思果遂。每囑弟子。恐命不待期。一旦無常身充禽鳥。焚燒余骨送往天臺。愿得次生還棲山谷。修業成辦乃可利人。但仰赴義門多慚芻淺。發心既重輒課庸微。去聽慈恩庶無匆促。政言天臺營理本擬十方。安立僧徒非專為己。昔年修葺愿創伽藍。形可隨緣香燈難絕。故欲遣修葺冀憑方便。同途校具。凈人得蒙勝舉。并祈一旨事并前咨。方乞寺名屈作檀越。懼多煩沓未敢同時。處處結緣功德彌大。玉泉十住許垂恩為。唯待教旨即遣僧使。冀藉光威三寺遙荷。伽藍未整功德已圓。仰鬧頻煩言何能謝。沙門某白。三月二十日

　　王答書第五十四

總持和南。復垂誨旨益具仁慈。開士虛懷隨感。必應本誓愿力。何患不果。政言服道日淺未堪違遠。深憑護念開示悟入。玉泉十住天臺本居。仰由勝功能得建立。方須影響永至金剛。江陵書及會稽教下。并勒所司以時發遣。謹和南。七月二十九日

　　王與上柱國蘄郡公荊州總管達奚儒書第五十五

智者禪師德尊望重。近年紆道爰授凈戒。今修治彼州十住寺。造立西徂玉泉寺。并見請為檀越。復聞公等多結勝緣。大乘運通良深隨喜。師今遣僧使志果法才二人。還就玉泉寺法璨道慧法師。十住寺道臻法師。經理想加心影響。獎成妙業。公私覃福幽顯同賴。法事遠白不復暄涼也。楊廣呈。八月二日

　　答度人出家書第五十六

切以今月嘉辰。菩薩應世奉為至尊皇后。報恩功德镕寫靈像。度人出家。現在因緣福業無量。使五沙彌為弟子。輒當恭旨。作說戒師。年歲既小別須和尚。必選名德為作依止。并賜法衣。即于眾前歡喜頂戴。沙門某敬白。七月十九日

　　答放徒流書第五十七

開府學士柳顧言。宣教金光明行法究竟。如十五月清凈圓滿。恩放徒流矜免鞭罰。上開府潘惠達。儀同張四娘等。凡四十五人。賜令斟酌。謹即依事詢詳切。以一人出世多人利益。淳善御俗仰屬輪王。案此經云。若犯王法系縛枷鎖。諸苦惱等悉令解脫。又灌頂經云。王當放赦屈厄之人。徒鎖解脫。王得其福。天下太平雨澤以時。人民安樂。教旨符應經文。豈非宿植德本慈善根力。謬以多幸忝此大緣。率勵僧徒清齋洗浣。龍王注雨甘澤并周。爰開獄門杻械解脫。徒流原宥莫不蹈舞。殿庭稱恩感戴加復。送以勝幡仍懸寶塔。登高散華燒香朗燭。并留供設說法開示。咸令向善。其僧法運等。雖著法衣不能修心。身犯國憲取穢道流。思乃上來戰深下恥。白大眾留七日。晨夜訓賚暫依擯黜。使慚誡獎耳。沙門某敬白。十月十六日

　　答施物書第五十八

開府柳顧言。宣教以法歲圓滿。爰降勞問。并施金色新制香罏奩一具。法衣一通。綿絹百段。燭三十挺。紙二千張。上廚果食等。剎那不住節序相催。老至易悲觀心難諦。幸憑弘建正法。省無戒慧。實懼難銷。香罏起峰蓮華奪艷。忍辱離塵安行履躡。經稱受用無作恒住。燭俟夜燎。紙擬凈名。當機要施法事忘謝。果食縑綺道場同沾。歸福有在辭略言外。沙門某敬白。七月十五日

　　王迎入城礙雨移日書第五十九

總持和南方要仰延。雨乃暫阻。明間若晴別當遣信。謹和南。七月二十六日

　　王迎入城書第六十

總持和南。霜寒道體康勝。弟子還來甫爾。未暇迎延。馳誠已深。今遣候接異近只覲。謹和南。九月十六日

　　王遣使入天臺參書第六十一

總持和南。麥序氣清道體和適。福慧莊嚴與時高勝。弟子至來未久。粗復可行。近頻降兩書。爰垂示功德。玄義刪削。文句入初。其舊維新從粗至妙。會須披接方豁煙云。春律已謝夏坐方結。敢違經教涉暑出迎。白露宵團秋風葉下。必預舟楫迎覲江陽。然仰勞著述已涉數載。般若多障近愿成功。日就月將庶方啟沃。率貢別牒示表虔誠。在敬無文仰揆弘亮。其間珍德續事音語。謹和南

納袈裟十領。龍須席二領。須彌氈二領。貓牛酥三瓶。熏陸香一合

　　王遣使入天臺迎書第六十二

總持和南。霜氣已緊蚊熱久祛。方恐洞冱預取調適。今遣奉迎只禮非奢。謹和南。九月二十二日

　　王參病書第六十三

總持和南。仰承出天臺。已次到　石城寺。感患未歇。菩薩示疾。在疾亦愈。但于翹誠交用悚灼。今遣毉李膺往處治。小得康損愿徐進路遲禮覲無遠。謹和南

　　發愿疏文第六十四

吳縣維衛迦葉二像。愿更聚合修復鄮縣。阿育王塔寺頹毀。愿更修治。剡縣十丈彌勒石像。金色剝壞愿更莊嚴。右三處功德乞修。沙門某敬白

稽首和南三世諸佛。伏惟。法身無像。隨機顯現凈土。不毀人眾見燒滬瀆。浮來靈塔地涌剡山。天樂通夢陸咸三處。尊儀表代三世慈善根力。利益斯土。但年深歲曩。圣跡凌遲。諸佛影像若淪。眾生善根無寄。某宿世有幸。忝預法門。德行輕微功業無取。謬為道俗所知。顧影羞躬無以自處。上慚三寶無興顯之能。下愧群生。少提拔之力。刻骨刻肌將何所補。幸值明時棟梁佛日。愿賴皇風又承眾力。將勸有緣修治三處。先為興顯三世佛法。次為擁護大隋國土。下為法界一切眾生。若塔像莊嚴則紹隆不絕。用報佛恩。若處處光新國界。自然殊特妙好。則報至尊水土之澤。若見聞者發菩提心。則利益一切種出世業。但久域此心緣障未果。此際赴期西。出氣疾增動。毒器壞瓶固非保惜。先以身命奉給三寶。謹聽威神。若形命停留能生物善。不污佛法者。伏聽。使乞早除差行愿速圓。若命雖未盡。方多魔障損物善根。污亂佛法者。豈須停世。愿早灰滅。滅后以諸誓愿付囑后人。使經紀修立。乞三寶加建速得圓滿。前于佛隴金光明道場。已發此愿。今重于石尊再述愚誠。伏愿。圣凡重垂攝受謹疏。開皇十七年十一月二十一日

　　遺書與晉王第六十五

貧道初遇勝緣。發心之始。上期無生法忍。下求六根清凈。三業殷勤。一生望獲。不謂宿罪殃深致諸留難。內無實德外召虛譽。學徒強集檀越自來。既不能絕域遠避。而復依違順彼自招惱亂。道退為虧應得不得。憂悔何補。上負三寶下愧本心。此一恨也。然圣法既差自審非分。欲以先師禪慧授與學人。故留滯陳都八年。弘法諸來學者。或易悟而早亡。或隨分而自益。無兼他之才。空延教化。略成斷種。自行前缺利物次虛。再負先師百金之寄。此二恨也。而年既西夕恒惜妙道。思值明時愿逢外護。初蒙四事既勵朽年。師與學徒四十。余僧三百許。日于江都行道。亦復開懷待來問者。儻逢易悟用答王恩。而不見一人求禪求慧。與物無緣頓至于此。謬當信施化導無功。此三恨也。又作是念。此處無緣。余方或有先因。荊潭之愿愿報地恩。大王弘慈霈然垂許。于湘潭功德粗展微心。雖結緣者眾孰堪委業。初謂緣者不來。今則往求不得。推想既謬此四恨也。于荊州法集。聽眾一千余僧。學禪三百。州司惶慮謂乖國式。豈可聚眾用惱官人。故朝同云合暮如雨散。設有善萠不獲增長。此乃世調無堪。不能諧和得所。五恨也。既再游江都。圣心重法令著凈名疏。不揆闇識輒述偏懷。玄義始竟麾蓋入謁。復許東歸而吳會之僧。咸欣聽學。山間虛乏不可聚眾。束心待出訪求法門。暮年衰弱許當開化。今出期既斷法緣亦絕此六恨也。在山兩夏專治玄義。進解經文至佛道品。為三十一卷。將身不慎遂動熱渴。一百余日競疾治改。際此夏末慮有追呼。束裝待期。去月十七日使人至山。止留一宿遽比螢光。早希進路行過剡嶺。次至石城氣疾兼篤。不能復前。此之義疏。口授出本一遍自治。皆未搜簡。經論僻謬尚多。不堪流布。既為王造寧羞其拙。囑弟子抄寫后本仰簡。前所送玄義及入文者。請付弟子焚之。天挺睿智愿一遍開讀。覽其大意余無可觀。貧道灰壞雖謝。愿留心佛法。詢訪勝德。使義門無廢。深窮佛教。治道益明。遍行遍學是菩薩行。如來滅度法付國王。貧道何人慧門憑委。欣然就盡沒有余榮。但著述延歲。文義不同。悵然自慚。生來所以周章者。皆為佛法為國土為眾生。今得法門仰寄三為具足六根釋矣。命盡之后。若有神力。誓當影護王之土境。使愿法流衍以答王恩。以副本志。菩薩誓愿誠而不欺。香火義深安知仰謝。愿觀泡幻知有為法。一切無常會而不離。終不可得。唯當勤戒施惠以拒四山。早求出要。豈須傷法煩勞圣懷。蓮華香罏犀角如意。是王所施。今以仰別。愿德香遐遠。長保如意也。南岳大師滅度之后。未有碑頌。前蒙教許自制。愿不忘此旨。南岳師于潭州立大明寺。彌天道安于荊州立上明寺。前蒙教影護愿光飾先德。為作檀越主。貧道在世六十年。未嘗作有為功德。年暮力弱多闕用心。又香火施重。近于荊州仰為造玉泉寺。修治十住寺。并蒙教囑。彼總管蘄郡公達奚儒。僧赍教書至夏口。而蘄公亡。書未及付。慈恩已足。愿為玉泉作檀越主。今天臺頂寺茅庵稍整。山下一處非常之好。又更仰為立一伽藍。始剪木位基命弟子營立。不見寺成冥目為恨。天臺未有公額。愿乞一名移荊州玉泉寺。貫十僧住天臺寺。乞廢寺田為天臺基業。寺圖并石像。發愿疏悉留仰簡。泰平圣世皇風整肅。菩薩凈土不可思議。切見諸州迭送租米。車腳皆三五倍。于公斂不多私費。為重典章。處分別有深規。貧道不閑忽言國式。輒謂無米之州。運送宜爾。有米之州當地輪送。則無此私費。管窺未見。理若于式有妨請不須論。于事有益愿為咨奏。使蒼生慶賴然國是王國。民是王民。加修慈心撫育黎庶。犬馬識養人豈忘恩乎。昔聞齊高氏。見負炭兵形容憔悴。愍其辛苦放令出家。唯一人樂去。齊主嘆曰。人皆有妻子之愛。誰肯孤房獨宿。瞪視四壁。自儐山林。以此觀之。出家難得。今天下曠大賦斂寬平。出家者少。老僧零落日就減。前貫帳時。或隨緣聽學。或山林修道不及帳名。雖復用心常懷憂懼。此例不多悉有行業。愿許其首貫則是度人。出家增益僧眾熾然。佛法得無量功德。昔三方鼎立。用武惜人。今太平一軌修文修福。正是其宜。又末法眾僧多行不稱服。尚不挾人意。況扶經律。王秉國法兼匡佛教。有罪者治之。無罪者敬之。起平等不可思議心。則功德無量。此等之事本欲面咨。未逢機會奄成遺囑。亦是為佛法為國土為眾生。若能留心功德仰賽。臨命口授言盡力窮。期迫戀多知復。分說大善知識。菩提為期。沙門某開皇十七年十一月

　　王答遺旨文第六十六

菩薩戒弟子總持稽首和南。先師天臺智者內弟子灌頂普明至奉接。十七年十一月二十一日遺書七紙。手跡四十六字。并凈名義疏三十一卷。犀角如意蓮華香罏等。跪對修讀摧振于心舍利儼然德音具在。迦葉狼跡身證遙追曇光。天臺安禪近躡誠復。如來雙林四部號慟。而涅槃遺教法更殷重。況乎五百歲后。四依拯溺深順佛旨。居世同凡將欲泥洹。現希有事。五品十信已自皎然。彌陀觀音親來接引。去德茲永乃增悲戀。追悟今生還慶夙稟。所恨凈名經疏。不重親承。由冀尋研用補咎悔。追惟。障惱現機未發。逖聽前聞亦有成就。非徒悟有淺深。抑又時或早晚。佛滅度后得圣巨多。道耀他方冥來曉示。再思即世忽奉大師。良由宿緣積曾親近。愛覃來命必垂影響。不舍本誓筆跡具存。是用歸誠憑靈戒懇。跪受經疏如意香罏。虔禮西方心口相誓。手探卷軸最后殷勤。即于今月十八日。仍感瑞夢。是知濟度已降舟航。唯愿即日在寶池。遙開蓮華。今居凈域。近溉濁心世世生生。師資不闕革凡登圣給侍無虧。但義府鉤深遺文淵博。雖加策駘終畏面墻。特希溉以醍醐如出香乳。照以暗井即顯真金。然后仰藉神通俯厲精力。別詢名僧奉揚法味。普共含生作大利益。斯則弗違提獎同登彼岸。最勝最上就此為尊。灌頂所送最后凈名義疏三十一卷。至佛道品謹即裝治。繕書習讀逮旨。爾前玄義及入文解釋。付弟子焚之。即付還使遣對燒蕩。犀角如意蓮華香罏。遠以垂別輒當服之無斁。永充法事。今奉施瓷瓦香罏供養龕室。遺旨以天臺山下。遇得一處非常之好。垂為造寺始得開剪林木位置基階。今遣司馬王弘創建伽藍。一遵指畫。寺須公額并立嘉名。亦不違旨。佛隴頭陀并各仍舊使移荊州玉泉。十僧守天臺者。今山內現前之眾。多是渚宮之人。已皆約勒不使張散。豈直十僧而已。所求廢寺水田以充基業。亦勒王弘施肥田良地。深蒙擁護。當年別資給行。送經一藏。依法為先師別供養具鐘幡香等。又施錢直且充日費。鄮境靈塔吳內石像剡縣彌勒。尊儀臥疾之處。并使裝飾亦不仰異。荊州玉泉寺既是為造理。當異余道場。其潭州大明寺。荊州十住上明寺等。先以敬許為檀越。無容復乖。今誨使制南岳師碑。即命開府學士柳顧言為序。自撰銘頌所囑。僧有罪治無罪平等。切以涅槃羯磨。經有誠文。正論治國。金光明品。住持三寶弗敢墜失。又令加修慈心。撫育民庶犬馬識養。人豈忘恩。蓋聞外書為教仁尚恕物。內典居宗大慈為首。在文雖異詣理實同。不有君子其能為國。不有菩薩豈濟含生。又以僧未貫籍。許其出首適奉詔書。冥符來及見機而作。所謂后天而奉天時。糧運轉輸深關軍國。前已表聞所司未報。終當方便必期諧果。及承寄囑斯復能照他心。前來仰答無違意旨。庶藉熏修福祐國家。灌頂普明面引詢訪具述。遣形宴坐宛若平生。轉恨失時不重餐。義味仰揆定力如須彌峙。法臘云竟。切愿輿迎一到江陽。還入禪眾道俗接足人神頂禮即當奉送。復彼山龕庶藉瞻仰。能開心目。深愿道力不孤。所請雖厚恩申報。具在愿文而實宜加護。實須酬仰。二僧今返輕奉報書。遠拜靈儀心載嗚咽。謹和南。開皇十八年正月二十日

　　王遣使入天臺建功德愿文第六十七

菩薩戒弟子總持和南。十方三世諸佛。一切尊法三乘圣眾。上界天仙龍神。他心道眼護持應現。畟塞虛空無量幽顯。切聞諸佛菩薩不舍本誓。為天人師拔濟含識。次令和尚阇黎代作宗范。引接后來與佛無異。資敬之重具在經律。不有明導豈濟苦海。匪報厚德豈收福田。遺行可追。謹依佛語。菩薩戒先師天臺智者。來踰剡嶺遷化石城。初聞訊至哀情摧僶。敬惟勝行逾滿熙連。佛許臨終自說所得。今開侍者所書。巨有異相。稱我位居五品弟子。事在法華。十住信心誠文具瓔珞。于是空聲異響遍滿山房。索披大衣云觀音來至。驗知入決定聚面睹彌陀。諍攝遷神安坐身證。及移晦朔容相儼然。斯蓋無量劫來檀慧具足。深護佛法發起群生。非夫顯誨出沒。其孰能于此歟。有始有終者。其唯圣人乎。設以辯才千萬億偈。贊師福慧終不能盡。夏初遣信到山期法歲竟迎接僧臘既滿。尚疑溪谷毒厲意取氣交霜雪。杯渡鏡水及屆剡下。便承臥痾豈言信次。騰神凈域遂不獲重睹音容。再咨法味。維摩義疏蘊而莫宣。良由宿障根深致違心契已誨。于前須補于后。近于此州禪眾舊居。仰為設會。并就天臺指畫之地。創造寺塔。而于彼山頭陀之處。未獲熏修今夤覽。別書囑寄。佛法不思議事。感嘆銘矜無已之誠。今遣往于佛隴峰頂。集眾結齋。愿承三寶之力。速達西方。智者證知凈土記莂。生生世世長為大師弟子。未得佛前早相度脫。不棄緣感弘到菩提。并乞眾力為弟子懺悔。自從無明住地以來。至于今日恒沙惑障。煩惱迷昏五蓋十纏。輪回界內八萬四千。塵勞增長。愿憑積慶及茲功德。眾罪霜露慧日消除。眾善普會法雨洋溢。神通道力照藹皇家。寶祚靈長覃被億兆。開皇十八年正月二十九日

　　王吊大眾文第六十八

正月二十九日總持和南白。諸行無常是生滅法。諸佛及緣覺尚舍無常身。大師智者移應遷神。哀摧抽惱不能自勝。念當戀慕追慟難忍。永矣奈何當復奈何。侍者灌頂普明二人。赍送別書。觀心論。凈名疏。犀角如意。蓮華香罏。并智越法師一眾啟。見對增哽。德音若存。即遣條流移神靈跡。祥瑞炳著自述分明。舍利全身于今安坐。非證聲聞小果定入菩薩大位。素聞得法華三昧。方驗不退法輪。面睹彌陀觀音大勢至。以宿命智反照斯土。四部弟子豈不努力。自揆寡薄無以申報。唯當敬依付囑。不敢弭忘。應建伽藍指畫區域。須達引繩。天宮即應至金剛際。既有要道。當建繕造一遵本意。昔宣尼亡歿。弟子守墓三年。子貢之徒乃至六載。況乎方置精舍。永樹福基彼現。前僧慎勿張散。但使謀道何患無食。期取來生西方非遠。必若懈退寶池極遙。今遣使人。于佛隴峰頂虔誠懺禮。修福建齋具如愿文。略申鄙意。二僧今返特此慰書。楊廣白。十一月五日

　　天臺山眾謝啟第六十九

天臺沙門智越一眾啟。司馬王弘至。僧使灌頂普明還奉正月二十九日。教賜垂慰問并宣口教。優訪殷勤謹對龕門。焚香跪讀言理哀切。痛絕魂心。遺囑累從亡存載荷。師在之日常有誨云。今得寺基為王創造。非爾小僧所辦。別有大力勢人。后當成就。恨吾不見寺成。爾時莫測所由。今蒙繕造方醒前記。冥相符合不可思議。經藏法寶出世舟航。諸佛所師眾生津導。永鎮佛隴依止受持。鐘幡香等施安供養。法鼓警悟利益人神。千僧法會功德圓滿。伏想幽靈慈悲遠鑒。謹于齋日披讀愿文。法席悚心求入愿海。蒙賚齋糧恩給田地。基業無盡施命無窮。有待多煩隆恩。難答教旨。維是現前僧。不令張散。伏惟。弘護事重精舍將圓。同學門人方憑依止。龕室儼然何心違離。況垂嚴教益懼丹誠。謹當克厲倍加心力。但一眾失蔭永遠慈愿。追慶夙緣還蒙覆護。欣悲交至臨啟涕零謹啟。開皇十八年二月十五日

　　王遣使入天臺設周忌書第七十

歲序推移日月如逝。智者遷化已將一周。追深悲痛情不能已。念慕感慟何堪自居。今遣典簽吳景賢往。彼設齋奉為亡日追福。遲知一二。楊廣和南。開皇十八年

　　天臺山眾謝功德啟第七十一

天臺沙門智越一眾啟。典簽吳景賢至。奉教為先師亡日設齋。僧眾五百一時云集。冥途雖隔感應道通。越等不能灰滅。奄及諱晨追慕慈顏。悲哽稽首抆淚銜餐。不勝荷。戴謹啟謝聞。謹啟

　　天臺眾賀啟第七十二

天臺寺故智者弟子沙門智越一眾啟。伏惟。殿下睿德自天。恭膺儲副。生民慶賴萬國歡寧。凡在道俗莫不舞抃。況復越等早蒙覆護。曲奉慈惠。不任悅豫之誠。謹遣僧使灌頂智璪等奉啟以聞。謹啟

　　天臺眾謝造寺成啟第七十三

仁壽元年十月三日天臺寺故智者弟子沙門智越一眾啟。伏聞。龍樹遷化。天竺為立伽藍。寶志云。亡梁國盛修開善良由菩薩本誓互相顯發。凡是聲聞但知稱贊。伏惟。亡故和尚。具難思之德。作天人之師。安禪涅槃示希有事。披按經律千載一聞。妙德昭彰興于圣世。伏惟。尊師重道爰繕伽藍。建立之所甚得山相。先師嘗言。其地必待良緣。追尋此記彌會今日。即寺居五峰之內。夾兩澗之流。堂殿華敝房宇嚴秘。方之凈土用集神仙。成就已來先師恒垂影跡。圣境雖遙有感斯應。既興塔廟故現靈奇。爰示諸佛咸同攝受。越等庸薄謬齒門徒。仰慚棟宇俯勵心力。常于寺內別修齋懺。恒專禪禮庶藉熏修。奉酬圣澤不任喜荷。謹遣使灌頂智璪奉啟謝聞。謹啟

　　僧使對皇太子問答第七十四

仁壽元年十一月初三日。右庶子張衡宣令僧。使灌頂智璪進內齋令旨。自問先師亡后有何靈異。對云。先師以開皇十七年十一月二十四日。結跏趺坐遷神入滅。到十八年四月十六日。眾于初夜各就繩床。方欲攝念僧名道修。見先師服本衣裳。手提竹杖從西戶入。倚望少時從東戶出。道修驚起奉拜。拜訖隱形。闔眾問修何意。搔擾修具說因緣。眾共悲嘆。令旨云。大異大異。更有不。對云。到十八年。十一月二日午時。有海州沐陽縣須仁。鄉義全里軍人房伯奴。徐州釗縣眸陵鄉東釗里軍人衛伯生二人。于先師舊房階治地。此房門簾先卷。忽見一僧入房。手自下簾。二人疑是神異。進房尋覓了復不見。驚駭報僧。說如上事。令旨云。大異大異。更有不。對云。到其月八日海州連水縣人于丘彪在山頂鋸木。暮旦拜龕求乞平安。日日如此。即于亥時始欲就臥。忽見一僧執杖排戶而進。彪匡攘欲起已到床前。語云。好努力當得平安。彪應爾爾而又致拜。拜起見出戶。繞修禪寺一匝。面向佛殿舉杖指撝。撝竟出門行二十步隱不復見。彪從后行委悉瞻視。旦向僧說。僧問披服何衣。答披鴟納僧。引入香床示生平本納。彪云。色狀正爾。令旨云。大異。更有不對云。到十九年十一月二十六日。土人張造拜龕云。本蒙香火愿世世度脫。即聞彈指四顧無人。重咒愿審是靈。愿更彈指即復重聞。造具向陳敘此瑞。令旨云。大異。更有不。對云。到今元年三月十九日。永嘉縣僧皎生聞聲德歿聞靈異。故詣龕所懺悔。繞龕千匝仍禮千拜。于亥時龕外門扉豁然自開。光從龕出。遍照左右林谷洞明。樹木枝葉了了睹見。一眾不知何光。競出推尋。皎亦奔還。報眾對共悲喜頂禮。光久久乃闇。人人不復相見。令旨云。大異。弟子欲開龕墳。經論有開法不。對云。灌頂闇短未知余經論。伏聞法華經說。釋迦如來自以右手開多寶塔戶。八部睹見全身。令旨欲開龕墳。深會經教。門人違離既久。又睹奇特瑞相。此乃颙颙如饑如渴。若蒙開顯重拜尊靈。畢命何恨因流淚嗚咽。令旨云。可與使人還山。設齋開竟兩師還。更來勿辭辛苦。對云爾。開皇二十一年改為仁壽元年。以晉王受皇太子

　　皇太子敬靈龕文第七十五

維隋仁壽元年歲次辛酉。十二月十七日丙寅。菩薩戒弟子皇太子總持和南。敬告天臺山寺先師智者全身舍利靈龕之座曰。竊聞。民生在三事之如一皆資圣范。能遂賢功。顏回不值宣尼。豈鄰殆庶。尹喜不逢老氏。安致長齡。況乎乘般若之舟。望菩提之岸。弗有明導豈至寶所。復因信使俱次法城。所謂自利利他人我兼利。師及弟子智斷具足。抑又聞曰疏傅告老。太子贈以黃金。桓師退辭家庭陳于喪服。斯并有為方內少用。報恩豈臻。無際空表。盡酬師力。弟子宿植德本。早承道教。身戒心慧蒙瑩明珠。旱穗寒菱盡沾甘露。雖復時流歲永生滅不追。行住坐臥伏膺如在。爰以景昧謬齒元良。守器非才升離多懼。復奉明詔曩經作伯。暫輟監撫還省宸方。瞻望天臺有如地踴。僧使續來龕瑞重疊。多寶妙塔如意分身。玉毫金光分宵破闇。應念彈指自室空聲。有一于此已稱顯應。四者難并豈非希有。自曇光坐滅之后。道猷身證已來。興公飛錫所不能稱。靈運山居未有斯事。盛矣哉。是我大師證道之基趾也。至矣哉。是我良田之報歲也。詩云。無言不酬無德不報。經稱知恩報恩。諸佛皆爾。近年雖遵誡約修構只桓多慚布金。止因山宇庶同心凈域。勝土莊嚴幸僧眾無虧。熏練不輟冥力深扶。人功多愧。今遣員外散騎侍郎兼通事舍人張干威。送僧使灌頂等還山。于寺設會稽首接足。十方三世一切三寶無量幽顯。現前大眾以此功德。仰資先師。智者早證正覺。具如臨終證現已生安養。頃來留瑞。久現彌陀。踵武觀音。連衡大勢。回眸東視不舍娑婆。轉睇南閻彌憐震旦。滄溟巨海尚不讓于涓流。嵩華峻極安茍排于微[土*盍]。敢陳薄供。愿垂攝受。當使無邊法身盡承甘露。無量化影咸進醍醐。涅槃餐之不可窮。般若味之而不竭盡。我念力遵我師道。銷我煩惱滿我誓愿。現在未來長惠提拔。家國眷屬俱入大乘。密往潛來恒垂影響。塵勞障累銷除隱塞。究竟等虛空。圓滿如法界斯則大師勝力。諸佛荷擔弟子銜慈。出如來藏。無離文字。以求解脫。文字之性即解脫也。不著世間如蓮華。常善入于空寂行。達諸法相無掛礙。稽首如空無所依

　　皇太子于天臺設齋愿文第七十六

菩薩戒弟子皇太子總持稽首和南。十方三世法佛報佛應佛。法身應身化身。諸佛所師所謂法也。以法常故諸佛亦常。佛常法常比丘僧常。世間皆空而實不空。諸佛妙有而實不有。不有而有。不空而空。至寂恬然始名至樂。凡情弊報皆生極苦。迷之者則生盲皓首。得之者則罔像玄珠。弟子幸憑勝緣。微因宿種方便智度。生在佛家。至尊皇后慈仁胎教。有八王子日月燈明之恩。十六沙彌大通智勝之勖。加以昔蒞淮海欽尚釋門。先師天臺智者顗禪師。膺請江都授菩薩戒。由是開悟歸憑有在。而夢楹托諷梁木先頹。合掌安禪端坐示滅。于今數載儼然若思。適現儀形續于光焰。彈指之聲震于龕室。僧使報述遐邇聳踴。皆由佛法僧力。感應相關汲引含靈。故現斯瑞肅奉明詔。暫輟監國巡慰淮海。銜吁毗黎思報佛恩少酬師道。以今大隋仁壽元年歲次辛酉十二月十七日。謹遣員外散騎侍郎通事舍人張干威。到天臺山寺敬設蔬飯。雖調八水多慚百味。庶同純陀之末供。有如凈名之遙請。色香細軟遍滿十方。歡喜甘餐寧唯百億。天仙龍神并希云布。任持世界盡望星羅。以智者之分身。納師資之攝受。經稱信為能入。智為能度。愿銷甘露咸濟苦海。應變穢土通同凈國。天覆地載長轉金輪。七廟六宗永安玉座。本支百世紹隆萬紀。男女緇素皆染大乘。水陸空行咸知佛性。須彌入于芥子。未足成難。食頃猶如巨劫。曷以為怪。井蛙不識江海。蚊睫安知鵬翼。以我今懺并乞冰銷。以我今誠皆入愿海。發菩提心遍在諸物。菩提心者即是佛心。下度眾生上求佛果。不可以身得。不可以心得。以無所得即菩提心。無所得即是得無所得。稽首歸命十方三寶

　　皇太子令書與天臺山眾第七十七

僧使灌頂智璪至。覽十一月三日書。并陳靈龕應跡現形放光彈指流音應念傳響。斯實不思議力。變化多方感悟有緣。示希有事。慎終追遠。感嘆相深。在昔雙林示滅非滅。多寶獨塔俟時涌現。爰在狼跡迦葉分身。乃至鷲山迦文留影。眉毫散彩指端震室。豈非像教能度無邊。是大因緣聞善知識。永惟宿昔獲承師范。德音盈耳神光在目。方憑靈瑞系踵菩提。肅承靈誥宣慰南服。山眾法徒同志為友。會成等侶方共舟航。歲暮凝寒念皆道勝。天臺名岳海岸所推。修建大林多慚重閣。三時設供四事不周。想甘禪悅以同法喜。其間敬德信次相聞。今遣員外散騎侍郎張干威。送僧使還山。于舊所設供庶同甘露。能變粗澀。亦憑香積證道融。鎖書不盡言反此無悉。楊廣和南。僧使灌頂等所領。今施物目。仁壽元年十二月十七日白。石香罏一具(并香合三枚)大銅鐘一口。鴟納袈裟一領。鴟納褊袒二領。四十九尺幡七口。黃綾裙一腰。氈二百領。絲布只支二領。小幡一百口。和香二合。胡桃一籠。衣物三百段。奈糗一合。石鹽一合。酥六瓶

　　天臺眾謝啟第七十八

天臺寺故智者弟子沙門智越一眾啟。使人兼通事舍人張干威至。謹領前件物等。并皆完凈。仍即陳羅先師舍利龕前。具宣來令并唱施物。又千僧法齋。伏惟。弘護殷勤。慈澤周至。香罏微妙天匠莊嚴。洪鐘和雅震集凡圣。勝旛舒旆疑懸梵宮。酥糗鹽桃請同香積。法衣凈飾無著離塵。氈物豐多驚眩視聽。千僧云集布滿山庭。爰降王人光顯林谷。奉對靈龕。必神通攝受。標擬眾圣。冀愿海莊嚴。越等凡微謬當恩沐。慈潤重沓難可克勝。合眾虔虔如履冰刃。不任戴荷之至。謹啟謝聞。謹啟。仁壽二年正月六日

　　皇太子重令書第七十九

灌頂智璪等至。枉寺眾來書。財施為輕。法門標重。檀波羅蜜般若尊成。不具兩緣寧俱解脫。施受咸共忘言理至。跡指寧復辭弗。楊廣和南

右庶子王弘宣令。施天臺物目。飛龍綾法衣一百六十領。幡一百五十張。光明鹽一石。酥五瓶

　　天臺眾謝啟第八十

天臺寺故智者弟子沙門智越一眾啟。慈澤隆重喜舍頻煩。僧使后還復垂恩賚。雜彩勝幡莊嚴殿宇。綾羅法服光洽眾僧。貓酥五瓶充身去患。光明一斛藥食兼濃。越等山野糞掃分衛。今則被服溫華。食味珍甘。不自度量。彌增戰懼。不任敬悚。謹啟謝聞。謹啟。仁壽二年四月十五日

　　皇太子弘凈名疏書第八十一

右庶子張衡宣令。慧日道場僧慧莊法論二師。于東宮講凈名經。全用智者疏。判釋經文。一日兩時躬親臨聽。令楊州總管府。遣參軍張諧到天臺。有諳委智者法華義者一人。仍赍疏入京使到寺。寺差灌頂隨使應令。疏到付司繕寫。寫竟付灌頂校勘。勘訖入宮受持。右庶子張衡宣令。引灌頂入辭面奉。仁壽二年八月十八日令旨云。弟子重先師法門。故相勞苦。師亦須為法勿以為辭。今遣大都督段智興送師還寺。為和南大眾好依先師法用行道勿損風望也。好去并有布施。飛龍綾法衣三百二十領。貓牛酥兩瓶。光明鹽一斛。右庶子張衡宣令。別賜灌頂物。金縷成彌勒像。并夾侍菩薩。圣僧周匝。五十三佛織成經壇七張。織成經袋二口。熏陸香一百斤。酥合和香一斤。又令書一函與眾。又遣楊州司功參軍蔡恪到。為智者設千僧齋

　　仁壽四年皇太子登極天臺眾賀至尊第八十二

天臺寺沙門智越一眾啟。竊聞。金輪紺寶。奕世相傳。重離少陽時垂御辨。伏惟。皇帝菩薩圣業。平成纂臨洪祚四海。萬邦道俗稱幸。越等不任喜踴之至。謹遣僧使智璪奉啟以聞。謹啟。仁壽四年十一年三日。括州臨海縣天臺寺僧智越等啟

　　至尊敕第八十三

皇帝敬問括州天臺寺沙門智越法師等。余寒道體如宜也。僧使智璪至得書具意。大業元年正月十三日。柱國內史令莒國公臣未上。大都督兼內史侍郎臣虞世基。兼內史舍人臣封德彝。舍人封德彝。宣敕僧使智璪云。師能如此遠來在道寒苦。好去還寺宣朕意。向大眾好行道。勿損先師風望。右仆射蘇宣敕賜天臺寺物五百段。至楊州庫參軍向德元。送物到寺

　　天臺眾謝啟第八十四

天臺寺沙門智越等啟。使智璪還奉宣。正月十三日敕旨并施物五百段。謹即集眾佛前。敬對使人如法咒愿。越等有幸喜逢圣世。伏蒙慈敕喜懼已隆。復領厚賚恩賜彌重。竊惟。輪王地水已覺難消。況天府妙物寧恭受用。庶藉敕慈。又承佛力罄竭心膂。導師遺訓專修禮誦。上答天澤。不任悚荷之至。謹附楊州使奉謝以聞。謹啟。大業元年三月十七日

　　輿駕巡江都宮寺眾參啟第八十五

天臺寺沙門智越一眾啟。仲秋已冷伏惟。皇帝陛下起居萬福。越等早蒙垂覆曲荷慈恩。山眾常得安心奉國行道。伏聞輿駕巡撫。江都寺眾欣踴。不任馳戀之誠。謹遣僧使智璪奉啟以聞。謹啟。大業元年八月三十日

　　僧使對問答第八十六

九月十九日僧使智璪。于楚州華林園通起居表。通事舍人李大方宣敕云。師能如許遠道來在路辛苦。至楊州與師相見。九月二十六日共諸州僧使。引對大牙殿前。邳國公蘇威宣敕云。和南師等漸冷。師等各堪行道。弟子巡撫舊住師等。故能來相覓。師等好去。十一月二十日。舍人李大方引入殿口。敕云。師上座坐。坐訖黃門侍郎張衡宣敕云。師等是先師之寺僧眾和合不。相諍競是非不。璪欲起對。敕云師坐。師坐勿起。璪對云。門人一眾掃灑先師之寺。上下和如水乳。盡此一生奉國行道不敢有競是非。常以寒心戰懼。敕云好。張衡又宣敕云師等既是先師之寺。行道與諸處同。為當有異。對云。先師之法與諸寺有異。六時行道四時坐禪。處別行異。道場常以行法奉為至尊。敕旨云。大好大好。張衡又宣敕云。師等既是行道之眾。勿容受北僧及外州客僧。乃至私度出家。冒死相替頻多假偽。并不得容受。對云。天臺一寺即是天之所覆。寺立常規不敢容外邑客僧。乃至私度以生代死。敕云好。張衡又宣敕云。弟子為先師度四十九人出家。停寺受業紹繼于后。師可檢校。有道心者必須系籍人。非私度者。對云爾。張衡又宣敕云。爾后更開先師龕以不。對云。仁壽元年奉敕開竟。爾后更不敢開。敕旨云知。張衡又宣。敕云。師還寺不更開先師龕。必當大異。對云爾敕旨云。弟子欲為先師造碑。先師有若為行狀。對云。先師從生以來。訖至無常。其間靈異非止一條。并是弟子灌頂記錄為行狀一卷。由在山內未敢啟。敕云。大好大好。弟子正欲為先師造碑。師等可即將隨使人出。對云爾。張衡又宣敕云。問灌頂師何在。對云。灌頂師在寺。本應出奉參見。為患痢四十余日不堪在道。敕云好。張衡又宣敕云師等僧悉在寺不勿使名系。在寺身住于外。對云。先師在世有十條制約。名系于寺。若身居別處則不同止。敕云。大好大好。張衡又宣敕云。師寺舍有穿漏欹斜不。對云當起寺時既是春初。竹木并非時節。至今已有穿漏。亦得臨海鎮官人恒檢校修理。敕云好。若未整頓。弟子即敕使人檢校。對云爾。張衡又宣敕云施師物充師等衣資。勿作余用。欲作功德亦得。須得弟子意。弟子看師與余有異。供給繼連必令不斷。勿使寺僧在外多求。損先師之后。對云爾。張衡又宣敕云。弟子遣使送師等還寺。為先師作功德。度人出家竟可開師龕。必當大異。師可急去功德竟。師等即隨使人出。對云爾。璪等起辭。敕云。弟子已答大眾書竟。對云爾。辭出到棲靈寺。秘書監柳顧言來宣敕云。我意令公為智者制碑。若非公作則不得我心。可語僧使急將行狀出至。二月即取碑成。敕楊州僧五十人云。經論之內。若為尊于師氏勝于智者

　　敕立國清寺名第八十七

又前為智者造寺。權因山稱。經論之內。復有勝名。可各述所懷。朕自詳擇

　　表國清啟第八十八

諸僧表。戒師有行者。圣表寺為禪門五凈居。其表未奏。僧使智璪啟云。昔陳世有定光禪師。德行難測。遷神已后。智者夢見其靈云。今欲造寺未是其時。若三國為一家。有大力勢人當為禪師起寺。寺若成國即清。必呼為國清寺。伏聞敕旨欲立寺名。不敢默然。謹以啟聞。謹啟通事舍人李大方奏聞。敕云。此是我先師之靈瑞。即用即用。可取大牙殿牓。填以雌黃書以大篆。付使人安寺門

國清百錄卷第三國清百錄卷第四

　　　　隋沙門灌頂纂


　　敕度四十九人法名第八十九

皇帝敕。皇帝敬問括州國清寺沙門智越法師等。僧使智璪至得書具至懷。天臺福地實為勝境。所以敬為智者建立伽藍。法緣既深尊師義重。欲使宗匠遺范奉而弗墜。菩薩凈業久而彌新。然則去圣久遠學徒陵替。規求利養不斷俗緣。滋味甘腴違犯戒律。此乃增長罪垢豈謂福田。師等離有為法求無上道。棄俗諸漏鑒在雅懷。由須獎訓未學修凈行。俾夫法門等侶咸歸和合。諸佛禁戒畢竟遵行。又此寺嘉應事表先覺。既理由冥感。即號國清寺。并有施物用申隨喜。冬序甚寒道體清豫。朕巡省風俗。爰屆江都。瞻望山川載深勞想。故遣兼通事舍人盧政力往。指此不多。其使人盧政力到寺。宣敕賜寺物。大業元年十一月二十九日。敕度四十九人出家。熏陸香二斛。筑四周土墻造門屋五間。設一千僧齋物二千段米一千斛。柱國內史令莒國公臣未上。大都督兼內史侍郎臣虞世基。大都督朝散大夫兼內史舍人臣張干威。敕度四十九人出家剃落竟。使人令僧作法名灌頂。奉僧令依六事立名。使人錄奏瑞相感徹應驗光升。右八名依國清瑞。悉用靈字標首。寂靜真實空如跡乘。右八名依出家事。悉用道字標首。由戒定慧眼智開覺。右八名依設齋事。悉用凈字標首。命力辯喜安住堪樂。右八名依賜米事。悉用惠字標首。基業宗本因果儼凈。右八名依修治事。悉用正字標首。仿妙德愿遵普賢行。右八名依敕誡事。悉用私字標首。最后一人呼為吉祥

　　國清寺眾謝啟第九十

天臺山國清寺沙門智越一眾啟。兼通事舍人盧政力至奉宣。十月二十九日敕云。天慈訓誨賚寺瑞名。施物二千段。米一千斛。熏陸香二斛。千僧法齋。度四十九人出家。修治寺宇。即集眾燒香宣唱。仰惟。圣治德合乾坤。子養萬邦安撫四海。助佛教化度脫眾生。光大之恩誡無等等。越等雖披法衣行不稱照。乃侍先師每乖宗范。日夜克責無地啟處伏奉敕旨頂戴受持。但凡庸小劣不識菩薩大智。昔陳世之時親聞師說。三國為一。有大力勢人當為造寺。寺若立國土即清。必為國清寺。于時車書未一不識何言。自爾以來抱疑弗曉。奉敕賚寺。國清之名還符本瑞。山僧山民載欣載喜。始知諸愿菩薩更相啟發。或作五品或統萬機。光顯三尊利益國土。慶此含情幸聞休瑞。仰瞻寺額即如悟道。但慈恩普被日下同沾。而天臺一方偏感弘澤。名衣上服相次光臨。妙物粳糧前后降集。越等三學無功。一餐難受。況米物盈積。豈可恭弘。深懼不堪慮延罪過。庶藉慈宥展竭愚誠。奉酬宸極。但天臺幽遠。自昔以來單權獨行。今泰平在運國清寺立。四十九人一日出家。發落障消實為希有。冀其心力增進學行日新。念念功熏奉資皇國。又千僧結齋凡圣云集。日色華朗僧徒欣戴。仰惟。先師妙德不可思議。感應神通必當鑒降。午后對使人開發靈龕。希有圣瑞備。是使人等公私道俗共見。越等悲喜交至。謹以啟知。謹啟。大業元年十一月二十四日。括州國清寺沙門智越等啟

　　敕報百司上表賀口敕第九十一

使人盧政力還奏。開先師龕墳不見舍利。又上行狀一卷。百司并賀。敕語諸公云。智者是我菩薩戒師。先多靈異。恒語我云。必若得道。得道之后。擁護國土利益蒼生。至于涅槃。坐于石室。容范不變。我以仁壽元年遣張干威往看。儼然如舊。昨更令盧政力往。親開龕門閉塞無有。聞跡遂不見。靈體既已變化。得道非虛。擁護利益之言必應無爽。今有行狀一卷。諸公等共觀之。諸州考使各寫一通。還所部流布

　　口敕施幡第九十二

僧智璪以三年二月二十七日。引入殿內辭口敕。賜幡一千二十五張

　　敕造國清寺碑文第九十三

　　天臺國清寺智者禪師碑文

　　　　隋兼秘書監直內史省開府儀同三司臣柳顧言奉　敕撰


臣聞。在天成象。經諱之法存焉。在地成形。區方之均仿矣。二儀既爾三才冏然。上圣纘極明王所以敷教先覺授道契會方乃升仙。是故命駕崆峒紆光善卷。箓圖宣業赤誦弘風。練質九府之間。騰虛六合之內。斯并權宜汲引暫保逍遙。終覆蔽于苦空。卒邅回于生死。未臻夫不生不滅。無去無來。匪實匪虛。非如非異。常樂我凈凝寂恬愉。不可思議之解脫也。粵若我大隋皇帝法諱總持。載融佛日瑞發凈宮。利見法王應閻浮主。以封唐入紹業。繼高辛立圣。與能祚隆姬發。自天攸縱。包大德而翼小心。希世膺期。內文明而外柔順。知微知彰鑒窮玄覽。乃武乃文能事斯畢。自永嘉失馭海內分崩。恃險擅強各樹君長。禮樂淪于非所。龜玉毀于殊方。書軌競分殆三十紀。天將悔禍稔惡有辰。皇上道藹汾陽跡光代邸。地隆分狹神功潛著。于時高廟靈謨。深思統壹專征仗鉞。帝曰。斯哉惟君惟親知臣知子。乃揚威萬里。問罪九伐一舉而定江左。再駕而潛余燼。浮天爭貢海外有截。雖咎契之備五臣周旦之居十亂。本支盛績疇昔多慚。盤石究勛莫不仿是。三能宗鉉九命惟揚。本之以仁慈施之以聲教。行之以要道體之以無為。姑射杳然尚想淵賾滄波壯矣。思濟舟航以為能仁。種覺降茲忍土。信相入道凈戒居先。梵網明文深傳薩埵。國師僧寶必兼禪慧。有會稽天臺山大禪師者。生而神光照室。兩目重瞳。禪師法諱智顗。穎川陳族太丘道遠季伯風延。典午衰亂播遷華容。父起祖梁使持節散騎常侍。封益陽縣開國侯。禪師風彩超悟。齠齔希有年過。少學便誦法華。父為求婚。方便祈止。儒門史館多所著明。柱下濠上彌所深得。渚宮覆沒便即蔬菲。及啟弱冠。于長沙之果愿寺出家。護戒如明珠。安心若止水。歷聽經論。但使一聞得之于心傳之于口。以湘潭局狹未發大機。拂跡衡陽安步墳汝。往大蘇山請業慧思禪師。禪師見便嘆曰。憶昔靈鷲同聽法華。令進我普賢道場。為說四安樂行。停二七日誦藥王品。至諸佛同贊之句。寂然入定明慧便發。起而白師。師曰。非爾弗感非我莫識。所入定者法華三昧之前方便。及聞持陀羅尼也。縱令文字之師千群億品。尋汝慧辯所不能窮。于說法人中最為第一。嘗約仁王纓絡。龍樹馬鳴立三觀四教。述師本宗以為大乘樞鍵。得下御內碩學流通。智以藏往。征育王之建正教。神以知來。鑒周武之滅大法。乃高蹈豫土翔集天臺。歷游名山言造廬岳。秦孝王作鎮淮海。遣信迎屈。對使者曰。雖欲相見終恐緣差。即累旬大風妖賊競起。水陸俱阻安坐匡岫。既而龍斿龕難。仍代孝王爰屆邦域。潔誠延請順流背風。數日遄到亦既覯止。便定師資。等善意之仰妙光。若高宗之得傅說。再三固辭無可與讓。以開皇十一年歲次辛亥月旅黃鐘二十三日辛丑。于楊州大聽寺設無礙大齋。夤受菩薩戒法。降牧伯之尊。由宗師之典。釋龍袞而披忍服。去桓圭而傳戒香。圓發初心致禮諸佛。于時天地交泰日月載華。庭轉和風空凈休氣。林明七覺之華。池皦八凈之水。化覃內外事等阿輸之城。教轉法輪理符寶冥之窟。文武寮采俱蔭慈云。欣欣焉濟濟焉。肅肅焉癰癰焉經所謂攝律儀戒攝善法戒攝眾生戒。顯發三愿真正十受。如一切色悉入空界者。其斯之謂歟法事云畢七珍備舍。出居于城外。禪眾之精林四事供養。睿情猶疑未滿。以為師氏禮極必有嘉名。如伊尹之曰阿衡。呂望之稱尚父。檢地持經智者師目。謹依金口虔表玉裕。便克良辰躬出頂禮。雖有熊之登具茨漢文之適河上。方之蔑如也。智者以內行外獎諸佛之深訓。實慧方便大士之兼通。帝釋檀那既包信解。仁王攝受遠能博益。逡巡告退言歸舊山。殷勤請留重違高意。猶四皓之餌術南山。二疏之散金東海。振錫離塵始稱出世。眷言儒者未足為榮。竊以四明天臺剡東玉岫。兩謠云昂鄞南之金庭峻極于天仰捫白日。盤鎮于地俯鏡滄海。云霞沆瀣霏拂輕襟。虹霓鴛鸞勝承飛舄。華果競發常迷四時。藥草森羅孰分億品。道猷往而證果興。公賦不能申寺基本屬始豐。峰名佛隴。元有定光禪師。隱顯變現先居此峰。常謂弟子云。不久當有勝善知識。將領徒眾俱集此山。俄而智者越江渡湖。翻然來萃忽聞鐘磬聲振山谷。即問光師聲之所以。答云。此是犍槌集僧得住之相。頗憶曾經舉手相引時不。智者即悟年至十五。稽顙禮佛恍焉如夢。見極高山臨大海曲。有僧如今光師。舉手接上云。汝當居此處。汝當終此焉。拜言悲喜滂沱涕泗。仍于佛隴之南尋行寺域。便見五峰圍繞等耆阇之山。兩溪夾瀉若縉云之澗。披榛開途葺用茆茨。功德叢林常熏薝卜。忍辱墻院無勞關楗。猿嘯蚿吟泉籟響雜。飛走聽法馴伏軒墀。西南有永豐江派與浙源分嶺東會于海。潮波往還數百里間。村人常以漁捕為業。陶漸回向焚罛廢梁。墾田種果翻成富實。深信解者多作沙門。慈化所覃皆此連類。及光師無常。已后欲大修立。忽睹一僧如光師年。素語智者云。若欲造寺今未是時。三國成一。有大勢力人能為起寺。寺若成國即清。當呼為國清寺。此言杳漫孰當信者。豈期符應冥契在茲。逮于我君臨邊歲久。孝性淳至入京省謁。旋邁江都登命舟楫。迎來鎮所。使乎至彼便事裝束。謂大眾曰。在上意重弗敢致辭。然往而不返。因此長別語弟子云。當成就隴南下寺。其堂殿基址一依我圖。侍者答云。若無師在豈能成辦。重謂之曰。當有皇太子為我建造。汝等見之吾不見也。行百余里到剡東之石城寺。寺有百尺金繢石像。梁太宰南平元襄王鐫創。自有靈跡。因此現疾右脅而臥。忽然風云變色。松桂森聳宛如天樂。來入房戶起坐合掌。神色熙怡。顧侍者云。觀音來迎不久應去。弟子智朗請曰。佛許圣賢臨終說位行得。乞垂曉示方思景慕。答云。我只是五品弟子位耳。案五品即是法華三昧前方便之位。宛與思師昔語冥一。仍命筆作偈。口授遺書辭理切詣。深陳勝緣潛來密往。誓當影護。為撰凈名義疏一部。俱時送來。仍索僧伽梨大衣。手自披著回身西向端坐遷神。春秋六十。旬日建齋跏趺流汗。珠團發際露泫胸間。欲示諸法本自不生今則無滅。繩床輿還佛隴。輕舉有若浮空。爾時開香龕。都不異昔。驛使初訃震動于宸心。爰舍凈財隨申功德。郵傳相望創起塔廟。寺雖本地其舊維新。瓊宇紺堂憑國靈。而摸忉利鷲頭狼跡。因寂默而為道場。班倕名匠競逞鉤綸。庶民子來成之不日。神明扶持欻同踴現。背高就下即嶨岳而基殿堂。仰眩俯臨信玲瓏而勝畫繢。多寶分座俱受瓔珞。天冠表剎如連梵幢。金函玉牒常敷講肆。禪誦律儀無違師法。斯可謂頭陀之極地。彌陀之凈方與阿耨而常盈。同須彌之永固。暨乎重光纂歷天成地平。以今大業元年九月。鑾輿幸巡淮海。[目*光]矚江南惆悵臺岳。集揚州名僧。咸問之曰。智者立寺權因山名。宜各述所懷朕當詳擇。累日未奏。會寺僧智璪銜狀而來。具條昔年光師國清之稱。太史案此語。時代乃周建德之初八。表未同三方鼎峙今四十余年。圣證縣符明時征應。詔付著作書之左史。仍敕皆籕篆題寺門。即遣舍人送璪并施基業。赴十一月二十四日。先師忌齋使乎集僧。跪開石室唯見空床虛帳蘇苔蛛網。法侶號啕等。初滅度。公私扼掔若無瞻依。又法會千僧各有簿籍。造齋點定忽盈一人。有司再巡還滿千數。及臨齋受嚫復成千一。執事驚愕出沒難辯。豈非先師化身來受國供。王臣返命具奏一條。當扆睟容深洞靈跡。百司拜賀四海馳聲。至矣哉象法未淪。佛種常續乃圣幾感。大師應變妙力難思。神圖方永祥基瑞國。雜沓葳蕤煥乎斯之盛者也。昔金龍尊王贊佛功德。寶積長者獻蓋稱揚。范武子聲由在民。臧文仲言垂不朽。矧乎道樹勝由師門福地。而建崇云碣表際金剛。俾命絲綸織載辭理。若夫記言記事。史官之成則散華貫華。法藏之鴻演敢重述宣乃作頌曰

　龍圖畫卦　　裁萌五典　　金輪拯溺
　止弘十善　　豈若我皇　　樹功宏緬
　還源本凈　　歸途今顯　　鏡鑒先哲
　筌蹄何淺　　天造草昧　　日月斯升
　高山巨海　　或影或澄　　虎嘯風起
　龍躍云興　　至人幾漸　　養正遵承
　謙尊本裕　　師范推膺　　只誰允矣
　具瞻克勝　　熏禪觀寂　　如冬靖凝
　精義泉涌　　如春泮水　　我有匠石
　正直從繩　　我有律濟　　舟楫斯憑
　虔臨拳拳　　悅受兢兢　　能資萬行
　混成一乘　　六反震動　　十方嘆稱
　同聲相應　　信而有征　　至誠感神
　道合符契　　淵乎智者　　波瀾靡際
　帝師既沃　　天臺還憩　　于山之阿
　于川之澨　　滄溟浩瀚　　峰崖迢遞
　日浴扶桑　　月穿叢桂　　上踵婺采
　傍通禹計　　素湍風激　　赤城霞曳
　仁智肥遁　　山林虧蔽　　無言不酬
　既符聲響　　無德不報　　有均景象
　初卜庵蘿　　歸誠戀仰　　顯允光師
　久要長往　　非皦若昧　　鏡形如曩
　寺號國清　　靈扉潛敞　　孰意我師
　遽緣安養　　龍樓夙記　　鶴關無爽
　宸居在昔　　哀構祇園　　令終如始
　師嚴道尊　　揆日方畫　　覘星正昏
　置槷崇趾　　削屢成垣　　巖分蓮萼
　泉毖桃源　　仙窗夏冷　　禪室冬溫
　玉階馴豹　　金剎棲鹓　　風和寶鐸
　空轉珠幡　　百谷時秀　　萬里林繁
　靈芝禪悅　　甘露天鐏　　玉趾按地
　凈域驚魂　　金布貿苑　　天宮儼存
　創造之福　　胡可勝原　　輪奐洞徹
　莊嚴修設　　波斯融冶　　優填剞劂
　金容月滿　　玉毫霜潔　　象譯翻度
　龍宮披閱　　法嗣詵然　　端心障滅
　泰階既平　　王道既清　　殊途同致
　無慮何營　　皇思睿賾　　邃達忘情
　有本空凈　　空常有并　　壇戒度重
　定慧真精　　干臨朗鑒　　遠供憑誠
　大眾香灑　　拜闕龕楹　　全身座間
　嚴扃網縈　　迦葉佛隴　　賢劫齊聲
　飯僧數溢　　瑞我隆平　　身田雨潤
　心樹華榮　　現在同植　　將來共成
　有如懸鏡　　反照今生　　有如圭昃
　曾不虧盈　　神力自在　　游戲香城
　菩提具足　　赫赫明明　

　　玉泉寺碑第九十四

　　　　當陽縣令皇甫毗撰


蓋聞乾元資始三辰著象于天。坤道資生萬物動形于地。皇王于是建國。賢圣所以垂文。起名教而莫同。制威儀而有別。至如畫卦觀爻蓋取隨時之象。綜經織緯會通為政之辭。大禮同和大樂同節。安上治民移風易俗。斯乃生前之事略矣。可言死后問知仲尼弗語。縱使絳雪縈空玄霜拂樹。餌金丹而九轉。吞玉髓而千年乘云也。駕九色之玄龍游漢焉。控三山之素鵠逍遙瑀臺之上。容與琳闕之間。未窺解脫之門。終趣蓋纏之境。唯正覺淵沖真如妙有。不生不滅無相無言。隨緣應質則假色成形。隨類觀音則因聲示說。故有白銀千尺之體。紫金丈六之身。八部般若之文四種悉檀之義。神通自在慧力無窮。因導化行開示悟入。歸依者盡發菩提回向焉。普登常樂。是以獼猴建塔遂生忉利之天。野雁銜華復往彌陀之國。豈直日藏沙門孤游正道。月光童子獨見如來。四生因茲度脫。六道藉此昭蘇。實火宅之高車昏河之大筏。若乃周室昭王之世。影奪恒星漢朝明帝之時。光夢如日。使旋西寓化漸東都。置像南宮申心北面。自摩騰入洛。羅什游秦。名教更弘道風斯熾。經臺像閣寶塔香山。麗溢巖阿綺盈都邑。豈期后魏真君之歲。后周建德之年。靈廟一除伽藍再滅。形容廢毀文字散遺。響落瓊鐘聲沈寶鐸。修禪耆舊卷其舌而不談。護戒先賢改其形而晦影世絕調心之路。時虧汲引之途。無出世之津梁。失生民之大望。我大隋皇帝。乘干御宇握鏡披圖。父愛蒼生君臨赤縣。天地同其大德。日月合其重光。鼓之以雷霆潤之以風雨。除暴亂致太平。張四維朝萬國。功成作樂治定制禮。正道無為區寰有截。辟泥洹之路開般若之門。宣十二分之經流四千年之法。精勤耆舊又舍俗歸僧。凈住初童持心秉戒。非直法輪再轉法鼓還鳴。四海于是無虞。兆民同而有賴。委羽乘毛之國慕風化以來庭靈禽嘉貺之祥。應圖書而萃苑。巍巍也非境智之思量。蕩蕩乎豈言談而能盡。玉泉寺者基此山焉。智顗禪師之卜居也。敕旨正名著額其山。嵬崿嵯峨崎嶇崱嶷。峰疑偃蓋巒似覆船。巨力窮奇之象。洪崖譎詭之形。崗曲抱而成垣。水縈回而結乳。青楓動葉遠照金霞。翠柳搖枝低臨玉沼。猿吟白云之上。鶯啼碧樹之間。日月為之蔽虧。霄液由之散聚。前瞻江路卻望荊岑。左帶昭丘右通巴峽。禪師本姓陳氏穎川人也。少稟生知童真剃落。從師南岳蘊道天臺。睿智洪才之響。非直播于江南。知機妙辯之聲。固亦聞于河朔。皇帝外子太尉公晉王。性稟孝慈情包隱惻。能臣能子匡國匡家。蘊機神之智垂泛愛之心。布君子之風偃生民之草。往以偽陳納叛受律。行師策妙指。縱威棱江海。遂克定金陵。化平銅柱。三吳霧卷。百越塵清。師乃因王利涉。王遂因師受戒。師至此而頭陀。王奏聞而起寺。于是異域才情之客。慕其道而云臻。他鄉煉行之僧。味其風而雨集。師乃精言導理盡意談玄。語證禪支心開定本。幽宗博義若挹海而無窮。辯句清辭似懸河而自瀉。居朋之友雖盈量而爭歸。處少之徒從窮崖而莫反。爾乃信心檀越積善通人。咸施一材俱投一瓦。憑茲眾力事若神功。營之不日而成飾矣。經時而就。層臺迥閣復殿連房。寒暑異形陰陽殊制。雕檐繡栱與危岫而爭高。鑿礎鐫基共磐巖而等固。風光出其戶牖云霧生其棟梁。華炫耀于金盤氣芬芳于玉樹。工圖相好湛若金山。匠寫真容凝如滿月殿起三層之柱。懸于自響之鐘。堂開千葉之華。蓮捧飛來之座。燈光不滅灌海踰明。剎柱俱低承幡自舉。吉祥柔滑之草爛熳依庭。逆風和氣之香氛氳滿院。斜通洞穴直注凝泉。色似琉璃味同甘露。波投鼐鼎浪瀉階堂。飲腹消痾澆軀愈疾。石柱銅梁之狀影入蓮池。桃源菊浦之華香浮奈苑。可謂山類耆阇寺同離越。似龍宮而出現。疑鹿野以飛來。竊以前王鑿鼎。唯論體國之功。今共刊碑永記菩提之道。余任宰屬城寺居山部。文雖寫意書不盡言。其詞曰

　二儀開廓　　四氣氛氳　　方以類聚
　物以群分　　通賢通圣　　明后明君
　隨機設教　　觀化垂文　　樂章既造
　禮儀方制　　定彼親疏　　決茲疑滯
　披圖辯物　　屬辭明例　　唯化一生
　不論三世　　玄都玉簡　　紫闕銀經
　解尸遺骨　　飲液吞精　　乘龍萬紀
　控鵠千齡　　終非實相　　猶是塵情
　唯有大雄　　湛然常住　　不生不滅
　無來無去　　千門妙旨　　一音演諭
　度脫眾生　　涅槃雙樹　　夢通劉后
　感應姬王　　恒星掩耀　　滿月澄光
　寫形東國　　指圣西方　　慈悲愿海
　善逝津梁　　法顯還晉　　摩騰入洛
　華散經臺　　香流像閣　　釋教郁起
　桑門盛作　　露泫珠幡　　風吟寶鐸
　真君建德　　運鐘滅道　　淪沒四生
　毀除三寶　　我皇啟圣　　德侔蒼昊
　妙法更弘　　真儀再造　　陳氏僣號
　王赫斯征　　勾吳霧卷　　閩越廓清
　因逢智者　　延謁山庭　　珠生浮漢
　玉出深荊　　華峰硉屹　　石洞淵懸
　芬芳菊浦　　滴瀝瓊泉　　盤濄似谷
　覆嶺疑船　　來儀宴坐　　觸地蕭然
　妙辯悉檀　　深窮般若　　緇素云會
　挹其河瀉　　或施之材　　或投之瓦
　經始不日　　翻成大廈　　更起龍宮
　還開鹿野　　山連紫蓋　　江抱黃牛
　西臨月峽　　東接昭丘　　栴檀圍繞
　琳碧環周　　春窗夏牖　　水殿山樓
　座吐芙蓉　　龕懸石鏡　　白毫相好
　紺發輝映　　銀燕徘徊　　錦鱗游泳
　騰猴心靜　　怖鴿影定　　猗歟哲王
　命也蕃屏　　自天生德　　孝誠俱秉
　旦奭非儔　　間平詎并　　出總連轡
　入調鐘鼎　　構此伽藍　　實資力請
　魔殿[山*蹇]嵼　　須彌郁律　　倏睹劫終
　俄看燒訖　　豈如彼岸　　生死皆出
　金石不朽　　天地可畢　　鐫勒巖阿
　永垂懋實　

　　后梁主蕭琮書第九十五

遠欽高風未獲展侍。憮然西顧以日易年。承游止玉泉創構坊宇。名僧云會問道遠集。山林佳勝有助禪悅。即事倏然風云永嘆。涼暑珍嗇續附承修。神足今還敢申訊謁。信驛有會方愿祗承。蕭琮和南

　　前陳領軍蔡征書第九十六

自江東披破。弟子前預送京。不獲虔禮于茲五載。丹誠懇結豈筆札所宣。山川永遠無因咨述。邃師奉命爰到闕廷。天子降情君主殊遇。新故崇待南北傾心。可謂使乎使乎。仲尼是以興嘆仰。陳勝托有慰延欽。天高氣清愿道體康愈。棲真千仞寂慮四禪。梁穗煙云餐悅法喜。固非世俗之徒所能稱贊。征年衰事迫可以意求。弟侄兒孫隨時。過日撫塵擊壞用畢。余齡既達于窮通之數亦不常。以賤貧自恥。但覲奉翛然實增馳欷。伏愿珍重繼復。下承脫值行人賜訪存沒。開皇十三年九月十七日。前陳侍中安右將軍中書令領軍將軍南雍州大中正新豐縣開國侯弟子濟陽蔡征稽首和南

　　長安曇暹禪師書第九十七

開皇十三年九月十三日。京師興國寺曇暹和南。天臺山禪師足下。仰惟聲高道邁疑和上之來儀。德遠智深想彌天之再托。言思頂禮申接足于丹誠。佇望東山戀光儀之若渴。時來寒重愿善起居。眾生難調化弘勞念。仰承遠游荊鎮利物弘多。棲思青溪足暢懷抱。冀德光迥被用展翹誠。化導周行蒙沾勝益。愿珍道德續結只承。謹和南。率奉醍醐愿領微意

　　導因寺惠巖等致書第九十八

竊以妙理沖玄。隔言象之外。應機濟物。寄真俗之談。自鵠樹潛儀金棺晦跡。微言托于傳授。密教假于弘通。故有五種法師四依開士。邇后連蹤繼跡數百年。中雖復慧炬潛輝。而法流恒瀉。加以惠思碩學。并愿盡性窮源。然性不可窮。源何易盡。鹿羊之文既惑。兔馬之說猶疑。若不假以大心終歸永蔽。仰惟禪師盛德清高。跨眾流之表。奇才內密越詞人之上。雖不衣錦還鄉。且見懷珠反本。屬以天清地肅王道康夷。四眾傾心民庶欣仰。各愿咨受咸思采聽。幸以慧云之潤忘秘吝于未聞。師子之音廣宣揚于渴仰。暫移狼跡之步。權啟滅定之門。俯就群心哀憐祈請。書云朝聞夕殞。法說一句染神必不累月經年。繁勞視聽庶曾聞一實者。決了衣珠。未發菩提心并知回向。賢愚喜躍凡圣歡愉。豈不弘法棟梁含生舟楫。不任引領。謹遣十住寺臻法師歸依座下。普述眾心鵠望。泉涌之資側遲洪鐘之響輒以塵聞。咸懷喜躍

　　荊州道俗請講法華疏第九十九

導因寺東巖菩薩戒弟子陳子秀等稽首和南。竊以法門不二理絕言忘。應病隨機假名相說。雖復常居寂滅而廣示威儀。不起道場躬升自在。義談廣狹跡現淺深。普是有識津梁含生舟楫。論其汲引莫不方便為先。語其提攜無非譬喻為本。宅中童孺識三車而兢出。傭賃窮子知糞穢之可除。仰惟禪師居不惻之位。懷普洽之心。道貫三空智階百法。輒欲奉屈宣揚法華一部。展禽邵伯述小功微。尚復布政棠陰宣風柳下。況復親承三點高修六度。必愿俯就傾誠留心。鉆仰漢皇白水由昌。大風桑井可嘉無容默已。庶令貴賤上下咸識一乘。大葉小枝等蒙慈潤。幸使高源鑿井速見洪泉。醉臥惛迷還知昔寶。輒述眾情罔知陳具。謹請。開皇十三載八月十日

　　蔣山棲霞寺保恭請疏第一百

棲霞寺眾保恭等和南。竊以瞻慕明德灰管屢遷。展覲以來炎涼甫隔。伏餐至法用稟教門。定水澹而無涯。詞峰高而不極。至如止觀方等之義。龍樹馬鳴之文。莫不殫其理窟究其沖妙。恭雖不敏少游講席。窺玩南北經論法師三十余年。求其奧旨不悟。觀諸法海寄在余生。所冀傾蠡猶欣飽腹。然道安之遇澄上人便稱北面。慧永之逢遠上首即創東林。是知得奉勝人須安勝地者也。恭雖疏薄竊欽往彥。但所居棲霞寺者。宋代明征君宅僧紹之所建主也。鐫山現像疏巖敞殿。似若飛來無慚踴出。若其林泉爽麗房宇縈紆。桂嶺春芳云窗晝歇。自昔高行是用游憩。故寺眾齊誠請延威德。惟愿傍觀曩哲爰降。彼居依經受用必垂。納處所有園田基業。具在別條。謹共開府士柳顧言。證成斯誓。庶金剛之域與鷲嶺而長存。法寶斯傳等雞山而不滅。謹疏。開皇十五年八月六日保恭等疏

　　秘書監柳顧言書第一百一

弟子柳正善具成就稽首和南。暄和不審尊體起居何如。伏愿禪法喜悅。去歲經蒙一旨至今保持。奉赍十卷玄義。往仁壽宮服讀八遍。粗疑略盡細閡難除。新治六卷并入文八軸。為莊染未竟。少日鉆研。大王今遣使人蕭通國。參承書意自當仰簡。頻被顧問奉答必來。伏愿夏竟便待舟楫。冀此殘生盡心聽受。懺悔往日懈惰昏沉。謹啟

　　吉藏法師書第一百二(凡三書)

吉藏啟景。上至奉旨伏慰下情。薄熱不審尊體何如。伏愿信后寢膳勝常。誨授無乃上損。吉藏粗蒙隨眾拜覲。未即伏增戀結愿珍重。今遣智照還啟。不宣謹啟

吉藏啟景。上至奉師慈旨不勝踴躍。久愿伏膺甘露頂戴法橋。吉藏自顧慵訥不堪指授。但佛日將沈群生眼滅。若非大師弘忍何以克興。伏愿廣布慈云啟發蒙滯。吉藏謹當竭愚奉稟誨誘。窮此形命遠至來劫。伏愿大師密垂加授。夏亦竟即馳覲。今行遣智照咨問。謹啟

吉藏啟景。上未至數日之間便爾感夢。又景上至已后仍復得夢。一二智照口述。景上尋歸。亦因委咨謹啟

　　吉藏法師請講法華經疏第一百三

吳州。會稽縣嘉祥寺吉藏稽首和南。伏聞山號崔嵬。道安登而說法。峰名匡岫慧遠棲以安禪。未若茲嶺宏麗接漢連霞。[泳-永+(虍-七+(一/八/八/目))]壑飛流沖天灌日。赤城丹水仙宅隩區。佛隴香罏圣果福地。復經擅美孫賦稱奇。智者棲憑二十余載。禪慧門徒化流遐邇。昔同壽英彥才解通經法。凈俊神正傳禪業。若非道參窮學德侔補處。豈能經論洞明定慧兼照。至如周旦歿。后孔丘命世。馬鳴化終龍樹繼后。如內外不墜信在人弘。光顯大乘開發秘教。千年之與五百實復在于今日。南岳睿圣天臺明哲。昔三業住持。今二尊紹系。豈止灑甘露于震旦。亦當振法鼓于天竺。生知妙悟。魏晉以來典籍風謠。實無連類。釋迦教主童英發疑。盧舍法王善財訪道。敢緣前跡諦想崇誠。謹共禪眾一百余僧。奉請智者大師演暢法華一部。此典眾圣之喉襟。諸經之關鍵。伏愿開佛知見耀此重昏。示真實道朗茲玄夜。庶以三千國土來稟未聞。百劫后生奉遵大義。筑場戒節析木將臨。搖落山莊玄黃均野。桂巖玉蕊菊岸華榮。彌切聲聞之心。頗傷緣覺之抱。吉藏仰謝前達。俯愧詢求。兢懼唯深。但增戰悚。謹請。開皇十七年八月二十一日

　　智者遺書與臨海鎮將解拔國述放生池第一百四

貧道少懷靜志愿屏囂塵。微悟苦空得從閑曠。是以去西陜之舊里。將領門徒游憩天臺。十有二載。但此山溪接江源連亙海際漁捕滬業交橫塞水。殺戮既多煮炙無算。夭傷物命有足悲者。亦是公私去來頻遭沒溺。以此死亡不可稱數。貧道不惟虛薄。愿言拯濟。仍率勵山僧貨衣資什物。就土民孔玄達等買茲滬業。永作放生之池。變此魚梁翻成法流之水。故臨海內史計尚兒敬法心重。仍請講說金光明經。至流水品。檀越羊公賀等聞斯妙句。咸舍滬業。凡五十五所。遂使水陸沾濡人蟲荷澤。蓋聞雨華滿室。答長者之恩。明珠照夜。報隋侯之德。斯固植妙行于前修。播芳風于末代。福不唐捐善無虛失。仍以此事表白前陳。敕云此江若無烏賊珍味。宜依所請永為福池。國子祭酒徐孝克。宿植德本才地兼美。聞斯積善請樹高碑。冀此洪基與岳同固。愿茲勝業將日月俱全。昔陳氏江東地不過數千里。猶若此慕善忘懷。仰惟皇帝陛下。秉金輪而御八表。握寶鏡以臨四民。風雨順時馬牛內向。信以道高堯舜德邁軒羲。加復躬行十善等赤子于群分。自運四弘總下生而普濟。且不麑不卵著自外書。救蟻救魚聞之內典。豈有富天下而吝惜一江源。恩洽宇內而獨隔數百里。改蓮華之池。興燒煮之業。使軍民恣其傷殺。水族嬰其酸楚。身首分離骨肉糜潰。以貧道意度皇帝之心。豈其然乎。豈其然乎。但晉王殿下道貫今古。允文允武。二南未足比其功。多材多藝。兩獻無以齊其德。茂績振于山西。英聲馳于江左。管淮海之地化吳會之民。不以貧道不肖。曲垂禮接躬膺世范。謬荷人師具述事源。爰降符命在所恭承。莫敢違越。假令別有嚴使。的奉敕符毀所樹之碑。復民滬業者。貧道即振錫披衣擔簦躡履。遠游京輦詣闕上書。殞首碎身以全物命。況今上旨。總使江南收捕海族。而江溪山水不出海魚。披省符文事不相涉。特由在斯茍欲是非。毀壞放生興殘害業。當今太平之世路不拾遺。若恣軍民收羅采捕。則是奪人現財公行劫盜。若以至尊欲令軍民豐沃。不許放生者。昔貧道西游。路經岳州刺史王宣武。仍結香火稟受大乘。而彼地民不事農桑。專行殺捕之業。學士曇揵請講。遂即停留。一州五縣咸舍其業。凡一千余所。以事表臺降敕開許。自是岳州頻降祥瑞。使君宣武旌賞倍常。至尊神智高明有感皆應。豈容為軍民口味奪人善業。縣尉此啟恐成僻見。且江溪狹小。不及岳州一基之地。又止有雜魚本無海族。至尊以晉王殿下有文武奇才。故遍加委任江南諸州。事無大小皆由決判。今若不得注言。王教不聽者則是。是非由于縣裁斷。不關晉王。如此之言豈可聞于王耳。且大王親有符旨。開許放生何容在所私行壅遏。貧道辭還幽谷。有二因緣。一為大王功德治葺舊寺。二為案行江溪修營福會。共諸檀越遠建菩提。爰被存亡莊嚴永愿。一人有慶保盤石之基。使十千之魚恣相忘之樂。貧道至止已久頻荷。優任供給資須人功。影響每思往彼未展來游。逖聽所聞頗傳惠化。境有三異之德。民謠五褲之歌。餐味高風誠深隨喜。但君臨稍畢旋返非賒。唯希善始令終以全嘉譽。攀轅臥轍無愧昔賢。貧道反覆九思徘徊三省。北方人士壽長有福。豈非慈心少害感此妙齡。東海民庶多夭殤。漁獵所以短命。貧窶乃是世間現見。可為鑒誡者也。今若斷三歸之命。養五陰之身。斯則廢凈土之華業。起無邊之重過。事既反常恐非養生之術。余州鎮防。不邊江海既處高原。采捕無地未聞亡身。他境帶病還鄉豈復。必須水族以資身命。直令采捕尚乃非宜。況有毀他放生以給。軍士明府在鎮清嚴。遠近稱嘆一錢不納。一犢方留噲參養鵠。卒獲寶珠孔愉放龜終佩金印。檀越若不逆晉王符旨。不乖貧道之言。則是再灑法流奉宣帝道。有德必酬無善不報。玉佩雕弓不求自至。金印紫綬應念便來。今遣弟子普明。赍舊事往簡。但明府總此邦之務。執一鎮之兵機。有教必行。如風靡草愿以貧道此書。宣示百姓。訓誨軍民。使遵九言之教無為始禍。改十惡之心永符元吉。事爭信人口。具不復委陳。沙門智顗白

國清百錄卷第四

　　智者大禪師年譜事跡

梁武帝大同四年戊午禪師一歲父姓陳。開國侯荊州華容人。母徐氏。夢香云并吞白鼠而孕。生時神光滿室。目有重瞳。至七歲喜往伽藍。僧口授普門品一遍。其余文句未聞者自能通達。父母不許數往。梁元帝承圣元年。十五歲欲出家。二親不聽。乃刻檀像禮誦一日正拜佛時。恍夢山臨大海。僧居上招手。梁敬帝紹泰元年。十八歲二親服訖。堅辭兄出家。乃依湘州果愿寺僧法緒為師。名智顗字德安。陳高祖永定元年。二十歲受具足戒。依慧曠律師精通律藏。而未受具前。曾北面依學方等。陳文帝天禧元年。二十三歲光州大蘇山依思禪師。師認靈山同會。示普賢道場。二七日誦法華經。寂然大悟。陳廢帝光大元年。三十歲辭師出金陵。居瓦官寺八年。講大論說次第禪門。并法華玄義。陳宣帝太建七年。三十八歲入天臺。宣帝敕留不住。初止石橋遷佛隴。次年華頂降魔。太建九年。四十歲。宣帝敕賜修禪寺。太建十三年。四十四歲。講金光明經。漁人舍[竺-二+(一/尸/邑)]梁立放生池。次年永陽王請講。陳少帝至德二年。四十八歲奉詔出。金陵太極殿開大論。講仁王經。次年太子受戒。至貞明元年。五十歲于金陵光宅寺。講法華經。章安其時方年二十七歲。始聽經文。隋開皇九年。五十二歲。陳亡之荊感夢止匡山。次年隋帝敕問。五十四歲。晉王請至揚。十一月為晉王受戒方號智者。五十五歲。得往荊湘。再經匡山度夏畢。先至潭。五十六歲至荊答地恩。造玉泉寺。章安奉蒙玄義。五十七歲。于玉泉寺講摩訶止觀。五十八歲自荊下金陵。受晉王請制凈名疏。五十九歲春再還天臺。次年冬晉王遣書虔召。六十歲赴召至新昌石像前。端坐入滅。當開皇十七年十一月二十四日未時也。自入滅至宋淳熙十二年乙巳。得五百九十二歲矣

　　題百錄后序

智者道傳三觀。存乎一家之書。而德化兩朝。章安紀諸百錄。觀其始立制法以肅內眾。中形書疏以動王臣。后論放生以安昆蟲之類。昭昭乎廣大之化。粲如日星。所謂光宅天下者也。章安序云。貽示后昆。知盛德之在茲固可信矣。鏤板雖已印行。而未經校勘。因將古本對證。且訛誤非一。遂改證前后凡十余處。庶披覽之際無壅厥意。見此題者可別訛正。蘇州北禪無量壽院傳天臺祖教沙門凈梵題

吾祖智者大禪師。實靈山再來之人也。道傳三觀悟自一心。恢張龍猛正宗。幽贊法華秘典。判釋以五時八教。歸趣以三觀十乘。縱辯宣揚不立文字。章安結集留逗后緣。其如解行證入之人。不知其幾千萬眾。諸部板刻布在諸方。唯國清百錄。昨因魔火燔毀直至于今。彌歷年深。所未諧圓就。今令行者曇岑遍求道俗。不憚苦辛誠心不虛遂圓部帙。庶得以廣見聞。傳諸永遠。則可以知吾祖道大名重。皇臣化跡始終宛如。目擊遂盡禮至恭敬覽始末云爾。時圣宋淳熙十二年歲次乙巳結制日。白蓮住山戒應謹題