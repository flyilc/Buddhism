　　No. 1975

凈土生無生論

　　　　幽溪沙門傳燈撰


稽首能仁圓滿智無量壽覺大導師。所說安養大乘經了義了義至圓頓。妙德普賢觀自在勢至清凈大海眾。馬鳴龍樹及天親。此土廬山蓮社祖天臺智者并法智。古往今來弘法師。我今歸命禮三寶。求乞冥加發神識。敬采經論秘密旨。闡明凈土生無生。普使將來悟此門斷疑生信階不退。將造此論立為十門。一一真法界門。二身土緣起門。三心土相即門。四生佛不二門。五法界為念門。六境觀相吞門。七三觀法爾門。八感應任運門。九彼此恒一門。十現未互在門

　　初一真法界門

一真法性中。具足十法界。依正本融通。生佛非殊致。論曰。一真法界即眾生本有心性。此之心性具無量德受無量名。云何具無量德。舉要言之。謂性體性量性具。云何性體。謂此心性離四句絕百非。體性堅凝清凈無染。不生不滅常住無壞。云何性量。此心性豎窮三世。橫遍十方。世界有邊。虛空無邊。虛空有邊。心性無邊。現在有邊。過未無邊。過未有邊。心性無邊。無盡無盡無量無量。云何性具。謂此心性具十法界。謂佛法界。菩薩法界。緣覺法界。聲聞法界。天法界。修羅法界。人法界。畜生法界。餓鬼法界。地獄法界。此是假名。復有正報。謂佛五陰菩薩五陰。乃至地獄五陰。此是實法。復有依報。謂佛國土。菩薩國土乃至地獄國土。令易解故。作三種分別。得意為言。即性具是性體性量。性體離過絕非。即性具十界離過絕非。性體堅凝清凈無染。不生不滅常住不壞。性具十界亦然。性量豎窮橫遍。無盡無盡無量無量。性具十界亦然。正報五陰同性體性量清凈周遍。依報國土亦然。此之三法亦名三諦。性體即真諦。性量即中諦。性具即俗諦。故楞嚴經云。而如來藏妙明元心。非心非空。非地水火風。非眼耳鼻舌身意。非色聲香味觸法。非眼界乃至非意識界。非無明乃至非老死。非無明盡乃至非老死盡。非苦集滅道。非智非得。非檀那乃至非般剌若。非怛答阿羯。非阿羅訶。非三藐三菩。非常樂我凈。此即性量無相是為真諦。而如來藏元明心妙。即心即空。即地水火風。即六凡即二乘。乃至即如來常樂我凈。此即性具十界是為俗諦。而如來藏妙明心元。離即離非。是即非即。此即性體是為中諦。又云。如來藏性色真空。性空真色。清凈本然。周遍法界。地水火風空見識莫不如是。地水火風空見識即性具也。清凈本然即性體也。周遍法界即性量也。又云。地水火風空清凈本然周遍法界。即依報國土性體性量也。見識清凈本然周遍法界。即正報五陰性體性量也。云何受無量名。舉要言之。此心性或名空如來藏。或名真如佛性。或名庵摩羅識。或名大圓鏡智。或名菩提涅槃。性體性量名空如來藏。即性具十界五陰國土名空如來藏。性體性量名真如佛性。即性具等真如佛性。性體性量名庵摩羅識。即性具等名庵摩羅識。性體性量名大圓鏡智。即性具等名大圓鏡智。性體性量名菩提涅槃。即性具等名菩提涅槃。故曰。一真法性中具足十法界。依正本融通。生佛非殊致。問曰。此一真法界為初心是。為后心是。若初心是。應無七名。若后心是。應無九界。初后俱墮。立義不成。答曰。此正顯初心是。以初心是故。方有后心是。以后心是故。方顯初心是。云何以初心是方有后心是。如果地依正融通。色心不二。垂形九界。方便度生。悉由證此因心所具。故曰。諸佛果地融通但證眾生理本。故得稱性施設無謀而應。若不然者。何異小乘外道作意神通。故法智大師云。六即之義不專在佛。一切假實三乘人天。下至蛣蜣地獄色心。皆須六即辯其初后。所謂理蛣蜣乃至究竟蛣蜣。以論十界皆理性故。無非法界。一不可改。故名字去不唯顯佛。九亦同彰。至于果成。十皆究竟。云何后心是方顯初心是。正由后心果地全證眾生理本故。果地七種名目悉是眾生性德美稱。但眾生在迷性稱不顯。故無此稱。克論性德。豈可言無。故初后俱善立義成矣

　　二身土緣起門

一真法界性不變能隨緣。三身及四土悉由心變造。論曰。一真法界性即前文所明性體性量性具也。教中說真如不變隨緣隨緣不變者。正由性體性量即性具故。如君子不器善惡皆能。故晉譯華嚴經云。能隨染凈緣具造十法界。謂真如性中所具九法界能隨染緣造事中九法界。真如性中所具佛法界能隨凈緣造事中佛法界。所以能者。正由性具性若不具。何所稱能。天臺家言。并由理具方有事用。此之謂也。是知事中十法界三身四土悉由真如隨緣變造。既曰真如不變隨緣隨緣不變。則事中染凈身土當體即真。無絲毫可加損于其間者。楞嚴經云。見與見緣并所想相。如虛空華本無所有。此見及緣元是菩提妙凈明體。是也。若然則娑婆極樂。此世眾生當生九品。彌陀已成吾心當果。悉由心性之所變造。心具而造。豈分能所。即心是佛。即佛是心。即心是土。即土是心。即心是果。即果是心。能造因緣及所造法當處皆是心性。故明此宗而求生樂土者。乃生與無生兩冥之至道也

　　三心土相即門

西方安樂土去此十萬億。與我介爾心初無彼此異。論曰。佛說阿彌陀經云。從是西方過十萬億佛土有世界。名曰極樂。百億日月。百億須彌。百億大海。百億鐵圍山。名一佛土。十千為萬。十萬為億。一佛國土已自廣大。況億佛國土乎。況十萬億乎。是則極樂去此甚遠。博地凡夫念佛求生。彈指即到者。正由生吾心所具之佛土也。言介爾心者。即凡夫念佛之心也。剎那之心至微至劣故稱介爾。謂十萬億遠之佛土。居于凡夫介爾之心。即心是土。即土是心。故曰初無彼此異。問曰。介爾之心居于方寸。云何能包許遠佛土。答曰。介爾之心。昧者謂小。達人大觀。真妄無二。蓋此妄心全性而起。性無邊。心亦無際。性如大海。心似浮漚。全海為漚。漚還匝海。蓋真如不變隨緣。隨緣不變。既曰隨緣不變。豈可以真妄而局大小哉

　　四生佛不二門

阿彌與凡夫迷悟雖有殊。佛心眾生心究竟無有二。論曰。阿彌陀佛果人也。成就三身四智十力四無所畏十八不共等功德。凡夫因人也。具足無量恒沙煩惱。造作無量恒沙業系。當受無量恒沙生死。迷悟之相譬彼云泥言究竟無二者。謂據相而言。則不二而二。約性而論。則二而不二。蓋諸佛乃悟眾生心內諸佛。眾生乃迷諸佛心內眾生。所以悟者。悟眾生本具性體性量性具也。所以迷者。迷諸佛所證性體性量性具也。心性之妙豈受其迷。迷而不迷。斯言有在。故眾生本有性量即諸佛所證法身。性體即報身。性具即應身。四智十力四無所畏十八不共等功德會合可知。故古德云。諸佛心內眾生塵塵極樂。眾生心內諸佛念念證真。故彌陀即我心。我心即彌陀。未舉念時。早已成就。才舉心念。即便圓成。感應道交為有此理。故念佛人功不唐捐

　　五法界為念門

法界圓融體作我一念心。故我念佛心全體是法界。論曰。行者稱佛名時。作佛觀時。作主伴依正觀時。修三種凈業時。一心不亂時。散心稱名時。以至見思浩浩恒沙煩惱。凡此有心皆由真如不變隨緣而作。全體即法界。故法智大師云。法界圓融不思議體作我一念之心。亦復舉體作生作佛作依作正。若然者。余心尚是。況念佛心乎。是故行者念佛之時。此心便是圓融清凈寶覺。以此妙心念彼阿彌。則彼三身何身不念。求彼四土。何土不生。但隨功行淺深。品位高下耳

　　六境觀相吞門

十六等諸境。事理兩種觀。彼此互相吞。如因陀羅網。論曰。境觀相吞者。正由事事無礙也事事所以無礙者。所謂有本者如是也。蓋由法界圓融不思議體。作我一念之心。亦復舉體作生作佛作依作正。既皆全體而作。有何一法不即法界。故曰一塵法界不小。剎海法界不大。多亦法界。少亦法界。是以西方十六諸境。吾心事理二觀。一一無非法界全體。如帝釋宮中因陀羅網。雖彼此各是一珠。而影入眾珠。雖影入眾珠。而東西照用有別。境觀亦然。以境為事。則觀為理。理能包事。是為以觀吞境。以觀為事。則境為理。理能包事。是為以境吞觀。或一為事。余為理。或一為理。余為事。彼此互各相吞。故如因陀羅網。若然者。當我作觀時。則西方依正已在我觀之內。我今身心已在依正之中。了此而求生安養。可謂雁過長空。影沈寒水。雁絕遺蹤之意。水無留影之心

　　七三觀法爾門

能觀為三觀。所觀即三諦。全性以起修。故稱為法爾。論曰。三諦者真俗中也。三觀者空假中也。忘情絕解莫尚乎真。隨緣應用莫尚乎俗。融通空有莫尚乎中。虛靈不昧。此吾心自空者也。物來斯應。此吾心自有者也。空有相即。此吾心自中者也。此性也非修也。三諦也非三觀也。修之者稱性照了也。故體達此心空洞無物。謂之空。照了此性具足萬法。謂之假。融通二邊不一不異。謂之中。然則即虛靈而應物也。即應物而虛靈也。空即假中也假即空中也。中即空假也。是稱性而修也。絕待而照也。不思議之三觀也。首楞大定之司南也此橫論也如此。若豎論者。或以吾心虛靈者為空。以所觀萬物者為假。以心境不二者為中。物吾心之物也。何假而不空。心萬物之心也。何空而不假。即心即物。即物即心。何中而不空假。是以觀極樂依正者。以吾心一觀之三觀。照彼一境之三諦。無不可者。以吾三觀之一心。照彼三諦之一境。亦無不可者。虎溪大師云。境為妙假。觀為空。境觀雙忘即是中。忘照何嘗有先后。一心融絕了無蹤。尚何三觀之不法爾乎

　　八感應任運門

我心感諸佛。彌陀即懸應。天性自相關。如磁石吸針。論曰。諸佛眾生同一覺源。迷悟雖殊。理常平等。故曰。諸佛是眾生心內諸佛。眾生是諸佛心內眾生。跡此而言。則諸佛眾生心精無時而不通淴。但諸佛無時不欲度生。眾生念念與之迷背。故勢至菩薩云。一人專憶。一人專忘。若逢不逢。若見非見。子若憶母。如母憶時。母子歷生不相違遠。若眾生心憶佛念佛。現前當來必定見佛。去佛不遠。正由一理平等天性相關故。得任運拔苦與樂。況無量壽佛因中所發四十八愿。誓取極樂攝受有情。今道果久成。僧那久滿。故凡百眾生弗憂佛不來應。但當深信憶念發愿愿生西方。如磁石與針任運吸取。然磁能吸鐵。不能吸銅。針能合磁。不能合玉。譬猶佛能度有緣。不能度無緣。眾生易感彌陀。不易感諸佛。豈非生佛誓愿相關者乎。是以求生凈土者。信愿行缺一不可

　　九彼此恒一門

若人臨終時。能不失正念。或見光見華。已受寶池生。論曰往生傳曰。張抗仕石晉為翰林學士。課大悲咒十萬遍。愿生西方。一日寢疾。唯念佛號。忽謂家人曰。西方凈土秖在堂屋西邊。阿彌陀佛坐蓮華上。見翁兒在蓮華池金沙地上禮拜嬉戲。良久念佛而化。翁兒抗之孫也。所以爾者。蓋西方極樂世界乃吾心之一土耳。娑婆世界亦吾心之一土耳。約土而言。有十萬億彼此之異。約心而觀。原無遠近。但眾生自受生已來。為五陰區局真性。不契心源。念佛之人果報成熟。將舍現陰趣生陰時。凈土蓮華忽然在前。唯心境界。非有去來彼此之相。故楞嚴經云。臨命終時。未舍暖觸。一生善惡俱時頓現。純想即飛必生天上。若飛心中兼福兼慧及與凈愿。自然心開見十方佛。一切凈土隨愿往生。法智大師云。須知垂終自見坐金蓮身已。是彼國生陰。亦此意也

　　十現未互在門

行者今念佛功德不唐捐。因中已有果。如蓮華開敷。論曰。圓頓教人頓悟心性。無修而修修彼樂邦。性中所具極樂由修顯發。而此心性豎貫三際。橫裹十虛。佛法生法正法依法因法果法一念圓成。是以念佛之人名為全性起修全修在性。全性起修雖名為因。全修在性因中有果。以所具因法與所具果法同居一性。心性融通無法不攝。故如蓮花開敷花中有果。況此心常住無生滅去來。即今念佛之心便是當來華池受生時。故說。初發心人極樂寶池已萌蓮種。若精進不退。日益生長華漸開敷。隨其功德大小煒燁。其或懈退悔雜。日漸憔瘁。若能自新。華復鮮麗。其或不然。芽焦種敗。且此蓮華人誰種植。現未互在。斯言有歸也

凈土生無生論