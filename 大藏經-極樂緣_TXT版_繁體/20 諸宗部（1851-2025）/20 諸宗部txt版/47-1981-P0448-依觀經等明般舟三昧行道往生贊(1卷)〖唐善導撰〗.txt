　　No. 1981

依觀經等明般舟三昧行道往生贊(一卷)

　　　　比丘僧善導撰


敬白。一切往生知識等大須慚愧。釋迦如來實是慈悲父母。種種方便發起我等無上信心。又說種種方便教門非一。但為我等倒見凡夫。若能依教修行者。則門門見佛得生凈土。若見聞有人行善者。即以善助之。若見聞有人行教贊之。若聞人說行。即依行順之。若聞人有悟。即依悟喜之。何意然者。同以諸佛為師。以法為母生養。共同情親非外。不得輕毀他有緣之教行。贊自有緣之要法。即是自相破壞諸佛法眼。法眼既滅。菩提正道履足無由。凈土之門何能得入。傷嘆曰。生盲信業走。隨業墮深坑。縱此貪嗔火。自損損他人。長沒無明海。遇木永無緣。行者等必須于一切凡圣境上。常起贊順之心。莫生是非慊恨也。何故然者。為自防身口意業。恐不善業起。復是流轉。與前無異。若自他境上護得三業。能令清凈者。即是生佛國之正因。問曰。既道三業清凈是生凈土即因者。云何作業得名清凈。答曰。一切不善之法。自他身口意總斷不行。是名清凈。又自他身口意相應善即起上上隨喜心。如諸佛菩薩所作隨喜。我亦如是隨喜。以此善根回生凈土故。名為正因也。又欲生凈土。必須自勸勸他廣贊凈土依正二報莊嚴事。亦須知入凈土之緣起。出娑婆之本末。諸有智者應知。又問曰。般舟三昧樂者是何義也。答曰。梵語名般舟。此翻名常行道。或七日九十日身行無間總名。三業無間故名般舟也。又言三昧者亦是西國語。此翻名為定。由前三業無間。心至所感。即佛境現前。正境現時。即身心內悅。故名為樂。亦名立定見諸佛也。應知

　般舟三昧樂(愿往生)　　三界六道苦難停(無量樂)
　曠劫已來常沒沒(愿往生)　　到處唯聞生死聲(無量樂)
　釋迦如來真報土(愿往生)　　清凈莊嚴無勝是(無量樂)
　為度娑婆分化入(愿往生)　　八相成佛度眾生(無量樂)
　或說人天二乘法(愿往生)　　或說菩薩涅槃因(無量樂)
　或漸或頓明空有(愿往生)　　人法二障遣雙除(無量樂)
　根性利者皆蒙益(愿往生)　　鈍根無智難開悟(無量樂)
　瓔珞經中說漸教(愿往生)　　萬劫修功證不退(無量樂)
　觀經彌陀經等說(愿往生)　　即是頓教菩薩藏(無量樂)
　一日七日專稱佛(愿往生)　　命斷須臾生安樂(無量樂)
　一入彌陀涅槃國(愿往生)　　即得不退證無生(無量樂)
　萬劫修功實難續(愿往生)　　一時煩惱百千間(無量樂)
　若待娑婆證法忍(愿往生)　　六道恒沙劫未期(無量樂)
　貪嗔即是輪回業(愿往生)　　煩惱豈是無生因(無量樂)
　驗此貪嗔火燒苦(愿往生)　　不如走入彌陀國(無量樂)
　彌陀因地發心時(愿往生)　　頓舍王位求菩提(無量樂)
　饒王佛所落發須(愿往生)　　出家修道名法藏(無量樂)
　四十八愿因茲發(愿往生)　　一一誓愿為眾生(無量樂)
　眾寶莊嚴名極樂(愿往生)　　廣大寬平無限量(無量樂)
　我得菩提當心坐(愿往生)　　徹窮后際度眾生(無量樂)
　身相光明照法界(愿往生)　　光所及處皆蒙益(無量樂)
　一一光明相續照(愿往生)　　照覓念佛往生人(無量樂)
　欲比十方諸佛國(愿往生)　　極樂安身實是精(無量樂)　

　般舟三昧樂(愿往生)　　釋迦如來悲意深(無量樂)
　本師釋迦修普行(愿往生)　　長時長劫度眾生(無量樂)
　一切如來設方便(愿往生)　　亦同今日釋迦尊(無量樂)
　隨機說法皆蒙益(愿往生)　　各得悟解入真門(無量樂)
　門門不同八萬四(愿往生)　　為滅無明果業因(無量樂)
　利劍即是彌陀號(愿往生)　　一聲稱念罪皆除(無量樂)
　釋迦如來因地時(愿往生)　　頓舍身財求妙法(無量樂)
　小劫大劫長時劫(愿往生)　　隨順佛語誓修行(無量樂)
　念念時中行六度(愿往生)　　慈悲喜舍化眾生(無量樂)
　三業專修無間業(愿往生)　　誓作菩提無上尊(無量樂)
　證得菩提無上果(愿往生)　　分身百億度眾生(無量樂)
　一音演說隨機悟(愿往生)　　各各隨悟到真元(無量樂)　

　般舟三昧樂(愿往生)　　隨順釋迦如來教(無量樂)
　佛教多門八萬四(愿往生)　　正為眾生機不同(無量樂)
　欲覓安身當住處(愿往生)　　先求要行入真門(無量樂)
　門門不同名漸教(愿往生)　　萬劫苦行證無生(無量樂)
　畢命為期專念佛(愿往生)　　須臾命斷佛迎將(無量樂)
　一食之時尚有間(愿往生)　　如何萬劫不貪嗔(無量樂)
　貪嗔障受人天路(愿往生)　　三惡四趣內安身(無量樂)
　欲到彌陀安養國(愿往生)　　念佛戒行必須回(無量樂)
　戒行專精諸佛贊(愿往生)　　臨終華座自來迎(無量樂)
　一念之間入佛會(愿往生)　　三界六道永除名(無量樂)
　三明六通皆自在(愿往生)　　畢命不退證無為(無量樂)
　四種威儀常見佛(愿往生)　　手執香華常供養(無量樂)
　一念一時隨眾聽(愿往生)　　百千三昧自然成(無量樂)
　一切時中常入定(愿往生)　　定理聞經皆得悟(無量樂)
　百寶莊嚴隨念現(愿往生)　　長劫供養報慈恩(無量樂)
　微塵故業隨智滅(愿往生)　　不覺轉入真如門(無量樂)
　大小僧祇恒沙劫(愿往生)　　亦如彈指須臾間(無量樂)
　如此逍遙快樂處(愿往生)　　更貪何事不求生(無量樂)
　縱使千年受五欲(愿往生)　　增長地獄苦因緣(無量樂)
　貪嗔十惡相續起(愿往生)　　豈是解脫涅槃因(無量樂)
　不畏三涂造眾罪(愿往生)　　破滅三寶永沉淪(無量樂)
　不孝父母罵眷屬(愿往生)　　地獄安身無出期(無量樂)
　曠劫已來沈苦海(愿往生)　　西方要法未曾聞(無量樂)
　雖得人身多有障(愿往生)　　不受佛化反生疑(無量樂)
　六方如來慈悲極(愿往生)　　同心同勸往西方(無量樂)
　長病遠行不計日(愿往生)　　念佛即道無功夫(無量樂)
　如此之人難化度(愿往生)　　無明被底且長眠(無量樂)
　專讀彌陀觀經法(愿往生)　　文文句句說西方(無量樂)
　地下寶幢無數億(愿往生)　　方楞具足盡輝光(無量樂)
　萬億寶珠相映飾(愿往生)　　各各變現希奇事(無量樂)
　照上眾寶莊嚴地(愿往生)　　雜色過于百千日(無量樂)
　自身光明紫金色(愿往生)　　足踐寶地徐徐行(無量樂)
　得此無生寶國地(愿往生)　　皆是彌陀愿力恩(無量樂)
　一切時中聞妙法(愿往生)　　煩惱罪障無由起(無量樂)
　菩薩知識為同學(愿往生)　　攜手相將入寶堂(無量樂)
　念念之中受法樂(愿往生)　　須臾悟得百千門(無量樂)
　大眾同心厭此界(愿往生)　　乘佛愿力見彌陀(無量樂)
　忽爾思量心髓痛(愿往生)　　無窮之劫枉疲勞(無量樂)
　自慶今身聞凈土(愿往生)　　不惜身命往西方(無量樂)
　西方快樂無為處(愿往生)　　天上人間無比量(無量樂)
　六天相勝億萬倍(愿往生)　　不及西方人一相(無量樂)
　三十二相通自在(愿往生)　　身光遍照十方界(無量樂)
　從世帝王至六天(愿往生)　　音樂相勝億萬重(無量樂)
　佛國寶林枝相觸(愿往生)　　六天音樂不如一(無量樂)
　依時供養香風起(愿往生)　　拂樹華飛落寶地(無量樂)
　寶樹飛華泛德水(愿往生)　　童子捉取已為船(無量樂)
　乘船直入蓮華會(愿往生)　　化佛菩薩與衣被(無量樂)
　各執香華佛前立(愿往生)　　徐徐遙散變成云(無量樂)
　寶云莊嚴即是蓋(愿往生)　　即與寶果教令食(無量樂)
　遇值往生善知識(愿往生)　　得聞凈土彌陀名(無量樂)
　因佛愿力來相見(愿往生)　　常住此國不須還(無量樂)
　法侶攜將入林看(愿往生)　　足下輝光超日月(無量樂)
　菩薩眾會無窮盡(愿往生)　　各各身光互相照(無量樂)
　新往化生紫金色(愿往生)　　與諸大眾無殊異(無量樂)
　或入寶樓眾中坐(愿往生)　　大眾見者皆歡喜(無量樂)
　種種莊嚴不可識(愿往生)　　內外相看無障礙(無量樂)
　停足須臾受法樂(愿往生)　　三昧無生自然悟(無量樂)
　地上莊嚴眾寶間(愿往生)　　雜色相參百千萬(無量樂)
　寶座華臺處處滿(愿往生)　　隨心受用光來照(無量樂)
　百千童子菩薩眾(愿往生)　　各捧香華臨池看(無量樂)
　或坐或立池渠岸(愿往生)　　或有尋階入寶池(無量樂)
　或立于沙或至膝(愿往生)　　或沒腰頭或懸注(無量樂)
　或取金華百寶葉(愿往生)　　授與岸上看池人(無量樂)
　受得香華千萬種(愿往生)　　即散彌陀大會上(無量樂)
　所散之華變成蓋(愿往生)　　自然音樂繞千重(無量樂)
　寶鳥連聲奏天樂(愿往生)　　一切見者起悲心(無量樂)
　我今到此佛愿力(愿往生)　　同緣同行何時來(無量樂)
　普愿閻浮知識等(愿往生)　　同行相親愿莫退(無量樂)
　專誦彌陀觀經等(愿往生)　　禮佛觀察盡須回(無量樂)
　一切時中相續作(愿往生)　　至死為期專復專(無量樂)
　一到彌陀安養國(愿往生)　　畢竟逍遙即涅槃(無量樂)
　涅槃莊嚴處處滿(愿往生)　　見色聞香罪障除(無量樂)
　飛踴空中作神變(愿往生)　　贊嘆凈土難思議(無量樂)
　或散華香供養佛(愿往生)　　報佛慈恩心無盡(無量樂)
　不因釋迦如來力(愿往生)　　彌陀凈土若為聞(無量樂)
　眾生障盡聞皆喜(愿往生)　　頓斷諸惡愿求生(無量樂)　

　般舟三昧樂(愿往生)　　誓愿今生順佛教(無量樂)
　行住坐臥專念佛(愿往生)　　一切善業并須回(無量樂)
　念念時中常懺悔(愿往生)　　終時即上金剛臺(無量樂)
　一切時中望西禮(愿往生)　　表知凡圣心相向(無量樂)
　佛知眾生心雜亂(愿往生)　　偏教正念住西方(無量樂)
　不知彌陀國遠近(愿往生)　　佛道超過十萬億(無量樂)
　道里雖遙不足到(愿往生)　　彈指之間入寶池(無量樂)
　唯恨眾生疑不疑(愿往生)　　凈土對面不相忤(無量樂)
　莫論彌陀攝不攝(愿往生)　　意在專心回不回(無量樂)
　但使回心決定向(愿往生)　　臨終華蓋自來迎(無量樂)
　從佛乘華入寶國(愿往生)　　見諸大眾悟無生(無量樂)
　一一寶樓隨意入(愿往生)　　內外莊嚴不可識(無量樂)
　鳥作音聲菩薩舞(愿往生)　　童子歡喜作神通(無量樂)
　為我娑婆得生者(愿往生)　　種種供養令歡喜(無量樂)
　佛遣生人將觀看(愿往生)　　到處唯是不思議(無量樂)
　地上虛空圣人滿(愿往生)　　珠羅寶網自然覆(無量樂)
　微風吹動出妙響(愿往生)　　聲中皆說無為法(無量樂)
　見樹聞波成法忍(愿往生)　　童子持華圍繞贊(無量樂)
　立侍彌陀聽說法(愿往生)　　貪愛法樂超時劫(無量樂)
　隨逐本國諸菩薩(愿往生)　　盡是無為涅槃界(無量樂)
　一佛國界皆聞法(愿往生)　　游歷他方修供養(無量樂)
　欲住一食超千劫(愿往生)　　憶我娑婆同行人(無量樂)
　大地微塵尚有數(愿往生)　　十方佛國無窮盡(無量樂)
　一一佛土皆嚴凈(愿往生)　　亦如極樂無殊異(無量樂)
　一切如來見歡喜(愿往生)　　菩薩圣眾將游觀(無量樂)
　所有莊嚴如極樂(愿往生)　　變化神通無障礙(無量樂)
　地上虛空聲遍滿(愿往生)　　聽響聞音皆得悟(無量樂)　

　般舟三昧樂(愿往生)　　相續念佛報師恩(無量樂)
　雖舍錢財造功德(愿往生)　　不如持戒斷貪嗔(無量樂)
　普敬眾生常念佛(愿往生)　　自他功德并須回(無量樂)
　安心定意生安樂(愿往生)　　獨超三界出煩籠(無量樂)
　臨終見佛華臺至(愿往生)　　須臾即入寶池會(無量樂)
　蓮華大眾皆歡喜(愿往生)　　即與天衣隨意著(無量樂)
　菩薩聲聞將見佛(愿往生)　　禮佛一拜得無生(無量樂)
　彌陀告言諸佛子(愿往生)　　極樂何如彼三界(無量樂)
　新往化生俱欲報(愿往生)　　合掌悲咽不能言(無量樂)
　得免娑婆長劫苦(愿往生)　　今日見佛釋迦恩(無量樂)　

　般舟三昧樂(愿往生)　　順隨佛語見彌陀(無量樂)
　普勸同生知識等(愿往生)　　同行相親莫相離(無量樂)
　父母妻兒百千萬(愿往生)　　非是菩提增上緣(無量樂)
　念念相纏入惡道(愿往生)　　分身受報不相知(無量樂)
　或在豬羊六畜內(愿往生)　　被毛戴角何時了(無量樂)
　慶得人身聞要法(愿往生)　　頓舍他鄉歸本國(無量樂)
　父子相見非常喜(愿往生)　　菩薩聲聞亦復然(無量樂)
　或將游行入林看(愿往生)　　成坐華臺登樓觀(無量樂)
　觀見彌陀七寶國(愿往生)　　地上虛空光相照(無量樂)
　即作神通遍佛國(愿往生)　　處處供養無邊會(無量樂)
　一一大會隨人入(愿往生)　　入處唯聞平等法(無量樂)
　四種威儀常在定(愿往生)　　不出三昧作神通(無量樂)
　一一神通到佛會(愿往生)　　會會聽法證無生(無量樂)　

　般舟三昧樂(愿往生)　　極樂安身實是精(無量樂)
　金樓玉柱琉璃殿(愿往生)　　真珠實閣百千行(無量樂)
　重重羅網相映飾(愿往生)　　寶繩交絡垂鈴佩(無量樂)
　晝夜香風時時動(愿往生)　　聲內皆稱三寶名(無量樂)
　彼國眾生心眼利(愿往生)　　聞一悟解百千門(無量樂)　

　般舟三昧樂(愿往生)　　處處安身不如彼(無量樂)
　共諸童子游空戲(愿往生)　　手散香華心供養(無量樂)
　身光瓔珞立相照(愿往生)　　一切莊嚴光亦然(無量樂)
　或奏樂器供養佛(愿往生)　　化佛慈悲遙授記(無量樂)
　同生知識百千萬(愿往生)　　乘華直入虛空會(無量樂)
　會會不同無億數(愿往生)　　彼此相過無障礙(無量樂)
　一切時中常說法(愿往生)　　見聞歡喜罪皆除(無量樂)
　佛與圣眾身金色(愿往生)　　光光相照心相知(無量樂)
　相好莊嚴無殊異(愿往生)　　皆是彌陀愿力成(無量樂)
　地上虛空人遍滿(愿往生)　　神通轉變自然知(無量樂)
　或作華樓寶云蓋(愿往生)　　化鳥連聲奏法音(無量樂)
　法音旋轉如云合(愿往生)　　彼國人天聞即悟(無量樂)
　一劫多劫長時劫(愿往生)　　但受法樂不思議(無量樂)　

　般舟三昧樂(愿往生)　　極樂莊嚴門盡開(無量樂)
　普愿有緣同行者(愿往生)　　專心直入不須疑(無量樂)
　一到彌陀安養國(愿往生)　　元來是我法王家(無量樂)
　兄弟因緣羅漢眾(愿往生)　　菩薩法侶為知識(無量樂)
　或行或坐皆聞法(愿往生)　　或去或來無障礙(無量樂)
　或入寶池灌身頂(愿往生)　　或在干地寶沙中(無量樂)
　抃水微波出妙響(愿往生)　　聲中純說慈悲法(無量樂)
　德水清澄千萬里(愿往生)　　寶沙映徹如不深(無量樂)
　四岸莊嚴七寶間(愿往生)　　底布金沙百千色(無量樂)
　色色不同輝光照(愿往生)　　寶樹飛華落水中(無量樂)
　樹樹垂條如寶帳(愿往生)　　周匝由旬三十萬(無量樂)
　根莖枝葉七寶間(愿往生)　　一一寶流無數光(無量樂)
　微風起時更相觸(愿往生)　　六天音樂無能比(無量樂)
　化佛菩薩恒沙眾(愿往生)　　一一樹下聽真聲(無量樂)　

　般舟三昧樂(愿往生)　　一入不退至菩提(無量樂)
　寶地寬平眾寶間(愿往生)　　一一寶出百千光(無量樂)
　一一光成寶臺座(愿往生)　　光變為樓百千億(無量樂)
　化天童子無窮數(愿往生)　　悉是念佛往生人(無量樂)
　或登寶座樓中戲(愿往生)　　不饑不渴湛然常(無量樂)
　或入光明百寶殿(愿往生)　　正值大會贊彌陀(無量樂)
　或道從今至佛果(愿往生)　　長劫贊佛報慈恩(無量樂)
　不蒙彌陀弘誓力(愿往生)　　何時何劫出娑婆(無量樂)
　自到已來當法樂(愿往生)　　畢竟不聞十惡聲(無量樂)
　眼見如來耳聞法(愿往生)　　身常從佛喜還悲(無量樂)
　何期今日至寶國(愿往生)　　實是娑婆本師力(無量樂)
　若非本師知識勸(愿往生)　　彌陀凈土云何入(無量樂)　

　般舟三昧樂(愿往生)　　得生凈土報師恩(無量樂)
　普勸有緣道俗等(愿往生)　　會是專心行佛教(無量樂)
　念佛專心誦經觀(愿往生)　　禮贊莊嚴無雜亂(無量樂)
　行住坐臥心相續(愿往生)　　極樂莊嚴自然見(無量樂)
　或想或觀除罪障(愿往生)　　皆是彌陀本愿力(無量樂)
　以佛力故成三昧(愿往生)　　三昧得成心眼開(無量樂)
　諸佛境界超凡夫(愿往生)　　唯知慚賀釋迦恩(無量樂)
　十方如來舒舌證(愿往生)　　定判九品得還歸(無量樂)
　父子相迎入大會(愿往生)　　即問六道苦辛事(無量樂)
　或有所得人天報(愿往生)　　饑餓困苦體生瘡(無量樂)
　爾時彌陀及大眾(愿往生)　　聞子說苦皆傷嘆(無量樂)
　彌陀告言諸佛子(愿往生)　　自作自受莫怨他(無量樂)　

　般舟三昧樂(愿往生)　　常住寶國永無憂(無量樂)
　涅槃快樂無為處(愿往生)　　貪嗔火宅未曾聞(無量樂)
　百寶華臺隨意坐(愿往生)　　坐處圣眾無央數(無量樂)
　童子供養聲聞贊(愿往生)　　鳥樂飛空百千匝(無量樂)
　一坐一立須臾頃(愿往生)　　微塵故業盡消除(無量樂)
　或散天衣覆寶池(愿往生)　　衣上更散寶華香(無量樂)
　圣眾行時足蹈上(愿往生)　　衣華觸體三禪樂(無量樂)
　內外映徹如明鏡(愿往生)　　塵勞畢竟無緣起(無量樂)
　念念唯加三昧凈(愿往生)　　無漏神通真復真(無量樂)　

　般舟三昧樂(愿往生)　　煩惱永絕不相干(無量樂)
　或有寶地琉璃間(愿往生)　　或有寶地紫金成(無量樂)
　或有寶地黃金作(愿往生)　　或有寶地頗梨映(無量樂)
　或有千寶莊嚴地(愿往生)　　或有算數寶為成(無量樂)
　一一色色光相照(愿往生)　　十方來者皆行上(無量樂)
　行住進止逍遙樂(愿往生)　　不愁官事不憂私(無量樂)
　或百或千作神變(愿往生)　　會會供養皆周遍(無量樂)
　或作香云千寶蓋(愿往生)　　即此云內雨香華(無量樂)
　種種莊嚴隨念出(愿往生)　　所到之處現希奇(無量樂)　

　般舟三昧樂(愿往生)　　畢命直入無為會(無量樂)
　寶樹寶林行遍滿(愿往生)　　一一林樹盡莊嚴(無量樂)
　根根相對莖相望(愿往生)　　枝枝相準條相順(無量樂)
　節節相盤葉相次(愿往生)　　華華相向果相當(無量樂)
　光光照曜自他國(愿往生)　　照處昤昽隨物色(無量樂)
　光能變現希奇事(愿往生)　　盡是彌陀愿力作(無量樂)
　林樹行間寶階道(愿往生)　　一一界上樓相間(無量樂)
　重重羅網奏天樂(愿往生)　　供養無邊樓內人(無量樂)　

　般舟三昧樂(愿往生)　　形枯命斷佛前期(無量樂)
　忽爾思量彼快樂(愿往生)　　人人有分不須疑(無量樂)
　金剛無漏莊嚴地(愿往生)　　明明相照超千日(無量樂)
　彌陀愿力莊嚴地(愿往生)　　作一蓮華大寶王(無量樂)
　葉葉相重八萬四(愿往生)　　一葉摩尼百千億(無量樂)
　一一摩尼光千色(愿往生)　　上照虛空變成蓋(無量樂)
　八萬金剛臺上布(愿往生)　　真珠寶網覆華籠(無量樂)
　四幢承縵垂絞絡(愿往生)　　獨顯真金功德身(無量樂)
　一坐華臺未曾動(愿往生)　　徹窮后際度眾生(無量樂)
　普勸眾生常憶念(愿往生)　　行住坐臥令心見(無量樂)
　佛身圓滿無背相(愿往生)　　十方來人皆對面(無量樂)
　俱愿傾心相續念(愿往生)　　即現有緣心眼前(無量樂)
　得見凈土希奇事(愿往生)　　皆是佛力遙加備(無量樂)
　觀音勢至雙華坐(愿往生)　　一一莊嚴亦如佛(無量樂)
　四幢寶慢皆相似(愿往生)　　寶羅寶網無殊異(無量樂)
　三華獨迥超眾坐(愿往生)　　三身對坐最為尊(無量樂)
　本國他方菩薩眾(愿往生)　　一切時中圍繞贊(無量樂)
　如此大海塵沙會(愿往生)　　眾生生者入其中(無量樂)
　非是口言即生彼(愿往生)　　會是專行不惜身(無量樂)
　寶樓重疊非人造(愿往生)　　寶幢樹林亦皆然(無量樂)
　池渠四岸皆充遍(愿往生)　　微風暫觸奏天樂(無量樂)
　法響灌心毛孔入(愿往生)　　即悟恒沙三昧門(無量樂)
　一一渠中華遍滿(愿往生)　　或開或合人無數(無量樂)
　或坐或立相招喚(愿往生)　　競取香華相供養(無量樂)
　或語或笑身心樂(愿往生)　　即憶閻浮同行人(無量樂)
　各發誓愿遙加備(愿往生)　　專住莫退盡須來(無量樂)
　一到即受清虛樂(愿往生)　　清虛即是涅槃因(無量樂)
　表知我心相憶念(愿往生)　　各留半座與來人(無量樂)
　同學相隨游法界(愿往生)　　法界即是如來國(無量樂)
　一一佛國恒沙會(愿往生)　　分身聽法修供養(無量樂)
　得蒙諸佛慈光照(愿往生)　　摩頂授記入無余(無量樂)
　意樂他方住即住(愿往生)　　須欲歸還即歸還(無量樂)
　若住若還皆得益(愿往生)　　本國他方亦無二(無量樂)
　悉是涅槃平等法(愿往生)　　諸佛智慧亦同然(無量樂)　

　般舟三昧樂(愿往生)　　到處盡是法王家(無量樂)
　歷事已記還安樂(愿往生)　　證得無量陀羅尼(無量樂)
　與諸菩薩塵沙眾(愿往生)　　遍滿虛空來供養(無量樂)
　或散衣華變成蓋(愿往生)　　或奏音樂變成云(無量樂)
　變現幢幡無億數(愿往生)　　一食之間到安樂(無量樂)
　安樂眾圣遙相見(愿往生)　　知是他方同行人(無量樂)
　各起持華迎供養(愿往生)　　即引直入彌陀會(無量樂)
　他方菩薩同禮佛(愿往生)　　持華圍繞百千匝(無量樂)
　或散香華奏天樂(愿往生)　　復現神變滿虛空(無量樂)
　光光相照供養佛(愿往生)　　異口同音贊極樂(無量樂)
　彌陀應時動身相(愿往生)　　身光遍照十方國(無量樂)
　所放神光色無盡(愿往生)　　回光還照彌陀會(無量樂)
　照訖光從頂上入(愿往生)　　大眾同知授記光(無量樂)
　收光未盡彌陀笑(愿往生)　　普告大眾專心聽(無量樂)
　我今授汝菩提記(愿往生)　　不久當盡來成佛(無量樂)
　本住他方化生眾(愿往生)　　慶得難遭希有法(無量樂)
　得免娑婆長劫難(愿往生)　　特蒙知識釋迦恩(無量樂)
　種種思量巧方便(愿往生)　　選得彌陀弘誓門(無量樂)
　一切善業回生利(愿往生)　　不如專念彌陀號(無量樂)
　念念稱名常懺悔(愿往生)　　人能念佛佛還憶(無量樂)
　凡圣相知境相照(愿往生)　　即是眾生增上緣(無量樂)
　不得信受他人語(愿往生)　　但令心凈此皆凈(無量樂)
　若道此同諸佛國(愿往生)　　何因六道同生死(無量樂)
　棘刺叢林滿三界(愿往生)　　山河大地同高下(無量樂)
　水陸虛空眾生性(愿往生)　　無明煩惱等貪嗔(無量樂)
　念念貪求財色苦(愿往生)　　業愛癡繩縛人送(無量樂)
　閻羅遣使牽將去(愿往生)　　獄率牛頭催復催(無量樂)
　盛火四面同時起(愿往生)　　隨業風吹落苦中(無量樂)
　最火泥犁四門外(愿往生)　　門門八萬四千隔(無量樂)
　一一隔中人人到(愿往生)　　恒沙苦具在其中(無量樂)
　罪人身上煙炎起(愿往生)　　飛輪刀劍縱橫入(無量樂)
　一切獄中同此苦(愿往生)　　何時何劫得休時(無量樂)　

　般舟三昧樂(愿往生)　　三涂永絕愿無名(無量樂)
　七重鐵城七重網(愿往生)　　重重城內鐵林樹(無量樂)
　樹樹枝條八萬四(愿往生)　　葉葉華果如刀輪(無量樂)
　飛輪上踴還來下(愿往生)　　頭入足出痛難忍(無量樂)
　重重門上八萬釜(愿往生)　　镕銅鐵汁涌如泉(無量樂)
　沸涌騰波高八萬(愿往生)　　直射門外千由旬(無量樂)
　四門四道罪人入(愿往生)　　門開業火出來迎(無量樂)
　鐵汁焱焱流沒膝(愿往生)　　觸處煙炎同時起(無量樂)
　牛頭獄率道邊嚂(愿往生)　　大地震動如天雷(無量樂)
　罪人聞之心肚裂(愿往生)　　鐵蟲鐵鳥爭來食(無量樂)
　鐵丸刀劍空中下(愿往生)　　镕銅鐵汁注身上(無量樂)
　去鐵城門四萬里(愿往生)　　要取中行無避處(無量樂)
　行疾過風如箭射(愿往生)　　須臾即入七重門(無量樂)　

　般舟三昧樂(愿往生)　　專心念佛斷貪嗔(無量樂)
　入此七重鐵門內(愿往生)　　何時何劫得回還(無量樂)
　罪人入已門皆閉(愿往生)　　一一身滿不相妨(無量樂)
　一臥八萬長時劫(愿往生)　　皆由破法罪因緣(無量樂)
　謗毀三寶壞人善(愿往生)　　亦墮阿鼻大獄中(無量樂)
　戲笑作罪多劫受(愿往生)　　不惜佛意取人情(無量樂)
　慎莫輕心縱三業(愿往生)　　業道分明不可欺(無量樂)　

　般舟三昧樂(愿往生)　　橫截業道入西方(無量樂)
　七重鐵城門門外(愿往生)　　鐵蟒舉頭城上出(無量樂)
　火炎刀輪從口出(愿往生)　　亦皆流注罪人上(無量樂)
　四角鐵狗身毛孔(愿往生)　　亦雨煙火人身上(無量樂)
　羅剎擎叉刺心眼(愿往生)　　皆由心眼墮泥犁(無量樂)
　熱鐵地上無窮苦(愿往生)　　罪人或臥或行走(無量樂)
　大劫盡時眼中見(愿往生)　　東門城外清林泉(無量樂)
　罪人一時向東走(愿往生)　　臨臨欲到門還閉(無量樂)
　如是四門遙半劫(愿往生)　　鐵網鉤身如棘林(無量樂)
　上有鷹鳥啄人肉(愿往生)　　地有銅狗爭來食(無量樂)
　地上虛空無避處(愿往生)　　動即苦具轉彌多(無量樂)　

　般舟三昧樂(愿往生)　　聞說此苦心摧碎(無量樂)
　不孝父母罵三寶(愿往生)　　終時獄火自相迎(無量樂)
　毀辱六親破凈戒(愿往生)　　亦墮如是泥犁中(無量樂)
　殺害眾生食他肉(愿往生)　　直入泥犁火聚中(無量樂)
　見聞方便處分殺(愿往生)　　如前受苦未何央(無量樂)
　劫盜三寶眾生物(愿往生)　　一墮泥犁無出期(無量樂)
　偷劫父母六親物(愿往生)　　亦入如是泥犁中(無量樂)　

　般舟三昧樂(愿往生)　　不惜身財常專施(無量樂)
　惡染師僧壤凈行(愿往生)　　泥犁永劫出無期(無量樂)
　邪染眾生及眷屬(愿往生)　　定入泥犁長劫苦(無量樂)
　若得人身黃門報(愿往生)　　六親同住如怨家(無量樂)　

　般舟三昧樂(愿往生)　　愿斷邪心修梵行(無量樂)
　欺誑三寶眾生類(愿往生)　　死入泥犁無出期(無量樂)
　惡口兩舌貪嗔慢(愿往生)　　八萬地獄皆周遍(無量樂)
　論說他人三寶過(愿往生)　　死入拔舌泥犁中(無量樂)
　普勸眾生護三業(愿往生)　　行住坐臥念彌陀(無量樂)
　一切時中憶地獄(愿往生)　　發起增上往生心(無量樂)
　誓愿不作三涂業(愿往生)　　人天樂報亦無心(無量樂)
　忽憶地獄長時苦(愿往生)　　不舍須臾忘安樂(無量樂)
　安樂佛國無為地(愿往生)　　畢竟安身實是精(無量樂)　

　般舟三昧樂(愿往生)　　唯佛一道獨清閑(無量樂)
　凈土莊嚴無有盡(愿往生)　　十方生者亦無窮(無量樂)
　千劫萬劫恒沙劫(愿往生)　　一切去者不相妨(無量樂)
　十方眾生未曾減(愿往生)　　彌陀佛國亦無增(無量樂)
　彌陀愿力隨心大(愿往生)　　四種莊嚴普皆遍(無量樂)
　三明六通常自在(愿往生)　　遍入眾生心想中(無量樂)
　佛身相好依心起(愿往生)　　隨念即現真金佛(無量樂)
　真金即是彌陀相(愿往生)　　圓光化佛現人前(無量樂)
　相好彌多八萬四(愿往生)　　一一光明照十方(無量樂)
　不為余緣光普照(愿往生)　　唯覓念佛往生人(無量樂)
　萬行俱回皆得往(愿往生)　　念佛一行最為尊(無量樂)
　回生雜善恐力弱(愿往生)　　無過一日七日念(無量樂)
　命欲終時圣眾現(愿往生)　　即坐華臺至寶國(無量樂)
　清凈大海無生眾(愿往生)　　遙見生者皆歡喜(無量樂)
　觀音相好佛無異(愿往生)　　慈悲救苦最為強(無量樂)　

　般舟三昧樂(愿往生)　　不違師教念彌陀(無量樂)
　救苦雖遙別世界(愿往生)　　眾生急念應時來(無量樂)
　或現聲聞菩薩相(愿往生)　　隨緣樂見度眾生(無量樂)
　悲心拔苦超三界(愿往生)　　慈心與樂涅槃期(無量樂)
　隨逐眾生身有異(愿往生)　　分身六道度時機(無量樂)
　禮念觀身除罪障(愿往生)　　直是發愿慈悲極(無量樂)
　一切時中緣法界(愿往生)　　攝取六道現身中(無量樂)
　現見耳聞心內事(愿往生)　　尋聲救苦剎那間(無量樂)
　天冠化佛高千里(愿往生)　　念報慈恩常頂戴(無量樂)
　眉間毫相七寶色(愿往生)　　色色八萬四千光(無量樂)
　光光化佛菩薩眾(愿往生)　　遍滿神通極樂界(無量樂)
　身作光明紫金色(愿往生)　　內外映徹如明鏡(無量樂)
　一切光明如瓔珞(愿往生)　　遍身交珞垂鈴佩(無量樂)
　兩手纖圓雜華色(愿往生)　　恒將此手接眾生(無量樂)
　舉足千輪印寶地(愿往生)　　下足金華滿世界(無量樂)
　本住他方行坐處(愿往生)　　觸者即悟無生忍(無量樂)
　地前地上元無二(愿往生)　　隨根利鈍超增位(無量樂)
　念念時中常得證(愿往生)　　未得施功方得悟(無量樂)　

　般舟三昧樂(愿往生)　　畢命同生誓不退(無量樂)
　如此逍遙快樂地(愿往生)　　更貪何事不求生(無量樂)
　救苦分身平等化(愿往生)　　化得即送彌陀國(無量樂)
　眾等咸蒙大悲力(愿往生)　　碎身慚謝報慈恩(無量樂)　

　般舟三昧樂(愿往生)　　觀音引接見彌陀(無量樂)
　勢至菩薩威光大(愿往生)　　身色相好等觀音(無量樂)
　身上光明遍法界(愿往生)　　照處皆同紫金色(無量樂)
　有緣眾生蒙光照(愿往生)　　增長智慧生安樂(無量樂)
　頂戴華冠垂瓔珞(愿往生)　　寶瓶光出現希奇(無量樂)
　勢至行時震法界(愿往生)　　震處蓮華自然出(無量樂)
　蓮華莊嚴如極樂(愿往生)　　一切佛國皆如是(無量樂)
　坐時先動彌陀國(愿往生)　　后震上下塵沙剎(無量樂)
　一一剎土分身集(愿往生)　　皆是彌陀三化身(無量樂)
　化佛觀音勢至集(愿往生)　　側塞虛空極樂上(無量樂)
　各坐蓮華百寶座(愿往生)　　異口同音說妙法(無量樂)
　極樂眾生見聞益(愿往生)　　超證常倫諸地上(無量樂)
　大集剎益塵沙眾(愿往生)　　聽法供養逕諸劫(無量樂)
　是故彼國名極樂(愿往生)　　普勸同生常憶念(無量樂)
　一切時中面西向(愿往生)　　心想見彼彌陀身(無量樂)
　地上莊嚴無億數(愿往生)　　寶樓林樹垂瓔珞(無量樂)
　正坐跏趺往生想(愿往生)　　直注華池大會中(無量樂)
　想入華中華合想(愿往生)　　即想華開見佛身(無量樂)
　想見彌陀光雜色(愿往生)　　光光相照自身來(無量樂)
　又想自身慈光照(愿往生)　　即想籠籠心眼開(無量樂)
　想見虛空化佛眾(愿往生)　　想聞林樹奏天樂(無量樂)
　水鳥流波宣妙法(愿往生)　　心心專注想令成(無量樂)
　注想成時寶國現(愿往生)　　即得化佛來加備(無量樂)
　觀音勢至身無數(愿往生)　　常來至此行人邊(無量樂)　

　般舟三昧樂(愿往生)　　專心想佛見無疑(無量樂)
　佛知眾生流浪久(愿往生)　　無明障重難開悟(無量樂)
　佛恐觀大難周遍(愿往生)　　更教觀小在池中(無量樂)
　想一蓮華百寶葉(愿往生)　　丈六化佛坐華臺(無量樂)
　身雖大小能除障(愿往生)　　觀音勢至等同然(無量樂)
　四種威儀常自策(愿往生)　　命盡須臾歸自然(無量樂)
　自然即是彌陀國(愿往生)　　究竟常安無退時(無量樂)
　縱盡百年如一日(愿往生)　　一日須臾何足期(無量樂)
　上品上生凡夫等(愿往生)　　持戒念佛誦經專(無量樂)
　一切時中常勇猛(愿往生)　　臨終圣眾自來迎(無量樂)
　觀音大勢擎華至(愿往生)　　一時接手上金臺(無量樂)
　無數化佛菩薩眾(愿往生)　　摩頭贊嘆隨佛去(無量樂)
　一念之間到佛國(愿往生)　　即現真容菩薩眾(無量樂)
　光明寶林皆說法(愿往生)　　當時即悟無生忍(無量樂)
　須臾歷事他方佛(愿往生)　　一念歸還得千證(無量樂)
　上品中生凡夫等(愿往生)　　讀誦念佛專持戒(無量樂)
　一日七日俱回向(愿往生)　　臨終圣眾皆來現(無量樂)
　觀音大勢擎華立(愿往生)　　行者即上紫金臺(無量樂)
　與千化佛同時贊(愿往生)　　從佛須臾入寶池(無量樂)
　一宿障盡華開發(愿往生)　　見佛即欲下金臺(無量樂)
　足未至地華承足(愿往生)　　佛放金光來照身(無量樂)
　直到彌陀佛前立(愿往生)　　贊佛七日得無生(無量樂)
　須臾歷事他方佛(愿往生)　　證得百千三昧門(無量樂)
　少許時間逕三劫(愿往生)　　即入明門歡喜地(無量樂)　

　般舟三昧樂(愿往生)　　持戒作善莫推閑(無量樂)
　推閑即造輪回業(愿往生)　　彌陀凈土遣誰去(無量樂)
　湯火燒身急自撥(愿往生)　　莫待他人推緣事(無量樂)
　貪嗔火宅相燒苦(愿往生)　　障重心頑未覺痛(無量樂)
　覺痛即斷愚癡業(愿往生)　　悔心慚愧生安樂(無量樂)
　安樂即是金剛地(愿往生)　　凡夫六道永無名(無量樂)　

　般舟三昧樂(愿往生)　　極樂清閑實是精(無量樂)
　上品下生凡夫等(愿往生)　　深信因果莫生疑(無量樂)
　三業起行多憍慢(愿往生)　　單發無上菩提心(無量樂)
　回心念念生安樂(愿往生)　　終時即見金華至(無量樂)
　五百化佛觀音等(愿往生)　　一時接手入華中(無量樂)
　一念乘華寶池內(愿往生)　　一日一夜寶華開(無量樂)
　華開見佛微微障(愿往生)　　三七已后始分明(無量樂)
　耳聽眾聲心得悟(愿往生)　　歷事他方蒙授記(無量樂)
　十劫須臾不覺盡(愿往生)　　進入明門歡喜地(無量樂)　

　般舟三昧樂(愿往生)　　盡名為期莫生疑(無量樂)
　若是釋迦真弟子(愿往生)　　誓行佛語生安樂(無量樂)
　不得悠悠信他語(愿往生)　　隨緣治病各依法(無量樂)
　忽遇災危身自急(愿往生)　　道俗千里未能救(無量樂)
　口說事空心行怨(愿往生)　　是非人我如山岳(無量樂)
　如此之人不可近(愿往生)　　近即輪回長劫苦(無量樂)
　側耳傾心常采訪(愿往生)　　今身修道得無生(無量樂)
　若聞此法希奇益(愿往生)　　不顧身命要求得(無量樂)
　若能專行不惜命(愿往生)　　命斷須臾生安樂(無量樂)　

　般舟三昧樂(愿往生)　　念佛即是涅槃門(無量樂)
　中品上生凡夫等(愿往生)　　偏學聲聞緣覺行(無量樂)
　戒定慈悲常勇猛(愿往生)　　一心回愿生安樂(無量樂)
　終時化佛聲聞到(愿往生)　　七寶蓮華行者前(無量樂)
　佛放光明照身頂(愿往生)　　行者自見上華臺(無量樂)
　低頭禮佛在此國(愿往生)　　舉頭已入彌陀界(無量樂)
　到彼華開尋見佛(愿往生)　　聞說四諦證真如(無量樂)　

　般舟三昧樂(愿往生)　　實是彌陀愿力恩(無量樂)
　中品中生凡夫等(愿往生)　　一日一夜持眾戒(無量樂)
　回此戒福善根力(愿往生)　　直到彌陀安養國(無量樂)
　臨終化佛師僧現(愿往生)　　七寶華來行者前(無量樂)
　行者見華心踴躍(愿往生)　　即上華臺隨佛去(無量樂)
　一念之間入寶國(愿往生)　　直入八德寶池中(無量樂)
　池內蓮華無億數(愿往生)　　悉是十方同行人(無量樂)
　七日七夜蓮華發(愿往生)　　華開見佛得初真(無量樂)　

　般舟三昧樂(愿往生)　　勤修實行不欺人(無量樂)
　中品下生凡夫等(愿往生)　　孝養父母行人信(無量樂)
　臨終遇值善知識(愿往生)　　為說極樂彌陀愿(無量樂)
　聞說合掌回心向(愿往生)　　乘念即到寶池中(無量樂)
　百寶蓮華臺上座(愿往生)　　七七日后寶華開(無量樂)
　華開見佛塵沙眾(愿往生)　　一劫已后證無生(無量樂)
　無生即是阿羅漢(愿往生)　　羅漢回心向大乘(無量樂)
　一發已去小心滅(愿往生)　　直至菩提無有退(無量樂)
　是故天親作論說(愿往生)　　二乘心種永無生(無量樂)
　故言大乘善根界(愿往生)　　畢竟永絕譏嫌過(無量樂)
　大小凡夫平等攝(愿往生)　　且避六道三涂難(無量樂)
　愿住彌陀佛國內(愿往生)　　證與不證亦心閑(無量樂)　

　般舟三昧樂(愿往生)　　頓超生死出娑婆(無量樂)
　下品上生凡夫等(愿往生)　　具造十惡無余善(無量樂)
　增長無明但快意(愿往生)　　見他修福生非毀(無量樂)
　如此愚人難覺悟(愿往生)　　良由知識惡強緣(無量樂)
　唯知目前貪酒皮(愿往生)　　不覺地獄盡抄名(無量樂)
　一入泥犁受長苦(愿往生)　　始憶人中善知識(無量樂)
　罪人臨終得重病(愿往生)　　神識昏狂心倒亂(無量樂)
　地獄芬芬眼前現(愿往生)　　白汗流出手把空(無量樂)
　如此困苦誰能救(愿往生)　　會是知識彌陀恩(無量樂)
　手執香爐教懺悔(愿往生)　　教令合掌念彌陀(無量樂)
　一聲稱佛除眾苦(愿往生)　　五百萬劫罪消除(無量樂)
　化佛菩薩尋聲到(愿往生)　　我故持華迎汝來(無量樂)
　行者見佛光明喜(愿往生)　　即坐七寶蓮華上(無量樂)
　從佛須臾還寶國(愿往生)　　到即直入寶池中(無量樂)
　七七華開得見佛(愿往生)　　觀音大勢慈光照(無量樂)
　眼目睛明心得悟(愿往生)　　合掌始發菩提心(無量樂)　

　般舟三昧樂(愿往生)　　得脫三涂知識恩(無量樂)
　若非知識教稱佛(愿往生)　　如何得入彌陀國(無量樂)
　下品中生凡夫等(愿往生)　　破戒偷僧起眾罪(無量樂)
　邪命說法無慚愧(愿往生)　　破戒因果打師僧(無量樂)
　如此愚人臨死日(愿往生)　　節節酸疼錐刀刺(無量樂)
　地獄猛火皆來逼(愿往生)　　當時即值善知識(無量樂)
　發大慈悲教念佛(愿往生)　　地獄猛火變風涼(無量樂)
　天華旋轉隨風落(愿往生)　　化佛菩薩乘華上(無量樂)
　行者即坐天華上(愿往生)　　從佛須臾入寶池(無量樂)
　障重華開逕六劫(愿往生)　　華開始發菩提心(無量樂)　

　般舟三昧樂(愿往生)　　碎身慚謝釋迦恩(無量樂)
　下品下生凡夫等(愿往生)　　十惡五逆皆能造(無量樂)
　如此愚人多造罪(愿往生)　　經歷地獄無窮劫(無量樂)
　臨終忽遇善知識(愿往生)　　為說妙法令安穩(無量樂)
　刀風解時貪忍痛(愿往生)　　教令念佛不能念(無量樂)
　善友告言專合掌(愿往生)　　正念專稱無量壽(無量樂)
　聲聲連注滿十念(愿往生)　　念念消除五逆障(無量樂)
　謗法闡提行十惡(愿往生)　　回心念佛罪皆除(無量樂)
　病者身心覺醒悟(愿往生)　　眼前即有金華現(無量樂)
　金華光明照行者(愿往生)　　身心歡喜上華臺(無量樂)
　乘華一念至佛國(愿往生)　　直入大會佛前池(無量樂)
　殘殃未盡華中合(愿往生)　　十二劫后始華開(無量樂)
　華內坐時無微苦(愿往生)　　超過色界三禪樂(無量樂)　

　般舟三昧樂(愿往生)　　勉入地獄坐金蓮(無量樂)
　寧合金華百千劫(愿往生)　　不能地獄須臾間(無量樂)
　觀音大勢慈光照(愿往生)　　徐徐為說安心法(無量樂)
　行者得聞希有法(愿往生)　　智慧法眼豁然開(無量樂)
　法眼開時見佛會(愿往生)　　即發無上菩提心(無量樂)
　或坐或立游行觀(愿往生)　　到處唯聞說法聲(無量樂)
　身心毛孔皆得悟(愿往生)　　菩薩圣眾皆充滿(無量樂)
　自作神通入彼會(愿往生)　　憶本娑婆知識恩(無量樂)
　若非釋迦勸念佛(愿往生)　　彌陀凈土何由見(無量樂)
　心念香華遍供養(愿往生)　　長時長劫報慈恩(無量樂)
　普勸十方生死界(愿往生)　　同心斷惡盡須來(無量樂)
　一入涅槃常住國(愿往生)　　徹窮后際更何憂(無量樂)
　念念時中常證悟(愿往生)　　十地行愿自然成(無量樂)
　地地慈悲巧方便(愿往生)　　以佛為師無錯悟(無量樂)
　定善依經十三觀(愿往生)　　一一具說莊嚴事(無量樂)
　行住坐臥常觀察(愿往生)　　常念心眼籠籠見(無量樂)
　散善九品依經贊(愿往生)　　一一回向皆得往(無量樂)
　定善一門韋提請(愿往生)　　散善一行釋迦開(無量樂)
　定散俱回入寶國(愿往生)　　即是如來異方便(無量樂)
　韋提即是女人相(愿往生)　　貪嗔具足凡夫位(無量樂)
　厭舍娑婆求佛國(愿往生)　　即現極樂莊嚴界(無量樂)
　得見極樂心歡喜(愿往生)　　更睹彌陀成法忍(無量樂)
　五百女人同白佛(愿往生)　　誓愿同生安樂國(無量樂)
　爾時世尊皆印記(愿往生)　　同得往生證三昧(無量樂)
　釋梵護世臨空聽(愿往生)　　亦同發愿生安樂(無量樂)
　普勸有緣常念佛(愿往生)　　觀音大勢為同學(無量樂)
　若能念佛人中上(愿往生)　　愿得同生諸佛家(無量樂)
　長劫長時佛邊證(愿往生)　　道場妙果豈為賒(無量樂)　

白諸行者。凡夫生死不可貪而不厭。彌陀凈土不可輕而不忻。厭則娑婆永隔。忻則凈土常居。隔則六道因亡。輪回之果自滅。因果既亡。則形名頓絕也。仰惟同生知識等善自思量。卻推受生之無際。與空性同時。同時而有心識。若不與空界同時有者。一切眾生即是無因而始出也。心識若無本因有者。即事同木石。若同木石者。則無六道之因業也。因業若無者。凡圣苦樂因果誰覺誰知也。以斯道理推勘者。一切眾生定有心識也。若有心識。即與空際同時有有。若與空際同時有者。即唯佛與佛得知本元也。行者等知自身心。與空際同時有。乃至今身今日。不能斷惡除貪。一切煩惱唯覺增多。又使釋迦諸佛同勸。專念彌陀。想觀極樂。盡此一身。命斷即生安樂國也。豈非長時大益。行者等努力努力勤而行之。常懷慚愧仰謝佛恩。應知

般舟三昧行道往生贊一卷