　　No. 1962

五方便念佛門

　　　　天臺智者大師撰


一凝心禪。二制心禪。三體真禪。四方便隨緣禪。五息二邊分別禪。凡住心一境名曰凝心。且如行者念佛之時諦觀如來玉毫金相。凝然寂靜了亮洞徹。名凝心禪。次前雖凝心。所習慣馳散令制之。令還諦緣金相。名制心禪。復次前雖制心得住定境。既非理觀。皆屬事修。今體本空。誰制無佛無念。名體真禪。復次前雖謂體真。猶滯空寂。無量名相昧然不知。今以無所得而為方便。從空入假萬相洞明。不為空塵之所惑亂。名方便禪。復次體真及以方便各據空有。不離二邊。令諦觀靜亂本無相貌。名言路斷。思想亦絕。名息二邊禪。從淺至深。如是分別。原夫圓觀亦無淺深。而淺深宛然。敘開念佛五門。第一稱名往生念佛三昧門。第二觀相滅罪念佛三昧門。第三諸境唯心念佛三昧門。第四心境俱離念佛三昧門。第五性起圓通念佛三昧門。諸佛大慈悲常教敕說法諸菩薩等。以種種方便。令眾生易解。又自以種種方便。開示般若波羅蜜。以何義故說是般若波羅蜜。佛言。欲令諸菩薩等增長念佛三昧故。以何因緣令念諸佛。佛言。若念佛者當知是人即與文殊師利等無有異。以何故。此三昧者諸佛世尊之所游戲。首楞嚴等諸大三昧始出生處。是知將入諸佛法。方便誠多。若以一言而具眾門。無過念佛。所以者何。一切賢圣皆從念佛而生。一切智慧皆從念佛而有。假如十信菩薩及三賢菩薩。皆不離念佛念法念僧。乃至不離念一切種智。初地菩薩乃至八九十地菩薩亦不離念佛念法念僧。乃至不離念一切種智。但以念知差別。隨義立名。眾生迷名。妄生異解。漂墜魔界。遂輕念佛之名。仍謂已修別為勝業。為愍此故。今略言之。若論修因之人。不離三賢十圣。若論證果之者。即是諸佛如來。修因之人系心常思念十方一切佛。證果之者又特啟此。以為微妙清凈第一禪。是知易入而證深。無過念佛。嗟呼末學之流。輕其易入。失其證深。為見所縛良可悲矣。又諸佛以眾生樂稱諸佛名生彼國者。則示以稱名往生門。眾生有樂睹諸佛身懼障不見者。則示以觀相滅罪門。眾生有迷心執境者。則示以諸境唯心門。眾生有計實有者。則示以心境俱離門。眾生樂深寂定趣無生滅者。則示以性起圓通門。大哉世尊善拔我等。開示一道。直至菩提。甚深法門所謂念佛。唯有大智度者。生而知之者。深修定慧者。善經論者。請撿此門。與了義大乘等經。有收義不盡處請試言之。是知稱一佛名。智深則深。一言而具眾門。信有微矣。既敘五門來意竟。更敘入方便次第。假如行人。口稱南無阿彌陀佛時。心必愿生彼國土。即是稱名往生門。行者想像佛身。專注不已。遂得見佛。光明赫奕照觸行者。爾時所有罪障皆悉消滅。即是觀相滅罪門。又觀此佛。從自心起無別境界。即是諸境唯心門。又觀此心。亦無自相可得。即是心境俱離門。行者爾時趣深寂定。放舍一切心意意識。將入涅槃。緣十方佛加被護念。興起智門。行者爾時于一念頃。凈佛國土。成就眾生。如何前四門所有功德百千萬分不及其一。何以故。無功用位。能以一身為無量身。任運修習故。佛觀護故。諸佛法源盡窮底故。普賢愿因悉圓滿故。本愿力故。法如是故。即是性起圓通門。已上五門竟

問。云何為一行三昧。答。大寶積經第一百一十六云。文殊師利白佛言。世尊當云何修行能速得阿耨菩提。佛言。一行三昧。善男子善女人修是三昧者。速得阿耨多羅三藐三菩提。文殊師利言。云何名一行三昧。佛言。法界一相。系緣法界。是名一行三昧。若善男子善女人欲入一行三昧。當先聞般若波羅蜜如說修行。然后能入一行三昧。如法界緣。不退不壞不思議無礙無相。善男子善女人欲入一行三昧。應處空閑。舍諸亂意。不取相貌。系心一佛。專稱佛名字。隨佛方所。端身正向。能于一佛念念相續。即是念中能見三世諸佛。何以故。念一佛功德無量無邊。亦與無量諸佛功德無量辯才。如是入一行三昧者。盡知恒沙諸佛法界無差別相。此文良證

問曰。人多畫像而以觀禮有何圣教。答。大寶積經第八十九云。爾時大精進菩薩持畫佛?像。入于深山寂靜無人禽獸之間。開現畫像。取草為座。在畫像前。結跏趺坐。正身正念。觀于如來。諦觀察已。作如是念。如來是希有微妙。畫像尚爾。端坐微妙。況復如來正遍知身。復作是念。云何觀佛。爾時林神知彼菩薩心之所念。白菩薩言。善男子。汝念云何觀佛。答言。若欲觀佛。當觀畫像。觀此畫像。不異如來。是名觀佛。如是觀佛。如是觀者。是為善觀。時大精進作如是念。我今云何觀此畫像與如來等。復作是念。如是畫像者。非覺非知。一切諸法亦復如是。但有名字。如是名字自性空寂。本無所有。如來之身其相如是。畫像非證非果。非證者非得者。非住者非去來。非生非滅。非凈非色。非貪嗔癡。畫像非陰界入。非初中后。一切諸法亦復如是。如來身相亦復如是。如此畫像非覺非知非作。一切諸佛亦復如是。觀如來身相亦復如是。乃至六根亦復如是。菩薩如是觀如來身。結跏趺坐。于三七日中。成就五通。供養諸佛。諸天散華以為供養。為佛所贊。會中二萬人住阿耨多羅三藐三菩提。無量阿僧祇人住二乘功德。大精進者釋迦牟尼佛是也。此文明矣。約四教者。夫心不獨生。必詫緣起。行者念佛之時。意想為因。如來毫光為緣。亦名法塵。以對意根故。所起之念即是所生法。觀此根塵能所。三相遷動。新新生滅。念念不住。分折方空。無佛無念。藏教小乘也。即觀念佛心。起能生所生。無不即空。妄謂心起。心實不起。起無自性。體之即空。所觀佛相如鏡中像虛空華。無佛無念。通教大乘也。即觀念佛心。起即假名之法。淺深洞鑒無量名相。如觀掌中。了知此心。有如來藏。歷劫斷惑。方證真常。離邊顯中。無佛無念。別教大乘也。即觀念佛心。起即空假即中。若根若塵。并是法界起。一念亦爾。塵剎諸佛一念照明。六道眾生剎那普應。初即是后。今始覺知。如大福人執石成寶。必無舍念別求離念。即邊而中。無佛無念。圓教大乘也。瓔珞經明頓悟如來。此之謂也

五方便念佛觀門一卷