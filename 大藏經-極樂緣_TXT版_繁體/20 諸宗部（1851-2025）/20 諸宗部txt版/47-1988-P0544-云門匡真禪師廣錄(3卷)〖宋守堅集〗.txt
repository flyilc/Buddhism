　　No. 1988



　　云門匡真禪師廣錄卷上并序

祖燈相繼數百年間。出類邁倫。超今越古。盡妙盡神。道盛行于天下者數人而已。云門大宗師特為之最。擒縱舒卷縱橫變化。放開江海。魚龍得游泳之方。把斷乾坤。鬼神無行走之路。草木亦當稽首。土石為之發光。其傳于世者。對機室錄垂代勘辨。行錄歲久或有差舛。今參考刊正一新鏤板。以永流播。益使本分鉗錘金聲而玉振。崢嶸世界瓦解而冰銷。必若列派分宗。不免將錯就錯。論功紀德。已是埋沒前賢。畫樣起模。適足糊涂后學。若是頂門有眼甚處與云門相見

熙寧丙辰三月二十五日

權發遣兩浙轉運副使公事蘇澥序

　　　　門人明識大師賜紫守堅集


　　對機三百二十則

師上堂良久云。夫唱道之機。固難諧剖。若也一言相契。猶是多途。況復刀刀。有何所益。然且教乘之中。各有殊分。律為戒學。經為定學。論為慧學。三藏五乘五時八教。各有所歸。然一乘圓頓也大難明。直下明得。與衲僧天地懸殊。若向衲僧門下。句里呈機。徒勞佇思。門庭敲磕千差萬別。擬欲進步向前過在。尋他舌頭布路。從上來事合作么生。向者里道圓道頓得么。者邊那邊得么。莫錯會好。莫見與么道。便向不圓不頓處卜度。者里也。須是個人始得。莫將依師語相似語則度語。到處呈中將為自己見解。莫錯會。秖如今有什么事。對眾決擇看。時有州主何公。禮拜問曰。弟子請益。師云。目前無異草。有官問。佛法如水中月。是不。師云。清波無透路。進云。和尚從何得。師云。再問復何來。進云。正與么時如何。師云。重疊關山路。有官問。千子圍繞。何者為的。師云。化下住持已奉來問。問今日開筵。將何指教。師云。來風深辨。進云。莫秖者便是么。師云錯。問從上古德以心傳心。今日請師將何施設。師云。有問有答。進云。與么則不虛施設也。師云。不問不答。問凡有言句。皆是錯。如何是不錯。師云。當風一句起自何來。進云。莫秖者便是也無。師云莫錯。問如何是啐啄之機。師云響。進云。還應也無。師云。且緩緩。問如何是學人的的事。師云。痛領一問。問如何是教外別傳一句。師云。對眾問將來。師云。莫道今日瞞諸人好。抑不得已。向諸人前作一場狼藉。忽被明眼人見。成一場笑具。如今避不得也。且問汝諸人。從來有什么事。欠少什么。向汝道無事。已是相埋沒也。須到者個田地始得。亦莫趁口亂問。自己心里黑漫漫地。明朝后日大有事在。爾若根思遲回。且向古人建化門庭。東覷西覷看。是什么道理。爾欲得會么。都緣是汝自家無量劫來妄想濃厚。一期聞人說著。便生疑心。問佛問法。問向上問向下。求覓解會。轉沒交涉擬心即差。況復有言莫是不擬心是么。更有什么事。珍重

問如何是云門一曲。師云。臘月二十五。進云。唱者如何。師云。且緩緩。問如何是祖師西來意。師云。日里看山。問如何是和尚家風。師云。久雨不晴。進云。如何是久雨不晴。師云。曬[日*良]著。問如何是不帶眹。師云。天臺普請。南岳游山。問如何是向上一路。師云。九九八十一。問如何是學人自己。師云。游山玩水。進云。如何是和尚自己。師云。賴遇維那不在。問如何是教主。師云。太無禮生。問如何是一代時教。師云。對一說。問如何是正法眼。師云普。問如何是端坐念實相。師云。河里失錢河里摝。問如何是沙門行。師云。會不得。進云。為什么會不得。師云。秖守會不得。問如何是尋常之用。師云。且那里葛藤去。問如何是教意。師云。爾看什么經。僧云。般若經。師云。一切智智清凈。還夢見未。僧云。一切智智清凈且置。如何是教意。師云。心不負人面無慚色。放爾三十棒。問如何報得四恩三有去。師云。抱頭哭蒼天。問如何是正法眼。師云。粥飯氣。問如何是三昧。師云。到老僧一問。還我一句來。問如何是諸佛出身處。師云。東山水上行。問乞師指個入路。師云。吃粥吃飯。師云。我事不獲已。向爾諸人道。直下無事。早是相埋沒也。更欲蹋步向前尋言逐句求覓解會。千差萬別廣設問難。贏得一場。口滑。去道轉遠。有什么歇時。秖此個事。若在言。語上。三乘十二分教豈是無言語。因什么道教外別傳。若從學解機智。秖如十地圣人說法如云如雨。猶被訶責見性如隔羅縠。以此故知。一切有心天地懸殊。雖然如此若是得底人。道火不能燒口。終日說事。未嘗掛著唇齒。未曾道著一字。終日著衣吃飯。未曾觸著一粒米掛一縷絲。雖然如此。猶是門庭之說。須是實得與么始得。若約衲僧門下句里呈機。徒勞佇思。直饒一句下承當得。猶是瞌睡漢。時有僧問。如何是一句。師云舉。問如何是說時默。師云。清機歷掌。進云。如何是默時說。師云嗄。進云。不默不說時如何。師將棒趁問如何是云門劍。師云祖。問如何是諸佛出身處。師云。更請一問。問如何是露地白牛。師云。覿機無改路。進云。放著什么處。師云。再舉不逾塵。問如何是塵塵三昧。師云。桶里水缽里飯。問如何是一如體玄。師云。欠爾一問。問如何是玄中的。師云[祝/土]。進云。如何即是。師云。速退速退。妨他別人問。問如何是非思量處。師云。識情難測。問鑿壁偷光時如何。師云恰。問一言道盡時如何。師云裂破。進云。和尚作么生下手拈掇。師云。拈取糞箕掃帚來。問如何舉唱即得不負來機。師云。道什么。進云。還可來意也無。師云。且緩緩師云。三乘十二分教橫說豎說。天下老和尚縱橫十字說。與我拈針鋒許說底道理將來看。與么道早是死馬醫。雖然如此。且有幾個到此境界。不敢望爾言中有響句里藏鋒。瞬目千差風恬浪靜。伏惟尚饗。問如何是透法身句。師云。北斗里藏身。問如何是本來宗。師云。不問不答。問如何是三界唯心萬法唯識。師云。我今日不答話。進云。為什么不答話。師云。驢年會么。問如何是吹毛劍。師云骼。又云胔。問如何是內外光。師云。向什么處問。學云。如何明達。師云。忽然有人問爾。作么生道。進云。明達后如何。師云。明即且置。還我達來。問如何是切急一句。師云吃。問如何是本來心。師云。舉起分明。問如何是衲僧孔竅。師云。放過一著。進云。請師道。師云。對牛彈琴。問如何是大乘修行。師云。一榼在手。問如何是一切智智清凈。師云。僧堂入佛殿。問如何是不掛唇吻一句。師云。合取狗口。問如何是海印三昧。師云。爾但禮拜。問著待我東行西行。問如何轉動即得不落階級。師云。南斗七北斗八

上堂云。諸兄弟盡是諸方參尋知識。決擇生死。到處豈無老宿垂慈方便之詞。還有透不得底句么出來舉看。待老漢與汝大家商量。有么有么。時有僧出擬伸問次。師云。去去西天路迢迢十萬余。便下座。問如何是當今施設。師云。道即不難。鑒從何來。問如何是不睡底眼。師云。不省。問如何是不犯之令。師云。那個師僧還見么。問如何是大人相。師乃擎拳。問如何是學人切急處。師云。爾怕我不知。問如何是佛法大意。師云。一佛二菩薩。問如何是雪嶺泥牛吼。師云。山河走。進云。如何是云門木馬嘶。師云。天地黑。問如何是兄弟添十字。師云。我共汝說葛藤。問如何是和尚為人一句。師云。心不負人面無慚色。速禮三拜。問如何是天然之事。師云。蹋步向前作什么。問如何是教意。師云。吃嘹舌頭更將一問來。問如何是七縱八橫。師云。放汝一著

上堂云。舉一則語。教汝直下承當。早是撒屎著爾頭上也。直饒拈一毛頭。盡大地一時明得。也是剜肉作瘡。雖然如此。也須是實到者個田地始得。若未且不得掠虛。卻須退步向自己根腳下推尋看。是什么道理。實無絲發許與汝作解會。與汝作疑惑。況汝等且各各當人。有一段事。大用現前。更不煩汝一毫頭氣力。便與祖佛無別。自是汝諸人信根淺薄惡業濃厚。突然起得如許多頭角。擔缽囊千鄉萬里受屈作么。且汝諸人有什么不足處。大丈夫漢阿誰無分。獨自承當。尚猶不著便。不可受人欺瞞取人處分。才見老和尚開口便好。把特石驀口塞。便似屎上青蠅相似。斗咂將去。三個五個聚頭商量苦屈兄弟。古人一期為汝諸人不奈何。所以垂一言半句通爾入路。知是般事。拈放一邊。自著些子筋骨。豈不是有少許相親處。快與快與。時不待人。出息不保入息。更有什么身心閑別處用。切須在意。珍重

上堂良久云。觸目不會道。運足焉知路。僧問。如何是觸目菩提。師云。與我拈卻佛殿。問如設是最初一句。師云。九九八十一。僧便禮拜。師云。近前來。僧便近前。師便打。問如何是實學底事。師云。大好消息。進云。畢竟是誰家之子。師云。臘月二十五。問承教有言。一切智智清凈時如何。師便唾之。進云。古人方便又作么生。師云。來來截卻汝腳跟。換卻汝髑髏。缽盂里拈卻匙筋。拈將鼻孔來。進云。甚處有許多般。師云。者掠虛漢。便打。問如何是禪。師云是。進云。如何是道。師云得。問如何是一切法皆是佛法。師云。三家村里老婆盈衢溢路。會么。學云不會。師云。非但汝不會。大有人不會在。問學人簇簇地。商量個什么。師云。大眾久立

上堂云。盡乾坤一時將來著爾眼睫上。爾諸人聞與么道。不敢望汝出來性燥把老僧打一摑。且緩緩子細看。是有是無。是個什么道理。直饒爾向這里明得。若遇衲僧門下。好槌腳折。若是個人。聞說道什么處有老宿出世。便好驀面唾污我耳目。汝若不是個手腳。才聞人舉便承當得。早落第二機也。汝不看他德山和尚才見僧入門。拽拄杖便趁。睦州和尚見僧入門來便云。現成公案。放爾三十棒。自余之輩合作么生。若是一般掠虛漢。食人膿唾。記得一堆一擔搕[打-丁+(天/韭)]。到處馳騁驢唇馬觜。夸我解問十轉五轉話。饒爾朝問至夜答到夜論劫。還夢見么。什么處是與人著力處。似這般底有人屈衲僧齋也道得飯吃。堪什么共語處。他日閻羅王面前。不取爾口解說。諸兄弟。若是得底人。他家依眾遣日。若未得。切莫掠虛。不得容易過時。大須子細。古人大有葛藤相為處。秖如雪峰和尚道。盡大地是爾。夾山和尚道。百草頭上薦取老僧。鬧市里識取天子。洛浦和尚云。一塵才起大地全收。一毛頭師子全身總是爾。把取翻覆思量看。日久歲深自然有個入路。此個事無爾替代處。莫非各在當人分上。老和尚出世。秖為爾作個證明。爾若有個入路少許來由。亦昧汝不得。若實未得。方便撥爾即不可。兄弟一等是蹋破草鞋行腳。拋卻師長父母。直須著些子眼睛始得。若未有個入頭處。遇著本色咬豬狗手腳。不惜性命入泥入水相為。有可咬嚼。眨上眉毛高掛缽囊。十年二十年辦取徹頭。莫愁不成辦。直是今生未得。來生亦不失人身。向此門中亦乃省力。不虛辜負平生。亦不辜負施主師長父母。直須在意。莫空過時。游州獵縣。橫擔拄杖一千里二千里走。這邊經冬。那邊過夏。好山好水。堪取性多齋供。易得衣缽。苦屈苦屈。圖他一斗米。失卻半年糧。如此行腳有什么利益。信心檀越一把菜一粒米。作么生消得。直須自看。無人替代。時不待人。一日眼光落地。前頭將何抵擬。莫一似落湯螃蟹手腳忙亂。無爾掠虛說大話處。莫將等閑空過時光。一失人身萬劫不復。不是小事莫據目前。俗子尚猶道朝聞道夕死可矣。況我沙門合履踐何事。大須努力。珍重

問如何是諸佛出身處。師云。佛前裝香佛后合掌。問十二時中。如何得不被諸境惑去。師云。三門頭合掌。問四面森森。如何是靈樹。師云。風鳴雨息。進云。如何是靈樹枝條。師云。曬[日*良]皮草。問如何是觸目菩提。師云。拈卻露柱。學云。露柱豈干他事。師云。驢年會么。問醍醐上味為什么翻成毒藥。師云[祝/土]。問如何是活。師云。心不負人。學云。如何是殺。師云。三日后不得唱衣。學云。不殺不活時如何。師以拄杖趁出。問學人與么來。請師實說。師云知。問金剛為什么倒地。師云。不著力。問殺父殺母佛前懺悔。殺佛殺祖向什么處懺悔。師云露。問不起一念還有過也無。師云。須彌山。問如何是和尚家風。師云。有讀書人來報。問學人有疑請師不責。從上宗乘事作么生。師云。三拜不虛。問生死到來如何排遣。師云。在什么處。問如來唯一說無二說。如何是如來說。師云。那個師僧何不問。問闇中如何辨主。師云。務原是什么人坐。問學人實問。請師實答。師云。爾作么生辨。進云。正當與么時如何。師云的。問從上古德以何為的。師云。看取舌頭

上堂云。諸和尚子莫妄想。天是天地是地。山是山水是水。僧是僧俗是俗。良久云。與我拈案山來看。便有僧問。學人見山是山見水是水時如何。師云。三門為什么從這里過。進云。與么則不妄想去也。師云。還我話頭來

上堂良久云。還有人道得么。道得底出來。眾無語。師拈拄杖云。適來是個小屎坑。如今是個大屎坑。下座。問萬法歸一。一即不問。如何是萬法。師云。爾來這里說葛藤瞞我。問圣僧為什么被大蟲咬。師云。與天下人作牓樣。問十二時中如何用心。即得不負于上來。師云省力。進云。省力事如何。師云。省取前話。問萬機不到處如何知有。師云。該得么。進云。日用事如何。師云。一箭到新羅。大漢國里說葛藤。問學人擬伸一問。還許也無。師云。佛不奪眾生所愿。問如何舉唱即得不負來機。師云。痛領一問。問千圣功圓。冥然時如何擊琢。師云。句里明人。問三界中何物勝于佛。師云。通爾一問。問摘葉尋枝即不問。如何是直截根源。師云。速禮三拜。問已事未明。如何指示。師云。不避來機還當得么。問盡其機來。師還接也無。師云。一問不錯。學云。一問且置。師還接不。師云。細看前話。問毗盧向上即不問。虛空請師留些子。師云。把卻汝咽喉。爾作么生道。問如何是學人自己。師云。一叉一劄。進云。莫便是不。師云蘇嚕蘇嚕

上堂云。今日與諸人舉一則語。大眾聳聽良久。有僧出禮拜。擬伸問次。師以拄杖趁云。似這般滅胡種。長連床上納飯阿師。堪什么共語處。這般打野榸漢。以拄杖一時趁下。問大眾云集合談何事。師云。向下文長。付在來日。進云。便與么去時如何。師云墮。進云。什么處是墮。師云。長連床上飽吃飯了脫空妄語。問靈山一會何似今日。師云。言中有響。學云。當今事作么生。師云。不煩再問。問以字不成八字不是。未審是什么字。師云。九九八十一。進云。學人不會。乞師指示。師云。我又辜爾什么處。問從上古德得個什么便稱尊貴。師云。愛問不愛答。進云。與么則不假和尚舌頭嚼去也。師云。熨斗煎茶銚不同。問和尚為人語話。還有未道著底句也無。師云。說不及。進云。為什么如此。師云。秖為如此。問大拍盲底人來。師還接也無。師放身倒。問如何是云門山。師云。庚峰定穴。問牙齒敲磕皆落名言。如何得不落古人蹤。師云。通機自辨。問如何是和尚家風。師云。皮枯骨瘦。問如何是道。師云。七顛八倒。進云。為什么如此。師云。一不得向。二不得開。問暗室得明時如何。師云。朗州此去多少

上堂云。一言才舉千差同轍。該括微塵猶是化門之說。若是衲僧合作么生。若將祖意佛意這里商量。曹溪一路平沈。還有人道得么。道得底出來。時有僧問。如何是超佛越祖之談。師云糊餅。進云。這個有什么交涉。師云酌然有什么交涉。師乃云。爾勿可作了。見人道著祖師意。便問超佛越祖之談。道理爾且喚什么作佛。喚什么作祖。即說超佛越祖之談。便問個出三界。爾把將三界來。有什么見聞覺知隔礙著爾。有甚聲色法與汝可了。了個什么碗。以那個為差殊之見。他古圣勿柰爾何。橫身為物。道個舉體全真物物覿體不可得。我向汝道直下有什么事早是相埋沒了也。爾若實未得個入頭處。且中私獨自參詳。除卻著衣吃飯屙屎送尿。更有什么事。無端起得如許多般妄想作什么。更有一般底。如等閑相似。聚頭舉得個古人話。識性記持妄想卜度道。我會佛法了也。秖管說葛藤取性過日。更嫌不稱意。千鄉萬里拋卻父母師資。作這去就。這個打野榸漢。有什么死急行腳去。以拄杖便趁下。問父母不聽不得出家。如何得出家。師云淺。進云。學人不會。師云深。問從上來事。請師提綱。師云。朝看東南暮看西北。進云。便與么會時如何。師云。東家點燈西家暗坐。問當今一句。請師道。師云。放爾一線道。還我一句來。問不涉廉纖。請師道。師云。一怕汝不問。二怕汝不舉。三到老僧勃跳。四到爾退后。速道速道。僧便禮拜。師便打。問萬機喪盡時如何。師云。與我拈佛殿來。與汝商量。進云。豈干他事。師咄云。這掠虛漢。問目前蕩盡時如何。師云。熱發作么。其僧禮拜而退。師云。且來且來。僧近前。師便棒云。這掠虛漢諕(呼訝切)我。問如何是法王主。師云。叉手著。問盲龜值浮木孔時如何。師云。老僧叉手去也

上堂云。故知時運澆漓代干像季。近日師僧北去言禮文殊。南去謂游南岳。與么行腳名字比丘徒消信施。苦哉苦哉。問著黑漆相似。秖管取性過日。設有三個兩個。狂學多聞記持話路。到處覓相似語句。印可老宿。輕忽上流。作薄福業。他日閻羅王釘釘之時。莫道無人向汝道。若是初心后學。直須擺動精神。莫空記說。多虛不如少實。向后秖是自賺。有什么事。近前。問學人正在迷途。請師一接。師云。道什么。問如何是教意。師云。答猶未了。進云。和尚什么處答。師云。將謂汝靈利。問如何是衲僧正眼。師云。那個師僧近前來。其僧近前。師咄云去。問如何會得和尚一句。師云。臘月二十五。問教中即不問。如何是宗門中事。師云。既有來問。速禮三拜。問絕消息處如何履踐。師云。三十年后。進云。秖今如何。師云。莫亂統。問性源還有語也無。師云莫問。問佛病祖病將何醫。師云。審即諧。進云。將何醫。師云。幸有力。問百步穿楊。請師指的。師云。答這話去也。問言詮不及處。如何體會。師云。對眾快禮三拜。問伶俜之子如何進步。師云。目前不辨。進云。豈無尊貴。師云。不較多。進云。作么生。師云。作么生。問凡有言說皆是葛藤。如何是不葛藤。師云。大有人見汝問。問急急相投。請師指教。師云。作么生道。進云。不會請師道。師云作么

上堂云。大眾汝等還有鄆州針么。若有試將來看。有么有么。眾無對。師云。若無散披衣裳去也。便下座

上堂。大眾集定。乃以拄杖指云。乾坤大地微塵諸佛。總在里許。爭佛法覓勝負。還有人諫得么。若無人諫得。待老僧與汝諫看。時有僧云。請和尚諫。師云。這野狐精。問盡大地人來。師如何接。師云。提綱有路。進云。莫秖這便是指示不。師云。合取狗口。問時中不明。如何得不落緣塵去。師云。閉門哭蒼天。問十二時中如何體悉。師云。不難辨。進云。還有學人入頭處也無。師云。細看前話。問靈山一會迦葉親聞。未審聞個什么句。師云。不避來鋒。速道速道。進云。是什么句。師云。掣電之機徒勞佇思。問千圣不傳古今不歷。如何是和尚接人一句。師云。觸忤老兄得么。進云。如何是接人一句。師云作么。問有何逕要令學人心息。師云。放爾三十棒。問目前坦然時如何。師云。海水在汝頭上。進云。還著得也無。師云。向這里脫空妄語。問施主設齋。將何報答。師云。量才補職。進云不會。師云。不會即吃飯。問如何是向上事。師云。截卻汝肚腸。換卻匙筋。拈將缽盂來看。僧無對。師云。這掠虛漢。問如何是佛法大意。師云。來鋒有路。問如何是學人轉身處。師云利。問一口吞盡時如何。師云。我在汝肚里。進云。和尚為什么在學人肚里。師云。還我話頭來

上堂良久云。秖這個帶累殺人。便下座

上堂云。道即道了也。時有僧。出禮拜欲伸問次。師拈拄杖便打云。識什么好惡。這一般打野榸漢。總似這個僧。爭消得施主信施。惡業眾生總在這里。覓什么干屎橛咬。以拄杖一時趁下。問牛頭未見四祖時如何。師云。家家觀世音。進云。見后如何。師云。火里蝍蟟吞大蟲。問如何是禪。師云。拈卻一字得么。問浮桑柯畔日輪未出時如何。師云知。問背楚投吳時如何。師云。面南看北斗。問六國未寧時如何。師云。千里何明。進云。爭柰不明何。師云。賴遇適來道了。問如何是本源。師云。受什人么供養。問如何是直截一路。師云。主山后。進云謝師指示。師云。合取皮袋。問曹溪的旨。請師垂示。師云。三十年后。問密室玄宮時如何。師云倒。進云。宮中事作么生。師云重。問萬機吐不出時如何。師云。大眾不匿。進云。猶是學人疑處在。師云。語覆前機去。問要急相應。唯言不二時如何。師云。對眾舉。大眾可不知。進云。如何承當。師云驢年。問一生積惡不知善。一生積善者不知惡。此意如何。師云燭。問遠遠投師。師意如何。師云。七九六十三。進云。學人近離衡州。師喝云。是爾草鞋跟斷。僧云珍重。師喝云。靜處薩婆訶。問如何是學人自己。師云。一佛二菩薩

上堂云。汝等諸人。傍家行腳皆是河南海北來。各各盡有生緣所在。還自知得么。試出來舉看。老漢與汝證明。有么有么。汝若不知。老漢瞞汝去也。汝欲得識么。生緣若在向北。北有趙州和尚五臺文殊總在這里。生緣若在向南。南有雪峰臥龍西院鼓山。總在這里。汝欲得識么。向這里識取。若不見莫掠虛。見么見么。若不見。且看老漢騎佛殿出去也。珍重。問六國未寧時如何。師云。云擎雨色。問上無攀仰下無己躬時如何。師云。藏身一句作么生道。僧便禮拜。師云。放過一著置將一問來。僧無語。師云。這死蝦蟆。問如何是色即是空。師云。拄杖敲汝鼻孔。問如何是和尚非時為人一句。師云。早朝牽犁晚間拽把。問三乘五性即不問。如何是衲僧門下事。師云。日勢稍晚。速禮三拜。問久值為什么不識。師云測。問如何是心。師云心。進云不會。師云不會。進云。究竟如何。師咄云。靜處東行西行。問三界唯心萬法唯識時如何。師云。舌根里藏身。進云。藏身后如何。師云。蘇嚕蘇嚕。問如何是途中受用。師云。七九六十三。進云。如何是世諦流布。師云。江西湖南新羅渤海。問密室不通風時如何。師云。響露鳴風。進云。如何是密室中人。師云。再陳難辨。問直與么來時如何。師云。照從何立。進云。不去不來時如何。師云。前語道什么。問進向無門時如何。師云。三千八百

上堂云。放爾橫說豎說。從朝至暮無人塞爾口。不放爾說。又作么生

上堂大眾集。良久驀拈拄杖云。看看。北郁丹越人見汝般柴不易。在中庭里相撲供養爾。更為儞念般若經云。一切智智清凈無二無二分無別無斷故。僧便問。如何。是一切智智清凈。師云。西天斬頭戢臂。這里自領出去。問掛錫幽巖時如何。師云。在什么處。問如何是深中淺。師云。山河大地。進云。如何是淺中深。師云。大地山河。進云。如何是深。師云。朝到西天暮歸唐土。問迦葉入定時如何。師云。匿得么。進云。還見十方不。師云。好手透不出。問真如湛寂妙絕無門時如何。師云。自機回照。進云。秖這里如何。師云。莫錯。問千般方便誘引歸源。未審源中事如何。師云。有問有答。速道將來。僧應喏。師云。迢遙也。問如何是云門劍。師云揭。進云。用者如何。師云。蘇嚕蘇嚕。問如何是祖師西來意。師云。沒即道。進云不會。師云。壯一問。問能詮表里時如何。師云。風不入。進云。表里事如何。師云錯。問萬機俱罷時如何。師云。冢上生芝草。問觀身無己。觀外亦然時如何。師云。熱發作么。進云。與么則冰消瓦解去也。師便打。問龍門有意。進水無能時如何。師云。來機即易。再舉還難。進云。正與么時如何。師云快

上堂云。我看汝諸人。二三機中尚不能構得。空披衲衣何益。爾還會么。我為汝注破。久后到諸方。若見老宿舉一指豎一拂子云是禪是道。拽拄杖打破頭便行。若不如此。盡落天魔眷屬。壞滅吾宗。汝若實不會。且向葛藤社里看。我尋常向汝道。微塵剎土中三世諸佛西天二十八祖唐土六祖。盡在拄杖頭說法。神通變現。聲應十方。一任縱橫。爾還會么。若不會。且莫掠虛。雖然如此。且諦當實見也未。直饒到此田地。也未夢見衲僧沙彌在。三家村里不逢一人。師驀拈拄杖劃地一下云。總在這里。又劃一下云。總從這里出去也。珍重。問古人面壁意旨如何。師云念七。又云定。問百不會底人來。師如何接。師云。話墮也。進云。什么處是話墮。師云。七棒對十三。問承古有言。了即業障本來空。未了還須償宿債。未審二祖是了未了。師云確。問從上古德相傳何事。師云。速禮三拜。問如何是云門一路。師云親。進云。如何即是。師云。顛言倒語作么。問承古有言。擬心即差。如何得不差。師云。洪機歷掌。進云。后人再問作么生。師云。遲風難改。問三身中阿那身說法。師云要。問如何是釋迦身。師云。干屎橛。問請師提綱宗門。師云。南有雪峰北有趙州。問大徹底人見一切法是空不。師云。蘇嚕蘇嚕。問終日切切不得個入路。乞師指個入路。師云。當機有路。問如何是超佛越祖之談。師云。蒲州麻黃益州附子。問如何是教意。師云。撩起來作么生道。進云。便請師道。師云。對牛彈琴。問玄機一路如何體會。師云。三十年后。問槨示雙趺當表何事。師云言。進云。未審師意如何。師云。緊帩草鞋。問不是玄機。亦非目擊時如何。師云。倒一說。問劫火洞然時如何。師云。更夢見什么

上堂云。天親菩薩無端變作一條楖[木*栗]。拄杖乃劃地一下云。塵沙諸佛盡在這里說葛藤去。便下座

上堂云。我共汝平展。遇人識人。與么老婆說話。尚自不會。每日飽吃飯了上來下去。覓什么碗。這野狐隊仗向這里作什么。以拄杖一時趁下。問初秋夏末。前程忽有人問。如何只對。師云。大眾退后。進云。過在什么處。師云。還我九十日飯錢來。問學人近到法席。未審家風事如何。師云。不歷一問作么生道。問十方國土中唯有一乘法。如何是一乘法。師云。何不別問。進云。謝師指示。師便喝。問承古有言。一塵遍含一切塵。如何是一塵。師云。吃嘹舌頭。更將一問來。問學人不問。師還答也無。師云。將汝口掛壁上不得。問一切尋常時如何。師云。雖然屎臭氣熏我。我且問爾。晝行三千夜行八百。爾缽盂里什么處著。無對。師云。脫空妄語漢。問如何是教眼。師云。速禮三拜。問承古有言。牛頭橫說豎說不知有向上關棙子。如何是向上關棙子。師云。東山西嶺青。問如何是露地白牛。師云。歸依佛歸依法歸依僧。進云。白牛何在。師咄之。問樹凋葉落時如何。師云。體露金風。問如何是布袋里真珠。師云。說得么。問如何是祖宗的子。師云。言中有響

上堂云。夫學般若菩薩須識得眾生病。即識得學般若菩薩病。還有人揀得么。出來對眾揀看。眾無語。乃云。若揀不得。莫妨我東行西行

上堂云。我今日共汝說葛藤。屎灰尿火泥豬疥狗不識好惡。屎坑里作活計。所以道。盡乾坤大地三乘十二分教三世諸佛天下老師言教。一時向汝眼睫上會取去。饒汝便向這里一時明得。亦是不著便漢。無端跳入屎坑。可中于我衲僧門下過打腳折。時有三僧一時出禮拜。師云。一狀領過。問如何得速超三界去。師云。如何得速超三界去。進云是。師云。是即休。問終日忙忙時如何。師云。覿機無響路。進云。作么生。師云。說不得。問一擺凈盡時如何。師云。爭柰老僧何。進云。此是和尚分上。師云。這掠虛漢。問如何是道。師云。透出一字。進云。透出后如何。師云。千里同風。問古人道知有極則事。如何是極則事。師云。爭柰在老僧手里何。進云。某甲問極則事。師便棒云。吽吽。正當撥破便道請益。這般底到處但知亂統近前來。我問爾尋常在長連床上。商量向上向下超佛越祖。爾道水牯牛。還有超佛越祖底道理么僧云。適來已有人問了也。師云。這個是長連床上學得底。不要有便言有無便言無。僧云。若有更披毛戴角作么。師云。將知爾秖是學語之流。又云。來來。我更問爾諸人。橫擔拄杖道。我參禪學道。便覓個超佛越祖底道理。我且問爾。十二時中行住坐臥屙屎送尿。至于茆坑里蟲子市肆賣買羊肉案頭。還有超佛越祖底道理么。道得底出來。若無莫妨我東行西行。便下座。師見僧入來便云。瓦解冰消。僧云。學人有什么過。師云。七棒對十三。問如何是西來意。師云。長連床。上有粥有飯。問承古有言。道無橫徑立者皆危。如何是道。師云。普請看。問如何是三乘教外一句。師云。阇黎一問。老僧勃跳三千里。進云。謝師指示。師云。住住爾道老僧話作么生。無對。師云。三十年后來。與汝三十棒。問大眾云集合談何事。師云。諕(呼訝切)汝屋里老爺。問曹溪一句蓋國知聞。未審云門一句什么人得聞。師云。阇黎不聞。進云。學人親近得不。師云。子細踟躕看

上堂云。如來明星現時成道。有僧問。如何是明星現時成道。師云。近前來近前來。僧近前。師以拄杖打趁

上堂有僧出禮拜云。請師答話。師召大眾。大眾舉頭。師便下座

上堂良久有僧出禮拜。師云。太遲生。僧應喏。師云。這漆桶

上堂云。有解問話者。置將一問來。僧出禮拜云。請師鑒。師云。拋釣釣鯤鯨。釣得個蝦蟆。僧云。和尚莫錯。師云。朝走三千暮走八百作么生。無語。師便打

上堂僧問。如何是本源。師拈起拄杖云。若是提起即向上去也。僧又問。如何是本源。師云。南贍部洲。北郁單越。問普賢為什么騎象。文殊為什么騎師子。師云。我也無象也無師子。且騎佛殿出三門去也。問如何是教意。師云。山河大地。又云。正好辨猶是曲說教意。若約提綱即未在。問一切智通無障礙時如何。師云。掃地潑水。相公來問。隨流認得性時如何。師云。東堂月朗西堂闇。問如何是三乘教外別傳底事。師云。爾若不問我即不答。爾若問我即朝到西天暮歸唐土。僧云。乞師指示。師云。一不成二不是。問如何是祖師西來意。師云。青天白日[穴/(爿*臬)]語作么。問如何是佛法大意。師云。日里麒麟看北斗。問學人到這里。為什么。道不得。師云。野狐窟里坐。問不落古今是何曲調。師拽拄杖便下座。問如何是佛法大意。師云。面南看北斗。問古人斬蛇意旨如何。師便打。問如何是和尚家風。師云。阇梨受戒太早。問如何是賓中主。師云。騎一問。進云。如何是主中主。師云。叉手著。進云。賓主相去多少。師云。如眼如目。進云。合談何事。師云。三九二十七。問自到和尚法席不會。乞師指示。師云。截卻爾頭得么。問乞師指示。令學人頓息昏迷。師云。襄州米作么價。問二尊相見時如何。師云。不是偶然

上堂云。天帝釋與釋迦老子在中庭里。相爭佛法甚鬧。便下座。問如何是曹溪的的意。師云。老僧愛嗔不愛喜。進云。為什么如此。師云。路逢劍客須呈劍。不是詩人不獻詩。問二尊相見共談何事。師云。不決即道。問人天交接其意如何。師云。對眾呈機

上堂云。和尚子且須明取衲僧鼻孔。且作么生是衲僧鼻孔。乃云。摩訶般若波羅蜜。今日大普請。便下座。問如何是西來意。師云。山河大地。進云。向上更有事也無。師云有。進云。如何是向上事。師云。釋迦老子在西天。文殊菩薩居東土。問父母俱喪時如何。師云。俱喪且置。那個是爾父母。僧云。苦痛深。師云。酌然酌然。問如何是大施主。師云。對機不辨。問徹底冥蒙底人來。師如何拯濟。師云。兩重公案一狀領過。問說教當為何人。師云。近前來高聲問。僧近前問。師便打。問和尚年多少。師云。七九六十八。進云。為什么七九六十八。師云。我為爾減卻五年

上堂云。和尚子直饒爾道有什么事。猶是頭上安頭。雪上加霜。棺木里眨眼。炙盤上更著艾爝。這個是一場狼藉不少也。爾合作么生。各自覓個托生處好。莫空游州獵縣。秖欲得掜搦閑言語。待老和尚口動。便問禪問道。向上向下。如何若何。大卷抄將去。[祝/土]向皮袋里。卜度到處火爐邊三個五個聚頭舉口。喃喃地便道。這個是公才語。這個是就處打出語。這個是事上道底語。這個是體。語體汝屋里老爺老娘。噇卻飯了。秖管說夢便道。我會佛法了也。將知與么行腳。驢年得休歇么。更有一般底。才聞說個休歇處。便向陰界里閉目合眼。老鼠孔里作活計。黑山下坐。鬼趣里體當便道。我得個入路也。還夢見么。這一般底打殺萬個。有什么罪過。喚作打底。不遇作家。至竟秖是個掠虛漢。爾若實有個見處。拈將來看。共汝商量莫空過。不識好惡。謥謥詷詷地聚頭說葛藤。莫教老僧見。捉來勘。不相當槌折腰。莫言不道。汝皮下還有血么。到處自欲受屈作么。這滅胡種。盡是野狐群隊。總在這里作么。以拄杖一時趁下。問十方薄伽梵一路涅槃門。如何是一路涅槃門。師云。我道不得。進云。和尚為什么道不得。師云。是爾舉話即得。問如何是法說。師云。大眾久立速禮三拜。如何是隨意說。師云。晨時有粥齋時有飯。如何是隨宜說。師云。三德六味施佛及僧。如何是方便說。師云。是汝鼻孔重三斤半。如何是大悲說。師云。歸依佛法僧。問生死根源即不問。如何是目前三昧。師云。吃嘹舌頭三千里。進云。今日得遇和尚也。師云。放爾三十棒。問乞師指示。師云。上大人丘乙巳。進云。學人不會。師云。化三千七十士。問不離三德六味。還有佛法也無。師云。秖怕爾不問。進云。請師道。師云。三德六味施佛及僧

上堂云。眼睫橫亙十方。眉毛上透乾坤下透黃泉。須彌山塞卻汝咽喉。還有會處么。若會得。拽取占波國。共新羅國斗額

上堂云。江西即說君臣父子。湖南即說他不與么。我此間即不如此。良久云。汝還見壁么

上堂云。去去遞相鈍置。有什么了時。卻問眾云。我與么道。還有過么。問如何是祖師西來意。師云。一不得問。進云喏。師咄云。話也不領。問今日供養羅漢。羅漢還來也無。師云。汝若不問。我即不道。進云。請師道。師云。三門頭合掌。佛殿里裝香。問如何是衲僧本分事。師云。南有雪峰北有趙州。進云。請和尚不繁辭。師云。不得失卻問。學云喏。師便打。問承古有言。會即事同一家。不會即離牙擗齒。如何得事同一家。師云。亂走作么

上堂云。從上來且是個什么事。如今抑不得已。且向汝諸人道。盡大地有什么物。與汝為對為緣。若有針鋒。與汝為隔為礙。與我拈將來。喚什么作佛作祖。喚什么作山河大地日月星辰。將什么為四大五蘊。我與么道。喚作三家村里老婆說話。忽然遇著本色行腳漢。聞與么道。把腳拽向階下。有什么罪過。雖然如此。據個什么道理便與么。莫趁口快向這里亂道。須是個漢始得。忽然被老漢腳跟下尋著。勿去處打腳折。有什么罪過。既與么。如今還有問宗乘中話么。待老漢答一轉了。東行西行。有僧擬問次。師以拄杖劈口打。便下座。問師子嚬呻時如何。師云。嚬呻且置。試哮吼看。僧應喏。師云。這個是老鼠啼

上堂云。我有一句語。不敢望爾會。還有人舉得么。良久云。將謂胡須赤。更有赤須胡。便下座

上堂云。不得已且作死馬醫。向汝道。是個什么。是東是西是南是北。是有是無是見是聞。是向上是向下。是與么是不與么。這個喚作三家村里老婆說話。是爾有幾個到此境界。相當即相當。不相當靜處薩婆訶。便下座

上堂云。諸方老和尚道。須知有聲色外一段事。似這個語話。誑諕人家男女。三間法堂里獨自妄想。未曾夢見我本師宗旨在。作么生消得他信施。臘月三十日。個個須償他始得。任汝勃跳去。是爾諸人各自努力。珍重。問目前無一法。還免得生死不。師云。爾驢年未免得在。問如何是道。師云去。進云。學人不會。乞師道。師云。阇梨公驗分明。何在重判。問維摩一默還同說也無。師云。痛領一問。進云。與么則同說也。師云。適來道什么。問如何是清凈法身。師云。花藥欄。進云。便與么會時如何。師云。金毛師子

上堂因聞鐘鳴。乃云。世界與么廣闊。為什么鐘聲披七條

上堂云。不可雪上加霜去也。珍重。便下座

上堂云。諸方老禿奴。曲木禪床上座地。求名求利。問佛答佛。問祖答祖。屙屎送尿也。三家村里老婆傳口令相似。識個什么好惡。總似這般底。水也難消

上堂云。人人自自有光明在。看時不見暗昏昏。便下座。師入京在受春殿。圣上問。如何是禪。師云。皇帝有敕臣僧對。師在文德殿赴齋。有鞠常侍問。靈樹果子熟也未。師云。什么年中得信道生

上堂云。爾諸人無端走來這里覓什么。老僧秖解吃飲屙屎。別解作什么。爾諸方行腳參禪問道。我且問。爾諸方參得底事作么生。試舉看。又云。中間諕汝屋里老爺得么。向老漢[月*屈]臀后。覓得些子睇唾嚼。將為自己便道。我解禪解道。饒爾念得一大藏教。擬作么生去。古人事不得已。見爾亂走。向汝道菩提涅槃。是埋沒爾。是釘橛系卻爾。又見爾不會。向汝道。非菩提涅槃。知是般事。早是不著便也。又更覓他注解這般底。滅胡種族。從上來總似這般。何處到今日。我向前行腳時。有一般人與我注解。他是不惡心。被我一日覷見是一場笑具。是我三五年不死。這般滅胡種底一斧打折腳。如今諸方大有出世紐掜。爾何不去彼中。在這里覓什么干屎橛。師便下地。以拄杖一時打趁下去。問如何是萬法一決。師云。莫教失卻問。問死中得活時如何。師云。朝行三千夜行八百。問大眾云集合談何事。師云。今日放下令行去也。僧禮拜。師便打。問如何是學人自己。師云。怕我不知。問如何是透法身句。師云。海晏河清。道士問。視聽無聲無形老君說了也。云門一句請師指示。師云。迢然西天路。士無語。師擬下座。士云。再請師舉揚宗旨。師云。道得底出來。眾無對。師云。與么則辜負請主去也。便下座

上堂。大眾集定。師乃拈起拄杖云。不得已且向這里會取。看看三門在露柱上。便下座

　　十二時歌

夜半子愚夫說相似　雞鳴丑癡人捧龜首　平旦寅曉何人　日出卯韓情枯骨咬　食時辰歷歷明機是誤真　禺中已去來南北子　日南午認向途中苦　日昳未夏逢說寒氣　晡時申張三李四會言真　日入酉恒機何得守　黃昏戌看見時光誰受屈　人定亥直得分明沈苦海

　　偈頌

云門聳剔白云低。水急游魚不敢棲。入戶已知來見解。何勞更舉轢中泥

藥病相治學路醫。扶籬摸壁小兒戲。幽谷不語誰人測。管解師承孰不知

康氏圓形滯不明。魔深虛喪擊寒冰。鳳羽展時超碧漢。晉鋒八博擬何憑

是機是對對機迷。辟機塵遠遠機棲。夕日日中誰有掛。因底底事隔情迷

太陽溢目極玄微。誰人說道我渠非。句中有路人皆響。覿面難遭第一機

草歲依山人事稀。松下相逢話道奇。鋒前一句超調御。擬問如何歷劫違

玩古松高云不齊。鴻鸧鶴抱幾年棲。剖[穀-禾+卵]同時殊有異。羽張騰漢碧霄低

萬象森羅極細微。素話當人卻道非。相逢相見呵呵笑。顧佇停機復是誰

話盡途中事。言多何省機。貴人言是妙。上士見知虧

大道何曾討。無端入荒草。卷來復卷去。不覺虛生老

上不見天下不見地。塞卻咽喉何處出氣。笑我者多哂我者少

喪時光藤林荒。圖人意滯肌尪

舉不顧即差互。擬思量何劫悟

咄咄咄力口希。禪子訝中眉垂

抽顧頌　鑒咦

云門匡真禪師廣錄卷上

住福州鼓山圓覺宗演校勘云門匡真禪師廣錄卷中

　　　　門人明識大師賜紫守堅集


　　室中語要一百八十五則

　　垂示代語二百九十則

　　室中語要

師示眾云。盡十方世界乾坤大地。以拄杖一畫百雜碎。三乘十二分教達磨西來。放過即不可。若不放過。不消一喝

師示眾云。西天二十八祖唐土六祖天下老和尚。總在拄杖頭上。直饒會得。倜儻分明。秖在半途。若不放過。盡是野狐精

師一日云。古來老宿皆為慈悲之故有落草之談。隨語識人。若是出草之談。即不與么。若與么便有重話會語。不見仰山和尚問僧。近離甚處。僧云。廬山。仰山云。曾游五老峰么。僧云。不曾游。仰山云。阇梨不曾游山。師云。此語皆為慈悲之故有落草之談

師有時云。若言即心即佛。權且認奴作郎。生死涅槃恰似斬頭覓活。若說佛說祖。佛意祖意大似將木患子換卻爾眼睛相似

舉古云。聞聲悟道見色明心。師云。作么生是聞聲悟道見色明心。乃云。觀世音菩薩將錢來買糊餅。放下手云。元來秖是饅頭

師有時云。燈籠是爾自己。把缽盂噇飯飯。不是爾自己。有僧便問。飯是自己時如何。師云。者野狐精三家村里漢。復云來來不。是爾道飯是自己。僧云是。師云。驢年夢見。三家村里漢

師有時云。真空不壞有。真空不異色。僧便問。作么生是真空。師云。還聞鐘聲么。僧云。此是鐘聲。師云。驢年夢見么

舉疏山和尚問僧。什么處來。僧云。嶺中來。山云。曾到雪峰么。僧云。曾到。山云。我已前到時是事不足。如今作么生。僧云。如今足也。山云。粥足飯足。無語。師云。粥足飯足

舉孚上座參雪峰。峰聞乃集眾。孚到法堂上顧視雪峰。便下看知事。明日卻上禮拜云。某甲昨日觸忤和尚。峰云。知是般事便休。時有僧問師。作么生是觸忤和尚處。師便打

舉僧問資福。古人拈槌豎拂意旨如何。福云。古人與么那。僧云。拈槌豎拂又作么生。福便喝出。師云。古人是什么眼目。僧云。和尚作么生。師云。驢年會么。僧無對。師復召僧來來。僧近前。師以拂子驀口打

舉三平頌云。即此見聞非見聞。師云。喚什么作見聞。無余聲色可呈君。師云。有什么口頭聲色。個中若了全無事。師云。有什么事。體用無妨。分不分。師云。語是體體是語。復拈起拄杖云。拄杖是體。燈籠是用。是分不分。不見道。一切智智清凈

舉一宿覺云。幻化空身即法身。師拈起拄杖云。盡大地不是法身

舉僧問趙州。某甲乍入叢林。乞師指示。州云。吃粥了也未。僧云。吃粥了也。州云。洗缽盂去。師云。且道有指示無指示。若道有指示。向他道什么。若道無指示。者僧何得悟去

舉僧問雪峰。乞師指示。峰云。是什么。其僧于言下大悟。師云。雪峰向伊道什么

師有時云。平地上死人無數。過得荊棘林是好手。僧云。與么則堂中第一座有長處也。師云。蘇嚕蘇嚕

舉無情說法。忽聞鐘聲云。釋迦老子說法也。驀拈起拄杖問僧。者個是什么。僧云。拄杖子。師云。驢年夢見

師一日云。三家村里賣卜。東卜西卜忽然卜著也不定。僧便問。忽然卜著時如何。師云。伏惟

師有時云。大用現前不存軌則。僧便問。如何是大用現前。師乃拈拄杖高聲唱云。釋迦老子來也

師有時以拄杖打火爐一下。大眾眼目定動。師乃云。火爐勃跳上三十三天見么見么。眾無語。師云。無智人前莫說打爾頭破百裂

師有時云。看看法身變作燈籠。超佛越祖之談從爾腳跟下過也。僧云。腳跟下認得時如何。師云。鈍置殺我。僧云。與么則迥然不在者里也。師云。十萬八千

舉槃山語云。光境俱忘。復是何物。師云。直饒與么道。猶在半途。未是透脫一路。僧便問。如何是透脫一路。師云。天臺華頂趙州石橋

舉仰山云。如來禪即許師兄會。僧便問。如何是如來禪。師云。上大人。又拈起扇子云。我喚作扇子。爾喚作什么。僧無語。師云。扇子上說法。燈籠里藏身。作么生。僧卻問。如何是和尚禪。師叱云。元來秖在者里

舉雪峰喚僧近前來。僧近前。峰云去。師舉了問僧。爾作么生道得叉手句。爾若道得叉手句。即見雪峰

舉三祖云。一心不生萬法無咎。師云。秖者里悟了。乃拈起拄杖云。乾坤大地有什么過。

舉一宿覺云。一切數句非數句。與吾靈覺何交涉。師云。行住坐臥不是靈覺。喚什么作數句

舉槃山云。光境俱忘。復是何物。師云。東海里藏身。須彌山上走馬。復以拄杖打床一下。大眾眼目定動。乃拈拄杖趁散云。將謂靈利者漆桶

舉僧問干峰。十方薄伽梵一路涅槃門。未審路頭在什么處。峰以拄杖劃云。在者里。師拈起扇子云。扇子勃跳上三十三天。筑著帝釋鼻孔。東海鯉魚打一棒。雨似盆傾相似。會么

師有時云。諸方拈槌豎拂云會么。但云莫壓良為賤。卻云是是。待伊擬議便打

舉教云。心生種種法生。心滅種種法滅。乃拈起拄杖云。重多少。僧云半斤。師云。驢年夢見

舉夾山語云。百草頭上薦取老僧。師合掌云。不審不審。又以拄杖指露柱云。夾山變作露柱也。看看

舉仰山問僧。近離甚處。僧云向南。山拈起拄杖云。彼中還說者個么。僧云不說。山云。不說者個。還說那個么。僧云不說。山召大德參堂去。其僧便去。山復召其僧。僧應喏山云。近前來。僧近前。山便打。師云。仰山若無后語。爭識得人

舉雪峰喚僧近前來。僧近前。峰云。甚處去。僧云。普請去。峰云去。師云。此是隨語識人

舉參同契云。回互不回互。師云。作么生是不回互。乃以手指板頭云。者個是板頭。作么生是回互。師云。喚什么作板頭

舉見聞覺知無障礙。聲香味觸常三昧。師云。一切處不是三昧。行時不是三昧。有處云。聲香味觸體在一邊。聲香味觸在一邊。見解偏枯

舉夾山坐次。洞山到來。云作么生。夾山云。秖與么。師代洞山云。不放過又作么生。代夾山便喝。師又拈夾山云。秖與么。元來秖在蝦蟆窟里。又云。秖與么。也難得

舉祖師偈云。法法本來法。師云。行住坐臥不是本來法。一切處不是本來法秖如山河大地與爾日夕著衣吃飯。有什么過。又云。法本法無法。師拈起拄杖云。不是本無法

舉傅大士頌云。空手把鋤頭。步行騎水牛。師云。是爾從向北騎一頭水牯牛到這里。乃拈起拄杖云。不見道。千頭萬頭到這里但識取一頭

舉寶公云。如我身空諸法空。千品萬類悉皆同。師云。爾立不見立。行不見行。四大五蘊不可得。何處見有山河大地來。是爾每日把缽盂噇飯。喚什么作飯。何處更有一粒米來

舉一切聲是佛聲。一切色是佛色。師拈起拂子云。是什么。若道是拂子。三家村里老婆禪也不會

舉南方禪客問國師。此間佛法如何。國師云。身心一如。身外無余。師云。山河大地何處有也

師有時云。要識祖師么。以拄杖指云。祖師在爾頭上勃跳。要識祖師眼睛么。在爾腳跟下。又云。這個是祭鬼神茶飯。然雖如此。鬼神也無厭足

師有時云。若說菩提涅槃真如解脫。是燒楓香供養爾。若說佛說祖。是燒黃熟香供養爾。若說超佛越祖之談。是燒瓶香供養儞。歸依佛法僧下去

師一日拈起拄杖舉。教云。凡夫實謂之有。二乘析謂之無。緣覺謂之幻有。菩薩當體即空。乃云。衲僧見拄杖但喚作拄杖。行但行坐但坐。總不得動著

舉夾山語云。百草頭上薦取老僧。鬧市里識取天子。又云。一塵才起大地全收

舉雪峰云。三世諸佛向火焰上轉大法輪。師云。火焰為三世諸佛說法。三世諸佛立地聽

師因吃茶了。拈起盞子云。三世諸佛聽法了。盡鉆從盞子底下去也。見么見么。若不會。且向多年歷日里會取

舉槃山語云。光非照境。境亦非存。光境俱忘。復是何物。師云。盡大地是光。喚什么作自己。爾若識得光去。境亦不可得。有什么屎光境。光境既不可得。復是何物。又云。此是古人慈悲之故重話會語。者裹倜儻分明去。放過即不可。若不放過復舉手云。蘇盧蘇盧

舉傅大士云。禪河隨浪靜。定水逐波清。師拈拄杖指燈籠云。還見么。若言見。是破凡夫。若言不見。有一雙眼在。爾作么生會。良久復拈拄杖云。盡大地不是浪。師有時拈拄杖打床一下云。一切聲是佛聲。一切色是佛色。爾把缽盂噇飯時有個缽盂見。行時有個行見。坐時有個坐。見者般底作與么去就。把棒一時趁散。師有時拈起拂子云。者里得個入處去掜怪也。日本國里說禪。三十三天有個人出來喚云。吽吽。特庫兒。擔枷過狀

舉古人道。一處不通兩處失功。兩處不通觸途成滯。師拈起拄杖云。山河大地三世諸佛盡在拄杖頭上。有甚滯礙。如今明也暗向什么處去。秖者明便是暗。一切眾生秖被色空明暗隔礙。便見有生滅之法

舉一宿覺云。六般神用空不空。一顆圓光色非色。師拈起拂子云。者個是圓光。是色非色。喚什么作色。與我拈將來看

舉夾山云。百草頭上薦取老僧。鬧市里識取天子。師云。蝦蟆入爾耳朵里。毒蛇穿爾眼睛中。且向葛藤處會取

舉十方薄伽梵一路涅槃門。師云。爾若不識。大食國里人。在爾眼睫里賣香藥

舉般若經云。無二無二分。無別無斷故。師乃指露柱云。與般若經相去多少

舉經云。經書咒術一切文字語言。皆與實相不相違背。師拈拄杖云。者個是什么。若道是拄杖入地獄。不是拄杖是什么

師一日拈拂子摵一下云。日月星辰撲落地上。見么。良久起身云。近后突著爾眼睛

舉十方薄伽梵一路涅槃門。師云。者個是屋上頭是天。手里是拄杖。作么生是涅槃門

師有時云。彈指謦欬揚眉瞬目拈槌豎拂。或即圓相。盡是撩鉤搭索。佛法兩字未曾道著。道著即撒屎撒尿

舉瓦官參德山。瓦官為侍者。同入山斫木。德山將一碗水與瓦官。官接得便吃卻。山云會么。官云不會。山又將一碗水與瓦官。官接得又吃卻。山云會么。官云不會。山云。何不成褫取那不會底。官云不會。又成褫個什么。山云。子大似個鐵橛。瓦官住院后。雪峰去訪茶話次。峰云。當時在德山會里。斫木因緣作么生。官云。先師當時肯我。峰云。和尚離先師太早。其時面前有一碗水。峰云。將水來。官便過與雪峰。峰接得便潑卻。師代云。莫壓良為賤

因齋次。將糊餅一咬云。咬著帝釋鼻孔。帝釋害痛。復以拄杖指云。在爾諸人腳跟下。變作釋迦老子。見么見么。閻羅王聞說。呵呵大笑云。者個師僧相當去。不奈爾何。若不相當。總在我手里

師有時以拄杖打床一下云。爾若是個漢。忽然者里聞聲悟了。一切山河大地日月星辰有什么過

舉洛浦云。一塵才起大地全收。師云。鳥窠拈布毛。便有人悟去

因吃茶次。舉一宿覺云。三身四智體中圓。八解六通心地印。師云。吃茶時不是心地印。乃拈拄杖云。且向者里會取

舉僧問雪峰。如何是觸目菩提。峰云。好個露柱。有處云。還見露柱么。師拈起拄杖云。有底體上會事。見露柱秖喚作露柱。有處道。不見有露柱。見解偏枯。見露柱但喚作露柱。見拄杖但喚作拄杖。有什么過

舉僧問靈云。佛未出世時如何。靈云豎起拂子。僧云。出世后如何。云亦豎拂子。師云。前頭卻實。后底打不著。又云。不說出不出。何處有一問時節。秖如雪峰。夏末于僧堂前坐。眾才集。峰拈起拄杖云。者個為中下根人。便有僧問。忽遇上上人來時如何。峰拈起拄杖。師云。我不似雪峰打破狼藉。僧便問。未審和尚如何。師便打

舉僧問玄沙。如何是學人自己。沙云。是爾自己。師云。沒量大人被語脈里轉卻。有僧問。如何是學人自己。師云。忽然路上有人。喚衲僧齋。爾也隨例得飯吃

師因齋次。拈起糊餅云。我秖供養江西兩浙人。不供養向北人。僧云。為什么秖供養江西兩浙人。不供養向北人。師云。天寒日短。兩人共一碗

舉國師云。南方佛法半生半滅。此間身心一如身外無余。師云。喚什么作身心一如。又云。汝等要識國師底么自代云。不可辜負國師去也

舉肅宗帝請國師看戲。國師云。有什么身心看戲。帝再請。國師云。幸自好戲。師云。龍頭蛇尾

舉國師三喚侍者。侍者三應。國師云。將謂吾辜負爾。謂知爾辜負吾。師云。作么生是吾辜負爾處。爾若會得。也是無端。又云。作么生是侍者辜負國師處。師云。粉骨碎身未報得

舉藥山問僧。什么處來。僧云。湖南來。山云。洞庭湖水滿也未。僧云未滿。山云。許多時雨水為什么未滿。云巖代云。湛湛地。洞山代云。什么劫中曾欠少。師云。秖在這里

舉雪峰云。飯籮邊坐餓死人。臨河渴死漢。玄沙云。飯籮里坐餓死漢。水里沒頭浸渴死漢。師云。通身是飯。通身是水

舉僧問資福。古人拈槌豎拂意旨如何。福云嗄。師云。雪上加霜

舉僧問資福如何是一塵入正受。福作入定勢。僧云。如何是諸塵三昧起。福云。爾問阿誰。師云。這阿師話墮也不知。又云。前頭早是葛藤。又道。爾問阿誰

舉茱萸上堂云。爾諸人莫向虛空里釘橛。時有靈虛上座。出眾云。虛空是橛。茱萸便打。虛云。和尚莫錯打某甲。萸便歸方丈。師云。屎上加尖。僧云。和尚適來與么道那。師云。槌鐘謝響。得個蝦蟆出來

舉僧問投子。密巖意旨如何。子云。須是與么人始得。趙州云。何不與他本分草料。師問僧。作么生是本分草料。僧擬議。師便打

舉古云。寂寂空形影。師展兩手云。山河大地何處得也。又云。一切智通無障礙。師云。拄杖走到西天。卻歸新羅國里。乃敲床云。這個是爾鼻孔

舉僧問夾山。如何是道。山云。太陽溢目萬里不掛片云。師云。不喚作一句。不喚作法身。是什么

僧問。如何是學人自己。師云。老僧入泥入水。僧云。某甲粉骨碎身去也。師喝云。大海水在爾頭上。速道速道。僧無語。師代云。也知和尚恐某甲不實

師有時云。直得乾坤大地無纖毫過患。猶是轉句。不見一色始是半提。直得如此。更須知有全提時節

師有時云。泡幻同無礙。一切處不是幻。一切處不是無礙

師有時云。橫說豎說菩提涅槃真如佛性。總是向下商量。直得拈槌豎拂時節。亦是橫說豎說。對前頭猶較些子。僧問。請師向上道。師云。大眾久立。速禮三拜

舉崇壽問僧。還見燈籠么。僧無語。師代云。推倒燈籠

舉趙州問僧。什么處去。僧云。摘茶去。師云。閉口

舉法身說法。青青翠竹盡是法身。未是提綱拈掇時節

舉有為無三世。無為有三世。有為是斷滅法。何處得三世。無為有三世。不是守寂處法

舉實學是葛藤言句。拈槌豎拂時節。于實學猶在半途

舉三種人。一人因說得悟。一人因喚得悟。第三人見舉便回去。爾道。便回去意作么生。復云。也好與三十棒

舉法身吃飯。早是剜肉作瘡。將謂合有與么說話

舉僧問云居。湛然時如何。居云不流。師云。不流說什么湛然。又云。此是截鐵之言

舉藥病相治。盡大地是藥。那個是爾自己。師云。遇賤即貴。僧云。乞師指示。師拍手一下拈起拄杖云。接取拄杖子。僧接得拗作兩截。師云。直饒與么。也好與三十棒

舉翠巖夏末上堂云。我一夏已來與師僧說話。看翠巖眉毛在么。保福云。作賊人心虛。長慶云。生也。師云關。師有時云。不敢望爾有逆水之波。且有順水之意也難得。乃舉。良遂初參麻谷。谷見來便去鋤草。良遂到鋤草處。谷都不顧。便歸方丈閉卻門。良遂連三日去敲門。至第三日才敲門。麻谷問阿誰。良遂云。和尚莫瞞良遂。若不來禮拜和尚。洎被經論賺過一生。師云。便有逆水之波。如今得入是順水之意。亦喚作雙放時節。又云。麻谷問阿誰。良遂道。莫瞞良遂。不是識破麻谷相見時節。若不來禮拜和尚。洎被經論賺過一生。亦知有賺人處。自后良遂歸京辭皇帝及左右街大師大德。再三相留。茶筵次。良遂云。諸人知處良遂總知。良遂知處諸人不知。師云。作么生是良遂知處

舉心經云。無眼耳鼻舌身意。師云。為爾有個眼見。所以言無不可。如今見時不可說無也。然雖如此。見一切有什么過。一切不可得。有什么聲香味觸法

舉光明寂照遍河沙。問僧。豈不是張拙秀才語。僧云是。師云。話墮也

舉僧辭石霜。霜問。船去陸去。僧云。遇船即船。遇陸即陸。霜云。我道半途稍難。僧無語。師代云。三十年后此話大行。又云。臨行一句永劫不忘

舉生法師云。敲空作響。擊木無聲。師以拄杖空中敲云。阿耶耶。又敲板頭云。作聲么。僧云作聲。師云。這俗漢。又敲板頭云。喚什么作聲

舉僧問石霜。教中還有祖師意么。霜云有。僧云。如何是教中祖師意。霜云。莫向卷中求。師代云。不得辜負老僧。卻向屎坑里坐地作什么

舉石霜云。須知有教外別傳一句。僧問。如何是教外別傳一句。霜云非句。師云。非句始是句

舉洞山云。須知有佛向上事。僧問。如何是佛向上事。山云非佛。師云。名不得。狀不得。所以言非

舉洞山云。塵中不染丈夫兒。師云。拄杖但喚作拄杖。一切但喚作一切

舉法身清凈。一切聲色盡是廉纖語話。不涉廉纖作么生是清凈。又云。作么生是法身。師云。六不收。又云。三十三天二十八宿

舉古云。如我身空諸法空。千品萬類悉皆同。師云。身不可得。一切諸法豈是有也。所以古人道。無情有佛性。又云。無情不喚作法身說法

師有時云。光不透脫有兩般病。一切處不明面前有物。是一。又透得一切法空。隱隱地似有個物相似。亦是光不透脫。又法身亦有兩般病。得到法身。為法執不忘。己見猶存坐在法身邊。是一。直饒透得法身去。放過即不可。子細點檢來。有什么氣息。亦是病

舉僧問國師。如何是本身盧舍那。國師云。與老僧過凈瓶來。僧取凈瓶至。國師云。卻安舊處著。僧送安舊處又來問。如何是本身盧舍那。國師云。古佛過去久矣。師云。無眹跡

舉僧問灌溪。久向灌溪。到來秖見個漚麻池。溪云。爾秖見漚麻池。且不識灌溪。僧云。如何是灌溪。溪云。劈箭急。師云。何不與第一機秖對

舉韋監軍見帳子畫牛抵樹。問僧。牛抵樹。樹抵牛。無對。師代云。歸依佛法僧

舉老宿問僧。聞說雪峰有毬子話。是不。僧云。不見說著。宿云。聞說有。僧云。秖是師僧亂舉。宿云。不亂舉底事作么生。無對。師代云。某甲新到未曾參堂

舉佛問外道。汝義以何為宗。師代外道云。者老和尚我識得爾也。外道云。以一切不受為宗。代佛云。放過一著。佛云。汝以一切不受為宗耶。代外道云。者瞿曇莫教失卻問

舉雪峰云。盡大地是爾將謂別更有。師云。不見楞嚴經云。眾生顛倒迷己逐物。若能轉物即同如來

舉教云。諸法寂滅相不可以言宣。師云。見定如今說話。何處有說不說。不見道。去不到去。來不到來

舉一切真如含一切。師云。喚什么作山河大地。又云。是諸法空相。不生不滅不垢不凈

師或拈拄杖示眾云。拄杖子化為龍。吞卻乾坤了也。山河大地甚處得來

師或畫圓相云。還有人出得么

舉教云。是法住法位。世間相常住。師云。釋迦老子甚處去也

舉僧問投子。如何是此經。子云。維摩法華。又問。塵中不染丈夫兒時如何。子云不著。師云。不喚作法身。不喚作第一義。亦為說法亦為說真空

師因齋次。拈起匙筋云。我不供養南僧。秖供養北僧。時有僧問。為什么不供養南僧。師云。我要鈍置伊。僧云。為什么秖供養北僧。師云。一箭兩垛。有僧拈問。秖如前意作么生。師云。好即同榮

師或時以拄杖打露柱一下云。三乘十二分教說得著么。自云。說不著。復云。咄者野狐精。僧問。秖如師意作么生。師云。張公吃酒李公醉

舉古云。有驚人之句。僧問。如何是驚人之句。師云響

舉國師云。語漸也返常合道。論頓也不留眹跡。師云。拈槌豎拂彈指時節。皆撿點來。也未是無眹跡

師有時拈拄杖云。乾坤大地殺活總在這里。僧便問。如何是殺。師云。七顛八倒。僧云。如何是活。師云。要作飯頭。僧云。不殺不活時如何。師便起云。摩訶般若波羅蜜

師有時云。遇人即途中受用乃拈起拄杖云。拄杖不是途。說話不是途

舉法身吃飯。幻化空身即法身。師云。乾坤大地何處有也。物物不可得。以空噇空。若約點撿來。將謂合有與么說話

舉應化非真佛。亦非說法者。師曰。應化之身說即是法身說。亦喚作覿體全真。以法身吃法身。又云。飯不是法身。拄杖不是法身

師有時云。宗門七縱八橫。殺活臨時。僧便問。如何是殺。師云。冬去春來。僧云。冬去春來時如何。師云。橫擔拄杖東西南北一任打野榸

示眾云。任爾橫說豎說。未是宗門苗裔。若據宗門苗裔。是甚熱碗鳴。三乘十二分教說夢。達磨西來說夢。若有老宿開堂為人說法。將利刀殺卻百千萬個。有什么過。又云。將謂合有與么說話底道理

師一日云。拈槌豎拂彈指揚眉一問一答。并不當向上宗乘。僧便問。如何是向上宗乘。師云。地下閻浮大家總道得。秖如鬧市里坐朝時。豬肉案頭茆坑里蟲子。還有超佛越祖之談么。僧云。有底不肯。師云。有底不肯。不可商量時便有不商量時便無也。若約那個語話。體上會事。直言未到。見解偏枯

師有時云。我尋常道。一切聲是佛聲。一切色是佛色。盡大地是法身。枉作個佛法中見。如今見拄杖但喚作拄杖。見屋但喚作屋

師有時云。作而無作。用而無用。乃拈起拄杖云。不是用而無用。喚什么作拄杖

舉丹霞云。百骸俱潰散。一物鎮長靈。師云。拄杖不可不靈也。喚什么作百骸。甚處得來

舉一切賢圣皆以無為法而有差別。師云。拄杖不是無為法。一切不是無為法

舉志公云。雞鳴丑。一顆圓光明已久。師云。腦后即不問爾。三千里外道將一句來

舉睦州喚僧。趙州吃茶入水之義。雪峰輥毬。歸宗拽石。經頭以字。國師水碗。羅漢書字。諸佛出身處。東山水上行。總是向上時節

云眾云。直得觸目無滯。達得名身句身一切法空。山河大地是名。名亦不可得。喚作三昧性海俱備。猶是無風匝匝之波。直得忘知于覺。覺即佛性矣。喚作無事人。更須知有向上一竅在

師有時云。一切處無不是說法。打鐘打鼓時不可不是。若與么一切處亦不是有。一切處亦不是無。又云。不可說時即有。不說時便無也。若約提唱即未在。為人門中即得

舉生死涅槃合成一塊。乃拈起扇子云。是什么不是合成一塊。得與么不靈利。直饒與么也是鬼窟里作活計

舉僧問南泉。牛頭未見四祖時。為什么百鳥銜花獻。泉云。步步蹋佛階梯。僧云。見后為什么不銜花獻。泉云。直饒不來。猶較王老師一線道。師云。南泉秖解步步登高。不解從空放下。僧云。如何是步步登高。師云。香積世界。僧云。如何是從空放下。師云。填溝塞壑

師有時云。若問佛法兩字。東西南北七縱八橫。朝到西天暮歸唐土。雖然如此。向后不得錯舉

舉祖師偈云。心隨萬境轉。轉處實能幽。僧問。如何是轉處實能幽。師云。吃嘹舌頭。老僧倒走三千里。又問。如何是隨流認得性。師云。饅頭[飢-幾+追]子。摩訶般若波羅蜜

舉玄沙與韋監軍茶話次。軍云。占波國人語話稍難辨。何況五天梵語。還有人辨得么。玄沙提起托子云。識得這個即辨得。師云。玄沙何用繁辭。又云。適來道什么。又云。有什么難辨

舉古人云。以空名召空色。師云。拄杖不是空名。召得不是空色。喚什么作拄杖。不是空名

因南泉示眾云。自小養一頭水牯牛。擬向溪東放。不免食他國王水草。擬向溪西放。不免食他國王水草。不如隨處納些些他總不見。復有僧舉似師。師云。南泉水牯牛隨處納些些。爾道在牛內納牛外納。直饒爾向這里說得納處分明。我更問爾索牛在。后長慶云。爾道古人前頭為人。后頭為人

舉王大王向雪峰道。擬蓋一所佛殿去如何。峰云。大王何不蓋取一所空王殿。大王云。請師樣子。峰展兩手。師云。一舉四十九

舉報慈贊龍牙偈云。日出連山。月圓當戶。不是無身。不欲全露。有僧問。請師全露。龍牙撥開帳子云。還見么。僧云不見。牙云。將眼來。后報慈聞舉云。龍牙秖道得一半。師令僧舉。我與爾道。其僧便舉。師云。我不妨與爾道

師有時云。諸方盡向繩墨里脫出。我者里即不然。僧問。未審和尚如何。師云。草鞋三十文買

舉攬真成立。色相宛然。一切法不遷。僧便問。作么生是不遷。師云。還見燈籠么。僧云見。師云。靜處薩婆訶

示眾云。爾等諸人每日上來下去。問訊即不無。若過水時將什么過。有久住僧對云步。師深喜之

舉僧辭大隨。隨問。什么處去。僧云。峨嵋禮拜普賢去。隨拈起拂子云。文殊普賢總在者里。其僧畫一圓相。拋向背后。卻展兩手。隨云。侍者將一貼茶來與者僧。師舉了云。我即不與么。有僧云。和尚又如何。師云。西天斬頭截臂。者里自領出去

舉黃檗一日舉手作掜勢云。天下老和尚總在者里。我若放一線道。從汝七縱八橫。若不放過不消一掜。僧問。放一線道時如何。檗云。七縱八橫。又問。不放過不消一掜時如何。檗云普。復有僧問師。如何是七縱八橫。師云。念老僧年老。僧云。如何是普。師云。天光回照。僧云。如何是天光回照。師云。骼胔少人知

師有時云。一顆圓光明已久。還有人問么。僧便問。如何是一顆圓光明已久。師云。西天斬頭截臂。又云。除卻須彌山。拈卻佛殿脊

師一日披袈裟云。我抖擻法身也。總無對。師云。汝問我。僧便問。和尚抖擻法身意旨如何。師云。我也知爾親。舉玄沙示眾云。諸方老宿盡道接物利生。忽遇三種病人來。作么生接。患盲者拈槌豎拂他又不見。患聾者語言三昧他又不聞。患啞者教伊說又說不得。且作么生按。若接此人不得。佛法無靈驗。有僧請益師。師云。爾禮拜著。僧禮拜起。師以拄杖便挃。僧退后。師云。爾不是患盲。復喚近前。僧近前。師云。爾不是患聾。乃豎起拄杖云。還會么。僧云不會。師云。爾不是患啞。其僧于此有省

舉古云。一言才舉大地全收。師云。且道。是什么言。自云。春鳥啼時西嶺上。遂令僧。爾問我。僧便問。是什么言。師云噫

舉馬大師云。一切語言是提婆宗。以此個為主。師云。好語秖是無人問。僧便問。如何是提婆宗。師云。西天九十六種。爾是最下種

舉肇法師云。諸法不異者。不可續鳧截鶴夷岳盈壑。然后為無異者哉。師云。長者天然長。短者天然短。又云。是法住法位。世間相常住。乃拈起拄杖云。拄杖不是常住法

舉古云。一念劫收一切智。師拈起拄杖云。乾坤大地總在上頭。若透得去。拄杖也不見有。直饒與么。也是不著便。舉須菩提說法。帝釋雨華。尊者問曰。此華從天得耶。帝曰弗也。從地得耶。帝曰弗也。從人得耶。帝曰弗也。從何得耶。帝釋舉手。尊者云。如是如是。師云。帝釋舉手處作么生。與爾四大五蘊釋迦老子同別

舉世尊初生下。一手指天一手指地。周行七步目顧四方云。天上天下唯我獨尊。師云。我當時若見。一棒打殺與狗子吃卻。貴圖天下太平

舉禾山示眾云。有作家戰將么出來。時有僧出云。未審彼中還有也無。師云格

舉僧問雪峰。佛未出世時如何。峰橫案拄杖而坐。師云常

舉德山問維那。有幾人新到那。云八人。山云。喚典座來。一時生按過。師拈云。更說什么生按過

舉雪峰勘僧。什么處去。僧云。識得即知去處。峰云。爾是了事人。亂走作什么。僧云。莫涂污人好。峰云。我即涂污爾。古人吹布毛作么生。與我說來看。僧云。殘羹餿飯已有人吃了也。師別前語云。筑著便作屎臭氣。代后語云。將謂是鉆天鷂子。元來是死水里蝦蟆

舉韶山勘僧云。莫便是多口白頭因么。因云不敢山云。有多少口。因云。遍身是。山云。大小二事向甚處屙。因云。向韶山口里屙。山云。有韶山口。即向韶山口里屙。無韶山口。向甚處屙。因無語。山便打。師代云。這話墮阿師。放爾三十棒。又代云。將謂是師子兒。又云。韶山今日瓦解冰消

舉僧到曹溪有守衣缽上座。提起衣云。此是大庾嶺頭提不起底。僧云。為什么在上座手里。僧無語。師云。彼彼不了。師代云。遠向不如親到。又云。將謂是師子兒。舉睦州問僧。莫便是清華嚴么。僧云不敢。州云。夢見華嚴么。僧無語。師云。門前大狼藉生

舉湖南報慈垂語云。我有一句子。遍大地。僧便問。如何是遍大地底句。慈云。無空缺。師云。不合與么道。別云。何不庵外問

舉南泉示眾云。昨夜三更。文殊普賢相打。各與二十棒。貶向二鐵圍山。趙州出眾云。和尚棒教誰吃。泉云。王老師有什么過。州便禮拜。師代云。深領和尚慈悲。某甲歸衣缽下。得個安樂

舉崇壽見僧做糊餅次。隔窗問云。爾還見我么。僧云不見。壽云。還我糊餅錢來。無語。師代云。和尚禮拜餅爐好

舉僧問趙州。如何是妙峰頂。州云。不答爾者話。僧云。為什么不答。州云。我若答落在平地。師代云。俱胝和尚。舉長慶見僧來云。何得無禮。師代云。某甲罪過。又云。甲辰乙巳

舉長慶問秀才云。佛教云。眾生日用而不知。儒書亦云。日用而不知。不知個什么。秀才云。不知大道。師云。酌然不知

舉僧問睦州。靈山還有蛇不。州云。者蚯蚓。師代云。白骨連山

舉長慶拈拄杖云。識得這個。一生參學事畢。師云。識得這個。為什么不住

舉云巖掃地次。道吾云。何得太區區生。巖云。須知有不區區者。吾云。與么則第二月也。巖豎起掃帚云。這個是第幾月。吾拂袖出去。師云。奴見婢殷勤

舉仰山問俗官云。官居何位。官云推官。山乃豎起拂子云。還推得這個么。官無語。師代云。久向和尚

舉僧到翠巖。值巖不在。乃下看主事。主事云。參見和尚也未。僧云未。主事卻指狗子云。要見和尚。但禮拜者狗子。僧無語。后翠巖歸聞此語云。作么生道免得與么無語。師代云。欲觀其師先觀弟子

舉座主就華嚴講。請翠巖齋。巖云。山僧有個問。座主若道得即齋。巖便拈起糊餅云。嚴具法身么。主云。具法身。巖云。與么則吃法身也。主無語。本講座主代云。有什么過。巖不肯。東使云。喏喏。師代云。特謝和尚降重空筵

舉雪峰示眾云。世界闊一丈。古鏡闊一丈。世界闊一尺。古鏡闊一尺。玄沙指面前火爐云。火爐闊多少。峰云。似古鏡闊。沙云。這老漢腳跟未點地在。后東使拈問僧。為復古鏡致火爐與么大。火爐致古鏡與么大。西院云。與么問人也未可在。師云。餿飯泥茶爐

舉僧問云居。山河大地從何而有居云。從妄想有。僧云。與某甲想出一鋋金得么。居便休去。僧不肯。師聞得云。已是葛藤不能折合得。待伊道想出一鋋金得么。拈拄杖便打

舉閩中韋監軍尋常見僧云。某甲待官滿出。江西湖南置一問。問殺江西湖南老宿。僧云。監軍作么生問。軍云。不勞手腳。僧無語師代云。話墮也。又云。伏惟尚饗。舉王太傅問北院云。古人道。普現色身遍行三昧。佛法為什么不到北俱盧洲。院云。秖為遍行所以不到。師云。如法置一問來

舉王太尉入佛殿指缽盂問僧。這個是什么缽。僧云。藥師缽。尉云。秖聞有降龍缽。僧云。待有龍即降。尉云。忽遇拏云擭浪來。又作么生。僧云。他亦不顧。尉云。話墮也。玄沙云。盡爾神力走。向什么處去。保福云。歸依佛法僧。百丈作覆缽勢。師云。他日生天莫辜負老僧

舉地藏問崇壽。爾久后將什么利濟于人。壽云。無不利濟。藏云。無一法得利濟。師云。直饒與么也好吃棒。又云。當時但喚近前來。已后教伊無鹐啄處

舉泉州王太傅問僧。上座住甚處。僧云。半月山。傅云。忽遇月頭月尾。又作么生。僧無語。師代云。將謂與么。更有與么

舉龍牙尋常道。云居師兄得第二句。我得第一句。西院云。秖如龍牙與么道。還扶得也無。師云。須禮拜云居始得。西院云。傍觀者哂

舉崇壽問僧。還見燈籠么。僧云見。壽云兩個。師代云。三頭兩面。又云。七個八個

　　垂示代語

師因不安云。打草鞋行腳去。無對。師云。汝問我。與汝道。僧便問。和尚什么處去。師云。四維上下對機設教去。代前語云。和尚宜吃姜附湯

上堂云。劄久雨不晴。代云。一箭兩垛。或云。遇賤即貴。遇明即暗。代云。一起一倒。一日云。咬齒一句作么生道。代云合。或云。初秋夏末責情三十棒。代云。某甲如是。問僧。新羅國與大唐國是同是別。代云。僧堂佛殿廚庫三門

上堂云。教意提不起。過在什么處。代云。為爾蝦蟆活

上堂云。爾道古佛與露柱相交。是第幾機。無對。師云。汝問我。與汝道。僧便問。師云。一條絳三十文。代前語云。南山起云北山下雨。僧又問。作么生是一條絳三十文。師云打與。一日云。商量舉覺個什么。代云。鹽貴米賤。或云。佛法兩字拈卻成得個什么。代云。死蝦蟆。或云。佛法不用學。燈籠露柱欺爾去。作么生得不欺爾去。代云。趙州南石橋北。一日云。古人面壁閉卻門。還透得這里么。代云。這里是什么干屎橛。又云一。或云。般柴來去行住坐臥四威儀中。還出得釋迦老子鼻孔么。代云。和尚也是量才補職。師或舉手云。古佛為什么不到這里。代云。不可降尊就卑。因僧設報慈和尚齋。師問僧。汝道報慈和尚有幾身代云。今日齋飯如法。問僧般柴來去。普賢菩薩在什么處。代云。般柴早是辛苦

上堂大眾集定云。是大過患子細點撿。代云。不用別人。問僧。世間是什么人罪最重。代云平出。一日云。古人道。一句合頭語。萬劫系驢橛。作么生明得免此過。代云。趙州石橋嘉州大像。或云。虛空還有長短也無。代云。這個師僧得與么肥。這個師僧得與么瘦。一日云。常徒之見過在什么處。代云。洎作過中會

上堂大眾集定云。有理不伸。死而不吊。有理能伸。罕遇奇人。置將一問來。代云過。師有時問僧。作么生。代云少吃。或云。是爾諸人繞天下行腳。不知有祖師意。露柱卻知有祖師意。爾作么生明得露柱知有祖師意。代云。九九八十一

示眾云。一舉不再說。作么生是一舉。又云。爾若不相當。且覓個入頭路。微塵諸佛盡在爾舌頭上。三藏圣教在爾腳跟下。不如悟去好。還有人悟得么。出來道看。代云。養子之緣。代前語云。長安雖樂

上堂大眾集定云。風不來樹不動。便下座。代云。樹折船沈。或云。第一句作么生道。若道不得。作么生得心息。代云。和尚莫要草鞋拄杖么。一日云。從上古人作么生辨人代云。城地因君置。師因摘茶云。摘茶辛苦。置將一問來。無對。又云。爾若道不得。且念上大人。更不相當。且順朱。代云。功不浪施。代前語云。勞而無功。或云。今日二十七。拈向什么處。代云。壁上掛。問僧。三乘十二分教。什么人承當得。代云。沙彌童行。一日云。汝作么生辨得無礙法。代云。閑家具。或云。還有句內藏身么。代云領。一日云。京華還有棟梁也無代云。家家觀世音。或云。不相當。且順朱識取好。代云。因學人置得

示眾云。劄即難七九六十三。作么生道。代云。不可總無人去也。又云。洎合向后道。師或云。日里來往日里辨人。忽然中夜教取個物來。未曾到處作么生取。代云。瞞卻多少人

示眾云。看看佛殿入僧堂里去也。代云。羅浮打鼓韶州舞

上堂拈起拄杖云。看看。三千大千世界一時搖動。便下座。代云拽。一日云。作么生是雙明一句。代云。一箭兩垛。或云。作么生是不瞞人底句。代云。莫道這個是瞞人底。一日云。泥水不分。過在什么處。代云。昨日莫徭人設齋。或云。日里來往總識爾。作么生是影身一句。代云。某甲亦見日頭從東邊上。一日云。盡力作么生道。代云。五個糊餅三碗茶。或云。作么生是平伸一問。代云。便摑傍僧。一日云。空不異色。作么生道。代云。園頭甚要。或云。作么生是不沈影底句。代云現

上堂大眾集。師良久云。久雨不晴。代云。一槌兩當蓋覆將來。一日云。教中有言。謗斯經故獲罪如是。拈卻當門齒將經來。代云。不空罥索。或云。爾多年在叢林里。乃舉手便放下云。向后不得與么。代云。若與么便成辜負和尚。一日云。昨日有一句語。不敢望爾會。還有人舉得么。代云驀。又云。走殺多少人

上堂大眾集定云。總上來也。各自東行西行。便下座。代云不少。或云。古人一言悟道。觸緣見性。拈起作么生商量。代云。云居鼓上藍鐘。一日云。日里來往上上下下。一問一答任汝當荷。夾差一問來。作么生當荷。代云。謂言侵早起。更有夜行人。又云。一起一倒。又云。生在冀州

上堂云。乾坤側日月星辰一時黑。作么生道。代云。好事不如無。師因說事了起立。以拄杖擊禪床一下云。適來如許多葛藤。貶向什么處去。靈利底即見不靈利底著于熱瞞。代云。雪上加霜

示眾云。日月傍照三天下。正照四天下。我與爾注破了也。一句道將來。代云。東弗于代西瞿耶尼。或云。佛法不用道著。世間什么物最貴。代云。莫道這個是賤底。又云。干屎橛。一日云。今日十五入夏也。寒山子作么生代云。和尚問寒山。學人對拾得。或云。爾諸人傍家行腳。還識西天二十八祖么。代云。坐底坐臥底臥。又云少吃因齋次。指白[茲/瓦]器云。這個知有超佛越祖之談。代云。五九四十五。又云。和尚自吃飯。一日云。是爾傍家行腳。作么生是不落賓主底句道將來。代云。便出去。或云是爾師僧在江西湖南所在過夏。衣缽分付什么人了來。代云不是瞞卻一人來又云不作大人相。一日云。非貴賤據什么。代云。鰕跳不出斗

示眾云。看看。殺了也。便作倒勢云。會么。若不會。且向拄杖頭上會取。代云。龍頭蛇尾蛇尾龍頭。又代作倒勢。一日云。我每日共爾葛藤不能到夜。如今在這里置將一問來。代云。秖恐和尚不答。或云。作么生是腳跟下一句。代云。有么。師或問僧。爾為什么帶累我。代云。某甲帶累和尚。或云。作么生出得這里。代云。朝游羅浮暮歸檀特。一日云。明己底人。還見有己么。代云。把將來。又代展兩手。或云。作么生是蹙舌一句。代云。和尚秖待某甲道。一日云。爾師僧繞天下行腳。見老和尚開口。便上來東聽西聽。何不向洗缽盂處置將一問來。代云。也知和尚為物之故。因見火頭公。爾辛苦我賞爾。這個拄杖子吞卻祖師也。無對。代云。功不浪施。又云。禍不單行。師因披衲衣云。古人道。披衣蓋乾坤。乃拈起衲衣抖擻云。北斗一時黑作么生。代云。也知和尚出身早。又云。不道與么去。或云。佛法還有變易也無。代云。缽盂鞋履掛杖針筒。一日云。佛法拈卻我不問爾。還有識世諦法么。代云。某甲若道有。被和尚領過。或云。摩[少/兔]顯正。過在什么處。代云。有什么過

示眾云天中函蓋乾坤目機銖兩。不涉春緣。作么生承當。代云。一鏃破三關。師或云。南來北往飛禽走獸。為什么卻有異。代云。辨卻多少人。或云。爾諸人。擔缽囊行腳。不知有佛法。佛殿上蚩吻。卻知有佛法。代云。佛殿里裝香。三門外合掌。師或以拄杖一劃云。微塵諸佛盡在這里。還辨得盡么。代云。日出東方夜落西。一日云。作么生是扣門一句。代云打。或云。迷本底人觸途俱滯。悟本底人為什么有四大見。代云。益州附子建州姜。師或云。爾諸方愛答話。還有透不得底句么。代云來。或云。達磨西來為什么難得兒孫。代云放。師因說事了起立云。爾諸人忽然今夜總悟去。早起將刀截卻我頭我說了也。乃拈衲衣抖擻云。作么生。代云。學人不得辜負和尚。或云。口秖堪吃飯。爾道古人拈槌豎拂揚眉動目作么生。辨。代云。偽山笠子江西別。又云。龍頭蛇尾。或云。佛法中菩提涅槃真如解脫并為增語。汝道世諦以何為增語。代云。鬧市里一個兩個。又云。菩提涅槃。師或云。古人道。觸目是道。拈卻醬甕。阿那個是道。無對。師云。蒼天蒼天。代前語云。是什么心行。或云。見即不可子細看。代云。長安雖樂

示眾云。十五日已前不問爾。十五日已后道將一句來。代云。日日是好日

上堂良久云。鈍置殺人。便下座。代云不獨。因看志公頌問僧。半夜子心住無生即生死。古人意作么生。代云。不可總作野狐精見解也。或云。古人道。人人盡有光明在。看時不見暗昏昏。作么生是光明。代云。廚庫三門。又云。好事不如無。一日云。佛法大殺有。秖是舌頭短。代云長也。又云。大斧斫了手摩莏。師齊次問僧。應是從前叢林學得底言語總拈卻。爾道我飯作么生滋味。代云。菜里少鹽醋。或云。是爾諸人行腳。須知有隔身句。作么生是隔身句。代云。初三十一。或云。大智非明。真空絕跡。還有人明得這個道理么。若有人明得。出來道看。代云掜。問僧。常徒底人過在什么處。爾與我拈出來。代云。不可平地生堆阜。又云。和尚佛法身心何在。或云。一言才舉千差同轍。是什么言。代云。如是我聞。又云。要道有什么難。因見狗子。乃打一下云。爾為什么咬這露柱。代但以腳趯狗子便去。舉華嚴經云。金色光明云。青色光明云。爾道我尋常還有這個時節么。代云。亦不得屈著和尚。因開法堂門云。作么生是入門一句。有僧云喏。師云漆桶。無對。代云。掩面出去。代后語云。道著。一日眾集定云。莫錯認一著。便下座。代云謝和尚重重相為。或云。是爾諸人行卻。須知有入頭路。還有人道得么。出來道看。代云。也不得辜負和尚

示眾云。中有一寶秘在形山。拈燈籠向佛殿里。將三門來燈籠上。作么生。代云。逐物意移。又云。雷起云興。一日云。宗門作么生舉令。代云吽。師或云。阿耶耶。新羅國里打鐵。火星燒著我指頭。自代云。非但指頭。師或云。從上祖師三世諸佛說法。山河大地草木。為什么不省去。代云。新到行人事。又云。和尚京中吃面多。師或云。萬法紜紜。三世諸佛天下老和尚一時出頭。過在什么處。代云。著什么來由。一日云。忽然有一個老宿。把弓刀按劍。入地獄如箭射。還有人會得這個時節么。代云。鑰匙在和尚手里。或云。古人道。難得不錯怪人句。作么生是不錯怪人句。代云爭塞得人口。一日云。眼睫橫亙十方。眉毛上透乾坤下透黃泉。須彌塞卻爾咽喉。還有人會得么。若有人會得。拽取占波共新羅斗額。代云哂。或云。古人道。聲香味觸常三昧。我與爾葛藤。乃拈拄杖云。這個拄杖子是三昧。爾若識得拄杖子。即識得天下老宿。又云。爾若識得拄杖子。未夢見天下老宿腳跟下一莖毛。代云。和尚不使別人。一日云。一箭兩垛作么生。代云。長安雖樂。或云。日謝樹無影。這個是佛殿。那個是無影。代云。洎分南北。一日云。作么生道得不落第二問。代云。洪州鞋履。一日拈起拄杖云。解脫深坑勃跳。代云出。或云。一語明得不要分外。代云。將謂是天地。師或云。塵無自性。攬真成立。作么生是成立底事。代云。五尺拄杖三尺竹。一日云。說即天地懸殊。不說即眼睫里藏身。眉毛上勃跳。代云。三三。或云。古人道。一語無二語。作么生是一語。代云。早朝粥齋后茶。師或拈起拄杖云。是爾諸人作么生辨云門。云門作么生辨爾諸人。代云平。問僧。佛法還有青黃赤白也無。代云。東方甲乙木。西方庚辛金。一日云。作么生是塵中辨主。代云。道州去江華不遠。師或云。有一人問著。口似木[木*突]。有一人問著。口似懸河。爾道。二人過在甚處。代云。有過即拈出

示眾云。叢林言話即不要。作么生是宗門自己。代但展兩手。或云。迷身一句作么生道。代云。何處有也。或云。目前不溺作么生道。代云。下不舉上

示眾云。江西即說君臣父子。湖南即說他不與么。我此間總不如是。爾還識壁么。代云。何異。一日云。作么生是不續再問。代云。秋風過去春風至。因齋時聞鼓聲。師云。釋迦老子叫喚也。時有僧問。未審釋迦老子叫喚作么。師云。爾與么驢年夢見么。代云。今日吃飯甚是遲。或云。我今年老七十八也。所作事難也。良久問僧。爾道凈瓶年多少。無對。代云。甲子會。一日云。靈利底人難得。作么生是靈利底人。代云不妨。或云。問一答十。問十答百底人。從什么處來。代云。西京來。一日云。會佛法底人。共什么人語話。代云行者。問僧云。三藏圣教天下老和尚言語。總拈卻蝦蟆口里。道將一句來。代云。昨日新雷起。師舉。古人道。讀經千遍紙上見經。不識忽然國師問爾作么生。又云。忽然國師拈起作么生。代前語云唵。代后語云。朝看華嚴夜讀般若。或云。凡有請問。不得離于秖對。作么生道。代云。路逢劍客須呈劍。一日云。作么生是一句通褒貶。代云。雖是善因而招惡果。或云。行住座臥著衣吃飯是法身。那個是爾四大。代云。和尚今年年尊。一日云。爾若辨我我辨爾是尋常。更有一條作么生辨。代云識。或云。節角語須是個人始得。作么生是節角語。代云。摩斯吒落水一日云。繞天下行腳辨人底人。爾道具什么眼。代云聽水

上堂云。遇人即鼻孔遼天。便下座。代云。識好惡。師或云。鬧市里道將一句來。代便唱聲云。人家莫點燈火

上堂云。為眾竭力。禍出私問。代云。眾禍已除。或云。照盡一句作么生道。代云。某甲不欲開蝦蟆口。師在糊餅寮吃茶云。不向汝道罪過。無對。復云。第一須忌火。便起去。代云。大眾不得辜負和尚。師或云。佛法大殺有。秖是灸瘡痛。代云。灸瘡痛猶可。一日云。臨坑不損人。代云也是。又云。某甲識好惡。或云。古人道舉即易作么生。代云。以貌取人。一日云。驀點是什么時節。代云。不可道是蝦蟆蛤跛或云。不是云門罪過。便起去。代去。事不孤起。師或云。己事若明。始消他供養。作么生是爾明底事。又云。舉一明三萬里崖州。代云。一切由和尚。代前語云飽。師或拈起拄杖問僧。這個汝不得道著。作么生是衲僧孔竅。無對。又云。爾若道不得。向鼻孔里道將一句來。代云。新羅火鐵鄆州針。又云。疋上不足。因僧來參。師拈起袈裟云。爾若道得。落我袈裟綣繢里。爾若道不得。又在鬼窟里座。作么生代云。某甲無氣力。或云。不明己底人過在什么處。代云。大人不合如此。一日云放下一句無不盡。代云。養子之緣。或云。不用指東劃西。什么人會佛法。代云。三家村里老翁婆。一日云。爾若衣缽下坐。縛殺爾。爾若走上來。走殺爾。作么生是不停之句。代云速。或云。新羅國里置將一問來。代云便請。一日云。萬法從甚處起。代云。糞堆頭。師或云。第一句作么生道爾若明得。陜府鐵牛吞卻乾坤。代云。謝和尚重重相為。一日云。作么生是問中具眼。代云瞽

示眾云。舉一不得舉二。爾若舉二。放爾舉三。代云開。師或云。天堂地獄鑊湯爐炭蓋卻爾頭。三世諸佛總在爾腳跟下。三十年后鼻孔遼天。代云。不可更作野狐精見解也。一日云。五音六律是有是無。代云。不可蝦蟆窟里作活計。師或云。一句該通五千余首。蘇嚕薩訶。代云。三門頭打鼓。佛殿里行香。師或云。如今半夏也。敲礚處道將一句來。師復云。蜜怛哩孤密怛哩智。又云。蜜怛哩孤蜜怛哩智作么生。代云[口*部]婪。又云礚。一日云。三十年后會去在。代云。點兒落節。或云。頭上霹靂即不問爾。腳下龍過道將一句來。代云。朝起云夜降雨。師問僧。德山便棒。爾道學人還有長處也無。代云無端。一日云。一切智智清凈中。還有生滅么。代云。夜叉說半偈。或云。若知去處。什么劫中無祖佛。代云發

示眾云。作么生是不露鋒骨句。代云。今時人須是明明向道始得。師乃有頌。不露鋒骨句。未語先分付。進步口喃喃。知君大罔措。或云。十方國土中。唯有一乘法。爾道自己在一乘法里一乘法外。代云入。又云是。一日云。紐半破三針筒。鼻孔里道將一句來。代云。海里使風山上船。或云。折半列三針筒。鼻孔在什么處。與我個個拈出來看。代云。上中下。或云。分疆列土作么生道。代云。文殊自文殊。解脫自解脫。師或云。衲僧須得巴鼻即識得天下人。作么生是衲僧巴鼻。代云。德山棒

示眾云。淺聞即深悟。深聞即不悟。代云。迷逢達磨。或云。衲僧須識古人眼。作么生是古人眼。代云。蝦蟆跳上天。一日云。處處道將一句來。代云。鬧市里天子。百草頭上老僧。或云。暗道將一句來。代云。藏頭露尾。一日云。將南作北將北作南。作么生道。代云。由阿誰。或云。未打板已前。道將一句來。代云。著什么來由。一日云。以有為有。作么生免得去。代云患。師或云。解患非患明得了。作么生是眼。代云。晝見日。夜見星。一日云。明暗為什么不相管。代云。難為怪笑。或云。過在什么處。得與么難。代云辨。一日云。渺漫不分。是什么人分上事。代云。不可作沙彌行者見解也。師或拈起拄杖云。莫道老和尚瞞爾。貴之與賤縱橫十字。一時這里會得了。莫辜負老僧。代云。百鳥為子屈。又云。抑與之與。師或云。見么。自云見。又云。見什么代云花。師舉古人云。至道無難唯嫌揀擇。這個是僧堂。這個是佛殿。那個是不揀擇。代云。何必如此。師或云。全抽半抽作么生道。復云。作么生是半抽。代云。跳出死蝦蟆。又云。作么生是全抽。代云。案山雷主山雨。師或云。爾自鈍置。第一不得錯舉。代云。事不孤起。一日云。識得道得出來道看。話端道什么。代云。識罪。或云。作么生是不再問底句。代云。今年春氣早。夜來陽鳥啼。又云。佛殿里裝香。三門前合掌。一日云。入夏來十一日也。還得入頭么。作么生道。代云。來日十二。師因吃茶拈起茶盞云。一口吞盡。作么生。代云。茶又吃卻

示眾云。西天二十八祖唐土六祖天下老和尚。總出頭來。過在什么處。又云。爾在此間三冬兩夏。忽然出外。有人問云門老和尚道什么。爾向他道什么。代云。驀面唾這野狐精。代前語云。他不是顛。或云。古人道。從門入者非寶。作么生是門。代云。道得也無用處。因聞鼓聲云。鼓聲咬破七條。又指僧云。抱取貓兒來。代云。不用別人。師問僧。行腳事即不問汝。三十二相八十種好道將一句來。還有人道得么。代云。怛薩阿竭二千年。師或云。不問汝叢林言教。這個是天這個是地。以手指身云。這個是我。又指露柱云。這個是露柱。那個是佛法。代云。也大難。師在僧堂中吃茶。拈起托子云。蒸餅饅頭一任汝吃。爾道這個是什么。代云。干狗屎。又云。茶又吃了也。師或云。爾還識德山么。莫道我壓良為賤。代云。也知和尚因某甲置得。師聞齋鼓聲云。爾道鼓因什么置得。代云。因皮置得。師聞齋鼓聲云。爾還識得老婆禪么。代云。鼓聲喚吃飯去。一日云。古人道。巧拙具生殺。作么生是生殺。代云。疋上不足。疋不有余

上堂。大眾集已。師云。大眾齋去。卻問僧。爾道我教伊去。還有過也無。代云。也不是和尚特地如此。師行次。以拄杖打露柱一下云。新羅天子。勃跳上梵天。代云。無端。師或云。世諦不要道。佛法道將一句來。代云。父子之情。一日云。通明底人什么物與么來。代云。莫教屈著人。又云。釋迦老子須彌山。或云。古人道。朝朝抱佛眠。起時還共起。爾道見解朦朧底人作么生。代云未到。問僧云。眼中無色識。識中無色眼。色眼二俱無。何能令見色。去卻古人。道將一句來。代云。把將饅頭蒸餅來。又云。雪上更加霜。又云。有什么。師或云。幡竿頭倒卓。是第幾機。代云打。一日云。學佛法底人如恒河沙。百草頭上道將一句來。代云俱。師因出門云。古人道。從門入者非寶。汝道從門出者作么生。代云一。師入堂齋次。指圣僧供缽。問僧云。爾若吃盡。又在解脫深坑里。爾若吃不盡。又不唧[口*留]。作么生。代云。大眾吃飯次

上堂云。劃斷即不可。復云。爾若不會。三十年后莫道不見老僧。代云。和尚恐人埋沒。代前語云。今日上堂大眾著便。師或以拄杖打露柱一下云。爾作么生不說禪。復云。埋沒人家男女。無對。自云。擔枷過狀。自代前語云。爭怪得別人。師或云。湖里魚變成龍即不問爾。作么生是針眼魚。代云點。師聞打槌聲云。妙喜世界百雜碎。擎缽盂向湖南城里吃粥。代云。浴后吃。一日云。什么語中無世諦什么語中無地獄。代云。天晴日出雨下雷興。或云。平常心是道。爾平常道將一句來。代云。五個糊餅三個[飢-幾+追]。一日云。一句辨邪正。忽有人問。作么生是辨邪正底句。爾作么生道。代云。西天與此土不同。或云。今日已前不要。今日已后不要。正當今日道將一句來。代云正好。師或云。病遇因即瘥。爾道遇什么因道得底道看。代云尚。或云。缽盂匙筋與露柱相去多少。代云。分開好。又云。尋常得此便。一日云。當鋒一句作么生道。代云領。或云。作么生是辨慈風一句。代云。識取好。一日云。迷身一句作么生道。代云。昨日雷聲起。今朝陽鳥啼。師或云。不用勃跳。道將一句來。代云。死蛤跛也無用處。一日云。作么生是提婆宗。代云。西天令嚴此土還較。或云。汝道何物具四德。代云。死貓兒。又云。把不具底來。一日云。荊棘不雕擇。道將一句來代云。拈放一邊。或云。有一切見底人是什么人。代云。三家村里納稅漢。一日云。不占田地。道將一句來。代云。總屬和尚。或云。倒道將一句來看。代云訶薩。一日云。息節一句作么生道。代云。知時好。師或云。天下亂走。將什么過水。代云。且曬著。師或時拈拄杖作射勢云。官家進器械來也。看看。代云。和尚不得放過。又云。僧堂前。師或云。一夜展腳睡天明。道將一句來。代云。何不快起。或云。作么生是赤脫一句。代云。也大無端。一日云。以有為有。此人過在什么處。代云苦。或云。還有不識祖師底人么。代云。仁義道中。又云不患。一日云。識過無過。不識過過也不知。代云熱。或云。曹溪路上還有俗談也無。代云。二事一時。一日云。佛法外置將一問來。代云。一個便多。或云。既知來處。什么劫中無祖師。代云。某甲今年不著便。或云。寸草不生不學禪不學道。代云。是什么閑。或云。還有吞不盡句么。代云蛇。師行次。以拄杖打露柱一下云。什么處來。自云。西天來。復云。來這里作什么。自云。說佛法。乃喝云。欺我唐土人。又以拄杖打一下便行。卻拈問僧。汝道我意作么生。僧便問。秖如師意作么生。代云。不用行主。又云。師子咬人。復問僧。秖如當機。合下得什么語。代云發。又云。百歲老兒作歌舞。一日云。驀劄一句作么生道。代云。因一事長一智。或云。大藏教將什么辨。代云點。一日云。佛殿為什么不見僧堂。代云痛。或云。衲僧鼻孔即不問汝。泥里洗土塊道將一句來。代但彈指。又云。衲僧鼻孔又作么生道。代云。玩山玩水。師或問僧。作么生是不寂句。無對。師云。汝問我。與汝道。僧便問。作么生是不寂句。師云[口*部]。代前語云。不可向鬼窟里作活計。又云。作么生是[口*部]。代云。會此意。又云。文殊五字。或云。作么生是入鄉隨俗底句。代云。君子可八。一日云。作么生是提綱一句。代云。雪峰南趙州北。一日云靈苗不動根。過在什么處。代云。誤卻多少人。或云。一顆圓光明已久。作么生是一顆圓光。代云。謝和尚重重相為。師或云。作么生是對明一句。代云露。師或云。非色非聲體上明得是第幾機。代云。不可向野狐窟里作活計。一日云。布幔天網打龍。布絲網撈鰕摝蜆。爾道螺蚌落在什么處。代云具眼。師因卸卻七條語僧云。汝道來生莫不會佛法么。僧無語。代云。和尚幸是大人。又云。某甲不敢道。復云。為什么不敢道。又云。自有和尚在。師歲夜問僧。餅啖是羅漢藥石。還將得[飢-幾+畢]鑼[飢-幾+追]子來么。無對。代云。今日東風起。師或云。爾若不相當。且向古人建化門中道將一句來。若道不得。向異處道將一句來。作么生道。代云。前來猶是可。一日云。遠即照近即明。作么生道。代云。入水始見長人。又云。更不要也。師或拈拄杖云。且向這里會。也有利益。也無利益。總不會。顢頇佛性儱侗真如。代云。疋上不足。疋下有余。一日云。萬法從什么處起。代云。不可向和尚道蝦蟆口里也。因齋時聞鼓聲云。古人道。一切聲是佛聲。喚作佛聲喚作鼓聲。代云。和尚道了也。又云。和尚不宜吃面。因見僧來參。師打露柱一下云。來這里瞞我。代云。但打露柱。一摑云。為人自安。一日云。至道無難唯嫌揀擇。作么生是不揀擇。又云。如來妙色身羅羅李。代云不出。代前語云。古人道了也。因齋時打帳座一下云。這個吃。又打飯床一下云。這個不吃。代云。一槌兩當。因般米問僧。人擔米米擔人。代云。總得。又云。般米辛苦猶是可。又問僧。大橋有多少米。僧云。七十碩。師拈起拄杖云。七十碩米一時在拄杖頭上。擔將來即得。若擔不得。餓殺爾。代云。不可為小小。一日云。有所說野干鳴。無所說師子吼。我與么是野干鳴。作么生是師子吼。代云。九九八十一。師或云。埋沒兩字不用道著。代云。深領和尚慈悲。又云。因某甲所置。師或云。善財入門也作么生道得出去。代云。朝游羅浮。師或云。糊餅從爾橫咬豎咬。不離這里道將一句來。代云。今日新面。一日云。有賞有罰道將一句來。代云。遇賤即貴天晴日出。或云。龍潛師溺起自何來。作么生是不活底句。代云。有什么難辨。一日云。敲礚一句作么生道。代云。驢生馲[馬*百]馬生騾。或云。作么生得道斷商量。代云。來年更有新條在。惱亂春風卒未休。一日云。辨得親疏。為什么被親疏所使。代云。阿誰置得。或云。古人道。會即途中受用。不會即世諦流布。完圝道將一句來。代云。一錢兩個二錢三個。一日云。一句道將來。代云。疋上不足。因夏末問僧。初秋夏末不觸平常。道將一句來。代云。初三十一中九下七。師問僧。通身是水阿誰吃。代云。洎與和尚作笑具。一日云。三日不相見。不得作舊時看。作么生。代云千

云門匡真禪師廣錄卷中

住福州鼓山圓覺宗演校勘云門匡真禪師廣錄卷下

　　　　門人明識大師賜紫守堅集


勘辨一百六十五則

游方語錄三十一則

遺表

遺誡

行錄并請疏

　　勘辨

師見新到云。雪峰和尚道。開卻路。達磨來也。我問爾作么生。僧云。筑著和尚鼻孔。師云。地神惡發。把須彌山。一摑勃跳上梵天。拶破帝釋鼻孔。爾為什么向日本國里藏身。僧云。和尚莫瞞人好。師云。筑著老僧鼻孔。又作么生。無對。師云。將知爾秖是學語之流。代無語處云。和尚秖恐某甲不實。又云。邏邏李。問新到。爾是甚處人。僧云。新羅人。師云。將什么過海。僧云。草賊大敗。師云。爾為什么。在我手里。僧云恰是。師云勃跳。無對。代前語云。常得此便。又云。一任勃跳。問新到。爾在南岳山。借我二百錢。為什么不還。無對。代云。今日小出大遇。又云。今日不著便。問僧。心法雙忘。是第幾座。僧云。第二座。師云作么生是第一座。僧云。不敢虧于和尚。師不肯。代云韶州糴米。問僧。什么處來。僧云。摘茶來。師云。人摘茶。茶摘人。無對。代云。和尚道了。某甲不可更道。師問僧。爾是修造那。云是。師云。盡乾坤是個屋。作么生是屋主。無對。師云。爾問我。與汝道。僧便問。師云薨。代前語云。瞞卻多少人來。師問僧。汝是湖南出家那。僧云是。師云。識三門下金剛么。僧云。不可更識也。師云。野狐窟里出頭。無對。代云若不出頭。代初問處云。秖是個泥人。又云。識得者泥人有甚用處。又云。念某甲新入眾。師問僧。甚處來。僧云。禮塔來。師云。祖師道什么。僧云。和尚道什么。師云。將謂是個靈利漢。無對。代云。秖為仁義道中。師問僧。甚處來。僧提起衲衣。師云。我問爾甚處來。僧云。和尚為什么不領話。師便打。代云。且喜。代前語云。和尚休得也未。僧辭師。師云。爾辭去那。云是。師云。前頭江難過。僧去。一切臨時。師云。蘇盧薩訶。代前語云。臨行不可無禮去也。代后語云。太粗心。又云。近日世界不好。師問僧。甚處過夏。僧云。和尚合知。師云。我即知。僧云。且道某甲甚處過夏。師云。老鼠孔里出頭。無對。代云道著。代前語云。便出去。僧辭師。師云。莫教敗闕。僧云。和尚有什么事但問。師云。草賊大敗。無對。代云敗也。代前語云。不少。因普請般米了坐次云。近日不唧[口*留]。秖擔得一斗米。不如快脫去。僧云。和尚脫向甚處去。師云嗄。僧擬再問。師云。釘釘了。代云。酌然。代前語云。今日般米困。又云尚近。師問僧。還有燈籠么。僧云。不可更見也。師云。猢猻系露柱。代云。深領和尚佛法深心。代前語云。好事不如無。問僧。近離甚處。僧云查渡。師云。蹋破多少草鞋。無對。代云。可惜草鞋。又云。不虛蹋破草鞋。師見飯頭云。汝是飯頭么。云是。師云。顆里有幾米。米里有幾顆。無對。代云。某甲瞻星望月。又云。福利門中不得不作。師因齋次問僧。爾是甚處人。云淮南人。又問一僧。爾是甚處人。云京兆人。師拈起蒸餅云。我也無可到爾淮南人。也無可到爾京兆人。二僧無對。師遂拈蒸餅捩轉云。我惜爾作么生。又無對。代云。不是和尚惜。代前語云。普同供養。又云。且留供養和尚。問僧。看什么經。云已有人問了。師云。爾為什么在我腳下。僧云恰是。師云。伏惟尚饗。代云。蒼天蒼天。又云。將謂韶州無。問僧。看什么經。云般若燈論。師云。西天金剛座上。甚人說佛法。僧云。和尚合知。師云。爾夢見么。無語。代云。不獨某甲。代前語云。跳出死蝦蟆。又云。將謂西天無。又云墮。因齋次問僧。吃得幾個糊餅。僧云。吃得四個。師云。爾為什么鼻孔里秖有一莖毛。無對。師云。脫空妄語。代前語云。直須慎初。又須護末。因齋次問僧。羹受飯里。飯受羹里。過在什么處。道得別有商量。無對。代云。好羹好飯。又云。不可道和尚蝦蟆窟里。因僧辭師。師下座把僧手云。著幾錢。無對。師云。爾問我。僧便問。師云。都不直半分錢。代云。有什么信物送路將來。又云。臨行。因見龍藏字問僧。龍藏出得個什么。無對。師云。爾問。我與爾道。僧便問。師云。出個死蝦蟆。代云。屎臭氣。又云。饅頭蒸餅。因般米次。師以拄杖打僧一下云。這個師僧不去般米是不。僧云。般米入倉了也。師云。般米入倉了且置。阿誰吃飯。僧便出去。師云。脫空妄語漢。又拈問僧。作么生免得不被主家道得脫空妄語。代云。為什么壓良為賤。又云。因一事長一智。代是不處云。和尚著甚來由。師在僧堂前問僧。這個鐘子是什么物作。無對。師云。爾問我。僧便問。師云。衲僧作代。但打鐘一下云。摩訶般若波羅蜜。又云。眾僧堂前。師問修造僧。甚處來。僧云。山上斫木來。師云。還斫得合盤么。僧云。和尚放某甲過即道。師云。放爾過。作么生道。僧便禮拜。師便打。代云。某甲也漝么。又云。可惜成功不毀。又云斫。問僧。甚處來。僧云。般柴來。師云。維那打鼓不般柴作么生。無對。代云錯領。又云。可惜般柴工夫。又云。和尚位處當人某甲參學。又云。才施少許功勞。師問僧。甚處來。云山下來。師云。有幾人。僧云四人。師豎起拄杖云。總在者里。無對。代云。抑己而已。又云。誤卻多少人。問僧。吃得幾個糊餅。云三個。師拈起糊餅云。這個是第幾個。無對。師云。爾問我。僧便問。師云不出。代云欺敵者亡。問僧。甚處來。僧云。湖南來。師云。夏在甚處。僧云湖南。師云。開通寺在甚處。僧云不會。師云。參堂去。無對。代云喏。代初語云。和尚遠問學人近對。又云。才始新到。師齋次問僧。爾道缽盂里多少飯。無對。代云野。又云。飽便休。又云。一杓兩杓。師見僧齋次問。缽盂匙箸拈向一邊。把將餛飩來。無對。代云。好羹好飯。又云休。問僧。看什么經。僧拈起經。師云。鬼窟里出頭。僧云。和尚見個什么。師云。贓物見在。無對。代云。仁義道中不合如此。問僧看什么經。僧云。般若經。師云。經中道。一切智智清凈是么。僧云是。師云。爾眼為什么穿過石榴樹。僧云。古人何在。師云。古人即知是爾不知。無對。代云。大有人不識勢。師問僧。甚處來。云嶺中來。師云。夏在甚處。僧云招慶。師云。招慶有何言句僧近前應喏。師云。一不成二不是。無對。師云酌然。代云。秖守是。師因齋次。拈起馂饀謂僧云。擬分一半與爾。又卻不分。僧云。為什么不分。師云。為爾打野榸。代云。將食與人也不惡。又云。謝和尚供養。又云。和尚無端作么。師因吃茶次云。茶作么生滋味。僧云。請和尚鑒。師云。缽盂無底尋常事。面上無鼻笑殺人。無對。師云。趁隊噇飯漢。代云。秖守是。又代以茶便潑。又云。且待某甲點一碗茶。師問僧。甚處過夏。僧云。和尚合知。師云。我即知。僧云。且道某甲甚處過夏。師云。不消一劄。代云。更不消也。問僧。看什么經。僧應喏。師云。因什失卻。僧云。某甲甚處失卻。師云。自領出去。代云同路。又云。和尚大人不合自作。問僧。完圝餅角子即不要爾。半截底把將來。僧應喏。師云。這個是完圝底把將來。代云。齋與不齋當來無礙。又云。檀越所修福。師問新到。什么處來。僧云。郴州。師云。夏在甚處。僧云。荊南分金。師云。分得多少。僧展兩手。師云。這個是瓦礫。僧云。和尚莫別有么。師云。干屎橛一任咬。代云。若不言瑕爭得玉轉。問僧。看什么經。僧云。瑜伽論。師云。為甚義墮。僧云。什么處義墮。師云。自領出去。代云。悔不先下手。問僧。曾講百法論是不。僧云是。師云。為什么脫空妄語。代云。事不孤起。又云著。因為亡僧唱衣次問僧。如今唱衣亡僧還向這里么。代云。勞煩大眾不能等侯。打遍槌去也。問僧。甚處來。僧云。般柴來。師云。般得多少轉一宿覺。僧云。二十轉。師云。爾為什么打落當門齒。無對。師便打云。學語之流。代云。也知和尚佛法身心。又代前語云。般柴早是辛苦。問僧。看什么經。其僧卻指傍僧云。和尚問何不秖對。師云。露柱為什么倒退三千里。僧云。豈干他事。師云。學語之流。代云。洎合不識勢。又代珍重便出。又云。著者非一。師在西京時問僧。爾是甚處人。僧云。于闐國人。師云。還到西天么。僧云到。師拈起拄杖云。掣電之機不問爾。還到這里么。僧云不會。師呵呵大笑。代云。深領和尚降尊就卑。又云。將謂此土無。又云勛。問新到。甚處來。僧云。南岳來。師云。觀音為什么入洞庭湖里去。僧云。某甲初心不會。師云。參堂去。代云喏。又云。惑著多少人來。又云。和尚問觀音。某甲對彌勒。師齋次問僧。半夜般柴即不問爾。齋時將什么吃飯。僧拈起缽盂。師以拄杖打落。僧無語。代云引。又云。兩片皮。又云。匙箸缽盂手巾單子。因吃茶次問僧。爾是柴頭不。僧云是。師云。更勸一甌茶。代云。辛苦受盡。又云。功不浪施。又云。和尚念某甲辛苦。問僧。爾是園頭不。僧云是。師云。蘿卜為什么不生根。無對。代云。雨水多。又云。不解悅豫使人。問僧。爾是甚人。僧云知客。師云。客來將何秖待僧云。隨家豐儉。師云。這個是瓦碗竹箸。客來將何秖待。僧云。謝和尚慈悲。師云。鰕跳不出斗。無對。師云。爾問我。僧便問。將何秖待。師便打。代初問處。便打。又云。一盤飯兩碗茶。又云。貪觀天上月。師問僧。爾是甚處出家。僧云。趙州孫。師云。師翁是甚處人。代云。吃飯老和尚。師因見水磨題梁云。永為不朽。后即破損。師問僧。既是永為不朽。為什么卻被水推。無對。代云。不因一事難長一智。又云。堯舜之君猶稽于化。師問僧。不惹泥水作么生道。代云。南山打鼓北山舞。因齋次問僧。者里還有超佛越祖之談么。僧云有。師云。什么處去也。無對。代云。新羅國里。又云。和尚恐某甲不實。代前語云。吃飯時不合與么道。師問柴頭。爾為什么拽折大梁鋸。僧云無。師云。無即休。代云彼此。又云平地。又云。也知和尚為頭首辛苦。師問僧。什么處來。僧云。南岳來。師云。我此間不曾與人葛藤。近前來。僧乃近前。師云去。代云。念學人遠來。又云。今日無彩。因僧在師前立。以拄杖打一下。其僧回首。師展手云。把錢來。無對。代云。若不轉頭爭知后事。又云。但驀面唾。因入廚問茱頭云。鍋里多少茄子。無對。師云。爾問我。與爾道。僧便問。師云。消不得。代云一桶。又代后語云是。因普請師三門下問僧。因作什么面目。僧云。和尚合知。師云。我即不知。僧卻問。困作什么面目。師拈拄杖云。遇長即長。遇短即短。僧云。未審困與么道。和尚與么道。師云。我也知爾親。無對。代云爭知。又代前語云。老少黃白。師問飯頭。佛是千百億化身。爾每日作飯一杓幾個釋迦老子。無對代云。一僧一升米。又云。今日齋飯較細。問僧。甚處來。僧云。南華塔頭來。師云。祖師有什么言句。僧云有。師云。不得錯舉。僧云。請和尚領話。師云。我道爾一不成二不是。代云。和尚太殺教令。問磨頭。人打羅羅打人。無對。代云。近來吃面多。又云。客來須看賊來須打。問僧。什么處來。僧云。南華塔頭來。師云。還見祖師么。僧云。用見作什么。師云。爾又去那里作什么。僧云。有什么過。師云。既去無過。見有什么過。無對。代云。若不如是。爭知慈悲。問僧。甚處來。僧云。赴齋來。師云。將嚫錢來。僧云。和尚欠少個什么。師云。爾又欠少個什么。僧云。不欠少。師云。不欠少。又赴齋作什么。無對。代云何妨。又云趁塊。問僧。爾是向北人。僧云是。師以一摑。無對。師云。爾問我。僧卻問。和尚甚處人。師又以一摑。無對。代前問處打一摑。又代后云。仁義道中。有僧粥后來見師。師云。吃粥了也未。僧云了也。師云。咬著露柱么。僧云咬著。師云。看硬著爾。無對。代云。也知和尚恐人不實。又云。硬阿誰。師因開門。有僧便入。師驀胸擒住云。有什么事。僧云。有什么事。師以一摑。無對。代云退己進于人。為存賓主禮。代擒住處云。驀面唾這野狐精。又代云。因學人置得。師指露柱。問東京僧。爾鄉中還有這個么。僧云有。師云。喚作什么。僧云。喚作露柱。師云。三家村里老翁也解與么道。無對。代云本色。師見僧來。乃舉起拳作打勢。僧近前作受勢。師與一摑。無對。代云。便出去。又云。一彩兩賽。又代云。行因招禍。又云。謝重重相為。問僧。甚處來。僧云。大普請般柴來。師云。小普請為什么不到。無對。代云。依前又是大普請。又云。辛苦受盡。問新到。甚處來。僧云不敢。師云。放爾三十棒。無對。代云。某甲也漝么。又云。可惜許七間法堂問僧。甚處來。云荊南來。師云。夏在什么處。僧云分金。師云。有事相借問得么。僧云便請。師云。鷂子過新羅。僧無對。代云是。于借問處代云。鷂子過新羅。師在僧尚內吃茶。問設茶僧云。什么處安排。僧指板頭云。在這里。師云。爾更設一堂茶始得。無對。代云。近日錢難得。又云。小財不去大財不來。又云。上間下板頭。問僧。甚處來。僧云郴州。師云。夏在什么處。僧云西禪。師云。說什么法。僧展兩手垂兩邊。師便打。僧云。某甲話在。師卻展兩手。無對。師打趁出。代云。便出去。問僧。甚處來。僧云。南華禮塔來。師云。莫脫空。僧云。實去來。師云。五戒不持。無對。代云。彼此不出。因齋次問僧。盂里幾餅餅里幾盂。僧拈起餅。師云。問著個老婆。無對。代云不消。又于問處云。大眾吃飯次。師因普請入柴寮云。老底不用去。還有老底么。僧云有。師云。在什么處。僧乃推出一僧。師云。這個猶是后生。無對。代云。若與么。卻普請去始得。師因吃茶了云。什么人接盞子。有僧便接。師云。村里老翁拜冬至。無對。代云。秖為行仁義。卻招禍及身。有僧來參。師問。曾聽講來么。僧云是。師云。見說有唯識論是不。僧云是。師云。非非想天說個什么。僧云不會。師云。且念文書。代云。禪師愛欺座主。又云吽[口*發]。又云。維摩頭法華尾。有僧辭師。師云。甚處去。僧云。湖南去。師云。前頭津鋪難過。僧云。某甲有隨身公驗。師云。這個是念上大人。無對。代云。小小村鎮不足可言。又云。和尚太殺。代前語云。便珍重出去。師問新到云。把將公驗來。僧云。有人問了也。師云。由是念上大人。僧云莫錯。師云。草賊大敗。無對。代前語云。且存仁義。代后語云。大似村鎮頭。又云久向。問僧。一切聲是佛聲。一切色是佛色。拈卻了也與我道。僧云。拈卻了也。師云。與么說驢年會么。無對。代云。君子一言。代初語云狂。又云。不存少許佛法身心。問僧。甚處來。僧云。摘茶來。師云。摘得幾個達磨。代云。新茶宜少吃。又云。因摘春茶不廢功力。因僧辭師。師云。甚處去。僧云。虔上去。師云。打野榸漢。代云珍重。又云臨行。因曬麥問僧。曬了也未。僧云了也。師云。饅頭從爾橫咬豎咬。不離這里道將一句來。代云。新麥面少吃。又云。三事蒸作糊餅糖餅。問僧。看什么經。云顯揚圣教論。師云。適來一問為什么照不著。僧云。什么處照不著。師云。夢見顯揚圣教么。代云。若不如是。爭見當人。又云。照不著。師問看經僧。表首是什么字。僧拈起經。師云。我也有。僧云。和尚既有。為什么卻問。師云。爭奈與么何。僧云。有什么過。師云。自屎不覺臭。代云。今日方知。又云。德山拄杖紫胡狗。又云。和尚此問大殺靈利。鼓山有小師。久在崇壽。卻歸嶺中到保福處相看。福知來卻入帳子內。衲衣蓋頭坐。僧云。和尚出汗那。不對。有僧舉似師。師云。見成公案不能折合。代云。鈍置殺人。又云。草賊大敗。師問僧。看什么經。僧云咒。師云。與么語話未有主在。僧云。和尚莫錯。師云。自領出去。代云。便出去。問僧。我有個不露鋒骨底句。作么生有。長老云收。師云。與么道得一半。代云。深領和尚慈悲。又云句[口*爾]。又云。洎不別處。因修藏問僧。作么生是藏。僧應喏。師云。這個是藏腳。還我藏來。無對。代云。爭得不修藏。又云玉。問新到。甚處過夏。云云蓋。師云。多少人。僧云。七十人。師云。爾為什么不在數。代云。新到分上未受與么。又云。恐久住嗔。問僧。甚處來。僧云郴州。師云。爾為什么失腳。代云。魯般門下弄大斧。又云。客是主人相。師問僧。甚處來。云查渡。師云。爾為什么蓋不著。僧云。和尚莫涂糊某甲。師云。鰕跳不出斗。代云。新到便蒙和尚重重嚴飾。又云見面。問僧。古人道。無邊剎境自他不隔于毫端。新羅日本與這里作么生。僧云不別。師云。入地獄。代云。不可作地獄見解。又云。爭得玉歸。問僧。爾不得鈍置我。僧云。和尚因什么到與么地。師云。我鈍置儞猶可。儞鈍置我更殺代云。事不孤起。又云和尚也大無端。又云。某甲甚處不下馬。問僧。儞諸人行腳道我知有。與我拈三千大千世界。來眼睫上著。僧云喏。師云。錢塘為什么去國三千里。僧云。豈干他事。師云。者掠虛漢。代云。和尚倚勢欺人。又云。常得此便。問僧。甚處來。僧云。南華塔頭來。師云。還見祖師么。僧云。南華橋折。師云。南岳石橋又作么生。無對。師云。學語之流。代云。便出去。又云上也。問僧。甚處來。僧云。涅槃堂里來。師云。亡僧還吃飯么。僧云不吃。師云。活人還吃飯么。無對。代云。一杓兩杓。又云。欠他一個糊餅也不得。又云。也能秖對。師問僧。講律來是么。僧云是。師云。律鈔中說。大小乘無分別。作么生是無分別。無對。代云。靈樹置將一句來。師問僧。法身還吃飯么。僧云。諸方老宿不肯。法身無形無相。作么生吃。師云。與么道夢見法身么。僧云。有不肯處作么生。師云。自不知。乃云。法身吃飯。又代云。將謂有衲僧孔竅。猶是潑屎潑尿。復云。酌然百千人中未有一人到此境界。自云。和尚作么生。代云。咄這有頭無尾漢。師問僧。三藏圣教古今老和尚憑個什么照。僧云。高也著低也著。師云。儞與么不得。代云。得與么狼藉生。因鑄鐘歸山齋了。請師打鐘。師打了。大眾打。師問僧。打鐘圖什么。僧云。喚和尚吃飯。師不肯。代云。譬如閑。又云。息苦停酸。師入京朝覲歸至大橋。山門煎茶迎師。師吃茶果次。僧侍立。師語三參隨僧云。是儞京中無可吃。乃拈一[橾-品+ㄊ]果子與一僧。其僧接得便去。又語一僧云。我不與儞。僧無對。師云。那里也有也。其僧又無對。別有僧出云。某甲今日也隨和尚來。請一分得么。師云嗄。僧云。某甲罪過觸忤和尚。師云。我不能唾得儞。無對。代前語云。也知果子少兩人共一[橾-品+ㄊ]。又云。未到山便蒙和尚管顧。代后語云。某甲更是。師歸山受大眾參了。乃云。我離山得六十七日。問儞。六十七日事作么生。眾無對。代云。和尚京中歸無信物。又云。和尚京中吃面多。因數僧來參。師問。作什么來。云般柴來。師云。歸向北去。不得辜負老僧。無對。復云。來來三愚共成一智作么生。代云。一畝地。代前語云。不因一事不長一智。因齋次云。今日吃飯不得遷化去也。排比唱衣。無對。復云。儞問我。僧便問。將什么唱。師云。驢年摸著么。又云。我與儞三家村里葛藤。更問。僧又問。師擎起碗云。這個是定州碗子。一唱三十文。代前語云。錢是足陌。因齋次問僧。儞道人吃飯飯吃人。無對。師云。儞問我。與儞道。僧乃問。師云。謝儞答話。代前語云。不因吃飯難得此言。因僧隨師出三門。師問。古人道。大用現前不存軌則。作么生是不存軌則。無對。復云。儞問我。與儞道。僧便問。師引聲云。釋迦老子來也。僧又無對。師遂行數步。以拄杖打松樹一下云。嗄嗄。會么。僧云不會。師云。儞與么驢年會么。代前語云。多華樹嘲無半子。代后語云。由是。師因見僧量米乃問。籮里多少達磨。無對。師云。儞問我。僧便問。師云。斗量不盡。代云。因一事長一智。又代趯卻米籮便行。因園頭請師吃茶師云。儞若煎茶。我有個報答儞處。無對。師云。汝問我。與汝道。園頭云。請師報答。師云。多著水少著米。代云。得人一牛還人一馬。又云。金字茶六百錢一斤。師因齋次。拈起蒸餅云。我這個秖供養向北人。是儞諸人總不得。時有僧問。某甲為什么不得。師云。鈍置殺人。代云。某甲猶可。代前語云。兩彩一賽。問僧。古人道。直須一句下悟去。作么生。僧云。直須一句下悟去。師云。儞為什么鼻孔里秖對我。僧云。某甲什么處是鼻孔里秖對。師云夢見。代云。某甲慎初。和尚護末。又云南柯。又云少吃又云。戒文一切總不犯。師問侍者。客來將什么接。待者無對。代云。和尚要拄杖即道。因歲日在堂中點茶。師問僧。設羅漢齋得生天福。儞得飯吃。無對。師云。儞問我。與儞道。僧便問。為什么與么道。師云。先來不著便。如今著屎潑。代前語云。非唯施主。某甲也蒙。因聞鼓聲問僧。打鼓為什么人。無語。師云。儞問我。僧便問。師云。打鼓為三軍不為儞。代云。柴不辦。師坐次。有僧非時上來。師云。作什么。僧云請益。師云。儞有什么疑。僧云。某甲曾問和尚。一宿覺般柴。柴般一宿覺。師乃敲椅子三下云。儞作么生會。僧云。一切臨時。師乃揎拳云。我共儞相撲一交得么。無對。次日其僧再上值師漱盥次。師乃將水碗過與僧云。送去廚下著。其僧送去了卻來。師見來乃從后門出去。其僧云。比來請益卻得一口碗。問僧。作么生是打靜一句。僧云。誰敢出頭。師云。儞問我。僧便問。師以拄杖劃地一下。問僧。將什么轉大藏教。僧云。莫越于此。師云。拈卻菩提換卻涅槃又作么生。僧云。今日七明日八。師云。依稀似佛莽鹵如僧。因僧請吃湯次。師云。作么生。無對。師云。儞問我。僧便問。師以湯滴云。一滴落地萬神俱醉。會么。僧云不會。師云。不會即禮拜著。因見僧商量次。師打床一下。僧默然。師云。作么生是打靜一句。僧云。出頭即[仁-二+荅][瓝-勺+至]。師云。三十年后不得錯舉。因供養羅漢問僧。今夜供養羅漢。儞道羅漢還來也無。無對。師云。儞問。我與儞道。僧便問。師云。換水添香。僧云。與么即來也。師云。有什么饅頭[飢-幾+追]子。速下來。師拈拄杖問僧。這個是什么。僧云。拄杖子。師云。入地獄。師見僧乃召來來。僧便來。師云。蒼天蒼天。僧無語。師云。蒼天本是儞哭。為什么卻我哭。因入菜園。見糞堆上牌子問僧。道什么。僧無對。師云。儞問我。僧便問。師云。恐人無信。問修造庵主云。佛殿折了也。忽然施主來。將何瞻敬。庵主合掌。師云。奴見婢殷勤。因聞蚊子叫問僧。蚊子吞卻祖師也。僧云。非蚊子吞祖師。祖師亦吞蚊子。師不肯。乃云。儞問我。僧便問。師云。何怪。香林云。為渠有分。師問僧。近離甚處。僧云查渡。師云。夏在甚處。僧云。湖南報慈。師云。甚時離彼。僧云。去年八月。師云。放儞三頓棒。僧至來日。卻上問訊云。昨日蒙和尚放三頓棒。不知過在什么處。師云。飯袋子。江西湖南便漝么去。僧于言下大悟。遂云。某甲自今已后。向無人煙處。卓個草庵。不畜一粒米。不種一莖菜。接待十方往來知識。與他出卻釘去卻楔。除卻膱脂帽子。脫卻[(虺-蟲+骨)-兀+(八/兀)]臭布衫。教伊灑灑地作個衲僧。豈不俊哉。師云。飯袋子身如椰兒。大開與么大口。問僧。佛法還有長短也無。僧云。這簾子長五尺。師云。這個是簾子。那個是佛法。僧云。喚什么作簾子。師云。脫空妄語漢。因一日齋晚。僧看廚庫而立。師見乃打一棒。僧回首。師云。文殊普賢香積世界去也。問僧。看什么經。僧云。般若經。師云。作么生是清凈。僧云。共和尚商量了。師云。驢年夢見。又云。來來更共儞葛藤。蚊幮里藏身。東海里魚勃跳上三十三天。作么生。僧云。和尚與么道即得。師云。這虛頭漢。問僧。看什么經。僧云。般若經。師云。作么生是清凈。僧云。什么處不清凈。師云。繩床入枇杷樹里去也。見么。僧云。和尚莫瞞人。師云。瞞人且置。儞道我作么生。無對。師云。這掠虛漢。師因見僧在殿角立次。乃拍手一下云。佛殿露柱走入廚庫去也。僧回首看。師云。見儞不會。卻來秖候佛殿。因僧侍立次。師云。不問有言不問無言。儞作么生道。僧無語。師云。儞問我。僧便問。師喚小師某甲。小師應喏。師云。儞又得個師弟也。師問僧。今日般柴那。僧云是。師云。古人道。不見一法是儞眼睛。乃于般柴處拋下一片柴云。一大藏教只說這個。師于普請處謂眾云。今日困。有解問話底。置將一問來。若不問。向后鼻孔遼天。莫道我瞞儞。師問僧。轉金剛經那。云是。師云。一切法即非一切法。是名一切法。乃拈扇子云。喚作扇子。是名拈也。在什么處。從朝至暮顛倒妄想作么。因吃茶次問僧。色香味觸具四塵。儞道茶具幾塵。僧無語。師云。不得辜負我。師因見僧看經乃云。看經須具看經眼。燈籠露柱一大藏教無欠少。拈起拄杖云。一大藏教總在拄杖頭上。何處見有一點來。展開去也。如是我聞十方國土廓周沙界。師問僧。從苗辨地因語識人。作么生。僧云不錯。師云不敢。因僧設齋。師云。儞是甚處人。僧云。某處人。師云。報典座與阿師設齋。師因吃茶次問僧。曹溪路上還有俗談也無。僧云。請和尚吃茶。師云。靜處薩婆訶。師問僧。糊餅是什么人做。僧拈起糊餅。師云。這個且放一邊。長連床上學得來。餅餅是甚人做。僧云。和尚莫瞞某甲好。師云。這虛頭漢。師行次。一僧隨后行。師豎起拳云。如許大栗子。吃得幾個。僧云。和尚莫錯。師云。是儞錯。僧云。莫壓良為賤。師云。靜處薩婆訶。師問直歲。今日作甚來。歲云。刈茆來。師云。刈得幾個祖師。歲云。三百個。師云。朝行三千暮行八百。東家杓柄長。西家杓柄短。作么生。歲無語。師以拄杖打趁。因僧齋歸。師問齋主。有什么供養。僧豎起拳。師云我這里問儞即恁么。僧堂前有人問儞。作么生道。僧云。一切臨時。師云。學語之流。師問僧。儞作什么。僧云。涅槃頭。師云。還有不病者么。僧云不會。師云。恁么不會。不恁么不會。僧無語。師云。汝問我。僧便問。作么生是不病者。師指傍僧。有南雄僧。上白?一段。師云。汝道我向什么處著。僧無語。師代云。拄杖頭上。師卻問傍僧。儞在南雄時識此僧么。僧云識。師云。喚去茶堂內吃茶。師問僧。不占田地句。作么生道。僧云不會。師云。不會且作韶州客。師問僧。吃得幾個糊餅。僧云忘卻。師云。吃了忘卻。未吃忘卻。僧云。忘卻說什么吃與未吃。師云。是儞忘卻甚處得來。師問僧。儞從向北來。還曾游臺么。僧云是。師云。關西湖南還曾見長嘴鳥說禪么。僧云不見。師拈起拄杖。以口作吹勢引聲云。禪禪。師問僧。甚處過夏。僧云。和尚實問即道。師云。作賊人心虛。舉臨濟三句語問塔主。秖如塔中和尚。得第幾句。主無語。師云。儞問我。主便問。師云。不快即道。主云。作么生是不快即道。師云。一不成二不是。師一日從方丈出。有僧過拄杖與師。師接得卻過與僧。僧無語。師云。我今日著便。僧云。和尚為什么著便。師云。我拾得口吃飯。師問僧。甚處來。僧云。崇壽來。師云。崇壽有何言句。僧云。崇壽指橙子謂眾云。識得橙子周匝有余。師云。我即不與么。僧云。和尚又如何。師云。識得橙子天地懸殊。師問堂中首座云。儞道乾坤大地與汝自己同別。首座云同。師云。一切物命蛾蛘蟻子與儞自己同別。首座云同。師云。儞為什么干戈相待。因在醋寮內指云。這一甕醋得與么滿。那一甕醋得與么淺。僧云。人貧智短馬瘦毛長。師大笑而出。問座主。講什么經。主云。涅槃經。師云。涅槃具四德是不。主云是。師拈起碗子云。這個具幾德。主云。一德也無。師云。古人因甚與么道。主云。古人與么道如何。師敲碗子云。會么。主云不會。師云。且講經著。因齋次有僧侍立。師云。儞還飽也未。僧無語。師拈拄杖云。拄杖卻飽

　　游方遺錄

師初參睦州蹤禪師。州才見師來。便閉卻門。師乃扣門。州云誰。師云某甲。州云。作什么。師云。已事未明。乞師指示。州開門一見便閉卻師。如是連三日去扣門。至第三日州始開門。師乃拶入。州便擒住云。道道。師擬議。州托開云。秦時[車*度]轢鉆。師從此悟入。師到雪峰莊見一僧。師問。上座今日上山去那。僧云是。師云。寄一則因緣問堂頭和尚。秖是不得道是別人語。僧云得。師云。上座到山中。見和尚上堂眾才集。便出握腕立地云。這老漢項上鐵枷何不脫卻。其僧一依師教。雪峰見這僧與么道。便下座攔胸把住其僧云。速道速道。僧無對。雪峰托開云。不是汝語。僧云。是某甲語。雪峰云。侍者將繩棒來。僧云。不是某語。是莊上一浙中上座教某甲來道。云峰云。大眾去莊上迎取五百人善知識來。師次日上山。雪峰才見便云。因什么得到與么地。師乃低頭從茲契合。師在雪峰時。有僧問雪峰。如何是觸目不會道。運足焉知路。峰云。蒼天蒼天。僧不明。遂問師。蒼天意旨如何。師云。三斤麻一匹布。僧云不會。師云。更奉三尺竹。后雪峰聞喜云。我常疑個布衲。師行腳時見一座主舉。在天臺國清寺齋時。雪峰拈缽盂問某。道得即與儞缽盂。某云。此是化佛邊事。峰云。儞作座主奴也未得。某云不會。峰云。儞問我。與儞道。某始禮拜。峰便蹋倒。某得七年方見。師云。是儞得七年方見。主云是。師云。更與七年始得。師在浙中蘊和尚會里。一日因吃茶次舉。蘊和尚垂語云。見聞覺知是法。法離見聞覺知。作么生。有傍僧云。見定如今目前一切見聞覺知是法。法亦不可得。師拍手一下。蘊乃舉頭。師云。猶欠一著在。蘊云。我到這里卻不會。師到共相。共相問。什么處來。師云。雪嶺來。相云。要急言句。舉一則來。師云。前日典座來。和尚何不問他。相云。典座且置。師云。箭過新羅。師在嶺中時。問臥龍和尚。明己底人還見有己么。龍云。不見有己始明得己。又問。長連床上學得底是第幾機。龍云。第二機。師云。作么生是第一機。龍云。緊帩草鞋。師在嶺中時。有僧問。如何是法身向上事。師云。向上與儞道即不難。汝喚什么作法身。僧云。請和尚鑒。師云。鑒即且置。作么生說法身。僧云。與么與么。師云。此是長連床上學得底。我且問儞。法身還解吃飯么。僧無語。后有僧舉似梁家庵主。主云。云門直得入泥入水。資福云。欠一粒也不得。剩一粒也不得。師在雪峰。與長慶西院商量。雪峰上堂云。盡大地撮來。如粟米粒大。拋向面前漆桶不會。打鼓普請看。西院問師。雪峰與么道。還有出頭不得處么。師云有。院云。作么生是出頭不得處。師云。不可總作野狐精見解也。又云。狼藉不少。又云。七曜麗天。又云。南閻浮提北郁單越。師一日與長慶舉趙州無賓主話。雪峰當時與一蹋作么生。師云。某甲不與么。慶云。儞作么生。師云。石橋在向北。師與長慶舉石鞏接三平話。師云。作么生道免得石鞏喚作半個圣人。慶云。若不還價爭辨真偽。師云。入水見長人。師到洞巖。巖問。作什么來。師云。親近來。巖云。亂走作什么。師云。暫時不在。巖云。知過即得。師云。和尚亂走作什么。師到疏山。疏山問。得力處道將一句來。師云。請和尚高聲問。山便高聲問。師云。和尚早朝吃粥么。山云。作么生不吃粥。師云。亂叫喚作么。又因疏山示眾云。老僧咸通年已前。會得法身邊事。咸通年已后。會得法身向上事。師問。承聞和尚咸通年已前會得法身邊事。咸通年已后會得法身向上事。是不。山云是。師云。如何是法身邊事。山云枯椿。師云。如何是法身向上事。山云。非枯椿。師云。還許學人說道理也無。山云。許儞說。師云。枯椿豈不是明法身邊事。非枯椿豈不是明法身向上事。山云是。師云。法身還該一切不。山云。作么生不該。師指凈瓶云。法身還該這個么。山云。阇梨莫向凈瓶邊會。師便禮拜。師到曹山。山示眾云。諸方盡把格則。何不與他道一轉語。教伊莫疑去。師便問。密密處為什么不知有。山云。秖為密密。所以不知有。師云。此人作么生親近。山云。不向密密處。師云。不向密密處。還得親近也無。山云。始得親近。師應喏喏。師問曹山。如何是沙門行。山云。吃常住苗稼者師云。便與么去時如何。山云。儞還畜得么。師云。學人畜得。山云。儞作么生畜。師云。著衣吃飯有什么難。山云。何不道披毛戴角。師便禮拜。因瑫長老舉菩薩手中執赤幡。問師。作么生。師云。儞是無禮漢瑫云。作么生無禮。師云。是儞外道奴也作不得。師到天童。童云。儞還定當得么。師云。和尚道什么。童云。不會即目前包裹。師云。會即目前包裹。因見信州鵝湖上堂云。莫道未了底人長時浮逼逼地。設使了得底人明得知有去處。尚乃浮逼逼地。師下來舉此語問首座。適來和尚示眾云。未了底人浮逼逼地。了得底人浮逼逼地。意作么生。首座云。浮逼逼地。師云。首座在此久住。頭白齒黃。作這個語話。首座云。未審。上座又作么生。師云。要道即得見即便見。若不見莫亂道。首座云。秖如堂頭道浮逼逼地。又作么生。師云。頭上著枷腳下著杻。座云。與么則無佛法也。師云。此是文殊普賢大人境界。師行腳時有官人問。還有定乾坤底句么。師云。蘇嚕蘇嚕悉哩薩訶。師到江州。有陳尚書請師齋。相見便問。儒書中即不問。三乘十二分教自有座主。作么生是衲僧行腳事。師云。僧問幾人來。書云。即今同上座。師云。即今且置。作么生是教意。書云。黃卷赤軸。師云。這個是文字語言。作么生是教意。書云。口欲談而辭喪。心欲緣而慮忘。師云。口欲談而辭喪。為對有言。心欲緣而慮忘。為對妄想。作么生是教意。尚書無語。師云。見說尚書看法華經是不。書云是。師云。經中道。一切治生產業。皆與實相不相違背。且道。非非想天有幾人退位。書無語。師云。尚書且莫草草。十經五論師僧。拋卻卻特入叢林。十年二十年尚不奈何。尚書又爭得會。尚書禮拜云。某甲罪過。師到歸宗。僧問。大眾云集合談何事。宗云。兩兩三三。僧云不會。宗云。三三兩兩。師卻問其僧。歸宗意旨如何。僧云。全體與么來。師云。上座曾到潭州龍牙么。僧云。曾到來。師云。打野榸漢。師因干峰上堂云。法身有三種病二種光。須是一一透得。更須知有照用臨時向上一竅在。峰乃良久。師便出問。庵內人為什么不見庵外事。峰呵呵大笑。師云。猶是學人疑處在。峰云。子是什么心行。師云。也要和尚相委。峰云。直須與么始解穩坐地。師應喏喏。干峰示眾云。舉一不得舉二。放過一著落在第二。師出眾云。昨日有人從天臺來。卻往徑山去。峰云。典座來日不得普請。便下座。師問干峰。請師答話。峰云。到老僧也未。師云。與么則學人在遲也。峰云。與么那與么那。師云。將謂猴白更有猴黑。師到灌溪。時有僧舉灌溪語云。十方無壁落。四面亦無門。凈裸裸赤灑灑沒可把。問師。作么生。師云。與么道即易。也大難出。僧云。上座不肯。和尚與么道那。師云。儞適來與么舉那。僧云是。師云。儞驢年夢見灌溪么。僧云。某甲話在。師云。我問。儞十方無壁落。四面亦無門。凈裸裸赤灑灑沒可把。儞道。大梵天王與帝釋商量個什么事。僧云。豈干他事。師喝云。逐隊吃飯漢。陳尚書問云居供養主云。云居高低于弟子。主無語。尚書問師。師云。尚書莫教話墮。師在嶺中時。問一老宿。一切時中如何辨明。老宿云。喚什么作一切時中。師云。釋迦老子道了也。彌勒猶自不知。又見一老宿上堂云。若是商量舉覺。如當門利劍相似。一句下須有殺活始得。師出眾云。和尚上堂多時。大眾歸堂。老宿云。道什么。師云。日月易流。師在嶺中順維那處起。彼時問。古人豎起拂子放下拂子意旨如何。維那云。拂前見拂后見。師云。如是如是。又云。是諾伊是不諾伊。又云。可知禮也。師聞洛浦勘僧云。近離甚處。僧云荊南。浦云。有一人與么去。還逢么。僧云不逢。浦云。為什么不逢。僧云。若逢即頭粉碎。浦云。阇梨三寸甚密。師后于江西見其僧。乃問云。還有此語不。僧云有。師云。洛浦倒退三千里。師在靈樹知圣大師會中為首座。時僧問知圣。如何是祖師西來意。圣云。老僧無語。卻問僧。忽然上碑合著得什么語。時有數僧下語皆不契。圣云。汝去請首座來。洎師至。圣乃舉前話問師。師云。也不難。圣云。著得什么語。師云。有人問如何是祖師西來意。但云師。知圣深肯

　　大師遺表

伏聞。有限色身。詎免榮枯之嘆。無形實相。孰云遷變之期。既風燈炬焰難留。在水月空華何適。罔避典彝之咎。將陳委蛻之詞。臣中謝伏念。臣跡本寒微生。從草莽爰自髫齔。切慕空門。潔誠誓屏于他緣。銳志唯探于內典。其或忘餐待問。立雪求知。困風霜于十七年間。涉南北于數千里外。始見心猿罷跳。意馬休馳。身隈韶石之云。頭變楚山之雪。以至榮逢景運。屢沐天波。詰道談空。誓答乾坤之德。開蒙發滯。星馳云水之徒。獲揚利益之因。迥自圣明之澤。加以聯叨鳳詔。累對龍庭。繼奉頒宣。重疊慶賜。撫躬惆悵。殞命何酬。不謂臣駑馬年衰。難勝睿渥。遽縈淪于疲瘵。唯待盡于朝昏星漢程遙。遐眄而才瞻北極。波濤去速。回眸而已逐東流。伏愿。鳳歷長春。扇皇風于拂石之劫。龍圖永固。齊壽考于芥子之城。臣限余景無時微躬將謝。不獲奔辭丹闕祝別彤庭。臣無任瞻天戀圣。激切屏營之至。謹奉表以聞

　　遺誡

夫先德順化。未有不留遺誡。至若世尊。將般涅槃。亦遺教敕。吾雖無先圣人之德。既忝育眾一方殆盡。不可默而無示。吾自居靈樹。及徙當山。凡三十余載每以祖道寅夕激勵。汝等或有言句布在耳目。具眼者知。切須保任。吾今已衰。邁大數將絕。剎那遷易。頃息待盡。然淪溺生死。幾經如是。非獨于今矣。吾自住持已來。甚煩汝等輔贊之勞。但自知愧耳。吾滅后置吾于方丈中。上或賜塔額。秖懸于方丈。勿別營作。不得哭泣孝服廣備祭祀等。是吾切意。蓋出家者。本務超越。毋得同俗。其住持等事。皆仍舊貫。接諸來者無失常則。諸徒弟等仰從長行訓誨。凡系山門莊業什物等。并盡充本院支用。勿互移屬他寺。教有明旨。東西廊物。尚不應以互用。汝當知矣。或能遵行吾誡。則可使佛法流通天神攝衛。不負四恩有益于世。或違此者。非吾眷屬。勉旃勉旃。大期將迫。臨行略示遺誡。努力努力。好住。還會么。若不會。佛有明教依而行之

　　云門山光泰禪院匡真大師行錄

　　　　集賢殿雷岳錄


師諱文偃。姓張氏。世為蘇州嘉興人。寔晉王冏東曹參軍翰十三代孫也。師夙負靈姿。為物應世。故才自髫齔。志尚率己厭俗。遂依空王寺志澄律師。出家為弟子。以其敏質生知慧辯天縱。凡誦諸典無煩再閱。澄深器美之。及長落[髟/采]稟具于毗陵壇。后還澄左右侍講數年。賾窮四分旨。既毗尼嚴凈悟器淵發。乃辭澄謁睦州道蹤禪師。蹤黃檗之裔也。知道不偶世。引己自處。潛居古伽藍。雖揖世高蹈。而為世所慕。凡應接來者。機辯峭捷無容佇思。師初往參。三扣其戶。蹤才啟關。師擬入。蹤托之云。秦時[車*度]轢鉆。因是釋然朗悟。既而咨參數載。深入淵到。蹤知其神器充廓覺轅可任。因語之曰。吾非汝師。今雪峰義存禪師可往參承之。無復留此。師依旨入嶺造雪峰。溫研積稔。道與存契。遂密以宗印付師。由是回稟存焉。師參罷出嶺遍謁諸方。核窮殊軌鋒辯險絕。世所盛聞。后抵靈樹知圣禪師道場。知圣夙已憶其來。忽鳴鼓告眾。請往接首座。時師果至。先是知圣住靈樹凡數十年。堂虛首席。眾屢請命上座。知圣不許。嘗曰。首座才游方矣。及師至。始命首眾焉。洎知圣將示滅。欲師踵其席。乃潛書秘函中。謂門弟子曰。吾滅后。上或幸此。請以遺。上果會駕幸山。知圣預測上至。乃升堂加趺而終。及帝至已滅矣。帝詢師遺示。門人出函奉之。上啟函得書。云人天眼目堂中上座。帝乃敕刺史何希范。具禮命師。以襲法會。上于是欽美之。累召至闕。每所顧問。酬答響應。帝愈揖服。遂賜紫袍師名。后徙居云門山。鼎革廢址大新棟宇。師自衡踞祖域凡二紀有半。風流四表大弘法化。禪徒湊集。登門入室者。莫可勝紀。今白云山實性大師。乃其甲也。師以乾和七年己酉四月十日順寂。夙具表以辭帝。兼述遺誡。然后加趺而逝。尋奉敕賜塔額。以師遺旨令置全軀于方丈中。或上賜塔額。秖懸于方丈。勿別營作。門人乃依教。瘞師于丈室。以為塔焉。師先付法于弟子實性。俾紹覺場。僉議為實性已傳道育徒。乃革命在會門人法球。以繼師席。嗚呼世導云滅矣。擿植冥行者。何所從適哉。岳幸參目師之余化。知師所為之大略。敢不書之以貽方來。時己酉歲。孟夏月二十有五日。雷岳錄

　　請疏

弟子韶州防御使。兼防遏指揮使。權知軍州事。銀青光祿大夫。檢校兵部尚書。御史大夫上柱國何希范。洎闔郡官僚等。請靈樹禪院第一座偃和尚。恭為皇帝陛下開堂說法。上資圣壽者。竊以。伽跋西來。克興大乘之教。達磨東至。乃傳心印之宗。然法炬以燭幽。運慈舟而濟溺。伏惟和尚。慧珠奮彩。心鏡發輝。性海深沉。不可以識識。言泉玄奧。不可以智知。能造一相之門。回出六塵之境。靈樹禪院者。夐古靈蹤。最上勝概。自知圣大師順世。密授付囑之詞。皇帝巡狩。榮加寵光之命。足可以為祇園柱礎梵苑梯航。緇徒虔心以歸依。仕庶精誠而信仰。希范叨權使命。謬治名藩。幸逢法匠之風。請踞方丈之室。愿以廣濟為益。無將自利處懷。少徇披蓁之徒。佇集如云之眾。俯從所請。即具奏聞

師歸寂后十七載。感夢于雄武軍節度推官阮紹莊。紹莊夢。師以拂子招曰。與吾寄語秀華宮使特進李托。奏請開塔。吾久蔽塔中。宜令暫出。時托奉使韶陽監。修營諸寺。因得紹莊之語。乃以所夢聞上。尋奉敕令韶州刺史梁延鄂。同托請云門山開塔。果見馬容如昔。髭[髟/采]猶生。遂具表聞奉。復奉敕令托迎真身赴闕。留內庭供養逾月。乃送還塔。仍改寺為大覺。謚大慈云匡真弘明禪師

云門匡真禪師廣錄卷下

　　頌云門三句語(并余頌八首)

　　　　門人住德山圓明大師緣密述


　　函蓋乾坤

乾坤并萬象。地獄及天堂。物物皆真現。頭頭總不傷

　　截斷眾流

堆山積岳來。一一盡塵埃。更擬論玄妙。冰消瓦解摧

　　隨波逐浪

辯口利舌問。高低總不虧。還如應病藥。診候在臨時

　　三句外別置一頌

當人如舉唱。三句豈能該。有問如何事。南岳與天臺

　　褒貶句

金屑眼中翳。衣珠法上塵。己靈猶不重。佛祖為何人

　　辨親疏

黑豆未生前。商量已成顛。更尋言語會。特地隔西天

　　辨邪正

罔象談真旨。都緣未辨明。守他山鬼窟。不免是精靈

　　通賓主

自遠趨風問。分明向道休。再三如不曉。消得個非遙

　　抬薦商量

相見不揚眉。君東我亦西。紅霞穿碧海。白日繞須彌

　　提綱商量

若欲正提綱。直須大地荒。欲來沖雪刃。不免露鋒铓

　　據實商量

睡來合眼飯來餮。起坐終諸勿兩般。同道盡知言不惑。十方剎土目前觀

　　委曲商量

得用由來處處通。臨機施設認家風。揚眉瞬目同一眼。豎拂敲床為耳聾

住福州鼓山圓覺宗演校勘板在福州鼓山王溢刊