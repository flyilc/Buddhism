　　No. 1965

游心安樂道

　　　　釋元曉撰


游心安樂略開七門。初述教起宗致。二定彼土所在。三明疑惑患難。四顯往生因緣。五出往生品數。六論往生難易。七作疑復除疑

言述教起宗致者。然夫眾生心性。融通無礙。泰若虛空。湛猶巨海。若虛空故。其體平等。無別相而可得。何有凈穢之處。猶巨海故。其性潤滑。能隨緣而不逆。豈無動靜之時。爾乃或因塵風。淪五濁而久轉。沈苦浪而長流。或承善力截四流而不還。至彼岸而永寂。若斯動寂皆是大夢。以覺言之。無此無彼。穢土凈國本末一心。生死涅槃終無二際。然歸原大覺積功乃致。隨流長夢不可頓開。所以圣人垂跡有遠有近。所設言教或衰或興。至如牟尼世尊現此娑婆。誡五惡而勸善。彌陀如來居彼安養。引九輩而導生。斯等權跡不可具陳

今此所明極樂國者。蓋是感愿行之奧深。現果德之長遠。十八圓凈越三界而超絕。五根相好并六天而不嗣。珍香法味遂養身心。誰有朝饑夜渴之苦。玉林芳風溫涼常適。本無冬寒夏熱之煩。群仙共會。時浴八德蓮池。由是長別偏可厭之時皺。勝侶相從。遠游十方佛土。于茲遠送以難慰之憂勞。況復聞法響音入無相。見佛光明悟無生。悟無生故無所不生。入無形故無所不形。極凈極樂。非心意之所度。無際無限。豈言說之能盡。如是凈土十方諸佛之所嘆勸。三乘圣眾之所游居。然審察如來嘆勸意者。為欲攝護中下根故。娑婆世界雜惡之處于緣多退。安養寶剎純善之地唯進無退。故起信論云。復次眾生初學是法。欲求正信。其心怯弱。以住于此娑婆世界。自畏不能常值諸佛親承供養。懼謂信心難可成就。意欲退者。當知如來有勝方便攝護信心。謂以專念佛因緣故。隨愿得生他方佛土。常見于佛永離惡道。如修多羅說。若人專念西方極樂世界阿彌陀佛。所修善根回向。愿求生彼世界。即得往生。常見佛故。終無有退。若觀彼佛真如法身。常勤修習。畢竟得生。正定聚故。一切凡夫雖念佛。未至十解。體是退位。若在穢土。逢四退緣即使退轉。若生西方。有四緣故終不退還。言四緣者。一由長命無病故不退。穢土由短命多病故退。二由諸佛菩薩圓善智識故不退。如經言。得與如是諸上善人會一處故。穢土由多惡知識故退也。三由無有女人。六根境界并是進道緣。故不退。如經曰。眼見色即發菩提心等。穢土由有女人故退。四由唯有善心故不退。經云。無毛端計造惡之地。穢土由有惡心無記心故退也。又彼二經皆說。其往生者皆得不退。不言但不退人乃得往生也。猶如此間具三受人。若生彼土。則無苦舍唯有樂受也。總而言之。初地以上。悲愿自在無所不生。更何須勸。十解以去種姓決定。復無悲退。亦非正為。十信以前及諸凡夫。發心未固。升降隨緣。厭穢欣凈。故佛勸攝。西方長壽一生修行登地。娑婆短命。多劫劬勞猶退。故華嚴曰。如此娑婆世界一劫。于西方安樂世界。為一日一夜。如是乃至百萬阿僧祇世界。最后世界一劫。于勝蓮華世界賢首如來剎為一日一夜。教起意致略述如此

第二定彼土所在者。佛土圓滿融。本無東西。扣機多端。方現此彼。由是試論。彼界所在一乘三乘分齊不同。若依一乘。極樂凈土。是屬華藏世界海攝。何以故。以是十佛之土。圓融不可說故。普賢因分所見無分齊故。若依三乘。西方凈土通成四土。一法性土。二實報土。三受用土。四變化土。于中法性實報。一味樂等。周遍法界。非余所測。受用變化。酬愿乘感。隨機所嘆。指方可得。故小無量壽經曰。從是西方過十萬億佛土有世界。名曰極樂。今將之彼界凈與不凈。略以四對顯其階降。謂因與果相對故。一向與不一向相對故。純與雜相對故。正定與非正定相對故。所言因與果相對者。謂金剛已還。菩薩所住名果報土。不名凈土。未離苦諦之果患故。唯佛所居乃名凈土。一切染患無余滅故。依此義故。仁王經言。三賢十圣住果報。唯佛一人居凈土。一切眾生暫住報。登金剛原居凈土。第二一向與不一向相對者。謂八地已上菩薩住處得名凈土。以一向出三界事故。亦具四句一向義故。七地以還一切住處未名凈土。以非一向出三界故。或乘愿力出三界者。一向四句不具足故。謂一向樂。一向凈。一向無災。一向自在。七地以還出現之時。或時生起報無記心。末那四牛時現行故。非一向凈。非一向世善。法功能所生。釋曰乘善名出世。從八地以上。乃至佛地名出世。出世法為世法對。出世法為出世法對治。以四緣為相。從出善功德生起此凈土故。不以集諦為因。乃至廣說故

第三純與雜相對門者。凡夫二乘雜居之處。不得名為清凈世界。唯入大地菩薩生處。乃得名為清凈世界。彼非純清。此純清故。依此義故。瑜伽論云。世界無量。有其二種。謂凈不凈。清凈世界中。無那落迦傍生餓鬼。亦非欲界色無色界。純菩薩眾于中止住。是故說名清凈世界。已入第三地菩薩。由愿力故。于彼受生。無有異生。及非異生聲聞獨覺。若非異生菩薩。得生于彼。解言。此第三地是歡喜地。以就七種門地。第三凈勝意樂地故。攝十三位。立七種地。具如彼論之所說故

第四正定與非正定對門者。非正定相三聚眾生苦生之地是為穢土。唯正定聚所居之處名為凈土。于中亦有四果聲聞。乃至復有四疑凡夫。唯無邪定及不定聚耳

言正定等者。總說眾生界略有三聚。如無量壽經曰。其有眾生生彼國者。皆悉住于正定之聚。所以者何。彼佛國中。無諸邪聚。及不定聚。如是三種。其相云何。若總說者。一闡提人為邪定聚。二乘頂位以上。菩薩初發心住以上。判為正定。若已起入。未至其位。為不定聚。決定不退。無斷善根。如是名為正定聚義。依瑜伽論。正定二。一本性正定。二習成正定。五種性中。菩薩性人。不依五逆。及斷善根。是名本生正定聚也。其二乘性。及不定性。得作五逆。及斷善根。斷善根時。名邪定聚。即是彼人。續善根后。未趣入時。為不定聚。已趣入時。則有三品。本來上根而趣入者。即作正定。中根至燸。下根至頂。各作正定。余屬不定。若是不定種性之人。直向大乘而入趣者。修行信心。逕一萬劫。信心成就。方為正定。如起信論即明此義。是約習成正定聚說。若其本來菩薩種性。直向大乘而趣入者。始趣入時。永得不退。不由業力墮于惡趣。依此而言。入十信位便得不退。不同前說不定性人。如是等說。皆就穢土。若就得生彼凈土者。定性二乘則不往生。從無余后或可往生。不定性中。三品之人。皆發心者。皆得生彼。生彼之時即入正定。由外緣力所住持故。三聚分別略義如是。今此經說無量壽國。就第四門說為凈土。所以然者。為欲不容大小。兼引凡圣。并生勝處。同趣大道故。如下文云。設我得佛。國中人民。不住定聚。必至滅度者。不取正覺。又言設我得佛。國中聲聞有能計量知其數者。不取正覺。乃至廣說故。而論說曰。女人及根缺。二乘種不生者。是說決定種性。二乘未入無余。未發大心。非謂不定根性聲聞。及趣寂性。出無余后。為簡此故。言二乘種。由是道理。不相違也。又言女人及根缺者。謂生彼時。非女非根缺耳。非此女等不得往生。如韋提希而得生故。然鼓音聲王陀羅尼經曰。阿彌陀佛父名月上轉輪圣王。母名曰殊勝妙眼等。乃至廣說者。或曰是說化佛所居化土。論所說者。是受用土。或言是法門父母。如維摩說。由是道理。故不相違。上來四門所說凈土。皆是如來愿行所成。非生彼者自力所并不如穢土外器世界。唯由眾生苦果所成。是故通名清凈土也

第三明疑惑患難者。于中初明所疑境。次明對治疑想。后明生彼化胎優劣。言明所疑之境者。如下文曰。若有眾生。以疑惑心修功德愿生彼國。不了佛智。不思議智。不可稱智。大乘廣智。無等無倫最上勝智。于此諸智疑惑不信。然猶信罪福。修習善業。愿生彼國。此諸眾生生彼宮殿五百歲中不聞三寶。故說邊地。乃至廣說。此言佛智。是總標句。下之四句各顯四智。不思議智者。是成所作智。此智能作不思議事。謂如不過丈六之身。而無能見頂者。不增毛孔之量。而遍十方世界。一念稱名。永滅多劫重罪。十念念德。能生界外勝報。如是等事。非其所測。是故名為不思議智。不可稱智者。是妙觀察智。此智觀察不可稱境。謂一切法如幻如夢。非有非無。離言絕慮。非逐言者所能稱量。是故名為不可稱智。大乘廣智者。是平等性智。此智廣度。不同小乘。謂游無我。故無不我。無不我。故無不等攝。以此同體智力。普載無邊有情。皆全同至無上菩提。是故名為大乘廣智。無等無倫最上勝智者。正是如來大圓鏡智。始轉本識。方歸心原。一切種境。無不圓照。是名為大圓鏡智。此一中智。有五殊勝。如解脫身。二乘同得。如是鏡智。此一智中。正是法身。非彼所共。故名無等。是一勝也。如前三智。菩薩漸得。大圓鏡智。唯佛頓證。更無余類。故名無倫。是二勝也。過于不思議智為最。踰于不可稱智為上。寬于大乘廣智為勝。是為第三四五勝也。是故名為無等無倫最上勝智。是顯四疑所迷境也

次明對治疑惑相者。謂如有一性非質直。邪聰我慢。薄道心人。不了四智而起四疑。一者疑成所作智所作之事。謂同經說十念念佛得生彼國。由不了故。生疑而言。如佛經說。善惡業道。罪福無朽。重者既礙。理致無差。如何一生無惡不造。但以十念能滅諸罪。便得生彼。入正定聚。永離三途。畢竟不退耶。又無始來起諸煩惱。系屬三界。而相纏縛。如何不斷二輪煩惱。直以十念出三界外耶。為治如是邪思惟疑。是故說名不思議智。欲顯佛智有大勢力。故能以近為遠。以遠為近。以重為輕。以輕為重。雖實有是事。而非思量境。所以直而仰信經說。不得以自淺識思識。若欲生信。應以事說。譬如千年積薪。其高百里。豆計火燒。一日都盡。可言千年之積薪。如何一日盡耶。又如躄者。自力勤行。要逕多日。至一由旬。若寄他船。亦因風勢。一日之間。能到千里。可言躄者云何一日至千里耶。世間船師之力品依如是絕慮之事。何況如來法王也勢。而不能作不思議事耶。是為對治第一疑也

第二疑者。謂以妙觀察智所觀之境。經中贊佛智云。妙觀察智。諸法非有無。遠離二邊。不著中道。由不了故。生疑而言。如今現見稱量。物重則低。物輕必舉。若言輕而不舉。重而不低。如是說者。有言無義。因緣生法。當知亦爾。若實非無。便隨于有。如其非有。則當于無。若言非無而不得有。非有而不墮無。則同重而不低。輕而不舉。故知是說有言無實。如是稱量。則墮諸邊。或執依他實有。墮增益邊。或執緣生空無。墮損減邊。或計俗有真空。雙負二邊。墮相違論。或計非有非無。著一中邊。墮愚癡論。如釋論云。非有非無是愚癡論故。為治此等邪稱量執。是故安立不可稱智。欲顯諸法甚深。離言絕慮。不可尋思稱量。如言取義。如瑜伽論說。云何甚深難見之法。謂一切法。何以故。第一甚深難見法者。所謂諸法自性。絕諸戲論。過言說道。然由言說為依正故。方乃可取可觀可覺。是故諸法甚深難見。是為對治第二疑也

第三疑者。謂疑平等性智等濟之意。如同經說。一切眾生。悉皆有心。凡有心者。當得菩提。由不了故。生疑而言。若言眾生皆有佛性。悉度一切有情。令得無上菩提者。是則諸眾生雖多。必有終盡。其最后佛。無利他德。所化無故。畢不成佛。功德闕故。無他有功。不應道理。闕功成佛。亦無是處。作是邪計。誹謗大乘。不信平等應度之意。為治如是狹小疑執。是故安立大乘廣智。欲明佛智無所運載。運載一切。皆入無余。故曰大乘。其所運載。無限無際。故名廣智。所以然者。虛空無邊故。眾生無數量。三世無際故。生死無始終。眾生既無始終。諸佛亦無始終。若既諸佛有始成者。其前無佛果。無圣教。無圣教故。無聞薰習。聞薰習無而成佛者。則無因有果。但有言無實。由是道理。諸佛無始。雖實無始。而無一佛本不作凡。雖皆本作凡。而展轉無始。以是準知眾生無終。雖實無終。而無一人后不作佛。雖悉后作佛。而展轉無終。是故應信平等性智無所不度。而非有限。是以安立大乘廣智。是為對治第三疑也

第四疑者。謂大圓鏡智遍照一切境義。云何生疑。謂作是言。虛空無邊故。世界亦無邊。世界無邊故。眾生亦無邊。眾生無邊故。心所差別根欲性等皆無邊際。云何于此能得盡知。為當漸漸修習而知。為當不修。忽然頓照。若不修習。忽然頓照者。一切凡夫皆應等照。等不修故。無異因故。若便漸修。終得盡知者。即一切境非無邊際。無邊有盡。不應理故。如是進退。皆不成立。何得普照。名一切種智。為治如是兩關疑難。故立無等無倫最上勝智。欲明如是大圓鏡智超過三智而無等類。二諦之外。獨在無二。兩關之表。超然無開。只應仰信。不可比量。故名最上勝智。云何于此起仰信者。譬如世界無邊。不出虛空之外。如是萬境無限。咸入一心之內。佛智離相。歸一心原。智與一心。渾同無二。以始覺者即同本覺。故無萬境出于智外。由是道理。無境不盡。而非有限。以無邊智照無邊境故。如起信論云。一切境界。本來一心。離于想念。以眾生妄見境界。故心有分齊。以妄起相念。不稱法性。故不能了。諸佛如來離于見相。無所不遍。心真實故。則是諸法之性。自體顯照一切妄法。有大智用。無量方便。隨諸眾生所應得解。悉能開示一切法義。是故得名一切種智。是為無等無倫最上勝智。無所見故。無所不見。如是對治第四疑也。若不得意。如言取義。有邊無邊。皆不離過。且依非有邊門。假說無邊義耳。若人不決如是四疑。雖生彼國。而在邊地。如其有人。雖未明解如前列四智之境界略。而能自謙。心眼未開。仰推如來。一向伏信。如是等人。隨其行品。往生彼土。不在邊地。生彼邊地者。別是一類。非九品攝。是故不應妄生疑惑后明生彼化胎優劣者。如無量壽經說。爾時佛告阿難。及慈氏菩薩。汝見彼國從地已上至凈居天。其中所有微妙嚴凈自然之物。為悉見不。阿難對曰。唯然。已見。汝寧復聞無量壽佛大音宣布一切世界化眾生不。阿難對曰。唯然。已聞。彼國人民乘百千由旬七寶宮殿。無所障礙。遍至十方。供養諸佛。汝復見不。對曰。已見。彼國人民有胎生者。汝復見不。對曰。已見。其胎生者所處宮殿。或百由旬。或五百由旬。各于其中受諸快樂。如忉利天上。亦皆自然。爾時慈氏菩薩白言。世尊。何因何緣。彼國人民胎生化生。佛告慈氏。若有眾生以疑惑心修諸功德愿生彼國。不了佛佛智。不思議智。不可稱智。大乘廣智智。無等無倫最上勝智。于此諸智疑惑不信。然猶信罪福。修習善本。愿生其國。此諸眾生。生彼宮殿。壽五百歲。常不見佛。不聞經法。不見菩薩聲聞圣眾。是故于彼國土謂之胎生。若有眾生明信佛智。乃至勝智。作諸功德。信心回向。此諸眾生。于七寶華中自然化生。跏趺而坐。須臾之須。身相光明。智慧功德。如諸菩薩。具足成就。復次慈氏。他方佛國諸大菩薩發心欲見無量壽佛。恭敬供養。及諸菩薩聲聞之眾。彼菩薩等命終得生無量壽國。于七寶華中自然化生。彌勒當知。彼化生者。智慧勝故。其胎生者。皆無智慧。于五百歲中。常不見佛。不聞經法。不見菩薩諸聲聞眾。無由供養于佛。不知菩薩法式。不得修習功德。當知此人宿世之時。無有智慧。疑惑所致。佛語彌勒。譬如轉輪圣王。有七寶牢獄。種種莊嚴。張設床帳。懸諸繒幡。若有諸小王子得罪于王。王輒內彼宮中。系以金鎖。供養飲食。衣服床褥。華香妓樂。如轉輪王。無所乏少。于意云何。此諸王子寧樂彼處不。對曰。不也。但種種方便求諸大力欲自免出。佛告彌勒。此諸眾生亦復如是。以疑惑佛智故。生彼七寶胎生宮殿。無有刑罰。乃至一念惡事。但于五百歲中不見三寶。不得供養。修諸善本。以此為苦。雖有余樂。猶不樂彼處。若此眾生識其本罪。深自悔責。求離彼處。即得如意往詣無量壽佛所。恭敬供養。亦得遍至無量無數諸余佛所修諸功德。彌勒當知。其有菩薩生疑惑者。為失大利。是故應當明信諸佛無上智慧。如來真言。無合致怪。后悔難追。可不慎哉

第四顯往生因緣者。凡諸所說往生之因。非直能感正報莊嚴。亦得感其依報凈土。但求如來本愿力故。隨感受用。非自業因力之所成辨。是故說名為往生因。此因之相。經論不少。若依觀經。說十六觀。往生論中。說五門行。今依此無量壽經。說三輩因。上輩之中。說有五句。一者舍家棄欲而作沙門。此顯返起正因方便。二者發菩提心。是明正因。三者專念彼佛。是明修觀。四者作諸功德。是明起行。此觀及行即為助業。五者愿生彼國。此一是愿。前四是行。行愿和合乃得生故

中輩之說有四句。一者雖不能作沙門。當發無上菩提心故。是明正因。二者愿生彼國。前行此愿。和合為因也

下輩之內。說說二種人。二人之中。各有三句。初人三者。一者假使不能作諸功德。當發無上菩提之心。是明正因。二者乃至十念。專念彼佛。是為助業。三者愿生彼國。此愿前行。和合為因。是明不定種性人也。第二人中有三句者。一者聞甚深法。歡喜信樂。此句兼顯發心正因。但為異前人。舉深信耳。二者乃至一念念于彼佛。是為助因。前人無深信。故必須十念。此人有深信。故未必具足十念。三者以至誠心愿生彼國。此愿前行。和合為因。此就菩薩種性人也。經說如是　今此文略辨其相。于中有二。先明正因。后明助緣。所言正因。謂發無上菩提心也。即不愿世間富樂。及與二乘菩提。菩薩一向志愿三身菩提。名無上菩提之心。總標雖然。于中有二。一者隨事發心。二者順理發心。言隨事者。煩惱無數。欲心悉斷之。善法無量。愿悉修之。眾生無邊愿悉度之。于此三事決定期愿。初是如來斷德正因。次是如來智德正因。第三心者恩德正因。三德合為無上菩提。即是三心。總為無上菩提之因。因果雖異。廣長量齊。等無所遺。無不苞故。如經言。發心畢竟二不別。如是二心前心難。自未得度先度他。是故我禮發心。此心果報。雖是菩提。而其華報在于凈土。所以然者。菩提心量。廣大無邊。長遠無限。故能感得廣大無際依報凈土。長遠無量正報壽命。除菩提心無能當被。故說此心為彼正因。是明隨事發心相也。所言順理發心者。信解諸法皆如幻夢。非有非無。離言絕慮。依此信解。發廣大心。雖不見有煩惱善法。而不撥無可斷可修。是故雖愿悉斷修。而不違于無愿三昧。雖愿皆度無量有情。而不存有能度所度。故能隨順于空無相。如經云。如是滅度無量眾生。實無眾生得滅度者。乃至廣說故。如是發心。不可思議。是明順理發心相也。隨事發心有可退義。不定性人亦得能發。順理發心即無退轉。菩薩性人能乃得發。如是發心功德無邊。設使諸佛窮劫演說。彼諸功德猶不能盡。正因之相。略說如是

次明助因。助因多種。經論往往。不須委述。一一準知。今且明其下輩十念。此經中下輩十念。一言之內。含有二義。謂顯了義。及隱密義。隱密義者。此望第三對純凈土果以說下輩十念功德。此如彌勒發問經言。爾時彌勒菩薩白言。如佛所說阿彌陀佛功德利益。若能十念相續不斷念彼佛者。即得往生。當云何念。佛言。非凡夫念。非不善念。非雜結使念。具足如是念。即得往生安樂國土。有凡十念。何等為十。一者于一切眾生常生慈心。于一切眾生不毀其行。若毀其行。終不往生二者于一切眾生深起悲心。除殘害意。三者發護法心。不惜身命。于一切法不生誹謗。四者于忍辱中生決定心。五者深心清凈。不深利養。六者發一切種智心。日日常念。無有廢忘。七者于一切眾生起尊重心。除我慢意。謙下言說。八者于世談語不生味著心。九者近于覺意。深起種種善根因緣。遠離憒擾散亂之心。十者正念觀佛。除去諸疑。釋曰。如是十念。既非凡夫。當知初地以上菩薩乃能具足如是十念。于純凈土為下輩因。是為隱密義之十念。言顯了義十念相者。望第四對凈而說。如觀經言。下品下生者。或有眾生作不善業。五逆十惡。具諸不善。臨命終時。遇善知識。為說妙法。教令念佛。若不能念者。應稱無量壽佛。故于念念中除八十億劫生死之罪。命終之后。即得往生。乃至廣說。以何等心名為至心。云何名為十念相續者。什云說言。譬如有人。于曠野中值遇惡賊。揮戈拔劍。直來斷殺。其人勤走。視度一河。爾時但念渡河方便。既至河岸。為著衣度。為脫衣度。若著衣納。恐不得過。若脫衣納。恐不得暇。但有此念。更無他意。當念度河。即是一念。此等十念。不雜余念。行者亦爾。若念佛名。若念佛相。無間念佛。乃至十念。如是至心。名為十念。此是顯了義十念相也。今此兩卷雖說十念。亦此隱密顯了二義。然于其中顯了十念與觀經意少有不同。彼觀經中。不除五逆。唯除誹謗方等之罪。此兩卷經。除其五逆。誹謗正法。如是相違。云何通者。彼經說其雖作五逆。依大乘教。得懺悔者。此經中說不懺悔者。由是義故。不相違也。或有說言。彌勒所問經十念者。非而純凈土說。亦同觀經

第四對凈土而說。所以然者。所說十念。雖言非凡夫念。而是十信三賢菩薩之所修習慈悲心等以為十念。故大寶積經發勝志樂會說。爾時彌勒菩薩白佛言。世尊。如佛所說阿彌陀佛極樂世界功德利益。若有眾生發十種心。隨一一心專念向阿彌陀佛。是人命終。當得往生彼佛世界。世尊。何等名為發十種心。由是心故。當得往生彼佛世界。佛告彌勒菩薩言。彌勒。如是十心。非諸凡愚不善丈夫具煩惱者之所能發。何等為十。一者于諸眾生起于大慈。無損害心。二者于諸眾生起于大慈。無逼惱心。三者于佛正法不惜身。命樂守護心。四者于一切法發生勝忍。無執著心。五者不貪利養恭敬尊重凈意樂心。六者求佛種智。于一切時無忘失心。七者于諸眾生尊重恭敬無下劣心。八者不著世論。于菩提分生決定心。九者種諸善根。無有雜染清凈之心。十者于諸如來舍離諸相起隨念心。彌勒。是名菩薩發十種心。由是心故。當得往生阿彌陀佛極樂世界。彌勒。若人于此十種心中。隨成一心。樂欲往生彼佛世界。若不得生。無有是處。解云。即此經者。與彌勒所問同本異譯。所言非諸凡愚不善丈夫具煩惱之者所能發者。凡謂無性一闡提者。愚謂趣寂二乘種性。誹謗正法。造五逆等。名不善士具煩惱者。除此余人成一心。得生彼國。必有是處。是故應知彌勒所說十念非凡夫念等者。非但地上所修十念。若不爾者。地前菩薩何無慈悲。豈不往耶。若觀經中修十六觀當生彼國。廣如彼說九品之行。次門當述。若往生論明五因行。如彼論云。若善男子女人。修五念門行成就。畢竟得生安樂國土。見彼阿彌陀佛。何等五念門。一者禮拜門。二者贊嘆門。三者作愿門。四者觀察門。五者回向門。云何禮拜。身業禮拜阿彌陀如來應正遍知。為生彼國故。云何贊嘆。口業贊嘆。稱彼如來名。如彼如來光明智相。如彼名義。欲如實修行相應故。云何作愿。心常愿。一心專念。畢竟往生安樂國土。欲如實修行奢摩他故。云何觀察。智慧觀察。正念觀彼。欲如實修行毗婆舍那故。一觀佛國功德。二觀佛功德。三觀菩薩莊嚴功德。云何回向。不舍一切苦惱眾生。心常作愿。回向為首。得成就大悲心故。廣說如彼。往生因緣。略說如是

第五出往生品數者。唯觀無量壽經說往生彼土不過九品。故彼經言。唯愿世尊為我廣說無憂惱處。我當往生。不樂閻浮提濁惡世也。此濁惡處。地獄餓鬼畜生盈滿。多不善聚。愿我未來不聞惡聲。不見惡人。今向世尊五體投地。求哀懺悔。唯愿佛日教我觀于清凈業處。爾時世尊故眉間光。其光金色。遍照十方無量世界。還住佛頂。化為金臺。如須彌山。十方諸佛凈妙國土皆于中現。或有國土七寶合成。復有國土純是蓮華。復有國土如自在天宮。復有國土如頗梨鏡。十方國土皆于中現。如是等無量諸佛國土。嚴顯可觀。令韋提希見。時韋提希白佛言。世尊。是諸佛土。雖復清凈。皆有光明。我今樂生極樂世界阿彌陀佛所。唯愿世尊教我思惟。教我正受。佛告韋提希。汝今知不。阿彌陀佛去此不遠。汝當系念。諦觀彼國。凈業成者。我今為汝廣說眾譬。亦令未來世一切凡夫欲修凈業者。得生西方極樂國土。欲生彼國者。一者不殺生。修十善業。二者受持三歸。具足眾戒。不犯威儀。三者發菩提心。深信因果。讀誦大乘。勸進行者。如是三事。名為凈業。佛告韋提希。汝今知不。此三種業。過去未來現在三世諸佛凈業正因。佛告阿難。及韋提希。上品上生者。若有眾生愿生彼國者。發三種心。即便往生。何等為三。一者至誠心。二者深心。三者回向發愿心。具三心者。必生彼國。復有三種眾生當得往生。何等為三。一者慈心不殺。具諸戒行。二者讀誦大乘方等經典。三者修行六念。回向發愿。愿生彼國。具此功德。一日乃至七日。即得往生。生彼國時。此人精進勇猛故。阿彌陀如來。與觀世音大勢至。無數化佛。百千比丘。聲聞大眾。無量諸天。七寶宮殿。觀世音菩薩執金剛臺。與大勢至菩薩。至行者前。阿彌陀佛放大光明照行者身。與諸菩薩授手迎接。觀世音大勢至與無數菩薩贊嘆行者。勸進其心。行者見已。歡喜踴躍。自見其身乘金剛臺。隨從佛后。如彈指頃。往生彼國。生彼國已。見佛色身眾相具足。見諸菩薩色相具足。光明寶林演說妙法。聞已。即悟無上法忍。逕須臾間。歷事諸佛。遍十方界。于諸佛前。次第授記。還到本國。得無量百千陀羅尼門。是名上品上生者。上品中生者。不必受持讀誦方等經典。善解義趣。于第一義心不驚動。深信因果。不謗大乘。以此功德回向愿求生極樂國。行此行者。命欲終時。阿彌陀佛與觀世音大勢至無量大眾眷屬圍繞。持紫金臺至行者前。贊言法子。汝行大乘。解第一義。是故我今來迎接汝。與千化佛一時授手。行者自見坐紫金臺。合掌叉手。贊嘆諸佛。如一念頃。即生彼國。七寶池中。此紫金臺如大寶華。經宿則開。行者身作紫磨金色。足下亦有七寶蓮華。佛及菩薩俱時放光明照行者身。目即開明。因前宿習。普聞眾聲。純說甚深第一義諦。即下金臺。禮佛合掌。贊嘆世尊。經于七日。應時即于無上菩提得不退轉。應時即能飛至十方。歷事諸佛。于諸佛所。修諸三昧。經一小劫。得無生忍。現前授記。是名上品中生者。上品下生者。亦信因果。不謗大乘。但發無上道心。以此功德。回向愿求生極樂國。行者命欲終時。阿彌陀佛。及觀世音大勢至。與諸眷屬。持金蓮華。化作五百佛來迎此人。五百化佛一時授手。贊言法子。汝今清凈。發無上道心。我來迎汝。見此事時。即自見身坐金蓮華。坐已。華合。隨世尊后。即得往生七寶池中。一日一夜蓮華乃開。七日之中。乃得見佛。雖見佛身。于眾相好心不明了。于三七日后。乃了了見。聞眾樂音聲皆演妙法。游歷十方。供養諸佛。于諸佛前。聞甚深法。經三小劫。得百法明門。住歡喜地。是名上品下生者。是名上輩生相。名第十四觀

中品上生者。若有眾生。受持八戒齋。修行諸戒。不造五逆。無眾過患。以此善根。回向愿求生于西方極樂世界。臨命終時。阿彌陀佛。與諸比丘。眷屬圍繞。放金色光。至其人所。演說苦空無常無我。贊嘆出家。得離眾苦。行者見已。心大歡喜。自見己身坐蓮華臺。長跪合掌。為佛作禮。未舉頭頃。即得往生極樂世界。蓮華尋開。當華敷時。聞眾音聲。贊嘆四諦。應時即得阿羅漢道。三明六通。具八解脫。是名中品上生者。中品中生者。若有眾生。若一日一夜。受持八戒齋。若一日一夜持沙彌戒。若一日一夜持具足戒。威儀無缺。以此功德。回向愿求生極樂國。戒香薰修。如此行者。臨命終時。見阿彌陀佛。與諸眷屬。放金色光。持七寶蓮華。至行者前。行者自見空中有聲。贊言善男女子。如汝善人。隨順三世諸佛教法。我來迎汝。行者自見坐蓮華上。蓮華即合。生于西方極樂世界。在寶地中。經于七日。蓮華乃敷。華即敷已。開目合掌。贊嘆世尊。聞法歡喜。得須陀洹。經半劫已。成阿羅漢。是名中品中生者。中品下生者。若有善男子善女人。孝養父母。行世仁慈。此人命欲終時。遇善知識。為其廣說阿彌陀佛國土樂事。亦說法藏比丘四十八大愿。聞此事已。尋即命終。譬如壯士屈伸臂頃。即生西方極樂世界。生逕七日。遇觀世音及大勢至。聞法歡喜。過小一劫。成阿羅漢。是名中品下生者。下品上生者。或有眾生。作眾惡業。雖不誹謗方等經典。如此愚人。多造眾惡。無有慚愧。命欲終時。遇善知識。為贊大乘十二部經首題名字。以聞如是諸經名故。除滅千劫極重惡業。智者復教合掌叉手。稱南無阿彌陀佛。稱佛名故。除五十億劫生死之罪。爾時彼佛即遣化佛化觀世音化大勢至至行者前。贊言善男子。汝稱名故。諸罪消滅。我來迎汝。作是語已。行者即見化佛光明。遍滿其室。見已歡喜。即便命終。乘寶蓮華。隨化佛后。生寶池中。經七七日。蓮華乃敷。當華敷時。大悲觀世音菩薩放大光明住其人前。為說甚深十二部經。聞已信解。發無上道心。經十小劫。具百法明門。得入初地。是名下品上生者。得聞佛名法名。及聞僧名。聞三寶名。即得往生。下品中生者。或有眾生。毀犯五戒八戒。及具足戒。如是愚人。偷僧祇物。盜現前僧物。不凈說法。無有慚愧。以諸惡業而自莊嚴。如此罪人。以惡業故。應墮地獄。命欲終時。地獄眾火一時俱至。遇善知識。以大慈為說阿彌陀佛十力威德。廣說彼佛光明神力。亦贊戒定慧解脫。解脫知見。此人聞已。除八十億劫生死之罪。地獄猛火化為清涼風。吹諸天華。華上皆有化佛菩薩迎接。一念頃即得往生七寶池中蓮華之內。經于六劫。蓮華乃敷。觀世音大勢至以梵音聲安慰彼人。為說大乘甚深經典。聞此法已。應時即發無上道心。是名下品中生者。下品下生者。或有眾生。作不善業。五逆十惡。具諸不善。如此愚人。以惡業故。應墮惡道。逕歷多劫。受苦無窮。如此愚人臨命終時。遇善智識種種安慰。為說妙法。教令念佛。彼人苦逼。不能念佛。善友告言。汝若不能念者。應稱無量壽佛。如是至心。如是令聲不絕。具足十念。稱南無阿彌陀佛。稱佛名故。于念念中除八十億劫生死之罪。命終之后。見金蓮華。猶如日輪。住其人前。如一念頃。即得往生極樂世界。于蓮華中。滿十二大劫。蓮華方開。觀世音大勢至以大悲音聲為其廣說諸法實相。除滅罪法。聞已歡喜。應時即發菩提之心　解云。總分九品。略有二家。一釋。此之九品。并是十信菩薩。約進約退。造善造惡。升降不同。分成九品。初三人是十信位。從本不退直趣入者。行有淺深。成上三品。中三品人。退大乘心。發小乘意。退大乘行。修小乘業。行有淺深。成中品三。下三品人。退大乘心。趣生死流。退大乘行。造生死罪。罪有重輕。成下品三。二釋。言發大菩提心。修行菩薩行。行有淺深。成上三品。發菩提心。修行聲聞行。行有淺深。成中三品。不發大小二乘心。不修大小二乘行。唯趣生死心。唯造生死罪。造罪重輕。成下三品。此即粗分九品也。若細別論。上品上生者。發三種心。則起信論曰。信成就發心位。在十信終心也。生彼便得無生法忍者。是謂緣觀無生忍。以本業經說無生忍在解位故。上品中生者。位在十信初。此間一劫是彼一日故。經一小劫得無生忍者。謂證理無生忍。則當初地也。上品下生者。是十信以前。信歸三寶受菩薩戒以去是也。以亦信因果。不謗大乘。但發無上道心。故七日之中。唯見佛身。而心不了。三七日后了了見聞者。謂此人未得依業識門而見如來故。三七日后。方入十解。見佛唯從心起故。經三小劫住歡喜地者。謂彼小劫當此僧祇。所以中品逕一小劫。下品逕三小劫。同入初地者。以勝解行地諸菩薩者。根有利鈍。行亦勒怠故。唯長短異。而功行等。下余品中準之可知。中三品內。上者。是暖頂忍決擇分位也。中品者。前三方便解脫分也。下品者。五停以前趣善凡夫。此三品人并是現般。但以生便半劫分為三品耳。下三品者。總是一切趣惡凡夫。造眾惡逆。輕重不同。遇緣聞法滅罪。有成三品。更無位別。若依無量壽經。總說三品。如彼經說。佛告阿難。其有眾生生彼國者。皆悉住于正定聚。所以者何。彼佛國中。無諸邪聚。及不定聚。十方恒沙諸佛如來。皆共贊嘆無量壽佛威神功德不可思議。諸有眾生。聞其名號。信心歡喜。乃至一念至心回向。愿生彼國。即得往生。住不退轉。唯除五逆誹謗正法。佛告阿難。十方世界。諸天人民。其有至心愿生彼國。凡有三輩。其上輩者。舍家棄欲而作沙門。發菩提心。一向專念無量壽佛。修諸功能。愿生彼國。此眾生臨壽終時。無量壽佛與諸大眾現其人前。即隨彼佛往生其國。便于七寶華中自然化生。住不退轉。智慧勇猛。神通自在。是故阿難。其有眾生欲于今世見無量壽佛。應發無上菩提心。修行功德。愿生彼國。佛語阿難。其中輩者。十方世界諸天人民。其有至心愿生彼國。雖不能行作沙門。大修功德。當發無上菩提之心。一向專念無量壽佛。多少修善。奉持齋戒。起立塔像。飲食沙門。懸繒燃燈。散華燒香。以此回向。愿生彼國。其人臨終。無量壽佛化現其身。光明相好。具如真佛。與諸大眾現其人前。即隨化佛往生其國。住不退轉。功德智慧。以如上輩者也。佛語阿難。其下輩者。十方世界諸天人民。其有至心欲生彼國。假使不能作諸功德。當發無上菩提之心。一向專意。乃至十念念無量壽佛。愿生其國。若聞深法。歡喜信樂。不生疑惑。乃至一念念于彼佛。以至誠心愿生其國。此人臨終。夢見彼佛。得往生。功德智慧。次如中輩者也。當熟之思之。能于其中。端心正行。舉要言之。三乘圣人。及地前三賢。并二乘七方便發心以去。假名菩薩。乃至方便道前。四眾男女。無根二根。至于龍鬼八部。但能發菩提心。專念阿彌陀佛。厭惡穢剎。欣樂凈土。臨命終時。正念現前者。皆得往生也。若勇猛精進。觀行分明。臨終最后心不亂者。并得上生。乃至臨終最后十念相續現在前者得下品。此中菩薩往生自有三輩。二乘往生自有上中下。凡夫往生自有上中下。各有九品。但經中不能委細分別。大小凡夫。合論九品。究實即有無量差別也。詳四十八愿及觀經旨。凡夫是正生。圣人是兼生。彼經唯言為未來世一切凡夫為煩惱賊之所害者。說清凈業處。勸人往生。不論菩薩。于凡夫中謗大乘人不得往生。以斷善根故。二乘人中。惡法學人不得往生。不信有十方凈土故。菩薩不愿生者亦復不生。以懸愿自在故。若二乘無學。不問惡與不惡。皆得往生。以三界穢土中無受生處故。生人品類。略義如是

六往生難易。于中有二。先明二處優劣。后述往生難易。言優劣者。夫總贊實德。誰劣。是故齊是法王。俱稱善逝。身充萬能。土盈眾美。但以為化眾生。或居穢土。則近墟滿野。或處凈剎。則奇寶盈封。若論其處。非無優劣。兜率天宮。則構虛而立。極樂世界。則就地而安。此則人天趣別。若據此土法論彼界。則天優人劣也。若論凈穢者。兜率是穢界。極樂則凈剎。粗分此彼。有其十四異。謂兜率天界地挾隘。亦男女雜居。亦有現行欲染。亦有退轉。亦壽四千歲。仍有中夭。身量亦爾。又三性心起。故以惡心或墮地獄。又三受互起。又六塵境令人放逸。又男生在父膝。女在母膝。又唯以菩薩為說法主。又或得圣果。或有不得。若西方土。反此為相。若就此義。西方大優也。后論往生難易。或說西方易生。兜率難生。且有七種差別。一極樂是人易生。兜率是天難生。二極樂但持五戒得生。兜率具修十善方往。三極樂乃至十念往。兜率具施戒修往。四西方終憑彌陀佛四十八大愿往。兜率可憑唯自力往。五西方有觀音菩薩等當來此土勸進往。兜率無此事。六西方經論具贊勸。兜率但一經贊說。七古來大德向西方多。向兜率者少。由此義故。西方易往生。兜率難上生也。或說兜率易生。極樂難生。所以知者。知止天宮同在此內。不大小所共信許。既是化在。故定得生。準上生經。四眾行六度事法。八部聞名喜贊。懺悔惡業。修十事行。回愿生彼。一切皆得。極樂世界。準對法論別時意趣者。如說若有愿生極樂世界得往生意在別時。猶貨一錢而得千錢。故彼經言。非小善根因緣而得生彼。天親論云。女人及根闕。二乘種不生。可彼佛毫相。如五須彌。豈凡夫類。能見此相。如是等義成證非一。是故愿西方萬一不生。或說在前二說并不盡理。凡其往生難易。一任因緣。緣謂諸佛菩薩同體大悲。因是四眾九輩所起愿行。同體之悲。雖無局人。眾生之業。猶是參差。若是業因熟者。愿隨便生。非以人天如難往。亦以凈穢如有礙。若其愿行闕聞者。在前無誠。豈由同界而易生。復以化身而輒謁。由是王舍城內。三億余家。同居一城。而不聞如來之名。那落伽中。九十億人別住。難家猶來見金色三相。則知眾生起行。良由勝緣之相屬。有失不失。或有性自屬彌陀。或有本來系慈氏。如逐所屬。各得道速。強于無屬。多勞少益。是故長者之婢母。受化于羅云。非想三天子。悟道于遣身。然則委心所尊。競務其業。往之易。早于彈指。何為徒交難易之論。如其發心決定無疑。六事易是辨。九品非難修。罪業雖多。銷過朝陽之卻暗界。趣雖幽阻。通逾王印之開塞。但以克舟之學徒。守株之行者。疑乎覆千界之舌相誠言。信乎愚一心之井蝦說。豈非藏遺燕石。疑慮隋珠。悲復哀哉

第七解妨除疑者。問。如攝大乘論釋作別時意。豈不覺彼耶。答。彼論所明。有別時。有不別時。若唯空發愿。即是別時。若行愿兼修非是別時。若天親菩薩判十念行作別時意者。何故造往生論勸人往生。又觀經教興意者。緣韋提希生阿阇世五逆子。因厭五濁。愿生極樂。佛即為說三福業。十六觀門。勸無生往生。乃至十惡五逆悉勸往生。既凈土請主。身居五濁。復生逆子。佛說皆生。即知現居五濁凡夫悉得往生也(矣)問。韋提希是大菩薩。為化眾生。現受女身。生于逆子。豈實是凡夫類耶。答。縱令實是菩薩。現受女身。化眾生者。必須隱其實能。現同凡夫。攝化同類。即現同凡夫。身居五濁。常知即引五濁凡夫往生極樂也。攝論曰。由唯發愿是別時意。故知三福十六觀七日念佛等那別時也

問。如往生論云。女人及根缺。二乘不生。云何女人等三亦得往生。答。理實可然。若無種。定得往生。言正種者。一于此土中。或有男子。或有女人種。于女人因決定招女根者。此人縱修凈土行。亦不得往生。以凈土中無女人故。此是定業。不可復勸。即是業障也。盲聾等缺根可知亦爾也。若有悔除。不入其類。二乘者。種二乘因。不信大乘。及十方凈土。亦不得生也。彼論所明種者。定業種也。問。若爾。何故觀經曰。受持五戒。即生至彼。聞說四諦。悟罪漢果等。答。此不愚法人。信有十方諸佛。及凈土發愿往生。若悟果竟。佛為說法華經。并回心向大。是智度論之所判也。問。眾生惡業甚重。能障于凈土。非小善能除。何故觀經云。臨終十念即往生得也。答。心是業主。受生之本。臨終之心。猶如眼目。能導一切業。若臨終心惡。能引一切惡業。若心善者。能引一切善業。如龍所行。云即隨之。心若西逝。業亦隨之。問。如彌勒所問經說十念中云。非凡夫念。不雜結使念。今此眾生體是凡夫。結使不斷。云何念佛而得生耶。答。或云若如彼經。唯佛一人得生。余皆不得。以十地后心菩薩獨有二種無明故。今解彼經云。凡夫念者。若不發菩提心。求出三界作佛。而直爾但念佛求生者。是凡夫念。彼不得生。故皆須發菩提心也。不雜結使念者。唯須一心相續。觀佛相好。而若口念佛。心緣五欲者。是雜結念也。念佛是淳凈心。與結使相違也。或有異義見前同。問。眾生罪業。大積如山。何得十念須滅爾許惡業。假令百千萬遍。猶是太少。若不滅惡業。復何得往生凈土乎。答。有三義。一者若臨終時正念現前者。此心能引無始以來。及一生所作善業。共相資助。即得往生也。二者諸佛名號。總萬德成。但能一念念佛名者。即一念之中總念萬德。則滅罪業。惡業礙往。除罪何系。故下品生中云。稱佛名故。于念念中除八十億劫生死之罪。三者無始惡業。從妄心生。念佛功德。從真心起。真心如日。妄心如闇。真心暫起。妄念即除。如日始出。眾暗悉除。由此三義。乃至臨命終時十念成就者。定得往生。問。凈土勝妙。是法王所居。蓮華藏。非凡夫行處。理須凡行凡地。圣踐圣場。寧得底下凡夫。生斯妙處。答。是凡夫即不得游于凈土。既是法王。何得踐于五濁。雖是法王。為化眾生故。游于五濁。亦雖是凡夫。為供養佛故。生于凈土。又四十八大愿。初先為一切凡夫。后兼為三乘圣人。故知凈土宗意。本為凡夫。兼為圣人也。又十解以去。不畏生惡道。故可愿生凈土。故知凈土奧意。本為凡夫。非為菩薩也。問。親遇善緣。預九品生。頻見文義。憤心云披。若有眾惡。不識修善。已入三途。為有方便。救彼亡靈。令除業障。生極樂界以不答。愚情難通。圣教有術。故不空罥索神變真言經。第二十八卷。灌頂真言成就品曰。爾時十方一切剎土。三世一切如來。毗盧遮那如來。一時皆伸右無畏手。摩清凈蓮華明王頂。同說不空大灌頂光真言曰

唵(唯中抬聲引呼一)荷暮伽廢(無計反)嚕者娜　摩訶畝陀(能乙反)啰么抳(三)缽頭么(二合)入縛攞(四)跛(二合)啰襪亸野[合*牛](五)

若有眾生。隨處得聞此大灌頂光真言。二三七遍經耳根者。即得除滅一切罪障。若諸眾生具造十惡五逆四重諸罪。猶如微塵。滿斯世界。身壞命終。墮諸惡道。以是真言加持土沙一百八遍。尸陀林中。散亡者尸骸上。或散墓上。遇皆散之。彼所亡者。若地獄中。若餓鬼中。若修羅中。若傍生中。以一切不空如來不空毗盧遮那如來真言本愿。大灌頂光真言加持土沙之力。應時即得光明及身。除諸罪報。舍所苦身。往于西方極樂國土。蓮華化生。乃至菩提。更不墮落。此等經文。往往而在。悔哉。罪業自造。苦果影追。痛哉。獨因獨厄。無人救護。自非同體大悲。弘濟秘術。誰能遠開幽鍵。升華臺。雖無他作自受之理。而有緣起難思之力。則知以遇咒沙即有緣。若不被沙。何論脫期。惟夫大悲無方。長舌無雜。不行不信。后悔無反。然則不信用者。徒負厚恩。報日轉遠。有順行者。接魂華蓮。孝順便立。幸逢真言。令出不難。凡百君子。誰不奉行。散沙墓上。尚逝界。況乎咒衣著身。聆音誦字(矣)

游心安樂道(終)