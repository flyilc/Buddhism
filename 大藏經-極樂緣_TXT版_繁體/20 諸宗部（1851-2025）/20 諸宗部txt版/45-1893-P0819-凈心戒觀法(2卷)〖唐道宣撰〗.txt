　　No. 1893

　　凈心誡觀法序

　　　　余杭郡沙門釋元照述


太近至易無如自心。入死出生了不知覺。其體明瑩其量包容。故使一迷遽生諸法。其猶寶鑒因明而像生。又若長川緣澄而波動。謂心異物為物轉心。吸攬塵緣積成勞結。淪歷諸有沉屈己靈。余趣無知。人倫鮮學。縱令聽習多墮邪癡。奔逐名聞封著知解。至有江南江北走覓菩提。曲見邪心未嘗正直。野猿騰躍家犬遲回。勞我圣師提耳垂誨。曲留妙藥的指病根。囊括兩乘津通萬行。托彼親度用表弘慈。囑使竊窺特彰秘勝。深訶講論苦勉修治。然古德傳通雙弘教觀。諸部則以教開解。斯文乃以觀示修。既非無目而游。豈是數他之寶。須信。從真起妄舉體現前。達妄即真不從他得。凈心之要。覽者宜知

凈心誡觀法

　　　　終南山沙門釋道宣撰


敬禮三寶藏　薩婆若法身　隨力誡初學　惟圣哀愍聽

時在隨州興唐伽藍。夏安居撰令送泰山靈巖寺付慈忍受持。凡三十篇。如右

釋名篇第一　序宗篇第二　五停篇第三　挍量篇第四　自慶篇第五　善根篇第六　破戒篇第七　邪命篇第八　誑佛篇第九　造過篇第十　解脫篇第十一　食緣篇第十二　流轉篇第十三　不動篇第十四　過患篇第十五　心濁篇第十六　二報篇第十七　結使篇第十八　緣生篇第十九　安般篇第二十　相資篇二十一　因果篇二十二　止劫篇二十三　一諦篇二十四　心行篇二十五　菩提篇二十六　教化篇二十七　佛性篇二十八　福田篇二十九　受持篇三十

　　凈心誡觀法五字釋名法篇第一

凈心者。于汝現行煩惱諸部過患。教修對治。令汝即時隨分解脫。垢染漸滅。心轉明凈。發生定慧。起于大乘清凈信心。趣向菩提種性住處。以今微因后感當果。是故教汝察病對治。興隆功業。修入信境。成決定根力。其三賢十圣無垢妙覺四十二地空宗真理。唯可知聞影像粗相。下地凡夫力所未及。亦未能行。今唯使汝凈除業鏡客塵[目*壹]等。見汝身中少分佛性。汝可飲服般若甘露洗蕩蓋纏漸顯凈心。心若清凈令眾生界凈。眾生既凈則佛土凈。始除煩惱令戒清凈。戒既完具定復清凈。以戒定凈令智慧凈。智既凈已顯自身源。有此義故名為凈心。已下諸篇治過雖別同名凈心。誡者。令汝識知對治初門。先除粗染根本惡業。知病知藥守心慎口。勵己修道離過患故名誡。觀者。察義。觀察此誡與佛法相應不相應及障道過患名字句偈。審諦思量。如實解心得誡本意。又能隨順止觀二門。此二法者定始慧初。生長一切禪支道品。故名觀。法者。即此誡文首軸次第。殷勤曉示。欲使禁斷煩惱止諸惡業。加行勝進住不退心。故名為法。下諸篇中皆有此凈心誡觀法五義。當須知之

　　誡觀序宗法第二

夫欲修道于三業中先斷財色二種。若不貪財即無諂諍。若不貪色即無熱惱。經云。背舍離欲順菩提分。當修身觀精勤一心除世貪愛。制伏垢惱令心清凈。以斷財色成無漏善根。薰本識中成無貪種子。漸盡惑染入賢圣位。今見解法人等仍貪財色長養結使。與諸漏相應。惡業系縛墜三惡道。經云。既非道人。又非白衣。無所名也。多求利故專習唇吻莊補華綺。戲論諍訟遞相謗嫉。三毒轉疆。煩惱增長沉淪苦海。知而故犯。無解脫時。千佛出世不見不聞。以是因緣地獄罪畢受惡龍身。為盜佛衣食破戒嗔垢所得惡果。如盲龍經說。即知解義不救業苦。汝宜依誡如說修行。隨病對治隨分解脫。不可口言而得清凈。三毒五結。何者偏重。先治重者輕即自差。披戒定鎧摧心魔賊。一切苦因果財色為本。一切樂因果戒定為本。然此因果悉在眾生心微塵中。何故不禁余過先誡財色。大乘經云。八萬四千障道罪業悉因財色以為根本。何以故。十方眾生無始已來為財相殺者過微塵數。為色相殺者數復過是。道俗二流為于財色。今現有一百二十六大地獄中。受千萬種苦。經無量劫始入畜生餓鬼。緇素二人同為財色之所傷害。初持后犯。能免者稀。若有斷者名菩薩行。名真持戒。名為賢士。名佛弟子。財色二事相欲似輕感罪尤重。河沙誑惑由財色起。此之二過能壞君臣師徒夫婦等。亦壞內外親族朋友知識。若離財色更無世間。人天脫苦圣凡同贊。諸漏滅盡進至佛果。為此先誡財色二種。因色生憍。因財生吝。憍而且吝雖有余德亦不足觀。先斷財色。使功行成立。后聽經論。即是入道次第也。言逆行疾。故名凈心。偈曰

　煩惱如河沙　　先斷惡二種
　一財二是色　　死時神不恐
　吉羅須護持　　況言犯四重
　三聚戒清凈　　布薩心喜踴
　鄙夫愛財色　　誡汝斷貪著
　由財三世苦　　因色入火罐
　色能障圣道　　財能令行薄
　審諦自看心　　知貪是狂錯
　智避如火坑　　頑愚不嫌惡
　若犯當悔除　　除已更勿作
　一切有形類　　終歸填溝壑
　持戒禁情苦　　后受大安樂　

　　誡觀五停心觀法第三

五妄想者。如除刺樹先斷其根。故修五停觀息五過。止不令起。故名停心觀。因修此觀現惱不行。得小解脫所由之處。戒定調柔漸證神通名大解脫。十障滅盡名真解脫。莫不因今五停觀法。如是修入名為凈心。偈曰

　自知欲情多　　一向觀不凈
　背舍得解脫　　欲竭即得定
　若當逐講論　　念欲轉熾盛
　是即非對治　　下道入險徑
　自知嗔恚多　　一向修慈悲
　毒火得清涼　　成就善律儀
　若當逐講論　　非治徒勞疲
　貪嗔更增長　　重被煩惱羈
　自知愚癡多　　諦觀十二因
　始悟輪回苦　　了知無我人
　若當逐講論　　見諍終日喧
　放本求枝葉　　不能拔斷根
　自知我慢多　　諦觀十八界
　方得無人解　　吾我病即差
　若當逐講論　　反益三涂債
　計我常求勝　　名利自杻械
　自知亂想多　　常數出入息
　覺觀漸得成　　加我戒定力
　若當逐講論　　喧塵未能息
　遞互相是非　　何時滅事識　

此是毗曇中七方便法。五停觀成名第一方便。自余別相念處．總相念處．暖法．頂法．忍法．世第一法．名七方便。觀行成就得須陀洹果。若初入道大小乘人通修此觀。偈曰

　何因說五停　　復不逐講經
　抱疾說藥方　　只欲取聲名
　凡夫貪利養　　無心治忘情
　若修五停觀　　決定修道成　

何故令修五停觀法止逐講論。有二要法。一者佛教次第入道對治鹿重煩惱。二者見解法義人。知而故犯。不畏佛戒。不修威儀。五篇凈戒悉皆破盡。見他持戒復起憎謗。唯貪財色。嗔惱斗諍慳嫉憍慢。無漸無愧。身壞命終必墮地獄畜生餓鬼經歷多劫。當觀此事現前驗知。故修五停止過。起道順佛教。故名為凈心。偈曰

　貪如豺狼性　　嗔如惡龍心
　壞法故毀禁　　污戒犯奸淫
　識法望除毒　　反更作罪深
　造業心無悔　　命過就刀林
　墮大無間獄　　佛性歷劫沈
　如職除名罰　　失勢不堪任
　云何破戒口　　啖人食憍恣
　云何破戒手　　受人財物施
　云何破戒身　　坐臥好床褥
　云何破戒業　　受他禮己足
　云何破戒行　　默受稱揚贊
　若犯此五事　　諸天共悲嘆　

佛教新受戒者五年學律。然后學經。律有五部。一四分。二五分。三十誦。四僧祇。五解脫。此五部律同一毗尼大藏。文相廣博卒難悉識。今欲知者財色為宗。能斷財色即名奉律。禁戒清凈發生定慧成就圣道。知律綱要故名凈心。偈曰

　五部戒律中　　宗要斷財色
　修禪觀不凈　　對治自忍抑
　林野嘆死尸　　內心懷悲惻
　我身會當然　　貪熱即時息
　三毒甚強盛　　摧之用智力
　衣求破弊衣　　食即一坐食
　常行平等心　　凈意恒質直
　若不能如此　　袈裟覆荊棘　

圣教萬差為根性不同。病藥眾多愚者致惑。雖用功力非正對治。妄貪名利更增塵垢。是以先修五停后學講論。知道次第名為凈心。偈曰

　世人習多聞　　未曾行一分
　妄情取妄法　　諍競起紛紜
　入道依次第　　戒定自資薰
　凈命如迦葉　　勿得同六群　

　　誡觀末法中校量心行法第四

凡夫解義皆因聽學。為知法人身犯四重。畜八不凈財。食啖俗饌。無羞無恥。知而故犯。不畏后世。是故令汝校量心行。先凈禁戒后方聽經。汝用五誡得名凈心。古者大德講華嚴經唯一卷疏。于后法師作三卷疏。今時講者十地一品出十卷疏。各逞功能競顯華詞。文字浩博寄心無所。然文者當體即義。何須人語。今時愚人竟求于名不求于法。法尚不可著。何況著文字。法離文字。言語斷故。大集經云。經文是一講者異說。各恃己見壞亂正法。天神嗔故三災俱起。以是因緣佛法淡薄。如一斛水解一升酪。看似酪色食即無味。諦思講論人情測佛。佛智境界豈人能測。如是審察名為凈心。偈曰

　敷演說法師　　二種升高座
　一者福無量　　二者離罪過
　慈心成就人　　法施勝財貨
　嗔垢是非他　　棘刺上坐臥
　有漏為基堵　　無明作根本
　解經不除毒　　法師自傷損
　賊心求名利　　匆匆未思忖
　嬰孩欲登梯　　先須戒足隱
　學士聰明者　　舉動多輕躁
　或有錯解義　　邪見復顛倒
　是故定治動　　七覺中法要
　定慧平等修　　種智得微妙
　世尊在世時　　唯教修出離
　習善莫生足　　少惡即遠避
　念念觀無常　　勤修真對治
　寂慮學禪那　　何須著文字　

何因世尊在世時悉得圣道及生天中。依次而學不越毗尼入道有方。五年習戒。夜則修定攝心守境。安處林野不畜余食。少欲慚愧一心諦觀無常不凈。離諸調戲意不散亂。舉動進止恒令凈潔。無惡姿容。先意問訊。以是善緣悉得道跡。汝能一心依此學者名為凈心。偈曰

　正法證道時　　凈法調眾生
　隨事秉羯磨　　除垢獲三明
　像法盡至末　　羯磨廢不行
　雖復似和合　　集則起斗諍
　凡是諸經律　　甘露亦毒藥
　解服百疹瘳　　不消病發作
　知法不向心　　解經行轉薄
　棄舍戒定業　　文字處起著
　所以韻句撰　　讀時心歡樂
　靜坐好思量　　觀察自忖度
　何緣重頌偈　　文少義廣博
　依戒益汝身　　信受勿疑惡
　或見他毀罵　　輕賤心漠漠
　此約大乘教　　與理不違錯　

　　誡觀六難自慶修道法第五

一者萬類之中人身難得。如提謂經說。今得人身難于龜木。二者雖得人身中國難生。此土即當邊地之中具足大乘正法經律。三者雖有正法信樂復難。今隨力信不敢疑謗。四者人身難具。今受男形根無殘缺。相貌成就。五者雖具男形六根無缺。五欲纏染出家甚難。今得割愛出家修道披著佛衣受佛凈戒。六者雖受禁戒隨戒甚難。汝可于戒律中尊重愛樂慚愧慎護。于此六事若不觀察即便放逸深障圣道。既超六難。常應喜慶。難得已得。得已莫失。如是思量名為凈心。偈曰

　世有六種難　　難得已得具
　勤修戒定慧　　善解名味句
　是故學大乘　　問即須知處
　受他檀越食　　飽腹無智慮
　無智長貪嗔　　不能如法住
　犯禁毀戒足　　命終生四趣　

　　誡觀世相如夢修出世善根法第六

云何方便能令眾生離苦出世。但愚人貪愛我即不貪。何者是名世愚貪愛。所謂官榮封賞．車馬．庫藏．臺觀．園林．采女．音樂．上服．美饌．游戲．射獵．宴會倡伎嫁娶賓席恃怙族姓。追朋逐勢。三軍列陣。前鋒精銳謀策將略。果毅傷殺。平殄除蕩快意適情。攻城破柵收縛簿斂刀筆。豪俠意志建立俗藝醫方工巧。居積攝斂奠祭。以要言之如此。眾多世務無量。殺害．飲酒．啖肉．斗諍．勝負．怨仇．熱惱．悲喜．安危．吉兇．禍福。能于此中悉舍離者名真修道出世人也。眾生迷倒于此世事謂是真法。不知無數劫來生死大苦。身壞命終墮三惡道。恒河沙劫受大燒煮。雖遭此苦仍于生死貪著無厭。迭相承習迷惑塵境。皆由未值善導未聞正法。汝今既聞。如聞修學名為凈心。偈曰

　凡夫狂癡性　　所見常不正
　資養三毒身　　貪嗔轉增盛
　未觀尸穢形　　持糞如行屏
　常游違順境　　詐偽起諂佞
　實無常我樂　　妄見常我凈
　罪業顛倒故　　恒游諸險徑
　智者如實解　　慧命心決定
　觀世如夢幻　　窮真道成圣　

　　誡觀破戒僧尼不修出世法第七

僧尼破戒者。所謂畜養奴婢僮仆牛驢車乘。田宅種植．園林．華果．金銀．粟白．屏風．氈被．好枕．細席箱匱盆盆銅器盤碗．上好三衣．牙床坐褥房舍退屋．廚庫碓磨脂面藥酒雜鮭醬酢。異種口味王公貴重。多人顧識。生緣富貴數過親舊。餉送吊問。申訴衙府。身為眾首門徒強盛。講說相難。好喜音樂。常居一寺評量僧事。迭相擯罰。借問旱潦豐儉盜賊水火毒獸之事。經過酒店市纏屠膾獵射之家。親友婦女琴瑟詩賦圍棋雙陸。讀外書典。高語大笑。嫌恨諍竟。飲酒食肉。綾羅衣服五色鮮明。勤剃須發。爪利如鋒。畜八不凈財寶富足。于此等事貪求愛著。積聚不離名真破戒。經云。此等比丘名禿居士。名披袈裟賊。名禿獵師。名三涂人。名無羞人。名一闡提。名謗三寶。名害一切檀越眼目。名生死種子。名障圣道。遠離此等十種惡名即為凈心。偈曰

　可怪凡夫人　　積聚貪嗔癡
　破戒無羞恥　　輕賤木叉珍
　追求忙如火　　種植涉艱辛
　教他多布施　　自舍若抽筋
　傲慢善知識　　恃怙膿血身
　放逸著五欲　　何時出苦津
　衣貪五色服　　食貪常飽肚
　舍靜入憒鬧　　經戒未曾睹
　拔草復掘地　　溉灌治園圃
　生業過俗人　　甕匱居三五
　唯憂財不足　　鎖門牢閉戶
　高聲大語笑　　諂慢心未普
　毀犯四重禁　　抵突兇如虎
　身壞永沉淪　　罪畢生夷虜
　可念眾生狂　　癡暗無慧光
　但貪目前利　　不見當來殃
　出家望靜樂　　返為馳逐忙
　抱財忽命終　　道俗竟分張
　惡性如蛇蝎　　惡貪如豺狼
　剃頭無實德　　高容返自傷
　隱罪求名聞　　不畏利養瘡
　白衣修戒施　　壽盡生天堂
　沙門倒慳惜　　不觀空無常
　唯知造惡業　　觸事皆面墻
　破戒違經律　　無慚故覆藏
　我作還我受　　三涂遣誰當
　雖無我人法　　善惡亦不亡
　三界輪回苦　　六道生死長
　如是諸惡過　　謹慎好思量
　愿斷相續因　　持心如金剛
　定水洗煩惱　　戒城自遮防
　德如螺髻梵　　去處見西方　

　　誡觀外現威儀內起邪命法第八

邪命者。所謂凈治住處。嚴飾道場。羅列旛華及諸道具。數為洗剃。常帶袈裟。覆膞靴履。威儀齊整。緩行直進。下聲軟語。或復靜默閉目低頭。衣缽隨身執著律相。然其內心常求名利。望他請喚恭敬尊重。進戒度人強為師首。處在徒眾希他依止。設解經律問時生難。性多嫌恨惡眼視人。少見侵觸不受其懺。口若發言喜說機刺。嫉他得利如火燒心。情塵意垢曾未除遣。雖坐繩床起惡覺觀。攀緣亂想念世欲事。令夜惡夢漏失不凈。惡覺染意熏本識藏結惡業種。染能障凈生死不絕。輪回無際受諸苦惱。三業不凈乖八圣道。外白里黑。順八邪徑。是名邪命欺誑凡圣。如是觀察得名凈心。偈曰

　口誦無常經　　身作有常計
　求望他利養　　合眼未觀諦
　三衣唯欲好　　不肯著破弊
　內心至粗獷　　外相真似細
　欺誑世間人　　大悲為流涕
　賢圣不贊嘆　　善神不扶衛
　業障日夜增　　戒定念念滯
　雖有兩個眼　　復患一雙曀　

　　誡觀取相恃善誑佛法第九

經云。何者比丘名為誑佛。若言我修慈悲彼人嗔恚。我能布施某甲慳貪。我具凈戒彼人犯戒。我勤精進彼人懈怠。我有智慧彼人太愚。我今樂靜彼染憒鬧。我修威儀彼人輕躁。我如法住彼不如法。或恃隱山絕粒。納衣一食常坐不臥冢間樹下。或講經律善解法相。我有如是福德智慧。取此相者即名我見眾生見壽者見。堅執是相名為誑佛。何者修道名不誑佛。若人修空無相無愿三解脫門亦不生著。唯觀世諦虛妄顛倒如幻如夢無有一實。成此觀門修戒定慧。精進不恃己能輕他無德。柔和質直謙下無諍。以此善根回向無上菩提。如是離相修者名不誑佛。不誑佛故得平等法。法眼明朗能凈智障。不著空有名為凈心。偈曰

　八萬四千法　　對治多種病
　是名大方便　　成就善巧行
　執相名誑佛　　著我起見諍
　比丘自沉溺　　不能到究竟
　故修三脫門　　法空資慧命
　深觀緣集故　　證智更歡慶　

　　誡觀慢天懼人屏處造過法第十

凡夫憍諂威儀不恒。人前斂攝名為諂詐。屏處造過名為憍逸。所謂破諸戒儀。私飲盜食。赤露裸跣。河池澡浴。露地便利。下氣出聲。摩捫屏處仰眠。伏地。蹲踞支頰。走驟顧眄。吟詠歌嘯。略要而言。故名憍諂。三業四儀悉不如法。人前似人屏處如鬼。一切天神證知此過。身壞命終生獼猴中。及鬼魅中。為犯戒儀果報對至。不欺闇室即其義也。何以故。大業之樹光明如鏡。眾生造業于彼悉現。神天有二。一字同生。二字同名。人不見天。天常見人。業力持罪不在晝夜。行者謹慎屏露無差。大千世界在佛毛孔。豈容屏過賢圣不知。是故菩薩有八萬威儀。聲聞戒有三千威儀。汝應修集威儀庠序屏露二處一等用心。乃至失命不虧仁范。如是持行名為凈心。偈曰

　賢圣出三界　　常游三界境
　觀諸眾生業　　如形對日影
　智者慎威儀　　持戒心勇猛
　屏處無闕失　　四念堅固秉
　觀身如毒蛇　　察心如冤家
　身心是大患　　覆罪如河沙
　智者犯已悔　　終不蓋疵瘕
　藏過嬰惡名　　地獄受鐵叉
　苦哉末法時　　比丘比丘尼
　剃發雖改服　　猶守貪嗔癡
　假名優婆塞　　諭諂優婆夷
　名中喚五戒　　實未具一支
　口常誦藥方　　心病不肯治
　惡業覆障故　　邪命求余資
　身見執著我　　不覺即分離
　亦不觀五陰　　氣息若懸絲
　人前粗斂攝　　屏處踰須彌
　唯懼人怪笑　　不畏天證知
　欲醉狂情發　　行坐染心思
　纏綿破重戒　　命終墮阿鼻
　地獄經一劫　　劫盡更復移
　此苦難堪忍　　屏處最慎之
　為造狂業故　　諸佛發大悲
　犯欲須臾樂　　受苦無量時
　經云人從生　　即有二種天
　晝夜與身俱　　共人同受年
　一念為善惡　　了了皆現前
　惡多天減算　　善強命長延
　毗盧遮那佛　　身界廣無邊
　于一毛孔中　　容受三大千
　性照圓明徹　　含生上福田
　以眾屏多過　　無緣起慈憐　

　　誡觀女人十惡如實厭離解脫法第十一

女人十惡者。具說難窮。今略言之令生厭離。一者貪淫無量無厭。經云。十方國土有女人處即有地獄。一切障道此為是苦。女人欲男如海吞流。百千萬劫畢竟不滿。得一望一。心意狂亂。見可意男悉愿與交。猶火納薪多益多熾。晝夜行坐無忘欲時。受五道身皆女形攝。先際已來女根未轉。徹窮劫世不免女身。故名貪欲無厭。二者嫉妒心如毒蛇。家有婦類悉生憎垢。口似相親心如冤家。若同夫婿更相規命。或作符厭。解奏毒藥。或雇人殺害。或截支節。或毀面目。或削衣食。鞭打罵辱。方便除他欲得獨立。故名嫉妒。三者諂曲詐親。凡見人時未語先笑。口云憶念心懷嫌恨。對于夫婿思他男子愿夫遠行。或愿早死。或與外人多種謀計。及見夫時諂媚附近。身向心背名為詐親。四者放逸。但念彩衣裝粉釵釧。修治面目望他愛念。耽著五欲不避親疏。不畏后世畜生餓鬼名為放逸。五者口多惡業。出言虛誑實情難得。凡所論說虛多實少。喜道鄙弊穢惡之語。母女姊妹不相避忌。兩舌斗亂傳送消息。數作咒誓不畏殃報。屏罵尊長窮逐諍訟。是名口多惡業。六者厭背夫主。若見端正男子無羞追逐。或遣信逼。或自身往坐臥。不安休廢生業。或結成病。或時托病屏處飲啖。人前不餐。夫婿辛苦勤勞得財。割減偷竊供給傍夫。共作謀計規欲殺害。見夫即嗔冤家無異。是名厭背夫主。七者一切女人多懷諂曲實情難得。所以女人奸險性器難量。雖與對面共言心隔千里之外。皆為貪求世利性逐澆浮。言是返引為非。指虛翻將為實。顛倒常理每事多端。向背有無情隨冷熱。或憑勢要。或黨親知。或因財色相誣。或諍名位而起謗。是以口如脂膏。心若錐刀。八者貪財不顧恩義。父母養育劬勞難報。及嫁得夫棄忘恩德。規父母物潤益夫家。多得便喜。不稱便恨。父母饑寒無心供給。是名貪財不顧恩義。九者欲火燒心。不恥父母不懼刀杖。或未嫁妊身。或奔逐他逃。或拘引他人向家造過。恥辱父母。敗亂宗親。出嫁已后復叛夫婿。夫亡未幾更思后嫁。男女成人猶棄改出。心迷欲醉不避羞恥。女人過患窮劫難盡。故名欲火燒心十者女身臭惡不凈常流。春夏熱時蟲血雜下。經云。女根之中二萬淫蟲。形如臂釧細若秋毫。腥臊臭穢。私墮胎孕。懷妊產生污穢狼藉。善神見聞悉皆舍去。惡鬼魍魎數來侵擾。如是鄙弊愚人猶貪棄舍念處破佛凈戒。死入獄中畜生餓鬼長劫受苦無解脫時。是名女人十種惡業。能觀能遠名為凈心。偈曰

　四百四種病　　宿食為根本
　三涂八難苦　　女人為根本
　生死無數劫　　貪愛為根本
　賢圣解脫樂　　離欲為根本
　四蛇成身界　　顛倒想為心
　膿血遍九竅　　凈想起貪淫
　順情稱快樂　　不信墮刀林
　報生豬狗道　　由前貪愛深
　一切女人性　　少實多諂曲
　不念臭穢身　　坐臥思念欲
　邪視他男子　　情喜相逼觸
　百千萬億劫　　畢竟不滿足
　不羞慚父母　　敗損諸親族
　男少女多者　　家衰數被辱
　女具十惡業　　死入鐵床獄
　大鍤刺女根　　苦痛大嗥哭
　地獄罪畢已　　轉入母豬腹
　啖糞居圊廁　　臭泥生溷蟲
　復被屠割苦　　累劫罪難終
　從畜入餓鬼　　穢食恒不充
　支節皆火然　　骸骨不消融
　貪欲暫時樂　　受報苦無窮　

　　誡觀檀越四事從苦緣起出生法第十二

損害生命名苦業。筋骨斯盡名苦緣。經云。食者從耕種鋤刈。收治。揚簸。窖藏。運輦。舂磨。炊爨。蒸煮。聊設供給奉送。又種菜造墻。溉灌田園營為醬酢。計一缽食出一缽汗。汗在皮肉即是其血。一食工力出于作者一缽之血。況復一生凡受幾食。始從耕種乃至入口傷殺無數雜類小蟲。是以佛戒日受一食支持性命寄過一生。衣服者養蠶殺繭。取桑。織絡染浣裁縫。眾緣調度無量辛苦。計上下衣資凡殺幾蠶出幾氣力。蠶繭入湯受幾痛苦。是故佛教著糞掃衣。障弊陋質冀得修道。房舍者從起立墻壁穿坑掘地傷殺土蟲。斫伐材木傷林樹蟲。造塼瓦時殺泥水蟲。放火陶冶殺柴草蟲。作人苦力施主費財。飲食眾緣勞損甚大始成一房。是故行者依于冢樹草蓐自安。念食是苦節身而食。念衣殺命著糞掃衣。念房舍臥具從苦緣生。志樂頭陀三月一移。念四事難消少欲知足。經云。受檀越食如饑饉世食子肉想。受施主衣如熱鐵纏身。入房舍時如入鐵罐。受床坐時如熱鐵床。寧破此身猶如微塵。不以破戒之身受人供給。三涂苦報皆為愛衣貪食樂好房舍。若破戒因緣還償施主。或作奴婢鞭打驅策。或受畜生形披毛帶角。生償筋骨死還皮肉。負重力盡起而復倒。虛受信施樂不足言。及償施主苦過萬倍。是故教汝知慚知愧。慎護后世。莫破戒受施名為凈心。偈曰

　智者不貪食　　貪食者無智
　不念出糞苦　　唯取人食利
　自啖腦中涎　　上盛向下棄
　慧命斷四食　　行者不貪嗜
　比丘不樂靜　　貪利受道具
　追求心散亂　　忽忽緣諸務
　得一更望一　　心規恒不住
　宜應愧施主　　臭身里破絮
　勸觀三脫門　　離相自調御
　少欲學知足　　可依釋子賦　

　　誡觀六道流轉受報無窮法第十三

三界眾生無始已來造善惡業皆熏本識成業種子。凈染合雜數過塵算。受六道報生死無邊。從地獄出生諸天中人中鬼神畜生中。畜生者先受蝎蠓蠕動形類。一日一夜百死百生。千死萬生漸受大身。乃至摩竭魚等長十千由旬。脫畜生身受修羅身。天上福盡復生地獄餓鬼中。經云。鬼有百千萬種。果報各別。六道人畜各千萬種。色命苦樂質像好丑千差萬品。說難窮盡。今言人道本業來處。經云。受形顏貌端正為性凈潔諸天中來。皮膚粗弊不喜修施畜生中來。形色丑惡瞪瞢少智地獄中來。舉動輕躁獼猴中來。機捷調戲妓兒中來。性多謟媚鬼神中來。略而言之。廣即難盡。一道之中有恒河沙因果。受一螘身猶經多劫。況受余形及余道中。是故生死不可窮盡。汝可諦觀。舍身命時受大苦痛。受身生時復大苦痛。如是苦痛已經塵劫。已舍無數身已受無邊苦。愚者于中猶行放逸。汝可思之勤求出離。專精策勵成無學果。證真解脫快樂安隱。能如是觀者名為。凈心偈曰

　一切世人欲受樂　　遣修樂因不肯作
　愚人得樂謂常樂　　不覺命終被減削
　十五姿容言可愛　　四十已去自疏索
　縱使生天八萬劫　　不免無常墮溝壑
　凡夫暫樂忘大苦　　受大苦時復忘樂
　所受苦樂皆空華　　本來只是情迷錯
　迷解悟道獲神通　　永斷生死名真樂　

　　誡觀八風力大智者不動法第十四

何者為八。一利。二衰。三毀。四譽。五稱。六譏。七苦。八樂。一切眾生為八所動不自安心。故名八風。何者動相。得利便悅。衰惱便憂。毀辱即嗔。譽談即喜。逢苦懷戚。遇樂生逸。稱贊情歡。譏刺抱恨。此之八法能令癡凡動搖不安。毀譽聲一。妄起二業造三涂因報四趣果。波浪五道成就十纏。永處樊籠。何時解脫。然十界者緣和故生。性空故滅。體解生滅即無嫌恨。恨風不起罪火不然。火不熾然心得清涼無諸熱惱。以無熱惱故名為凈心。偈曰

　愚人貪美食　　憎惡腹內屎
　見生竟愛染　　薄賤老病死
　毀譽同響聲　　嗔喜更互起
　取相心高下　　不識平等理
　癡惑著音聲　　凡夫共如此
　死生糞與食　　經文遣相比
　耳被虛聲誑　　神仙墮崖死
　智者解真空　　視聽不相似　

　　誡觀身心相苦惱過患法第十五

身相者。六道異類陰大假成。感現前果酬過去因。故名身相。身相有八萬四千種形。依正二報各各差別。一人遍受爾許種身已經無量阿僧祇劫。今誡觀身唯及人道。一人有九萬九千毛孔。八百種風出入其中。八萬戶蟲遍身充滿。四百四病更互發動。三百六十骨節迭相依持。百一十苦無時不受。三十六種不凈膿血合成陰身。九孔漏瘡穢物流出。如上苦業始成一人。賢圣舍離如除惡病。故名觀身。心相者。一念之間九十剎那生住異滅猶如電光。塵起識生貪境招報。經云。貪欲心有二萬一千。嗔恚心有二萬一千。愚癡心有二萬一千。等分心有二萬一千。合有八萬四千塵勞。一百八種煩惱。五百四十種受。有九十八種使。故名觀心。若入安般觀法心所漸息。乃至九次第定還歸一真清凈心中。此清凈心名為佛性。名真常法身無心之心無相之相。如是觀察名為凈心。偈曰

　廢緣托凈境　　正命自養身
　諦觀虛空心　　隨分得解脫
　貪嗔若欲起　　觀空以止遏
　河沙煩惱根　　定力能斷割
　專定不修智　　小乘非大慧
　雖復苦身行　　徒自歷年歲
　定慧平等修　　方知佛性體
　直至大涅槃　　何況世間諦　

凈心誡觀法卷上凈心誡觀法卷下

　　誡觀詐善揚名口清心濁法第十六

圣賢密行內智外愚。凡夫狂癡內愚外智。未有戒定現戒定相。彰揚善名招引利養。隱匿垢過外顯清白。常向道俗說己功德經云。此是無刀大賊。罪于劫掠。誑詐犯重墮三惡道。詐善之人具足五業。一者天神不護。證知缺戒受施。二者五千大鬼常遮其前。唱言大賊掃其腳跡。三者或于現世得大衰惱。四者常不值佛生邪見家。五者自欺亦欺誑他。自受苦報施主無果。是為五業。是以誡汝。推直于人引曲向己。秘善陰德似不能言。何以故。善如金玉不用他知。惡如糞土不須藏覆。糞土之法貴在早除。細貨寶物默然牢掌。知足之性不求好名。少欲寂靜寧懼惡響。計我之人欲得名利。察身無我。名利安在。名利俱空。離我即實滅于空實正入平等能舍名利。是為凈心。欲得凈土當凈其心。隨汝心凈即佛土凈名為凈心。偈曰

　出家行非法　　感得多衰惱
　危苦隨念豐　　安樂稱情少
　天神不愛護　　魔事數來擾
　死時懷恐懼　　長劫墮惡道
　善德深密藏　　其猶摩尼寶
　過惡悉除滅　　理同苗邊草
　真行不求名　　戒定內明了
　詐善覆藏惡　　佛法中非好
　諦觀此誡文　　系意開懷抱
　一切障道因　　懺悔更莫造　

　　誡觀眾生各著依正二報法第十七

三界眾生住著堅牢為貪二報障于解脫。非非想天自謂涅槃果報終極。懷增上慢不逸三涂。色界眾生貪著禪味。自謂安樂更無過者。復念身光宮殿明凈我果最勝。欲界眾生性多放逸。貪五欲樂不覺無常。天福亦盡還歸惡道。薄地凡夫臭身隔陋果報卑劣。起大憍慢各恃我見。謂此人中常樂我凈更無過者。畜生萬類巢居穴處。各愛壽命不愿人天。不嫌己身。不希凈土。此雜類身一身遍受。乃至毒蛇屏蟲之類悉愛壽命貪著住處。不覺身中同有佛性。然此諸身無始已來隨業轉換無暫停時。汝可諦觀當起厭離。勤求方便脫于生死依正二報。漸證法身巍巍不動。至得如是覺悟除諸疑惑決定誠信。名為凈信。偈曰

　三界六趣中　　無數種眾生
　形壽各差別　　依正亦難明
　今就人道修　　對治隨分行
　觀諸眾生類　　憎愛心不平
　憎者欲相殺　　愛即長癡盲
　貪嗔更互起　　身壞墮三坑
　各貪愛危命　　處險未知驚
　造因不畏果　　寧知死復生
　菩薩以是故　　欲令眾生樂
　眾生煩惱垢　　方便為除卻
　教觀十八空　　六塵莫取著
　四倒及五欲　　禁斷更莫作
　愚人貪現樂　　不識當來惡
　當來還是我　　如何即疏薄
　假使多身樂　　一一填溝壑
　為此求常住　　解脫無明縛　

　　誡觀煩惱結使法第十八

一切生死障道苦業皆因結使。如毗曇說。今略況言令息覺觀。結有十結。使通三界九十八種。今恐文繁。少分喻說。結使者。阿梨邪藏染分種子名之為結。受六道果報名之為使使業發生增有漏種。如賊居險潛伏聚集。名之為結。持仗劫害掠人財寶。名之為使。貪嗔性習依真潛伏。還緣起發能劫戒財取著諸塵害于智寶。剎那相續追求如使。無對名結。外觀名使。止慮名結。攀緣名使。系念名結。役心名使。為有結使愛恚互生。由愛恚故成取舍業。妄取舍故癡翳轉厚。故障其慧眼。慧眼未開名無明闇。闇心緣事與顛倒相應。抱真常性愛生死苦生死流浪。迷失正道未見正道名為迷惑。無常常想。無樂樂想。無我見我。無凈見凈。如是狂錯皆因結使。如是結使造顛倒業。欲斷結使即修五停觀法以對治之。安般守意入三脫門。觀空離相結使斷除身心寂靜。故不起煩惱。煩惱滅處名真解脫。解脫者則大涅槃。欲起染心當自挫辱。挫不令散名為凈心。偈曰

　佛于波羅奈　　三轉厭離行
　授與四諦法　　為治煩惱病
　永斷生死根　　成就智慧命
　修禪斷結使　　照理心懸鏡
　調心唯柔軟　　持戒須彌硬
　戒凈不悔恨　　布薩心喜慶
　煩惱生結使　　結使長煩惱
　唯有禪定力　　摧之如腐草
　結使妄取舍　　翳厚障見道
　故修五停觀　　凈心內明了　

　　誡觀十八界假緣生法第十九

何名十八界。身有六根。謂眼耳鼻舌身意。外有六塵。謂色聲香味觸法。中間生六識。三六假合名十八界。云何名根。能生諸業長養任持。故名根。云何名塵。坌污凈心觸身成垢。故名塵。云何名識。能了前境妄起分別。名為識。然此根塵互相涉入名十二入。假緣生起無真實性。眾生不達謂內外入有常樂我凈。貪心熱惱堅著執取。迷惑昏謬不信圣道。順情生貪。違意起嗔。以此貪嗔增長結使。此名凡夫以十八界。學人十八界者。著三十二相名貪色。愿聞說法名貪聲。愿上香供養名貪香。愿證大乘理教諸法實相名貪味。愿得清凈法身名貪觸。愿成一切智名貪法。于此緣修之中有善貪嗔癡。進求上地名貪。背舍劣行名嗔。情有向背名癡。見身證道名慢。故云學人十八界。義名智障。非有煩惱。非無煩惱。能知二種根塵而熾然修入平等大道無為法中。故名凈心。偈曰

　塵境雖如幻　　見色起慈悲
　發意離諂慢　　不失四威儀
　六塵行坌污　　亦是行者師
　除病不除法　　七覺分修持
　雖觀文字空　　要須遍讀經
　廣尋圣者義　　般若漸得成
　雖觀根塵空　　和敬護人情
　戒儀須具足　　修德慎惡名
　雖觀諸行空　　對塵修五停
　貪癡結使斷　　寂滅心安寧
　雖觀三界空　　擇惡善須歸
　修行擇覺分　　離垢識是非
　雖知三諦空　　知諦義窮微
　常依二諦說　　與理不相違
　十八界雖妄　　出生于珍寶
　觀解緣和義　　不生亦不老
　七地大菩薩　　不名無煩惱
　金剛心滅后　　然證無為道　

　　誡觀修習安那般那假相觀法第二十

夫坐禪要法當有十種

一者先托靜處遠于水火禽獸音樂八難土境令心安隱。二者厚敷草蓐中高邊下。三者緩帶衣裳。節食少飲。四者結加趺坐。左手壓右手。閉目合口齒不相嚙。端身平視。五者年少腹飽當數出息。年老腹饑當數入息。六者當觀出息去鼻遠近入到何處。即知氣色。初粗后細。下至氣海上沖于頂。七者從第一息數至第十。若未至十緣于異想還攝取心更從一數。八者手掌之內置一明珠。系念觀珠心心相續光明即現。九者如五停觀對治現行五種煩惱。隨起隨治。隨分解脫煩惱不行令戒清凈。以戒清凈故諸天歡喜善神衛護。十者以修定故舉動審諦心不卒暴。謙下柔和忍辱無諍。以是功德增長智慧。臨命終時他方菩薩來迎神識不遭苦患。諸天世人所共稱贊。生于凈土見佛聞法永離三涂受解脫樂。自余諸法如經所說。汝當受行成戒定根。根性明利名為凈心。偈曰

　凡夫學道法　　唯可心自知
　造次向他道　　他即反生誹
　諦觀少言說　　人重德能威
　遠眾近靜處　　端坐正思惟
　但自觀身行　　口勿說他短
　結舌少論量　　默然心柔軟
　無知若聾盲　　內智懷實貨
　頭陀樂閑靜　　對修離懈惰　

　　誡觀善惡相資法第二十一

夫善者是諸惡之師。惡者是萬善之資。經云。眾生能度佛佛復度眾生。何以故。一切諸佛皆因眾生而成佛道。經云。高原陸地不生蓮華。淤泥之中出生華耳。又一切眾生皆因于佛而得解脫。言諸惡者。謂五逆十惡。犯四重八重禁。謗諸賢圣。破正法輪。一闡提等。菩薩于此將為福田。何以故。同體大悲故。于三涂四趣代諸眾生受碎身等苦。軟語引導教令懺悔。慈心拔濟救令得樂。廣開甘露說微妙法。破彼惡業善言誘示。令信十善生人天處。復勸回向無上菩提。因是功德菩薩道成。即名眾生亦能度佛。又身中真性由人弘顯。若無信力聞思修等諸佛菩薩雖具慈悲無如之何。是故誡汝。凡是罪惡可賤眾生惟起哀愍。不應嗔罵生下劣心。又見上行清凈好人不應偏重別請供養。何以故。善惡一如性俱空故。于好丑色二見平等。常觀空寂入三解脫門。含生之類皆如幻化不著諸相。名為凈心。偈曰

　欲得解脫樂　　疏己常親他
　行慈拔彼苦　　自度生死河
　若聞我與彼　　便是分別魔
　眾生壽者見　　賢圣共譏訶
　法界同一如　　真妄水共波
　波者即是水　　水者即是波
　善門有多途　　慈悲最是急
　是故薩陀倫　　世號常啼泣
　憐愍眾生故　　舍樂懷憂悒
　護生成佛因　　損生佛道澀
　無財施貧厄　　分食與減粒
　若能修一慈　　十六分不及　

　　誡觀六道眾生善惡因果法第二十二

造因感果數若恒沙。今略言之一十八種。一者粗因果。二細因果。三大因果。四小因果。五輕因果。六重因果。七明因果。八闇因果。九香因果。十臭因果。十一延因果。十二促因果。十三愚因果。十四智因果。十五凡因果。十六圣因果。十七真因果。十八妄因果。先舉現果后出其因。粗果者。地獄畜生餓鬼等故。細果者。無色界四陰身故。大果者。色界梵天及大龍金翅鳥摩竭魚等。三由旬者節級乃至八萬四千由旬及阿鼻地獄身等。善惡報差大果所攝。小果者。下至翾飛蠕動如小微塵。但動不能行故。輕果者。諸天報身輕舉飛行故。五通諸仙緊疾夜叉鬼神等故。重果者。如鐵圍山中大蟒大獸大海盲龍身。重如山故。明果者。人天中有日月光火珠身光等故。闇果者。如八大地獄。但聞忍苦聲目不見故。香果者。上界諸天毛孔之中皆出妙香。聞者心悅及依報處宮殿等香故。臭果者。畜生餓鬼不凈業鬼人中臭物無可比故。延果者。非非想天壽命八萬劫故。促果者。如蝎蠓等生。生竟即死。不得暫停故。愚果者。凡夫鬼畜等故。智果者。眾生中為導師故。凡果者。人天中未發道心故。圣果者。阿那含已下及人天中五凈居處故。真果者。三乘學人漏未盡故。妄果者。四大五陰身心緣集故。此等是六道中正果。何故名因。今次第相對說。粗因者。四重八禁五逆十惡。謗大乘正法一切賢圣。用三寶財物。殺發菩提心眾生。破塔燒寺故。細因者。修禪定業。外道邪命梵行故。大因者。修四無量心善因故。破三聚凈戒惡因故。小因者。始脫地獄入畜生道故。輕因者。凈修梵行。十善業緣故。重因者。損害三寶。一闡提行者故。明因者。施燈明燭火照佛形像。同十善道故。闇因者。毀他眼目。盜塔燈明。點滅經字。破人善業。污佛戒故。香因者。造旃檀塔廟香木形像。香水灌像沐浴洗僧香華供養故。臭因者。觸僧凈食啖辛入寺。畜養豬雞。十惡業故。延因者。修不殺戒及四空定邪正二業故。促因者。殺生余業故。愚因者。不信正法故。智因者。受持經律熏修般若故。凡因者。無明癡愛貪五欲故。圣因者。戒定慧故。真因者。本性清凈故。盲因者。諸根對塵生識故。論六道因果唯佛知盡。今說少分為除疑網。深信因果。汝可思量種諸善根收納善果。所行之善皆回向無上菩提成解脫分善。不取六道有漏善。如是修習諦知因果無漏名為凈心。偈曰

　可愍罪眾生　　墮在無底坑
　不知因果義　　冥冥暗中行
　抱真未覺識　　有眼猶名盲
　真樂無心趣　　妄色共相諍
　今為除疑網　　略指因果業
　若能決定信　　近三僧祇劫
　以信因果故　　常聞大乘法
　應趣種性地　　勇猛心勿怯　

　　誡觀行者善護戒財塵賊止劫法第二十三

一切眾生從無始來受生死苦。迷失圣道障于常住清凈法身唯因識心貪取塵境。譬如家貧智者教業隨教修業漸多財寶。有六惡賊夜來劫奪持仗扣門臨欲危害。財主即便牢下關鑰墻高塹深遂免劫失身安財固無眾苦惱。貧喻闡提身無一善。智者教業喻佛經律。漸多財寶喻集福智。六賊喻六塵。夜喻無明。劫喻貪愛。持仗扣門喻根對于塵。牢下關鑰喻修道人堅住四念及五停觀。墻高喻善知識及毗尼正法。塹深喻深心弘誓不犯律禁。免劫者喻全梵行戒無缺無漏諸佛歡喜圣凡同贊。身安喻生善道人天凈土及大涅槃安隱快樂。財固喻持戒守心行不退菩提諸波羅蜜增長不失。法喻并顯。汝宜知之。比丘破戒墮三惡道沉溺苦海者。皆由無善知識方便勸導。又不修習四念處法五停觀法等。汝可依戒順此教授。煩惱魔賊不能得便。是故守心禁勒根門幻惑塵賊莫令前入。系意觀空離我我所。如是修行名為凈心。偈曰

　六塵如狂賊　　貪塵聲與色
　妄情同惡馬　　牢加禪轡勒
　欲入佛法海　　堅修戒定德
　當住三空門　　心凈樂靜默　

　　誡觀世諦第一義諦法第二十四

世諦者。恃怙宗望公卿爵祿籍曹婚姻文武伎藝墓陵碑績。爭勛競封取著空名。或為財色不惜軀命輕身為惡更相殺戮。譽嘆弓馬驕勇前鋒。自謂丈夫猛略身手。或侵妻奪職傷殺于人。枉法受求苦毒非理啖食生命。耳貪絲竹晝夜放蕩。不避親疏飲酒醉亂斗打惡罵迭相是非。或大怨仇。或逐財色不慮艱阻。喜著色衣。食無時節。愛養臭。穢膿血之身不覺剎那念念生滅。老病既至身壞命終。膖脹臭。爛蟲出獸啖。神魂受報生三惡道百千萬劫無解脫時。是名世諦。第一義諦者。非貪上來虛妄等事。隨順菩提至無為道。不同世間生死出沒待對緣修。非色至識。非眼至意。非念工夫見聞覺知。非名句味。清凈平等猶如虛空。湛然凝寂是名第一義諦。能觀世諦如幻化諂誑癡凡。無有實性。畢竟于真常道中作此解脫。故名為凈心。偈曰

　世法誑癡人　　謂實起貪嗔
　若知無自性　　慧性入童真
　凡夫歷生死　　因愛取諸塵
　若覺根塵空　　性本是法身
　貪愛名世諦　　輪回十二緣
　除貪即出世　　此句佛親宣
　第一義諦者　　離相絕音聲
　所言平等者　　假名平等名
　寄言以表諦　　故說一切經
　方知陰法空　　對治滅心形　

　　誡觀晚出家人心行法第二十五

夫晚出家者有十種罪過。一者健斗。世言竭斗。俗氣成性我心自在。意凌徒眾不受呵責。二者喜見他短自謂精誠。所作事業未必合道。短知短見未解作解。言說常多綺語所攝。三者見師僧過起嫌恨心。燒滅功德修三惡道。四者輕慢他人自謂丈夫。身心剛強不從折伏。五者舉動造次威儀不整。高語大笑無所畏忌。六者喜好瓶缽衣服鮮華。心無實德貪求利養。七者心想散亂憶俗時事。增長煩惱不能如法對治。八者笑他破戒自謂清凈。拘著相貌不達真理。專愚執見諍論取勝。未具五德畜養沙彌。唯貪其力無心教授。九者不攝諸根身疲神倦。放縱睡眠不念明相。夜數惡夢。諸天不護。十者創入佛法莫沾道味。憂慮疑惑情思還俗。嫌薄三寶反懷悔恨。既自還俗憎出家人輕賤行者成闡提業。此之十惡過患是地獄畜生餓鬼正因。汝當省察名為凈心。偈曰

　俗氣力方強　　三毒至猛盛
　年晚始入道　　猶守本時性
　不解將護他　　造次強是正
　自謂最精煉　　七支未必凈
　喧喧逐講論　　不肯修戒定
　已說十種過　　若犯須除屏
　身無一德行　　沙彌度三兩
　有過不肯呵　　犯罪不與杖
　破齋犯僧前　　污戒惡名響
　人天漸漸希　　三涂轉增長
　唯教作福法　　無軌令人仿
　自身如小兒　　況能調剛強
　處眾好斗諍　　恒懷嗔恨想
　四輩不恭敬　　眷屬寧欽仰　

告慈忍已前二十五篇。對治諸垢煩惱業凈汝身心。心既凈矣名自利行。今更為汝略說大乘利他之行。汝可順菩薩道自他俱利。名為凈心。自除垢染名真凈心。自利利他名廣大凈心。偈曰

　如鳥欲游空　　長力養毛翅
　菩薩欲利他　　養德自先利
　三慧隨分明　　然可授人智
　凈心功行立　　彼此俱對治　

　　誡觀對發菩提心法第二十六

夫發道心如滴水寄海雖復微鮮水終不失。經云。一構乳頃起大乘心當成佛道。何以故。若修道時百一十苦悉堪忍之。所謂饑渴寒熱蚊虻蚤虱惡風暴雨四百四病呵責罵辱惡口誹謗水火劫盜毒蟲猛獸鞭打侵惱難忍之事悉皆甘受不見苦相。我身能忍修行六度修三空門。以是因緣故至成佛果。經云。此國一日修道勝他方一劫。何以故。此中多惱害能忍者希。雖忍諸苦功德易長。凈土無惱佛道難成。于佛法中若欲退心當憶過去。經無量劫在地獄中。受熾猛火碎身等苦無逃避處。人中苦者百千萬億不重于彼一瞬目頃。若不堅固勤行諸度云何能盡生死大苦因緣。三涂罪人若為能救。若不能救眾生何名慈悲。既無慈悲菩提分法依何為本。若無根本則遠種性。是故菩薩愿盡后生不破菩薩戒。聲聞之人受形俱戒。汝可善知二戒差別。菩薩者不染三界。不厭三界。求無為道不住無為。常處生死而無生死。何故不染三界。煩惱盡故。業不系故。不厭三界愍眾生故。大慈悲故。求無為道故。欲自他利故。隨順大乘故。何故不住無為。攝正法故。攝眾生故。何故常處生死。利行同事故。本愿無盡故。而非生死業種盡故。得大自在入解脫海故。是以不在此彼。不著中流。離于中邊心不住邊道。何以故。不守自性法應爾故。常觀四諦十二因緣。生死苦聚常起四弘誓愿建大夫志。常以四攝饒益眾生。常修四無量心怨親平等。常行六度自他利益。常修萬德求無上菩提。為成十力無畏不共之法。今唯略勸。廣恐文繁。能依此誡名廣大凈心。偈曰

　若發菩提心　　動念起慈悲
　求于無為道　　身常處有為
　四攝調眾生　　然可受三歸
　譬如大暗處　　日輪放光暉
　自未脫諸苦　　先當救艱危
　無緣修四等　　饒益與除衰
　逢一百十苦　　甘忍未曾嗔
　亦不見苦相　　又不見我身
　身苦二空俱　　忍法亦復然
　諸苦及人法　　三相滅隨真
　菩薩不住道　　隨逐利益行
　常處于三界　　救濟苦眾生
　迷道令見道　　無明令得明
　慧手執金錍　　決膜療群盲
　滅者不永滅　　生者不常生
　生滅畢竟空　　凡圣本來平
　愿從今日后　　乃成法界主
　不起一欲心　　貪染一切女
　愿從今日后　　乃至成佛道
　于一切眾生　　不嫌不嗔惱
　愿從今日后　　乃至證真如
　不起顛倒心　　取著世六塵
　愿從今日后　　乃至無為岸
　不起攀緣心　　念諸惡覺觀
　今發菩提心　　生生超八難
　弘誓要期已　　道心勿退散　

　　誡觀教化眾生法第二十七

既發道心。宜修萬德。宗旨綱要不過二種。一者自利。二者利他。自利之行略已宣說。利他之法今亦少言。先垂慈悲念三界苦。且就人道化益眾生。愛言軟語令其調順。識信因果歸依三寶。量其根性利鈍廣狹授與諸乘階梯正法。人乘天乘三界果報。雖是有漏堪受道化。從人天中引入三乘無漏之境。或有眾生我慢放逸貪嗔熾盛不敬三寶謗無因果。定知此業必墮地獄畜生餓鬼。即用方便善巧之譚悅可其心令意歡喜。然后誘化示人天道教修十善五戒六齋。使離三涂得人天果。若被罵打灰土坌散毀辱憎賤悉能忍受不生退悔。彼人知己回心慚愧受其教化。或復出家求無上道。學二乘者為說四諦十二因緣。令生厭悔知有為過。四諦者苦集滅道是名四諦。如實解了是名諦。苦者是果。集者是因。何故先果后因。苦有三種。苦苦壞苦。此二粗惡眾生目驗能起厭心。行苦一門智人能解。此三苦者遍十方界。故先說苦。苦從集生。教斷集因者根本十惡及有漏十善。滅者生死永盡證解脫樂。知此滅度云何可得。故須修道。道者戒定慧等從五停觀起。乃至三十七品六波羅蜜。故名知苦斷集證滅修道。十二因緣者。暗心無知如盲人夜行曠野失于正道。故曰無明。貪染世法名為行。虛妄知見。故名識。識神入胎向受生處。與不凈合。故曰名色。現陰成根通識來往。故名六入。根塵相對故名觸。觸生違順愛恚事成。故名為受。于順情中貪染心熱。故名為愛。愛之不舍。故名為取。取已屬身成有漏業。故名為有。有業既定感后果報。故名為生。生命不住故名為老死。老死復生終而復始。千萬億劫舍身受身。故名輪回十二因緣。次教十善對治十惡。人間短壽殺生余報。欲得長命慈心勿殺。人間多病食啖肉血鞭打他人二種余報。欲得康強斷食肉血勿行楚撻。人間貧窮偷盜余報。欲得大富竭情布施斷除貪吝。人間卑賤憍慢余報。欲得尊貴當勤恭敬。人間丑陋嗔怒余報。欲得端正忍前毀辱。人間愚蒙飲酒余報。欲得智明讀誦大乘。人間貪淫鬼畜余報。欲得梵行常觀欲過禁斷淫劮。人間惡性龍蛇余報。欲得調柔和顏離諍伏心遠離。有過思悔每自呵責。人間邪見謗法余報。欲得正法近善知識。此是十種正對治行。何因說余不言正報。余者現見即能起厭。地獄餓鬼不現見故恐疑不信。畜生一道雖在目前實見正報。癡人猶言天生供廚疑非是業。此之十事人間惡重。教未信者令心開解。恐墮三涂永失人路。是以先化令生天上受諸快樂。儻佛出世先度諸天。下劣之人聞大乘實相空理心驚迷悶。或起誹謗。是故諸佛先化未解拔凡入圣。譬如有坑深百千丈。下有屎尿諸蟲膿血寒熱饑渴鞭打系縛斬斫誅戮憂悲嗥哭苦惱臭穢充滿其中。有癡眾生樂著此坑將為快樂。智者慈悲不避艱險入坑誘引令使出離千萬億言既不從用。不信坑外更有勝處唯謂此坑是常住法。爾時智者內心思量。坑里穢惡苦惱難居。我要化盡然可出坑。于恒沙劫同止坑中不辭勞倦。坑人嗔恨反生誹謗。種種示導都無出心。坑喻三界。下喻凡夫。諸苦不凈喻五陰身。智者喻佛。化喻慈悲。哀眾生難拔喻坑下人天乘。已前四諦十二因緣是名二乘。破相六波羅蜜緣修十地是名大乘。如是大品華嚴廣分別說。又泯道諦及十八空入平等理不思議海離于形名是為佛乘。如思益維摩信力入印首楞嚴經等。住真空理語斷行滅。如江河萬流若入大海失本色相。道諦緣修方便凈法亦復如是。汝當修集無緣慈悲隨力勸化。自勸勸他于身命財為大乘。故莫生吝惜。為一眾生經多年月設多方便說多佛法。令使悟解背生死苦得自在樂。為多眾生亦復如是。是名利他教化眾生。雖有此益勿生一念六相之心。譬如幻人為幻說法。若見我說彼受我化則有我人眾生壽者。即是魔心生死之心。障礙之心。自纏縛心。汝但發起菩薩之心莫生怯弱。譬如百疋之經始緯一絲。雖未成疋非不貫攝。得其頭緒即是發趣起作之始。漸漸累功自至端疋。利他六度者為除他惱。自行布施持戒忍辱精進定慧等亦復如是。先自行道然后化他他即信伏。自造惡行教他作善信用語者無有是處。或口勤說十二部經方便善巧種種譬喻令人信解。或以身勸。自修萬德一切善業令他仿習。或以意勸。思念教導作易解章句。布施眾生令他誦持起正信解。名為利他。說法解釋五乘自成辯才凈于口業。善現威儀恭敬禮拜供養三寶。勤苦利他自成相好凈于身業。若念眾生迷惑忍苦思欲救濟凈于意業。利他令眾生凈信反資己身成三真業。明知利他還是自利。雖復利他恒自益己。然受化者非不蒙潤。若化百千無數眾生智慧轉增漸成四辯。不同財施損減竭盡說法之時不念財食。是故世尊說法未曾先說后受供養。教化功德高于須彌深于巨海。以此利他之因當成佛果。能如是學名廣大凈心。偈曰

　若見重愚癡　　莫說甚深法
　聞者生誹謗　　受苦百千劫
　宿世無習氣　　聞法疑恐怯
　我見計斷常　　未信三世業
　量根授法藥　　是名大智人
　心邪無正見　　聞法反生嗔
　如蠶吐絲繭　　罪業復自纏
　以不聞法故　　常為愛網牽
　一切真如門　　巧用方便起
　凡欲化眾生　　愛語令歡喜
　菩薩同體悲　　觀他如我己
　柔和善將護　　似乳投于水
　或時須多言　　有時須寂默
　知時名法師　　見面量根力
　若不觀機性　　不名具智德
　冥之于心內　　所為成法則
　有用耎語時　　有時須粗礦
　耎根耎語調　　伏強現威猛
　種種調眾生　　對治種種境
　如是巧方便　　唯有菩薩秉
　凡欲教化人　　慈悅勿使嗔
　觸情起毒心　　即造地獄因
　無聞非法者　　授戒令生人
　且免三涂苦　　漸引歸正真
　為說四諦法　　顯示十二因
　令知生死苦　　正趣涅槃門
　有大性欲者　　入理為譚論
　破相十八空　　身中無世尊
　五乘漸分化　　拔斷無明根
　是名利他義　　順教報佛恩　

　　誡觀佛性不一二非有無含中道不著中法第二十八

既發道心復自他利。須知眾生同有佛性。略說十種廣在諸經。一者生死煩惱從真性起。喻如大水本凈湛然為因風故遂生波動。后因大寒乃結成冰。眾生佛性本凈有水。由覺觀風波浪生死。貪愛堅固成煩惱冰。欲顯佛性者慧火融冰禪定息波。冰液波止水即清凈佛性影現。二者如金在礦粗弊無堪。于后融銷金始顯現寶中最上無能嫌者。眾生佛性在煩惱礦。戒定慧火練出真性法界之中最上無比。三者如牛未產乳血和雜。緣成始停構取煎暖乃生醍醐明凈。隨器變色不守自性。眾生佛性為煩惱合如雜血乳。假緣修治漸至佛果。發起神通隨眾生變。同類救苦不守自性。四者喻如一人行千萬里經多屋宿。屋雖多種人是一人。屋喻五陰人喻佛性。眾生佛性經五道陰陰雖差別佛性是一。人別屋別。故名不一。人常一人。故名不二。冰凍未融水即非有。冰消即水。故名非無佛性道理。不一不二。非有非無。五者四諦十二因緣四等六度三十七品道諦所攝名為佛性。六者四親近法名為佛性。一親近善知識。二親近正法。三親近靜思。四親近如說修。離此四法得成佛者無有是處。七者佛性非邊中道是也。眾生五陰托佛性起。故名非斷。生滅如幻名為非常。人依五陰乃得修道。陰藉神持方能存立。八者離真妄者名為佛性。立真辯妄。對妄表真。若滅妄法真名不生。佛性清凈智不能知。識不能識。九者能說之法顯于無說。無說之空亦不可取。故名佛性。十者空平寂靜與有亂俱行。體離于形名常顯名色。是為十性。無礙之智與癡凡一如。如真解脫本從凡起。雖有此喻佛性之義唯佛能知。略說十種。廣恐文繁汝能觀解。名真凈心。偈曰

　一切諸眾生　　平等有佛性
　佛性雜煩惱　　塵染未清凈
　戒定除客塵　　即離生死徑
　性隱名生死　　性顯名賢圣
　五陰雖流轉　　佛性本來定
　欲知佛性者　　勵己修八正　

　初發道意走覓道　　心邪曲見未正直
　江南江北求菩提　　菩提共行不相識
　身外覓訪既疲勞　　一處靜思頓止息
　忽然醒悟覺少分　　乃知菩提身中匿
　解煩惱性空如幻　　未死不久自窮極
　涅槃生死同一如　　道理不二亦不即
　若能明了根塵法　　長養無礙神通翼
　觀察五陰假緣生　　自性本來包十方　

　　誡觀智差別福田不等法第二十九

已起大心修自他利兼觀佛性。此是因相。次須觀果。果是佛智。經云。滿大千界眾生智不及一須陀洹智。世界須陀洹智不及一斯陀含智。世界斯陀含智不及一阿那含智。世界阿那含智不及一阿羅漢智。世界阿羅漢智不及一辟支佛智。滿十方世界辟支佛智不及一種性菩薩智。如是節級不及一十地菩薩智。滿十地菩薩智不及如來一念之智。是故世尊智慧大海恒沙大士咸共思量不知如來舉足之事。是故汝當一心精進求佛智慧。若以飲食衣服臥具湯藥施一世界凡夫眾生。不及布施一須陀洹。布施世界須陀洹不及一斯陀含。乃至節級不及一辟支佛。不如供養一種性菩薩。節級乃至不如初地圣人二地三地四五六七八九十地。布施此諸三賢十圣滿足一劫不及供養如來一食果報。何以故。如來有大智慧故。消諸天世人供養恭敬。智慧多故。消于多供。無一智慧地上水葉尚不得消。何況人食。汝當領解誡之本意。修習凈戒莫令缺犯。以戒凈故易得禪定。定心清凈發生智慧。福德具足成五分法身一切種智。諸佛智力今更略說。十方世界一時細雨經多年月一瞬眼頃悉知滴數。十方江海總知斛斗。十方鐵圍須彌大地普知斤兩。法界剎土爾許塵數或遍虛空界眾生心行悉知善惡。一一眾生知某劫作佛。十方山海天地日月置于掌中游行世界。帝釋梵王不覺來去。十方水火吸著口中水不滅火。火不損口。若欲具說不可窮盡。如是神力從五停觀生。從三十七品生。從四無量心生。從六波羅蜜生。從大乘十地生。是名諸佛智力神力。從斷財色五停觀生。因起已來諸行次第至今佛地。即是此誡始終說相。菩薩別行前后階位如華嚴說。汝可發起慈悲種子布眾生田。恭敬種子置三寶田。福智芽生乃成佛樹。蔭覆法界十方華敷結無上果。從發道心畢至究竟其間功用悉名智障。到如來地二障永盡。反望生死如幻如夢本無真實。誑惑癡人唯佛正覺。故稱遍知。汝今應取如來智海。勇猛修入名決定凈心。偈曰

　大千世界人　　自謂根性利
　悉集共思量　　不及信行者
　世界信行人　　眾議出情端
　多時共思議　　不及須陀洹
　世界須陀洹　　議論共宣譚
　見解之慧力　　不及斯陀含
　節級辟支佛　　節級十地人
　節級智差別　　不及如來身
　布施節級圣　　果報節級大
　布施十地圣　　不及佛田最
　是故汝當知　　佛智最窮深
　福田難思議　　信者名凈心　

　　誡觀內行密修囑付殷勤受持法第三十

告慈忍。父母七生師僧累劫。義深恩重。愚者莫知。汝始入道方復別師。旦暮念汝。汝思吾否。彼若依止得好人日夜有宜。如無善匠心何所寄。汝既出家受如來戒。失意之間長劫受苦。今時末法眾生心薄背恩絕義。易厭師僧樂獨游居。適情自在。恐不如法墮于惡道。無那纏懷撰制斯誡。略述近標表宣人事。諸余部帙大家共知。當道經論汝應自有。大乘要義率土咸同。更欲顯示恐卷軸繁滋。直洗汝心猶過千句。汝可如渴得水隨飲莫齰靜處披讀。何勞他見。我之微意汝未能知。縱使世人亦不諳悉。唯有天眼者證知我心。汝可依行。終不謟誤。何故靜尋不令人看。唯圣與圣物以群分。愚智別類。方以類聚。今時學者意見差殊迭相是非。破他自譽。贊己毀人。邪情怪笑。無急之語競共書持。要切之言賤而輕薄。欲得廣知不欲廣行。愿多達解眾中獨出。規貪虛響聰明聲息背舍身心。野偷名利。三涂即至終無免期。經云。譬如一日挑千人眼。如是日日挑多眼睛。此人實行罪重于前。為此避護唯汝自知。非是誡中多有過失。世有難語并語壞彼語華綺語越理語袞語番語牒語迷人語惱亂語差悶語。今時后生專學此語。在前解者欺未解者。直習戲論何關修道。口勞神疲心無一潤。煩惱更增吾我轉大。一生勤苦損功無福。意在名利未詳凈心。假名得利。何由可消。如大猛火難受難近。又復如法語易解語身心語戒律語要切語離罪語治障道語入理語成就語。若見如是等語即拍手大笑眼不欲視。何況受持。汝當緩尋字字思量。一字之中含無量義。若直讀之少時即遍。依誡起行。一生不徹貴在快行。不在快讀。手執眼看宜應垂淚。生難遭想如見世尊。何以故。宣揚勸發順圣道故。教汝凈心趣菩提故。凡經論誡義有二種。一者順理。如來秘藏空平等法泯相入真。沖玄密境補處莫知。二乘不測。是名順理。二者文義易解讀時滑利。或作偈頌美妙悅心名為順情。相欲似淺因斯入深。廢見皆是。立見悉非。譬如大海初入沒踝漸進無涯底不可得。如七日嬰兒未消上饌。庸野田人豈乘輦輿。未食便餐必被噎塞。非乘強乘智者呵責。但佛法大海無智莫入。寶臺千仞非階莫升。始入道門未修戒定越學空宗佛不隨喜。積世鄙夫輒持國璽。王若見者必當重罰。要從五停除惱證圣。今此誡者體無華巧。愍汝情深指事約勒。又恨冒沾師首愚于教訓。故遣苦切入心之語。如對面言。成汝道行既自知已。轉教同學及余智者。吾甚疾劣。宿不保安。儻不見汝此當遺囑旨不殷勤。如誡凈心

凈心誡觀卷下