　　No. 1994A

楊岐方會和尚語錄

　　袁州楊岐山普通禪院會和尚語錄

　　　　江寧府保寧禪院嗣法小師仁勇編


師在筠州九峰山。受疏了披法衣。乃拈起示眾云。會么。若也不會。今日無端走入水牯牛隊里去也。還知么。筠陽九曲萍實楊岐。乃升座。時有僧出眾。師云。漁翁未擲釣。躍鱗沖浪來。僧便喝。師云。不信道。僧撫掌歸眾。師云。消得龍王多少風。問師唱誰家曲。宗風嗣阿誰。師云。有馬騎馬無馬步行。進云。少年長老足有機籌。師云。念爾年老。放爾三十棒。問如何是佛。師云。三腳驢子弄蹄行。進云。莫只者便是。師云。湖南長老。問人法俱遣。未是衲僧極則。佛祖雙亡。猶是學人疑處。未審和尚如何為人。師云。爾只要看破新長老。進云。與么則旋斫生柴帶葉燒。師云。七九六十三。師云。更有問話者么。試出眾相見。楊岐今日性命。在爾諸人手里。一任橫拖倒拽。為什么如此。大丈夫兒須是當眾決擇。莫背地里似水底捺葫蘆相似。當眾引驗莫便面赤。有么有么出來決擇看。如無。楊岐失利。師才下座。九峰勤和尚把住云。今日喜遇同參。師云。同參底事作么生。峰云。九峰牽犁楊岐拽杷。師云。正當與么時。楊岐在前九峰在前。峰擬議。師托開云將謂同參。元來不是

師入院上堂。僧問。如何是楊岐境。師云。獨松巖畔秀。猿向下山啼。進云。如何是境中人。師云。貧家女子攜籃去。牧童橫笛望源歸。師乃云。霧鎖長空風生大野。百草樹木作大師子吼。演說摩訶大般若。三世諸佛在爾諸人腳跟下轉大法輪。若也會得。功不浪施。若也不會。莫道楊岐山勢崄。前頭更有最高峰

上堂云。百丈把火開田說大義。是何言歟。楊岐兩日種禾。亦有個奇特語。乃云。達磨大師無當門齒

上堂。楊岐一要。千圣同妙。布施大眾。拍禪床一下云。果然失照

上堂。楊岐一言。隨方就圓。若也擬議。十萬八千。下座

上堂。楊岐一語。呵佛叱祖。明眼人前。不得錯舉。下座

上堂。楊岐一句。急著眼覷。長連床上。拈匙把箸。下座

上堂。僧問。急水江頭須下釣。如何釣得巨鱉歸。師云。撒手長空外。時人總不知。進云。知底事作么生。師云。云生嶺上。進云。作家宗師天然猶在。師云。念言語漢。師乃云。不見一法是大過患。拈起拄杖云。穿卻釋迦老子鼻孔。作么生道得脫身一句。向水不洗水處道將一句來。良久云。向道莫行山下路。果聞猿叫斷腸聲

上堂。拍禪床一下云。只個心心心是佛。十方世界最靈物。釋迦老子說夢。三世諸佛說夢。天下老和尚說夢。且問諸人。還曾作夢么。若也作夢。向半夜里道將一句來。良久云。人間縱有真消息。偷向楊岐說夢看。參

上堂。坐斷乾坤天地黯黑。放過一著雨順風調。然雖如是。俗氣未除在。僧問。欲免心中鬧。應須看古教。如何是古教。師云。乾坤月明碧海波澄。進云。未審作么生看。師云。腳跟下。進云。忽遇洪波浩渺時如何。師云。放過一著十字縱橫。又作么生。僧便喝。撫掌一下。師云。看者一員戰將。進云。打草蛇驚。師云。也要大家知

師拈起拄杖云。一即一切一切即一。劃一劃云。山河大地天下老和尚百雜碎。作么生是諸人鼻孔。良久云。劍為不平離寶匣。藥因救病出金瓶。喝一喝卓一下。參

上堂。秋雨洗秋林。秋林咸翠色。傷嗟傅大士。何處尋彌勒

上堂。薄福住楊岐。年來氣力衰。寒風凋敗葉。猶喜故人歸。啰唻哩。拈上死柴頭。且向無煙火

上堂。楊岐無旨的。栽田博飯吃。說夢老瞿曇。何處覓蹤跡。喝一喝拍禪床一下。參

上堂。凡圣不存佛祖何立。大眾。清平世界不許人攙奪行市

上堂。楊岐乍住屋壁疏。滿床皆布雪真珠。縮卻項暗嗟吁。良久云。翻憶古人樹下居

　　后住潭州云蓋山海會寺語錄

　　　　舒州白云峰嗣法小師守端編


師于興化寺開堂府主龍圖度疏與師。師才接得。乃提起云。大眾。府主龍圖駕部諸官。盡為爾諸人說第一義諦了也。諸人還知么。若知。家國安寧。事同一家。若不知。曲勞僧正度與表白宣讀。且要天下人知。表白宣疏了乃云。今之日。賢侯霧擁海眾臨筵。最上上乘。請師敷演。師云。若是最上上乘。千圣側立。佛祖潛蹤。何故如此。為諸人盡同古佛。還信得及么。若信得及大家散去。若不散去。山僧謾爾諸人去也。遂升座拈香云。此一瓣香。祝延今上皇帝圣壽無窮。又拈香云。此一瓣香。奉為知府龍圖駕部諸官。伏愿。常居祿位。復拈香云。大眾。還知落處么。若也不知。卻為注破。奉酬石霜山慈明禪師法乳之恩。山僧不免薰天炙地去也。便燒。凈行大師白槌云。法筵龍象眾。當觀第一義。師云。大眾。早是落二落三了也。諸人何不負丈夫之氣。若不然者。有疑請問。僧問。昔日梵王請佛。天雨四花。府主臨筵。有何祥瑞。師云。片云收岳面。浪自靜瀟湘。進云。大眾沾恩。學人禮謝。師云。斷頭船子下揚州。僧問。埋兵掉斗即不問。今日當場事若何。師云。楊岐入界來。未曾逢見者作家。僧以手劃一劃。師云。分身兩處看。師乃云。若有問話者請出來。諸供養中法供養最勝。若據祖宗令下。祖佛潛蹤天下黯黑。豈容諸人在者里立地。更待山僧開兩片皮。雖然如是。且向第二機中。說些葛藤繁興大用。舉步全真既立名。真非離真而立。立處即真。者里須會。當處發生隨處解脫。此喚作鬧市里上竿子。是人總見。爾道金不博金一句作么生道。還有人道得么。試出來踣跳看。如無。山僧今日失利。但某此際榮幸。伏遇知府龍圖通判駕部洎諸官僚。請住云蓋道場。可謂諸官愿弘深廣為國忠臣。建立法幢上嚴帝祚。然愿諸官壽齊山岳永佐明君。作大股肱為佛施主。諸院尊宿在會信心。世世生生共營大事。久立珍重

上堂。春雨普潤一滴滴不落別處。拈拄杖卓一下云。會么。九年空面壁。年老轉心孤

歲旦上堂。僧問。舊歲已隨殘臘去。今日新春事若何。師云。缽盂里滿盛。進云。與么則三年逢一閏。九月是重陽。師云。野火燒不盡。春風吹又生。進云。專為舉似諸方去也。師云。爾道云蓋末后一句作么道。進云。七九六十三。師云。念言語漢。師乃云。春風如刀春雨如膏。律令正行萬物情動。爾道腳踏實地一句作么生道。出來向東涌西沒處道看。直饒道得。也是梁山頌子

上堂。寅朝清旦古今總見。更問如何。也是癡漢

上堂。一塵才舉大地全收。拈起拄杖云。如今舉也。卓禪床一下云。山河大地塞卻諸人眼睛。有不受人謾底。出眾道看。良久云。玉笛橫吹動天地。未曾逢著個知音。參

上堂。身心清凈諸境清凈。諸境清凈身心清凈。還知云蓋老人落地處么。乃云。河里失錢河里摝。下座

上堂。云蓋是事不如說禪似吞栗蒲。若向此處會得。佛法天地懸殊

上堂。三春將杪。四海廓清。風恬浪靜。是人知有且道。將長就短一句作么生道。良久云幾度黑風翻大海。未曾聞道釣舟傾。參

上堂。拈拄杖卓一下云。大眾。達磨縱有真消息。也落諸人第二機。參

上堂。景色乍晴物情舒泰。舉步也千身彌勒。動用也隨處釋迦。文殊普賢總在者里。眾中有不受人瞞底。便道。云蓋和麩糶面。然雖如是。布袋里盛錐子

上堂。有句無句如藤倚樹。文殊維摩撒手歸去。云蓋與么道。也是看錮鏴。更有后語。不得錯舉。下座

上堂。阿呵呵是什么。僧堂里吃茶去。下座

上堂。擲下拄杖云。釋迦老子著趺。偷笑云蓋亂說。雖然世界坦平。也是將勤補拙。參

參駕部歸寺上堂。釋迦老子為先鋒。彌勒大士為殿后。眾中還有著力者么。出眾來與云蓋著力看。如無。云蓋自逞神通也。三五日出入相看。首座大眾。爾且道。于者里還有隔礙底道理么。上座僧堂里展缽時。與上座同展。睡時與上座同睡。立地時與上座同立地。長者長法身。短者短法身。彌勒運用與去來何處有間隔。雖然如是。爾且道。云蓋在船頭在船尾。眾中還有靈利底衲僧。覷得見么。良久云。人人盡道平地險。登樓方覺遠山。青參

上堂。雪雪處處光輝明皎潔。黃河凍鎖絕纖流。赫日光中須迸烈。須迸烈。那吒頂上吃蒺藜。金剛腳下流出血。參

上堂。踏著秤錘硬似鐵。啞子得夢向誰說。須彌頂上浪滔天。大洋海底遭火爇。參

上堂。拍禪床一下云。休戀江湖五六月。收取絲綸歸去來

上堂。云蓋不會禪。只是愛噇眠。打動震天雷。不直半分錢

上堂。舉古人一轉公案。布施大眾。良久云。口只好吃飯

楊岐詮老來。師上堂。拈花付囑有屈當人。面壁九年胡言漢語。當人分上把斷乾坤。且道。作么生是把斷乾坤底句。還有人道得么。如無。云蓋失利。楊畋提刑山下過。師出接。提刑乃問。和尚法嗣何人云慈明大師。楊云。見個什么道理便法嗣他。云共缽盂吃飯。楊云。與么則不見也。師捺膝云。什么處是不見。楊大笑師云。須是提刑始得。師云。請入院燒香。楊云。卻待回來。師乃獻茶信。楊云。者個卻不消得。有甚干嚗嚗底禪。希見示些子。師指茶信云。者個尚自不要。豈況干嚗嚗底禪。楊擬議。師乃有頌。示作王臣。佛祖罔措。為指迷源。殺人無數。楊云。和尚。為什么就身打劫。師云。元來卻是我家里人。楊大笑。師云。山僧罪過。萬壽先馳。馳書至。師問。萬壽峰前師子吼。當人返擲事如何。僧云。踣跳上三十三天。師云。與么則云蓋直下覷也。僧云。草賊大敗。師云。更不再勘。且坐吃茶。龍興孜老遷化。僧馳書至。師問。世尊入滅槨示雙趺。和尚歸真有何相示。僧無語。師捶胸云。蒼天蒼天慈明遷化僧馳書至。師集眾掛真舉哀。師至真前提起坐具云。大眾會么。遂指真云。我昔日行腳時。被者老和尚將一百二十斤擔子。放在我身上。如今且得天下太平。卻顧視大眾云會么。眾無語。師捶胸云。嗚呼哀哉。伏惟尚饗慈明忌晨設齋。眾集。師至真前。以兩手掜拳安頭上。以坐具劃一劃。打一圓相便燒香。退身三步作女人拜。首座云。休掜怪。師云。首座作么生。首座云。和尚休掜怪。師云。兔子吃牛奶。第二座近前。打一圓相便燒香。亦退身三步作女人拜。師近前作聽勢。第二座擬議。師打一掌云。者漆桶也亂做。送武泉常老。出門乃問。出門便作還鄉計。到家一句作么生道。泉云。和尚善為住持。師云。與么則身隨寒影去。腳大草鞋寬。泉云。和尚善為開田。師云。兔子何曾離得窟。一日三人新到。師問。三人同行必有一智。提起坐具云。參頭上座。喚者個作什么。僧云坐具。師云。真個那。僧云是。師云。喚作什么。僧云坐具。師顧視左右云。參頭卻具眼。又問第二座。欲行千里一步為初。如何是最初一句。僧云。到和尚者里。爭敢出手。師以手劃一劃。僧云了。師展兩手。僧擬議。師云了。又問第三座上座。近離什么處。僧云南源。師云。楊岐今日被上座勘破。且坐吃茶。一日七人新到。師問。陣勢既圓。作家戰將何不出陣與楊岐相見。僧以坐具便打。師云。作家。僧又打。師云。一坐具兩坐具又作么生。僧擬議。師背面立。僧又打。師云。爾道楊岐話頭落在什么處。僧指面前云。在這里。師云。三十年后遇明眼人不得錯舉。且坐吃茶。一日道吾供養主駐書至。師問。春雨霖霖無暫息。不觸波瀾試道看。主云。適來已通信了。師云。者個是道吾底。那個是化主底。主指云。春雨霖霖。師撫掌大笑云。不直半分錢。主便喝。師云。者瞎漢向道不直半分錢。又惡發作什么。主撫掌一下。師云。且坐吃茶。一日石霜供養主至。師問。征行戰將假道經過。劄寨既圓。何不與楊岐草戰。主云。昔時謬向途中覓。今日親逢老作家。師云。楊岐且輸小捷去也。主便喝。師云。亂做作什么。主將坐具劃一劃。師云齋后鐘。主云噓。師云。只者個別更有在。主無語。師云。敗將不斬。且坐吃茶。師問僧。楊岐路僻高步何來。僧云。和尚幸是大人。師云嗄。僧云。和尚幸是大人師。師云。楊岐近日耳聾。且坐吃茶。師問僧。秋色依依朝離何處。僧云。去夏在上藍。師云。不涉程途一句作么生道。僧云。兩重公案。師云。謝上座答話。僧便喝。師云。那里學得者虛頭來。僧云。明眼尊宿難謾。師云。與么則楊岐隨上座去也。僧擬議。師云。念爾鄉人在此。放爾三十棒。師問僧。云深路僻高步何來。僧云。天無四壁。師云。踏彼多少草鞋。僧便喝。師云。一喝兩喝又作么生。僧云。爾看者老和尚。師云。拄杖不在。且坐吃茶。師問僧。敗葉堆云朝離何處。僧云觀音。師云。觀音腳跟下一句作么生道。僧云。適來已相見了也。師云。相見底事作么生。僧無語。師云。第二上座代參頭道看。僧亦無語。師云。彼此相鈍置。一日八人新到。師問。一字陣圓。作家戰將何不出陣與楊岐相見。僧云。和尚照顧話頭。師云。楊岐今日抱馬拖旗去也。僧云。新戒打退鼓。師云道。僧擬議。師云道。僧撫掌一下。師云。謝上座答話。僧無語。師云。將頭不猛。累及三軍。且坐吃茶

　　潭州道吾真禪師語要

開堂日。表白宣疏罷。乃云。請和尚不勞謙讓。為眾舉揚。師云。直饒與么道。也落第三綣。便升座。上首白槌了。師乃云。便與么觀得一時著便若論玄微。見與不見一時[翟*支]瞎。時有僧問。承師有言。明暗兩字截斷眾流。請師便道。師云。作么生道。僧云作家。師便喝。僧撫掌。師云恰是。問三千劍客無施用。便卷珠簾賀太平時如何。師云。逼塞虛空內。開張日月前。進云。恁么則千花巖畔澄孤月。五鳳樓前舞纛旗去。師云。白云千里萬里。僧拂袖歸眾。師云瞎。問匹馬單鏘。請師布陣。師云。分為兩段。僧撫掌。師云。爾又作么生。僧無語。師喝云。瞎漢。乃云。一問一答未有休期。直饒爾問到未來際。我也答到未來際。所以古人喚作無盡法藏。亦喚作無礙辯門。且道。如今喚作無盡法藏是。無礙辯門是。還有道得底么試出來道看。如無。拄杖子為爾諸人道去也。以拄杖劃一劃云。一時領過。下座

師在北禪。上堂云。青山峭峻白日如梭。龍門無客鬧市人多。諸人且道。即今下菜行頭。有幾人納稅百姓。時有僧出禮拜。師云。北禪寺里卻有一個。僧問。不落二三。請師速道。師云。前三點后三點。僧便喝。師亦喝。僧禮拜。師云。有恁么瞎漢

師上堂。舉洞山云。五臺山上云蒸飯。佛殿階前狗尿天。幡竿頭上煎[飢-幾+追]子。三個猢猻夜播錢。師云。老僧即不然。三面貍奴腳踏月。兩頭白牯手拏煙。戴冠碧兔立庭柏。脫殼烏龜飛上天。老僧葛藤盡被汝諸人覷破了也。洞山老人甚是奇特。雖然如是。只行得三步四步。且不過七跳八跳。且道。譊訛在什么處。老僧今日不惜眉毛。一時布施。良久云。叮嚀損君德。無言真有功。任從滄海變。終不為君通

上堂云。拗折秤衡。將什么定斤兩。拈卻缽盂匙箸。將什么吃粥飯。不如向三家村里東卜西卜。忽然卜著脫卻鼻孔

上堂。拈拄杖卓一卓喝一喝云。爾還肯么。爾若肯。心肝五臟頭目髓腦一時屬老僧。爾若不肯。心肝五臟頭目髓腦一時分付。擲下拄杖。便下座

上堂。一切智智清凈。無二無二分。又道。無法可說是名說法。且道。龍宮海藏甚處得來。良久云。三要點開天地眼。一曲無私豁古今

上堂舉。僧問首山。如何是佛。山云。新婦騎驢阿家牽。師乃有頌。手提巴鼻腳踏尾。仰面看天聽流水。天明送出路傍邊。夜靜還歸茅屋里

上堂。直上直下如何指南。十字縱橫作么生提綱。良久云。風散亂云長空靜。夜深明月照窗前

上堂。師子兒哮吼。龍馬駒[跳-兆+孛]跳。古佛鏡中明。三山孤月皎。乃作舞下座

上堂。乃喚維那。令昨日四人新到人事。新到才出。師乃云。雖是小過。令人大怒。新到才展坐具。師云。當為空王如來作禮。便歸方丈

上堂云。遍界元正又逢令節。問諸禪人。是生是滅。紅日長輝。玉輪圓缺。疾焰過鋒。眼中電掣。髑髏常吟。是決不決。汝等諸人。還拜父母墳靈也無。良久云。人行荒草里。鬼哭密林間

上堂。僧問。凝然便會時如何。師云。老鼠尾上帶研槌。問王老夜燒錢。意旨如何。師云。白日看星月。僧擬議。師云會么。僧云不會。師乃云。王老夜燒錢。白日看星月。磕額禮慈尊。手把冥香爇

上堂。拈拄杖卓一卓喝一喝。乃云。一喝一卓。眼生八角。鼻孔吒沙。眉毛卓朔。若也會得。西山月落。若也不會。胡餅馎饦。下座

上堂。僧問。如何是第一句。師云。直下沖云際。東山絕往來。問如何是第二句。師云。面前渠不見。背后稱冤苦。問如何是第三句。師云。頭上一堆塵。腳下三尺土。問如何是佛。師云。洞庭無蓋。問古人道。來時不將絲頭來。去時不將絲頭去。意旨如何。師云。三生六十劫未是長期。僧無語。師云會么。僧云不會。師云。洞庭八百里未是闊。問如何是真如體。師云。夜叉屈膝眼睛黑。問如何是真如用。師云。金剛杵打鐵山摧。問如何是透出乾坤句。師云。棒下最分明。僧無語。師乃云。透出乾坤句。未語先剖陳。屈躬來更問。棒下取分明

上堂。眾集。師以拄杖擲下來。隨后跳下。眾擬散。師乃召大眾。眾回首。師乃云。為老僧收取拄杖。便歸方丈

上堂云。開心碗子盛將來。無縫合盤合取去。擬思量何劫悟。看取眉毛有幾許。去

上堂云。夜來雷聲震地。今朝細雨霏霏。干枯滋潤萬物萌芽。且道。嘉州大象髭須長得多少。還有道得者么。若也道得。陜府鐵牛。是常不輕菩薩。若道不得。土宿拽脫爾鼻孔

上堂。若據祖令。到這里總須茫然。放老僧一線。且向眉睫里東覷西覷

上堂。僧問。如何是第一玄。師云。釋尊光射阿難肩。如何是第二玄。師云。孤輪眾象攢。如何是第三玄。師云。泣向枯桑淚漣漣。如何是第一要。師云。最好精粗照。如何是第二要。師云。閃爍乾坤光晃耀。如何是第三要。師云。夾路青松老。問如何是先照后用。師云。語路分明說。投針不回避。如何是先用后照。師云。金剛覿面親分付。話道分明好好陳。如何是照用同時。師云。祖佛道中行路異。森羅影里不留身。如何是照用不同時。師云。清涼金色光先照。峨嵋銀界一時鋪。乃云。參須實參。學須實學。又須要明古人血脈。且道。作么生是古人血脈。良久云。智不到處切忌道著

上堂云。寒風浩浩無時節。浪打懸崖石頭裂。洞庭湖里釣船傾雪路行人山路絕。清風月白透幽關。畢竟以何為妙訣。下座

上堂。向上一路千圣不傳。學者勞形如猿捉影。爾等諸人。還明得這時節么。若明得去。天上人間堪受供養。若明不得。閻羅老子眼目分明

上堂。汝等諸人。盡學佛法。非即便言非。是即便言是。直須緇素分明。不得錯認定盤星好。珍重

上堂。有僧問。如何是常照。師云。針鋒上須彌。云如何是寂照。師云。眉毛里海水。云如何是本來照。師云。草鞋里踣跳。師乃云。常照寂照本來照。草鞋底下常踣跳。要會鋒針上須彌。眉中海水常渺渺

上堂云。如天普蓋似地普擎。三世諸佛總在爾鼻孔里。三十年后不得辜負老僧

上堂。普化明打暗打。布袋橫撒豎撒。石室行者踏碓。因甚忘卻下腳

上堂。舉僧問大隨。劫火洞然大千俱壞。未審這個壞不壞。隨云壞。僧云。與么則隨他去。隨云。隨他去。又問龍濟。劫火洞然大千俱壞。未審這個壞不壞。濟云。不壞。僧云。為什么不壞。濟云。為同大千。此二老宿。一人道壞。一人道不壞。且道壞底是不壞底是。會么。壞與不壞。俱非內外。不隔纖毫。尋常面對

上堂。問如何是奪人不奪境。師云。庵中閑打坐。白云起峰頂。如何是奪境不奪人。師云。閃爍紅霞散。天童指路親。如何是人境兩俱奪。師云。剛骨盡隨紅影沒。苕苗總逐白云消。如何是人境俱不奪。師云。久旱逢初雨。他鄉遇舊知。問如何是賓中賓。師云。誰說有疏親。如何是賓中主。師云。磕額無回互。對面與誰陳。如何是主中賓。師云。瑞云空里布霹靂震乾坤。如何是主中主。師云。古皇令高舉。巧辨徒申吐。問如何是正中來。曰皎潔乾坤震地雷。如何是正中偏。曰諸子投來見大仙。如何是偏中正。曰萬水千山明似鏡。如何是兼中至。曰施設縱橫無所畏。如何是兼中到。曰黑白未分已前過。師乃云。古人道。主賓元不異。問答理俱全。同安又云。賓主睦時全是妄。君臣合處正中邪。一等是出世尊宿。接物利生。言教有異。為復見處偏枯。為復利生不普。明眼底人通個消息

上堂云。有物先天地。無形本寂寥。能為萬象主。不逐四時凋。且道。是什么物。還識得么。若識得。乾坤大地森羅洞明。若也不識。被物拶著轉身不得

上堂云。古人道。認著依前還不是實難會。土宿頷下髭須多。波斯眼深鼻孔大。甚奇怪。欻然透過新羅界

上堂云。古今日月依舊山河。若明得去。十方薄伽梵一路涅槃門。若也不明。謗斯經故獲罪如是

上堂云。鋒刃上踣跳。微塵里走馬。勞勞去復來。個是知音者

上堂云。昨日三人新到。出來人事。僧才出禮拜。師云。不落平常卦筮。直述來情。僧云。和尚休得也。師云。此猶是落平常。僧云。恰是歸眾。師云。龍蛇易辨衲子難瞞。下座

　　勘辨

師問僧。先行不到末后太過。僧擬提起坐具。師指云。離卻坐具。作么生道。僧云。和尚那里得這消息來。師便打。僧擬提坐具。師又打云。瞎漢。僧擬議。師又打云且坐吃茶。僧便坐師云。什么處來。師云石霜。師云怪得師問僧。有一事借問上座。只是不得打老僧。僧云。著甚來由。師提起坐具云。爭柰這個何。僧云。莫亂做。師便打僧云。莫亂做莫亂做。師又打云。且坐吃茶。僧云。適來道著甚來由。和尚為什么卻打某甲。師云。爾適來去什么處來。僧無語。師乃捶胸一下。師問僧。昨日莊上已相見了也。今日人事又作么生。僧云。合取狗口。師云。也是。僧便打。師云。老僧過在什么處。僧云再犯不容。師卻云將謂是個漢。師便打云。參堂去。數人新到禮拜。師云。總是浙里師僧。僧云。猢猻向火師云踣跳作么僧云今日得見和尚。師云。伏惟尚饗。僧無語。師便打。師在慈明會里。一日提螺螄一籃繞院云賣螺螄。令眾下語。皆不契。有一老宿揭簾見。以目顧視師。放身便臥。師放籃子便行。師問僧。什么處來。僧云。堂中來。師云。圣僧道什么。僧近前不審。師云。東家作驢西家作馬。僧云。過在什么處。師云。萬里崖州。師問僧。甚處來。僧云。殿寮里來。師云。釋迦老子作何面孔。僧便喝。師云作么僧又喝。師云恰是。僧云。一任踣跳。師便打。一日新到人事。乃云。請和尚相看。師云。不易道得。且坐吃茶。泐潭專使禮拜乃云。德華禮拜。師云。是個浙里師。僧云。不消如是。師云。猶是舊時氣息。僧云喏。師云喏。即且致別作么。僧良久云。一任踣跳。師撫掌一下。師一日不安。僧問訊次乃云。和尚近日尊位如何。師云。粥飯頭不了事。僧無語。師鳴指一下。王提刑問璉三生云。某甲四十年為官。作么脫得此塵去生無對。師代云。一任踣跳。又看上峰路。璉云。這個是上峰路。提刑云。寺在上頭那。璉云是。提刑云。恁么則不去也。璉無語。師代云今日勘破

　　偈頌

　　溈山水牯牛

水牯溈山峭峻機。分明人類顯幽奇。兩途語出分明處。夜鳥投林曉復飛

　　杖林山下竹筋鞭

杖林山下竹筋鞭。搭索拏鉤火里牽。拽近不能推放后。回旋卻到使君前

　　北斗藏身

云門透法身。從此覓疏親。盡道和風暖。三春寒更新

　　百丈野狐

語路分明在。憑君子細看。和雨西風急近火轉加寒

　　庭前柏

趙州庭前柏。眼里電光掣。云水往來多。村翁行步劣

　　靈云桃花

云云桃花見親切。英俊超越古今哲。星蔟孤輪明皎潔。利刃精輝用無絕。玄沙敢保君未徹。云水休話個生滅。新羅打鐵燒腳熱。磨礱還用三尺雪

　　麻三斤

同袍參學問通津。來扣宗師正佛因為說三斤麻最好。三斤天下說尖新。幾多匠者頻拈掇。柰緣緇侶有疏親。余今更為重秤過。那吒太子析全身

　　興化問云居何必話

何必不必。一七二七。龍樹馬鳴。焰光透出。

　　前三三后三三

前三后三是多少。大事光輝明皎皎。回頭不見解空人。滿目白云臥荒草

　　僧請益三妙三訣師以頌示之

第一妙。古老門風甚奇要。縱去收來總不傷。此個縱由堪繼紹

第二妙。浩浩途中有多少。子細推來對月華。未了須明衲僧竅

第三妙。高高峰頂猿時嘯。孤輪穿透碧潭心。翛然自入清平道

第一訣。門風盡施設。分明萬象分。徒勞更立雪

第二訣。過去現在說。疾焰要須分。評量還斷舌

第三訣。巧拙定生殺。頭頭總鋒铓。休論個生滅

　　潭州云蓋山會和尚語錄序

李唐朝有禪之杰者。馬大師據江西泐潭。出門弟子八十有四人。其角立者。唯百丈海。得其大機。海出黃檗運。得其大用。自余唱導而已。運出颙。颙出沼。沼出念。念出昭。昭出圓。圓出會。會初住袁州楊岐。后止長沙云蓋當時謂海得其大機。運得其大用。兼而得者獨會師歟。師二居法席。凡越一紀。振領提綱。應機接誘。富有言句。不許抄錄。衡陽守端上人。默而記諸。編成一軸。愚仰惠師之名久矣。因就端求其編軸。焚香啟讀。大矣哉師之機辯也。若巨靈神劈開太華首陽。河流迅急曾無凝滯。匪上上大乘根器。曷能湊之乎。端命愚為序。貴師之道流傳天下。且會師之名與道深。于識者悉聞之。故不可辭飾。但實序其由。師袁州宜春人。姓冷氏。落發于潭州瀏陽道吾山。俗齡五十四。卒于云蓋山。塔存焉。皇祐二年。仲春既望日。湘中苾芻。文政述

　　題楊岐會老語錄

楊岐會老。跨三腳驢。入水牯牛隊中。拽把牽犁。種田博飯。橫吹玉笛。飽吞栗蒲。四十年來。叢林以為奇特。豈不聞。三世諸佛說夢。諸方老宿說夢。是楊岐當日語。不知楊岐自作夢后。還覺也未。若要清風再振舊令重行。明眼底人試將此錄看。元祐三年立春日。無為子楊杰。書于望海樓