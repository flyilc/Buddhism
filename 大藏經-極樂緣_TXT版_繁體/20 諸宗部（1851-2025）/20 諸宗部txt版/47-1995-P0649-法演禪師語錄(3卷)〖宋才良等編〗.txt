　　No. 1995

法演禪師語錄卷上

　　舒州白云山海會演和尚初住四面山語錄

　　　　參學才良編


師開堂日。授疏示眾云。兵隨印轉。將逐符行。請對尊官。分明剖露。宣疏了指法座云。此大寶華王座。從朝至暮。與諸人同起同坐。諸人還見么。若見。更不在升。若不見。莫道今日謾儞。便升座拈香云。此一瓣香。先為今上皇帝。伏愿。常居鳳扆永鎮龍樓。次拈香云。此一瓣香。奉為州縣官僚。伏愿。乃忠乃孝惟清惟白。永作生民父母。長為外護紀綱。又拈香云此一瓣香。得來久矣。十有余年海上云游。討一個冤仇。未曾遭遇。一到龍舒。果遇其人。方契憤憤之心。今日對大眾雪屈。須至爇卻。為我見住白云端和尚。從教熏天炙地。一任穿過蔡州。有鼻孔底辨取。龍門和尚白槌云。法筵龍象眾。當觀第一義。師云。若論第一義。西天二十八祖唐土六祖。立在下風。一大藏教白云萬里。摩竭掩室毗耶杜口。正在夢中。千佛出世寐語未了。文殊普賢拗曲作直。所以道。設使言前薦得。猶是滯殼迷封。縱饒句下精通。未免觸途狂見。若也把定封疆。說什么法堂前草深一丈。直得凡圣路絕鳥飛不度。天下衲僧無出氣處。眾中莫有不甘底么。出來相見。時有僧問。優曇花現方便門開。朝宰臨筵如何舉唱。師云。今日好睛。學云。杲日當空清風匝地。師云。省得我多少。問如何是人中境。師云。寶閣凌空金鐸響。怪松隈險野猿啼。學云。如何是境中人。師云。鼻直眼橫。乃云。更有問話者么。若無。雙泉今日向第二義門。放一線道。與諸人相見。和泥合水一上。且要釋迦彌勒動地雨花。文殊普賢觀音勢至。各踞一方助佛揚化。皆務本事器量堪任。雙泉不免也入一分。共說東家杓柄長西家杓柄短。任從春草青青炎光爍爍。秋樹葉零冬冰片薄。何故如是。且要諸人順時保愛(謝辭不錄)乃拈起拄杖云。古人道。拈起也天回地轉。放下也草偃風行。四面即不然。拈起也七穿八穴。放下也錦上鋪花。且道。還有為人處也無。良久云。來年更有新條在。惱亂春風卒未休

師在白云授帖。拈起示眾云。大眾。只恁么會得。埋沒宗風。過犯不小。幸有見成公案。請維那對眾宣讀。宣帖了授法衣提起云。既是大庾嶺頭提不起。為什么卻在者里。且道。者里底是。那里底是。乃云。攜瓶自汲清涼水。卻著袈裟作主人。便披指法座前云。象王回師子步。儂家看著雙眉聚。然雖如是。事到如斯難為辭讓但有路可上更高人也行。便升座。僧問。禪非意想道絕功勛。轉身一句作么生道。師云。大眾見儞。學云也。知和尚有此機鋒。師云。獨出阇黎。學云。今日卻成造次。師云。捧上不成龍。問沙場久戰名遂今朝。不涉功勛作么生道。師云。長蛇猶自可。偃月怎生當。學云。金鏃慣調曾百戰。鐵鞭多力恨無仇。師云。知君不是金牙作。爭解彎弓射尉遲。學云。眼親不如手親。師云。新長老敗闕。學云。口是禍門。師噓乃云。秋風颯颯玉露垂珠。水碧山青蛩吟蟬噪。圓通門大啟。文殊普賢穿過汝諸人鼻孔。自是汝諸人當面諱卻。復云。諸佛不出世。四十九年說。未審說個什么。少林有妙訣。殃及子孫。至今分疏不下。更說什么妙訣。若人識祖佛當處便超越。超越與未超越則且置。儞道。祖佛即今在什么處。若無人道得。山僧不惜眉毛。與汝諸人拈出。拍禪床一下

小參。僧問。如何是佛。師云。肥從口入。乃舉。德山示眾云。今夜不答話。有問話。者三十棒。眾中舉者甚多。會者不少。且道向什么處見德山。有不顧性命底漢。試出來道看。若無。山僧為大眾與德山老人相見去也。待德山道。今夜不答話問話者三十棒。但向伊道。某甲話也不問。棒也不吃。儞道。還契他德山老人么。到者里須是個漢始得。況法演游方十有余年。海上參尋見數員尊宿。自謂了當。及到浮山圓鑒會下。直是開口不得。后到白云門下。咬破一個鐵酸饀。直得百味具足。且道饀子一句作么生道。乃云。花發雞冠媚早秋誰人。能染紫絲頭有時。風動頻相倚似向階前斗不休

入院日。上堂。僧問。攜筇領眾祖令當行。把斷封疆師意如何。師云。秋風吹渭水。落葉滿長安。學云。四面無門山岳秀。今朝且得主人歸。師云。儞道路頭在什么處。學云。為什么對面不相識。師云。且喜到來。乃舉。祖師道。吾本來茲土。傳法救迷情。一花開五葉。結果自然成。達磨大師信腳來信口道。后代兒孫多成計校。要會開花結果處么。鄭州梨青州棗。萬物無過出處好

上堂。舉古人道。若有一人發真歸源。十方虛空悉皆消殞。雙泉則不然。若有一人發真歸源。十方虛空筑著磕著

到興化上堂僧問。和尚未離四面時如何。師云。在屋里坐學云。離后如何。師云。走殺阇黎。乃舉法眼頌云。山水君居好城隍。我亦論靜聞鐘角響。閑對白云屯。大眾。法眼雖不拏云攫霧。爭柰遍地清風。四面今日試與法眼把手共行。靜聞鐘角響。且不是聲閑對白云屯。且不是色。既非聲色。作么生商量。乃云。洞里無云別有天。桃花似錦柳如煙。仙家不解論冬夏石欄松枯不記年

上堂云。天上無彌勒。地下無彌勒。十字街頭立。被人喚作賊。便下座

上堂。僧問。四面無門山岳秀。個中時節若為分。師云。東君須子細。遍地發萌芽。學云。春去秋來事宛然也。師云。才方搓彈子。便要掜金剛。乃舉。古人云我若向儞道。即禿卻我舌。若不向儞道。即啞卻我口。且道還有為人處也無。四面有時擬為儞吞卻只被當門齒礙。擬為儞吐卻。又為咽喉小。且道還有為人處也無。乃云。四面從來柳下惠

歲旦上堂云。元正啟祚萬物咸新。揚盡大千沙界。都來只在一塵。乃展手云。是新是舊。有人出來道看。若無四面且世諦流布去也。遂叉手云。孟春猶寒。伏惟。首座大眾洎諸知事。尊體起居萬福

上堂。僧問。千峰寒色即不問。雨滴巖花事若何。師云。今日也相似。學云。一句迥超千圣外。千山鎖斷萬重關。師云。一滴落在什么處。學云錯。師云錯。學云錯錯。師便打。乃云。千峰列翠岸柳垂金。樵父謳歌漁人鼓棹。笙簧[目*舌]地鳥語呢喃。紅粉佳人風流公子。一一為汝諸人。發上上機開正法眼。若向者里薦得。金色頭陀無容身處。若也不會。吃粥吃飯。許儞七穿八穴

白眾出隊上堂云。明日匹馬單鏘。為國出戰。得勝回戈之日。滿路歌謠。大眾。作么生是歌謠一曲。乃云。啰邏哩啰邏哩。還有人和得么。良久云。鴛鴦繡了從君看。莫把金針度與人

寒食夜小參。僧問。群迷久渴冒雨登山。向上之機請師方便。師云。不免入山一回。學云。恁么則步步踏實去也。師云。空手卻回去。學云。若是那邊。還的當也無。師云。罕遇知音。學云。謝師證明。師云。知音底事作么生。僧劃一劃。師云。又被風吹別調中。學云。往往隨他口頭走。師云。更是阿誰。乃云。李白桃紅山青水綠。云橫洞口月皎長空。若只向者里薦得。法眼道。月明幽室寒。星分拱辰異。便須瓦解冰消。韶國師道。通玄峰頂不是人間。心外無法滿目青山。亦須百雜碎。何也盡乾坤大地不消一掜。然雖如是。事無一向。今夜且放過一著

上堂舉。梁武帝問達磨。如何是圣諦第一義。磨云。廓然無圣。帝云。對朕者誰。磨云不識。又僧問六祖。黃梅意旨什么人得。祖云。會佛法底人得。僧云。和尚還得么。祖云不得。僧云。和尚為什么不得。祖云。我不會佛法。師云。大小大祖師。問著底便是不識不會。為什么卻兒孫遍地。乃云。一人傳虛。萬人傳實

小參。僧問。施主遠趨于丈室。請師一句利于人。師云。教天下人成佛去。學云。悠悠塵內客。不謾入山來。師云。中間猶有眾生在。僧便喝。師云。且道是佛是眾生。學云。四面眼難謾。師云。儞向什么處見四面。僧拂袖歸眾。師云作家。乃云。滿口道得底卻不知有。知有底又道不得。且道過在什么處。將成九仞之山。莫惜一簣之土

上堂舉。云門垂語云。古佛與露柱相交。是第幾機。自代云。南山起云北山下雨。師云。大小大云門大師。元來小膽。四面道。古佛與露柱相交。是第四機。良久卻云。者個說話。面皮厚三寸。出語成不遜。好將臨濟棒一日打三頓。什么人下得手。雖然罪過彌天新赦咸放

結夏上堂。僧問。五天結制分付蠟人。未審雙泉如何示眾。師云。足不履地。乃云。結夏無可供養大眾作一家宴管顧諸人。遂抬手云。啰邏招啰邏搖啰邏送。莫怪空疏。伏惟珍重

上堂云。于三七日中。思惟如是事。釋迦老子半夜逾城直往雪山。早是漏逗不少。更思惟個什么。便下座

上堂舉。藥山久不上堂。主事報云。大眾久思和尚示誨。山云。打鼓著。大眾方集。山便歸方丈。主事云。和尚許為眾說法。何故一言不措。山云。經有經師論有論師。爭怪得老僧。師云。雖然以己妨人。爭柰賊身已露。諸人要識藥山么。閑持經卷倚松立。笑問客從何處來

上堂舉。僧問洞山。如何是善知識眼。山云。紙捻無油。師云。洞山老漢不是無只。是太儉。忽有人問四面。如何是善知識眼。只向伊道瞎。何故且要相稱。乃云。紙捻無油也大奇不堪拈掇有誰知。回身卻憶來時路。月下騰騰信腳歸

上堂舉。教中道。若謂如來有所說法。即為謗佛。只如一大藏教。甚處得來。若言無說。五千四十八卷什么處消遣。到者里須是個人始得。還會么莫謗四面好

上堂舉。僧問投子。如何是十身調御。投子下禪床立。或有人問四面。如何是十身調御。老僧亦下禪床立。為什么卻依樣畫貓兒。待我計校成。即說向儞

上堂舉。藥山問石頭。三乘十二分教。某甲粗知。承聞南方直指人心見性成佛。某實未明。乞師指示。石頭云。恁么也不得。不恁么也不得。恁么不恁么總不得。山僧在眾日。聞兄弟商量道。即心即佛亦不得。不即心即佛亦不得。若恁么說話。敢稱禪客。何故殊不知石頭老人文武兼備韜略雙全。若是四面見處。也要諸人共知。只見波濤涌。不見海龍宮

上堂云。三世諸佛遙望頂禮。六代祖師開口不得。四面今日且權為指使。且道是個什么。一二三四。五雷門夸布鼓謾。說李將軍藍田射石虎

上堂云。真如凡圣。皆是夢言。佛及眾生。并為增語。或有人出來道。盤山老[口*爾]。但向伊道。不因紫陌花開早。爭得黃鶯下柳條。若更問道四面老[口*爾]。自云。喏惺惺著

上堂云。仲冬嚴寒。伏惟。首座大眾。尊體起居萬福。兩彩一賽。便下座

上堂云。有一則語舉似諸人。第一不得錯舉。便下座

上堂云。昨宵年暮夜。今朝是歲旦。都大尋常日。世人生異見。不解逐根元。只管尋枝蔓。新舊只如今。子細分明看。若也更商量。秦時鐸鑠鉆

諸院長老入山。師上堂云。臨濟入門便喝。是甚碗鳴聲。德山入門便棒。抝曲作直云門三句。曹洞五位。大開眼了作夢。何故如此。國清才子貴。家富小兒嬌

到龍門上堂云。有舌胡利。無口非啞。七出八沒。風流儒雅。便下座

到海會上堂云。白云山里白云人。把定封疆無縫罅。無縫罅知幾價。莫有知價底么。乃云。一二三四五

到興化上堂云。世事冗如麻。空門路轉賒。青松林下客。幾個得歸家。共唱胡笳曲。分開五葉花。幸逢諸道友。同上白牛車。大眾。車在者里。牛在什么處。芳草渡頭尋不見。夜來依舊宿蘆花下座。甘露資長老。把師住云。舒州管界。元來有個草賊。師云和尚也須堤防。資擬議。師便拓開

上堂云。祖師道。葉落歸根來時無口。祖師恁么道。猶欠悟在。便下座

上堂。僧問。祖意教意是同是別。師云。人貧智短馬瘦毛長。乃云。祖師說不著。佛眼看不見。四面老婆心。為君通一線。便下座

上堂云。春氣乍寒乍暖。春云或卷或舒。引得韶陽老子。放出針眼里魚。乃云錯

謝主事上堂。僧問。王索仙陀婆時如何。師云。七孔八竅。學云。如何是王索仙陀婆。師云。鸞駕未排齊號令。學云。如何是仙陀婆。師云。眼瞤耳熱。僧禮拜。師云點。乃云。文殊張帆普賢把柁。勢至觀音共相唱和。贏得雙泉鬧中打坐。打坐即不無。且道下水船一曲作么生唱。啰邏哩啰邏哩。俗氣不除

上堂云。今宵正月半。乾坤都一片。普賢門大開。相逢不相見。乃云。過在阿誰

上堂云。默默默。無上菩提。從此得賺殺人。便下座

上堂云。適來思量得一則因緣。而今早忘了也。卻是拄杖記得。乃拈起拄杖云。拄杖子也忘了。遂卓一下云。同坑無異土。咄

上堂舉。鏡清問玄沙。學人乍入叢林。乞師指個入路。沙云。還聞偃溪水聲么。清云聞。沙云。從者里入。師云。果是得入。一任四方八面。若也未然。輒不得離卻者里

謝典座上堂云。小繩錢貫大繩井索。日急要用笊籬木杓。雖然破家具。應用有處著著錯。南北東西水灑不著

冬至上堂云。少年天子此日拜郊林泉之士。遠望歌謠。萬歲萬歲。便下座

有一道姑。入山禮拜。請上堂云。道可道非常道。真可笑。姮娥一夜繡鴛鴦。解把金針呈巧妙。將并老黃梅兒孫一何拙。如今個個口吒呀。問著烏龜喚作鱉四面今日與君決。列怎生雪。冤家冤家。莫向背地里吐舌

　　次住太平語錄

　　　　參學清遠集


師入院日。僧問。遠別雙泉來臨禪眾。入門一句愿師舉揚。師云。也待一一覷過。學云。恁么則清涼山遠人休去。只此焚香便見師。師喝云。話也不領。學云。今朝親見面。端的勝聞名。師云。猶自喃喃。問如何是太平境。師云。數層寶塔侵天起。萬本喬松匝地寒。學云。如何是境中人。師云。閑持經卷倚松立。笑問客從何處來。學云。人境已蒙師指示。向上宗乘事若何。師云。須信下方城郭近。果然鐘磬接笙歌。問如何是佛。師云。露胸跣足。學云。如何是法。師云。大赦不放。學云。如何是僧。師云。釣魚船上謝三郎。乃云。我本無心有所希求。今此寶藏自然而至。世間之寶。能變窮為富。此之一寶。能轉凡成圣。且道如今是凡是圣。太平道總不是。何故苦瓠連根苦。甜瓜徹蒂甜

上堂云。達磨無端少林面壁。二祖斷臂。一生受屈黃檗樹頭討甚木蜜。太平今日兩眼如漆。李廣神箭是誰中的

上堂云。十方諸佛六代祖師天下善知識。皆同者個舌頭。若識得者個舌頭。始解大脫空。便道山河大地是佛。草木叢林是佛。若也未識得者個舌頭。只成小脫空自謾去。明朝后日大有事在。太平恁么說話。還有實頭處也無。自云有如何是實頭處。歸堂吃茶去

上堂。僧問。如何是賓中賓。師云。少喜多嗔。學云。如何是賓中主。師云。傳言送語。學云。如何是主中賓。師云。鐘馗小妹。學云。如何是主中主。師云。一言才出口。地上繡絪開。乃云。近日太平院。禪和多聚散。參底老婆禪。吃底秈米飯。知事失照顧。主人少方便。雖然沒滋味。要且緩緩咽

謝莊主上堂云。一不做二不休。不風流處也風流。若要公私濟辦。好看露地白牛

上堂云。此個物上拄天下拄地。皖水作口皖山作鼻。太平退身三步。放儞諸人出氣

上堂。僧問。牛頭未見四祖時如何。師云。頭上戴累垂。學云。見后如何。師云。青布遮前。學云。未見四祖時。為什么百鳥銜花獻。師云。富與貴是人之所欲。學云。見后為什么百鳥不銜花獻。師云。貧與賤是人之所惡。乃云。西天二十八祖也恁么道。唐土六祖也恁么道。天下老和尚也恁么道。獨有太平不恁么道何故寡不敵眾且道。畢竟如何妙舞更。須知遍拍。三臺須是大家催

上堂云。上是天下是地。南北東西依舊位。釋迦老子弄精魂。達磨西來多忌諱。忽有個漢出來道。和尚低聲。但向伊道。秖要拋塼引玉

上堂云。山僧今日。將山河大地。盡作黃金□該有情無情。總令成佛去。然后太平不入者保社。何故爭之不足讓之有余

上堂云。太平不會禪。一向外邊走。臘月三十日。贏得一張口。且道那個是太平口。自云。兩片皮也不識

上堂舉。寶壽作街坊時。見兩人相諍。一人以手打一拳云。儞得恁無面目。寶壽因而得入。若人于此知落處。可謂公辦私辦。大眾。聽取一頌。甚妙也甚妙。于此知性命。擗鼻與一拳。當時便打正

上堂云。太平淈[泳-永+盾]漢事事盡經遍。如是三十年也。有人贊嘆且。道贊嘆個什么好。個淈[泳-永+盾]漢

上堂舉。教中道。假使滿世間。皆如舍利弗。盡思共度量。亦復不能知。尋常衲僧家。高揖釋迦不拜彌勒。是會佛智不會佛智。眾中有則有。只是藏牙伏爪。太平有個見處。不惜眉毛舉向諸人。待有人問隨口便答

上堂。僧問。如何是奪人不奪境。師云。秋風吹渭水。落葉滿長安。學云。如何是奪境不奪人。師云。路上。逢人半是僧。學云。如何是人境俱不奪。師云。少婦棹輕舟。歌聲逐流水。學云。如何是人境俱奪。師云。高空有月千門掩。大道無人獨自行。乃云。數日已來連綿大水。所到之處皆有損傷。曹源一滴彌滿人間。衲僧一吸鼻孔遼天。且道名字既同。為什么損益有異。誰知遠煙浪。別有好思量

上堂云。一葉落天下秋一塵起大地收。收即不無。何人親手。月中仙桂和根拔。海底驪龍把角牽

上堂云。撮土為金猶容易。變金為土卻還難。轉凡成圣猶容易。轉圣成凡卻甚難。何故誰肯屈尊就卑。且道不凡不圣一句作么生道。乃云。不得教壞人家男女

上堂舉。三祖見二祖禮拜。問曰。請師懺罪。二祖云。將罪來與汝懺。三祖云。求罪不可得。二祖云。與汝懺罪竟。因成一頌。舉似大眾。無孔笛子?拍板。五音六律皆普遍。時人不識黃幡綽。笑道儂家登寶殿

上堂云。淺聞深悟深聞不悟。爭柰何爭柰何。獻佛不在香多

上堂云。開眼為晝合眼為夜。坐斷舌頭誰談般若。金色頭陀不入保社

上堂舉。風穴云。若立一塵。家國興盛野老嚬蹙。不立一塵。家國喪亡野老謳歌。太平即不然。若立一塵。法堂前草深一丈。不立一塵。錦上鋪花。何也不見道。九九八十一。窮漢受罪畢。才擬展腳眠。蛟蟲獵蚤出

上堂因雪。舉僧問云門。不起一念。還有過也無。門云。須彌山。師云。有時問著師僧。或豎一指。或進一步。或下一喝。或拂袖便去。上座未在。何故太平未曾向二三月間下一陣雪。向汝諸人在。如今有。個漢出來道。老和尚莫七顛八倒。見今下也不是。乃展手云了

上堂僧。問蓮。花未出水時如何師。云在。泥里學。云出。水后如何師。云在。水上問。王子未登九五時如何師。云逢。人多問路。學云。正登九五時如何。師云。天下太平。學云。登九五后如何。師云。誰論好丑。乃云。末后最殷勤。儂家隨處新。大千沙界里。不免個中人且。道那個是個中人平。蕪盡處是青山行。人更在青山外

上堂舉。云門道。平地上死人無數。出得荊棘林者是好手。時有僧云。恁么則堂中第一座有長處。云門云。蘇嚧蘇嚧。太平即不然。平地上個個丈夫。荊棘林里坐得底是好手。何故乃云格

上堂云。將四大海水為一枚硯。須彌山作一管筆。有人向虛空里。寫祖師西來意五字。太平下座大展坐具禮拜為師。若寫不得。佛法無靈驗。有么有么便下座。大眾散。師高聲云。侍者。侍者應喏。師云。收取坐具。復問侍者云。還收得坐具么。侍者提起坐具。師云。我早知儞恁么也

上堂。僧問。佛未出世時如何。師云。大憨不如小憨。學云。出世后如何。師云。小憨不如大憨。乃云。入荒田不揀。信手拈來草。不認大哥妻。元來是嫂嫂。鄭州出鵝梨。青州出大棗。無事巾單下。個個從頭咬

上堂云。山僧昨日入城。見一棚傀儡。不免近前看。或見端嚴奇特。或見丑陋不堪動轉行坐。青黃赤白一一見了。子細看時。元來青布幔里有人。山僧忍俊不禁。乃問長史高姓。他道老和尚看便休。問什么姓大眾。山僧被他一句。直得無言可對。無理可伸。還有人為山僧道得么。昨日那里落節。今日者里拔本

上堂云。有鹽曰堿。無鹽曰澹。太平聞說。口似匾檐。便下座

上堂云。神通妙用不欠絲毫。通人分上何用忉忉。泥多佛大水長船高

上堂云。一月普現一切水。一切水月一月攝。誠哉是言也。可謂塑不成畫不就。昨夜三更白如晝

謝典座上堂云。變生作熟雖然易。眾口調和轉見難。堿澹若知真個味。自然饑飽不相干

上堂。拈起拄杖云。昨夜三更夢見拄杖子。教我一片禪向我道。和尚明日早起上堂舉似大眾。昨日錦上鋪花。今日腳蹋實地。但看今日明朝說甚祖師來意。翻思黃面老人。謾道靈山授記。直饒大地山河。借我鼻孔出氣。不如放下身心。自然仁義禮智。為亡僧下火。舉起火把云。火風四大互相違背。當此時節隨緣自在。次日又為一僧舉起火把云。昨日也恁么。今日也恁么。且道昨日是今日是。說甚是不是儞看是甚火色

上堂云。今朝正月半。與諸人相見。嫰麥長新苗。粒粒皆成面。薦不薦全藉春風扇

　　次住海會語錄

　　　　參學景淳集


師入院。開堂日。宣疏了乃云。疏帖一時讀了。若是具金剛眼睛底。何必重說偈言。雖然如是。事無一向。便升座拈香罷。四面白槌云。法筵龍象眾。當觀第一義。師云。金鏃慣將平祖道。鐵鞭多在恨無仇。莫有不顧危亡底衲僧么。出來相見。僧問。白云山下祖令當行。如何是祖令。師云。一二三四五。學云。恁么則昨日太平今朝海會。師云。高著師僧。問昔日為霖去。今朗領眾來。朝賢臨座下。愿震一聲雷。師云。儞還聞么。學云。風送好云歸碧洞。水潮滄海助波濤。師云。知心有幾人。學云。寒山常撫掌。拾得每殷勤。師云。將謂無人。學云。也不得壓良為賤。師云。且禮拜著。乃云。問話且止。夫第一義適來。若于四面捶下薦得。千圣不能近。祖師言不到。天下作者拱手歸降何也。況第一義本來清凈不受諸塵。如何說得。同道方知。今日放過一著。向建化門中。別作個解話會。是以紹先圣之遺蹤。稱提祖令。為后學之模范。建立宗風。若非當人。曷能傳授(謝詞不錄)乃云。陳謝既畢。不可空然。有一頌舉似大眾。日暖風和花正開。七重山鎖白云來。翻思城市繁華處。又出松門步一回

師在太平受帖。拈起。示眾云。恁么會去。早是鈍漢。何也若憑說五千四十八卷。豈不是說。若不憑說又如何辨白。請維那分明拈出。讀疏了。遂升座乃云。祖令當行十方坐斷。其中莫有不惜性命者么。出來與老僧相見。時有僧出云。日月易見好事難逢。師云。令人疑著。問公箋已至師今受。祖意西來愿舉揚。師云。云從龍風從虎。學云。人天既獲聞真諦。更有尖新事也無。師云有。學云。如何是尖新底事。師云。蹉過也不知。問白云長老太平禪師。于其中間未審如何辨的。師云。儞試定當看。學云。莫是月無來去影現千江。師云。一任鉆龜打瓦。遂云。法不孤起仗境方生。明鏡當臺好丑自現。久參上士言下知歸。晚學初機當須子細。是以古人道。法無去來無動轉者。輒成山頌舉似大眾。觸目光明處處新。其中那個辨疏親。祇園枝上千花秀。一度芬芳一度春

上堂。僧問。如何是佛。師云。悉達多太子。學云。逾城時如何。師云。自有四天王在。學云。到雪山時如何。師云。蘆芽穿膝鵲巢頂上。學云。爭柰未是學人安身處。師喝云。禮拜了退。乃云。天地為洪爐。烹煉強與弱。大道本無元。卷舒由橐鑰。凡圣路坦然。各自看謀略

謝首座上堂云。槌破蟠桃核。得見其仁。捋斷驪龍須。得遇其寶。雖然如是。也未是好手。黃帝失玄珠于赤水。使智索之而不得。使離未索之而不得。使契詬索之而不得。乃使罔象。直饒罔象得之亦未是好手。爭似今日與大眾。同使一個通事舍人。雖然如是。也只得一半

上堂云。永嘉道。取不得舍不得。不可得中只么得。祖師道。不是心不是物不是佛。大眾且道。是個什么。乃云。到江吳地盡隔岸越山多

結夏上堂。僧問。如何是白云境。師云。七重山鎖潺湲水。學云。如何是境中人。師云。來千去萬。學云。人境已蒙師指示。向上宗乘又若何。師云。面赤不如語直。乃云。此夏居白云。禪人偶聚會。三月九旬中。尊卑相倚賴。粥飯與茶湯。精粗隨忍耐。逐意習經書。任運行三昧。彼此出家兒。放教肚皮大

上堂云。昨日有一則因緣。擬舉似大眾。卻為老僧忘事都大。一時思量不出。乃沉吟多時云。忘卻也忘卻也。復云。教中有一道真言。號聰明王。有人念者。忘即記得。遂云。唵阿盧勒繼娑婆訶。乃拍手大笑云。記得也記得也。覓佛不見佛。討祖不見祖。甜瓜徹蒂甜。苦瓠連根苦。下座

解夏上堂云。一塵起大地收。一葉落天下秋。金風動處。警砌畔之蛩吟。玉露零時。引林間之蟬噪。遠煙別浦。行行之鷗鷺爭飛。絕壁危巒。處處之猿猱競嘯。又見漁人舉棹樵子謳歌。數聲羌笛牧童戲。一片征帆孤客夢。可以發揮祖道建立宗風。九旬無虛棄之功。百劫在今時之用。如斯話會。衲子攢眉。不見道。一塵不立始歸家。若有纖毫非眷屬

上堂。僧問。見來不采時如何。師云。各自守疆界。進云。見來卻采時如何。師云。看筑著儞鼻孔。學云。謝師答話。師云。放。乃云。古人道。如何是不動尊。朝到西天暮歸唐土。大眾莫是動而不動。不動而動么。只者便是白云見處

郡中回上堂云。船上無散工。時時事不同。昨朝城郭里今日白云中。且道不動尊在什么處。自云。氣似韛袋。令人可愛

自出緣化回。上堂云。白云海會院。足水兼柴炭。唯少麻與麥。眾人皆盡見。親去化檀那疏卻阿羅漢且望大慈悲。一一看佛面。大眾。佛身充滿于法界。且作么生看。我道不隔一條線

上堂云。幸然無一事。行腳要參禪。卻被禪相惱。不透祖師關。如何是祖師關。把火入牛欄

上堂云。我有一柄帚。掃盡雪山雪。我有一張口。臨事無可說我有一雙眼。和盲悖訴瞎。任意過平生。烏龜喚作鱉。處世學為人。吃水須防噎。仰山曾道底。兩口一無舌。四海五湖人。當陽瞥不瞥

上堂舉。靈云悟桃花頌云。三十年來尋劍客。幾經葉落又抽枝。自從一見桃花后。直至如今更不疑。玄沙云。諦當甚諦當。敢保老兄未徹在。師云。說什么諦當。更參三十年始得

上堂。僧問。如何是佛。師云。獨木橋子。學云。如何趣向。師云。緊峭草鞋。乃云。幸然可憐生。剛地學參。問既然參得了。未免肚里悶。悶即自家悶。困即自家困。祖佛生冤家。好與槌一頓。且道。佛祖過在什么處。若人會得。許儞具一只眼

桐樹郭宅請升座云。桐林郭評事家門幸。食祿性靜好。吾宗溫良如美玉。封疏請諸山。營齋殖洪福。二人長老共談玄。正值陽和二月天。渴鹿飲溪冰作水。野猿啼樹霧成煙。黃梅路上多知己。今日同乘般若船。乘船即不無。且道。說個什么事。幸遇三春明媚。因行不妨掉臂。啰邏哩啰邏哩。乃拍手大笑云。是何曲調萬年歡

上堂云。二月春將半。相呼同賞玩。寒食近清明。百花開爛熳。或上白云峰。或游赤水畔。野外標墳人。路傍酒醉漢。半笑半悲啼。真誠堪贊嘆。人人謂我泄天機。子細分明與批判。看看。五湖禪客莫輕詶。記取今朝者公案

上堂舉。趙州問婆子。什處去。婆云。偷趙州筍去。州云。或遇趙州又作么生。婆連打兩掌。州便休去。師云。趙州休去。不知眾中作么生商量。白云也要露個消息。貴要眾人共知。婆子雖行正令。一生不了。趙州被打兩掌。咬斷牙關。婆子可謂去路一身輕似葉。趙州高名千古重如山

上堂云。僧問云門。如何是一代時教。門云。對一說。師云。對一說。卷盡五千四十八。風花雪月任流傳。金剛腦后添生鐵

施主請上堂云。道吾與漸源。往山下吊慰。源拊棺問曰。生耶死耶。吾云。生也不道。死也不道。源云。為什么不道。吾云。不道不道。回至中路。源云。和尚須與某甲道。若不道。即打和尚去也。吾云。打即任打。道即不道。源便打。至院吾令潛去。白云今日忿氣不甘。須要斷者公案道。吾第一不解與身作主。第二不能隨機入俗。當初待伊問道生耶死耶。但向伊道。等歸院里向儞道。當時若著得者語。靈利漢一蹋蹋著。大小大道吾和尚也。又免得一頓拳頭。有眼底子細看

解夏上堂云。九旬三個月。彈指瞥然間。忙者直然忙。閑者直然閑。事事無窮盡。千古白云山

上堂舉。云門一日普請般柴次。乃拋下一片柴云。一大藏教。只說者個。師云。大小云門。錯下注腳。老僧當時若見向伊道。普請處不得狼藉。若點檢得出。免儞普請

上堂。僧問。如何是先照后用。師云。王言如絲。學云。如何是先用后照。師云。其出如綸。學云。如何是照用同時。師云。舉起軒轅鑒。蚩尤頓失威。學云。如何是照用不同時。師云。金將火試。乃舉。僧問首山。如何是佛。首山云。新婦騎驢阿家牽。大眾。莫問新婦阿家。免煩路上波吒。遇飯即飯遇茶即茶。同門出入宿世冤家

上堂。僧問。如何是臨濟下事。師云。五逆聞雷。學云。如何是云門下事。師云。紅旗閃爍學云。如何是曹洞下事。師云。馳書不到家。學云。如何是溈仰下事。師云。斷碑橫古路。僧禮拜。師云。何不問法眼下事。學云。留與和尚。師云。巡人犯夜。乃云。會即事同一家。不會萬別千差。一半吃泥吃土。一半食麥食麻。或即降龍伏虎。或即摝蜆撈蝦。禾山唯解打鼓。秘魔一向擎叉。者個一場戲笑。皆因微笑拈花。白云隨隊骨董。順風撒土撒沙。若無者個腸肚。如何衣錦還家。且道還家一句作么生道。今日榮華人不識。十年前是。一書生

上堂云。但知吃果子。莫管樹曲彔。不識曲彔樹。爭解吃果子。不過祖師關。爭會敵生死。如何是祖師關。拈卻大案山

上堂云。一向恁么去。路絕人稀。一向恁么來。孤負先圣。去此二途。祖佛不能近。設使與白云同。生同死。亦未稱平生。何也鳳凰不是凡間鳥。不得梧桐誓不棲

上堂舉。法眼道。識得橙子周匝有余。云門道。識得橙子天地懸殊。師云。這兩人。一人過船。一人渡水。若點檢得出。許儞具正法眼

上堂云。望天祈好雪。祥瑞實難加。鵲噪青松上。變成白老鴉。紫騮牽出薄寒馬。金鐙妝成銀鏤花。苦苦苦個什么。忽然變成雨

石臺師弟至。上堂。僧問。如何是和尚家風。師云。鐵旗鐵鼓。學云。只有者個。為復別有。師云。采石渡頭看。學云。忽遇客來如何只待。師云。龍肝鳳髓且待別時。學云。客是主人相師。師云。謝供養。乃云。昔日先師頌臨濟三頓棒云。一拳拳倒黃鶴樓。一趯趯翻鸚鵡洲。有意氣時添意氣。不風流處也風流。大眾。若到白云門下。須要眾人助拳

上堂。舉起拳頭云。若喚作拳頭。一似不曾行腳。若不喚作拳頭。對面相謾。除此之外。也少一拳不得

出隊歸上堂云。出隊半個月。眼不見鼻孔。忘卻祖師禪。拾得個骨董。且道向什么處著。一分奉釋迦牟尼佛。一分奉多寶佛塔

謝首座上堂云。彌勒看不見。釋迦說不得。恁么尊貴生。日用無差忒。得不得識不識。三德六味味逾多。千古萬古為規則

上堂。僧問。如何是燃燈前。師云。令人疑著。學云。如何是正燃燈。師云。錯認定盤星。學云。如何是燃燈后。師云。一場懡[怡-臺+羅]。乃云。每月有個十五。無始劫來盡數數。到彌勒下生。未免有甜有苦。且道畢竟如何。南山白額大蟲元是西山猛虎

上堂云。日可冷月可熱。眾魔不能壞真說。大眾。作么生是真說。潑狼潑賴。若信不及。白云為儞道。一要眾人會。二要龍神知。乃拈起法衣云。者個真紅色。剛然道是緋法演禪師語錄卷中

　　舒州白云山海會演和尚語錄

上堂云。風和日暖古佛家風。柳綠桃紅祖師巴鼻。眼親手辦未是惺惺。口辯舌端與道轉遠。從門入者不是家珍。且道畢竟如何相見。

又云。無事不來還憶君

上堂。僧問。如何是白云為人親切處。師云。愛捩轉人鼻孔。學云。便恁么去時如何。師云。不知痛癢漢。乃云。四海五湖奇士。圍繞無狀村夫。只解拖犁拽耙。水草無底缽盂。高懸羊頭賣狗肉。時中那辨精與粗。恁么續佛壽命。誠哉天地懸殊。誰有拔山之力。橫身擔荷也無。有么有么。有即家門富貴。無那辜負老盧

上堂舉。僧問巴陵鑒和尚。祖意教意是同是別。鑒云。雞寒上樹鴨寒下水。師云。大小大巴陵。只道得一半。白云即不然。掬水月在手。弄花香滿衣

上堂云。春風別有巧工夫。吹綻百花品類殊。唯有牡丹并芍藥。時人一見便歡娛。且道衲僧分上。成得什么邊事。拈來嗅罷歸何處。透骨馨香付老盧

上堂。僧問。達磨面壁時如何。師云。計較未成。學云。二祖立雪時如何。師云。將錯就錯。學云。只如斷臂安心時又如何。師云。煬帝開汴河。學云。總不恁么時如何。師云。卻問取二祖。乃舉達磨問二祖作什么。二祖曰。請師安心。白云當時若見。好與二十棒。何故他人覷見將謂。兩個說安心法。畢竟如何。菩薩龍王行雨潤。遮身向上數重云

上堂云。昨日鬧哄哄。今朝靜悄悄。子規枝上啼。蝦蟆鉆入草。好個寒食天。辜負白云老。為亡僧下火。提起火把云。大眾。三世諸佛向火焰里轉大法輪。聞名不如見面。今日智悟上座。見面不如聞名

上堂舉。龐居士問馬大師。不與萬法為侶是什么人。大師云。待汝一口吸盡西江水。即向汝道。師云。一口吸盡西江水。洛陽牡丹新吐蕊簸土揚塵勿處尋。抬頭撞著自家底

結夏上堂云。圣制已臨時當初夏。幽邃之巖巒蒼翠。畢缽無差。潺湲之溪谷清冷。曹溪仿佛。稱衲子安居之地。實吾家禁足之方。大敝禪關巨延儔侶。扶立宗旨高建法幢。上答君親下資含識。莫不栴檀林中栴檀林。師子王多師子眾。師子眾共躋攀。萬象森羅指掌間。大眾。灰頭土面從他笑。贏得白云堆里閑

上堂。卓拄杖一下乃舉起云。拄杖子敢問儞。還說得如來禪么。自云。說不得。還說得祖師禪么。自云。說不得。既說不得。白云今日出自己意去也。出自己意小兒子戲。人天眾前討甚巴鼻

上堂。僧問。如何是白云一滴水。師云。打碓打磨。學云。飲者如何。師云。教儞無著面處。乃云。恁么恁么。蝦跳不出斗。不恁么不恁么。弄巧成拙。軟似鐵硬如泥。金剛眼睛十二兩。衲僧手里秤頭低。有價數沒商量。無鼻孔庭將什么聞香。邑中升座云。白云相送出山來。滿眼紅塵撥不開。莫謂城中無好事。一塵一剎一樓臺

上堂舉。馬大師不安。院主問云。和尚近日尊位如何。大師云。日面佛月面佛。師云會么。如不會。白云與儞頌出。[髟/?]鬟女子畫娥眉。鸞鏡臺前語似癡。自說玉顏難比并。卻來架上著羅衣

炙茄會上堂云。六月三伏天。火云布郊野。松間臨水坐。解帶同歡奲。毳侶弄荷花。賓朋傾玉斚。紅塵事繁華。碧洞何瀟灑。重會在明年。相期莫相舍。白云曾有約。愿結青蓮社

上堂云。佛祖生冤家。悟道染泥土。無為無事人。聲色如聾瞽。且道如何即是恁么也不得。不恁么也不得。恁么不恁么總不得。忽有個漢出來道。恁么也得。不恁么也得。恁么不恁么總得。則向伊道。我也知。儞向鬼窟里作活計

上堂云。先入白云門。次過白云浪。吞底栗蒲禪。吃底秈米飯。君子如到來。好好看方便

上堂。僧問。如何是道。師云。治平郡。學云。如何是道中人。師云。赤心為主。學云。未審道與道中人相去多少。師云。名傳天下。乃舉。僧問南泉。如何是道。泉云。平常心是道。又龐居士問馬大師。不與萬法為侶是什么人。大師云。待爾一口吸盡西江水即向爾道。師云。為復是同是別。同則神出鬼沒。別則醉后添杯。畢竟如何。待爾念得熟。向爾道

上堂舉。古人云。釋迦彌勒猶是他奴。且道他是誰。便下座

上堂云。五千四十八卷。教理行果成見。祖師門下商量。須知一貴一賤。貴則珠玉難偕。賤則分文太遠。有人于此辨得。白云與爾三十。忽有個漢出來道。大丈夫賞罰分明。不知是那個三十。良久云。三十年后

上堂云。三處移場定是非。頑心不改在家時。呼兄喚弟長如此。且作隈蓑老古錐

陳助教入山煎茶。上堂云。戒定慧相扶。堂堂大丈夫。吹毛光燦爛。佛祖不同途

謝典座上堂云。白云嵌枯老漢要吃無皮酸饀。典座取巧安排。一任眾人[口*(一/巾)]啖。良久云。羊羹雖美眾口難調

上堂舉。僧問馬大師。離四句絕百非請師直指西來意。大師云。我今日勞倦。不能為汝說去。問取智藏。僧問智藏。藏云。我今日頭痛。不能為爾說去。問取海兄。僧問海兄。海云我到者里卻不會。僧卻舉似大師。大師云。藏頭白海頭黑。師云馬大師無著慚惶處。只道得個藏頭白海頭黑。者僧將一擔蒙[目*董]。換得個不會。若也眼似流星。多少人失錢遭罪

上堂云。庭開金菊宿根生。來雁新聞一兩聲。昨夜七峰牽老興。千思萬想到天明

冬日上堂云。達磨西來事久多變。后代兒孫門風無限。攪擾身心一團麻線。白云今日都通截斷。大眾。一百單五近清明。上元定是正月半

次日上堂云。一陽生后正嚴寒。皎潔蟾蜍掛碧天。冰鎖瀑泉聲細碎。風搖危木影攣拳。狂猿抱子藏深洞。羸鶴將鶵逐老仙。莫謂可師徒立雪。方知古德用心堅

上堂舉。德山問龍潭。久向龍潭。及乎到來潭又不見龍又不現。潭云。子親到龍潭。師云。龍潭老人。可謂騎賊馬趕賊。便下座

送諸郡化主上堂云。荷眾諸禪流。才能足機劃。逢人定有錢。見面寧無麥。已是吾家兒。久為物外客。溫柔一手抬。剛硬雙拳搦。牙爪一時全。勝南山白額

上堂云。一代時教。五千四十八卷。空有頓漸。豈不是有。永嘉道。亦無人亦無佛。大千沙界海中漚。一切圣賢如電拂。豈不是無。大眾若道是有。違他永嘉。若道是無。又違釋迦老子。作么生商量得恰好。若知落處。朝見釋迦暮參彌勒。若也未明。白云為儞點破。道無不是無。道有不是有。東望西耶尼。面南看北斗

上堂云。說佛說法拈槌豎拂。白云萬里。德山入門便棒。臨濟入門便喝。白云萬里。然后恁么也不得。不恁么也不得。恁么不恁么總不得也。則白云萬里。忽有個出來道。長老爾恁么道也。則白云萬里。者個說話。喚作矮子看戲。隨人上下。三十年后一場好笑。且道笑個什么笑。白云萬里

上堂云。白云門前路。往復行大步。中間有一片方塼。爾諸人為什么卻蹋不著

王提刑入山上堂云。祖師門下如箭中的。手辦眼親無得無失。僧問朝蓋臨筵清風匝座。學人上來請師決破。師云殘臘一雨即漸迎春。學云。天垂寶蓋地布金蓮去也。師云。未為多在。學云。多底事作么生。師云。人天眾前不欲造次。學云。覺海波瀾增浩渺。釋天日月轉光輝。師云。也不消得。乃舉。阿難問迦葉。世尊傳金襕外。別傳何物。迦葉召阿難。阿難應喏。迦葉云。倒卻門前剎竿著。又永嘉道建法幢立宗旨。明明佛敕曹溪是。師云。迦葉教倒卻剎竿。永嘉又教立宗旨。且道倒底是立底是。到者里須是具擇法眼始得。畢竟如何。倒也七縱八橫。立也二三成六。七峰閣上共談玄。一句一言清耳目

歸新僧堂上堂云。十月今朝初一。新構云堂已畢。圣眾已得安居。雅麗全勝舊日。于中受用之時。凡百互相愛惜愿存古佛家風。三有四恩獲益慶懺。別有上聞具位題名立石。敢勸遠近諸檀越。記取摩訶般若波羅蜜。忽有個出來道。長老不妨好丈章。乃云咄。白云口里道。誰敢道不好

提刑入寺上堂云。兵隨印轉將逐符行。大權菩薩覆護眾生。相順者善言誘諭。兇頑者枷棒縱橫。中間有個沒量大漢。金鎖玄關留不住。圣凡位里莫能收。若柰何不得。佛法無靈驗。白云有個消息試說看。古人云。無邊剎境自他不隔于毫端。十世古今始終不離于當念。納須彌于芥中。擲大千于方外。變大地為黃金。攪長河為酥酪到者里合作么生。國土動搖迎勢至。寶花彌滿送觀音

端午上堂。舉昔有秀才造無鬼論。論就才放筆。有鬼現身。斫手謂秀才云爾爭柰我何。白云當時若見。便以手作鶉鳩觜向伊道。谷谷孤

上堂舉。肅宗帝問忠國師。百年后所須何物。國師云。與老僧造個無縫塔。帝曰。請師塔樣。國師良久云。會么。帝曰不會。國師云。吾有弟子耽源。卻諳此事。請詔問之。師云。眾中盡道。國師良久。殊不知。懸鼓待槌。當時肅宗若是作家君王。待伊道教詔耽源。但向道國師國師。何必肅宗后詔耽源。源呈頌。湘之南潭之北。中有黃金充一國。無影樹下合同船。琉璃殿上無知識。師代肅宗云。閑言語。雪竇頌道無縫塔見還難。澄潭不許蒼龍盤。層落落影團團。千古萬古與人看。師云。雪竇可使千古傳名。老僧秖愛他道澄潭不許蒼龍盤首尾一時貫串。秖如前來一絡索拈放一邊。且道畢竟如何。乃云。姹女已歸霄漢去。呆郎猶自守空房

上堂舉。僧問云門。如何是超佛越祖之談。門云。糊餅。白云即不然。忽有人問。如何是超佛越祖之談。只向伊道。驢屎似馬糞。又云。破草鞋。又云。靈龜曳尾。且道是同是別試。辨看

上堂。僧問。如何是極則事。師云。何須特地。乃舉。僧請益瑯琊。清凈本然云何忽生山河大地。瑯琊云。清凈本然云何忽生山河大地。其僧有省。師云。金屑雖貴落眼成翳

上堂云。祖師遺下一只履。千古萬古播人耳。空自肩擔跣足行。何曾踏著自家底

上堂云。行者不報來打。鼓曲彔木頭上不免將錯就錯參

上堂云。子丑寅卯辰巳午未申酉戌亥。終而復始。有厭有愛。畢竟如何但管熟念

上堂云。遍周沙界幾曾移步。深山白云是何報土。若是真道人家。日洗缽盂兩度

新鞔法鼓上堂云。多載頑皮擊不響。新皮才動震天雷。無滯莫言隨勢去。有聲誰謂不平來。何也。雙眼聽不聞。雙耳覷不見。一條平坦路。是誰沒方便

上堂云。本末須歸宗。尊卑用其語。利劍擲虛空。大棒打老鼠

上堂舉。世尊滅后。諸圣弟子于畢缽巖中結集法藏。阿難既升座。形儀與佛無殊。大眾遂生三疑。一疑阿難成佛。二疑佛再現身。三疑他方佛化。阿難唱云。如是我聞。眾疑皆息。當時若有個漢出眾云。大眾。依而行之。各自散去。免見滿藏瑯函攪人腸肚。然雖如是。猶未剿絕在。何也。阿難道如是我聞。白云也道如是我聞。若道當時是重古輕今。若道即今是重今輕古。要會么。優曇花不開。跡絕無香氣

上堂云。六祖能大師。是個大癡漢后代兒孫多。展轉生惑亂。子細好思量。白云不著便

上堂。僧問。百尺竿頭如何進步。師云。快走始得。乃舉。云門道。聞聲悟道見色明心。觀世音菩薩將錢來買糊餅。放下手元來卻是個饅頭。云門好則甚好。奇則甚奇。要且只說得老婆禪。若是白云即不然。作么生是聞聲悟道見色明心。遂舉手作打杖鼓勢云。[王*朋]八啰札

上堂云。四五百石麥。二三千石稻。好個休糧藥。耆婆不得妙

上堂舉。龍牙云天下名山到因腳。年深辛苦與[革*(卄/(ㄇ@人)/戊)]著。而今老大不能行。手里把柄破木杓。白云即不然。腳也不能著草鞋。手亦不能把木杓。端坐受供養。施主常安樂

上堂云。達磨西來事。今人謾揣量。天河爭起浪。月桂不聞。香何。也見成公案

安樂院主修齋上堂云。昨夜得一夢。夢見臻公在天宮與帝釋對坐。臻問帝釋曰。天上有五衰相是否。釋云。此是佛之所說。豈可妄言。于是帝釋卻問臻云。我聞閻浮提有不持戒者是否。臻云。此是佛之所說。豈可妄言。良久臻云。天宮雖樂不是久居。遂下十八重地獄乃見閻王居正殿與地藏菩薩耳語。臻便出門首。見一青衣童鞠躬云。東海龍王請伴諸羅漢齋。臻遂往赴齋。回得數顆如意珠。一時分付諸門人。白云被珠光一爍。忽然夢覺。以至今朝諸法乳為臻公設齋。請白云升座。大眾且道。昨夜夢底是。適來說底是。眾中盡是久參先德禪道之精。若人辨得試出來。露個消息看。有么有么。若無白云又有個古話。釋迦老子在跋提河側般涅槃了。迦葉始至繞金棺而哭。于是世尊為現雙趺。大眾且道。般涅槃時是。現雙趺時是。乃云。止止不須說。我法妙難思。諸增上慢者。聞必不敬信

謝監收上堂云。人之性命事。第一須是○。欲得成此○。先須防于○。若是真○人。○○

上堂。僧問。不昧當機請師直道。師云。掜聚放開乃舉。僧辭趙州。州云。有佛處不得住。師云。換卻爾心肝五臟。無佛處急走過。師云。雁過留聲三千里外逢人不得錯舉。師云。出門便錯。僧云。恁么則不去也。師云。種粟卻生豆州云。摘楊花摘楊花。師云。不覺日又夜。爭教人少年

小參云。達磨西來不立文字。直指人心見性成佛。忽有個出來道。長老尋常室中愛問人如何是爾心。某甲即不會。卻問長老。如何是和尚心。老僧即向他道。卻來者里捋虎須。什么心造次說向爾。他若又問。柏樹子話長老作么生會。向伊道。我有個方便有甚方便。卻須先問取首座。又問德山入門便棒。作么生會。我聞便肉戰。臨濟入門便喝。作么生會。是什么破草鞋。直饒一時透過。也是七九六十八

中秋上堂云。中秋月中秋月。古今盡謂尋常別。別不別。皎皎清光遍大千。任從天下紜紜說

上堂。僧問。一代時教是個切腳。未審切那個字。師云。缽啰穰。學云學人秖問一字。為什么卻答許多。師云。七字八字。學云。也是慣得其便。師云。許多時茶飯。元來也有人知滋味。乃云。祖師心印好消息處。無消息無消息。古篆分明。拈起也大千岌[山/咢]。放下也凡圣同源。有時印卻諸人面門。自是諸人甘伏。不肯承當。帶累白云受屈。且道過在什么處

上堂。拈起拄杖子。者個拄杖子。不從天臺南岳得。亦不在此土西天。且道生在什么處。若也知生處。同得受用。若也不知。遂靠卻。下座上堂舉。妙湛總持不動尊。首楞嚴王世希有。銷我億劫顛倒想。不歷僧祇獲法身。大眾。若作禪會則謗經。若作經會則謗禪。若作一團則儱侗。有人跳得出。日銷萬兩黃金。若跳不出。有處著儞在

上堂云。但知月圓月缺誰知月缺月圓。忙忙乘船過水。不知過水乘船。百年三萬六千日。等閑老卻朱顏。各自照鏡看。是什么面孔

上堂舉。僧問洞山。如何是善知識眼。山云。紙捻無油。若問白云。對道。無油不點燈。雖然如是。也較洞山三千里。秖是其間有個好處。有甚好處。諸人黑地里撞著。露柱悟去也不定

歲朝上堂云。威音王已前也恁么。威音王已后也。恁么。三世諸佛也恁么。西天四七唐土二三也恁么。前年去年也恁么。明年后年更后年外后年也恁么。忽有個出來道。和尚和尚。和尚自云。若不被他喚。住便一百年。也只恁么。復云。元正啟祚萬物咸新。去年乞火和煙得。今日擔泉帶月歸。晷運推移日南長至。當軒有直道。無人肯駐腳。孟春猶寒。伏惟。首座大眾。起居萬福蘇武牧羊海畔累日。忻然李陵望漢臺邊。終朝笑發落在甚處。仁義只從貧處斷。世情偏向富門多

上堂。僧問。如何是本分事。師云。結舌無言。乃云。每日起來。拄卻臨濟棒吹云門曲應趙州拍。擔仰山鍬驅溈山牛耕白云田。七八年來漸成家活。更告諸公。每人出一只手。共相扶助。唱歸田樂。粗羹淡飯且恁么過。何也。但愿今年蠶麥熟羅睺羅兒與一文

上堂舉南泉云。文殊普賢昨夜三更起佛見法見。各與二十棒。貶向二鐵圍山。白云則具大慈悲。遂拍手云。曼殊。室利普賢大士不審不審。今后更敢也。無自云。一度被蛇傷。怕見斷井索

上堂云。狗子還有佛性也無。也勝貓兒十萬倍。下座

上堂舉。雪峰問德山。從上諸圣以何法示人。山云。我宗無語句。亦無一法與人。雪峰從此有省。后有僧問雪峰。和尚見德山。得個什么便休去。雪峰云。我空手去空手歸。白云今日說。向透未過者。有兩個人從東京來。問伊。什么處來。他卻道。蘇州來。便問伊。蘇州事如何。伊道。一切尋常。雖然如是。謾白云不過。何故只為語音各別。畢竟如何。蘇州菱邵伯藕

上堂云。二十五年坐這曲彔木頭上。舉古舉今則不無。秖是未曾道著第一句。眾中莫有具。大慈悲者。試出來道看。也要眾人共知。兼乃平生行腳。有么有么。莫道無。忽有個出來卻問。如何是第一句。白云不免向他道。放么作么

上堂云。難難幾何般。易易沒巴鼻。好好催人老。默默從此得。過這四重關了。泗洲人見大。圣參

上堂云。是法不可示。言詞相寂滅。這兩句猶較些子。忽遇羚羊掛角時如。何直上指。云天天久立

上堂。僧問如何是佛。師云。口是禍門。乃云。今日上元之節。處處燈光皎潔。不知天意如何。瑞雪翻為苦雪。貧窮變作僵蠶。烏龜凍得成鱉。唯有四海禪流。個個眼中添屑。何故不說不說。下座

請化主上堂云。造化之功。祖宗門下。作天地發生之氣。春夏秋冬。決含靈顛倒之心。常樂我凈。若據衲僧用處。又且不然。變大地為黃金。攪長河為酥酪。猶未稱白云在。忽有個漢出來道。似恁說話。只是個貪心不足漢。自云道著。參

上堂舉。達磨大師云誰得吾正宗。出來與汝證明。尼總持云。據某見處。如慶喜見阿閦佛國。一見更不再見。達磨云。汝得吾皮。道育云。據某見處。實無一法當情。磨云。汝得吾肉。二祖禮三拜依位而立。磨云。汝得吾髓。師云。當時若見他三人恁么道。各人好與三十棒。只如白云。今日也合吃二十九棒。留一棒與汝諸人。其間若有知痛癢者。不辜負先圣。亦乃得見白云。其或未知。堂里吃粥吃飯。更須爛嚼多見。是渾圇吞卻

上堂舉。釋迦如來往忉利天為母說法。優填王思佛命匠人雕栴檀像。及至世尊下來。像亦出迎。諸人且道。下來底是。出迎底是。又教中道。如來者無所從來亦無所去。莫是法身無來去。化身有來去么。若人于此見得。日銷萬兩黃金。其或未然。草鞋錢教什么人還

上堂云。說禪被禪纏。不說卻成現。若真個不說。真個好方便。如馬前相撲。似霹靂閃電。會即大富貴。不會空對面

因齋上堂云。不寒不暖喜春游。士女傾心結預修。自覺一生如幻夢。始知百歲類浮漚。子規啼處真消息。芍藥開時野興幽。此個門風誰會得。等閑白卻少年頭

上堂云。前回底今日使不著。今日底后次使不著。使不著說不著重遭撲。自古至如今。誰錯誰不錯。忽有個出來道。白云不是今日錯也。自云錯錯。下座

師一日持錫繞方丈行問僧。還有屬牛人問命么。無對。遂云。孫臏今日開鋪。并無一人垂顧。可惜三尺龍須。喚作尋常破布

上堂云。有一則奇特因緣。舉似諸人。欲說又被說礙。不說又被不說礙。欲舉山河大地又被山河大地礙。從教頭上且安頭。真金不博鋀。丈夫意如此。快樂百無憂

上堂舉。僧問曹山。佛未出世時如何。山云。曹山不如。出世后如何。山云。不如曹山。師云。若以世諦觀之。曹山合吃二十棒。若以祖道觀之。白云合吃二十棒。然雖如是。棒頭有眼。兩人中一人全肯一人全不肯。若人點檢得出。許儞具半只眼

上堂云。爾等諸人。見老和尚鼓動唇吻豎起拂子。便作勝解。及乎山禽聚集牛動尾巴。卻將作等閑。殊不知。檐聲不斷前宵雨。電影還連后夜雷

上堂云。釋迦已滅彌勒未生。森羅萬象推向一邊。且作么生是爾諸人常住法身。乃云。有功無功莫使腹空

請供頭修造上堂云。白云今日權將大宋世界。作一面棋盤。先將東岳太山南岳衡山西岳華山北岳恒山中岳嵩山。定卻五方。次將五臺峨嵋支提羅浮。以為相助。左畔則斜飛雁陣。右邊則虎口雙關。遂舉手云。且道這一著落在什么處。若知落處。便為敵手。若也未然。白云試通個消息。十九條平路。爭功勢未休。莫教一著錯。敗子卒難收

正旦上堂。元正啟祚。西天此土。萬物咸新。獬豸麒麟。應時納祐。誠言不謬。孟春猶寒。種種多般。伏惟首座大眾。普天齊用洎諸知事懷才抱。義并諸化主如龍似虎尊體起居萬。福直是如金如。玉歲歲三百六。十管取粥足飯足

因齋上堂云。二月中春物象鮮。盡塵沙界一般天。蒼莓雨洗去冬雪。野火風飄昨夜煙。危嶺乍聞猿嘯日。長江時見客乘船。人生幾度逢斯景。好是誠心種福田

端午上堂。僧問。今朝五月五。權罷[卄/好]蕓鼓。雖是無事人。亦請燒一炷。師云。急急如律令。進云。也待小鬼做個伎倆。師云。鐘馗嚇儞。乃云。今日端午節。白云有一道神符也。有些小靈驗。不敢隱藏。舉似諸人。一要今上皇帝太皇太后圣躬萬歲。二要合朝卿相文武百官州縣采寮常居祿位。三要萬民樂業雨順風調。有個符使卻來報白云道。諸處盡去遍。只為神通小。不柰一件事何。遂問他是甚事。使云。禪和子鼻孔遼天。白云向伊說。莫道儞我尚不柰何。然雖如是。澤廣藏山理能伏豹。畢竟如何。一抽三二添四。黃牛角向天。八腳垂過鼻。急急。下座

上堂舉。尼問趙州。如何是密密意。州于尼腕上掐一掐。尼云。和尚猶有這個在。州云。儞猶有這個在。師云。此尼若是個人。但向他道。也放和尚不得

上堂。僧問。天下人舌頭。盡被白云坐斷。秖如白云舌頭。未審是什么人坐斷。師云。東村王大翁。乃云。日用事無別。憑君為甄別。若于言上會。知君打不徹。不于言上會。心頭似火熱。先過趙州關。剪斷白云舌。不負先圣恩。歸堂且憩歇

上堂云。若要天下橫行。見老和尚打鼓升堂。七十三八十四。將拄杖驀口便筑然雖如是。拈卻門前上馬臺。剪斷五色索。方始得安樂

小參。僧問。德山不答話。千古把斷要津。白云今夜小參。未審如何施設。師云。我不可承嗣端和尚不得也。學云作家宗師天然有在。師云。是何言歟。進云。只者個又為甚人施設。師云。儞還信得及么。進云。教某甲作么生信師云。儞是會來問不會來問。進云。某甲卻是不會來問。師云。昨日也恁答一僧來。進云。今日為甚卻干戈相待。師云。只為買賣不當價。進云。壓良為賤則得。爭柰有諸方在。師云。大眾看取者一員禪客。進云。放過一著。師云噓。乃舉。陸亙大夫問南泉。弟子家中有一片石。也曾坐也曾臥。擬欲鐫作佛得么。泉云得。陸云。莫不得么。泉云不得。大眾。夫為善知識。須明決擇。為什么他人道得也道得。他人道不得也。道不得。還知南泉落處么。白云不惜眉毛。與儞注破。得又是誰道來。不得又是誰道來。儞若更不會。老僧今夜為儞作個樣子。乃舉手云。將三界二十八天作個佛頭。金輪水際作個佛腳。四大洲作個佛身。雖然作此佛兒子了。儞諸人又卻在那里安身立命。大眾還會。也未老僧作第二個樣子去也。將東弗于逮作一個佛。南贍部洲作一個佛。西瞿耶尼作一個佛。北郁單越作一個佛。草木叢林是佛。蠢動含靈是佛既恁么。又喚什么作眾生。還會也未。不如東弗于逮還他東弗于逮。南贍部洲還他南贍部洲。西瞿耶尼還他西瞿耶尼。北郁單越還他北郁單越。草木叢林還他草木叢林。蠢動含靈還他蠢動含靈。所以道。是法住法位。世間相常住。既恁么。儞又喚什么作佛。還會么。忽有個漢出來道。白云休寐語。大眾記取這一轉

上堂云。平生百了千當底正好吃棒。且道。過在什么處。打儞百了千當

上堂云。去圣時遙人多懈怠。逆則生嗔順則生愛。且道。作么生是不嗔不愛東海剪刀西番皮袋

上堂。僧問。承師有言。山前一片閑田地。秖如威音王已前。未審什么人為主。師云。問取寫契書人。學云。和尚為甚倩人來。答師云。秖為儞教別人問。學云。與和尚平出去也。師云。大遠在。乃云。五目莫睹其容。二聽絕聞其響。有功者罰無功者賞。拈須彌山秤來二兩。忽有個道。一方知識為什么大秤秤人物事。自云。官不容針私通車馬

謝街坊上堂云。街坊昨日將一把沙到方丈前。一見老僧劈面便撒。賴遇老僧先見衫袖。一遮并不妨事。今朝舉似大眾。不敢隱藏。何故。賞伊膽大。下得者個手腳。忽有人問白云。為什么只恁休去。不見道。老不以筋力為能。然雖如是。賓主歷然

上堂。僧問。如何是佛。師云。許多時向什么處去來。乃云。達磨未來時。冬寒夏熱。達磨來后。夜暗晝明。諸人若下得一轉平實。語吃鹽聞堿吃醋聞酸。若道不得。迦葉門前底

上堂云。若論此事。如人博戲相似。忽然贏得。身心歡喜。家業昌盛。覆陰兒孫。不覺輸他。自然迷悶。然雖有輸有贏。此事還在。白云今日。有條攀條。無條攀例。不見陸亙大夫與南泉看雙陸次。大夫撮起骰子問南泉云。恁么不恁么。便恁么信彩去時如何。南泉云。臭骨頭十八。大眾。此去縣城不遠。外人聞得便來捉賭時又且如何。乃云。白云自有道理記得。龍牙道。學道先須有悟由。還如曾斗快龍舟。雖然舊閣閑田地。一度贏來方始休

上堂云。目犍連雙足越坑。大迦葉聆箏起舞。畢陵迦訶罵河神。迦留陀夷埋身糞壤。此事教中一一有出處。總道是習氣。秖如祖師門下。達磨九年面壁。秘魔擎叉。禾山打鼓。石鞏彎弓。雪峰輥毬。國師水碗。歸宗拽石。德山入門便棒。臨濟入門便喝。無業才有人問便道莫妄想。且道。是個什么。眾中還有久參先德天下橫行具頂門上眼底衲僧么。出來為白云證據。也要暢快平生。有么有么。若無。三十年后此話大行。且道。畢竟如何。朱夏火云歸碧洞。清秋危露滴金盤

先師忌晨上堂云。去年正當恁么時。多前年三件事。今年正當恁么時。多去年七件事。這十件事。數不過者甚多。何也。云卻七三存一事。是去年說是今日。急如箭黑似漆。無言童子口吧吧。無足仙人擗胸趯。乃云。交下座與能表白起喪云。本是儞送我。今朝我送儞。生死是尋常。推倒又扶起。至墳所復謂眾云今朝正當三月八。送殯之人且聽說。君看陌上桃花紅。盡是離人眼中血

上堂云。仲春漸暖牡丹生卵。紫燕攢身黃鶯開眼。共賞芳春三杯兩盞。唯有白云一生擔板法演禪師語錄卷下

　　黃梅東山演和尚語錄

　　　　門人惟慶編


師在海會受請。拈香示眾云。八十翁翁輥繡毬。遂付維那宣疏畢。升座云。三處住持只這滋味。這回冤家難為回避。白蓮峰鼻孔。海會山出氣

當晚小參云。一則三三則七。牧羊堤畔女貞花。拒馬河邊望夫石。石擊尺赤土畫簸箕。從教眼搭癡。復云。淮甸三十載。今作老黃梅。好是明明說。從教鴨聽雷。入院祖師塔燒香以手指云。當時與么全身去。今日重來記得無。復云。以何為驗。以此為驗。遂禮拜

開堂黃梅。宰公度疏。師拈起示眾云。見么。差珍異寶盡在其中。若也不見。請表白對眾拈出。宣疏畢乃云。便與么散去。早是多事了也。若也不信。遂指法座云。少間向上頭撒沙撒土去也。便升座拈香祝圣罷。復拈香云。此一炷香。在舒郡二十七年。三處住院。諸人總知。遂欲燒次復云。不得也須說破。某十五年行腳。初參遷和尚得其毛。次于四海參見尊宿得其皮。又到浮山圜鑒老處得其骨。后在白云端和尚處得其髓。方敢承受與人為師。今日爇向爐中。從教熏天炙地。有耳朵者辨取。四祖和尚白槌云。法筵龍象眾。當觀第一義。師云。當觀第一義。寶劍霜鋒利掣電隔三千。最勝無倫譬。眼辨手能親。出來相比試。僧問。舊店新開列寶珍。一回拈著一回新。師今已據盧能位。端的如何拂鏡塵。師云。朝到西天暮歸唐土。進云。已得軒轅辨端的。靈光從此照恒沙。師云。最初一句作么生。進云。不辭山路遠。踏雪也須過。師云。儞猶醉在。僧問。靈山一會迦葉親聞。未審今日一會。什么人得聞。師云。與靈山無異。進云。古之今之盡是知音。師云。知音一句又作么生。進云。點頭不吐舌。師云。無人孟浪過儞。進云。忽遇拏云[爪*隻]霧來時又作么生。師云。老僧打退鼓。乃云。適來四祖師叔白槌云。當觀第一義。只如第一義。且作么生觀。要會么。三世諸佛。若無第一義。將什么化度有情。西天四七唐土二三乃至天下老和尚。若無第一義。將什么建立宗風。只如當今圣帝。若無第一義。將什么統御天下。知郡學士知縣宣德合座尊官。若無第一義。將什么為民父母。乃至在會施主。若無第一義。將什么崇敬三寶。然雖如是。也須各各自悟始得

上堂舉。古人道。夫為善知識。須是驅耕夫之牛。奪饑人之食。驅耕夫之牛。令他苗稼滋盛。奪饑人之食。令他永絕饑虛。眾中聞舉者。多是如風過耳相似。既驅其牛為什么卻得苗稼滋盛。既奪其食因什么永絕饑虛。到者里須是有驅耕夫之牛奪饑人之食底腳手。便與拶一拶逼一逼。趕教走到結角處便好。向伊道。福不重受禍不單行

上堂云。二月春中漸暖。咍歌頻打拍板。烏雞走入鵝群。鴨兒凍得觜匾。水上或浮或沈。何時解成瑚璉。子細好好思量。天地去此不遠。復云頻婆娑羅王

上堂。今朝二月初五。行者先來打鼓。長老肚里茫然。思量說佛說祖。大地雪深三尺。禽獸吃泥吃土。今年必定豐熟。自然五風十雨。者里有個好處。且道。有什么好處。遂作雷聲云。是什么。復云。雷乃發聲

上堂云。夫為禪客。如出塞將軍。儞將得云門半片糊餅來。我便與半個須彌山。若不如是。焉敢稱禪客

上堂云夫為出家之人。須有出家之見。具擇法眼。方為出家。如何是擇法眼。破燈盞。畢竟如何。擔板擔板

結夏日上堂云。孟夏漸熱。伏惟首座大眾。尊候萬福。卻似夾竹桃花錦上鋪花。遍地花莫眼花。每年事例不用張查。下座人事。巡寮吃茶

上堂舉。永嘉道亦無人亦無佛。大千沙界海中漚。一切圣賢如電拂。大眾。這里若不具金剛眼睛。便見髑髏遍野。如何即是。劍閣路雖險。夜行人更多

上堂云。立雪斷臂指喻后人。人能弘道非道弘人。這個是什么語。江城子

上堂云。時人住處我不住。時人行處我不行。畢竟作么生。牛角長三寸。兔角長八尺。四溟東海流。般若波羅蜜

上堂云。門外有大路。不肯大開口。臘月三十日。胡亂外邊走。好大哥

上堂云。無法可說是名說法。夜月嚴凝霜天凜冽。池里烏龜凍得成鱉。更說兩句舌頭成鐵

圣節上堂云。十二月初八日。今上皇帝降誕之辰。不得說別事。乃高聲云。皇帝萬歲皇帝萬歲

上堂云。無邊身菩薩將竹杖量世尊頂。丈六了又丈六。量到梵天不見世尊頂相。乃擲下竹杖。合掌說偈云。虛空無有邊。佛功德亦然。若有能量者。窮劫不可盡。大眾。無邊身菩薩說偈且止。諸人還解自量也無若教老僧自量。直是無下手處。不見古人道。斗充佛座功德難量。盞子燒香紫云叆叇何故如是。別是一家春

上堂云。一年只余此月。天道未嘗降雪。奉告三界龍神。各自遞相報說。普天普地鋪銀。且要應時應節。更望大眾慈悲。為念普賢菩薩。畢竟作么生。摩訶薩

郭朝奉祥正請上堂。朝奉于法座前燒香云。此一瓣香。爇向爐中。為光明云遍滿法界。供養我堂頭師兄禪師。伏愿。于此云中方廣座上。擘開面門。放出先師形相。與諸人描貌何以如此。白云巖畔舊相逢。往日今朝事不同。夜靜水寒魚不食。一爐香散白蓮風。師遂云。曩謨薩怛哆缽啰野。恁么恁么。幾度白云溪上望。黃梅花向雪中開。不恁么不恁么。嫩柳條金線。且要應時來。不見龐居士問馬大師。不與萬法為侶者是什么人。馬大師云。待汝一口吸盡西江水。即向儞道。大眾。一口吸盡西江水。萬丈深潭窮到底。掠彴不是趙州橋。明月清風安可比

上堂云。春雨灑無涯。乾坤已具知。東君行正令。梅柳一枝枝。祖師門下客。相見在今時。相見即不無。說什么事。便下座

上堂舉。肅宗帝問忠國師云。和尚百年后所須何物。國師云。與老僧造個無縫塔。帝云。請師塔樣。國師良久云。會么。帝云不會。國師云。吾有付法弟子耽源。卻諳此事。請詔問之師云。前面是真珠瑪瑙。后面是瑪瑙真珠。東邊是觀音勢至。西邊是普賢文殊。中間有一首幡。被風吹著。道胡盧胡盧

上堂。顧視禪床左右。遂拈拄杖在手中云。只長一尺。下座

上堂云。世有一物。亦不屬凡亦不屬圣。亦不屬邪亦不屬正。萬事臨時自然號令。抵死要知換卻性命

上堂云。擔水河頭賣。諸人盡笑怪。滯貨沒人猜。一似欠他債。昨夜三更半。石人斗禮拜。這個說話。莫道儞理會不得。我也理會不得

上堂云。古人道。無邊剎境。自他不隔于毫端。十世古今。始終不離于當念。師云。是即是。只是太舊。雪峰示眾道。盡大地撮來。如粟米粒大。拋向面前漆桶不會。打鼓普請看。大眾。雪峰對面熱瞞諸人不少也。然雖如是。還有與雪峰同步底么。試出來與五祖相見。有么。若無。遂拈拄杖卓一下舉起云。五祖今日與雪峰。同乘槎泛四大海。穿八大龍王髑髏。經過百千個須彌山。卻回來法座上坐。又送雪峰歸雪峰山。只是不曾動著一步。諸人還信得及么。若信不及。遂舉拄杖云。豈不見先師翁道。放在臥床頭急要打老鼠

上堂云。凡心圣意露堂堂。念念無差即道場。向去莫言今日事。觀音自在放毫光。良久云。莫瞞老僧好

上堂云。三月安居今已滿。九旬禁足事如何。西天蠟驗聞聲久。此土鵝珠說者多。季運二千年遠意。混流水乳積成河。林泉開士齊弘護。莫使隳頹著眾魔

上堂云。時候季秋霜冷。皎潔銀河耿耿。松窗一炷爐煙。頗釋吾家好景

上堂舉。僧問投子。大藏教中還有奇特事也無。投子云。演出大藏教。師云。投子被人一問。直得料掉沒交涉。若是五祖即不然。或有人問。大藏教中還有奇特事也無。老僧即向伊道。作禮而去信受奉行。然雖如是。與他投子白云萬里。畢竟如何。要儞諸方眼作么

上堂云。悟了同未悟。歸家尋舊路。一字是一字。一句是一句。自小不脫空。兩歲學移步。湛水生蓮花。一年生一度

上堂云。頻頻。喚汝不歸家。貪向門前弄土沙。每到年年三月里。滿城開盡牡丹花

上堂云。青蘿夤緣。直上寒松之頂。白云淡濘。出沒太虛之中。自十九至二十三日。萬余人來此赴會哄哄地。如今只見老漢。獨自口吧吧地。若道多人是鬧一人是靜。直是白云萬里。畢竟如何。一人鬧浩浩。多人靜悄悄。不如歸堂吃茶好

上堂云。心隨萬境轉。轉處實能幽。云門道。觀世音菩薩將錢買糊餅。放下手云。卻是個饅頭。如此則隨他腳跟轉也。五祖有個隨流認得性。快樂永無憂底因緣。舉似大眾。忽然于此省去也不定。良久喚侍者。侍者應諾。師云。我害癡

上堂云。仲冬嚴寒普遍世間。富貴即易貧窮即難。唯我林泉之人無易無難。為什么如此。良久云。無人處向儞說

上堂舉。普化道。明頭來明頭打。暗頭來暗頭打。虛空里來虛空里打。四方八面來連枷打。臨濟聞得。遣僧問云。總不恁么來時如何。化云。明日大悲院里有齋。若是五祖即不然。有人問總不恁么來時如何。和聲便打。是他須道。五祖盲枷瞎棒。我只要儞恁么道。何故。一任舉似諸方

上堂云。應接無方唯是此。一毛端上廊心田。生枝延蔓魔家族。點點舒光曜祖天

上堂云。風和日暖喬樹鶯啼。桃李妍而爛錦成行。芳草濃而鋪茵作陣。花落一片兩片。浮碎玉以雰雰。柳舞三回五回。曳長絲而冉冉。當是時也古人道。幽鳥語如簧。柳垂金線長。煙收山谷靜。風送杏花香。永日潚然坐。澄心萬慮忘。欲言言不及。林下好商量。良久云。儞且商量看

上堂舉。僧問雪峰云。古澗寒泉時如何。峰云。瞪目不見底。僧云。飲者如何。峰云。不從口入。趙州聞得云。不可從鼻孔里入也。僧卻問趙州。古澗寒泉時如何。州云苦。僧云。飲者如何。州云死。師云。若有人問五祖古澗寒泉時如何。即向伊道。水飲者如何。但云當下止渴。或有個人出來問道。與曹溪水是一是二。我即向伊道。分枝列泒縱橫自在。低處澆田高處潑菜

上堂云。趙州道。個柏樹子。廬陵隨后雪。白米中間有個白蓮峰。一口吸盡西江水。喜美啰邏哩啰邏哩。我自我儞自儞。深村有個白額蟲。吒腮鬣頷九條尾。良久云。咦好怕人

小參舉。藥山初參石頭。問云。三乘十二分教。某甲粗知。訪聞南方直指人心見性成佛。實未明了。石頭云。恁么也不得。不恁么也不得。恁么不恁么總不得。藥山罔措。一日坐次。石頭遂問云。汝在此作什么。山云。一物也不為。頭云。恁么則閑坐也。山云。閑坐則為也。頭云。儞道不為。不為個什么。山云。千圣亦不識。石頭遂有頌云。從來共住不知名。任運相將只么行。自古上賢猶不識。造次凡流豈易明。師云。大眾須是過得祖師關會鳥道玄路始會此般說話。石頭恁么垂示。便類趙州庭前柏樹子。洞山麻三斤。云門超佛越祖之談。五祖亦有一頌。任運不知名。輕輕著眼聽。水上青青綠。元來是浮萍

四面專使文詳。持法嗣書到。師于法座前授書。拈起問專使云。這個是四面底。阇梨底在什么處。使云。驗在目前。師云。幾不問過。遂升座云。好事難逢。何不出來大家唱和。時有僧出問云。石頭馳書猶是鈍漢。玄沙白紙謾說同風。四面赍來有何祥瑞。師云。春氣發來無硬地。進云。與么則沖開千頃浪。透過祖師關。師云。真個也無。進云。可謂是黃梅熟后無人識。獨許東山一老師。師云。更有人在。進云。和尚也不要疑著。師云。也落在阇梨后。進云。只如四面無門。老和尚向甚處得這消息來。師云。爾向甚么處去來。僧指東畔云。這個直歲得恁么黑。又指西畔云。這個知客得恁么肥。師云。不得指東劃西。僧以坐具一劃云。者個不可喚作東西也。師云。看爾亂走。進云。和尚低聲。恐人聞得。師云。爾適來也郎當不少。僧以手摑口云。是我招得。師乃云。大眾。四面長老有書。對大眾前。須當說過。四面大漆桶。詳師分半桶。白蓮峰下開。薰卻我鼻孔且道。為什么如此。無爾出氣處

太平專使至。上堂云。萬里無云點太清。祖天日月自分明。太平不許將軍見。卻許將軍建太平

上堂云。舉則公案。事事成辦。向外馳求。癡漢癡漢

上堂云。有物先天地。無形本寂寥。能為萬象主。不遂四時雕。古人恁么道。可謂錦上鋪花。不妨奇特。諸人且作么生會。白蓮今日曲順后機。不惜眉毛。亦為頌出。有中有。無中無。細中細。粗中粗

上堂云。今朝三月初五。老漢亦無所補。無字指路堂堂。枉見衲僧受苦。畢竟如何。如人學射

上堂云。媚景中春暖色暄。盡塵沙界一般天。林巒蓊郁爭蒼翠。花柳芬芳斗色鮮。蝶弄牡丹飛勢緊。蜂游芍藥謾遲延。人生幾度逢春景。何不于中種福田

上堂舉。興化云。我逢人則不出。出則便為人。三圣道。我逢人則出。出則不為人。師云。此二古德。一人文章浩渺。一人武藝全施。若道興化是。文亦不得。若道三圣是。武亦不得。還于此辨得出么。若辨得出。許爾通身是命。若辨不出。爾自相度

上堂云。如何是禪。閻浮樹在海南邊。近則不離方寸。遠則十萬八千。畢竟如何。禪禪

上堂云。賤賣擔板漢。貼稱麻三斤。百千年滯貨。何處著渾身

上堂云。今朝八月二十。佛法兩字難入。深村大小老翁。達磨祖師不及

上堂云。未透祖師關。莫問大雪山。一步一萬里。千難與萬難

上堂舉。僧問趙州。狗子還有佛性也無。州云無。僧云。一切眾生皆有佛性。狗子為什么卻無。州云。為伊有業識在。師云。大眾爾諸人。尋常作么生會。老僧尋常只舉無字便休。爾若透得這一個字。天下人不柰爾何。爾諸人作么生透。還有透得徹底么。有則出來道看。我也不要爾道有。也不要爾道無。也不要爾道不有不無。爾作么生道。珍重

品寶文嘉問入山上堂。僧問。世尊拈花迦葉微笑。臺旆光臨于法席。愿師方便為宣揚。師云。六耳不同謀。進云。不于花上覓。烜赫自圓明。師云好。進云。何謂獨露無私對揚有準。師云是。進云。覿面知機又作么生。師云。不得與別人說。進云。和尚只知其一。且不知其二。師云。爾作么生。進云。祖師卻道知來也。歸作鹽梅正是時。師云。被爾道著。進云。已得真人好消息。人間天上更無疑。師乃云。記得昔日僧問六祖。黃梅衣缽什么人得。祖云。會佛法底人得。僧云。和尚還得也無。祖云不得。僧云。為什么和尚卻不得。祖云。我不會佛法。又舉。僧問雪峰。和尚見德山后。得個什么道理便休去。峰云。我當時空手去空手回。師云。大眾。此二尊宿一人是祖師。一人是禪師。及乎問著便道。我不會佛法。又道。我空手去空手回。爾諸人還會伊恁么說話也無。若要會他恁么說話。須是透祖師關始得。若不透祖師關。輒不得正眼覷著

唐提舉耜到院上堂。舉三圣問雪峰。透網金鱗以何為食。峰云。待汝出網來即向汝道。圣云。一千五百人善知識。話頭也不識。峰云。老僧住持事煩。眾中或謂。雪峰與三圣宗派不同。故言不相契。或謂。三圣作家。雪峰不能達其意。如斯話會有何交涉。忽有人問五祖。透網金鱗以何為食。老僧向伊道。好個問頭。復云大眾且道。與雪峰是同是別。不能為爾說得。聽取一頌。洞里無云別有天。桃花似錦柳如煙。仙家不會論春夏。石爛松枯是一年

資福專使。持法嗣書至。師于法堂上受書。拈起問專使云。本無名字。什么處得這個來。專使擬議。師云。因誰致得。遂升座。舉石頭問長髭。什么處來。髭云。嶺南來石頭云。大庾嶺頭一鋪功德成就也未。髭云。成就久矣。只欠點眼在。石頭云。莫要點眼么。髭云便請。石頭垂下一足。髭便禮拜。石頭云。爾見個什么道理便禮拜。髭云。如紅爐上一點雪。師云。紅爐一點雪。知音瞥不瞥。龜毛扇子扇。泥牛一點血

　　偈頌

　　投機

山前一片閑田地。叉手叮嚀問祖翁。幾度賣來還自買。為憐松竹引清風

　　山居

床是柴棚席是茅。枕頭葛怛半中凹。霜天索寞人投宿。睡到平明手腳交

　　自貽

白云堆里古家風。萬里霜天月色同。林下水邊人罕到。方知吾道樂無窮

　　遣興

冉冉白云間。[颱-臺+弗][颱-臺+弗]微風起。至哉造化功。孰為究終始。究之既不能。徒然自憂喜

　　聞角

幽幽寒角發孤城。十里山頭漸杳冥。一種是聲無限意。有堪聽有不堪聽

　　病起

病來又病皮黏骨。抖擻起來無一物。行不成步語聲低。鼻孔依前空突兀

　　山中四威儀

山中行攜籃。采蕨稱幽情。牧童唱罷胡家曲。子規枝上一聲聲

山中住萬疊。千重誰伴侶。縱使知音特地來。云深必定無尋處

山中坐月夜。霜天寒雁過。爐灰撥盡未成眠。報曉靈禽清耳朵

山中臥一片。清光高鑒我。但得身心到處閑。多年布衲從教破

　　贊白云先師真

一月在天影含眾水。師真之真非月非水。青黃碧綠亂荼糊。看來半嗔半喜

　　贊四祖演和尚

桂花包里老黃梅。不向陰陽地上開。蜂蝶豈知香遠拆。難尋蹤跡去還來

　　自贊

眼暗耳聾。行步龍鐘。人前強笑。叉手當胸

　　自述真贊二首

以相取相都成幻妄。以真求真轉見不親。見成公案無事不辦。百年三萬六千日。翻覆元來是這漢

我真我贊。唯己自知。面面相覷。有甚了期

師室中。常舉趙州狗子還有佛性也無州云無。僧請問。師為頌之

趙州露刃劍。寒霜光焰焰。更擬問如何。分身作兩段

　　示禪者二首

學道先須得指歸。聞聲見色不思議。長天夜夜家家月。影落澄潭幾個知

祖道何殊世路平。時人行處不須驚。擬心未到先移步。直似玄沙問鏡清

　　示學徒四首

學道之人得者稀。是非長短幾時虧。若憑言語論高下。恰似從前未悟時

空門有路人皆到。到者方知滋味長。心地不生閑草木。自然身放白毫光

一片秋光對草堂。籬邊金菊預聞香。蟬聲未息涼風起。勝似征人歸故鄉

終日談玄第一宗。枯河道里覓魚蹤。直饒祖佛無階級。須向奇人棒下通

　　送己德二禪者之長安緣干

二人同心其義斷金。古今有此吾道堪任。山之厚重海之淵深。白云留不住。祖佛莫能禁。極目少林峭峙。傍觀華岳崟岑。分得維摩按指法。且彈一曲訪知音

　　悼四祖演和尚

此病彼圜寂。吾門何得失。生死若空花。去來如鳥跡。東涌忽西沒。影掛寒堂壁。三十三天撲帝鐘。普念般若波羅蜜

　　悼投子青禪師

寂住峰頭云。灑落曹溪水。高張浮渡帆。直入大洋里。運載既緣終。昨夜狂風起。[髟/?]角女子戴瓊花。八十翁翁穿繡履

　　悼凈渡圓鑒禪師

浮渡巖前青瘦柏。叢林聳出標風格。夜來寒影落西衢。誰唱胡笳十八柏

　　吊崇勝大師

苦霧罩庭軒。悲云鎖暮天。師歸真凈界。影掛月孤圓。去不去兮若之夢。來不來兮誰后先。誰后先。閻浮樹在海南邊

　　悼陳吉先

子既卜遷居。禪家第一機。有帆不掛樹。無住坦然途。世態那堪戀。恩情盡屬愚。祖師門下客。到此辨錙銖

　　訪信和尚

維摩之后室長開。立雪求心悟善財。木老花雕兮白云亂卷。波澄霜夜兮皎月徘徊。不二門高遠相訪。又騎羸馬入塵埃

　　送白首座回鄉

歸心休問路多端。四海為家未足觀。只履清名思達磨。諸侯九合笑齊桓

　　次韻詶甘露颙長老

本自居山不厭山。水聲山色異人間。知音若會儂家意。任是危層亦共攀

　　送仁禪者

白云巖上月。太平松下影。深夜秋風生。都成一片境

　　送文禪人寧親

今生父母當親覲。從本爺娘子細看。動轉施為全得力。一回舉著骨毛寒

　　送蜀僧

相聚淮南四十年。而今歸去路三千。有人若問西來意。水在江湖月在天

　　寄信上人

一瓶一缽且隨緣。此事時時強為宣。知己不來春漸老。孤峰皎月對寒泉

　　次韻詶黃龍圖

海會云山疊亂青。龍潭瀉碧聲冷冷。使君乞與安閑地。時共禪徒終夜聽

　　次韻詶高臺師兄

每覽嘉隱篇。清風益可愛。有時說向人。時人都不會。回首望衡岳。岳山千里外。獨步立斜陽。颯颯聞秋籟

　　擬云送信禪者作丐

春晴觸石欲高飛。皖伯臺前度翠微。本自無心為雨露。何曾有意泄天機。風雷倚勢聲光遠。草木乘陰色澤肥。莫謂功成空聚散。巖房潛約幾時歸

　　送化主三首

巖縫迸開云片片。半籠幽石半從龍。為霖普潤焦枯后。卻入煙蘿第一重

莫論人情與道情。大都物理自分明。皖公山下長流水。今古滔滔徹底清

庭無立雪人。路有塵埃客。傾盡此時心。松間贈行色

　　與瑰禪化麥

水中撈得麥。恐悚瑰禪客。往復偃溪邊。聞聲隔不隔

　　寄太平燈長老

遍游五祖山。語笑令人愛。極目情量寬。禮貌多自在。思鄉便欲回。不慮他人怪。再見是明年。往來無掛礙

　　寄高臺本禪師法兄

春山望極幾千里。獨憑危欄誰與同。夜靜子規知我意。一聲聲在翠微中

　　遷住白云入院后示二三執事

登山須拄杖。渡水要行船。有客開顏笑。無愁展腳眠。萬般存此道。一味信前緣。試比紅塵里。清虛直幾錢

　　寄諸郡丐者

坐一須走七。古圣留縱跡。此土與西天。個個明格尺。點鐵化為金。喝石變成壁。大力那羅延。是誰親中的

　　寄舊知二首

隔闊多時未是疏。結交豈在頻相見。從教山下路崎嶇。萬里蟾光都一片

朔風掃盡千巖雪。枝上紅梅包欲裂。縹緲寒云天外來。吾家此境憑誰說

　　送化士四首

何事秋風入夜涼。稻花時復送余香。要知此個真消息。末后殷勤味最長

皖伯臺前送別時。桃花似錦柳如眉。明年此日憑欄望。依舊青青一兩枝

透出龍門未是難。幾人得過趙州關。白云片片青山外。為雨為霖去復還

出自白云山。攜筇步煙渚。心中幾萬端。唯我能相許

　　寄舊三首

木落高秋玉露垂。窗前黃菊漸離披。白云片片迎新雁。不是知音說向誰

寄書未到他先望。傳語不來我未知。度日林泉無世慮。斂眉偷看白猿兒

梅花欲謝不謝。桃花欲開不開。思君共聽猿啼處。一片白云天外來

　　偶作

多時欲寫天邊雁。毛色觀來苦未全。號叫不妨知節令。養成飛去有何難。雁雁雁塔當初占。古縱禪禪入理深淵。無形無狀千難萬難。后生晚長心堅石穿

　　賦祖花次李提刑韻三首

此花迥與人間別。結果開花當處生。要會祖師端的旨。未萌天地已先成

此土西天祖佛名。雙峰頂上鐵花生。世間無限丹青手。只恐吟成畫不成

造化之功品物情。正當生處不言生。尋枝摘葉空勞力。一朵開時一佛成

　　次韻酬彭運使留題七峰閣

山腰營小閣。聊且寄生平。三四危峰頂。啼猿分外清

　　次韻寄彭運使吏部

縱使千回眼見。爭如手親一遍。透得此個重關。乃是平生方便

　　次韻詶吳都曹

山家旨趣最幽微。路轉峰回到者稀。一缽黃菁消永日。滿頭白發已玄機。繞巖瀑布窗前落。哭月狂猿嶺上飛。自得平生觀不足。那知浮世是兼非

　　次韻詶蘄倅李朝奉

諦當之言不在多。文殊不二問維摩。趙州眼爍四天下。賴有同參凌行婆

　　題東穎西湖簡太守李秘監

修竹喬松積翠陰。綠楊紅蕊遍園林。到頭須讓西湖水。淡靜還如君子心

　　東穎途中

一宿成家步。孤云萬里游。吾門隨處靜。世路幾時休。舉首問明月。憑心寄斗牛。歸期何太晚。猶尚往他州

　　聚遠亭

眼觀不足。耳聽不盡。水碧山青。誰遠誰近

　　答憑希道

老病疏慵不記心。應無狂夢到瓊林。水聲山色長為伴。利害從教似海深

徘徊兩澗齊瀉碧。垂雙帶長沙。波浪深。湍流轉滂霈

　　詶石秀才

昨夜西風激怒濤。驚翻舊事沒絲毫。憑欄笑罷思量著。望斷長天月色高

　　送朱大卿

但得心閑到處閑。莫拘城市與溪山。是非名利渾如夢。正眼觀時一瞬間

　　送呂公輔

送客別金沙。行行去路賒。淡煙籠碧漢。薄霧綴紅霞。百舌吟新樹。千株長嫰芽。翻思分袂處。舉首見桃花

　　送黃景純

秋云秋水兩依依。塞雁聲聲度翠微。多向洞庭青草岸。楚天空闊不知歸

　　重會郭功甫

凈空居士久相知。三十年來只片時。今日白蓮花下見。維摩元是舊容儀

　　寄李元中

寄盡千張紙。徒煩心手勞。人情如太華。爭以道情高

　　嘉隱堂

一松一竹一溪云。時有清風伴月輪。窗外泉聲長似雨。迥然居者不知春

黃梅東山演和尚語終

　　附錄序文(三首)

蓋聞。言語道斷。而未始無言。心法雙亡。而率相傳法。有得兔忘蹄之妙。無執指為月之迷。故宗師起而稱揚。若尺棰取之不竭。學者從而領悟。如連環解之無窮。教外別傳道斯為美演師和尚。游方寖久。詢請無私。周旋黃檗之庭。踐履白云之室。常心是道。信手成金。紅粉佳人。發最上之機。金色頭陀。無容身之處。念聰明咒。唱太平歌。皆諸方之所未聞。后人之所警策。其他妙語不可殫論。廣于簡編。庶為龜鑒云耳。知臺州黃巖縣事。張景修序

粵自靈山拈出。蔥嶺傳來。天下叢林。分枝布葉。石霜古月。海會重圓。介在祖山。隱若敵國。誰主茲地。演公其人。演公系本蜀川令行淮甸。三提宗印二紀于茲。仁義道中空華結果。荊棘林內石筍抽條。莫疑優缽現前翻作葛藤會去。克勤上人錄其語要。俾之贊揚。兔角龜毛敢言有實。狐裘羔袖終愧非宜

紹圣二年十二月二十四日。河間劉跋謹序

海會演師。昔行腳至白云峰頂。逢一善知識。據師子座。現比丘身。為無所為。說無所說。有時拏云擭浪游戲自如。有時截鐵斬釘紀干不可。諸方輻湊。四眾景從。罔測其由。舉皆自失。師獨熟視而笑。莫逆于心。曾未踰時。遂蒙受記。天人協贊。自四面而住太平。父子相承。由太平而來海會。隨機答問。因事舉揚。不假尖新。自然奇特。其徒纂集。請余為之序。欲傳于世云。紹圣二年十一月初十日吳郡朱元[示*寸]序