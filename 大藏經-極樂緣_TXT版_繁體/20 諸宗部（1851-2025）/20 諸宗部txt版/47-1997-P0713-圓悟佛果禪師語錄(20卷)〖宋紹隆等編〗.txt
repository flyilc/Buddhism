　　No. 1997

　　圓悟佛果禪師語錄序

　　　　龍圖閣直學士左朝奉大夫知處州軍州事兼管內勸農使耿延禧撰


佛以一音。而演說法。故一切法。同此一音。三世諸佛此一音。六代祖師此一音。天下老和尚此一音。吾有正法眼藏。分付摩訶迦葉。乃此一音。正法眼藏向這瞎驢邊滅卻。亦此一音。以至風動林響泉鳴谷應亦此音。雷霆霹靂雨雹交橫。亦此音。人語市聲鵓鳩蛇蟆倉庚寒蟬亦此音。麻三斤。庭前柏樹子。得髓得皮。老兄未徹。拄杖子[跳-兆+孛]跳。上三十三天。觀音胡餅。卻是饅頭。無非此音。以至一切語言。銅鑼盛油。銀碗盛雪。鷓鴣啼華。珊瑚撐月。不落不昧。通身遍身。將心與汝安。吸盡西江水。亦無非此音。不作此音會。而作語言謷訛。妄生分別。無有是處。昔楊岐以此音。簧鼓天下。至圓悟大禪師。此音益震。師因頻呼小玉之音與檀郎認得之音。然后大唱此音。不數德山歌。壓倒云門曲。凡樓子我若無心之音。及盤山紅輪西去之音。皆當立下風。盡是老凍膿。所以于建炎中興天子前。奏此一音。四海寂默。而無敢鳴。云居安樂堂上。擅此一音。眾人憎嫉。而無敢和。且道。此老子乘誰恩力。得恁么奇特。昔孔子窮于陳蔡之間。左據槁木。右擊槁枝而歌。焱氏之風。有其具而無其數。有其聲而無宮角。木聲與人聲。犁然有當于人之心。乃曰。今之歌者其誰乎。是亦此音。而世未之知也。圓悟老師其知之矣。予蚤事佛鑒。晚見老師。叩此一音。更無別調。學徒若平亦唱師家曲者。集師語要將以刊行。求為序篇。以冠卷首。若知此音。則圓悟老師功不浪施。若不知．此音。而以語言文字求會解者。是人行邪道。不能見老師云。紹興三年十二月二十日序

圓悟禪師克勤。嘗被遇今上皇帝。對揚正法眼藏。其道盛行。僧若平。鳩工聚材欲以師法語。傳諸天下。以待后學。托嚴州天寧老元弼。丐予為敘。吁此果師之本旨哉。予聞師常偃處一室。坐斷語言。轉無上法輪。不容擬議。揚眉開口。立便喪身。才涉廉纖。老拳隨起。每舉到不與萬法為侶公案。已是拖泥帶水。落第二義。今乃欲褒集其平昔咳唾之音。鋪陳而揄揚之。師其聞而有不釋然者乎。雖然師之不得已而有言。我知之矣。譬彼時雨。隨物濟潤。遐陬僻處。枯根蠹芽。若大若小。各各沾足。而太虛空本自無相。亦無有作。觀覽于斯者。宜得之言意之表。此集之行。在在處處。當有神物護持云。紹興四年二月日。檢校少保定國軍節度使知樞密院事南陽郡開國侯張浚序

　　圓悟佛果禪師語錄目錄

卷第一　　　上堂一

卷第二　　　上堂二

卷第三　　　上堂三

卷第四　　　上堂四

卷第五　　　上堂五

卷第六　　　上堂六

卷第七　　　上堂七

卷第八　　　上堂八　小參一

卷第九　　　小參二

卷第十　　　小參三

卷第十一　　小參四

卷第十二　　小參五

卷第十三　　小參六　普說

卷第十四　　法語上

卷第十五　　法語中

卷第十六　　法語下　書　拈古上

卷第十七　　拈古中

卷第十八　　拈古下　頌古上

卷第十九　　頌古下

卷第二十　　偈頌　真贊　雜著　佛事

圓悟佛果禪師語錄目錄終

圓悟佛果禪師語錄卷第一

　　　　宋平江府虎丘山門人紹隆等編


　　上堂一

住成都府崇寧萬壽禪寺。師在昭覺。初受六祖請。拈帖示眾云。幸自無事。須要個護身符子作么。然禍不入慎家之門。且作么生斷這公案。會么。兵隨印轉。請維那剖露

舉法衣云。古人事不獲已。掛弊垢衣。如今推免不下。入這群隊去也。大庾嶺頭藏不得。如今也要大家知。指法座云。盡十方都是個寶華王座。長在里許。又何須特地。車不橫推。理不曲斷

升座乃云。蝸牛角上三千界。云月溪山共一家。既爾業緣無避處。不如隨分納些些。一不做二不休。還有共相建立底么。僧問。逢人即不出。出即便為人。逢人即出。出即不為人。未審如何。師云。兩個無孔鐵錘。進云。把斷要津。還有為人處也無。師云。百雜碎。進云。恁么則如龍得水去也。師云。知則得。問承師有言。如今也要大家知。未審知個什么。師云。風行草偃。進云。恁么則恩深無語。懷抱分明。師云。分明底事又作么生。僧云。通身無影象。步步絕行蹤。師云。一不成二不是。問如何是道中至寶。師云。待儞脫卻業識來向儞道。進云。業識已脫。請師指示。師云。種谷不生豆。問寶劍出匣海蚌初開。向上宗乘乞師直指。師云。橫按鏌[鉺*ㄗ]全正令。進云。恁么則坐斷十方去也。師云。七縱八橫。進云。寶藏撥開于此日。五葉千燈事轉新。師云。曲不藏直。乃云。一向目視云霄壁立千仞。則孤負諸圣。一向拖泥涉水灰頭土面。則埋沒自己。如今恁么也得。不恁么也得。且貴正眼流通。還委悉么。直饒高步毗盧頂。不稟釋迦文。婢視聲聞。奴呼菩薩底來。也須亡鋒結舌。自余故是出頭不得。所以道。三世諸佛只言自知。歷代祖師全提不起。一大藏教詮注不及。明眼衲僧自救不了。若據本分草料。猶是節外生枝。不涉化門一句。作么生道。陣云橫海上。拔劍攪龍門。下座。次受昭覺請。拈帖云。有眼者見。有耳者聞。不從天降。不從地涌。既然符到奉行。豈可囊藏被蓋。請維那宣過

升座云。火不待日而熱。風不待月而涼。鶴脛自長。鳧脛自短。松直棘曲。鵠白烏玄。頭頭露現。若委悉得。隨處作主。遇緣即宗。竿木隨身。逢場作戲。有么有么。問靈云見桃華。衲子如何通信。師云。滿山紅爍爍。進云。上機頓曉。中下何如。師云。頂門上著眼。進云。功不浪施去也。師云。儞腳跟下作么生。僧云。踏破澄潭月。師云。當空轟霹靂。進云。泥牛吼處天關轉。木馬嘶時地軸搖。師云。阇梨還和得么。僧拍手三下。師云。錯錯錯。進云。靈山授記未到如此。師云。不是苦心人不知。進云。輕輕躡足龍門過。惹得清風動地來。師云。被阇梨帶累。問大庾嶺頭提不起。如今何得在師邊。師舉拂子。進云。拈來當宇宙。錦上更鋪華。師云。一葉落知天下秋。進云。九九八十一。還歸有道君。師云。但恁么信取。問兵隨印轉。和尚今日兵印在手。如何受用。師云。看取令行時。進云。和尚還用得斬諸侯劍么。師云。嚇殺人。進云。四海浪平龍睡穩。九天云靜鶴飛高。師云。卻得阇梨共證明。進云。昭覺從此佛日光輝去也。師云。也不消得。乃云。我本無心有所希求。今此寶藏自然而至。上是天下是地。左邊廚庫右邊僧堂。前是佛殿三門。后是寢堂方丈。寶藏在什么處。還見么。如今坐立儼然。見聞不昧。光輝溢目。寂爾無垠。盡凡圣情脫知見縛。長河為酥酪。大地變黃金。從自己胸襟流出一句。作么生道。今古長如白練飛。一條界破青山色。下座

指方丈云。衲僧家。魔宮虎穴尚乃安居。何況利生接物處所。還知此室么。諸天擁護。諸圣證明。其善知識端居此中。與人解黏去縛。既有如是勝相。山僧于中如何施設。不入驚人浪。難尋稱意魚。作么生是入門句。水歸巨海波濤靜。云到蒼梧氣象閑。便入方丈

開堂拈疏示眾云。靈山單傳密旨。曹溪嫡嗣正音。盡在個里。請表白拈出

指法座云。三世諸佛于此轉法輪。歷代宗師于此提祖印。欲行千里一步為初。不免起模畫樣去也。遂升座拈香云。奉為今上皇帝。祝嚴圣壽。萬歲萬歲萬萬歲。又拈香云。奉為判府內翰諸位勛貴。又拈香云。此一瓣香。不從蔥嶺帶來。亦非胸襟流出。在南中見三十余員尊宿。末后撞著個老作家。被他一槌擊碎。今日對眾說破。奉為見住蘄州五祖演和尚。以酬法乳。保福贊和尚白槌云。法筵龍象眾。當觀第一義。師云。把斷世界還觀得也無。直饒一槌未落已前。薦得猶落二三。且作么生是第一義。有知落處底么。出眾相見。僧問。釋迦說法多寶證明。和尚開堂內翰臨顧。半山相見即不問。妙峰孤頂事如何。師云。瑞氣騰空。進云。恁么則片云生谷口。萬仞碧嵯峨。師云。能有幾人知。進云。圣明天子以何報答。師舉拂子。進云。天上有星皆拱北。人間無水不朝東。師云。且得領話。問七擒七縱則不問。賓主相逢事若何。師云。寶劍倚天光燦爛。進云。碧眼胡僧笑點頭。師云。相識滿天下。進云。昨夜三更明月下。奪取驪珠歸去來。師云。誰是個中人。僧問。三賢未達十圣難知。如何是此宗。師云。無孔鐵錘當面擲。進云。嚇殺人。師云。嚇得一個。進云。也知和尚慣恁么。師云。儞又作么生。僧云。鷂子過新羅。師云。自知較一半。乃云。玄機獨唱截斷眾流。擺撥不拘更無回互。直饒釋迦彌勒。不敢當頭著眼。倚天長劍凜凜神威。杲日當空澄澄光彩。無物不為妙用。無法不是真乘。控佛祖大機。廓人天正眼。當陽曉示。只貴知歸。才涉思量。白云萬里。是故先圣道。我此法印。為欲利益世間故說。在所游方勿妄宣傳。今日人天普集。對眾分明剖露。舉拂示眾云。大眾見么。一處真千處百處一時真。一句透千句百句一時透。拈起也乾坤岌崿。放下也河海晏清。不拈不放又作么生。萬仞峰頭高著眼。大千沙界一浮漚。遂舉。法燈云。山僧本欲深棲巖竇隱遁過時。蓋緣清涼老人有未了底公案。出來為諸人了卻。時有僧問。如何是未了公案。法燈便打云。祖禰不了殃及兒孫。僧云。過在什么處。法燈云。過在儞殃及我。師云。法燈縱域中殺活握閫外威權。直得氣概驚群風標獨立。山僧卑志本亦如斯。今日出來。正緣五祖老師有個見成公案。對眾舉揚。有不惜性命底。試出挨拶看。如無不免自拈自弄去也。喝一喝。以拂子擊禪床。下座

上堂。僧問。言無展事語不投機時。如何委悉。師云。未問已前百雜碎。進云。恁么則只許老胡知也。師云。摸索不著。進云。千圣出來也摸索不著。師云。眼睛突出。乃云。不是目前法。亦非心外機。直下絕承當。當陽無向背。一處明去千百處光輝。一言通時千言百言透脫。非心非佛。拈向一邊。舉古舉今。撥致一處。只諸人分上還證據得么。若證據得。三世諸佛于中成道。神通變化于中流出。大地山河于中發現。九類四生于中長育。且作么生是該羅萬有一句。來年更有新條在。惱亂春風卒未休。下座

上堂。僧問。祖意敬意是同是別。師云。兩輪交互照。進云。恁么則匹上不足也。師云。又被風吹別調中。問如何是涅槃心。師云。萬派悉歸源。進云。如何是差別智。師云。千差俱不動。進云。都來不消得去也。師云。儞放寶劍。在什么處。僧云。高著眼。師云。話作兩橛。乃云。遠問近對。萬世如今。舉東明西。千途一轍。無事上演事。無為處作為。非色非聲青黃順逆。非心非佛賓主交參。全承此個威光。不在別處流轉。且道。此個是什么。若喚作佛。頭上安頭。若喚作法。無繩自縛。祖師巴鼻是抱贓叫屈。向上機關是揚聲止響。直得總不恁么。始較些子。且道。既總不恁么。因什么卻較些子。莫怪從前多意氣。他家曾謁圣明君。下座

上堂云。獨掌不浪鳴。獨樹不成林。建法幢立宗旨。須是互為賓主安貼家邦。所以道。我若坐時爾須立。我若立時爾須坐。我若孤峰獨宿。爾須偃息干戈。我若天上人間。爾須三頭六臂。然后可以光揚佛日。且道。浩浩之中如何辨主。是處是慈氏。無門無善財。下座

上堂。僧問。掬沙獻佛果感輪王。法寶今開有何利益。師云。千重百匝。進云。過往生天見存獲益去也。師云。不用阇梨重注腳。問向上一路請師直指。師云。一棒打破虛空。進云。過在什么處。師云。不識痛癢漢。進云。此猶是德山底。師云。山僧從來借路經過。乃云。眨上眉毛蹉過。大似開眼尿床。見成公案放行正是黠兒落節。恁么不恁么。總得曳尾靈龜。不是心不是佛不是物。虛空釘橛進得。許多閑門破戶。獨是死水藏龍。傾湫倒嶽一句作么生道。巨靈抬手無多子。分破華山千萬重。下座

上堂云。覺即了不施功。麗天杲日印長空。凈五眼得五力。匝地清風有何極。途中受用底似虎靠山。世諦流布底如蛾投焰。且道。放行為人好。把住為人好。橫按鏌[鉺*ㄗ]全正令。太平寰宇斬癡頑。下座

上堂云。化育之本物我同途。祖佛之源古今不易。靈然獨露透聲色無遺。廓爾見前拘動寂不得。坐卻意見截卻語言。根塵中不隔絲毫。聲色外去來無際。恁么透得古今生死。頭出頭沒悉皆坐斷。茍或未然。有寒暑兮促君壽。有鬼神兮妒君福。下座

上堂云。法界不容身。佛眼覷不見。圣智離言說。海口莫能宣。直截當陽已成階級。轉身吐氣轉見周遮。明明無覆藏。明明絕點翳。寬若太虛清如古鏡。若以眼見文殊橫身。若以耳聞觀音彰用。若以心知普賢當堂。且道。毗盧遮那在什么處。眨上眉毛。下座

上堂云。一毫穿眾穴。大地沒遮欄。遍界不曾藏。古今無向背。剎剎爾塵塵爾。句句爾念念爾。還明得么。若明得去。不費纖毫力。直入解脫門。絕承當一句作么生道。喝一喝。下座

上堂云。機輪未轉。大地黑漫漫。古鏡當軒。沙界凈裸裸。坐卻意根無動轉處。塞卻咽喉無吐氣處。卻是個真實底人。提得即天上人間。撥著便冰消瓦解。正當命脈上如何點。八月秋何處熱。下座

上堂云。一即一切。實際理地。一切即一。本來無物。拈起也吒吒沙沙。放下也綿綿密密。三界長時獨露。十方無處容身。孤峰頂上倒行。十字街頭橫臥。目視云霄則且致。魚行酒肆一句作么生道。放憨作么。下座

改昭覺寺為崇寧。敕黃到。開堂師拈。敕黃示眾云。匝地普天皆承恩力。九州四海悉稟威靈。百千法門中殊特法門。無量妙義中真實勝義。如今從天降下。不在眼目定動唇吻合開。驗在目前一時薦取。宣敕罷。指法座云。大眾。這一條路。千圣共知。徐行踏斷流水聲。縱觀寫出飛禽跡。且道。如何進步。要提無相毗盧印。須向千峰頂上行

升座拈香示眾云。光吞萬象氣絕諸塵。始從撥草瞻風。以至入廛垂手。等閑不欲全彰。切恐驚群動眾。今日拈來。奉為今上皇帝祝嚴圣壽。次拈香云。奉為判府尚書諸衙勛貴。次拈香云。十年淮甸受盡辛勤。一道清虛親蒙印可。不敢孤負。奉為五祖老師以酬法乳。正法和尚白槌。師乃云。駕千鈞弩一擊便行。射透鐵圍不容擬議。一言之下殺活全彰。寸機之中包括群象。直須當頭點破。可以千眼頓開。更若四顧躊躇。便見撈天摸地。有構得底。出眾相見。僧問。三通鼓罷。四眾臨筵。學人上來。請師說法。師云。天晴日出。進云。莫只這是。為復別有。師云。且只了一頭。進云。兩頭時如何。師云。看爾承當不得。問百華競秀妙德家風。一亙晴空普賢境界。去此二途請師指示。師云。石筍抽條長一丈。進云。莫便是和尚為人處也無。師云。這邊那里兩頭垂。進云。請師拈出。師云。猶自不知。進云。恁么則騎牛穿市過。師云。終是謷訛。問有一語全規矩。今日開堂有何祥瑞。師云。乾坤廓落無邊際。杲日當空宇宙明。進云。一點水墨兩處成龍去也。師云。說什么兩處。僧問。語默涉離微。如何通不犯。師云。天知地知。進云。恁么則驗在目前去也。師云。爾見什么。進云。日月光天德。山河壯帝居。師云。卻較些子。乃云。全機大用觸處見成。溢目清光貫通今古。一塵含法界。一念遍十方。盡大地是真實人。總剎海為大解脫。只在當人略回光相自著眼看。可以克證無生頓超方便。是故諸佛出世為一大事因緣。祖師西來亦不出見性成佛。只如今日奉皇帝敕。建大伽藍賜額度僧。祝嚴圣壽。一場佛事。耀古騰今。判府旌旆光臨。群賢車蓋畢集。四眾矚仰萬姓歌謠。為國開堂舉揚宗教。山僧不敢囊藏被蓋。其有諸佛說不盡底。祖師提不起處。對眾八字打開去也。遂舉拂子云。大眾還見么。擊禪床云。還聞么。見處透脫聞處精明。一念返本還源。即具頂門三眼。萬里更無纖翳。千圣齊立下風。坐斷報化佛頭。直得壁立千仞。且道。是什么人境界。雕弓已掛狼煙息。萬里歌謠賀太平。下座

上堂云。通身是眼見不及。通身是耳聞不徹。通身是口說不著。通身是心鑒不出。直饒盡大地明得。無絲毫透漏。猶在半途。據令全提。且道。如何展演。域中日月縱橫掛。一亙晴空萬古春。下座

上堂云。當陽有路祖佛共知。覿面相呈見聞不隔。萬象不能藏覆。千圣無以等階。活鱍鱍絕承當。凈裸裸無回互。直饒棒如雨點。喝似奔雷。猶未動著向上關捩在。如何是向上關捩。瞎卻諸圣眼。啞卻山僧口。日午打三更。面南看北斗。下座

聞五祖訃。上堂云。大庾嶺頭笑卻成哭。崇寧門下哭卻成笑。何故。吃泉水貴地脈。且要正眼流通宗風不墜。所謂無常生死法。與我不相干。若能如是見。不用哭蒼天。既不用哭蒼天。如何通信。請大眾拈香。兩彩一賽。下座

上堂云。般若流運四象遷移。正眼密弘一陽來復。昆蟲動植悉稟此恩。履地奉天咸知慶賀。且道。無陰陽地上。還有這個消息也無。日南長至晷運推移。錯。下座

上堂云。大人具大見。大智得大用。胸中懷六合。袖里掛金錘。高提祖印據寰中。萬里孤光長溢目。直得清風匝地雨灑長空。截斷兩頭歸家穩坐。所以道。映眼時若千日。萬象不能逃影質。凡夫只是未曾觀。何得自輕而退屈。只如盡華藏世界海。窮虛空邊際。都盧是個金剛眼。且作么生觀。揉石渡頭風浪靜。三三兩兩釣魚船。下座

上堂。僧問。一大藏教那個是頭。師云。如是我聞。進云。此是阿難底。如何是和尚底。師云。山僧用得甚快。乃云。一言道合隨處皆真。一句無私全彰寶印。問得也善不問甚奇。烜赫光明本無向背。所以道。無邊剎海。自他不隔于毫端。十世古今。始終不移于當念。不隔處總十方為真境。不移處貫十世于目前。凈裸裸脫塵情。赤灑灑無蓋覆。直得千圣同躔萬機頓赴。還會么。竿頭絲線從君弄。不犯清波意自殊。下座

上堂。僧問。如何是教外別傳一句。師云。問取燈籠。進云。謝師答話。師云。自領出去。進云。卻是禪外別傳也。師云。三千里外過崖州。問學人不恁么時如何。師云。莫亂統。進云。趙州庭前柏。崇寧庭前楠。是同是別。師云。莫眼華。進云。一種沒弦琴。惟師彈得妙。師云。山僧亦不承當。乃云。在天成象在地成形。日月為照臨。四時作寒暑。居谷盈谷處坑滿坑。有情則動轉施為。無情則森羅顯煥。如今在山僧拄杖頭上。指山山崩。指海海竭。點鐵成金。點金成鐵。攪長河為酥酪。化酥酪為長河。見諸人不會。變作無邊身菩薩。十方六趣悉皆普現去也。還見么。鴛鴦繡出從君看。不把金針度與人。以拄杖擊禪床。下座

上堂。僧問。如何是正主。師云。萬派皆歸海。千山必仰宗。進云。見成公案去也。師云。腳下黑如漆。進云。莫謾學人好。師云。具行腳眼未。僧云。和尚道什么。師云。墮坑落塹。乃云。智光洞照十方。萬有全歸一念。寬闊非外。寂寥非內。鬧市里天子。百草頭老僧。物物頭頭全身。塵塵剎剎大用。不落己見外緣一句。作么生道。禹力不到處。河聲流向西。下座

上堂。僧問。入門一句作么生道。師云。引得一個上鉤來。進云。爭奈吞卻萬象。師云。無孔鐵槌。進云。學人今日失利。師云。三點兩點愁殺人。乃云。覿面見得在圣猶虧。才涉關津白云萬里。諦實處不思議。綿密處同真際。把斷世界無絲毫透漏。脫灑一句作么生道。萬仞峰頭獨足行。下座

上堂。孤迥峭巍巍。始終活鱍鱍。喚作禪道祖佛。眼中著屑。不喚作禪道祖佛。掘地覓天。還有得入者么。從他千古萬古黑漫漫。填溝塞壑無人會。下座

上堂云。點即不到。一大藏教錦上鋪華。到即不點。祖師西來金聲玉振。且道。祖意教意是同是別。碧潭云外不相關。下座

上堂云。三轉法輪于大千。其輪本來常清凈。一切諸佛皆恁么轉。若向下去。三乘五性頓漸偏圓。若向上去。不唯覓下口處不得。臨濟德山目瞪口呿。且道。不落上下又作么生。誰是出頭人。下座

上堂云。僧云。直待金星現。燒然始到頭。學人金星在手時如何。師云點。進云。恁么則不到頭也。師云。亂走衲僧。進云。爭奈金星河。師云。蹉過了也。僧問。祖師也恁么道。天下老和尚也恁么道。未審崇寧作么生道。師云。山僧不恁么道。進云。撞著磕著去也。師云。撞著個什么。進云。禪客相逢只彈指。師云。兩頭三面。進云。殺活臨時。師云。腳頭腳底。師云。入荒田不揀。三千里外黑漫漫。牛頭沒馬頭回。百億萬劫沒交涉。拈一放一節外生枝。舉古舉今無風起浪。山僧今日一時坐斷。且道。還有為人處也無。千峰勢到岳邊止。萬派聲歸海上消。下座

圓悟佛果禪師語錄卷第一圓悟佛果禪師語錄卷第二

　　　　宋平江府虎丘山門人紹隆等編


　　上堂二

上堂。僧問。譬如擲劍揮空。有一人劍亦無。虛空亦不揮時如何。師云。大眾。見爾敗闕。進云。學人只管推出。和尚何不放行。師云。莫謗崇寧好。進云。為什么不肯承當。師云。藏身露影。進云。今日捉敗。師云。果然。問牛頭未見四祖時如何。師云。天地莫能知。進云。見后如何。師云。古今成牓樣。進云。仁義只從貧處斷去也。師云。鬼窟里出頭來。乃云。青郁郁碧湛湛。百草頭上泄天機。華簇簇錦簇簇。鬧市堆邊露真智。金聲玉振擲地風光。電轉星飛通天作用。不與萬法為侶。則且致。針眼魚吞卻嘉州大像時如何。惡。下座

上堂。問如何是塵塵三昧。師云。點滴不施。進云。是一是二。師云。毫端寶剎。進云。兩彩一賽去也。師云。痛領一問。僧云。蒼天蒼天。師云。未領在。問世尊拈華迦葉微笑。和尚說法有何指示。師云。一物也無。進云。為什么一物也無。師云。為爾無眼。進云。爭奈學人何。師云。一任[跳-兆+孛]跳。乃云。目前絕對待。萬境森然。物外有玄機。當陽卓犖。棒喝照用。拈向一邊。語路縱橫。放過一著。爾諸人向這里。撥得一線路去。直下孤危倘未撥得。鼻孔盡在山僧手里。拈拄杖云。穿卻了也。擊禪床。下座

上堂。僧問。團團無縫罅。因甚么得恁奇特。師云。七華八裂。進云。言中有響去也。師云。且緩緩。問長至一陽生。君子道長時如何。師云。衲僧門下無許多事。進云。萬法是心光又作么生。師云。卻好高著眼。進云。直下承當去也。師云。利劍揮空。乃云。離相離名絕盡絕跡。一回拈出一回新。一度用著一度快。橫該萬有豎透金輪。內沒纖毫外無點綴。若能不作圣情凡解。擔荷展演得去。入廛垂手著著有出身之機。退處孤峰處處歷剎塵之境。恁么中不恁么。不恁么中卻恁么。全提一句作么生道。撥開向上一竅。千圣齊立下風。下座

上堂。僧問。去歲今朝今日去。今年年是去年年。如何是物不遷。師云。眉毛在眼上。進云。恁么則改故換新去也。師云。莫錯認進云。如何是不錯認底。師云。好看取。進云。劫火洞然毫末盡。青山依舊白云中。師云。轉得回來不直錢。問萬物維新之際。一人納慶之辰。如何是新年頭佛法。師云。孟春猶寒。進云。恁么則法不孤起。師云。坐卻主人翁。什么處出氣。進云。長空有月千門照。師云。隨人腳跟轉。乃云。一法若有。毗盧墮在凡夫。萬法若無。普賢失其境界。一法萬法若有若無。毗盧普賢凡夫法界。盡在個里。好不資一毫。丑不資一毫。匝地普天內外包括。未有天地世界。已早見成。及乎萬匯資彰。凝然不變。若向一氣未兆已前。著得眼去。落第二頭。更于萬物見成之際。信得及去。轉沒交涉。新年舊歲歷歷分明一句作么生道。日日香華夜夜燈。下座

上堂。僧問。十五日即不問。如何是和尚分明為人一句。師云。當陽見定無毫發。擬議尋思隔萬山。問正當上元。水牯牛在什么處。師云。鐵棒打著瘡痕露。乃云。撥塵見佛。未免眼里撒沙。聞聲悟道。亦是耳中著水。直得生佛無階級。空界悉等平。凈裸裸絕思惟。赤灑灑沒可把。猶未離這邊事在。更須揮金剛寶劍斬斷謷訛。拈殺活拄杖打破得失。亦未明向上一竅在。儻或具大丈夫意氣。有烹佛祖鉗錘。直下向那邊承當得。卻來這里橫三豎四坐一走七。荷負宗乘提持祖印。有時放行。同彼同此。見隨類身。和光順物。有時把住。莫道佛眼覷不見。設使盡大地草木。悉變為千百億身。放無數光明。也照不著。且道。即今作么生。若不藍田射石虎。幾乎誤殺李將軍。下座

上堂。僧問。橫穿碧落倒卓須彌。未審是什么人分上事。師云。入地獄人分上事。進云。卻是他安身立命處。師云。瓦解冰消。進云。此心能有幾人知。師云。只恐不知。乃云。終日相逢無半面。剛然千里有知音。不須格外論奇特。只此全機耀古今。傾蓋如舊白頭如新。兩鏡相照不隔纖塵。遍界未嘗示相。毫端普現色身。止猶谷神動若行云。相見又無事。不來還憶君。下座

上堂云。禪非意想。立意乖宗。道絕功勛。建功失旨。聞清聲外句。莫向意中求。轉照用機關。柄佛祖鉗錘。有佛處互為賓主。無佛處風颯颯地。心寧意泰響順聲和。似恁么人。且道。向什么處安著。披蓑側立千峰外。引水澆蔬五老前。下座

上堂云。本來是佛。無成不成。正體湛然。離出不出。本分事上直得萬里無片云。猶未可放過。更說什么諸余。其或隨機。且論個出世不出世。所以道。凈法界身本無出沒。大悲愿力示現受生。且道。釋迦老子即今在什么處。只知事逐眼前過。不覺老從頭上來。下座

上堂。僧問。了了見無一物。未審如何。師云。好個消息。進云。功不浪施去也。師云。只恐腳不點地。進云。回頭看滸眼。特地一場愁。師云。果然浪走。僧問。學人不起一念時如何。師云。自傷己命。進云。因誰致得。師云。莫換崇寧舌頭好。問妙體本來無處所時如何。師云。腦后拔楔。問如何是玄中玄。師云。玄殺爾。進云。石人暗點頭。師云。言猶在耳。乃云。舉無遺照。十方剎海目前觀。正體堂堂大千同一真如性。各守本位去。山是山水是水。互換投機去。星辰易位祖佛潛蹤。兩處絕聱訛。二邊純莫立。無可不可悉得安居。隨時應緣凝然湛寂。且道。長養圣胎一句作么生道。不起纖毫修學心。無相光中常自在。下座

上堂。僧問。如何是平展之機。師云。縱橫十字。進云。且得沒交涉。師云。什么處沒交涉。僧云。腦后拔箭。師云拶。問父母非我親。誰是最親者。師云。吾常于此切。進云。諸佛非我道。誰是最道者。師云。須是有轉身處始得。僧云。欲行千里一步為初。師云。信受奉行。乃云。國無定亂之劍。四海宴清。門無白澤之圖。全家吉慶。若道有承恩力處。正是土上加泥。更或削跡吞聲。亦乃將南作北。到這里縱橫十字。未免謷訛。據位投機。猶較些子。且作么生是據位底句。寒山逢拾得。撫掌笑呵呵。下座

上堂。僧問。江邊臨水者。盡是采魚人。錦鱗紅尾作么生取。師云。莫妄想。進云。不妄想時如何。師云。不計工程得便休。進云。碧潭深萬丈。直下取魚歸也。師云。更須退步。問一塵含法界時如何。師云。暗里髑髏明世界。乃云。祖祖相傳傳底事。佛佛授手不唯他。若存情識論知解。耳里塵沙眼內華。所以道。見聞覺知是法。法離見聞覺知。不著佛法僧求。呼喚不回。籠羅不住。更須知棒喝交馳。照用同時。向上一竅始得。且作么生是向上一竅。鶴有九皋難翥翼。馬無千里謾追風。下座

上堂。僧問。一雨普滋。還有佛法也無。師云。全承他力。進云。頭上漫漫腳下漫漫去也。師云。也須干剝剝始得。進云。盡大地總是教。學人如何趣入。師云。和頭沒卻。進云。恁么則兩重相見。師云。料掉沒交涉。乃云。牛頭沒馬頭回。千圣不知。前三三后三三。河沙莫算。低低處平之有余。高高處觀之不足。東勝身洲走馬。南贍部洲著撲。扇子[跳-兆+孛]跳上天。東海鯉魚發怒。直得雨似盆傾。大千沙界悉己彌漫。且道。是牛頭沒馬頭回。是前三三后三三。海神知貴不知價。留向人間光照夜。下座

上堂云。棒頭取證。撤土撒沙。喝下承當。承虛接響。向上向下。轉更顢頇。說妙談玄。和泥合水。這一片田地。分付來多時也。平白欺人。盡大地撮來如粟米粒大。掉棒打月。佛祖凡圣拈向一邊。總不依倚時如何。紅霞穿碧海。白日繞須彌。下座

上堂。僧問。生死交謝寒暑迭遷。未審無位真人還有寒暑也無。師云。汗流似雨。進云。分明在目前也。師云。莫向目前作窠窟。進云。爭奈即今何。師云。鈍置阿師。乃云。暑氣蒸人如墮甑。四肢流汗似澆湯。賴他白羽全施力。引得清飆一襲涼。諸人還覺寒毛卓豎么。劄。下座

上堂。僧問。須彌山意旨如何。師云。推不向前。約不退后。進云。未審還有過也無。師云。坐卻舌頭。問法不孤起仗境方生。提坐具云。這個是境。如何是法。師云。卻被阇梨奪卻槍。進云。和尚今日為什么退己讓人。師云。只有先鋒無殿后。進云。未審如何是殿后。師云。還我話頭來。乃云。田地穩密底。抬腳不起。探頭太過。神通妙用底。放腳不下。收身未轉。直饒十字縱橫朝打三千。猶較些子。且道。謷訛在什么處。若知有去。始見全提半提。儻或未知。布袋里老鴉雖活如死。下座

上堂。僧問。南泉斬貓兒意旨如何。師云。殺活臨時。進云。趙州戴草鞋又作么生。師云。是他屋里事。進云。打鼓弄琵琶去也。師云。且莫詐明頭。乃云。有佛處羅籠不住。無佛處荒草尋人。放行也觸處光新。把住也乾坤陡變。且道。向上人來時如何。他家自有通霄路。下座

上堂云。休夏自恣海眾常規。秋色澄清乾坤肅殺。般若流運動靜一如。時節不相饒。炎涼倏改變。無生曲調韻出清霄。至寶常軒光吞萬象。古今不覆蓋。見在沒遮襕。一念不落諸緣。證取自家境界。何必靈山覓佛少林問祖。會么。解開布袋無拘束。切更勤看水牯牛。下座

上堂云。一言截斷千圣消聲。一劍當前橫尸萬里。所以道。有時句到意不到。有時意到句不到。句能刬意意能刬句。意句交馳衲僧巴鼻。若能恁么轉去。青天也須吃棒。且道。憑個什么。可憐無限弄潮人。畢竟還落潮中死。下座

上堂云。殺人刀活人劍。上古之風規。亦是今時之樞要。言句上作解會。泥里洗土塊。不向言句上會。方木逗圓孔。未擬議已蹉過。正擬議隔關山。擊石火閃電光。構得構不得。未免喪身失命。且道。此理如何。苦瓠連根苦。甜苽徹蔕甜。下座

上堂云。云騰致雨世界索然。日照天臨乾坤廓爾。文殊堂里萬菩薩縱然顯現。晴是晴雨是雨。山是山水是水。阿那個是萬菩薩。風暖鳥聲碎。日高華影重。下座

上堂云。定乾坤句包古括今。透生死關超聲越色。鬼窟活計百千萬劫難出頭。截斷眾流。一片虛凝沒依倚。設使乾坤倒覆大海翻騰。草木叢林悉皆化為刀槍矛盾。也動他一點不得。且道。憑個什么恁么地。手執夜明符。幾個知天曉。下座

上堂云。眨上眉毛早蹉過。塞卻眼更形言語。轉周遮合取口。盡大地都為一塵。佛眼覷不見。一大藏都為一句。海口莫能宣。也未提得一半在。忽然踏破化城時如何。行到水窮處。坐看云起時。下座

上堂云。風清戶牖明明古鏡高懸光射斗牛。凜凜太阿橫按。外魔臨之膽懾。妖邪擬之魂亡。千圣拱手歸降。十方居然坐斷。外絕四維內絕理事。直下便是。諸人還見么。不離當處常湛然。覓則知君不可見。下座

退院歸辭眾。上堂云。未有長行而不住。未有長住而不行。為無為益無益。梯航三有津濟四生。是衲僧家本分事。雖然時節到來一刀兩段。要且鼻孔不在別人手里。所以道。動若行云。止猶谷神。既無心于彼此。亦無象于去來。如是則去來不以象。動靜不以形。豈不綽綽然有余裕哉。且道。臨行一句作么生道。本是林下人。卻歸林下去。下座

住夾山。師在公安天寧受請。拈帖示眾云。百草頭上薦取。爭如個里承當。既然符到奉行。豈可當爐避火。若也見得。坐斷一切人舌頭。茍或未然。卻請維那剖露

師指法座云。毗耶借座燈王。萬壽燈王借座。且道。是同是別。還委悉么。幸自可憐生。應須高著眼

升座示眾云。鉤頭有餌。句里無私。已泛扁舟。放行綸線。還有沖浪錦鱗么。僧出云有。師云。高著眼。僧擬議。師云著。問錦官罷釣。澤國重游。方為萬壽之賓。又作碧巖之主。流水下山即不問。白云歸洞意如何。師云。舊店新開。進云。好音在耳人皆聳。一句無私亙古今。師云。大家在這里。進云。萬丈白云藏不得。一輪光透照無私。師云。到家一句作么生道。僧擬議。師云了。師乃云。目前無異草。遍界絕遮欄。域中日月斬新。方外乾坤獨露。直得龍天釋梵動地雨華。妙德空生目瞪口呿。行棒行喝拈向一邊。云月溪山放過一著。一處透脫。千處百處該通。一機洞明。千機萬機圓轉。碧巖不離此處。此處不離碧巖。攝大千于毫端。融芥塵于剎海。銜華鳥過抱子猿歸。湛寂凝然。應真不借則且致。只如無陰陽地上。成得個什么邊事。萬卉正資和氣力。碧巖先發一枝春。復舉。馬大師問藥山。子在此許多時。本分事作么生。山云。皮膚脫落盡。唯有一真實。祖云。據汝所見。可謂協于心體而布四肢。何不將三條篾。束取肚皮。隨處住山去。山云。某甲何人敢言住山。祖云。不然。未有長行而不住。未有長住而不行。欲益無所益。欲為無所為。宜作舟航。由是住山。師云。大眾古人得意之后不忘利生。直入深山提持宗要。山僧暗昧。豈敢仰攀。如是則更不用篾束肚皮。卻有個折腳鐺子。與方來共守寂寥。若信得及。不在忉忉。或未諳詳。聽取個末后句。高峰突兀倚天門。青嶂虛閑可垛跟。折腳鐺兒幸然在。不妨攜去隱深云。雖然如是。也須是大家出一只手始得。且道。畢竟如何。妙舞應須夸遍拍。三臺須是大家催

師入院。指方丈云。個是毗耶據坐處。正同摩竭令行時。夾山頂[寧*頁]通一竅。放出天彭老古錐。既放伊出頭。且道。作得個什么伎倆。沖浪錦鱗來入罟。漫天網舉不饒伊

師指法座云。大眾。還識寶華王么。更不落二落三。便敷座云。野猿抱子歸青嶂。幽鳥銜華過碧巖。此地昔時曾作客。今茲為主愧無慚。眾中還有辯得賓主底衲僧么。僧問。雨細柳拖金線。風和華綻錦屏。云月溪山即不問。到家一句若為論。師云。坐斷天下人舌頭。進云。只如尖新底事又作么生。師云。爾還識得舌頭么。進云。云到碧巖千仞翠。月當青嶂萬溪春。師云。更進一步始得。進云。莫便是摩竭令也無。師云。放爾三十棒。師乃云。門下青山潑黛。途中細雨如膏。靈云陌上桃華。處處芳菲溢目。香嚴巖畔翠竹。時時撼影搖風。直得一擊忘所知。一見絕疑惑。不免尚留觀聽未透聲色。若能見無見之色。聞無聞之聲。撥轉路頭踏翻關捩。句句超佛越祖。塵塵耀古騰今。處處離色絕名。個個斬釘截鐵。心外無法法外無心。用王庫刀發十鈞弩。壁立萬仞坐斷十方。可以入大解脫門傳正法眼藏。向堯時舜日共樂升平。鼓腹謳歌歸家穩坐。且到家一句作么生道。但愿春風齊著力。一時吹入我門來。復云。昔傳明有通天作略跨海神機。使無舌人說無義語。收洛浦接青峰。辨石霜賞佛日。險崖句峻陷虎機深。電激星飛珠回玉轉。建茲寶剎風范具存。而山僧庶事不才。何以繼其高躅。既辭讓不及轉透無門。不免借一條路。向無言處演言。無事處生事。無佛處現佛。無祖處示祖。且貴始末相符。頭正尾正。敢問諸人。還見夾山老子么。莫從百草巔頭薦。覿面無私亙古今

澧州權郡張朝散。請師就香積院開堂。師于權府手中接得疏。示眾云。言言錦繡句句珠璣。贊無上乘顯正法眼。應須未舉已前薦取。文彩之外承當。茍或未然。卻請宣過

師指法座云。大眾見么。寶華王座列祖共登。車不橫推理無曲斷。便升座拈香云。此一瓣香。奉為今上皇帝。祝嚴圣壽萬歲萬歲萬萬歲。伏愿。睿算等乾坤。圣明逾日月。龍圖鳳歷彌億萬年。玉葉金枝亙百千劫。次拈香。奉為權府通判朝請檢法。在坐尊官諸衙勛貴。伏愿。高遷祿位永固壽基。又拈香云。此一瓣香。淮甸昔年酬價。錦官舊日曾拈。如今海眾要知。不免分明說破。奉為蘄州五祖山第十二代故演禪師。爇向爐中。與天下衲僧出氣。遂敷坐。洛浦和尚白槌云。法筵龍象眾。當觀第一義。師云。早是第二了也。若論勝義諦中真勝義。文彩未兆一槌未落。把斷要津不通凡圣。不于言下薦。不向意中求。既然草偃風行。不免隨波逐浪。還有共相證據者么。師乃云。爍迦羅眼頂上放大光明。摩醯首羅面門現奇特相。一言含眾象。一句逗群機。何止猛虎穴里橫身。萬仞峰頭側足。所以道。顯大機明大用。得失俱喪是非杳忘。絕塵絕跡透色透聲。重重無盡事事圓融。又如華嚴法界無邊香水海。不可說浮幢王剎。盡向這里一時開現。即此現成。即此受用。不以眼見。不以耳聞。不以口談。不以心知。還證得么。若也證得。不必覺城東際初見文殊。樓閣門開方參慈氏。敢問大眾。且道。即今是什么人境界。舉拂子云。盧舍本身全體現。當機直下沒纖毫。到洛浦上堂云。萬木縈紆一逕遙。耽耽古屋枕山腰。今朝喜到深深處。幾度飛書辱見招。爍爍山桃似火。絲絲溪柳拖金。日暖風和鶯吟燕語。所以不離普光殿。不出菩提場。遍游華藏海無邊剎境。左穿右穴重重無盡一一交羅。且作么生是洛浦深深處。覿面若無宗正眼。回頭只見翠山巖

留首座上堂。古路坦然真規不墜。紀綱得所表帥得人。內肅外寧安家樂業。以大千界為一真境。以十方佛同一舍那。文殊普賢交光相羅。觀音彌勒擎拳合掌。臨濟德山互相贊成。白牯貍奴了無向背。可以演無生曲唱太平歌。且超情離見一句作么生道。木人把板云中拍。石女含笙井底吹

上堂云。三春已過九夏方新。聚玄徒云間。扇真風世外。不促一念不涉三祇。當人隨處見成。個個頂門有眼。若便恁么承當得去。放行把住全不由他。出沒縱橫更非外物。若使上流觀見正在半途。明眼相逢難為透脫。山僧雖無金剛寶劍衲僧向上鉗錘。昔在五祖白云拾得數個金剛圈一籃栗棘蓬。九夏之中與諸人共相切磋。遂舉拂子云。大眾還見么。且道。這個是金剛圈。是栗棘蓬。不容淺見衲僧會。唯許通方作者知

上堂云。丁一卓二本分鉗錘。掜聚放開作家受用。灰頭土面處壁立千仞。壁立千仞處土面灰頭。自然雙放雙收。到處為祥為瑞。還委悉么。掬水月在手。弄華香滿衣

上堂云。太虛寥廓萬匯森然。正眼洞明纖毫不立。孤峻處祖師莫近。坦夷處人天共知。擊開大解脫門。識取無面目底。且作么生是無面目底。芍藥華開菩薩臉。棕櫚葉現夜叉頭

解夏上堂云。圓覺伽藍豁開戶牖。華嚴剎海大座當軒。促百千億劫為一念。豈止百二十日長期。延一念作百千億劫。寧論此世來生。始見流金爍石。俄然玉露垂珠。時節不相饒。物理有變復。當時結夏。普天匝地一時結。此時解制。普天匝地一時解。結時初不相著。解時初不相離。到這里通一線曉一機去。爾為爾我為我。長底長矩底短。清者自清濁者自濁。于中也無去來亦無動轉。浩然太均同歸一致。然后放收擒縱得大解脫。更喚什么作爾作我作長作短。一時截斷。且自恣一句作么生道。云在嶺頭閑不徹。水流澗下太忙生

謝維那直歲上堂云。烹金琢玉。須資作者鉗槌。荷教扶宗。必仗本分兄弟。交為肘臂互作主賓。便可以顯大機發大用。布慈云灑甘露。駕慈航觀斷岸。超生死越涅槃。令他天下衲僧頂門上放光。腳跟下歷落。個個如龍如虎。人人玉轉珠回。非唯扶豎叢林。亦乃流通正眼。豈不是奇特事。敢問大眾。奇特一句作么生道。妙舞更須夸遍拍。三臺須是大家催

開爐上堂。僧問。古者道。敲空作響。擊木無聲。如何是敲空作響。師云。釋迦老子來也。師乃云。三世諸佛向火焰里轉大法輪。熱發作什么火焰。為三世諸佛說法。三世諸佛立地聽。也須照顧眉毛。若是聊聞徹骨徹髓。信得及見得徹。直下與三世諸佛同生同死。與火焰同起同滅。當處解脫得大安隱。衲被蒙頭便是個清涼世界。茍或未然。只知事逐眼前過。不覺老從頭上來

上堂云。一向不恁么。目視云漢不徇人情。一向恁么。灰頭土面帶水拖泥。恁么中不恁么。就下平高。不恁么中卻恁么。從空放下。或有個恁么不恁么總不管。亦無明亦無暗。亦不放亦不收。且道如何。到頭霜夜月。任運落前溪

上堂云。天寒人寒。大家在個里。滴水滴凍。無這閑工夫。庭際之人。驀地覓心不得。衲衣下事。誰諳野火燒山。千重百匝沒遮欄。漢去胡來絕回換。且作么生是不離當處底一句。鶴飛千尺雪。龍起一潭冰

上堂云。雪竇道。義出豐年。儉生不孝。于衲僧門下是放行是把住。若人道得。老僧分半院與伊住。師云雪竇病多諳藥性。經效始傳人。個中或有知豐知儉知放行知把住底。亦何必分半院與伊住。燒香發愿。只圖他早有個院子住。使嘗些滋味。且免得窮廝煎餓廝炒

上堂云。滿天和氣匝地韶光。柳眼迸開桑條憋破。華枝似錦鳥語如簧。八穴七穿。篆不雕之心印。百頭千緒。演不說之妙門。物物上明頭頭上現。當處截得斷去。死火不重燃。直下信得及去。枯荄生物外。不涉程途則且置。和泥合水一句作么生道。還家盡是兒孫事。祖父從來不出門

上堂云。韶華二月半。漏逗渾莫算。米少食無鹽。釘菜崖空飯。吞底栗棘蓬。跳底金剛圈。分外展家風。秦時[車*度]轢鉆

圓悟佛果禪師語錄卷第二圓悟佛果禪師語錄卷第三

　　　　宋平江府虎丘山門人紹隆等編


　　上堂三

請首座上堂。合千差包萬有。齊往來印今古。混有無一生死。舉不犯之令。行不言之教。齊不齊平不平。于此建立于此辨明。于此紀綱于此表帥。何法不容何事不成。何德不圓何心不契。且風行草偃一句作么生道。為山登九仞。捻土定千鈞

上堂云。牙上生牙角上生角。機上生機巧上生巧。毒蛇鼻頭揩癢。饑鷹爪下奪肉。千尺井底施籌略。百尺竿頭作伎倆。納須彌于芥子。擲大千于方外。奇則甚奇。妙則甚妙。子細檢點將來。爭如向這里直下似桶底脫去。三界平沉得個休歇。過去自過去。未來由未來。只今見成。坐斷天下人舌頭還委悉么。檐聲不斷前旬雨。電影還連后夜雷

上堂云。郁蒸無處避。覿體通同。薰風自南來。披襟獨得。眾熱不到。眾苦無余。須知佛祖閫域之中。有轉物回天之用。是故雪竇道。茫茫普熱紛紛下雪。倒流四河載發枯枿。且道。正當恁么時如何。蟬聲時到耳。雁影忽迎眸

上堂云。華開世界起。達者先知。葉落即驚秋。賢明早悟。而況。雁連湘浦影。蟲作促織吟。明明節換時移。歷歷星馳電急。正當恁么時。機關脫落底。萬法本閑。尚留見聞底。長安正鬧。若能善觀時節。把斷要津。堂堂越圣超凡。一一騎聲蓋色。當處平和一句作么生道。志士惜日短。愁人知夜長

解制上堂云。尋常一味。無過樸實頭。坐斷千差。更須高著眼。壁立萬仞處凈裸裸。平田淺草里峭危危。當處平和拖。泥帶水。深挑痛劄犯手傷鋒。欲得兩不相妨。各請休機罷釣。且九夏賞勞一句作么生道。險處豈嘗忘顧鑒。縱行平地索堤防

上堂云。突出難辨。久參未免躊躇。信手拈來。后學那知端的。金風扇物玉露垂珠。雁過長空蛩吟幽砌。一一七穿八穴。明明百匝千重。何必棒喝交馳。方論照用。直下懸崖撒手便可承當。還有恁么人么。見義不為非勇士。臨危不變始驚群

看藏經上堂。祥煙繚繞瑞氣氤氳。公案見成。有誰扣擊。乃云。塵中大經卷。莫測津涯。聰慧凈眼人。始能拈出。直得義天性海。若帝網交羅。智照神光。如洪爐猛焰。今日幸遇皇風蕩蕩帝道平平。有大心檀越為汝發機。使諸人各各八字打開。直得霞絳展處。玉牒舒時。文彩已彰各宜薦取。且不落文墨一句作么生道。一堂風冷淡。千古意分明

上堂云。一塵入正受。盡大地冷啾啾。諸塵三昧起。遍十方鬧浩浩。分身百億未足為多。端坐虛堂未嘗言靜。倒這里卷舒收放。擒縱殺活。以金剛寶劍。截斷疑情。將衲僧巴鼻脫生死關。坐斷要津不通凡圣。千人萬人羅籠不住。百千境界轉變不得。始能為如來使普現色身。且道。正當恁么時如何。日用無回互。當機有卷舒

上堂云。萬機不到千圣不攜。截斷葛藤掀翻路布。若也從苗辨地。因語識人。猶落第二機在。若論第一機上。實無如是事。且道。第一機上還著得計較么。著得向上向下么。著得佛祖么。到這里直須恁么超然地。把斷要津不通凡圣。若未薦得。不免放一線道。向第二義門。無言處演言。無相中現相。直下似十五夜月澄湛孤圓。一室千燈交光相照。始終一貫前后無差。也須是個同道者方知。同得者方證。且那個是同得同證底。一言才契證。未悟已先知

知縣入山上堂。拈香示眾。信手拈來光明烜赫。結而為蓋散而為云。爇向爐中。莊嚴知縣宣德妍智道人。伏愿。道心堅固種智圓明。遂敷座。適來錦上鋪華。如今鋪華錦上。還有明眼底解拈得探得么。試出來擊揚看。師乃云。心不是佛。認心乖宗。智不是道。立智失旨。道本無為。佛亦無相。于無相無為處辨得去。一切諸相悉皆是佛。一切所為悉皆是道。拈起也天回地轉。放下也草偃風行。若是向上更不落二落三。直下單刀直入。其或尚存光彩猶滯皮膚。不免向這里。談妙談玄。演事演理。行棒行喝。舉古舉今。且道。山僧畢竟將什么為人。不住舊時無相貌。外尋知識也非真

上堂云。山頭鼓浪井底揚塵。眼聽似震雷霆。耳觀如張錦繡。三百六十骨節。一一現無邊妙身。八萬四千毛端。頭頭彰寶王剎海。不是神通妙用。亦非法爾如然。茍能千眼頓開。直下十方坐斷。且超然獨脫一句作么生道。試玉須經火。求珠不離泥

上堂云。風吹風動無二種。水洗水濕豈兩般。淺聞深悟底。錦上鋪華。深聞不悟底。生鐵鑄就。春盡群芳已歇。夏初百谷方滋。時節不相饒。乾坤得自在。且不涉迷悟一句作么生道。薰風自南來。殿閣生微涼

王待制生日請上堂。示眾云。當陽一句直截根源。不昧時機出眾相見。師云。靈機廓爾。豈有階梯。智照洞然本無迷暗。一切處作奇特事。不動絲毫。腳跟下亙堅密身。遍塵沙界。坐斷千差路。突出四威儀。何假七步周行。十種祥瑞。明明絕滲漏。歷歷無覆藏。包古今齊物我。平得失混去來。分明直下現成。是個本來面目。只如透出形聲。且道。如何通信。還委悉么。一塵才舉處。全體現優曇

上堂云。第一句下薦得。祖師乞命。第二句下薦得。人天膽落。第三句下薦得。虎口里橫身。不是循途守轍。亦非革轍移途。透得則六臂三頭。未透亦人間天上。且道三句外一句作么生道。生涯只在絲綸上。明月扁舟泛五湖

住道林語錄。師在夾山受請。拈帖示眾云。大眾。湖外有知音。千里通消息。透出威音王。誰解知端的。還知么。個里辨取。茍或未然。卻請對眾宣過

升座云。數載碧巖藏拙訥。幽深頗愜再南心。業緣苦死相驅逼。隨順還須過道林。二途俱不涉底。出來道看。僧問。天得一以清。地得一以寧。衲僧得一時如何。師云。藏身無路。進云。兵隨印轉去也。師云。一句合頭語。進云。意氣不從天地得。英雄豈待四時推。師云。瞻之仰之。進云。只如疏中道。本來真性不減不增。隨處道場無掛無礙。和尚為什么不住夾山。卻赴道林。師云。只為現成公案。進云。恁么則慈悲不等去也。師云。什么處不等。進云。驗在目前。師云。蹉過也不知。進云。承師有言。湖外有知音。千里通消息。未審是什么消息。師云。高著眼。進云。還許學人說道理也無。師云。啐啄即不堪。師乃云。孤峰頂上眠云。孤負先圣。十字街頭垂手。埋沒宗風。不擇地而安。失卻正眼。揀所在而住。理涉多端。若是本色衲僧。直下一刀劃斷。無彼無此離去離住。明如杲日寬若太虛。隨處作主遇緣即行。且應物利生一句作么生道。渠儂無向背。一鏃破三關。師復云。云縱卷舒豈有彼此。谷神靜應那列高低。融通萬有而混成。坐斷要津而一致。塵中經卷長時轉大法輪。句下分身是處光輝烜赫。個是衲僧家尋常受用。或撮大地如粟米粒大。拋向面前。摑須彌[跳-兆+孛]跳上三十三天。且道。是云縱卷舒谷神靜應。還會么。行船須是把梢人

到梁山上堂云。擊布鼓于龍門。曜螢火于太陽。到這里直得藏身無路。還有忍俊不禁底么。師乃云。無生師子窟。哮吼驚群。不二栴檀林。香風匝座。直得言超象外句演真乘。道出古今用過佛祖。山僧到這里如何啟口。所謂見所未見聞所未聞。雖然借路經過。不免逢場作戲。乃古乃今無彼無此。適來覺海。舉夾山道。太陽溢目。萬里不掛片云。清清之水游魚自迷。目前無阇梨。此間無老僧。若能知云月是同溪山各異。便見但知作佛。愁什么眾生。如此則三玄三要八字打開。五位君臣一筆句下。諸人還見么。出頭天外看。須是個中人

到德山上堂云。高懸古鏡。列萬象于臺前。橫按鏌鎁截。群機于句下。開作家爐鞴。奮佛祖鉗錘。演見性之真風。紹圓明之宗范。直得如天普蓋。似地普擎。頭頭物物明明了了。要津坐斷選佛場開。到這里豈可飲氣吞聲。不免借華獻水。大眾。當年見性禪師。據一條白棒。佛來也打。至于隔江搖扇斫木傳心。巖頭雪峰唱末后句。洞山龍牙明殺活機。今古流傳叢林龜鑒。而今堂頭繼此真風。截斷眾流不存涓滴。山僧幸獲觀光。敢問。人境相稱一句作么生道。五溪清不盡。千古美無虧

入院至方丈云。摩竭陀親行此令。毗耶離已現神通。而今總不重拈出。坐斷千差繼祖風。且坐斷一句作么生道。已在言前

升座云。炎炎伏暑離青嶂。肅肅清秋渡碧湘。古殿耽耽松檜密。無塵金地足清涼。既到這里。還有本色衲僧么。出來共相證明。僧問。黃檗因裴相國。美譽彌高。大顛得韓文公。佳聲逾遠。未審和尚恩歸何人。師云。那將魚目比明珠。進云。若然者。從此希聲天下聞。師云。退身有分。進云。今日和尚添得一重光彩。師云。什么處是添得。進云。虎頭帶角出荒草。師云。切忌合頭語。師乃云。法無住相。著相乖宗道不虛行。隨行得路。須知住中無住。行中無行。寬若太虛明如杲日。萬象不能藏覆。千圣豈可擬倫。一塵飛而翳天。一芥墮而覆地。一華開而見佛。一葉落而知秋。物物頭頭明明歷歷。事有千差理歸一揆。須是通方作者始解證明。不見道。盡乾坤都盧是沙門一只眼。又道。盡大地撮來。如粟米粒大。非是神通妙用。亦非本體如然。到這里遇緣即宗。隨處應機。且到山一句作么生道。古殿倚巖腹。新徑繞云根。復云。諸佛不出世。四十九年說。威音已前沒交涉。祖師不西來。少林有妙訣。達磨一宗掃土凈盡。若人識祖佛。渠無面目。甚處識渠。當處便超越。前是三門佛殿。后是方丈寢堂。在右廚庫僧堂。作么生說當處超越。還委悉么。撒手到家人不識。更無一物獻尊堂

八月一日。于天寧寺開堂。師拈疏云。大眾見么。個里薦得正法眼藏。明明無覆藏。大事因緣歷歷生光彩。其或未然。卻請表白對眾宣過。宣疏罷

師指法座云。大眾。借座燈王昔人模范。當陽定奪此日機鋒。要明佛祖淵源。須踏毗盧頂上。遂升座拈香云。此一瓣香。奉為祝嚴今上皇帝圣壽。伏愿。金輪長御極。寶祚永昌隆。拱北極以稱尊。空芥城而彌固。第二瓣香。奉為判府安撫侍講運使中大運判檢討提學刪定提舉大夫承受奉御兩廳通判大夫。在座勛貴。伏愿。為風后力牧。作稷[├/(咼-┌+乂)]夔皋。副具瞻則八座三臺。簡帝心乃鹽梅霖雨。第三瓣香。千佛出興何人酬價。威音那畔誰辨端倪。昔年白云一句下承當。今日潭城第三回拈出。奉為蘄州五祖山第十二代故演禪師。以酬法乳。乃攝衣趺坐。天寧和尚白槌云。法筵龍象眾。當觀第一義。師云。好個第一義。直得八面玲瓏。如印印空。如印印泥。如印印水。恁么說話。早是落二落三了也。莫有具透關眼底。便請出來激揚看。僧問。透白云關佩黃梅印。握楊岐正令恢慈明舊里。臨濟三玄即不問。妙峰孤頂事如何。師云。覿面相呈無向背。進云。善財七日不逢則且致。文殊為什么百劫摸[打-丁+索]不著。師云。儞什么處見文殊。進云。一句迥超千圣外。滿筵目擊盡知音。師云。高高處觀之不足。低低處平之有余。進云。恁么則瀟湘江上月。照破碧巖秋。師云。也須急著眼始得。進云。只如侍講昔日有詩道。解語乃無舌。老僧非此間。正當恁么時如何。師云。知心有幾人。進云。令人轉憶龐居士。天上人間不可陪。師云。卻被阇黎道著。師乃云。大道無向背。至理絕言詮。迥出三乘高超十地。萬法不到處。特地光輝生。佛未分時靈源獨曜。不落聞見不隨色聲。直下無一絲毫頭。遍界全彰奇特事。直饒棒頭取證。喝下承當。猶是曲為。今時更或光境俱忘。契心平等。畢竟亦非的旨。所以道。向上一路千圣不傳。學者勞形如猿捉影。到這里理絕事絕行絕。照絕用絕。權絕實絕。直似倚天長劍凜凜神威。如鐵牛之機羅籠不住。今日幸對明眼人前。不敢被蓋囊藏。八字打開去也。拈拂子云。還委悉么。耀古騰今活鱍鱍。大千沙界露全身。復云。大眾。昔日雪峰拈拄杖示眾云。我這個為中下機人。時有僧出問云。忽遇上上機人來時如何。峰拈卻拄杖。云門云。我不似雪峰打破這葛藤。乃拈拄杖云。我這個為中下機人。時有僧問。忽遇上上機人來時如何。云門便打。師拈云。大凡扶宗立教。須是頂門上具眼肘臂下有符。看他二老宿。縱橫殺活出沒卷舒甚生奇特。子細點檢將來。猶是節外生枝。若據山僧見處。乃拈拄杖云。山僧只將這個。普為一切人。無論上中下。若要擎展一任擎展。若要承當一任承當。處處把斷要津。個個壁立千仞。且道忽遇其中人來時如何。萬國醉心嘗大鼎。相逢攜手上高臺

謝監寺上堂云。滴水冰生百了千當。鐵作脊梁骨。金鑄堅實心。荷負叢林。贊弼知識。典刑可法。直下樸實頭底。且道是什么人。相逢相見呵呵笑。更有春風春又春

運判請。上堂示眾云。驚群敵勝乃英靈。佛祖當機貴見成。幸遇通人為證據。何妨出眾決疑情。僧問龐居士圓機如疾焰過風。馬祖大師捷辯如奔流度刃。二人酬唱。還有優劣也無。師云。通身是遍身是。進云。一槌擊碎去也。師云。且莫錯認。進云。不與萬法為侶者。是什么人。師云。問從何來。進云。好個消息。師云。道什么。進云。只如一口吸盡西江水。又作么生。師云。杲日麗天。進云。將為有多少奇特。師云。儞又作么生。進云。覿面相呈。師云。眨上眉毛。師乃云。明明不退轉。歷歷無生忍。彌綸萬有含吐十虛。離見絕聞超聲越色。若謂即心即佛。正如頭上安頭。更言非佛非心。大似撥漚覓火。超出二見不墮中間。凈裸裸無遺。赤灑灑全露。是故古人道。靈源不昧萬古徽猷。入此門來莫存知解。到這里纖毫不立遍界不藏。萬派朝宗千差同轍。直得威音已前。乃至窮未來際。不移易一絲毫。用處覿體。全真拈來。當機直截。只如今日開選佛場演最上乘。且道薦嚴一句作么生道。內宮慈氏當臺見。遍界全彰凈妙身。復舉。干峰示眾云。舉一不得舉二。放過一著落在第二。云門大師出眾云。昨日有人從天臺來。卻往徑山去。峰云。典座今日不得普請。師云。閃電光中著眼。擊石火里橫身。干峰既鐵樹生華。云門亦紅爐鼓浪。拳踢相應唱拍相隨。所謂要明恁么事。須是恁么人。若是恁么人須解恁么事。只如今日大明普照上根圓證。作殊勝緣現奇特事。且道與云門干舉是同是別。不逢別者不開拳。一遇知音便分付

上堂云。樹凋葉落。頭頭體露金風。海闊天高。處處月圓秋夜。佛祖提不起。棒喝用不著。清奇水石玲瓏心印。全彰瀟灑巖崖。峭拔門庭。成見安家樂業。則且止。海眾云臻時如何。豁開戶牖相延諾。淡飯粗羹守寂寥

上堂云。深深處無物堪比倫。淺淺個兩手相分付以一統萬穿眾穴。于毫端補短裁長。握秤尺于掌內。換卻髑髏里底。且致把將靴鞋袋來一句作么生道。意氣不從天地得。英雄豈藉四時推

周侍御請。上堂云。祝一人無窮之壽。開十方選佛之場。建殊勝緣作奇特事。須是作家漢共相激揚始得。僧問。秋去冬來忽忽過。流年日月信無多。決去玄沙三種病。趙州茶盞事如何。師云。放去收來。進云。須信天真佛。興悲幾萬般。師云。一點水墨。進云。直得微甘回齒頰。已輸崖蜜十分甜。師云。卻須透得趙州關。進云。不煩魏帝一丸藥去也。師云。天下衲僧取則。進云。趙州老漢猶是入泥入水。未審道林門下作么生為人。師云。截鐵斬釘。進云。可謂是一句當機迅若雷。爍迦羅眼頂門開。師云。分明記取。師乃云。玄機透脫。融萬象于目前。至理高明。會千差于物表。一明一切明。一見一切見。一用一切用。一說一切說。直截根源當陽顯露。若能于此洞達去。自己腳跟下一段大事。明如杲日寬如太虛。可以修身可以見性。可以祝一人上壽。可以種未來勝因。是故靈山拈華迦葉微笑。少林面壁神光傳心。于是中間如擊石火似閃電光。須是奇特人方明本分事。要知本分事。還他奇特人。只如今日奇特本分底一句作么生道。葵藿同傾仰。高祝萬年春

上堂云。玄玄玄太顢頇。了了了沒邊表。有生有滅特地乖張。無去無來轉見漏逗。不起滅盡定而現諸威儀。不舍凡夫法而修諸勝行。且道是放行是把住。隨流認得性無喜亦無憂

上堂云。葉落知秋動弦別曲。定光招手智者點頭。承當于文彩未生前。相照向是非得失外。不涉廉纖如何通信。萬景徒有象。孤云本無心

檀越請上堂。僧問。教云。初日分中日分后日分。皆以恒河沙等身布施。如何是初日分恒河沙等身布施。師云。大海若不訥。百川應倒流。進云。如何是中日分恒河沙等身布施。師云。見成公案。進云。如何是后日分恒河沙等身布施。師云。盡未來際一時收。師乃云。日面月面珠回玉轉。有句無句絲來線去。如來禪父母未生前。祖師意井底紅塵起。透得者。權實句下雙明。透未得者。葛藤窠里埋沒。透得透不得。總不恁么時如何。薰風自南來。殿閣生微涼

結夏上堂云。高超十地不歷僧祇。物我一如身心平等。不與萬法為侶。不與千圣同途。歷歷常光現前。處處壁立萬仞。直饒透出威音已前。猶是這邊事在。及乎理隨事變應物應機。或現十種他受用身。或現三尺一丈六。有時孤峰頂上目視云霄。有時淺草平田橫三豎四。亦只是這邊事。只如不動步而廓周沙界。不起念而周遍十虛底人。且道九旬三月還結夏也無。云在嶺頭閑不徹。水流澗下太忙生

上堂云。月圓月望月旦月朔。斬釘截鐵堆山積岳。小乘錢貫大乘井索。有漏笊籬無漏木杓。定龍蛇句全殺活。散向諸方任貶剝。參

鄧樞密奏到紫衣師名上堂云。此一瓣香。奉為祝嚴今上皇帝。伏愿。帝基永久寶祚彌昌。億萬斯年永隆圣壽。次拈香。奉為兩府樞密相公。伏愿。長居三事永處巖廊。壽算等喬松。福祿深巨海。升座僧問。師名遠賜。全提佛祖大機。椹服初披。獨露人天正眼。百匝千重則且置。孤峰頂[寧*頁]事如何。師云。優缽羅華火里開。進云。只如朕兆未分已前。是何面目。師云。渠無面目。進云。龍得水時添意氣。虎逢山勢長威獰。師云。誰不恁么。進云。空生若解巖中坐。爭得天華動地來。師云。卻被阇黎勘破。進云。圣明天子未審將何報答。師云。此心心外更無心。進云。還許學人轉身吐氣也無。師云。儞作么生著力。進云。三事衲衣青嶂外。一爐沉水白云中。師云。大家贊嘆師乃云。大道絕遮攔。其誰趣向。虛空無背面。何處雕鐫。迥出威音王。高超毗盧頂。直得絕塵絕跡離相離名。海口莫能宣。佛眼覷不見。其奈巖中宴坐諸天雨華。凈室掩關梵音慰諭。遠稟一人洪造。特資宰輔陶镕椹服師名薦臻巖穴。既爾從天降下。理應直下承當。泉石光輝林巒增秀。風行草偃水到渠成。由是擊開解脫門。顯示正法眼。調無生曲唱太平歌。樂無為之化去也。還委悉么。優缽羅華開。嗅著無香氣名自樞密府。恩從九天至。草木生光輝。麟龍不為瑞。誓奮鐵石心。仰答丘山惠

舉泰首座立僧上堂云。大人具大見。大智得大用。一飛六月息。一諾千金重。滔天必江海。崔嵬必山岳。先知覺未知。先覺覺后覺。打開無盡藏。運出無價珍。不依倚一物。顯示本來人

浴佛上堂云。一手指天一手指地。末上一機衲僧巴鼻。步步蓮華金盆澡洗。西天東土共流傳。至今處處燒香水。良久云車不橫推。理不曲斷。下座

劉提舉請。上堂云。般若智光。破生死昏衢之暗。金剛寶劍。截結使纏縛之憂。透脫處一念無多。受用處通身具眼。直得如天普蓋似地普擎。如日普照如風普涼。一絲不移纖塵不翳。所以道。一切法不生。一切法不滅。若能如是解。諸佛常現前。又道未達境唯心。起種種分別。達境唯心已。分別即不生。于分別不生法中。認取不變不移無窮無盡。清凈本然周遍法界本來自性。若了得去。于天地未分生佛未立。乃至劫火洞然大千俱壞。于中無一絲毫動搖。無一絲毫起滅。無一絲毫增減。無一絲毫榮悴。若能恁么。始知提舉朝議。未嘗滅未嘗虧。未嘗移未嘗去。且獨超物外一句作么生道。九蓮開合處。百寶自莊嚴。久立珍重

解夏上堂云。妙凈明心本無延促。金剛正眼豈有開遮。絲毫不移古今獨露。理隨事變事逐理融。隨所作心應所知量。便有春夏秋冬生住異滅。從無住本立一切法。用無功用成一切事。且隨緣不變一句作么生道。秋風吹八極。木落露千山。下座

上堂云。古佛有通津。當陽亙古今。懸崖能撒手。一語直千金。參

上堂云。行棒行喝。拽石搬土。象骨輥毬。禾山打鼓。溈嶺牧牛。玄沙見虎。吃茶趙州。面壁魯祖。爭似老云門臘月二十五。參

圓悟佛果禪師語錄卷第三圓悟佛果禪師語錄卷第四

　　　　宋平江府虎丘山門人紹隆等編


　　上堂四

住建康府蔣山。師在潭州道林受請。拈敕黃示眾云。龍蟠鳳翥鐵畫銀鉤。出自九重從天降下。大眾瞻仰請為敷宣。拈香祝圣云。大眾見么。祖佛同根本。人天共贊揚。結成寶蓋祥云。共祝南山圣壽。奉為今上皇帝萬歲萬萬歲。伏愿。道超盤古德冠羲軒。位永固于金輪。壽彌堅于劫石。遂升座云。大眾。時平道泰天清地寧。一人高拱無為。萬物各得其所。普天率土無不承恩。航海梯山均蒙陶鑄。直得塵塵剎剎物物頭頭。放大寶光開正法眼。運般若力復太古風。知恩報恩一句作么生道。萬靈莫測無為化。處處全開五葉華

道林辭眾上堂云。十虛同一漚。寧分彼此。大千同一塵。豈有去來。若能各人。明見本心顯發妙用。通天作略動靜一如。匝地風光彼此無二。住也浮云凝于幽谷。去也虛舟泛于長江。去住本自圓成。解脫更無異路。如是則全起全滅。全動全靜。全去全來。全收全放。且出門一句作么生道。頭頭物物皆成現。正眼當陽廓太虛。復云。三年承乏幸參陪。道業荒虛愧不材。赴詔直從天外去。何時相與復徘徊

入院至方丈云。達磨面壁維摩默然。有條攀條。豈可形言。雖然如是。脫體宏開不二門。只要解黏兼去縛。升座云。道不虛行如風偃草。緣不虛應。似鏡臨形。若能于心無心于己無己。于彼無彼于我無我。蕩蕩廓周沙界。皆非外物縱歷。盡乾坤際悉在目前。法隨法行。法幢隨處建立。理亦如是。事亦如是。況寶公道場梁時示化。舒王福地圣世重興。宏開選佛場。宣唱大般若。于其中間且作么生是于心無心于己無己。坐斷要津不通凡圣底一句。三山半落青天外。二水中分白鷺洲

結夏上堂云。一塵含法界無邊。子細點檢。猶有空缺處在。百億毛頭師子。百億毛頭一時現。著實論量。未是極則之談。若論本分事。大人具大見。大智得大用。設使盡無邊香水海。越不可說不可說世界。都盧是自己安居處。舉一念超越無邊剎海。猶未是衲僧行履處。不犯鋒铓不拘得失。不落二見不在中間。正當恁么時如何。山中九十日。云外幾千年

上堂云。法無二相。道豈多途。彼此絕功勛。古今不變易。有依倚底。碧落青霄。無依倚底。銀山鐵壁。設使神通妙用百匝千重。爭如息見忘機家堂穩坐。且不涉二途一句作么生道。他家自有通霄路。罷卻干戈百草頭

五月初二日開堂。于知府手中接得疏。呈示大眾云。字字演無量義。句句如優曇華。佛祖鉗錘人天標牓。當陽拈出文彩已彰。錦上鋪華請重宣過

指法座云。高高無外深深無際。更不作禮須彌燈。步步階梯全體是。且道是個什么。看看。拈香云。大眾。還見么。熏五分法身。結五云瑞彩。爇向爐中。奉為祝嚴今上皇帝圣壽萬歲萬歲萬萬歲。伏愿。道齊堯舜德冠羲軒。南山壽逾億萬年。北極尊亙河沙劫。第二瓣香。奉為判府尚書諸衙勛貴。伏愿。膺一人簡在。副四海具瞻。為周邵甫申。作皋夔益[├/(咼-┌+乂)]。第三瓣香云。昔年白云堆里最初一句截流。今日人天眾前個是四回拈出。奉為蘄州五祖山第十二代演禪師。爇向爐中以酬法乳之恩。乃攝衣敷座。天禧和尚白槌云。法筵龍象眾。當觀第一義。師云。一槌便成光輝溢目。要津把斷誰是唱酬。還有能觀第一義底。出來相見。師乃云。曠劫來事只在如今。威音那邊全歸掌握。頭頭物物成現。明明了了無差。獨用宏機全提祖印。設使奮逸群作異施竭世樞機。未免節外生枝水中捉月。所以諸佛出世罕遇作家。祖師西來承虛接響。向上一路千圣不傳。學者勞形如猿捉影。到這里不拘格式。不躡前蹤。不昧當機。如何舉唱明眼漢沒窠臼。本分事絕羅籠。幸遇帝道平平皇風蕩蕩。祝嚴圣壽為國開堂。臺旆光臨皇華作證。鐘山頂上寶公塔前。八字打開分明顯示去。遂拈起拄杖云。還見么。諸佛構不著。祖師提不起。千日并照萬鏡臨臺。不隔纖毫當陽薦取。且不涉諸緣一句作么生道。八方霢霂無為化。萬國歌謠樂太平

上堂云。不滅不生亙古亙今。圓融無際應用無差。佛祖由茲圓成。人天因其發現。至于千圣萬圣出來。移易一絲毫不得。要識文殊普賢釋迦彌勒觀音勢至。盡在這里。不起纖毫凡圣情念。不拘得失是非境界。直下全真更非他物。且薦嚴一句作么生道。還委悉么。彌陀非外得。遍界是西方

上堂云。一切無收攝。觸處圓成。應用絕參差。莫窮形相。向千圣頂[寧*頁]上。有時露出祖佛莫窮底機關。于一毫端中。有時演出主賓互換底文彩。經天緯地玉轉珠回即且置。舉拂子作點勢云。這一點落在什么處。海神如貴不知價。留與人間光照夜

上堂云。至真非內大千非外。表里一如含融法界。月印寒潭珠沈滄海。樹雕葉落無在不在。萬法本通同。從來無向背。要是個中人始終無變改。且作么生是無變改。雪后始知松柏操。事難方見丈夫心

上堂云。格外真乘當陽正眼。騎聲蓋色離見絕聞。非三賢十圣所知。非神通變化所測。撥開向上一竅。威音已前把斷封疆。直饒達磨西來。也無措手足處。到這里更說心說境。說得說失。得么。掀知有什么交涉。若是利根漢。一刀截斷不落第二見。不落第二機。直下便承當。豈不省要。乃至若行若住若坐若臥。一香一華一瞻一禮。無不皆從自己流出。無不皆從本有道場中來。以此坐斷報化佛頭。不妨隨時著衣吃飯。三世諸佛只言自知。祖師西來全提不起。一大藏教詮注不及。且道。到這里作么生說預作津梁底道理。還委悉么。片云點太清。已落第二見

報寧民和尚。受帖上堂云。一向孤峰獨宿目視云霄。雖則不埋沒宗風。無乃太高生。一向十字路口土面灰頭利物應機。雖則埋沒自己。無乃太屈辱生。況明悟之士。頂門具眼。肘下有符。出沒卷舒得大自在。動若行云止猶谷神。可以或孤峰獨宿。不礙土面灰頭。或土面灰頭。不礙孤峰獨宿。恁么中有不恁么。不恁么中卻有恁么。且應時應節一句作么生道。良久云。瑞氣逢嘉運。靈苗觸處春

受季善友為僧。上堂云。三界無安四生拘捉。欲脫愛網超步大方。正應披忍辱鎧操智慧刀。運上品心發殊勝志。與蘊魔煩惱魔死魔共戰。滅三毒破魔網。始是大丈夫漢豈不見教中道。三界無安猶如火宅。眾苦充滿甚可怖畏。又道是舍唯有一門而復狹小。雖然狹小。過去諸佛現在諸佛未來諸佛。盡從個里出去。且道必竟如何。良久云。何似生遼天鶻。萬里云只一突

上堂云。千圣不同轍。正體獨露。萬象無所覆。妙用常真。法隨法行無處不遍。心隨心用無處不周。若能上絕攀仰下絕己躬。放出人人常光目前。各各獨露。便可以于一塵中現寶王剎。坐毛端里轉大法輪。以無轉而轉。即一切皆轉。以無身現身。一切處無不是身。亙古亙今凝然寂照。所以道。唯一堅密身。一切塵中現雖居塵中。而塵中收他不得。雖居四相。而四相羅籠不住。雖一切處覓其纖毫形相。了不可得。然而要用便用要行便行。亦不于一塵中覓塵。亦不尋其纖毫形相。謂之無生法忍。且只如截斷兩頭一句作么生道。死生同一際萬化悉皆如

解夏上堂云。毫端寶剎寬闊。優游十世鄰虛。古今渺邈。洞視不見。徹聽不聞。到這里非止善財七日斂念。設使文殊百劫運大智力。起無邊神用。亦不能覷見。只如諸人。九十日間各各于中全體游歷。出沒卷舒縱橫收放。八穴七穿東涌西沒。儻忽于此知得諦當去。不妨步步踏著實地。心心契證平常。茍或未然。今日布袋口開。還委悉么。良久云。無謂清秋多勝致。低回且復按云頭

八月一日上堂云。撥正三界窠窟。放出無位真人。透過荊棘叢林。便居常寂光土。非如非異耀古騰今。非色非心超宗越格。凈裸裸絕承當。赤灑灑沒回互。只如今在諸人頂門貫通一切。若能各各返照內觀。即坐自己家堂。所以祖師道。有一物上拄天下拄地。常在動用中。動用中收不得。謂之本源佛性顯成。知解宗徒更云。說似一物即不中。亦不免涉三寸路。直得不墮常情不拘格式。諸人若能于此定當得。更不在指東劃西。若定當不得。不免重重指注去也。不見道。有物先天地。無形本寂寥。能為萬象主。不逐四時雕。既不逐四時雕。又能為萬象主。且當陽截斷路頭。如何趣向。還委悉么。八月秋何處熱。復云。抖擻自精神。構取自家底。如斬一綟絲。不分前后際。力刃既雙行。一斬截一切。倘能劍刃上承當。一口吸盡西江水

開爐上堂云。干茆近火理合先燋。滴水冰生事不相涉。倘或透生死明寒暑。融動靜一去來。直得意遣情忘。如癡似兀。然后乃可饑則吃飯。健則經行。熱則乘涼寒則向火。雖然如是。趙州道。我在南方三十年。有個無賓主句。直至如今無人舉得。且無賓主話。火爐頭如何舉得。還委悉么。衲被幪頭萬事休。此時山僧都不會

褒山圭禪師。為佛眼和尚設齋請。上堂云。還有助哀者么。僧問。明鏡當臺舉無遺照。只如佛眼和尚。遷化向什么處去。師云。妙喜世界藏不得。蓮華影里現全身。進云。和尚只道得一半。師云。儞全道底又作么生。進云。煩惱海中為雨露。無明山上作云雷。師云。天地懸隔。進云。誰人知此意。令我憶南泉。師云。且莫詐明頭。問臨濟滅卻正法眼。三圣直下便承當。盤山會里要傳真。普化當時翻筋斗。未審此意如何。師云。跳出金剛圈。吞過栗棘蓬。進云。萬里神光頂后相。只明這一段時節去也。師云。方木逗圓孔。進云。學人是直截根源。師云。一任[跳-兆+孛]跳。師乃云。此方緣盡他方顯化。此界身歿他界出現。大善知識以無邊虛空為正體。以香水海不可說塵剎為化境。以日月為明燭。以形骸為逆旅。以死生為晝夜。其來也電光晃耀。其去也石火星飛。雖示世人有去有來。極其本體不動不變。所以南泉和尚昔為馬大師作齋。問大眾云。今日為先師設齋。且道先師來么。有底道。合取缽盂。有者道。真堂前更添一分食。蓋明此個不動不變至靈至妙。各有奇特處。要且只見錐頭利。不見鑿頭方。今日褒山圭公長老。為佛眼和尚設齋。敢問大眾。佛眼和尚還來么。有道得底試出來道看。若無不消一個普同供養。何故檐頭水滴滴相承五葉華。葉葉相付。且道綿綿不斷一句作么生道。祖月凌空圓勝智。何山松柏不青青

檀越請。升座。僧問。祖師門下水泄不通。明眼人前固難啟口。未審和尚如何為人。師云。無孔鐵錘當面擲。進云。劍閣路雖險。夜行人更多。師云。捉敗這漢。進云。收得安南又憂塞北師云。腦后添一只。問聲前一句非圣不傳。未曾親近如隔大千。如何是聲前一句。師云。咭嘹舌頭。進云。如大火聚近之燎卻面門。又如何親近。師云。只得瞻之仰之。進云。爭奈推倒嘉州大像。倒騎陜府鐵牛。師云。孟八郎漢。師乃云。心不是佛。心與佛俱非。智不是道。智與道俱遣。到這里金屑雖貴落眼成翳。珍食雖美難中飽人。若是向上人。須知向上事。若于向上提持去也。威音已前空劫那畔不恁么。至于毗婆尸佛娑竭陀國不恁么。靈山拈華迦葉微笑亦不恁么。少林面壁神光斷臂亦不恁么。何故。若使恁么。彼此相鈍置。既不恁么。又且如何舉唱。所以道。諸佛不出世。四十九年說。祖師不西來。少林有妙訣若人識祖佛當處便超越。上根利智千里同風。一刀兩段聊聞舉著。徹骨徹髓剔起便行。隨處作主遇緣即宗。草偃風行全機獨露。正當恁么時不依倚一物一句作么生道。萬象之中長獨露。千峰頂上現全身

僧復披剃謝恩罷。升座云。天中之天。圣中之圣。處域中之大。超方外之尊。執寶箓以臨民。覆金輪而御極。廓清六合停毒萬方。聿降綸言重興佛法。遂使普天釋子復換僧儀。歸本笏于裴相公。納冠簪于傅大士。重圓應真頂相。再披屈眴田衣。俄頃之間迫還舊觀。皇恩崇重倍萬丘山。草木之微云何圖報。輒傾肝膽少出毫芒。大眾。先佛有頂[寧*頁]一機。如擊石火似閃電光。祖師有末后一句。吞栗棘蓬跳金剛圈。可以敵圣驚群。可以轉凡成圣。騰今現古蓋色騎聲。如今對眾拈來。不犯從前路布。還委悉么。洪鈞妙力先天地。覆載恩歸大圣人

上堂。僧問。選佛場開上根圓證。不昧當機如何指示。師云。一超直入如來地。進云。龐居士道。不昧本來人。請師高著眼。馬大師因什么直下覷。師云。頂門上有。進云。居士道。一種沒弦琴。唯師彈得妙。馬大師直上覷。未審意旨如何。師云。暗里能抽骨。進云。直上覷底是。直下覷底是。師云。莫謗馬大師。進云。爭奈龍袖拂開全體現。象王行處絕狐蹤。師云。有龐居士證明。師乃云。真妄窠窟生死根株。論其汗漫則千差。掬其趣向則一致。起唯法起滅唯法滅。起滅全真了無二致。所以道。三界唯心萬法唯識。離心之外無別識境。楊岐又道。群靈一源假名為佛。體竭形消而不變。金流樸散而常存。如此則亙古亙今不生不滅。羅籠不住呼喚不回。古圣不安排。至今無處所。且始終不變一句作么生道。還委悉么。不從千圣中傳得。透出威音更那邊

楊安撫請。上堂。僧問。白云生滿座。瑞氣擁禪堂。少室真消息。當機愿舉揚。師云。一舉千差同一照。進云。一音清迅生潮舌。萬類聊聞道眼開。師云。風行草偃。進云。只如蘊定乾坤謀略。有蓋世英雄。具殺人刀秉活人劍。還有佛法道理也無。師云有。進云。如何是佛法道理。師云。直是天下無敵。師乃云。十虛融攝正眼洞明。八表升平圓機獨運。萬象不能藏覆。千圣無以擬倫。明明絕承當。歷歷無回互。見成是個大解脫門。有超宗越格底眼。具離見絕情底機。出沒于中往復同用。直得拈起也天回地轉。應須拱手歸降。放下也草偃風行。必合全身遠害。可以集眾福。可以滅諸殃。可以報君親。可以安邦國。全明一道神光。不落見聞知覺。正當恁么時。收因結果一句作么生道。萬里江河歸有道。凱歌齊唱賀郎回

劉宣教請。上堂。僧問。劍輪頂上飛大寶光。虎眼峰前豁開宗要。既是向上人。須明向上事。如何是向上事。師云。坐卻舌頭。進云。此猶是向下事。師云。果然轉不得。進云。直得蓋天蓋地底來。和尚向甚處出頭。師云。且向千里外立。進云。爭奈覿面相呈毫發無間。師云。已遭點額也。師乃云。生平唯以此相知。促榻論心到極微。轉眼奄然今五載。人間空只想形儀。祖佛知見生死根源。萬世不移易一絲毫。千圣莫能窮趣向。其生也電光石火舉必全真。其滅也玉轉珠回通身無影。所以道。群靈一源假名為佛。體竭形消而不滅。金流樸散而常存。于一現一切。而普該。于一切現一。而無剎不遍。同古同今契物契我。正體一如非生非滅。所以道。生滅去來本如來藏妙真如性。夫如是則生未嘗生。滅未嘗滅。去未嘗去。來未嘗來。都盧是個如來藏體真如正性。敢問。提舉中奉。即今在什么處。還委悉么。無生無住著。處處是全身

上道。僧問。單拈獨弄。只貴眼辦手親。正按傍提。須是作家手段。棒喝交馳則且置。頂門一句事如何。師云。倒行此令。進云。蔣山門下不為分外。師云。分身兩處看。進云。學人更向上行時如何。師云。且只向下問。進云。任大也須從地起。更高爭奈有天何。師云。過。師乃云。目擊塵塵剎剎。同居華藏海中。頂門密密堂堂。渾是無生法忍。拈一莖草現丈六身。吹一布毛傳正法眼。離無離有絕圣絕凡。八字打開分明顯示了也。若委悉得去。遂舉拂子云。東方妙喜世界。不離個里。西方極樂世界。亦不離個里。上方兜率世界。亦不離個里。如是則一處通。千處百處一時通。一處圓。千處百處一時圓。且不離本有一句作么生道。閻浮樹下親修處。九品蓮中妙果圓

開圣節上堂云。頂天履地共荷皇恩。含齒戴發均承帝力。神霄降慶真主示生。傾萬國丹心。祝一人圣壽。當陽有路萬派朝宗。一句無私輒輸肝膽。還委悉么。大明齊北極。圣壽等南山

散圣節上堂云。神霄真人降駕。長生帝君御極。神靈開旦夷夏欽風。萬瑞咸臻千靈擁祐。布羲軒無私之政。追盤媧太古之風。萬國赤子歌謠。八表昆蟲鼓舞。福流千界慶集一人。林下禪人如何圖報。共持清凈無為化。仰祝吾皇億萬春

寶公生日上堂云。悲智種中圓證。四生海里橫身。圓如明月珠。快似金剛劍。一向恁么去。千人萬人乃至無窮億人。羅籠他不住。及至恁么來。千人萬人乃至無窮億人。盡承他庥蔭。賑濟四生舒卷九有。或現十二面。或現百億身。鷹爪中露受生機。屈膝處示涅槃相。此猶是應機接物隨方逐圓時節。若論本分提持。坐斷異同不通凡圣。直得釋迦彌勒飲氣吞聲。文殊普賢亡鋒結舌。且利物應機一句作么生道。杖頭涌出金剛劍。四生九有示津梁

上堂云。壁立千仞處。攢華簇錦。平田淺草里。劍戟縱橫。欲提持向上那邊事。直下無啟口處。始欲卷而懷之。又乃文彩已彰。正當恁么時如何。要識他家全意氣。三千里外絕誵訛

上堂云。薩怛阿竭二千年前費分疏。摩醯首羅一眼頂門先漏逗。有轉變識機。宜到這里。如虎戴角骨。碌錐守窠臼。于個中似龜負圖。直須自悟自修。切忌依他作解。所以道。有一句子。堪與祖佛為師。有一句子。堪與人天為師。有一句子。自救不了。只如截斷眾流不落三句。又且如何。還委悉么。言下未開千圣眼。鋒前已泄法王機

錢運使請。上堂。僧問。北山天下呼禪窟。大冶洪爐烹祖佛。玲瓏八面有誰知。一句當機露風骨。忽遇其中人來時如何。師云。倚著一邊去。進云。恁么則五鳳樓前聽玉漏。須彌頂上擊金鐘。師云。足下云生。進云。依低處平之有余。高高處觀之不足。師云。胸襟流出一句作么生道。進云。覿面相逢更無回互。師云。朝議與儞作證。師乃云。祖佛頂[寧*頁]上。單提本分宗乘。萬機不到處。宣布正法眼藏。明明絕回互。歷歷無邊表。一句坐斷千差。一言朝宗萬派。是佛非佛向上向下。權實照用卷舒擒縱。一時拈卻。直得凈裸裸赤灑灑。人人常光現前。處處壁立萬仞。所以道。一切法不生。一切法不滅。若能如是解。諸佛常現前。不唯諸佛現前。乃至一切有情無情。盡無邊香水海。過現未來。湛然凝寂不變不異。交光相羅如寶絲網。諸人還見么。須知此一段事。有如是奇特相。有如是解脫力。敢問大眾。且過往八孺人。承個什么功力。還委悉么。國土動搖迎勢至。寶華彌滿送觀音

三月望日。上堂云。華殘雨過已度韶光。風暖云凝將臨夏景。不逐四時凋變。隨例七八五分。更或削跡吞聲。未免牽藤引蔓。百草頭上則且置。腳下泥深一句作么生道。春日晴黃鶯鳴

結夏上堂云。筑著磕著。立卓縱橫。或纖或洪。遍界十身調御。不踐青草豈冒紅盡。且放下一句作么生道。抝折拄杖子。高掛舊瓶盂。復云。塵塵剎剎自家風。不在瞻嘗聽嗅中。既爾結將布袋口。直須牢把主人公

結夏請上堂云。豁開戶牖當軒者。誰無面目可見。遍界不藏。無形相可睹。全機獨用。以無面目而諸相歷然。以無形相而十身具足。解脫門廣啟。選佛場宏開。作不可思議功勛。成無量殊勝奇特。直得一為無量無量為一。小中現大大中現小。坐微塵里轉大法輪。獨未是衲僧本分事。于中若得桶底子脫五色線斷。目前無法心外無機。則圓融一切無有所為。成就諸法全體顯現。且正當恁么時。不落功勛一句作么生道。三尺龍泉光照膽。萬人叢里奪高標

峽州東山。馳法嗣書到。上堂云。靈山會上千葉騰芳。少室峰前一枝獨秀。生佛未具已見蟠根。空劫那邊轉彰文彩。渾侖擘不破。撲鼻更馨香。八面自玲瓏。通身轉綿密。箭鋒相拄。針芥相投。則且置。獨脫一句作么生道。倏爾風云會。廓然天地春。復云。坐見東山振古風。頂門眼正有全功。操持臨濟金剛劍。倜儻楊岐栗棘蓬。鐵壁銀山須作用。魔宮虎穴亦流通。攝將香水無邊剎。并入鉗錘爐鞴中

八月旦。上堂云。秋光清淺。明明不退轉。群木蕭疏。一一解脫道。不出陰界。可以遍歷浮幢王。不立纖塵。可以具足金剛智。何況園里菜青田中禾熟。豈非歲稔時和心融境寂。且不離向背一句作么生道。星河秋一雁。砧杵夜千家

住東京天寧寺宣和六年四月十九日。于當寺為國開堂。師拈疏云。現成公案未言時。文彩已彰。洞徹根源才舉處。重重漏泄。儻或尚留觀聽。卻請對眾敷場。指法座云。柔和忍辱衣。諸法空為座。既披此衣。必據此座。況佛佛祖祖。藉此為梯為航。見么。有條攀條無條攀例。遂升堂拈香云。此一瓣香。恭為今上皇帝。祝嚴圣壽萬歲萬萬歲。伏愿。圣明逾日月。睿算等乾坤。空芥城而有余。拂劫石而彌固。次云。此一瓣香。奉為中宮天眷宰執諸王。少師相公。節使太尉。闔朝文武。在筵勛貴。伏愿。高扶圣日。永佐堯明。壽算等松椿。福祿齊江海。拈第三瓣香云。大眾。還見么。昔日白云堆里。當風一句全提。今朝萬壽堂前。次第五回拈出。奉為蘄州五祖山真惠禪院第十二代演禪師。爇向爐中以酬法乳。智海和尚白槌云。法筵龍象眾。當觀第一義。云明明無覆藏。一一絕滲漏。初無第一第二。豈復言觀。到這里草偃風行。渠成水到。還有共相證明底么。僧問。時雍道泰樂升平。萬里山河舜日明。妙唱以資天子壽。爐煙為瑞國風清。未審和尚如何舉唱。師云。萬壽堂前增瑞氣。一人有慶等乾坤。僧云。師將萬古靈山事。祝贊當今有道君。師云。傾盡此時心。僧云。如是則金枝永茂天庭秀。玉葉長芳內苑春。師云。誰人不仰此時風。僧云。祝圣已蒙師指示。向上宗乘事若何。師云。七十三八十四。僧云。德基永固金剛界。萬國來朝賀圣明。師云。風前一句超調御。僧云。須知此道真機妙。應用隨方得卷舒。師云。更須抖擻眼中塵。師乃云。問話且止。大眾。秘密妙嚴深機。莫能考究。凈圓超證諸圣。無以擬倫。靈山單傳正音。少室密付的旨。洞明如杲日。寬曠若虛空。把斷諸法無遺。蔭覆群靈有作。頂門上如如不動。腳眼下了了常知。今朝幸遇祝圣開堂。對眾分明剖露。遂拈拄杖卓一下云。大眾。還知落處么。諸佛心髓祖師淵源。十成八字打開。遍界全彰勝相。纖洪長短。黑白方圓。一一絕羅籠。處處無回互。澄澄湛湛密密堂堂。無深可深無妙可妙是故佛佛授手。唯授此心。祖祖相傳。唯傳此妙。上根種智略請回光。可以千眼頓開。可以萬緣透脫。豈不見。阿難問迦葉。世尊傳金襕外更傳何物。迦葉召阿難。阿難應喏。迦葉云。倒卻門前剎竿著。三要印開十方通透。直得王舍城里萬壽堂前。瑞氣凝九重。祥光朝鳳闕。一一發輝。正法眼藏傳。持涅槃妙。心了也。且當陽不昧一句。作么生道。太平瑞氣無邊表。航海梯山仰圣朝。以此開堂一。毫善利。上祝今上皇帝圣壽。伏愿。金輪永固寶祚殊昌。四海樂文明。萬邦陶至化。復舉。昔有僧問投子。如何是一大事因緣。投子云。尹司空與老憎開堂。師云。投子古佛。叢林中推其得逸群之辯得樸實頭道用。看其等閑拈掇。不妨世法佛法打成一片。雖然如是。惜其不甚寬廓。今日忽有人問天寧。如何是一大事因緣。即對他道。手握金輪清四海。圣躬彌億萬斯年

圓悟佛果禪師語錄卷第四圓悟佛果禪師語錄卷第五

　　　　宋平江府虎丘山門人紹隆等編


　　上堂五

師在蔣山受敕。拈示眾云。大眾見么。龍飛鳳舞降自九重。佛祖綱宗盡在里許。卻請維那對眾宣讀

升座。僧問。承師有言。龍飛鳳舞降自九重。此意如何。師云。無人不仰最深恩。進云。好音在耳。人皆聳去也。師云。水到渠成是一家。進云。直得樵夫舞袖。野老謳歌去也。師云。誰不恁么。進云。莊野春林與天華而合彩。師云。一枝別是太和春。進云。爭奈云本無心自有從龍之勢。師云。卻得阇黎出氣。進云。只如寶公還肯放和尚去也無。師云。放來久矣。進云。從教猿鶴怨且副一人心。師云。是處是彌勒。無門無善財。師乃云。寒巖枯木白云堆。散質何能中巨材。豈為虛聲徹清禁。紫微圣詔九天來。既然事出意外。要須直下承當。所貴正眼流通。仰祝無疆睿算。直得昆蟲草木悉仰動地風光。大地生靈咸沾唐虞睿澤。處處和風遍野。人人喜氣盈眸。感覆燾無疆之恩。荷一人生成之德。正當恁么時。還委悉么。碧桃冉冉凝朝露。紅杏蒙蒙映彩霞

入院詣方丈坐云。摩竭陀國三七日內口呀呀。毗耶城中八萬人眾眼[目*荅][目*荅]雖然一期拈掇。未免犯手傷鋒。爭似這個八面玲瓏四方洞達。上賴一人庥蔭。傍贊圣化無窮。一句截流萬機寢削。還委悉么。識取鉤頭意。莫認定盤星

指法座云。三萬二千師子座。爭及此個曲彔木。坐斷報化佛。不涉聞見知。揭起鷲嶺高風。仰祝南山睿算。還見么。看取令行時

上堂拈香。此一瓣香。祝巖今上皇帝圣壽無疆萬歲萬歲萬萬歲。師乃云。入門便見。更不容擬議尋思。開口便說。亦不復周由者也。假使善財入彌勒樓閣。尚資斂念。普眼入普賢妙境亦借威神。只如今直得八穴七穿四通五達。一處透千處萬處通明。一光明千光萬光普照。且到家一句作么生道。風前有路超調御。鼓腹謳歌樂太平。復有頌云。本是山中人。無能唯守拙。豈謂有虛名。遠達丹鳳闕。降敕住天寧。竹輿星夜發。今朝親到來。一句無言說。別別。金色頭陀曾漏泄

東京天寧寺語。喬貴妃請。上堂云。一句全提千差并會。一華開現萬福來臻。往復無間而有源。動靜不移而常寂。處處是佛頭頭是道。若也深信得及。更不假他人余力。直似壯土屈伸臂頃全出此機。若動若靜若出若處。殊勝中現殊勝。奇特中現奇特。更非外緣全承渠德。所以道。天人群生類。皆承此恩力。若識此恩。動止作為百千變現。悉不落虛。正當恁么時。一句作么生道。當陽遍界無回互。千重百匝轉光輝

祖師會上堂。僧問。少林首傳于頓旨。五葉為芳。蔥嶺遂別于眾流。千燈續照。門庭雖異五家。般若同歸地位。如何是五家宗派。師云。吒吒沙沙歷歷落落。進云。若不借問。爭達本源。師云。一筆句下。進云。趯倒凈瓶不留活計。兩口無舌正是吾宗。如何是溈仰宗。師云。天下人跳他圓相不出。進云。三回吃棒猶若蒿枝。末后瞎驢人天正眼。如何是臨濟宗。師云。敲唱俱行。進云。休去歇去古廟香爐。枯木生華祖佛心要。如何是曹洞宗。師云。兩兩不成雙。進云。對機糊餅本自天然。一鏃遼空三句可辨。如何是云門宗。師云。當面蹉過。進云。色空明暗觸處光輝。剎剎塵塵頭頭顯露。如何是法眼宗。師云點。進云。祖師心印。狀似鐵牛之機。去即印住。住即印破。只如無鼻孔衲僧。作么生印。師云。便是阇黎。進云。天下祖師鼻孔。盡被和尚一串穿卻未審和尚鼻孔被什么人穿。師云。莫謗佛果好。師乃云。千圣頂[寧*頁]上可容剎海。衲僧命脈中不許真機。更通一線路。以佛現祖從祖證佛。印印無差機機圓證。靈上拈華示眾。建立此個宗風。金色頭陀曾承妙旨。以至西天四七此土二三。自曹溪散席。已來數百年間。列剎相望。各各握靈蛇珠。人人抱荊山璧。有照有用有權有實。提振向上宗風。傳持正法眼藏。要且百川異流同歸大海。千重百匝無出一源。所以道。西天二十八祖也恁么。唐土六祖也恁么。天下列剎相望諸老宿也恁么。山僧也恁么。且道。恁么事作么生商量。還提掇得出么。還緇素得明么。山僧不惜兩莖眉毛與諸人點破。遂拈拄杖云。還見么。三世諸佛歷代祖師。天下老和尚。盡在拄杖頭上。放大光明。現權現實現機現境。列五位君臣。開三玄宗要。機境相投箭鋒相拄。一字三句同源。圓相境致殊別。若也于此委悉。百草頭上罷卻平生事根株亦不留。聞清聲外句莫向句中求。儻或末然。山僧不免又拖泥涉水也。達磨不來東土。二祖不往西天。人人壁立萬仞。個個常光現前。卓拄杖一下。下座

蓮華會上堂。僧問。菡萏叢中選佛場。法筵大啟一爐香。靈山萬古拈華事。今日憑師為舉揚。師云。不是苦心人不知。進云。恁么則法法已隨諸法住。分明露出白蓮機。師云。即今覿面已相呈。進云。妙性海中為雨露。菩提場里起清風。師云。猶落第二頭。進云。學人只如此。師意又如何。師云。頂門三千腦后八百。師乃云。毗婆尸已前千華現瑞。天中天正地優曇呈祥。直得遍界不曾藏。通身無影像。現大蓮華王。周匝千華座。一葉一釋迦。一須一彌勒。塵塵爾剎剎爾。處處爾念念爾。一塵舉大地收。一華開世界起。可謂殊勝中最殊勝。奇特中倍奇特。感慈塔前凝瑞氣。羅漢洞邊顯真容。法會儼然人天普集。到這里合談何事。說玄說妙得么。說佛說祖得么。舉古舉今得么。顯作顯用得么。盡是從前已后大宗師拈出了也。即今不如。總不動著。只呈一個現成公案。若也薦得。人人心華發明。處處照十方剎。正當恁么時。推功師本一句作么生道。還委悉么。萬方有慶歸明圣。愿見黃河百度清

喬貴妃娘子請。為法真和尚病起。上堂。師云。鷲峰單提向上機。千靈不謀而會合。少室密傳正法眼。萬象不融而圓通。契印相投緣因相入。神功如天地之覆載。妙智若日月之照臨。沙界等平略無向背。有大解脫士。證大解脫道。辟大解脫門。示大解脫事。現古人攢簇不得底病。直教千圣覓起處不見。諸佛眾生皆有是病。諸佛若病即非眾生。眾生若病即非諸佛。是故以眾生病故示有此疾。由茲王舍城人。各各稟頂上光悉來問病。而是大士隨求顯示。令其萬仞壁立。以至眾生病盡。大解脫士亦安。既安之后。有大檀越。作大法施建大法幢。演大法義雨大法雨。一一交羅重重無盡。正當恁么時。應時應節一句作么生道。還委悉么。靈苗增秀氣。瑞草發祥光。復成一偈。示病維摩元不病。問疾文殊初不來。建大法幢啟大施頓令千眼一時開

喬貴妃設千佛會。上堂云。千華顯瑞應。萬善積靈臺廣辟解脫門。大開無價藏。舉揚正法眼。表示千佛因。直得遍界絕籠羅。當陽無取舍。透聲透色亙古亙今。有具大信根修菩薩行。發難思愿力。啟清凈莊嚴。建大道場具列珍羞。一香一華一茶一果。同法性等太虛。塵塵剎剎千佛放光。如理如事十方普應。所以道。大匠無繩墨。良材無曲直。紅輪爍太虛。遍界皆輝赫。一華開一佛出世。一塵舉一佛成道。主伴交參森羅顯煥。集無涯福祿。祝睿算無疆。正當恁么時作么生道。室內千燈相照耀。天邊寶月更清圓

鄆國大王請。上堂。僧問。如何是第一句。師云。豈容聲相從君見。進云。半夜碧云籠古殿。天明海岸迸金烏。師云。肘臂有符人共看。進云。如何是第二句。師云。真金須向爐中煆。進云。倒騎鐵馬上須彌。踏斷曹溪流水聲。師云。正在半途間。進云。如何是第三句。師云。出草入草要求人。進云。妙喜剎中為雨露。無明山上起云雷。師云。分明垂手處。子細好生觀。師乃云。至理自調然。千華曾現瑞。無在無不在。十方即目前。若是利根上智。一舉便解承當。既能截斷眾流。可以超今冠古。以如是智以如是力。以如是心以如是愿。明同杲日寬若太虛。所以道。譬如虛空體非群相。而不拒彼諸相發輝。又道。若人欲了知。三世一切佛。應觀法界性。一切唯心造。蓋此清凈本元。離去離來離聲離色。若以真實正見契寂如如。雖二六時中不思不量無作無為。至于動靜語默覺夢之間。無不皆是本地風光本來面目。現諸祥瑞現諸奇特。皆是從無量無邊劫海薰習種智。從清凈微妙根智。如是應現。正當恁么時如何。無相光中千佛現。一道清虛亙古今。復舉。釋迦老子靈山會上說大般若。舍利弗于佛前問須菩提。夢中說六波羅蜜。與覺時是同是別。須菩提云。此義幽深。吾不能說。此會中有彌勒大士。次補佛處。可往問之。彌勒云。誰為彌勒。誰是彌勒者。師拈云。還委悉么。一句當機萬緣寢削。更聽一頌夢中說法。覺無殊妙用。神通不出渠。誰是誰名總彌勒。祥光起處現心珠

本然居士請。上堂云。寸絲不掛猶有赤骨律在。萬里無片云處猶有青天在。若乃不盡去未免者也周由。直饒一切坐斷。已落佛祖圈繢。到這里作么生舉揚。作么生提持。雖然如是。從上來有個現成公案。不免提持去也。古者道。吾有大病非世所醫。僧后問曹山。未審是什么病。山云。攢簇不得底病。僧云。未審一切眾生還有此病也無。山云。眾生若病即非眾生。僧云。只如和尚還有么。山云。正覓起處不得。大眾。此病即非世所醫。須要本分作家以金剛錐與他頂上一劄。正覓起處不得也。與一服直教祖病佛病玄妙之病。機緣境界悉灑灑落落。脫然解脫。不住解脫機。到這里羅籠不肯住。呼喚不回頭。古圣不安排。至今無處所。只這無處所。早是處所了也。直須千峰萬峰那邊承當得去好。等閑拈一機舉一句。盡與人抽釘拔楔解黏去縛。更說什么直指人心。更覓什么見性成佛。正富恁么時如何。不假鐵毫力。碎佛祖窠窟

少保張丞相忌日請。上堂。僧問。維摩大士去何從。千古令人望莫窮。不二法門今正問。夜來明月上高峰。只如維摩一默意旨如何。師云。逼塞虛空。進云。恁么則當陽無向背。覿體露全機。師云。無爾插觜處。進云。爭奈前三三后三三。師云。也是鞏縣茶瓶。進云。只如文殊道。我于一切處無言無說。與他一默是同是別。師云。落在第二頭。進云。爭奈斬釘截鐵。師云。橫按鏌鎁。進云。只如無盡居士與和尚平昔道契相知。且道。即今何在。師云。為爾說了也。進云。學人今日小出大遇。師云。爾將什么報恩。進云。萬古碧潭空界月。師云。閑言語。師乃云。大眾握佛祖鉗錘。控作家爐鞴。烹煆古今驗證衲僧。唯用向上一機金剛王寶劍。臨濟祖師傳黃檗馬祖此個機要。向大河之北獨振正宗。一喝分賓主。照用一時行。坐斷天下人舌頭。奔走四海云水。以至乃子乃孫。傳此正見用此真機。若非大解脫人。安能當陽證驗。憶昔無盡大居士。生平以此個事為務。遍寰海宗師無不咨參。到兜率山下逢見老衲。論末后句。始得脫體全真。言解道理一時脫卻。遂作偈云。鼓寂鐘停托缽回。巖頭一拶語如雷。果然只得三年活。莫是遭他授記來。鏗金戛玉虎驟龍驤。不妨具大機得大用。以此正印印天下叢林善知識。山僧昔在湖北相見。與伊電卷星馳。一言契證表里一如。居士功業書于竹帛。遺德在于生民。后來當此之日。撒手那邊行止。且道。無盡居士向什么處去。還委悉么。大千沙界諸佛土。剎剎塵塵現勝身。復云。盛德在生民。四方共欽仰。三教大宗師。秤頭有銖兩。七十九歲佛齊年。是日霜風亙霄壤。一聲振忽雷。前星墮云帳。麒麟掣斷黃金鎖。一躍直歸梵天上。萬載千秋著遺想

上堂。一二三四五六七。今朝此月當初一。昨宵大火還西流。金風動地聲蕭瑟。聲蕭瑟圓通門大啟。便請直截入。還委悉么有。念盡為煩惱鎖無心端是水晶宮

月旦上堂云。本來無形段。那復有唇觜。特地廣稱揚。替他諸道理。且道。他是誰參

上堂云。月生一室生白。月生二產靈異。月生三萬回憨。格外無蹤跡。風前強指南。頭頭無向背。一一絕廉纖。拈華特地生風草。令人長笑老瞿曇

李典御作年齋上堂云。大眾。如來涅槃心。菩薩大解脫。祖師正法眼。衲子金剛錘。有照有用有權有實。有縱有擒有殺有活。尚在向上關捩。子上。是個人向個里出沒。向個里拈提。終未能全機剔脫。若也全機剔脫去。變大地作黃金。攪長河為酥酪。改禾莖為粟柄。易短壽作長年。不為分外。何故。提向上綱宗。用作家鼻孔。回歲旦于今朝。用慶年于此日。正當恁么時如何。萬人叢里插高標。錦上鋪華轉光彩

冬朔上堂云。日日日劈箭急。朝朝暮暮轉滄溟。個是人間好消息。力[囗@力]叱。更須高著眼。免使頭虛白

鄭太師請。上堂。僧問。萬機休罷時如何。師云。坐斷毗盧頂。進云。可謂風前一句超調御。擬問如何歷劫迷。師云。只得拱手贊嘆。師乃云。靈光未兆萬匯含太虛。一氣既彰華開世界起。過去諸佛現在諸佛未來諸佛皆同個中出現。若天若人若群生。無不從是中流出。以一處明百處千處光輝。一機轉千機萬機歷落。所以道。凈法界身本無出沒。大悲愿力示現受生。然而此悲此愿此力。若是宿稟靈根。具超脫種智。則才生下時。已作師子吼。已具大神通。至于若行若住若坐若臥。或放行或把住。無不皆從諸圣頂[寧*頁]上。縱橫十字。乃至享福享壽。享富貴多子孫。悉承渠儂威力。正當恁么時一句作么生道。重重彰瑞氣。一一涌金蓮。復頌云。威音已前靈苗秀。到今光彩轉新鮮。萬卉芬芳風景麗。壽山高到大椿年

大內慶國夫人請。上堂。僧問。空劫中還有佛法也無。師云。逼塞虛空。僧云。未審學人向什么處安身立命。師云。蹉過也。僧云。和尚喚什么作虛空。師云。阇黎問從何來。僧云。三際斷時凡圣盡。十身圓處剎塵空。師云。爭奈爾踏不著。師乃云。處處真無回互。塵塵爾有鑒覺。萬象以不見而見。萬法以不聞而聞。不見見其見逼塞虛空。不聞聞其聞包含萬有。離卻見不見聞不聞。別有一段奇特事。要須是個大解脫機大解脫用。然后方能歷落起處全真。豈不見。僧問云門。如何是塵塵三昧。門云。缽里飯桶里水。又僧問。如何是諸佛出身處。門云。東山水上行。一等是個時節。樸實頭處。直是樸實頭。孤危峭峻處。直是孤危峭峻。正當恁么時。將個什么提持。將個什么眼目辨別。還委悉么。試玉須經火。求珠不離泥。復頌云。此心含法界。明契本來人千祥如霧集。萬善若云臻

大悲生辰鄆國大王請。上堂。僧問。聞聲悟道見色明心。盡大地是色。那個是心。師云。觀世音菩薩來也。進云。可謂掬水月在手。弄華香滿衣。師云。為什么卻是饅頭進云。只如云門什么道意作么生。師云。重引重退輕引輕退。進云。畢竟水朝滄海去。到頭云自覓山歸。師云。也須是頂門上具觀音眼始得。師乃云。當年此日大悲生。千臂莊嚴千眼明。世出世間殊勝事。神通無不總圓成。恁么去步步踏佛階梯。恁么來處處現身現土。于六根得深圓通。于解脫得普門智。所以無剎不現。無處。不真。或為寶公十二面。或作達磨傳心印。或向泗洲運神通。或向香山發妙身。周旋往返。或證三真實。得二殊勝。四不思議。十四無畏。三十二應。向娑婆世界獨有大緣。說無說無窮妙咒現無身。寶王妙身隨類示悲應機赴感。求饒益得饒益應。求男女得男女應。求如意得如意應。此猶是觀世音方便之力。敢問大眾。作么生是觀世音諦當之處。不見一法即如來。方得名為觀自在

十月一日上堂云。無邊剎海廓同太虛。昨宵秋盡今日冬初。曾無變易豈有親疏。直下歇去蘇嚕蘇嚕

上堂云。我我我渠渠渠。千圣頂[寧*頁]乃穗廬。不是心不是物。一口吞盡三世佛。浮幢王香水海。拈起擲向他方外。凈裸裸赤灑灑萬象森羅無縫罅。平懷的實鎮巍然。饑來吃飯困來眠

大禮令節上堂。七日來復。各歸至盡之本。一陽生起。聿見天地之心。徹底辟重玄。當陽闡正眼。直得萬國共慶四海同歡。福聚一人。位隆無極。有個奇特。應時應節因緣。舉似大眾。還委悉么。皇帝有敕大赦天下

今上皇帝在藩邸時。請升座。僧問。一月在天影含眾水。一佛出世各坐一華。只如佛未出世時如何。師云。風颯颯地。進云。恁么則霧起龍吟。風生虎嘯。師云。猶較些子。進云。佛出世后如何。師云。遍界不曾藏。進云。但存心地無諸惡。刀劍叢中也立身。師云。鐵石身心報國恩。進云。古今無異路。達者共同途。師云。要得瞻之仰之大家贊嘆。師乃云。金剛心真華藏界闊。一佛出世千界擁衛。一華開敷萬華周匝。現殊勝因作奇特事。可以保安家國。可以入圣超凡。唯仗不思議神通。難思微妙作用。車不橫推理不曲斷。豈不見。昔日波斯匿王問釋迦老子。圣義諦中。還有世俗諦否。若言其有智不應一。若言其無智不應二。一二之義其事云何。釋迦老子道。大王。汝于龍光王佛時。曾問此義。吾今無說。汝亦無聞。無說無聞是真圣義諦。是名一理二義。一二之義其事如是。釋迦老子。頂[寧*頁]放光。肘下懸符。于百千萬億境界中。提起當陽一著。諸人還證據得么。若證據得。按頭獲敕。如證據不得。伏聽處分。正當恁么時如何。放開一線道。觸處現神通。復舉。昔日有一王者。往見西天祖師。既相見已。遂命祖師說法。祖師云。大王來時好道。去如來時。師拈云。佛法即是世法。世法即是佛法。以真道而行。風行草偃。山僧有個小頌。至簡至易最尊最貴。往還千圣頂[寧*頁]頭。世出世間不思議。彈指圓成八萬門。一超直入如來地

莘王請升座。僧問。普光明殿在人間。凡圣交羅絕往還。若向一塵覷得見。舒光照處奉慈顏。正當恁么時。毗盧遮。那在什么處。師云。在爾頂[寧*頁]上。進云。學人為什么撞不著。師云。只為爾不是銅頭鐵額。進云。大小天寧和尚。語脈里轉卻。師云。大小禪客隨人腳跟走。進云。須知同途不同轍。師云。也不是這個道理。進云。天共白云曉。水和明月流。師云。蝦跳不出斗。進云。昔日趙州端居丈室。侍者報云。大王來也。州云。大王萬福。此理。如何。師云。頂[寧*頁]金剛眼放光。進云雖然入草求人。爭奈拖泥帶水。師云。莫謗趙州好。進云。忽然莘國大王今日親臨。又且如何。師云。八字打開說法了也。師乃云。大眾。以佛見佛無異見。以法說法無別說。佛法聞見總現成。當陽直下全超越。當陽一著非佛非法。非見非說。非有非無。非異非如。寬若太虛明如杲日。所以三世如來于此示生。于此修行。于此悟道。于此成佛。全不由他。獨承渠力。即如今千圣頂[寧*頁]上拈出了也。不以眼見不以耳聞。不以口宣不以心知。正當恁么時。須是個人始得。所以道。大人具大見。大智得大用。舉一明三告往知來。正當恁么時。不涉夤緣一句作么生道。還委悉么。楚澤蓂開五百歲。蟠桃暗長一千年。復頌云。一塵才舉一剎現。一華開時一佛生。克證金剛得長壽。六根晝夜放光明

濟王請升座。以無漏根作奇特事。以解脫智種金剛緣。不于他處現身。長在頂門獨露。非心非佛非異非如。等閑拈一莖草。作丈六金身。等閑說一句。可以當金剛寶劍。人人皆稟此用。各各悉稟此心。若能返照回光。便是毗盧正體。豈不見。波斯匿王問釋迦老子云。我昔未承佛誨。見迦栴延咸言。此身死后斷滅。我雖值佛心猶狐疑。此身念念遷變。不知有不變者。于是釋迦世尊謂波斯匿王言。爾雖知遷變不停。還知身中有不變者否。王合掌白佛云。我實不知。佛言大王。汝年幾歲時見恒河水。王言。我生三歲時見。佛言。如今云何。王云。經今六十二年。見與三歲時無異。佛言大王。汝面雖皺。皺者為變。而此見精性未曾變。變者受滅。不變者元無生滅。釋迦老子。向千圣頂[寧*頁]萬仞峰頭。指出金剛性。不變不易。湛寂凝然。堂堂顯露。由是波斯匿王。識其本心。敢問大眾。只如今一切人。皆見山僧升堂。且道。此見從何而得。與威音已前空劫那畔。是同是別。若見得無異無別。則見現前。正當恁么時。一句作么生道。覿面擊開無盡藏。頭頭涌出夜明珠。復云。濟國大王具大根器。有上乘種性。生為帝子。身極貴榮。不忘諸佛付囑。知有此大因緣。垂神教典深識果因。凡所施為心源洞照。所以此之作善因緣。行陰隲保。其富貴長久福祿彌隆。有福修福。若大海之衲眾流。唯利根種智之人。具如是作用。只此便是普光殿無相身為盧舍那。萬行因華圓果海。福源洪注溢天河

圓悟佛果禪師語錄卷第五圓悟佛果禪師語錄卷第六

　　　　宋平江府虎丘山門人紹隆等編


　　上堂六

東京天寧寺語。王貴妃請。上堂。僧問。如天普蓋長見日月光輝。似地普擎萬古山河水固。正當恁么時承誰恩力。師云。千華叢里一華春。進云。可謂野老既知堯舜力。歌謠此日樂升平。師云。也須知此恩始得。進云。誰人不瞻仰。師云。速禮三拜。師乃云。突出難辨。只眨得眼。閃電提持。衲僧無湊泊處。放一線道。轉見謷訛。不落階梯。猶形唇吻。到這里如何即是。車不橫推。埋不曲斷。千華現相。萬古一春。處處顯奇特。頭頭彰殊勝。莫是新年頭佛法么。要且挨旁他不得。莫是向上提持么。要且議論他不出。莫是應機境一時比今時么。未免拖泥涉水。莫是一筆句下壁立萬仞么。要且望空啟告。所謂法隨法行。法幢隨處建立。遇奇人則拈出。逢奇機則提持。且一人光隆萬劫次辟。九有悉仰威光。一言一句示機示境。一出一沒一拶一挨悉是大解脫中流出。且道畢竟承個什么便得恁么奇特。若知有去。不假形言。其或未然。露個消息去也。凈智莊嚴功德聚。祝融峰頂萬年松。復成頌曰。大道虛玄天地先。昆蟲草木悉陶埏。神功已極三千界。睿算仍過億萬年

眾道友為李道山披剃。上堂云。頂門闡金剛正眼。始辨大機。殺人不眨眼底漢。立地成佛。方明大用。直得如此。猶只是吾門建法幢立宗旨趣向在。且向上還有事也無。若知有向上事去。設使盡乾坤大地草木叢林。一一現千百億釋迦身。不消一掜。至于傾懸河辯用崄崖機。盡四圣六凡。一時軒豁。提得將來。不消一拶。且道。據個什么便恁么。所謂大人具大見。大智得大用。向無明窟子里。便放無量寶光。向眾生境界中。便作不思議事。如丹霞相似。才方舉起便知落處。更不涉唇吻。更不落言詮。始似過他一個聱頭。便乃十分領略。只如未刬草時。在什么處。既要刬草與說戒。兩手掩耳又落在什么處。過量人有過量事。只如當機一句作么生道。數聲清磬是非外。一個閑人天地間。復頌云。丹霞刬草。燒木佛。宮使舍緣吹布毛。驚群敵勝真師子。一釣須連十二鰲

知省太尉請。上堂。一句當陽顯赫。遍界已絕羅籠。不從諸佛心髓中流。亦非乾坤未生時立。只如今凜凜孤危澄澄絕照。若是具超方眼有格外機。未彰文彩已前。已是十分勘破。及乎彰言句立機境形問答作彼此。直得千重百匝百匝千重和中下機。一時收拾在這里。還有當處證明直下解脫底么。試出來通個消息看。如無威音已前活鱍鱍。直至如今凈裸裸。復成頌云。法界廣包含。開數憂缽曇。普熏般若力。萬善自莊嚴

大內貴妃請。上堂云。一句子出于千圣頂門。一妙機發于無盡寶藏。迥無依倚杳絕端倪。非色非心非如非異。盡虛空窮法界。都盧是個大解脫門。爾諸人。浩浩地于中出入。還覺寒毛卓豎么。若向腳跟下。一念不生全體顯露。則凈裸裸活鱍鱍。要行即行。要住即住。要用即用。要休即休。不指第二頭。不落第二見。到這里亙古亙今凝然寂照。若踏著去。透脫生死是甚閑事。能以無漏根力。建法幢立宗旨。衣被一切群靈。盡未來際無有窮盡。正當恁么時。且道承誰恩力。還委悉么。五蘊山頭無相佛。放光動地廓周沙。頌云。一心無住著。遍界法王家。崇成無漏福。端坐寶蓮華

坦然居士為貢沙彌作齋。上堂。僧問。達磨未傳心地印。釋迦未解髻中珠。有人若問西來意。還有西來意也無。師云。庭前石獅子。進云。若然者。歷劫坦然無異色。呼為心印早虛言。師云。一點也入不得。進云。爭奈今古應無墜。分明在目前。師云。爾試舉目前底看。進云。一點也瞞和尚不得。師云。爭奈大眾何。師云。舉步越東勝身。退身入西瞿耶。回首望北郁單。捻拳觸南閻浮。凈地里看。是個沒量大人。以正眼觀來。猶是麻滓麴末。須知四維上下無邊香水海。不可說浮幢王剎。掜為微塵。一一塵中現無邊身說無量法。猶只是順機應教。看孔儱著楔。而況提向上鉗錘。用作家爐鞴便是遍界德山有棒無下手處。遍界臨濟有喝無啟口處。遍界金色頭陀有定力無容身處。正當恁么時。驀然有個承當得。擔荷得。趣向得。行履得。且道向什么處著渠。山僧有個著處。擬待說。又恐成露布。擬不說。又卻孤負當機。說與不說一時拈卻。最后一句放開話會去也。長松下明窗內。玉殿珠樓未為對。衲被蒙頭萬事休。此時山僧都不會。還委悉么。天臺華頂秀。南岳石橋高。昨夜磨盤生八角。驚將露柱笑咍咍。引得門前石獅子。倒緣蘿壁上天臺

退院上堂。建大廈非一木之能。濟巨川非一人之力。而況長空絕跡。大道體寬。了之由人斷之在己。或出或處。或語或默。虎穴魔宮。穢邦凈土。林山城市。荊棘叢中。若能著著有出身之機。處處有超情之見。無可不可。把定也祖佛不能窺。放行也同生復同死。且道。放行為人好。把定為人好。還委悉么。披蓑側立千峰外。引水澆蔬五老前。幻軀將逼縱心年。懶汨塵勞久世間。憑仗護身個符子。強扶衰疾且歸山

住金山龍游語錄。師在高郵乾明受敕。拈起示眾云。見么。拈時十日并照。舉處千界光輝。九重天上降來。宰輔手中親付。更不敢囊藏被蓋。請僧正一為敷宣。次拈疏云。毫端寶剎閫外威權。有卷有舒有照有用。字字珠回玉轉。一一草偃風行。雖然文彩已彰。更請重新拈出

指法座云。竿木隨身逢場作戲。須彌燈王只今見在。目前更不須作禮。還信得及么。千圣不傳微妙訣。妙峰孤頂有人行

升座云。正令已行十方同應。獻華借水全藉傍人。還有共相證明底么。僧問。唱罷御樓一曲。高升浮玉孤峰。未過揚子江。如何道得接手句。師云。風不來樹不動。進云。只這里何異妙峰頂。師云。吹毛寶劍當頭截。進云。忽若德云比丘出來道個隔。和尚如何轉身。師云。也則摸索不著。進云。爭奈處處無回互。頭頭不讓機。師云。七日何曾得見來。進云。設使親見也。只是山上底。師云。苦屈之詞最難吐。進云。學人苦也通消息。只恐揚子江水逆流去。師云。三十棒且待別時。師云。大道無背面。真機有卷舒。撮大地如陶家輪。運大千向針鋒上。猶未是寰中正令閫外全威。所以萬國仰瞻同歸舜日。靈光一道共照皇家。重興佛祖道場。追還普天寶所。正令全提主賓同用。山僧今日得奉一人圣詔。傍資宰輔威權。共建法幢豎立宗旨。揚子江心滔天輥浪。妙峰孤頂舒卷閑云。是處著眼不前頂[寧*頁]正令全現。若是個同得同用同殺同活底。共一眼見共一耳聞。同一口宣同一音演。更無異緣亦無異見。說什么九十六種二十五有。正要當頭辨取一時列在下風。且如今日。應時應節事作么生道。一句迥超今古格。萬年仰祝圣明天

升座。僧問。遠辭帝闕。已屆南徐。不涉程途。請師垂示。師云。到此已六日。進云。竹密不妨流水過。山高豈礙白云飛。師云。猶涉唇吻在。進云。不涉唇吻。請師道。師云。高高處有余。進云。衲僧家入林不動草。入水不動波。且以何為證。師云。猶較些子。進云。只許老胡知。不許老胡會。師云。且莫詐明頭。師乃云。三十年前曾到此。如今樓閣碧參差。善財參處真消息。誰識德云閑古錐。還有識得底么。未渡瓜洲時有一句子。已與諸人道了也。若以心思若以意識。若以眼見若以耳聞。則沼交涉。直得七佛已前威音那畔薦得。猶是話會在。若委悉得。更不用如之若何。便請丹霄獨步。茍或未然。不免落第二義門去也。江心一峰樓臺相映。水面雙塔金碧交輝。誠圣帝福田。乃禪林上剎。為琳宮為佛宇。為凈土為穢邦。建立法幢弘荷祖道。若非今上皇帝睿圣文明深信此道。安能首降詔書。復此寶坊以為福地。如今所以與諸人。向此古道場中。各得相見。既到這里。直須念德修德知恩報恩。若也如此。則佛法付囑有在。正當恁么時一句作么生道。銀山鐵壁無回互。草偃風行得自由

開堂。判府延康度疏與師。師接了云。斷盡現成公案。擲地金聲。發明古剎家風。耀天光彩。出自大手筆。顯示最上乘。正欲四海普聞。便請僧正宣過

指法座云。須彌燈王如來。見居此座。放大光明。說法了也。還聞么。茍或未聞。既爾當爐不避火。更須撥轉上頭關。遂升座拈香云。此一瓣香。奉為今上皇帝祝嚴圣壽。恭愿。文明齊二曜。睿算等乾坤。奪少康復禹跡之功。成宣光興漢室之業。萬邦歸圣化。八表偃干戈。此一瓣香。奉為判府安撫延康通判學士合郡文武官僚。伏愿。位隆磐石功濟維城。居方面則魯衛晉齊。陟巖廊則皋夔稷[├/(咼-┌+乂)]。此一瓣香。佛眼也覷不見。江淮十載受盡辛勤。一旦白云打破漆桶。六處忝領大剎。七回拈出此香。奉為蘄州五祖山真慧禪院第十二代演禪師。以酬法乳。遂斂衣升座。焦山和尚白槌云。法筵龍象眾。當觀第一義。師乃云。適來未升此座。第一義已自現成。如今槌下分疏。知他是第幾義也。還有打成一片解觀得底么。試出來對眾舉看。僧問。目視云漢。德云不下妙高峰。至化難逃。金山且通一線路。報恩一句請和尚道。師云。萬年長祝圣明君。進云。可謂帝力丘山重。君恩宇宙寬。師云。愈令心似鐵。進云。金枝永茂千年秀。玉葉長芳萬古春。師云。又得阇黎共證明。進云。昔日裴相公入寺。石霜借笏垂慈。今日臺旆親臨。未審如何相見。師云。只了個見成公案。進云。瑞氣直從天上降。祥云元自日邊來。師云。高著眼。進云。只如和尚六處開堂為人說法。還有人相肯也無。師云。一時不肯。進云。為什么不肯。師云。獨許。師乃云。大道絕中邊。至真離言說。諸佛莫能提。祖師莫能傳。透聲透色絕遮欄。蓋地蓋天無向背。豈止棒頭取證喝下承當。直饒千眼頓開。未免依草附木。到這里要須是針劄不入風吹不倒。把斷要津不通凡圣底始得。是故靈山會上。廣額屠兒放下屠刀云。我是千佛一數。大集會中大力魔王云。待一切眾生盡皆成佛了。然后發菩提心。豈不是龍象蹴踏師子嚬呻。敵勝驚群蘊大丈夫意氣。始可承當擔荷。所以道。殺人不眨眼底。立地成佛。立地成佛底。殺人不眨眼。還他過量人。持提過量智。發明過量機。展演過量用。正當恁么時。向過量境界中作么生道。還知么。仰祝圣君無量壽。河清海晏樂升平

上堂云。大眾。赤肉團上人人古佛家風。毗盧頂門。處處祖師巴鼻。拈一機千機萬機通透。用一句千句萬句流通。不假他人全彰己用。若也人人恁么返照。則亙古亙今。凝然寂照。一段光明。非中非外。非色非心。行棒也打他不著。行喝也喝他不得。直得凈裸裸赤灑灑。是個無生法忍不退轉輪。截斷兩頭歸家穩坐。正當恁么時。不須他處覓。只此是西方

秦魯國大長公主。降香請升座。拈香云。此一瓣香奉為秦魯國大長公主令辰修設祝嚴今上皇帝圣壽無疆。師乃云。天高無極無極有尊。地厚無垠無垠有主。鏡萬象方寸。懷六合胸中。發大機顯大用。是故乃祖乃佛。或拈華或面壁。或行棒或行喝。或詞辯縱橫或寂寥無說。周旋往返只明此個無為宗旨。所以人人分上。各各壁立萬仞。無一絲毫移易。虧欠。豈不見道。譬如帝力不棄一民。不謂不知而不容。不謂知之而含育。到個里啟無為之化。行不言之教。各各頂天履地。飲泉水貴地脈。正當恁么時。還委悉么。一穗寶香天上降。金輪皇億萬斯年

錢二學士請。升座云。透生死關出有無見。脫佛祖機超格則量。須是利根上智一聞千悟直下承當始得。撒手那邊更。無余事。所以道。幾回生幾回死。達者悠悠無定止。自從頓悟了無生。于諸榮辱何憂喜。諸人還識無生么。劫火洞然毫末盡。青山依舊白云中

升座云。蓋天蓋地觸處逢渠。亙古亙今全彰正體。法無異相不落生滅。時無異緣不涉春秋。所以道。處生死流。驪珠獨耀于滄海。踞涅槃岸。桂輪孤朗于碧天。如是則人人腳跟下。輝騰今古迥絕見知。六處惹絆不住。三界收攝不得。唯當陽直截承當。便見透脫分曉。正當恁么時如何。天上有星皆拱北人間無水不朝東

上堂云。法身無相應機現形。法眼無瑕隨照鑒物。安排不得處是天真佛。受用不及處乃向上機。若能上絕攀仰下絕己躬。鼻孔摩觸家風。髑髏常千世界。則一為無量無量為一。小中現大大中現小。更討甚么生死去來地水火風聲香味觸。都盧是個真實人體。還有人向個里承當得么。識取摩尼無價珠。當來受用無窮極

黃運使請。上堂云。大眾。一句截流鐵壁銀山。莫湊泊萬緣俱透。照地照天絕羅籠。明明無覆藏。歷歷非照用。三世諸佛出興。唯此一事。歷代祖師傳持。亦此一心。所以般若如大火聚。般若如無盡藏。般若如泛海舟楫。般若如照夜明燈。若向下委曲提持。則敲床豎拂瞬目揚眉。或語或默說有說無。若向上提掇。如擊石火似閃電光。有時行棒有時行喝。有時箭鋒相拄。有時佛眼覷不見。雖然如是。猶有向上向下。忽遇其中人。卻沒許多般事。只是見成。所以道。山是山水是水。天是天地是地。不移易一絲毫。正當恁么時。還委悉么。萬邦有道歸皇化。偃息干戈樂太平

鄭龍學請。上堂云。相逢不拈出。舉意便知有。且道。此意作么生。舉知有個什么。若論佛論祖論玄論妙。論機論境論棒論喝。盡是末邊事。上頭還著得么。若著得去。盡十方世界香水海。向一毫頭上見得。物物頭頭初無變易。若向一毫端蹉過。設使用得七穿八穴。亦沒交涉。只如有交涉一句。爾作么生道。吃嘹舌頭三千里。壺中日月自分明

呂左丞請。上堂云。一句語全規矩。應出毗盧印。一種機截眾流。透過祖師關。若是明眼人。已透過三千里。其或尚留觀聽。猶滯皮膚。未免向第二義門重話會去也。所以道。知幻即離不作方便。離幻即覺亦無漸次。釋迦老子三世諸佛心髓一時頓現。便恁么承當。全心即佛。全佛即心。心佛無二。更疑個什么。正當恁么時。作么生道。千古萬古黑漫漫。填溝塞壑無人會。上堂云。靈山話月語密難藏曹溪指月。心真莫測。倒卻門前剎竿著。已落第二頭。金剛階下蹲。神龜火里走。猶落第三首。只如未有佛祖已前。還有恁么時節么。到這里不論懵底。唯是俊流。還委悉么。巨浪涌千尋。澄波不離水

耿左丞請。上堂云。無佛世界是般若光。百千圣賢是般若用。金剛正體是般若根。摧魔城壘是般若力。有如是自在威神。得如是解脫知見。用一絲毫。千里萬里盡光輝。拈一絲毫。無邊世界無變易。全體承當。如如不動。所以乃佛乃祖。提持此事。令一切人各各于根腳下洞明正見。得其光顯其用。證其根獲其力。正當恁么時如何。天上有星皆拱北。人間無水不朝東

陳大夫請。上堂云。有句無句。初無兩端。如藤倚樹。打作一片。樹倒藤枯。忍俊韓[狂-王+盧]。呵呵大笑。金毛師子若是鐵眼銅睛。當陽覷透便可以把斷要津。不通凡圣終不向他語言里作。窠窟機境上受羅籠。所以道。言無展事語不投機。承言者喪滯句者迷。不落語言不立機關。布漫天網打沖浪魚。垂萬里鉤。駐千里烏騅。也須還他大達之士始得。所以趙州勘破處為方便。玄沙蹉過處驗作家。雪峰輥毬云門顧鑒。睦州見成俱胝一指。如生鐵鑄就。通上徹下。只要個本分人。忽若總不恁么又作么生。委悉么。了取平常心是道。饑來吃飯困來眠。復頌云。即心即佛開心印。非佛非心蹈大方。當處分身千百億。普光明殿放毫光

趙觀察請。上堂。僧問。有一句子。從上千圣不曾道著。未審喚作什么句。師云。爾那里得這消息來。僧云。他千圣也不曾恁么道。師云。莫謗他千圣好。僧云。寧可截舌不犯國諱。師云。拶破面門猶自不知。僧云。未審千圣密祝。用那一句。師云。用鼻孔上一句。僧云。此一句還該一切也無。師云。阇黎不空缺。師乃云。當陽直截不昧時機。答去問來全彰奧旨。直得千古萬古只如今。前佛后佛無別道。寬廓無外。大千沙界個中藏。寂寥非內。香水海里浮幢剎。若能無彼無此非色非心。直下坐斷要津不通凡圣。則古釋迦不先。新彌勒不后。只如今人人頂門上。放大寶光。壁立千仞。顯一切妙用神通。挺單提不思議力。正當恁么時。一句作么生道。一一山河無障礙。重重樓閣應時開

住南康軍云居真如禪院。師于建炎丁未歲十一月初六日。在鎮江浮玉山。受劄子召赴行朝。至十七日。朝見登對。移刻奉敕住云居次日敕下。時兩府并禁從。就雍熙寺請師升座。只受敕文。師拈敕示眾云。九重城里親宣賜。一道神光爍太虛。勝義諦中真勝義。千華叢里綻芙蕖。一舉便知多少省力。茍或未然。更請宣過

指法座云。借雍熙寶座。提楊岐金圈。直下現成分明薦取。還委悉么。金剛正體露堂堂。舉足無非大道場。突立毗盧頂[寧*頁]上。更于何處禮燈王。看看。便升座拈香云。虛空世界未分。超然馥郁。華藏圓融已現。特地氤氳。戒定慧解脫知見所薰。百千億無量殊勝所集。爇向爐中。上祝今上皇帝圣壽萬歲。伏愿。道德邁昔五帝。威靈超前百王。圣壽等南山。蘿圖齊北極。二圣早還玉駕。萬國俱賀升平。永息干戈四民樂業。次拈香云。左仆射相公。兩府臺佐。合朝百辟。今日臨筵。洪儒碩學。諸多勛貴。伏愿。為霖為兩為楫為舟。補衰乃仲山。和羹即傅說。僧問。楊子江心停棹。天子相招。云居峰頂把關。佛祖不讓。未離王舍城時如何。師云。坐斷天下人舌頭。進云。不必覺城東畔五眾已臻。文殊善財如何分辨。師云。一狀領處。進云。恁么則皇天無親。唯德是輔。師云。更莫別商量。進云。只如舜日重明祖燈增照。知恩報恩又作么生。師云。一句了然超百億。萬年長祝圣明君。進云。殷勤愿祝南山壽。一炷清香滿石樓。師云。已在言前。進云。未審祖令當行。如何流布。師云點。進云。欲傳陸凱江南信。折得東風第一枝。師云。遍界不曾藏。僧問。明鏡當臺時如何。師云。誰不照見。進云。萬像歷然了無回互。師云。盡爾神通。向什么處去。進云。也知和尚在里許。師云。始末一時收。進云。只如教中道。圓悟如來無上知見。未審禪師與佛相去多少。師云。不隔一絲毫。進云。高高峰頂立。深深海底行。師云。棒打石人頭。[石*暴][石*暴]論實事。僧禮拜。師乃云。提金剛正眼。闡向上宗乘。報不報之恩。能難能之事。運臨濟金剛王寶劍。喝下全彰。用德山山形杖子。覿面分付。是則全是見則全見。不落凡圣階梯。直下頓彰。已見既遇。明眼作證。又逢圣世昌時。不敢被蓋囊藏。直下分明舉似。遂拈拄杖示眾云。豈不見。僧辭歸宗。宗問。什么處去。僧云。諸方參五味禪去。宗云。我此間只有一味禪。僧云。如何是和尚一味禪。宗便打。黃檗聞之云。馬大師出八十四人善知識。問著一個個屙轆轆地。只有歸宗猶較些子。師云。歸宗和尚束虛空為個杖子。向千圣頂[寧*頁]上全提。镕瓶盤釵釧作一金。攪酥酪醍醐為一味。若不得黃檗明辨端倪。洎險勞而無功。雖然如是。有條攀條無條攀例。今日對諸人面前。分明拈出。還相委悉么。朝擊三千暮八百。煆烹佛祖只憑伊。復舉黃檗和尚示眾云。汝等諸人。盡是不著便底。恁么作略何處有今日也。還知大唐國里無禪師么。僧云。只如諸方匡徒領眾又作么生。檗云。不道無禪。只是無師。師云。黃檗老漢。能區能別。能揀能擇。擒虎兕定龍蛇即不無。要且只明得當時事。殊不如。彼一時此一時。若是山僧即不然。汝等諸人。盡是英靈豪杰底。恁么舉止須信有奇特事。還知大宋國里有禪師么。且道。禪師即今在什么處。知今回避不及。不免露個面目去也乃云。親蒙金口賜師名。優缽羅華火里生。圓悟如來無上見。謳歌鼓腹樂升平

圓悟佛果禪師語錄卷第六圓悟佛果禪師語錄卷第七

　　　　宋平江府虎丘山門人紹隆等編


　　上堂七

到南康軍開堂。于知府手中接得疏示眾云。見么。當陽顯示直截現成。百匝千重七通八達。一一宗師巴鼻。頭頭向上宗乘。直下承當猶較些子。茍或未證。卻請僧正重為敷宣

指法座云。狻猊親踞眾寶莊嚴。不從須彌燈王借來。元是兜率內院本有。既是快便難逢。須教出一頭地高著眼。便升座拈香云。此一瓣香。奉為祝嚴今上。皇帝圣壽萬歲。恭愿。位隆劫石。壽等芥城。奮宣光之中興。復大禹之舊跡。次一瓣香。奉為判府府判運使殿撰通判大夫闔郡尊官在筵僚采。仍愿。乃忠乃孝。為國為民。為圣主之股肱。作明時之拄石。此一瓣香。得處幸勤收來。劫遠廣眾中數回拈出。岳面上不敢覆藏。奉為蘄州五祖山真慧禪院第十二代演禪師。爇向爐中以酬法乳。便敷座。歸宗和尚白槌云。法筵龍象眾。當觀第一義。師云。包融萬有聲振大千。乃佛乃祖頂門開。若天若人方寸闊。便恁么薦得。不妨省要。茍或踟躕。落在第二義門去也。還有箭鋒相拄底衲僧么。出來相共激揚。僧問。宗乘一唱三藏絕詮。祖令當行十方坐斷。報恩一句作么生道。師云。天長地久無余事。萬年長祝圣明君。進云。恁么則文明齊二曜。睿算等乾坤。師云。草偃風行得自由。進云。可謂金枝永茂千年秀。玉葉聯芳萬古春。師云。闔國人證明。進云。古人道。楖栗橫擔不顧人。直入千峰萬峰去。未審阿那個是他住處。師云。騰蛇纏足露布繞身。進云。朝看云片片。暮聽水潺潺。師云。卻須截斷始得。進云。此回不是夢。真個到廬山。師云。高著眼。僧問。古釋迦不先。新彌勒不后。正當今日佛法委付云居。千圣不借底機。如何提掇。師云。剔起眉毛直下行。進云。徙上來事。還有分付處也無。師云。分付阇黎。進云。爭奈有句非宗旨。無言絕圣凡。師云。還有金剛王寶劍來。進云。直下便是。更不周由。師便喝。進云。忽遇頂門具眼底出來道。個隔身句又作么生。師云。賊過后張弓。進云。青山不鎖長飛勢。滄海合知來處高。師云。分作兩段。進云。一舉四十九。師云確。師乃云。以祖佛為標準。興祖佛作師。以人天為梯航。與人天作眼。忽若不倚一物。孤回回峭巍巍。千圣莫能知。萬靈沒照鑒。截斷一切不涉廉纖。把斷世界不漏絲發。人天眾前如何剖露。若向個里。上絕攀仰。下絕己躬。等閑如金翹鳥擘海直取龍吞。似師子兒出窟妖狐絕跡。當鋒略露。不免道個山是山水是水僧是僧俗是俗。開慈悲方便門。留通途受用底。忽若轉山不是山水不是水。僧不是僧俗不是俗。到個里還有出身處么。若有出身處。便可以高揖釋迦不拜彌勒。坐斷毗盧頂。不稟釋迦文。束虛空作拄杖。也打他不得。合用千萬聚雷作一喝。也驚他不動。且道。此人畢竟如何親近。只如今各各當陽不背不向。不立一絲毫頭解路。不作一纖塵機關。正當恁么時。把斷乾坤一句作么。生道。雕弓已掛狼煙息。萬國歌謳賀太平。復云。龍床角頭親賜得。天上云居古道場。安樂樹邊藏拙訥。更無佛法可商量。既無佛法。卻舉個古人公案。記得神鼎山諲禪師開堂示眾云。山僧行腳。也無正因。只待向東京城里聽一兩本經論。于古寺閑房且恁么過時。不謂行到汝州葉縣。被一陣業風吹到首山。曲彔木床上見個老和尚。當時把不住。禮卻他三拜。直至如今悔之不得。師云。這老漢。參到生鐵鑄就處。窮到無絲毫解路時。所以向鐵壁銀山處斬釘截鐵。若不知有向上宗乘。爭解與么道。然雖如是。檢點將來。二祖少林也禮三拜。忽若水乳不分金鋀不辨。有條攀條無條攀例。山僧元豐末年為疑著個祖師西來意十數載江表逢見大善知識。便投誠咨參玄妙理性。棒喝機關直是費盡工夫。終無個休歇去處。及到海會遇見個老和尚。被他腦后一槌。從此喪卻目前機。去卻胸中物。直至如今。也分疏不下。且道。與古人是同是別。還委悉么。羚羊掛角千峰外。更有羚羊在上峰

入院至方丈云。個是天下叢林。鍛佛祖不洪爐奕世宗師。烹衲子鉗錘底處。所以山僧到此。老老倒倒。跛跛挈挈。百事無能。向個里如何施設。然雖如是。當爐不避火。還委悉么。銅頭鐵額如龍虎。看取金圈栗棘蓬

上堂云。耳聞不如眼見。眼辦不如手親。四百州天上。云居今之日。竹輿親到。巖巒回合。林嶺崔嵬。白云深處見樓臺。恍如別造一世界。到個里亦不必窮玄說妙立境立機論性論心究理究事。只如今人人分上一切坐斷。正當恁么時。親到一句作么生道。祖佛妙玄窮徹底。白云深處好安居。復云。賜得云居養病身。半千衲子倍相親。攀蘿直上青天上。投老依棲安樂神

四月八日。留知事上堂云。獨掌不浪鳴。獨樹不成林。大家出只手。折腳鐺子頗堪任。復云。昔日毗藍園里。今朝古佛廟前。裂轉云門關捩。且浴無垢金仙。杓兒才把處。蹉過祖師禪

上堂云。山僧入院得六日。表里如如十方純靜。只有一事。說向諸人。且道。是什么事。不得動著

散乾龍節上堂云。淵圣皇帝。君臨萬國。北狩未還。乾龍節臨祝嚴睿算。山僧一句了無覆藏。還委悉么。佛殿里燒香

結夏上堂云。眼聲耳色不思議。百草顛頭受用時。表里洞然無一事。端能保護臘人兒。好日多同遇緣即照。法隨法行。法幢隨處建立。有世界以光明為佛事。有世界以音聲為佛事。有世界以香飯為佛事。有世界以莊嚴為佛事。有世界以寂默為佛事。且道。云居以何為佛事。不惜眉毛為諸人拈出。行住坐臥動轉施為。萬象森羅包含內外。無一法不周。無一事不圓。到這里著著盡是佛。事則且置。佛在什么處。還委悉么。高高峰頂無消息。深深海底沒蹤由。復云。九十日光陰。一撮子半千人。在毫端中。各各包含大千界。全承渠力得雍容。沒筑磕絕行蹤。萬里雖然無寸草。德云不下妙高峰

舉。悟和尚立僧上堂云。只這是。大似撒沙向眼中。只這不是。還如注水向耳里。直下無事平地陷人。別有機關墮坑落塹。且畢竟作么生。祇園屈曲流泉急。鷲嶺巍峨云出遲。復云。云居開大洪爐。不止烹佛烹祖。但有一切持來烈。焰堆中辨取。是則當處平和。不是切宜退步煆出金剛眼睛。直得乾坤獨露。雖然到這田地。須知向上一路。還委悉么。放將三圣瞎。驢踢殺大雄猛虎

天申飾。開啟上堂。五月天申節。真人降中天。萬國傾葵霍。處處啟法筵。云居古道場。共爇一炷煙。龍圖鳳歷等乾坤。睿算彌隆億萬年。下座

上堂云。古者道。結夏得十一日也。寒山子作么生。又道。結夏得十一日也。水牯牛作么生。山僧即不然。結夏得十一日也。燈籠露柱作么生。若透得燈籠露柱。即識水牯牛。若識得水牯牛。即見寒山子。忽若擬議。老僧在爾腳底

上堂。僧問鏡清。諸方只具啐啄同時眼。不具啐啄同時用。如何是啐啄同時眼。師云。打破千年野狐窟。進云。如何是啐啄同時用。師云。掀翻驪龍領下物。進云。南院道。作家不啐啄。啐啄同時失。又作么生。師云。隨他語言。走向草窠里打輥。進云。忽被學人掀翻禪床時如何。師云。我且問爾。見個什么道理。僧禮拜云。仁義道中放過一著。師云。倒退三千。師乃云。平旦清晨五月一。吹起少林無孔笛。十方沙界坦然平。大地山河印印出。二祖曾不往西天。達磨曾不到梁國。大家共賀太平歌。摩訶般若波羅蜜。復云。孤迥迥峭巍巍。面前按山子。昔聞弘覺言。今朝親到此。有時生層云。有時霈微雨。逗到大晴明。依前突兀地。且道。是心耶是境耶。為復在心內。為復在心外。鴛鴦繡出徒君看。不把金針度與人

上堂云。五月五日天中節。萬崇千妖俱殄滅。眼里拈卻須彌山。耳中拔出釘根楔。鐘馗小妹舞三臺。八臂那吒嚼生鐵。敕攝截急急如律令

上堂舉。僧問法眼慧超咨和尚。如何是佛法。眼云。汝是慧超。師云。還委悉么。病遇良醫。饑逢王膳。醬里得鹽。雪中送炭

上堂云。昨日風今日風。陣陣不從他發。十日雨五日雨。點點不落別處。大方無外大象無形。盡世界撮如粟米粒。總虛空乃掌中葉。可以拽新羅國與占波國斗額。直得東勝身洲射箭。西瞿耶尼中垛。所以道。髑髏常干世界。鼻孔摩觸家風。若是未出陰界。尚滯見知聞。恁么說話。一似鴨聽雷鳴隔靴抓癢。直饒脫卻根塵去卻機境。尚余一線路在。且二途不涉一句作么生道。還委悉么。佛殿階前石獅子。大洋海底鐵昆侖

散天申節。上堂云。天上古佛人間至尊。五月下降閻浮。五月君臨萬國。奮中興業清四海塵。永固龍圖長堅鳳歷。遙瞻北闕仰祝南山。一句全提當機顯露。還委悉么。建炎天子天申節。圣壽彌隆億萬年

上堂。僧問。百丈問溈山。并卻咽喉唇吻。作么生道。山云。卻請和尚道。此理如何。師云。傍觀者哂。進云。百丈云。不辭向汝道。恐已后喪我兒孫。為復是答他。話為他說。師云。老婆心切。進云。五峰道。和尚也須并卻。意旨如何。師云。一箭中紅心。進云。百丈道。無人處斫額望汝。是肯他不肯他。師云。萬人叢里奪高標。進云。云巖道。和尚有也未。又作么生。師云。拖泥涉水兩三重。進云。未審云巖會了恁么道。不會了恁么道。師云。與阇黎一般。進云。忽有人問和尚。并卻咽喉唇吻作么生道。師云。合取。進云。恁么則與云巖一般去也。師云。直截根源人不識。忙忙業識幾時休。師乃云。萬仞懸崖撒手。要須其人。千鈞之弩發機。豈為鼷鼠。云門睦州當面蹉過。德山臨濟誑諕閭閻。自余立境立機作窠作窟。故是滅胡種族。且獨脫一句作么生道。萬緣遷變渾閑事。五月山房冷似冰

上堂。僧問。臨濟三玄驗作家。如何是體中玄。師云。迅雷霹靂更驚群。進云。如何是句中玄。師云。切忌向三寸上辨。進云。如何是玄中玄。師云。棒頭有眼明如日。進云。如何是一印印泥。師云。腳跟下爛骨董地。進云。如何是一印印水。師云。沒嘴浸卻。進云。如何是一印印空。師云。腦后圓光萬丈長。進云。為復一理為復二義。師云。且鉆龜打瓦。師乃云。禪非意想以意想參禪。則乖道絕功勛以功勛學道則失。直須絕卻意想。喚什么作禪。腳跟下廓爾。無禪之禪。謂之真禪。如兔子懷胎。絕卻功勛。喚什么作道。頂門上照耀。無道之道。謂之真道。似蚌含明月。到個里實際理地既明。金剛正體全現。然后山是山水是水。僧是僧俗是俗。萬法樅然初無向背。乃呵呵大笑云。山僧恁么說話。大似無夢說夢無事生事。若是明眼人。覷見一場敗闕。且離意想絕功勛。一句作么生道。八臂夜叉擎鐵柱。忿怒那吒撲帝鐘

上堂。壁立萬仞處透得。鬧市里可以橫身。鬧市里透得。壁立萬仞處可以倒退。何也根本若真。正眼洞明。則七穿八穴。根本若不明。正眼若麋麻。則皮穿骨露。故德山入門便棒。臨濟入門便喝。睦州見僧便道現成公案。資福道隔江見剎竿便去。腳跟下好與三十棒。豈不是壁立萬仞處透得大丈夫漢。一等是踏破草鞋。何不向祖佛提不起處承當。天人著眼不及處擔荷。然后即心即佛非色非心。以一重去一重。以一句脫一句。豈不是鬧市里透得。向個里直得壁立萬仞。然后似鶻提鳩。所以古人道。垂手還同萬仞崖。正偏何必在安排。然后與么也得。不與么也得。與么不與么總得。似虎靠山。忽若與么也不得。不與么也不得。與么不與么總不得。如銀山橫路。許他是具眼底。向個里雙照雙遮。同生同死。全明全暗。全殺全活。正與么時。且作么生。杖頭點出金剛王。鐵壁銀山百雜碎。復云。圣凡情解初無相。一法真時法法真。萬仞崖頭能撒手。千峰頂上現全身

上堂舉。古者道。動是誑寂是謗。動寂向上有事在。老僧口門窄。不能與汝說。師云。是則是。只道得一橛。若是山僧則不然。語是誑默是謗。語默向上有事在。老僧舌頭短。不能與爾說。還委悉么。兩仞金剛寶劍一對無孔鐵槌

上堂云。十五日已前。千牛拽不回。十五日已后。俊鷂趁不及。正當十五日天平地平同明同暗。大千沙界不出當處。可以含吐十虛。進一步。超越不可說不可說香水海。退一步。坐斷千里萬里白云。不進不退。莫道阇黎老僧。也無開口處。遂舉拂云。正當恁么時如何。有時拈在千峰頂。劃斷天云不放高

祈雨上堂。僧問。萬里不掛片云時如何。師云。老僧也怪伊。進云。青天也須吃棒。又作么生。師云。行遣早遲也。進云。未審過在什么處。師云。彼此住山人。更不重注破。進云。好雨下時卻不下。不天晴處卻天晴師云。爾適來向什么處去來。進云。乍卷乍舒去也。師云。腳跟下更與一棒。直得雨似盆傾。進云。總不與么時如何。師云。捩轉鼻孔。進云。忽若應時應節又作么生。師云。山前禾麥熟。共唱太平歌。師乃云。曹溪路上天高地厚。少室峰前土曠人稀。孤然危坐冷蕭蕭。大野橫身風颯颯。眼見則瞎耳聽則聾口說則啞。雖然不出一毫端。含吐十虛無向背。既然有恁么神通。具恁么作用。為什么干燥燥地。東海鯉魚打一棒。忙忙匝地便為霖

上堂云。釋迦慳彌勒當。八字打開無盡庫。拄杖子化為龍。赫日光中吐云霧。遍界滂[雨/汒]注甘雨。卓拄杖下座

七月旦上堂。一二三四五六七。眼里瞳人吹篳篥。七六五四三二一。石人木人眼淚出。七通八達舉著。便知尚在見聞隔靴抓癢。陜府鐵牛吞嘉州大像則且置。佛殿階前狗尿天。五臺山上云蒸飯。一句作么生道。風來樹影動。葉落便知秋

上堂云。知幻即離。不作方便。眼里拈卻須彌山。離幻即覺。亦無漸次。耳里除卻四大海。不見而見。鐘鳴鼓響玲瓏。不聞而聞。大地山河歷落。無生田地有種有收。般若梯航有津有濟。離一切相即且致。威音王已前一句作么生道。云中生石筍。火里出青蓮

解夏上堂。僧問。混沌未分時如何露柱懷胎。此意如何。師云。突出難辨進云。分后如何片云點太清。是何宗旨。師云。高著眼。進云。未審太清還受點也無。靈云為什么不對。師云。識法者恐。進云。恁么則含生不來也。又不對為復是理合。如此為復是難為酬對。師云。生鐵鑄就。進云。直得純清絕點時如何猶是真常流注。又作么生。師云。若能轉物即同如來。進云。如何是真常流注似鏡常明。意旨如何。師云。也是一句合頭語。進云。大地山河為自己燈籠露柱。亦非他。師云。莫妄想。進云。渾無用去時如何。師云。卻較些子。進云。向上更有事也無。云打破鏡來與汝相見。未審意在什么處。師云。分付拄杖子。進云。陋巷不騎金色馬。回來卻著破襕衫。師云。他家得自由。師乃云。秋光清淺秋露虛凝。秋風颼飗秋色澄凈。乃釋迦護生之功已畢。實衲僧結制之法周圓。若能內忘己見外了法空。內外一如虛凝澄寂。則全心即佛全佛即心。與諸佛把手共行。與祖師同得同用。到個里更說什么結。更說什么解。二六時中凈裸裸赤灑灑。終日著衣。不曾掛一縷絲。終日吃飯。不曾咬一粒米。所謂動若行云止猶谷神。豈有心于彼此。那有像于去來。觸處逢渠全機獨脫。正恁么時如何。白云本是無心物。等閑出沒太虛空。復云。九十日功圓此日。不須更驗蠟人來。雖然萬里無寸草。袋口今朝己解開

上堂。僧問。趙州訪一庵主云。有么有么。主豎起拳頭。州云。水淺不是泊船處。意旨如何。師云。據款結案。進云。只如又訪一庵主。亦豎起掌頭。州卻贊嘆禮拜。師云。兩重公案。進云。問答一般。為什么肯一個。不肯一個。師云。大有人到此一似撞著鐵壁。進云。忽有人問和尚有么有么。如何只對。師云。劈脊便棒。進云。恩大難酬。師便打。乃云。當陽顯正眼。包括三千大千。渠儂無舌頭。演出龍宮海藏。現成受用觸處逢原。遍界家風取之左右。若非同道者。何能提綱烹。既是恁么人。須明恁么事。還委悉么。大地撮來粟米粒。十方剎海掌中觀

八月一日上堂。僧問。不歷化城便登寶所時如何。師云。滿眼本非色。滿耳本非聲。進云。親到寶山空手回。又作么生。師云。入荒田不揀。師乃云何。物高于天生天者是何。物厚于地育地者是何。物寬于虛空包虛空者是何。物超越佛祖植佛祖者是。六合之外惟道。存而勿論。若據本分事。未道得一半。還知盡大地撮來。盡在諸人眉毛眼睫上。化作天大將軍。現無邊神通。若也見得。轉凡成圣。若也不見。切忌躊躕。撥轉上頭關捩子。分身百億化無邊

請長蘆覺禪師上堂。多子塔前分半座。截斷眾流。少林端拱歷九年。壁立萬仞。奮作家爐鞴。施向上鉗錘。顯大用大機。全生全殺。與一切人抽釘拔楔解黏去縛。令大地人各各如獅子兒奮迅吒沙踞地返躑。所以道。法王法力超群生。常以法財施一切。久積凈業稱無量。導眾以寂故稽首。夫如是則向萬仞懸崖垂手。敲唱俱行。百尺竿頭進步。主賓互換。正當恁么時如何。龍吟長霧起。虎嘯乃風生。復云。撞著道伴交肩過。一生參學事已畢。今朝幸遇大導師。寶華王座為拈出

上堂。僧問。離四句絕百非。請師直指西來意。馬大師為什么不與他說。師云。阇黎不妨具眼。進云。智藏道。問取海兄去。又作么生。師云。爛泥里有刺。百丈道。我到這里卻不會。意旨如何。師云。烏龜鉆破壁。進云。馬祖道。藏頭白海頭黑。又作么生。師云。塞外將軍令。進云。只如三員尊宿。是答他話是為他說。師云。一狀領過。進云。語帶玄而不露。口欲談而辭喪。師云。猶有這葛藤在。進云。忽若截斷眾流。言詮不涉。又作么生。師云。待我上山采拄杖。進云。這老和尚一點也瞞他不得。師云。放過一著。師乃云。好日多同數彩一賽。錦上鋪華全通內外。若是知音更不話會。大眾。三世諸佛在火焰里轉大法輪。墻壁瓦礫在諸人眼睛里轉大法輪。拄杖子在千圣頂[寧*頁]上轉大法輪。只有露柱燈籠。卻較些子。何故。東行不見西行利。一葉落知天下秋

中秋上堂。僧問。黃龍三關即不問。如何是楊岐栗棘蓬。師云。天下人吞不得。進云。和尚還吞得也無。師云。老僧是第一個吞不得底。進云。既是吞不得。將何為人。師云。終不敢孤負楊岐。進云。如何是金剛圈。師云。阇黎盡伎倆。百年透不出。進云。忽遇個漢出來道盡是閑言語。又作么生。師云。一任[跳-兆+孛]跳。進云。這老和尚今日稍有些子相為。師云。且莫冬瓜印子。師乃云。秋半西風急。當空月正圓。蕭蕭木葉落。湛湛露珠懸。嘹唳沖云雁。凄清抱樹蟬。頭頭渾漏泄。切忌覓幽玄

出城中退院回。上堂。大眾幸自無一星兒事。剛然平地起骨堆。費盡工夫。只這是步隨流水卻歸來。恁么也不得。不恁么也不得。恁么不恁么總不得。然后沒交涉。正身此個時節。雖然如是。他家自有通霄路。嵩高南岳與天臺。復云。八臂那吒擎鐵柱。翻身直入滄溟去。逡巡忿怒撲帝鐘。過犯彌天無雪處。無雪處不免依前安舊所。且正當恁么時如何。一文偷不得。虛作沒量人

謝監院上堂舉。藥山一日語云巖云。與我喚沙彌來。巖云。和尚喚他作什么。山云。我有個折腳鐺子。要伊提上挈下。巖云。恁么則與和尚共出一只手也。師云。道頭知尾。舉一明三。山僧有個小頌。一步闊一步。一著高一著。提折腳鐺兒。施阿伽陀藥。須彌土一撮。滄溟水半杓。快意唱巴歌。過屠門大嚼

上堂云。大眾。仲冬嚴寒。千山萬山。滴水滴凍。成塊成團。凍得達磨板齒落。冰得金烏嘴團圝。明鏡當臺幽洞側。更看雙鳳舞孤鸞。復云。金毛獅子一滴乳。迸散驢兒乳十斛。活卻死人平地上。似地擎山石含玉

舉。杲首座立僧上堂云。鶻兒未出窠。已有摩霄志。虎子未絕乳。已有食牛氣。況復羽翼成。況復爪牙備。奮迅即驚群。八面清風起。一條脊梁硬以鐵。一條白棒掀天地。相與建法幢。展衲僧巴鼻

上堂云。不登泰山不知天之高。不涉滄海不知海之闊。此區中之論也。若是其中人。天在一粒粟中。海在一毫頭上。浮幢王華藏界。盡在眉毛眼睫間。且道。此個人在什么處安身立命。還委悉么。無邊虛空盛不受。直透威音更那邊

上堂云。三界無法。霜天皎月。何處求心。山高水深。四大本空。不辨西東。佛依何住。乾坤獨露。透得脫見得徹。正在半途逡巡。擊碎鐵門關拔。脫無根樹便見。掌擎日月背負須彌。引手過越一百一十城。翻身獨立十方華藏界。到個里也無佛也無祖。不立照不立用。不立權不立實。不行棒不行喝。正當恁么時如何。憑仗阿伽陀妙藥。點取金剛正眼開

上堂云。十方同聚會。本來身不昧。個個學無為。頂上用鉗錘。此是選佛場。深廣莫能量。心空及第歸。利劍不如錐。龐居士舌拄梵天。口包四海。有時將一莖草作丈六金身。有時將丈六金身作一莖草。甚是奇特。雖然要且不曾動著向上。關。如何是向上關。鑄印筑高壇

韓觀察請上堂。大眾。日沉沉風颯颯。萬世只如今。云叆叆水潺潺。當處全體現。黏皮著骨底未免論性論心越格超宗底。便道。拖泥涉水。殊不知。人人有坐斷天下人舌頭分。個個具有金剛正眼。若能未舉先知。未言先契。則路逢達道人。不將語默對。到個里似金博金。如水入水。便乃全憑此個恩力去也。且正恁么時如何是全提一句。還委悉么。知恩方解報深恩

圓悟佛果禪師語錄卷第七圓悟佛果禪師語錄卷第八

　　　　宋平江府虎丘山門人紹隆等編


　　上堂八

歲旦上堂。元正啟祚打開門戶。萬物維新天地同春。應時納祐不落窠臼罄無不宜。萬世一時孟春猶寒。伏惟。首座大眾。起居萬福。乞火和煙得。擔泉帶月歸。復云。新年頭有佛法。正是土上加泥。新年頭無佛法。又成當面蹉過。到個里佛法世法有無新舊。一時拈向一邊。且不落夤緣一句作么生道。還委悉么。乾坤一合地糊餅。日月兩輪天氣鞠

施主舍法衣上堂云。迦葉攜坐雞足峰。老盧持過大庾嶺。如今披向寶華座。孤光迥迥高峰頂。且道。是同是別。錦衣公子貴。林下道人高

上堂云。大眾。眾手共淘金。人人皆有得。霜風襲四圍。天華滿衣裓。大賞不論功。虛空長逼塞。分身千百億。彌勒真彌勒。復云。入水須斬蛟。入山須擒虎。才方撲帝鐘。便擊涂毒鼓。一箭落九烏。一捻千鈞土。諸圣和不齊。臘月二十五

舒禪師周祥上堂。大眾。去年今日一語翁。泥牛入海無消息。今年今日鐵斧老。優曇缽華現籌室。油云出沒太虛空。動靜去來那有跡。須信雪晴天地春。金烏依舊從東出

上堂。大眾。天上月圓萬像歷然。地下月半觸途成現。見不見。包裹十虛尚余半。聞不聞。透脫圓通徹本根。玉漏銅壺催不得。乾坤大地一枝燈。一處圓融一切處。無邊剎海更峻層

上堂云。透脫祖師關不知物遷變。一念可萬年。一條真白練。千差眼底親。萬化鏡中現。驀要入三門。等閑騎佛殿。復云。夜雨漬深春。莓苔色染人。溪邊芳草碧。華與柳條新。氣味濃于酒。風光軟勝絪。靈云覓不得何處悟天真

上堂云。日面月面胡來漢現。有時放行有時把斷。世法佛法打成一片。若作一片會。遇貴即賤。不作一片會。麥里有面。復云。三世諸佛不知有。一一面南看北斗。貍奴白牯卻知有。戴角擎頭獅子吼。四棱蹋地又團圝。八角磨盤空里走。擬推尋劈脊摟。拈得鼻孔失卻口。為問普化一頭驢。何似紫胡一只狗

上堂云。有句無句超宗越格。如藤倚樹銀山鐵壁。及至樹倒藤枯。多少人失卻鼻孔。直饒收拾得來。已是千里萬里。只如未有與么消息時。還透得么。風暖鳥聲碎。日高華影重

上堂云。大眾。久雨不晴今日晴。乾坤大地放光明。墻壁瓦礫說佛法。露柱燈籠著眼聽。敢問諸人。作么生聽得。乃云親。復云。釋迦老子道。知幻即離。橫身萬里不作方便十分成現。離幻即覺。須彌倒卓亦無漸次眼中出刺。忽若盡大地撮來如粟米粒大。且作么生知。扇子[跳-兆+孛]跳上三十三天。且作么生覺。正恁么時還委悉么。十方剎海金剛座。萬煆爐中鐵蒺藜

上堂。僧問。日面佛月面佛。意旨如何。師云。翻來覆去看。進云。金烏急玉兔速又作么生。兩重公案。進云。只如道三世諸佛六代祖師同一舌說。未審同那一舌說。師云。便是同也截斷了也。進云。未審將什么截。師云。將無舌底。進云。草賊大敗。師云點。師乃云。大眾。月生一。快鷹俊鷂趁不及。月生二。德山臨濟失巴鼻。月生三。文殊普賢特地參。忿怒那吒把須彌。一擘百雜碎。折腳鐺子撞破無底籃兒。大悲千手一只手中一只眼也提不起。無言童子卻解道。前三三后三三。還委悉么。萬仞峰頭都放卻。多年破衲太[毯-炎+監]毿

上堂云。大眾。傅大士道。須彌芥子父。芥子須彌爺。山水坦然平。敲冰來煮茶。曾聞傅大士乃彌勒大士化身。看他通個消息。不妨著實。山僧今日土上加泥。亦有個頌子。須彌納芥不容易。芥納須彌匹似閑。長河攪著成酥酪。輕輕擊透祖師關

舉。丹霞裕長老為人入室上堂云。大眾。摩醯首羅揭示頂門正眼。摩竭陀國全提向上鉗錘。壁立萬仞絕承當。孤光爍破四天下。所以道。殺人刀活人劍。將錯就錯。上古之風規。亦是今時之樞要。和泥合水。若論殺人刀不存毫末。活人劍橫尸萬里。須知殺中有活擒縱人天。活中有殺權衡佛祖。直饒說得殺活倜儻分明。山僧更問爾。覓劍在。正恁么時見么。萬仞懸崖垂只手。高峰共唱太平歌。復云。趙州道。趙州南石橋北。觀音院里有彌勒。祖師留下一只履。直至如今覓不得。諸人要知落處么。問取丹霞和尚

結制上堂。二千年前佛制諸方遵行為例。九旬之內安閑共作鬼家活計。且如何是鬼家活計。猢猻入布袋。復云。九旬結袋口。安居解脫道。水乳自和同。萬緣無所撓。栗棘蓬快吞。金剛圈猛跳。共透衲僧家。頂[寧*頁]上一竅

上堂。金色頭陀衣糞掃。鞠多尊者運神通。火星迸入新羅國。大象牽藏藕竅中

五月旦日上堂云。鐵樹[髟/龍]松石牛哮吼。火云亙天長萬丈。金烏普照大光明。直得東海鯉魚振鬣揚鱗。南國波斯呈橈舞棹。文殊普賢不敢說理說事。德山臨濟不敢行棒行喝。正恁么時會么。拄杖擬吞三世佛。燈籠百解瀉明珠。復云。釋迦老子道。若有一人發真歸源。十方虛空悉皆消殞。五祖和尚又云。一人發真歸源。十方虛空筑著磕著。山僧即不然。若有一人發真歸源。十方虛空錦上鋪華

上堂云。新月如鉤輕云映火。山前麥熟筐里蠶繰。田夫戢戢栽苗。柳岸垂垂之線。風調雨順盜賊消禳。我輩林下之人。一餉非常慶快。才作此語。驀地有個符使。出來道。山前諸處五瘟行疫病太甚。欲就和尚覓個神符。往前驅逐。山僧遂以拄杖畫一圓相與之。瞥然不見。逡巡卻來道。五瘟疫鬼已驅。向他方世界去也。只有一事待請益和尚。此靈驗神符從何處得來。山僧劈脊便打。當下滅跡消聲。因行掉臂。成個頌子。五月五日天中節。赤口毒舌盡消滅。五月五日五時書。放下蛇頭捋虎須

上堂云。迥無依倚超宗越格。非佛非心萬仞壁立。桑樹上著箭。柳樹上汁出

上堂云。粥足飯足飽柴飽水。廬陵米價高。山前麥熟走。盡乾坤剎海。都盧是個自己。撮向眉毛眼睫間。直得放光動地。不是如來禪。亦非第一義。更說甚衲僧巴鼻。爭如撒手懸崖去卻藥忌。且唱個啰啰哩哩。參

上堂。一二三四五六七。七六五四三二一。旋風車上定盤星。百尺竿頭吹篳栗。咦復舉。云門一日示眾云。和尚子莫妄想。山是山水是水。僧是僧俗是俗。時有僧出云。學人見山是山見水是水時如何。云門以手劃一劃云。佛殿為什么從這里去。師拈云。似地擎山如石含玉。透得過者盡在無盡藏中。透不過者未免搏量。只如云門以手劃一劃云。佛殿因什么從這里去。又且如何。一葉落知天下秋

蔣運使寄云居山三大字。仍請升座云。法法圓融心心虛寂。大包無外文彩已彰。細入無間眼莫能觀。所以道。萬法是心光。諸緣唯性曉。本無迷悟人。只要今日了。今日便與么。坐斷報化佛頭。喚什么作心。喚什么作性恁么說話已是截斷諸根了也。且作么生是截斷諸根處。放一線道通個消息。還委悉么。大旱得甘雨。大熱得清涼。復有頌云。眾峰盤屈屋耽耽。天上泓澄雨碧潭。渴驥怒猊三大字。高蹤千古振名藍

住南康軍云居真如禪院。送化主上堂云。火不待日而熱性相類。風不待月而涼氣相合。獨樹不成林。單絲不成線。建大廈非一木之能。濟巨川非一棹之力。所以道眾毛成毬。聚鐵成斧。要須內外相應賓主知容。自然氣類相同羽毛相似。正與么時如何。八萬四千非鳳毛。三十三人入虎穴。復有頌云。三十余員云水客。諸方分化力行持。山門庶事渾依賴。正是金毛奮迅時

上堂云。有句無句已絕誵訛。非色非心直超路布。到個里有啟口分也無。莫道是勤上座口似匾檐。設使三世諸佛歷代祖師出來。辯似懸河機如掣電。未免亡鋒結舌。何故。只為風頭太硬。然雖如此。若向個里直下承當得去。如龍得水似虎靠山。有丈夫志氣。具絕羅籠手段。所以道。殺人刀活人劍。則這邊那邊向上向下有事無事佛界魔界一時坐斷。忽有人問。未審刀劍在什么處。委悉么。從前汗馬無人識。只要重論蓋代功。復舉。僧問云門。樹凋葉落時如何。云門云。體露金風。師云。云門眼似流星機如掣電。拈得將來不妨奇特。如今忽有人問山僧。樹凋葉落時如何。只向伊道。千山云霧卷。一望見前村

上堂云。十方同聚會。個個學無為。此是選佛場。心空及第歸。大丈夫俱決烈志氣。慷慨英靈。踏破化城直截承當。外不見有一切境界。內不見有自己。上不見有諸圣。下不見有凡愚。凈裸裸赤灑灑。一念不生桶底剔脫。豈不是心空。到個里還容棒喝么。還容玄妙理性么。還容彼我是非么。直下如紅爐上一點雪相似。豈不是選佛場中擎頭戴角。雖然如此。子細檢點將來。猶涉階梯。且不涉階梯一句作么生道。還委悉么。千圣不留無朕跡。萬人叢里奪高標。復有頌云。住山只貴眾和諧。表里通明應整齊。折腳濫兒幸無恙。相憑出手共提攜

上堂云。清秋晴色苗稼豐登。四海晏清萬民樂業。林下之士歇意休心。直下當陽坐斷報化。饑餐渴飲倦臥閑行。無事無為得大自在。當陽一句不可重宣。回避不行直須漏泄。還委悉么。八月秋何處熱。復云。昨夜夢登樓。驀然得個時節因緣。今朝舉似大眾。四野迥澄澄。端如坐少林。云籠高岳頂。月在碧波心

中秋上堂云。只恁么透得。已是涉泥水。何堪更廉纖。沒頭又沒嘴。到個里也須是個似大死底人卻活始得。還委悉么。棒頭能取證。喝下絕承當。復云。光景急如梭。賢明爭柰何。千林凋敗葉。一雁度秋河。風急砧聲遠。山高月色多。誰當此時節。解唱紫芝歌

退院上堂云。七處住持三十載。今朝方作地行仙。上蒙圣主從卑愿。亭毒之恩遠似天。見可而進知難而退。權柄在手舒放非他。住既無心動亦非我。所以二六時中與他同得同證同出同入。豈有心于彼此。何有象于去來。所以道。欲識佛性義。當觀時節因緣。時節若至其理自彰。正當與么時。還委悉么。林間蕭散處。世外一閑人。復有頌云。禪月昔年曾有語。山僧師范作良謀。如斯標致雖清拙。大丈夫兒合自由

　　小參一

住成都府天寧寺小參。師示眾云。正令已行十方坐斷。千圣出來亡鋒結舌。雖然如是。事無一向。還有同生同死底衲僧么。時有僧問。勿謂無心便是道。無心猶隔一重關。如何是一重關。師云。十重也有。進云。如何是關中主。師云。放過一著。進云。作何面目。師便喝。師乃云。只恁么早多事也。如今直饒舉一則語。盡古今言教一時明得。正是和泥合水。拈一件物。盡大地一時見透。亦是好肉上剜瘡。看他從上得底人。口如臘月扇直得醭生。心如枯木縱逢春夏未曾變動。不是強為任運如此。豈要爾舉古明今拋沙撒土。今夜事不獲已。將錯就錯。與諸人打葛藤去也。還知此事么。盡十方界窮虛空際。無絲毫透漏。是個金剛眼睛更無外物。所以尋常與兄弟道。爾才觀色早塞卻眼。才聽聲早塞卻耳。才嗅香早塞卻鼻。才吐氣早塞咽喉。才動轉早塞卻身。才起念早塞卻意。六根門頭凈裸裸赤灑灑。只是不肯回光返照。看他古人于先德言下契證通個消息也。不妨親切。水潦被馬祖一踏。起來呵呵大笑云。百千法門無量妙義。只向一毫頭上識得根源去。豈不快哉。臨濟在黃檗三度設問。吃六十棒。及至大愚面前不覺道。元來黃檗佛法無多子。似此得處。豈不驚群。諸公還曾消息么。若也翻覆參詳。實是得個入處。始知二六時中行住坐臥動轉施為。一一超古越今無間無斷。與他從上祖佛把手共行。尋常只守閑閑地。不起毫發凡圣情量。更有什么得失可疑生死可出。似此說話。可謂對諸公面前。無夢說夢無事生事。忽有個忍俊不禁出來。喝散大眾拽下繩床。痛打一頓。也怪他不得。然雖如是。也須是實到這個田地始得。如今還有恁么人么。山僧甘吃一頓。且要與此人相見。有么有么。如無。山僧今夜失利

示眾云。祖師心印直截當機。凜若劍鋒明如皎日。當臺輝赫樅爾現前。還有互相平展底么。僧問。世尊久默斯要。及至末后為什么獨召飲光密傳法眼。師云。正是龍頭蛇尾進云。一點水墨兩處成龍。師云。帶累山僧進云。苦瓠連根苦。甜瓜徹蔕甜。師云灼然。進云。也是烏龜吃生菜。師云取性。乃云。欲知佛性義。當觀時節因緣。時節若至其理自彰。茍或時節未至。理地未明。便乃業識茫茫無本可據。敢問諸公。即今是什么時節。莫是黃昏時節么。莫是小參時節么。莫是坐立儼然時節么。莫是說禪說道時節么。莫是萬像交參時節么。莫是心境一如時節么。若與么儱侗。且喜沒交涉。今夜諸公在此權立片時。山僧不惜眉毛。確實評論這一段時節去也。只如諸人在此聽山僧鼓兩片皮。用作時節正墮常情須。知山僧不曾說一字。諸人不曾聞一言。諸人與山僧。各各有一段大事。輝騰今古迥絕知見。凈裸裸赤灑灑。各不相知各不相到。透聲透色超佛越祖。若能退步就已。脫卻情塵意想記持分別露布言詮。聞見覺知是非得失。直下豁然。瞥地便與古佛同。一知見同一語言同一手作同一體相。非唯與諸圣同。亦乃與歷代宗師天下老和尚同。下至四生六道醯雞蠛蠓無不皆同。不被前塵所惑知解所撓。不畏生死不愛涅槃。放曠平常隨時任運動靜施為無非解脫。能轉一切境界。能使一切語言。非唯諸人分上如此。至于古人無不皆由此個時節得入。豈不見。趙州初參南泉悟平常心是道后。來有問西來意。便對曰。庭前柏樹子。以至鎮州出大蘿葡頭。我在青州作一領布衫重七斤。非唯趙州。德山得此時節入門便打。臨濟得此時節入門便喝。睦州得此時節便道現成公案放爾三十棒。俱胝一指頭上用此時節。鳥窠吹布毛處見此時節。以要言之。古來宗師無不皆用此個時節。只如法眼曾舉參同契云。竺士大仙心。遂云。無過此語也。向下中間也只是應時應節說話。至最后謹白參玄人。光陰莫虛度。乃云。住住恩大難酬。設使粉骨碎身亦報此恩不得。豈不是知此時節方恁么說。如今若未有發明處去。只虛度光陰。若參得徹底分明去。二六時中管取。無絲毫許落虛。非唯二六時中。下至百千億劫盡未來際。悉不落虛。只如山僧說恁么時節。還得諦當也未。復云。夢也未曾夢見在。且道。還有為人處也無。若善參詳。只這一句亦不虛設。有個山頌舉似大眾。秋深天氣爽。萬象共沉沉。月瑩池塘靜。風清松檜陰。頭頭非外物。一一本來心。直下便薦取。切莫更沉吟

示眾云。當軒有路直下坦平。慣戰作家便請單刀直入。有么有么。良久云。諸人既是藏鋒。山僧不免作一場獨弄雜劇去也。未恁么前是第二頭。正恁么時是第三首。餉間恁么去。只是隨波逐浪。如今且向隨波逐浪處。與諸人商量。還蓋覆得么。還有一法與他為伴侶么。所以道。他能成就一切法。能出生一切法。一切諸佛依之出世。一切有情因他建立。六道四生以他為本。只如諸人即今在此座立。悉皆在他光中顯現。還見得他么。若也見得。直下無一絲發隔礙。無一絲發道理。更有什么見聞覺知為緣為對。但恐自家不能返照。所以生疑。尋常不是向諸人道。千言萬言但只識取一言。千句萬句但只識取一句。千法萬法但只識取一法。識得一萬事畢。透得一無阻隔。直下脫卻情塵意想。放教身心。空勞勞地。于一切時遇茶吃茶遇飯吃飯。天但喚作天。地但喚作地。露柱但喚作露柱。燈籠但喚作燈籠。一切亦然。二六時中只么。平常無一星事。雖然如是。若有個無事懷在胸中亦未得自在。有個有事亦未得自在。直須有事也無無事也無。無二亦無猶在半途。若是聊聞舉著。入骨入髓信得及底人。聞恁么說話。大似熱碗鳴聲。尋常間說個禪字。便去河邊洗耳。等閑地不著。便偶然道著個佛字也。須漱口三日。寧可生身入地獄。永劫受沈輪。向鑊湯爐炭里煮煠。終不肯將佛法作解會。亦終不起佛見法見。佛見法見尚自不起。何況更起世間情想分別妄緣諸業。且作么生見得此人。作么生親近得此人。有具眼底么出來道看。如無。待三二十年后。山僧換卻骨頭。別與諸公通個消息

示眾云。大道本來無向背。擬心湊泊已差池。吒呀卓朔能哮吼。即是金毛。師子兒。還有恁么底出眾相見。僧問。如何是定乾坤句。師云。唯我獨尊。進云。橫身當宇宙去也。師云。好與三十棒。僧云便請。師云。許爾大膽。進云。是何言歟。師云。直待雨淋頭便打。乃云。眹兆未分已成露布。言詮才立特地乖張。雖然第二義門且不是和泥合水。大眾。還知此事么。座斷千差路。不立一纖塵。巍巍堂堂暐暐瞱瞱。蓋天蓋地。應聲應色。不與千圣同途。不與萬法為侶。卷舒自在無執無拘。若也見得。可以向百草頭上縱橫。聲色堆里坐臥。言詮莫能及。比況莫能得。知不可知識不可識。不是心不是佛不是物。不是圣不是凡。不是有不是無。不是是不是非。不是得不是失。恁么也不得。不恁么也不得。到這里如何稱提。如何舉唱。山僧直得口似匾檐。無理可伸無詞可說。然雖如是。官不容針私通車馬。放一線道。有個商量。豎起拳云。還見么。諸佛以之出世。祖師以之西來。歷代宗師以之接物利生。天下老師以之鉗鍵衲子。其把定也。乾坤失色日月無光。盡大地人喪身失命。其放行也。巖谷生光森羅顯煥。隨長隨短隨有隨無。處處皆真頭頭露現。且道。把住好放行好。三十年后逢人不得錯舉

示眾云。獨棹扁舟泛五湖。鉤頭時復得嘉魚。如今四海清如鏡。還有金鱗上釣無。負命者出眾相見。僧問。過去佛也恁么。見在佛也恁么。未來佛也恁么。未審和尚如何。師云。恁么是個什么。僧云。正是恁么。師云。蝦跳不出斗。進云。請和尚道出斗底句。師云。扁舟已過洞庭湖。乃云。動則影現覺則冰生。不動不覺死水里平沈。既動既覺未免傷鋒犯手。到這里且作么生舉唱。且作么生為人。然雖如是。盡法無民。古者道。這一片田地分付來多時也。我立地待爾構去。還知落處么。威音已前空劫那畔。這一片田地巍然不動。及乎四生浩浩萬象騰騰。世界遷流死生變化。這一片田地亦巍然不動。以至三災劫壞毗嵐風起。吹散大地猶如微塵。這一片田地亦巍然不動。諸佛出世祖師西來。正為發明這一片田地。從上宗師天下老宿。千方百計施設方便。無不盡力提持這一片田地。雖然如是。終未有人解當頭道著。還構得么。八面坦平四方清肅。萬法不能蓋覆。千圣不敢當前。若構得去。一了一切了。一成一切成。一見一切見。一得一切得。所以道。一塵才舉大地全收。一毛頭師子。百億毛頭一時現。但為妄情執著。無透脫期。甘處凡流不能徑截。茍或放得下。無一法當情。無一物附心。蕩蕩無拘自然。如水上按葫蘆相似。觸著便轉捺著便動。拘牽不回惹絆不得。動靜語默蓋天蓋地。明眼漢沒窠臼。卻物為上逐物為下。若論戰也個個力在轉處。更有什么高低可疑是非可畏。上門上戶咬人火急。豈不是英靈特達底漢。眾中還有恁么底么。出來證據。令人長憶李將軍。萬里天邊飛一鶚

示眾云。道無方所明之在人。法離見聞斷之在智。若能頓舍從來妄想執著。于一念頃頓悟自心頓明自性。不染諸塵不落有無。自然法法成見。然雖此事不可造次領會。須是發大丈夫慷慨特達之志。不顧危亡不拘得失。存個長久鐵石身心。逢境遇緣不變不異。時時著眼體究。不論歲月以悟為期。祖師門下不比教家。只要直截根源。于一言下領取。與諸圣同體同用大解脫。任運施為無不見性。至于雜亂狂慧思量分別。有一絲毫斬不斷。則無趣入之期。教中尚道。是法非思量分別之所能解。又云。以有思惟心。測度如來圓覺境界。如取螢火燒須彌山終不能著。祖師道。但盡凡情別無圣量。凡情盡處圣量見前。直須頓歇妄緣。無念無為放教虛靜。千圣萬圣未有不從此門而得入者。只在存誠堅固努力向前。但辦肯心必不相賺。珍重

圓悟佛果禪師語錄卷第八圓悟佛果禪師語錄卷第九

　　　　宋平江府虎丘山門人紹隆等編


　　小參二

夾山寺入院小參。師云。收光攝彩信天真。事事圓成物物新。內既無心外無相。更于何處覓通津。還有透得趙州關底么。試出眾相。見問承師有言逶得趙州關。如何是夾山關。師云。退身三百步。進云。恁么則九天云靜鶴飛高。師云。豈干阇黎事。進云。共相證據也何妨。師云。持聾作啞。師乃云。牛頭沒馬頭回。全彰照用。金烏急玉兔速。略露權衡。透得過底。似虎靠山如龍得水。透不過底。聞恁么道。似鴨聽雷鳴。蓋未諳悉元由一向情存知解。山僧今夜向作家面前。不惜眉毛放行去也。但能上無攀仰下絕己躬。外不見大地山河內不立聞見覺知。直下擺脫情識一念不生。證本地風光。見本來面目。然后山是山水是水。僧是僧俗是俗。雖然莫錯認定盤星。更須知有解黏去縛向上機關始得。且道作么生是向上事。雕弓已掛狼煙息。萬里歌謠賀太平

結夏小參。師云。大眾。見成公案觸處圓成。雖然老病躘鐘。尚可門旗展陣。還有匹馬單槍久戰沙場底么。出來相共證據。僧問。九旬禁足三月護生。只如華貓取斷南泉分身兩段。斑蛇適會赤眼就地一鋤。未審是持是犯。師云。破戒也不知。進云。大用不拘今古楷模。師云。依舊分身兩段。進云。若然者。玉筯撐開虎眼睛。金鞭擊斷那吒臂。師云。爾向什么處見南泉歸宗。進云。只在目前。師云。重言不當吃。問西天以蠟人為驗。未審此間以何為驗。師云。以眉毛為驗。進云。還許學人出得么。師云。更眨上看。進云。只恐覷不著。師云。短底短長底長。有什么覷不著。師乃云。全提單拈斬釘截鐵。呵佛罵祖大用大機。猶未稱衲僧本分事。何況立問立答立賓立主。涉語涉言說玄說妙。無事生事平地上起波瀾。雖然如是。事無一向理出多途。雖然看風使帆。不免相席打令。豈不見古人道。欲識佛性義。當觀時節因緣。時節若至其理自彰。只如今夜與明朝。乃是二千年前釋迦老子立起模范。九旬禁足三月護生時節。天下叢林悉皆依稟。既是此個時節到來。還有識得此理底么。若識得此理去。隨處作主遇緣即宗。二六時中無內無外無得無失。全體恁么。亦無生可護。亦無蠟人可持。其或未然。應憐鵝護雪。直使蠟人冰。師復云。大眾釋迦老子道。以大圓覺為我伽藍。身心安居平等性智。諸人既欲安居。還識得平等性智么。若識得去。人人具足個個圓成。乃至動靜施為悉皆在大伽藍中。與他諸圣把手共。行與他諸圣同作佛。事且作么生識得。去三條椽下七尺單。前各宜照管久立

結制小參。僧問。護生須是殺。殺盡始安居。未審殺個什么。師云。大有人疑著。進云。學人到這里直得步步絕行蹤時如何。師云。未有金剛王寶劍在。進云。斬釘截鐵本分宗師。眹兆未分請師速道。師云。咭嘹舌頭三千里。進云。恩深轉無語。懷抱自分明。師云。且莫詐明頭。問一大藏教是拭不凈紙。只如德山為什么擔疏鈔行腳。師云。放下著。進云。周金剛被婆子一問。直得亡鋒結舌又作么生。師云。腦后拔箭。師乃云。絕彼我混虛空。透聲色無面目。終日吃飯。不曾嚼一粒米。終日著衣。未嘗掛一縷絲。總虛空華藏剎海。列向下風過現未來。諸圣倒退千里。舉一步越不可說世界。向香水海那邊。猶有去處。拈一塵混一切無量無數十方上下。一切諸佛祖師七穿八穴。猶有余地。且道此人向什么處安居。向什么處禁足。若知此人落處。始知本地風光。始見本來面目。便能攝順逆于一塵中。規行矩步。現威儀于一念頃。不越常程。至于以大圓覺為我伽藍。猶是小段在。若能恁么見恁么用。恁么信恁么透。管取無邊剎海。自他不隔于毫端。十世古今始終不移于當念。九旬禁足三月護生。于一念一步一塵一芥中。見成受用。且道。此人畢竟在什么處。還委悉么。披蓑側立千峰外。引水澆蔬五老前

解制小參。師云。收因結果慎末護初。一段因緣此時周備。圣賢窠窟生死根株。一錘擊碎一刀截斷。若是通方作者。舉著知歸。后進初機。如何湊泊。秖如生佛未分。空劫已前威音王那邊。還有結制解制也無。雖然到這里。直饒千圣出頭來。也須目瞪口呿。那邊即且致。只如今燈燭交光坐立儼然。高者是天厚者是地。山是山水是水。有是有無是無。長是長短是短。正當恁么時。與威音王己前空劫那畔。是同是別。若向個里倜儻分明。目前無法。胸中無心。上不見諸圣下。不見凡夫。外不見一切境界。內不見眼耳鼻舌身意。便能通同一切。說什么結制解制。一錘擊碎圣賢窠窟。一刀截斷生死根株。設使臨濟德山文殊普賢。乃至無量無邊具大解脫有大威神。無數河沙浩浩地來。不消一掜。且憑個什么。若不藍田射石虎。幾乎誤殺李將軍

郡中出隊眾請小參。師云。蘭城道友集如云。選佛場開不二門。光飾碧巖無舌老。小參佳會四方聞。聞者爭如見底。見底爭如激揚酬唱底。還有作家禪客么。僧問。三世諸佛只言自知。歷代祖師全提不起。一大藏教詮注不及。未審和尚如何。師云。夾山到這里口似匾檐。進云。捉敗這老漢。師云。且喜沒交涉。進云。恁么則天下人鼻孔。被和尚穿卻了也。師云。爾且道。夾山鼻孔在什么處。僧便喝。師云。也須穿腳。進云。明眼宗師天然有在。師云。猶是落二落三。師乃云。開佛祖爐鞴用向上鉗錘。擬議不來則千里萬里。當鋒薦得則坐斷要津。此猶是化門之說。若確實而論。山僧有口無說處。諸人有耳無側聆處。乃至日月未足為明。虛空未足為廣。乾坤未足為大。萬象未足為眾。到這里一搓一捺一挨一拶。要見本分事。且問。如何是本分事。大千沙界海中漚。一切圣賢如電拂

師示眾云。舉不顧即差互。擬思量何劫悟。且道舉個什么。直饒解顧也是方木逗圓孔。何況更涉思量計較道理。轉沒交涉。著實而論。有什么事。直下無一絲毫事。亦無一絲毫見聞玄妙道理得失。到這里便是千圣出來。要舉揚也無下口處。要作用亦無動轉處。所以云門云。向爾道。直下無事。早是相埋沒了也。且道什么處是埋沒處。灼然能有幾人到此。此是文殊普賢大人境界。豈是尋常涉道理計校得失思量底。還知么。須是絕情識絕玄妙。千圣只言自知。亦無窠臼照用。凈裸裸赤灑灑。巖頭道。只露目前些子如擊石火。此是向上人行履。若覷不見切不得疑著。若無恁么事。達磨西來經六百年亦不傳至今日。為有恁么事。至今天下列剎相望。一一真善知識踞師子座。各各為人天師。牙如利劍口似血盆。其余有窠臼有依倚。黏皮著骨有得有失有傳授。盡打入弄泥團處去。若是石頭馬師百丈黃檗臨濟云門玄沙巖頭法眼溈仰曹洞。此等之流。皆是向上宗師。動靜施為皆在此中行履。譬如師子捉象皆全其力。至于捉兔亦全其力。如僧問云居弘覺。師子捉兔捉象亦全其力。未審全什么力。云居云。不欺之力。要須一一與他本分草料。旦那個是本分草料。豈不見長沙道。我若一向舉揚宗教。法堂前須草深一丈。事不獲已向爾道。盡大地是般若光。光未發時無佛無眾生。消息向什么處得來。恁么說話。早是葛藤了也。所以尋常向兄弟道。須是打疊情塵得失計較凈盡。驀地一場汗出。自然活鱍鱍。天下人不奈何。幸有如是威風。有如是自在。若隨人腳跟轉。覓人涎唾吃。則沒交涉。且如仰山問同參道。近日見處如何。對曰。實無一法可當情。山云。師弟解猶在境。問何故。仰山云。汝豈無能知一法。可當情者。他直得無一法可當情。尚遭仰山點檢。到這里無能所知。無一法無。無一法也須是個人始得。所以喚作無事人。方始說本來無事。既是本來無事。只如目前萬境樅然。六凡四圣那里得來。直須超達始得。且作么生是超達底句。莫怪從前多意氣。他家曾踏上頭關

示眾云。大凡學道。須是用作事始得。莫只等閑。但二六時中如欠卻人家二三百萬貫債負。憂怕還他不徹。如此存誠不憂不到。是故古者道。大事未辦如喪考妣。又有一喻。學道之士如雞抱卵。須是暖氣相接方可生成。若中間間隔。暖氣不接。便抱十年終不得生。龍牙亦云。學道如鉆火。逢煙未可休。直待金星現。燒燃始到頭。況此大事。三世諸佛為之出世。自己透脫生死。豈可因循如存若亡。卻請努力向前。以悟為則。各希取信。珍重

示眾云。具足凡夫法。凡夫不知。具足圣人法。圣人不會。圣人若會即是凡夫。凡夫若知即是圣人。此事一語兩當。還委悉么。要識圣人凡夫凡夫圣人。長者長法身。短者短法身。大小青黃一切法悉皆如如。渾是個大解脫門。更無別異。但得情亡意遣一念真正。隨處遇緣皆為妙用。所以古人道。處處真處處真。塵塵盡是本來人。真實說時聲不見。正體堂堂沒卻身。至于天堂地獄草芥人畜六類四生纖洪近遠無不皆真。但為未徹根源底。居常生心動念。皆在塵勞業識中流轉。未曾回光返照。所以枉受輪回。不得受用。若能發慷慨心。啟特達志。頓歇諸緣。直下了得徹底分明心地了了。可謂行亦禪坐亦禪。語默動靜皆為正體。是故云門道。和尚子莫妄思。山是山水是水。僧是僧俗是俗。又道見拄杖子但喚作拄杖子。見屋但喚作屋。謂之覿體全真。有般人。取一邊舍一邊。見處遍枯不能著實。便乃得失居懷。被物所轉。無自由分。看他從上古人。得大受用利物垂慈全身擔荷。或出或沒或隱或顯或順或逆。開建化門示徑截路。無不教人究本明宗離諸執著。豈不見。棱道者參雪峰靈云玄沙。來往十五年。坐破七個蒲團。念茲在茲。后因卷簾忽然大悟。有頌云。也大差也大差。卷起簾來見天下。有人問我意何如。拈取拂子劈口打。及乎住長慶。示眾云。撞著道伴交肩過一生參學事畢。似此稱提。若不知有。爭解恁么道。可謂從自己胸襟流出。蓋天蓋地。又有問。如何是合圣之言。對云。大小長慶。被阇黎一問。直得口似匾檐。若善參詳。可以丹霄獨步自在縱橫。大眾。還知落處么。若也未知。為諸人拈出。白云盡處是青山。行人更在青山外

示眾云。德山小參不答話。打鎖敲枷。趙州小參要答話。將杖探水。崇寧今夜也不管答話。亦不管不答話。偶然向衣單下。拾得個千年桃核。舉似大眾。乃橫拄杖云。爾諸人。若也恁么坐斷天下人舌頭。復以拄杖卓地云。爾諸人。若也恁么入地獄如箭射。且道利害在什么處。若不同床臥。焉知被底穿

道林寺解夏小參。示眾云。涼夜群動寂。禪庭正清虛。明月印空闊。白云任卷舒。當陽好定奪。還有作家無。僧問。一塵舉大地收。一葉落天下秋。衲僧分上成得個什么。師云。前不迭村后不迭店。進云。大小道林。話頭也不識。師云。切忌虛空里[舀*鳥]啄。進云。和尚恁么道那。師云。作么生是爾著實處。僧擬進語。師云了。進云。爭奈落霞與孤鶩齊飛。秋水其長天一色。師云。賊過后張弓。師乃云。于內無心于外無相。于上無佛祖可仰。于下無眾生可悲。慳貪嫉妒俱除。慈悲喜舍并卻。兩頭坐斷中道不拘。凈裸裸絕承當。赤灑灑無回互。擊之不濁揚之不清。撥之不動攪之不轉。直下坐斷萬法。頭上孤危不立。于此安居隨處解脫。更說什么長期百二十中期百日下期八十日。且功成一句作么生道。不憐鵝護雪。且喜蠟人冰

冬夜小參。師云。佛祖大機人天正眼。眹兆未分時無許多事。及至一氣已分。便有生住異滅春夏秋冬。若隨波逐浪去。種種建立觸處圓融。若截斷眾流去。把住要津不通凡圣。若也二途不涉。腳跟下灑灑落落。豈不是本分衲僧。且道無陰陽地上如何通信。直待明年三月盡。莫言冬后雪霜寒

小參。僧問。猿抱子歸青嶂后。鳥銜華落碧巖前。此是和尚舊時安身立命處。如何是道林境。師云。寺門高開洞庭野。殿腳插入赤沙湖。進云。如何是境中人。師云。僧寶人人滄海珠。進云。此是杜工部底。作么生是和尚底。師云。且莫亂統。進云。如何是奪人不奪境。師云。山僧有眼不曾見。進云。如何是奪境不奪人。師云。阇黎問得自然親。進云。如何是人境俱奪。師云收。進云。如何是人境俱不奪。師云放。進云。人境已蒙師指示。向上還有事也無。師云。不可土上更加泥。師乃云。恁么恁么。如虎帶角。不恁么。不恁么。似兔無角。恁么又卻不恁么。暗隔兩重關。不恁么又卻恁么。全行向上路。此四句若排著四邊。則為禍為崇。若一時劃斷。則為祥為瑞。何故他從上來本無許多事。只為群機有利鈍所悟有淺深。是故勞他諸圣出來。應物現形隨機逗教。便有權有實有照有用有殺有活。有賓有主有問有答。萬別千差只如。正當恁么時。可中若有個漢。牙如劍樹口似血盆。一棒打不回頭。出來掀翻露布截斷葛藤。天是天地是地。山是山水是水。長是長短是短。方是方圓是圓。一絲毫不得動著。直下承當。便能丹霄獨步。與他諸圣把手共行。有佛世界互為賓主接物利生。無佛世界風颯颯地。坐斷要津不通凡圣。然雖恁么。若是于中端的恁么來底。且道與他作么生商量。待老僧上山斫棒來

小參。僧問。玄沙不過嶺。保壽不渡河。未審意旨如何。師云。直超物外。進云。雪峰三度到投子。九度上洞山。是同是別。師云。別是一家春。進云。恁么則春色無高下。華枝自短長。師云。一任卜度。師乃云。大道坦然更無回互。同證者識同道者知。若有實法系綴羅籠人。入地獄如箭射。所以諸佛出世祖師西來。實無一法與人。只要諸人休歇。若實到休歇田地。二六時中如天普蓋似地普擎。更不剩一絲毫。亦不欠一絲毫。凈裸裸赤灑灑。見成公案。若更躊躕四顧。說有說無論得論失。有會有不會。有得有不得。落二落三去也。所以上古尊宿天下老和尚。拂子邊拄杖頭。現無量神通。其實與爾諸人。解黏去縛抽釘拔楔。令汝直下到安閑之地。也無證也無得。亦無周由者也。七十三八十四。若也未到。不免搽糊去也。一切境界一切有無一切法門。但于一言下一念頃脫得情塵去。塵塵剎剎廓周沙界。大小長短方圓。青黃赤白。全是本心。于見處凈裸裸。于聞處八面玲瓏。無得失是非。無長短好惡。山是山水是水。僧是僧俗是俗。無異無別。若能實頭到這個田地。離情塵絕露布。不落勝妙。更須知有一塵中含一切境界。一切境界入一塵中。悉皆含攝。于一毫端現無邊剎海。直得恁么。更須知有大用現前時節始得。且作么生是大用現前底時節。畢竟水須朝海去。到頭云定覓山歸

冬夜小參。有作思惟從有心起。一輪生滅行無間道。修無漏業萬古超然。拈一放一半開半合。未免在窠窟里。殊不知。往復無間動靜一如。融大千沙界于一塵。會十世古今于一念。去來起滅甚處安排。春夏秋冬如何理論。到這里凈裸裸赤灑灑沒可把。東西不辨南北不分底。則故是未知落處。久參先德腳踏實地。且道正當恁么時如何。還委悉么。群陰消剝盡。來日是書云

除夜小參。樹凋葉落瓦解冰消。歲暮年窮家殘戶破。以世諦觀之。是不稱意境界。以道眼觀之。卻是好個消息。豈不見香嚴道。去年貧未是貧。今年貧始是貧。去年貧有卓錐之地。今年貧錐也無卓。又有古德道。富貴即易。貧窮即難。本分人打得徹信得及見得透。物物頭頭俱為妙用。塵塵剎剎悉是真乘。若便恁么歇去。敢保老兄未徹在。那堪更說漸說頓說玄說妙說理說事。卻須放卻玄妙放卻理性。打破向上向下。截斷佛印祖機。直得東西不辨南北不分懞懞[目*董][目*董]。遇飯吃飯不知是飯。遇茶吃茶不知是茶。到這里猶只得個衲僧門下潔白露凈底。是故洞山道。見佛與祖是生冤家。始有參學分。正當恁么時全體現成。佛界不收魔界不管。且道向什么處行履。若識得去。便成年窮歲盡相續不斷。相續不斷歲盡年窮。正當恁么時一句作么生道。今歲今宵盡。來年來日新

解夏小參云。年豐歲稔道泰時清。唱太平歌樂無為化。護生既滿蠟人愈冰。秋色澄澄金風拂拂。正當恁么時。說什么釋迦彌勒文殊普賢德山臨濟。向上向下有事無事。直下一時坐斷。直得風颯颯地。人人分上壁立千仞。各各面前飛大寶光。且不落夤緣一句作么生道。麓峰頭倒卓。石筍暗抽枝

道林寺小參云。四海共參尋。十方同聚會。路逢達道人。不將語默對。還有共相酬唱底么。僧問。千尺絲綸直下垂。一波才動萬波隨。夜靜水寒魚不食。滿船空載月明歸。未審此理如何。師云。離鉤三寸高著眼。進云。恁么則自是不歸。歸便得。五湖煙浪有誰爭。師云。乾坤大地一時收。進云。只如垂鉤四海只釣獰龍。格外談玄為尋知識。誰是知識者師云。赤心片片。進云。巨浪涌千尋。澄波不離水。師云。寒山逢拾得。撫掌笑呵呵。問云。路逢達道人。不將語默對。既不將語默對。將何只對。師云。吞聲削跡。進云。一言難啟口。千古意分明。師云。且須急著眼。進云。有句無句如藤倚樹。如何得透脫。師云。倚天長劍逼人寒。進云。只如樹倒藤枯。溈山為什么呵呵大笑。師云。愛他底著他底。進云。忽被學人掀倒禪床拗折拄杖。又得個什么伎倆。師云。也是賊過后張弓。師乃云。不與一法作對。正體迢然。萬象不能覆藏。神機歷掌。望州亭烏石嶺僧堂前相見。已涉誵訛。不是心不是佛不是物。已拖泥帶水。到這里上根利智。剔起便行。不落言詮不拘機境。直下向文彩未彰已前。一時坐斷。可謂如天普蓋似地普擎。如虛空寬廣。如日月普照。無處不圓無處不遍。所以道。向上人見處把斷世界不漏絲毫。無得先是非。離見聞知覺。如壺公瓢中自有天地日月。至于一語一默一跬一步一挨一拶。坐斷千差路頭。不許天下衲僧正眼覷著。所以道。須是恁么人。方解恁么事。只如今坐立儼然。頭頭物物悉皆全體現成處。且道如何照了。萬古碧潭空界月。再三撈摝始應知下座

小參。僧問。古者道。釋迦彌勒猶是他奴。且道他是什么人。師云。三家村里孟八郎。進云。恁么則胸襟流出。師云。更是阿誰。進云。正是他奴。師云。坐卻舌頭。進云。情知老漢弓折箭盡。師云是。進云。自領出去。師云。看爾作么生折合。進云。只如隔身句又作么生。師云。離四句絕百非進云。掀倒禪床師云。未信爾在師乃云。明頭合暗頭合。手執夜明符。日面佛月面佛。提取金剛劍。有向上鉗錘。具作家眼目千圣羅籠他不住。萬法系綴他不得。等閑不掛一絲毫。坐斷十方。凈裸裸。所以道。大丈夫秉慧劍。般若鋒兮金剛焰。非但能摧外道心。早曾落卻天魔膽。只如今神威凜凜霜刃堂堂。頂[寧*頁]上正用此機。腳跟下切須薦取。若也薦得。坐斷報化佛頭。不落古今不拘得失。若薦未得。往往頭上漫漫腳下漫漫。且涉流轉物一句作么生道。巨浪涌千尋。澄波不離水。下座

小參。僧問。春風浩浩烘天地。是處山藏煙靄里。無位真人不可尋。落華又見隨流水。如何是無真人。師云。剔起眉毛向上看。僧云。恁么則獨據千峰上。全威百草頭。師云。我行荒草里。汝又入深村。進云。自知較一半。師云。爾還知么。僧云知。師云。也較一半。進云。只如臨濟道無位真人是什么干屎橛。又作么生。師云。未得衲僧一半氣息。進云。為什么如此。師云。只為他頂門具眼。進云。可謂一回拈出一回新。一度用來一度快。師云。七十二棒翻成一百五十。師乃云。劍輪頂上。全機獨露于孤峰。石火光中。利刃橫施于百草。說權說實立照立用。行棒行喝說事說理。大似把髻投衙。直下不說權不說實。不立照不立用。不行棒不行喝。不論事不論理。也是擔枷過狀。設使恁么中不恁么。不恁么中卻恁么。正是曳尾靈龜。到這里佛祖也摸索不著。若是透得底。須知其中有一條通天大路。把斷要津凡圣跡絕。若也挨得。一線開立得一機出。則千圣萬圣羅籠他不住。千人萬人尋覓他不著。不懺罪而罪已消。不集福而福已集。不立絲毫行門。而普賢行門遍滿十虛。不立絲毫機智。而文殊大用廓周沙界。所謂戢玄機于未兆。釋迦彌勒攢眉。藏冥運于即化。德山臨濟卻步。且不墮功勛一句作么生道。鑊湯爐炭吹教滅。劍樹刀山喝使摧

圓悟佛果禪師語錄卷第九圓悟佛果禪師語錄卷第十

　　　　宋平江府虎丘山門人紹隆等編


　　小參三

蔣山寺小參。師云。相逢不拈出。舉意便知有。萬人眾前顯瞞頇。不是目前機。亦非目前事。三千里外納敗闕。直得盡乾坤大地。無絲毫法可當情。靜悄悄地絕誵訛。千圣不敢疑議。致之諸佛頂[寧*頁]上。到這里更說什么行棒行喝論正論偏有語有默絕玄絕妙雙放雙收同死同生。向窠窟里作活計。正當恁么時。且作么生參究。且作么生捉摸。作么生拈弄。作么生證入。若有一絲頭伎倆去。便乃見神見鬼。更不作一絲頭伎倆。未免墮在無事界里。個事如壺公瓢中自有天地日月。所以雪峰和尚道。盡大地撮來。如粟米粒大。又道盡大地是沙門一只眼。鹽官又道虛空為鼓須彌為槌。什么人打得。南泉道。王老師不打這破鼓。法眼道王老師不打。玄沙道深山巖崖千年萬年無人到處。還有佛法也無。云門大師道日里來去日里辨人。忽然教夜中取個物。無日月燈不曾到處。作么生取似此。若不通透。有纖毫隔礙。則如山如岳。或若盡情透得。要行便行。更疑什么。雖然如此。直須是真實到這個田地始得。向萬丈懸崖處撒手。百尺竿頭進步且道此事畢竟如何委悉。撞著道伴交肩過。君向潚湘我向秦。下座

師云。一舉便知落處。已是第八頭。未跨船舷三十棒。也是第九首。直饒空劫已前威音那畔。一時座斷。大似釘樁搖櫓膠柱調弦直饒顯目前機用目前事。一問一答一挨一拶一出一入。正如開眼尿床立地作夢若是明眼漢。須知不恁么所以從上來事。只要個奇特人直下承當得坐斷天下人舌頭。還有恁么人么。如無不免合水和泥。向荊棘林中出手去也。遂舉拂子云。還見么。三世諸佛六代祖師天下老和尚。總在這里。至于萬象森羅日月星辰四圣六凡盡無邊香水海醯雞蠛蠓一切含情。總在這里。以至諸人于日用中亦在這里。唯有山僧不在這里。且道為什么如此。同途不同轍。同死不同生。眾中忽若有個漢。也不恁么。許爾具一只眼。正當恁么時如何。定光金地遙招手。智者江陵喑點頭。下座

師云。言中有響句里呈機。告往知來拈頭會尾。須是恁么人始解恁么事。且如諸人。適來鐘未鳴鼓未響未到此間時。還有如許多事么。還有一問一答道理么。若是個漢。未舉先知未言先透。及乎理隨事變事逐理圓。鐘已鳴鼓已響。大眾簇簇恁么上來。有問有答有賓有主。且道于中還有恁么事么。若有恁么端的底道理。便是對面相謾。實無如是事。既無如是事。又且是個什么。須知萬里無片云萬里無寸草。所以道。欲得親切莫將問來問。有時問在答處。有時答在問處。雖然如是。要且問不在答處。答不在問處。又道阇黎不是不將來山僧不是不分付。于中具金剛眼向本分田地上承當。乃無可無不可。敢問大眾。著實底一句作么生道。未明心地印。難透趙州關。下座

師云當陽舉唱直截根源。貫古通今超情離見。恁么恁么二竅俱明。不恁么不恁么雙遮普照。恁么中有不恁么。不恁么中有恁么。草窠里突出焦尾大蟲。若能離此三句外。撥轉向上機。即知諸人腳跟下有此一段大事。輝騰今古迥絕知見。祖師雖西來諸佛雖出世。不曾加一絲毫。諸佛不出世。祖師不西來。亦不曾減。一絲毫。凈裸裸赤灑灑。如印印空如印印水如印印泥也。須是不依倚一物。不墮聞見知覺。不處是非得失。直饒恁么猶落他祖師指處在所以道。有祖以來。若將祖師言教。為人師范。卻成賺人去。他只說無法本是道。又道佛說一切法。為度一切心。我無一切心。何用一切法。既無一切心不用一切法。則這里八字打開。還知落處么。山僧露個消息去。也須知過量人契此過量事。下座

師云。當軒正坐覿面無私。離相絕名當機有準。露個形相通一線道。起個面目示少津梁。如隔山見煙早知是火。隔墻見角早知是牛。若要只管隨數逐名求玄覓妙。則喪卻自己腳跟下大事。埋沒從上來佛祖家風。只如今不依倚一物。不顯個消息。還有共相證據底么。若證據得。把斷要津不通凡圣。不向二千年前釋迦老子起模畫樣處。各自點胸。何故大丈夫兒。他人住處我不住。他人用處我不用。祖師階梯是第二頭。超佛越祖是第三首。凈裸裸赤灑灑當陽獨露。是第八解。所以道。末后一句始到牢關。把斷要津不通凡圣。若是上流之士。不將祖師言教為人師范。如龜負圖。自取喪身之兆。鳳縈金網。趨霄漢以何期。今夜與諸人一時拈卻。敢問大眾。不落祖師言教一句作么生道。萬緣不到無心處。至了渾加井覷驢。下座

師云。一向據令而行。呵佛罵祖截斷眾流。直得釋迦彌勒文殊普賢退身無路。臨濟德山趙州睦州目瞪口呿。千里萬里無片云。擬議不來三十棒。恁么舉唱。本色衲僧愈生光彩。后學初機無摸索處。一向垂慈落草。立問立答存主存賓有始有末。三玄戈甲中論誵訛。四種料簡里別皂白。絲來線去照用雙行。各各腳跟下只推明一個大機。唯此一事更無余事。恁么舉唱。后學初機通一線道。其奈取笑衲僧。恁么中有不恁么。不恁么中有恁么。權實雙運照用并行。佛祖誵訛離名絕相。不守窠窟單明向上一路。猶是尋常茶飯。更或打翻許多露布。則上是天下是地。山是山水是水。僧是僧俗是俗。都無許多得失玄妙。又落在無事甲里。四種為人。向此時為諸人都拈卻。且道畢竟如何。所以道。欲識佛性義。當觀時節因緣。時節若至其理自彰。只如即今時節。大檀越設齋已了。升堂已了。懺罪已了。薦亡已了。更教山僧說個什么。若能不以眼見。不以耳聞。不以意想。不以口說。則千里萬里見誵訛。千句萬句都穿卻。恁么會得。可以通徹古今。更須知有向上事始得。敢問大眾。作么生是向上事。萬古碧潭空界月。再三撈摝始應知。下座

師云。諸佛不出世。那里得這個消息。祖師不西來。免見累及后代。正當恁么時。天之自高地之自厚。日月星辰之昭昭。人物境界之浩浩。不曾移易一絲毫。何不向這里薦取。若向這里薦得去。管取是一員無事道人。及至諸佛出世。提持一大事因緣。祖師西來。傳持個正法眼藏。令一切聞者見者。生希有心起難遭想。各各依佛依祖。歷階梯超地位證無為登圣果。若恁么薦得。亦是一員無事道人。更有個具大闡提不起信根。逢佛叱佛遇祖罵祖。乃至滅卻佛滅卻祖。令人不見佛不聞法。凈裸裸赤灑灑。全體只是個真實人。若向個里薦得。亦是一員無事道人。有個信得及把得住依佛行而不著佛。依祖證而不著祖。善建法幢能立宗旨。贊佛贊祖如錦上鋪華。乃至天上天下如金如玉。若向個里薦得。亦是一員無事道人。此四員無事道人中。要選一人為師。且道。選那一人為師。若道得。試出來道看。若道不得。山僧不免露個消息去也。披蓑側立千峰外。引水澆蔬五老前。下座

師云。離言離相總無許多。不妨靜悄悄。只恐墮在死水里去。示相顯言如錦上鋪華。不妨鬧浩浩。只恐入荊棘林去。于此二途。猶是時人升降處。不落時人升降。不住此二途。且如何顯示。還知個里么。有通天路有絕圣機。向猛虎口里橫身。毒蛇頭上揩癢。是尋常茶飯。所以道。威音王已前無師自悟則得。何故許他有超師之作。威音王已后須是因師打發。何故恐落天魔外道去。所以道。有時一句可與祖佛為師。有時一句堪與人天為師。透得過信得及見得徹把得住。方始契得古人。豈不見道見過于師方堪傳授。見與師齊減師半德。只如今釋迦老子。豈不是師。達磨大師豈不是師。還有見過釋迦老子達磨大師底么。試出來露個消息看。也要見從上來種草。有么有么。如無若不藍田射石虎。幾乎誤殺李將軍

師云。有句無句如藤倚樹。鉤頭香餌最誵訛。至道無難唯嫌揀擇。時人窠窟無摸索。若是具頂門上眼底衲僧。三千里外別端倪。有作家爐鞴底宗師。未跨船舷已分付。所以道。個里是八十翁翁入場屋。不是小兒戲。個個須是具金剛正眼漢始得。明眼漢沒窠臼。只露目前些子。咬去咬住。有時一向不去。有時一向不住。若論戰也個個力在轉處。更說什么佛。說什么祖。說什么心說什么性。說什么玄說什么妙。說什么有說什么無。一筆句下只有一劍。劍下有分身之意。亦有出身之路。然于中若有個脫情解。去藥忌識機宜別休咎底。試出來對眾道看。也要大家知有。然雖恁么。也須實到這個田地始得。敢問諸人。是時人窠窟。是鉤頭香餌。還委悉么。目前已脫常流見。格外須知作者名

師云。只恁么坐斷天下人舌頭。不恁么穿卻本色衲僧鼻孔。恁么中不恁么要辨龍蛇。不恁么中卻恁么要擒虎兕。離卻四句外更有什么事。也許具一只眼。何故。雙收雙放雙暗雙明。同死同生同得同失。也未為分外。雖然如是。猶是建立邊事。若據衲僧家自受用中。要且不然。只如衲僧家自受用處。還有人明得么。若明不得。佛法無靈驗。若明得。平欺一切人去。今夜不妨向荒草里合水和泥。和泥合水與諸人商量。豈不見南泉道。祖佛不知有。貍奴白牯卻知有。又道爾當哆哆和和。何不自家究取。直待多知多解。卻來與老和尚作頭抵。又道喚作如如早是變了也。今時人直得向異類中行。又道學道者如癡似兀難得。趙州道。我見千百億個漢子。盡是覓作佛底人。中間求個無心道人不可得。云門大師道。和尚子莫妄想。山是山水是水。僧是僧俗是俗。見拄杖子但喚作拄杖子。見燈籠但喚作燈籠。此謂之覿體全真。只如恁么處。還容人作得失解會么。灼然論實不論虛。直得如貍奴白牯相似。直得如枯木朽株絕氣息。憨憨癡癡瞢瞢[目*董][目*董]。千佛出世他也不知。目睹瞿曇如黃葉相似。方始是生鐵鑄就。千人萬人羅籠他不住。只如獨脫一句作么生道。莫謂無心云是道。無心猶隔一重關

檀越請小參。師云。盡大地是個解脫門。頭頭物物皆證入無邊剎海如來藏。綿綿密密悉包容。舉處峭巍巍。用時凈裸裸。譬如猛火聚近之則燎卻面門。又如大阿劍擬之則神驚膽戰。若是知有恁么。徹骨徹髓承當。不勞鹐啄。其或尚留觀。聽猶滯皮膚。須是透出金剛圈。吞卻栗棘蓬。若透得一圈。則百千億圈一時透過。若吞得一蓬。則無數億蓬一時吞得。可以作奇特因。可以現殊勝相。無罪可懺而罪垢消除。無冤可解而冤家解釋。顯現一切難思議。作為無邊殊勝業。只消個一道清虛。更不用周由者也。正當恁么時。當機一句作么生道。聲前突出金剛眼。彈指圓成八萬門。頌云。懺罪滌垢解冤釋結。似日镕霜如湯沃雪。云散長空一輪皎潔。感應道交綿。綿瓜瓞

鄧朝議請小參云。宏機獨唱千圣潛蹤。一句當陽十方坐斷。有亦不管無亦不拘。圣亦不收凡亦不立。明明無覆藏。明明無滲漏頂門眼照。山河大地全彰。肘后符開。萬象森羅頓現。有如是奇特相。有如是殊勝門。只求向上作家要接大乘根器。所以道。垂鉤四海只釣獰龍。格外玄機為尋知識。若是利根種智。具大解脫性。一聞一切聞。一了一切了。一見一切見。一證一切證。凈裸裸赤灑灑。只如今還有道得底么。試出眾露個消息看。若道未得山僧這里八字打開去也。還委息得么。利根上智須圓證。十圣三賢一念超。復頌云。無對毗耶彼上人。頂門有眼耀乾坤。只憑一個無言說。遍界全開不二門

滁州太平寺知山請小參云。祖佛提掇不起處。正好作工夫。魔外潛覷不見處。猶宜猛著力。直得通身是眼。也照他未了。直得通身是口。也說他不著。深深處有回互。密密處有誵訛。到這里德山有棒。不論佛來祖來。一例行遣。臨濟有喝。不論佛來祖來。一例施呈。若向棒下見。未免瞞肝。若向喝下薦。更是漏逗。須知向上人有換骨換髓透色透聲透圣透凡透開透見底肘后符子。所以道。爾若坐我則立。爾若立我則坐。若也同坐同立。二俱瞎漢。到這里還說心說性得么。說玄說妙得么。說理說事得么。說得說失得么。若有恁么。盡是依草附木精靈。且獨脫一句作么生道。須彌頂上翻身處。百尺竿頭撒手時。復頌云。昔歲依投蒙重顧。今春還沐渡江來同。風更話同風事。千手通身正眼開

文倫二上人。薦安華嚴請小參。僧問。如何是理法界。師云。不動一絲毫。進云。如何是事法界。師云。縱橫十字。進云。如何是理事無礙法界。師云。銅頭鐵額鐵額銅頭。進云。如何是事事無礙法界。師云。重重無有盡。處處現真身。師乃云。言發非聲。高高峰頂立。色前不物。深深海底行。全機轉處沒承當。覿面呈時絕回互。離心意識非見聞覺知。須明徹法慧目離念明智。然后一塵才舉大地全收。一毛頭師子百億毛頭一時現。直得一為無量無量為一。小中現大大中現小。寬同法界細入鄰虛。無處不周無處不備。毗盧遮那大法性海中。不論圣不論凡。不論有情不論無情。一一把斷不漏絲毫。處處常光現前。一一壁立千仞。若說理法界事法界事理無礙法界事事無礙法界。正是沒交涉。直饒棒頭取證喝下承當。向空劫那畔識破根塵。威音已前洞然明白。尚未免在窠窟里。只如出窠窟一句作么生道。千峰勢到岳邊止。萬派聲歸海上消

結夏小參。僧問馬師。離四句絕百非。請和尚答祖師西來意。馬祖云。我今日勞倦。不能為子說得。問取西堂去。此意如何師云。三頭兩面。進云。僧問西堂。西堂云。我今日頭痛。問取海兄去。又作么生。師云。同坑無異土。進云。僧問海兄。海云。我到這里卻不會。又作么生。師云。黑漆桶夜里生光。進云。只如僧舉似馬祖。祖云。藏頭白海頭黑。又作么生。師云。不許外人知。師乃云。一粒粟中藏世界。恒沙剎海始安居。萬緣不到千差超。超證無生等太虛。至實處不容聲。至深處無回互。明明蓋天蓋地。歷歷亙古亙今。坐斷千差壁立萬仞。千圣提撕不到。是衲子放下復子處。千人萬人羅籠不住。是無為無事人抝折拄杖時。雖然浩浩應機。要且如如不動。有時魔宮虎穴轉大法輪。有時荊棘林中建立梵剎。有時向十字街頭壁立千仞。有時向孤峰頂上合水和泥。有照有用有權有實。所以道。以大圓覺為我伽藍。身心安居平等性智。則于千人萬人羅籠不住處。始能安居。于千圣萬圣提撕不到處。始放復子。敢問。安居一句作么生道。還委悉么。但令身語常清凈。夏滿何須驗蠟人

曾先生請小參云。全機不動。會群像于目前覿面相呈。截千差于格外。動則影現覺即冰生。不動不覺直下掜目。個中有一條路。蓋天蓋地蓋色蓋聲。密密綿綿平平穩穩。若是個曹溪門下客。直到解脫處。更不落二落三。未舉覺已前。早是落二落三了也。何況舉覺言詮總納敗闕。所以道。西天二十八祖亦如是。唐土六祖亦如是。天下老和尚亦如是。山僧亦如是。到這里不著眼試觀看。不著耳試聽看。若向個里一時截得斷把得定作得主。與千圣把手。同一正因同一解脫。然雖如是。正當恁么時。不立階梯一句作么生道。還委悉么。聲前截斷千差路。出格唯憑作者知。復頌云。一著當機截眾流。選官選佛兩俱優。相逢相見呵呵笑。天上人間得自由

祖上人請小參。師云。生身父母居堂上。從本爺娘在頂門。一念頓消諸祖意。堪任補報最深恩。一漚未發已前。滔滔流水。一塵未舉之際。茫茫剎塵。若是具透關眼有過量見。即知千圣萬圣羅籠不住。若也一漚已發一塵已舉。待著眼用意。盡未來際窮虛空劫。畢竟摸索不著。所以道。盡大地是般若光。光未發時無佛無眾生消息。從什么處得來。正當恁么時。無佛無眾生。無高無下。無得無失。無彼無我處。還薦得么。若薦不得。不免打葛藤去也。道是無得么。且喜沒交涉。道是有得么。轉見沒交涉。道是不有不無得么。轉更沒交涉。道是離四句絕百非。直是沒交涉。須知道一條路一種機。三世諸佛依此成立。一大藏教依此詮注。乃至世間虛空凡圣山河大地無邊香水海不可說不可說。全從他流出。只今若知一漚未發已前恩德。則自己腳跟下。如千日并照。如暗得燈如貧得寶。如渡得船如民得王。于一切時無一念落虛。無參雜時。全體恁么來。全體恁么去。只如空劫已前那畔一段事作么生。還委悉么。照開千圣頂門眼。放出威音物外春。復頌云。父母恩深重。過于蓋與載。若欲圖補報。碎身莫能賽。唯有般若力。一句截情愛。凱風吹棘心。二百四十歲

修道者請小參。天地與我同根。其根深固。萬物與我一體。其體虛凝。萬物之根亙古亙今。堅固之體包含萬有。毫茫得意。可以點鐵成金。可以轉凡作圣。如理如事即處即真。一念不生前后際斷。所以道。不思議解脫力。妙用恒沙也無極。若論妙用去。可以擊碎業山。可以點竭苦海。可以懺不懺之罪。可以解不解之冤。可以起必死之疾。可以證無生法忍。正當恁么時。不立功勛一句作么生道。還委悉么。千年闇室一燈破。萬劫愆尤一句消。頌云。阿阇被疾投皇覺。調御垂慈放月光。法藥之功同佛力。自然身病得清涼

小參。師云。一向說事說理論妙論玄談心談性。墮在葛藤窠里。一向行棒行喝立照立用存卷存舒。落在荊棘林中。更或舉古舉今話偏話正立主立賓。也是撒沙撒土。忽若見山即山。見水即水。僧是僧俗是俗。落在無事界內。記使總不恁么。大似曳尾靈龜。直饒獨體單明。亦是狐貍戀窟。若有個出身處去。似地擎山。不知山之孤峻。如石含玉。不知玉之無瑕。譬如猛火聚近之則燎卻面門。又如按太阿劍擬之則喪身失命。便可以不須說事不須說理。不行棒不行喝。不立主不立賓。見山不是山。見水不是水。全體恁么來。全體恁么去。總無許多露布葛藤聲色邊事。且超然獨脫一句作么生道。還委悉么。萬丈縣崖須撒手。大千沙界始全身

張戶曹請小參。師云。直下便是不通擬議尋思。還有作家禪客么。試出眾證據看。僧問。如何是臨濟下事。師云。一刃兩段。進云。如何是云門下事。師云。三句縱橫進云。如何是曹洞下事。師云。五位君臣沒分付。進云。如何是溈仰下事。師云。進前退后絕商量。進云。那一句如何。師云。何不問法眼下事。僧禮拜。師乃云。靈山提密旨。獨有迦葉親聞。少林演妙訣。唯許神光擔荷。只為機機相副箭箭相投。用處聲色純真。舉時乾坤獨露。密密意絕誵訛。深深機沒回互。若是個本色自由自在承當擔荷得底。更不落聲前句后。亦不用擬議尋思。直下當陽分明領取。所以道。若論此事。貶上眉毛早已蹉過。既已蹉過。何用鼓兩片皮口吧吧地。豈不是當堂蹉過。既若蹉過。還知未蹉過事么。若知未蹉過事。雖終日說而不曾動著舌頭。終日行而不曾移著一步。終日吃飯不曾嚼一粒米。終日著衣不曾掛一縷絲。雖然如是。此猶是建化門庭向下為人處。豈不見。德山和尚但有問答語言。向上向下盡是依草附木竹木精靈。所以山僧從頭棒將去。待有個獨脫底與他商量。后來浮山圓鑒道。只這獨脫底也是草木之精。且道。還有為人處也無。山僧不惜眉毛。入泥入水為諸人平展。還委悉么。但能萬法不干懷。一超直入如來地

披剃小參。僧問。正令當行十方坐斷。宗風建立毫發無差。時節因緣愿聞舉唱。師云。只是舊時面目。進云。斬新處乞師再示。師云。換卻適來底。進云。法輪再轉于閻浮。道光重映于千載。師云。誰不恁么。進云。只如無邊身菩薩。為什么不見如來頂相。師云。有時恁么有時不恁么。進云。如何是和尚頂相。師云錯。僧禮拜。師云。果然果然。師乃云。重圓僧相復方袍。優缽羅華未易遭。恩重丘山何以報。輒提綱要一秋毫。盡十方世界若長若短若縱若橫。以至香水海不可說不可說無邊剎海。盡在個一秋毫。有時現無邊身。東涌西沒南涌北沒中涌邊沒。作無量無邊神通變化。也只不出此一秋毫。有時冷啾啾地。如枯木朽株寒灰死火。一念萬年萬年一念。也只不出此一秋毫。乃至作為無量無邊殊勝奇特難行苦行。轉化一切成佛作祖。亦不出此一秋毫。諸人還知此一秋毫么。若知去。未開口已前。未舉意已前。生佛未兆已前。空劫已前。好薦取。既薦得。則卷而懷之。任任運運如兀如癡。不妨是一個決量大人。如或未然。卻須返照回光。若動若靜若住若行若坐若臥。須是究他根源始得。父母未生已前。父母既生之后。六根四大三百六十骨節完具。寒時知寒熱時知熱。饑時知饑飽時知飽。以至頂天履地含齒戴發。盡承此個恩力。且道。此個恩力如何趣向。還知么。一氣不言含有象。萬靈何處謝無私

蔣山辭眾云。終日相逢長背面。終朝背面卻相逢。途中不是途中事。不動巍然達九重。這個消息唯許作家明暗同途主賓互用。雖去似去而不去。雖來似來而不來。卓爾超然。動靜曾無兩種。所以道。動若行云止若谷神。既無心于彼此。亦無象于去來。如是則去來不以象。而確然去來。動靜不以心。而超然動靜。在彼在此殊無間然。一道清虛廓周沙界。是以月上女出城。舍利弗入城。而舍利弗問云。圣姊向什么處去。月上女云。如舍利弗恁么去。舍利弗云。我方入城汝已出城。云何言如舍利弗恁么去。女云。諸佛弟子當住何所。舍利弗云。諸佛弟子當住如來大解脫。女云。諸佛弟子既住大解脫。所以我云如舍利弗恁么去。既得如來大解脫。去而無去去跡。入九重城里毗贊圣化。住而無住住蹤。在深山白云中。坐斷天下人舌頭。既住如來大解脫。安有動靜去來之意。正當恁么時。作么生道。九重城里真消息。一句無私遍九垓。復云。憶得曹山和尚辭洞山。山云。向什么處去。曹山云。向不變異處去。洞山云。不變異處豈有去耶。曹山云。去亦不變異。師云。大凡衲僧。佩肘臂下符。具頂門上眼。向一切萬境萬緣。當頭坐斷。豈不是個無變異。何故。金剛正體湛寂凝然。曹山雖得此意。爭奈洞山憐兒不覺丑。若是山僧。待他道向不變異處去。只向他道。這漢未出門早變了也

圓悟佛果禪師語錄卷第十圓悟佛果禪師語錄卷第十一

　　　　宋平江府虎丘山門人紹隆等編


　　小參四

住東京天寧寺小參。師云。一見更不再見。今已再見。一說更不重說今已重說。未有長行而不住途中。無這個消息。未有長住而不行屋里。沒此葛藤。直得二途俱不涉。去住得縱橫。其住也千人萬人羅籠不得。其去也等閑坐斷一切人舌頭。假使親到這個田地。更須知有照用同時人。境俱奪向上一竅始得。若論向上一竅。佛祖不立。凡圣杳絕。凈裸裸沒承當。赤灑灑無回互。正當恁么時作么生。但愿春風齊著力。一時吹入此中來。復頌云。明珠在掌。有功者賞。長老新入院。都盧無伎倆。不立趙州關。各自著槽[木*敞]

四月八日小參。直下便是。已涉階梯。總不恁么。猶落情識。直得威音已前沒交涉。七佛已后沒交涉。向上向下總沒交涉。然雖如是。通方作者舉著便知。尚滯皮膚難脫蹊徑。所以向第二義門。不恁么中有時恁么。恁么中有時不恁么。凈法界身本無出沒。大悲愿力示現受生。雖則落草之談。也須草中有通身之路。敢問諸人。要知本無出沒底道理么。乃豎起拂子云。只這是要知示現受生么。豎拂子云。只這是。到這里雙收雙放。全暗全明。為中下之機則得。直得九龍吐水一場掜怪。目視四方轉納敗闕。只有云門大師。解于鐵樹上生華道。我若見。一棒打殺。與狗子吃卻。云門大師具個什么眼目。便恁么道。諸人要見云門大師么。山僧不惜眉毛。放一線道去也。還委悉么。不入千尋浪。難逢稱意魚。復云。未離兜率已降王宮。未出母胎度人已畢。一往看來卻是。子細點檢將來。猶滯兩邊。殊不知。東弗于逮走馬。南贍部洲作舞。西瞿耶尼作拍。北郁單越翻筋斗。也無是也無非。也無得也無失。且道。畢竟如何。八角磨盤空里走

鄆王請小參。僧問。無修無證。乃是本覺妙明。為求佛果菩提。正是有作之因。去此二途。請師直指。師云。吹毛寶劍逼人寒。進云。一點靈光異。萬古照人間。師云。用一點靈光作么。進云。可謂言言合圣道。法法自圓成。師云。他亦本無言。僧禮拜。師乃云。寬廊非外。十方國土目前觀。寂寥非內。一毫頭上寶王剎。直得無內無外絕彼絕此。亙古亙今全明全暗。到這里亦須有轉身一路。始能得大自在。豈不見道。大人具大見。大智得大用。發大機。群機泯息。立一言。眾言絕謂。直得言言機機頭頭相副。如金鎖連環相續不斷。此猶是長生路上事所以道。言鋒若差玄關萬里。直得懸崖撒手自肯承當。絕后再穌欺君不得。非常之旨。人焉廋哉。既有非常之旨。必藉非常之人。既有非常之人。必明非常之旨。正當恁么時如何。側身方外看。誰是個中人。復云。護生之德徹坤維。草木昆蟲樂圣時。敵勝驚群有奇特。如何是奇特。啰啰哩哩。擊禪床下座

小參。目前無一法。森羅萬法歷然。格外立千機。權實照用廓爾。其權也。納須彌于芥子。擲大千于方外。其實也。上是天下是地。山是山水是水。僧是僧俗是俗。其照也。廓周沙界而無余。其用也。喝似雷奔棒如雨點。只如不落權實照用。不落格外千機。不落目前一法。正當恁么時如何湊泊。若是心機透脫。得失已忘。玄妙理遣。有恁么人。聊聞舉著。踢起便行。釋迦自釋迦。彌勒自彌勒。解脫自解脫。善財自善財。其或未能便恁么。直下信得及把得定作得主。卻須于古人方便門建立。處頭頭上明物物上顯。無一絲毫蹉過。無一絲毫得失。凈裸裸絕承當。赤灑灑無回互。踏著本地風光。明見本來面目。正當恁么時如何著力。不起纖毫修學心。無相光中常自在。復頌云。佛佛道同同至道。心心真契契真心。廓然透出威音外。地久天長海更深

益國夫人請小參云。目前無一法。綿密有誰知。格外列千差。到頭須自用。若自用得去。改禾莖為粟柄。易短壽作長年。變大地作黃金。攪旻河為酥酪。不為分外。且如綿密處。若辨得。用處即是綿密。綿密即是用處。所以道。世尊三昧迦葉不知。迦葉三昧阿難不知。阿難三昧商那和修不知。商那和修三昧優波菊多不知。既是各各不知。何故卻相傳受。到這里不妨。誵訛處直是誵訛。綿密處直是綿密。若會山僧適來答這僧問道。和尚三昧什么人得知。答云。山僧自知。然雖如是。大似把手上高山。未免傍觀者哂更有一著。諸人往往向知不知處作活計。若道知去。此人只具一只眼。若道不知去。此人亦只具一只眼。離卻知不知。正當恁么時如何。大千沙界海中漚。一切圣賢如電拂。復舉。外道問佛。昨日說什么法。世尊云。說定法。外道云。今日說什么法。世尊云。說不定法。外道云。昨日定。今日為什么不定。世尊云。昨日定今日不定。師云。大小世尊。龍頭蛇尾。若是天寧即不然。忽有問。早朝說什么法。對云。不定法。即今說什么法。對云定法。或云早辰不定。而今為什么定。即向他道。一釣便上

小參云。提向上機須向上眼。指其中事要其中人。若能立千圣于下風。擲大千于方外。腳根下硬糾糾。頂門上黑漫漫。坐斷要津不通凡圣。亦未是向上機。亦未是其中事。且作么生是向上機其中事。酌然將謂實有恁么說話。殊不知。如將蜜果換苦葫蘆。淘卻業根俱無實事。若是靈利底人。聊聞舉著。便知落處。更不紛紜。既不紛紜。則二六時中。雖終日吃飯。不曾咬著一粒米。終日著衣。不曾掛一條線。終日說話。不曾動著舌頭。雖然如是。能有幾人到此田地。何故。只為不落心意識。不落凈穢邊。透出威音那邊。全明本元要地。一棒一喝一挨一拶。一出一入一問一答。譬如擲劍揮空。莫論及之不及。斯乃空輪無跡。劍刃無虧。正當恁么時。著實一句作么生道。還委悉么。撒手那邊千圣外。燈籠露柱放毫光。頌云。妙德空生贊莫窮。摩醯正眼不通風。大千擲在他方外。作者須明向上宗

解夏小參云。護生須殺。雖殺無傷。蠟人已冰。其功歷爾。可以駕鐵船入海。可以飛磨盤輪空。半合半開成團成塊。盡出個大圓覺不得。若有出得大圓覺底。便能逆順縱橫殺活自在。是故文殊菩薩一夏三處度夏。一月日在魔宮。一月日在長者家。一月日在淫房。既三處度夏。卻入世尊會中。解制極為不平。所以迦葉欲白槌擯出文殊。才舉此念。見會中有無量釋迦無量文殊無量迦葉無量犍槌。迦葉既見恁么。直得目瞪口呿。何故。過量人有過量見有過量用。雖金色頭陀。到這里。縮手不得。展手不去。只如與么時。是大圓覺里耶。大圓覺外耶。須是通方作者始能證明。何故。此是文殊普賢大人境界。若參得文殊普賢境界。則無邊香水海。無量無數微塵佛剎。悉為安居處。乃至現無邊身。處處行住坐臥。亦不相妨亦不犯手。正當恁么時。若是知音者。舉起便知。所以天寧雖與大眾九十日安居。必竟諸人還知么。諸人若透頂透底去。即是文殊普賢境界。若不透頂透底去。即是迦葉境界。離卻文殊迦葉。收因結果一句作么生道。還委悉么。九十日功今已滿。豁開布袋各優游

小參。僧問。如何是主中賓。師云。阇黎問處帶纖塵。進云。如是則靈光千古秀。萬法落階梯。師云。階下立。進云。如何是賓中主。師云。山僧不免自道取。進云。古佛位中無覓處。深深草里露全身。師云。莫來這里呈幪袋。進云。如何是主中主。師云。坐斷舌頭無去取。進云。袖里金槌光燦爛。吹毛寶劍逼人寒。師云。七十五棒翻成一百五十。進云。如何是賓中賓。師云。青山之外更愁人。進云。如是則家貧未是貧。路貧愁殺人。師云。荒村古廟里去。進云。只如不涉賓主。是什么人。師便喝。師乃云。目擊知歸已為分外。未言先契猶涉程途。須知個中有格外機行格外用。明格外道證格外心。灑灑落落。凈裸裸絕承當。密密堂堂。赤灑灑無回互。壁立萬仞處。千差萬別。萬別千差處壁立萬仞。所以道。垂鉤四海只釣獰龍。格外之機為尋知識。于中若有。個便恁么承當。得格外趣向。便恁么權衡。得格外底作略。時向伊道個什么。即得說玄說妙說佛說祖說心說性。已是此人棄下之增語。論棒論喝論權論實論照論用。亦是此人不要之長物。以其中間不犯鋒铓纖塵不立。如何透脫。還委悉么。大道體寬無向背。當陽須是個中人

季迪甫請小參。驀地相期全機獨證。眼眼相照心心相知。俱不從他處得來。盡皆在胸襟流出。正當恁么時。森羅萬像古佛家風。碧落青霄道人活計。打開自己庫藏。運出自己家財。與諸佛祖師同德同誠。維摩龐老同拈同放。與裴相國王常侍。同一機用同一境照。更無余事。截斷生死路頭。打破煩惱窠窟。不消一句子。且道。是那一句子。還委悉么。超然直透威音外。目前無法可商量

請小參云。當陽直截不立階梯。覿面相呈全彰正體。以世諦法接人去。落在世諦法中。以佛法接人去。落在佛法中。以祖佛機接人去。落在祖佛機境中。以向上拈提接人去。落在向上拈提中。以恁么恁么接人去。落在恁么恁么中。以不恁么不恁么接人去。落在不恁么不恁么中。以總不恁么總不恁么接人去。落在總不恁么總不恁么中。到這里羅籠他不住處。千圣出頭來也。不敢正眼覷他。雖是當頭脫卻。向那邊承當也只得個沒交涉。且作么生合殺去。若有大根大器人。向合殺處挨得一線。便可以拈一莖草作丈六金身用。有時將丈六金身作一莖草用。有時拈燈籠作露柱用。有時拈露柱作燈籠用。有時騎佛殿出三門。放一線遣。拈新羅與占波國斗額。且道。是何宗旨。是何境界。正當恁么時當頭一句作么生道。滿目光輝無向背。優缽羅華火里開

小參。師云。千差一舉。舉處絕遮攔。萬化一拈。拈時無向背。只如道上古諸佛未出世未成道未發心已前。還有這個消息也無。若道有。有在什么處。若道無爭得這個來。所以前賢后賢前佛后佛。只是提持得他景仰得他。要且未解從機境上把定處作得主。山僧今夜與他作主去也。諸佛未出世未發心未成道。盡在山僧手里。放行教他通一口氣。若不放行。不消一搦搦殺。所以黃檗道。牛頭橫說豎說。不知有向上關捩子。若教他知向上關捩子。祖佛亦提掇不出。實為土曠人稀相逢者少。忽若有個同死同生來與天寧相見。且須容他何故。他若坐山僧須下禪床。山僧若坐他須側足而立。直得如此。雖然同途。要且不同轍。雖然同明要且不同暗。雖然同得。要且不同失。且畢竟作么生。出頭天外看。誰是個中人。復舉。京兆蜆子和尚參洞山后。居止無定。不循律儀。每日沿岸采掇蝦蜆以充朝。夜即宿白馬廟紙錢叢中。時有華嚴靜禪師。聞之欲決真假。先潛入紙錢中。蜆于深夜歸。靜把住問云。如何是祖師西來意。蜆子答云。神前酒臺盤靜奇之。懺謝而退師云。諸人若未委悉。山僧下個注腳。神前酒臺盤。鐵彈大如拳。一擊便擊碎。不直半分錢

益國夫人請小參。僧問。最初威音王。末后樓至佛。未審威音參見什么人。師云。參見無面目底。僧云。只如無面目人。復見阿誰。師云。狂狗趁塊。僧云。爭奈拄杖子在學人手里。師云。爾試用看。僧云。到這里直得無言可說無理可伸。師云。只得七成。僧云。可謂師承不立遞代相傳。師云。一刀截斷。僧云。既然如是。和尚何用更覓白云。師云。爾道威音樓至佛。即今在什么處。僧云。一穿穿卻。師云。頂[寧*頁]上更添一只眼始得。師云。三世諸佛也恁么。歷代祖師也恁么。德山也恁么。臨濟也恁么。天寧豈可不恁么。所以早朝也恁么。而今也恁么。且道。恁么恁么是個什么。還委悉么。所以道。向上一路千圣不傳。學者勞形如猿捉影。只如遇達者而前。作么生提掇。作么生諳悉說理性玄妙得么。喝一喝得么。劃一劃得么。口吧吧地得么。六六三十六九九八十一得么。且總不是這個道理。況此乃千圣不傳之妙。這一片田地。唯佛與佛乃能知之。畢竟知后。還傳與人。不傳與人。若傳得去。龍頭蛇尾。若傳不得。千圣萬圣。一個個到這里。若佛若祖。于一切人機境不到處發明。于一切人用不及處提掇。一切人情識計較不得處。坐斷千差路頭。雖然拈一句。簇錦攢華攢華簇錦。可以趣向及至到那畔。若也承當則沒交涉。到這里有棒有喝有權有實有殺有活有擒有縱。唯許諸佛知。不許諸佛會。既許諸佛知。為什么不許諸佛會。會則傳得去也。所以要人心機絕智境。忘得失遣是非。一時落謝萬境樅然。而無何礙。可以與千圣把手共行。同用同證。一切處光輝。一切處澄湛去。抽釘拔楔解粘去縛。只如今山僧。對眾恁么說。還當得千圣不傳底么。灼然當不得。既當不得。又說作什么。千人萬人管取不奈何。所以古人道。雖然點破綱宗意在。文彩未生時。要一覷便透一咬便斷。若也未會。切不得疑著如今不惜性命。向這里與諸人通個消息。還會么。千圣共傳無底缽。大千沙界一浮漚

小參云。截斷千差路。坐卻是非頭。報化不容身。語默絕消息。正當恁么時。若有祖師西來意。正是撒土撒沙。若無西來意。大似對面相謾。去此二途。須知他家有出身底路。大眾。灼然不是目前事。亦非目前機。有一句子。千圣覷他不見。有一句子。千圣出頭不得有一句子。千圣同廛共用。且道。此一句畢竟從什么處流出。若有識得流出去處。則凈裸裸赤灑灑也不說一即三三即一。不用行棒不用行喝。不用道見成公案。不消瞬目揚眉。不用談玄說妙。所以釋迦彌勒文殊普賢。猶是他走使。他本不作一切。不為一切。坐斷一切。初無動搖。各各當人腳跟下。圓明朗照如大日輪。人人回光得度。也不在他處也不在己處。不在內不在外不在中間。然而一切奇特事。因他建立。一切殊勝事。由他圓成。如王庫寶刀。如摩醯三目。如圓伊三點。如涂毒鼓。千言萬句。終說他不成。說他不就。正當恁么時還委悉么。如王寶劍隨王意。揮斥縱橫得自由

小參。僧問。波斯匿王請問世尊。圣諦義中還有世俗事也無。世尊云。大王。汝于龍光佛時曾問此義。為復答他話為他說。師云。一時在里許。進云。只如翠巖道。大王善問不善答。世尊善答不善問。未審此意如何。師云。拈起上頭關捩子。進云。忽若大王請傳此語問和尚。未審如何只對師云。開口見膽。師云。適早已露線索。如今更展家風。摩醯首羅三只眼八面通透。釋迦老子百億身十方分形。如印印空如印印水如印印泥。初不分前后際。亦不分縱橫并別。到這里若深入骨髓底。直下透脫。不疑天下人舌頭。聊聞舉著。踢起便行可以坐斷十方。可以乾坤獨步。其或尚留觀聽。猶滯皮膚。直須腳跟下一一洞明。各各見本來面目。踏著本地風光。不隨聲色不居凡圣。不落見聞不涉語默。凈裸裸赤灑灑。所以道。十方無壁落。四面亦無門。全體與么來。全體與么去。畢竟天人群生類。皆承此恩力。若識此恩力。終不落虛。步步腳踏實地。句句透見根源。全體如如不變不動。推此以及群靈。攝此普濟品匯。正當恁么時。超聲越色一句作么生道。還委悉么。不須更費纖毫力。吞跳金圈栗棘蓬

張國太夫人請小參云。霜風凜凜細雨微微。解脫門八字打開。正法眼頂門顯示。還有超宗越格離見絕情底么。出來證據。若也證據得去。七佛已前也不恁么。七佛已后也不恁么。西天二十八祖亦不恁么。唐土六祖亦不恁么。至于歷代宗師天下老和尚亦不恁么。為什么不與么。只恐賺誤人去。既不與么。亦不賺誤人。作么生承當。到這里平田中萬仞壁立。壁立萬仞處。一似平田。把斷要津不通凡圣。亦無語話分。亦無展演分。畢竟教一切人什么處入。老僧不惜眉毛。通個消息去也。遂豎起拂子云。見么。又擊禪床云。還聞么。若道見。且得沒交涉。若道不見。更是沒交涉。畢竟作么生若教老僧只管與爾說。經無窮劫摸索不著不隨言。解則凈裸裸赤灑灑。各各坐斷報化佛頭。各各氣沖宇宙。設使千佛出興。恰如蚊蚋相似。與么把得定作得主。方始是本分作家。正當恁么時如何委悉。一句迥超諸佛格。坐斷天下衲僧頭。復頌云。雖然說破五家宗。爭及曹溪一線通。寶劍當陽誰殺活。離名離相振高風

小參云。不是如來涅槃心。亦非祖師正法眼。萬緣窮之不到。千圣究之莫及。直饒威音王那畔空劫已前。正好揮金剛王寶劍。何況威音王以來。以至窮未來際。只是打葛藤。終非本分草料。所以道。我若一向舉揚宗教。法堂前草深一丈。如今事不獲已向諸人道。盡大地是般若光。光未發時。無佛無眾生。消息從甚處得來。若向這里便絕消息去。此人命根未斷。命根若斷。[祝/土]著磕著。言語說著。機境投著。雖然如是。此猶是第二機。若到第一機。說甚威音已前空劫那畔。設使德山臨濟。喝下承當棒頭取證。未免拖泥涉水不受人瞞。牙如劍樹口似血盆。直下承當。可以籠罩古今乾坤坐斷。雖然如是。天寧與么說話。大似傍若無人。何故。佛佛道同祖祖共證。一一于此承當。向什么處著。紅爐上還著得一點雪么。到這里表里純凈中外一如。雖然落草。未免向上用。正當恁么時如何。棒頭有眼明如日。要識真金火里看。復舉龐居士問馬大師。不與萬法為侶底是什么人。馬師云。待汝一口吸盡西江水。即向汝道。山僧略露個消息。為人須為徹。殺人須見血。直下便承當。已落第二月。且道。如何是第一月。咄

冬夜小參。僧問。德山昔日小參不答話。趙州小參卻答話。未審答底是不答底是。師云。總不是。進云。好音在耳。人皆聳去也。師云。杓卜聽虛聲。進云。忽若答話中不答話。不答話中卻答話時如何。師云。葛藤窠里出頭來。進云。忽若有個漢出來。不管答話不答話。只么掀倒禪床時如何。師云。劈脊便棒僧云。崄師云崄。僧便喝。師亦喝。僧禮拜歸眾。師云。一場漏逗。師乃云。大眾。截群機于未兆。坐斷天下人舌頭。藏冥運于即化。世諦一陽便生。且道。是一是二。若道是一。因甚么圣諦義中有世俗諦。若道是二。為什么世俗諦中無圣義諦。到這里若無透關眼透出機關。未免瞞瞞頇頇儱儱侗侗去也。還知個里么。直如明鏡當臺明珠在掌。舉無遺照萬象歷然。雖四序遷移。其中有不移易一絲毫之體。雖萬機齊赴。其中有湛然不動之源。以此撥轉路頭。隨機應感。諸人若也不見。設使千圣出頭來。也摸索不著。倜儻衲子出來。眼似銅鈴口似懸河。也說他不得。也覷他不著。天寧意欲要與諸人解黏去縛拔楔抽釘。到這里伎倆一點也使不著。且道。為什么如此。他家自有通霄路。切忌當陽指畫伊。師云。昨夜鐘鳴時。諸人盡來此。已是刺腦入膠盆。今夜鐘鳴時。復來有何事。兩重三重已落節。若是知有底。聊聞舉著。徹骨入髓。踢起便行。坐斷報化佛頭。不落語默聲色。卻校些子。如或準前只守窠窟。山僧不免。向無事處生事。無言處顯言。無葛藤處說葛藤。無荊棘處立荊棘去也。一塵才舉大地全收。四方八面凈裸裸。華開世界起。浮幢王剎明歷歷。直得無情有情齊成佛道。有說無說俱轉法輪。此猶是法性海邊拈掇在。若向衲僧門下。直饒一棒打破虛空。一喝喝散白云。釋迦彌勒猶為走使。德山臨濟目瞪口呿也。未當本分氣字在。所以道。坐卻舌頭別生見解。他參活句不參死句。活句下薦得。永劫不忘。死句下薦得。自救不了。只如諸人。即今作么生會他活句。莫是即心即佛是活句么沒交涉。莫是非心非佛是活句么沒交涉。不是心不是佛不是物是活句么沒交涉。莫是入門便棒是活句么沒交涉。入門便喝是活句么沒交涉。但有一切語言盡是死句。作么生是活句。還會么。萬仞峰頭獨足立。四方八面黑漫漫。復云。一口吸盡西江。栗棘[祝/土]殺老龐。當陽若也吞得。管取海內無雙

師云。天無四壁迥絕羅籠。地絕八維了無障隔。與虛空同體。合暗合明。與虛空同壽。亙古亙今。人人有一坐具地。何用安排。處處悉彌勒門開。不須彈指。盡是人人受用無去無來。以大悲力成此勝事。所以釋迦老子未離兜率已降王宮。未出母胎度人已畢。且道。諸人分上還有這個消息也無。若無。人人具足個個圓成。因什么卻無。若有。諸人即今在甚處安身立命。還知落處么。若知落處。不動道場而遍能含受十方剎海。一塵一剎隨處受生。何待九龍吐香水分手指天地作大師子吼。須知未出母胎時。已作大師子吼。直至各各時時念念處處悉皆圓滿。清凈無為無間無斷大解脫門。正當恁么時。晝升兜率夜降閻浮。其中摩尼珠為什么不現。敢問諸人。中間作么生。還委悉得么。龍袖拂開全體現。象王行處絕狐蹤

師云。大機圓應大用縱橫。不墮千圣機關。不游諸祖窠窟。舉一機千機截斷。拈一事萬事齊彰。須是他大解脫人乃能明向上宗旨。豈不見。維摩不離本座移妙喜世界。如針鋒持棗葉。又不見。大仰云。拈一片木葉。便是移一座仰山去。是知個事若在心機。意識路布言詮上覓。大似掘地覓天。了沒交涉。若是個生鐵鑄就。不涉化城。不由迷悟。不拘得失。然后一明一切明。一了一切了。一見一切見。一用一切用。此猶是衲僧家。垂手應機為人邊行履。若使他獨照獨運。乃至千圣覓他不著。諸天捧華無路。魔外潛觀不見。周旋往返十方無礙。一念普應前后際斷。只如今坐立儼然燈燭熒煌。且道。是什么時節。若道是唯心境界。正坐在荊棘林里。若道是向上時節。亦未跳出金剛圈在。總不恁么又作么生。還有人道得么。若不藍田射石虎。幾乎誤殺李將軍。頌曰。天上人間不可陪。同風千眼應時開。智通居士真奇特。道照三年兩度來

師云。言發非聲。和言擊碎。色前不物。與物俱融。聲色翳障全消。聞見之源亦脫。直得凈裸裸赤灑灑。清寥寥白滴滴。一片本地風光。一著本來面目。神通妙用底縱橫十字。不離田地穩密。田地穩密底坐斷十方。不離神通妙用。雙明中有雙暗。同生中有同死。恁么也不得。不恁么也不得。恁么也得。不恁么也得。所以道。即此見聞非見聞。無余聲色可呈君。個中若了。全無事體用。何妨分不分。個中見聞是體聲色是用。聲色是體見聞是用。分也得不分也得。所以云門道。移燈籠向佛殿里。拈三門向燈籠上。若以衲僧正眼覷之。猶為小事。直得納須彌于芥中。擲大千于方外。也只是個半提。所以盡乾坤大地。都無空闕處。更須知有全提時節。三世諸佛只堪齊立下風。六代祖師只得全身遠害。當機直截一句作么生道。三尺杖子攪滄波。令彼魚龍知性命

圓悟佛果禪師語錄卷第十一圓悟佛果禪師語錄卷第十二

　　　　宋平江府虎丘山門人紹隆等編


　　小參五

住云居山結夏小參。云居千百眾如無。只緣內外絕消息。個中空洞等虛空。殺活全承此恩力。所以道。護生須是殺。殺盡始安居。要論個中意。鐵船水上浮。算來直得鐵船水上浮也有什么奇特。只如護生須是殺。且道。殺個什么。便有禪和子道。不是殺物命。只是殺無明賊。是殺煩惱賊。是殺六根六塵賊。殺爭人爭我賊。雖然一期也似。要且未夢見衲僧腳跟頭。既是護生。須是明殺意。如何是殺意。崄。若向個里辨得出。便可放一線道。浩浩之中管取。坐斷天下人舌頭。然后始殺得盡。然雖如是。釋迦老子也殺不盡。迦葉也殺不盡。西天二十八祖也殺不盡。唐土六祖也殺不盡。要明不盡底。須是放卻從前已后見解明暗玄妙理性殊勝奇特凈潔。刬除不留毫末。也不到極盡處。只如正凈處合作么生。還委悉么。深山大澤無人到。聚頭正好共商量。復云。釋迦老子云。以大圓覺為我伽藍。身心安居平等性智。師云。釋迦老人慈悲大殺怕。爾諸人。不知與爾一個護身符子。雖然如是。點檢將來。猶帶影在。若是山僧則不然。即云居山見成伽藍。九旬安居。拍拍是令

如上座請小參。僧問。城東老母與佛同生。為什么不見佛。師云。他具大丈夫意氣進云。以手掩面十指悉皆見佛。為什么回避不得。師云。只為渠儂得自由。進云。雪竇道。他雖是女人。卻有丈夫之行。是肯伊不肯伊。師云。重言不當吃。師乃云。情與無情一體。觸目皆真。佛與眾生不別。當體全現。隨處作主遇緣即宗。有時放行。則溝渠瓦礫悉生光彩。有時把定。則真金七寶咸皆失色。所以道。諸人欲識命么。流泉是命。湛寂是身。千波競起。是文殊境界。一亙晴空。是普賢床榻。其次借一句子是指月。于中事是話月。從上來事如節度使信旗相似。如諸古德未建立許多作略。到這里作么生商量。不假三寸試請說看。不假眼試觀矚看。不假耳試采聽看。所以道。盡十方世界。都盧是個真實人體。更向什么處著眼耳鼻舌身意。所以山僧從來向諸人道。塞卻爾眼。教爾覷不見。塞卻爾耳。教爾聽不聞。塞卻爾鼻。教爾嚊不得。塞卻爾口。教爾說不得。拈卻爾身。教爾不知痛癢。坐卻爾意根。教爾分別不得。正當恁么時。卻是好個消息。且不是情塵意想分別計較得失是非境界。也須是罷卻機境不立知見。不作道理。除卻解會。不見有佛祖。然后可以坐斷報化佛頭。天下人羅籠不住。是故玄沙道。沙門眼目。直須把定世界。不漏絲毫。只如把時。諸人向這里下喝得么。打一坐具得么拂袖出去得么。從東過西從西過東得么。六六三十六九九八十一得么。都盧是自家屋里事得么。喚作本分事得么。指露柱話燈籠得么。唯心唯性得么若恁么。渾是紛紛紜紜俱非正見。若有個正知正見底。便知有本分事。既知有本分事。終不作計校窠窟道理。作么生道。還委悉么。振奮吒沙無向背。翻身師子大家看

小參。當陽一著千圣莫覷。面門一機作家罔措。恁么恁么。不恁么不恁么。拈向一邊行棒行喝。擊石火閃電光。放過一著。正當恁么時。水泄不通。乾坤坐斷。有眼不可見。有耳不可聞。有口不可辨。有心不可思。任是通身是眼。盡乾坤大地草木叢林纖洪長短一一交羅。作無量無邊神通妙用。到這里不消一劄。且道。具什么道理便恁么奇特。便恁么直截。能恁么坐斷。凈裸裸赤灑灑。全身獨露。便擔荷得行透得出。三世諸佛六代祖師乃至天下老和尚。只得飲氣吞聲目瞪口呿。雖然如是。即今諸人在這里作個什么。山僧更據個什么說話即得。是則是。太殺不近人情。不免放一線道。還委悉么。四海如今清似鏡。彎虹直氣透青霄

山僧二十七年。開個鋪席。與一切人。解黏去縛抽釘拔楔。令一個個無窠臼無計校。不作合頭語。不作相似語。不依倚一物。與他二十八祖馬師百丈黃檗臨濟天下大宗師所為所行。全體顯露。非止今日。尋常不曾于寶華王座上說世諦語。亦不說禪機。不論生滅。豈可胡說亂說作地獄業。唯只憑此一著真實處。于一切人面前。直截吐露。承當得底真實悟入。得大受用更無凝滯。山僧而今已得退居。不欲更升座小參。此蓋承太夫人使君朝議通判大夫諸官員。晨夕每以此道見照。再三虔請為眾小參。隨分應命。然此一事也不難也不易。若道難。永嘉到六祖處。一句下便能承當。初至曹溪。繞禪床三匝。振錫而立。祖曰。夫沙門者。具三千威儀八萬細行。大德何方而來。生大我慢。永嘉云。生死事大無常迅速。六祖開個方便門便道。何不體取無生。了取無速。諸人且道。無生作么生體。速又作么生了。一宿覺當頭便領云。體即無生。了本無速。如水入水水乳相同。箭鋒相拄自然恰好。六祖見他透得過便道。子甚得無生意也。只此一句。也有權也有實。也有照也有用。是他永嘉不向死句下坐殺。也不下合頭語。只徐徐地道。和尚。無生豈有意耶。奇哉奇哉。而今人才見師道子甚得無生意。便謂。和尚肯我印證我。此恩難報。第三瓣香。不為別人。只是向語句里死殺。不達本源。討甚么碗。及至永嘉告辭。祖云。返太速乎。云本自非動。豈有速耶。祖云。誰知非動。云仁者自生分別。當時幸有大丈夫意氣。可惜放過。便與掀倒禪床。不為分外。又卻隨例留一宿。又石頭在六祖會里作沙彌時。一日問祖云。和尚遷化后。某甲如何。祖云。尋思去。及至六祖遷化后。他只一味坐禪。只管尋思個無生底道理。鬼窟里作活計。其時有同參遂問。爾作什么。云和尚教我尋思去。所以坐禪。同參云。錯了也。有青原師兄名思。指汝去見他。石頭方省。遂往青原。原問。甚處來。云曹溪來。思拈起拂子問云。曹溪還有這個么。而今兄弟被人恁么問。便下喝下語。野狐精見解。張眉弩眼強作主宰。總沒交涉。石頭便會答道。非但曹溪。西天亦無。思云。子莫到西天么。曰若到即有也。不妨綿綿密密地。語不失宗。步步踏著。思云。未在更道。石頭云。和尚也須道取一半。莫全靠某甲。思云。不辭向汝道。恐已后無人承當。一日又問青原。和尚在曹溪時。還識六祖么。思云。爾只今還識老僧么。云識。又爭能識得。眾角雖多。一麟足矣。自然氣類相同。羽毛相似。如膠如漆。而今人一句東一句西。有時說心說性。求人印證。有什么交涉。又藥山在石頭會下坐。次石頭來見便問。汝在此作什么。云一物不為。頭云。恁么則閑坐。而今人不會便道。喚什么作閑坐。又道。不因和尚問某甲不知。心下黑漫漫地。只管胡道。他自有旨趣。乃云。若閑坐則為也。頭云。汝道不為。不為個什么。曰千圣亦不識。由是石頭作一贊云。從來共住不知名。任運相將只么行。自古上賢猶不識。造次凡流豈可明。且道。畢竟不為底是個什么。何故卻不識千圣。既不識。如何共住。所以這些子事不容爾思量計校。近傍不得。鬼神莫窺。脫卻千重萬重惡知惡解。心眼自見。若見刺不除。得失是非關念。則永無交涉。此是山僧不得已為諸人說禪病。又喚作入理深談。只如玄沙令僧馳書上雪峰。峰上堂開緘。見三幅白紙。乃呈似大眾云。會么。不見道。君子千里同風。便下座。其僧同舉似玄沙。沙云。山頭老漢蹉過也不知。敢問大眾。如何是雪峰蹉過處。莫是玄沙見解過于師么。且喜沒交涉。都向情塵里會。又爭會得。所以真如哲和尚有頌云。玄沙封白紙。雪老卻同風。蹉過人難會。古曲調不同。到這里凡圣情盡生死關透。得失是非了然不生。全體如如。如如亦不要。然后騎佛殿出三門。將新羅國與占波國斗額。搽灰抹土展缽吃飯。著衣御寒自在優游。初無二緣亦無二相。不是心不是佛。全心即佛。全佛即人。人佛不二。只這不二亦不消得。所以千圣出來。無爾提掇處。無爾湊泊處。如猛火聚近之則燎卻面門。如按太阿擬之則喪身失命。到得恁么田地。方始會得自家活計。所以古人道。尋牛須訪跡。學道貴無心。跡在牛還在。無心道易尋。又云。佛說一切法。為度一切心。我無一切心。何用一切法。有一伴共諸人商量。大家有一個心。所作所為因甚卻道無心。既若無心。開口動舌說話底。眾心領底。卻是什么。到這里若不見徹。只成一場相謾。所以二祖見達磨斷臂立雪。磨云。將心與汝安。二祖云。覓心了不可得。而今兄弟若被問將心與汝安。便孟八郎。或打個圓相。或進前三步退后三步。作女人拜。拍一下喝一聲。或撐眉努目。或說心說性。只是情塵業識。所謂學道之人不識真。只為從前認識神。無量劫來生死本。癡人喚作本來人。只如二祖豈不會作許多道理。因甚么只答道。覓心了不可得。須知達磨當頭一拶。二祖當下如暗得燈如貧得寶。見徹根源。此中不喚作心。不喚作佛。亦不是物。直似紅爐上著一點雪相似。山僧頃日問五祖和尚。二祖云。覓心了不可得。畢竟如何。他道。汝須自參始得這些好處。別人為汝著力不得。參來參去。忽因舉頻呼小玉元無事只要檀郎認得聲。忽然桶底脫。庭前柏樹子也透。麻三斤也是。玄沙蹉過也是。睦州擔板也是。不落因果也是。不昧因果也是。三乘十二分教。二六時中眼里耳里。乃至鐘鳴鼓響驢鳴犬吠。無非這個消息。方省懷禪師頌云。蜀魄連宵叫。鵽[孑*鳥]長夜啼。圓通門大啟。何事隔云泥。大丈夫漢。一等是踏破草鞋。放下情塵計校得失是非。識得根本。一物不留。絲毫不著。百骸俱潰散。一物鎮長靈。和一靈也不要。然后依時及節著衣吃飯。而今兄弟見恁么說。便道。只是虛空里打筋斗。兄弟。只這虛空也難得。豈不見祖師傳法偈云。心同虛空界。示等虛空法。證得虛空時。無是無非法。又楞嚴云。十方虛空生汝心內。猶若云點太清里。諸兄弟。既是訪尋知識把生死為念。歇卻心猿意馬。荷擔大機大用。于佛祖不為處安穩坐地。有時向高高峰頂立。有時向深深海底行。任運猶如癡兀人。他家自有通人愛。山僧十年在眾。無一時異緣。只是參禪參到。第十年方打得徹。旋旋知非然后穩當。若有一念憎愛得失是非。即是垢衣。須是識得玄旨始得。所以道。不識玄旨徒勞念靜。得失是非一時放卻。但莫憎愛洞然明白。楊岐所謂栗棘蓬有刺而難吞金剛圈者至小而難跳。勿語中有語。為人解黏去縛。不是人情底事。兄弟參禪。即不得邪解也須子細始得。只如趙州勘一庵主。入門便問。有么有么。庵主豎起拳。州云。水淺不是泊船處。又訪一庵主云。有么有么。主亦豎起拳。州云。能縱能奪能殺能活。且那里是水淺不是泊船處。那里是能縱能奪能殺能活處。有者道。趙州先知前庵主不會。所以道。不是泊船處。先知后庵主會。所以道。能殺能活。有底道。舌頭在趙州口里。任渠與奪。如斯見解。總是邪徒情識卜度。不得真正宗眼。便是吞跳金剛圈栗棘蓬不得也。五祖和尚常云。諸方參得底禪。如琉璃瓶子相似。愛護不舍第一。莫教老僧見。將鐵錘一擊爾底碎定也。山僧初見他如此說。便盡心參他。他常問。有句無句如藤倚樹。作么生會。山僧便喝或下語。總不契他。云須是情識盡凈計校都忘處會。山僧明日便于無計校處胡道亂道。轉沒交涉。后來徹悟實見實用。如明鏡當臺明珠在掌得大自在。釋迦老子道。若有一法過于涅槃。我即說為如幻如化。此一著子。亙古亙今凝然不變。火不能燒水不能溺。刀斧不能斫。喚作根本。一切有漏無漏。佛界魔界。凈土穢土。無不真實。若悟得可以丹霄獨步。不受別人處分。若未到恁么田地。管取被人羅籠。山僧如今已退了院。彼此緣法自有時。所以今日因朝議太夫人請小參。盡情說與諸人。各自參究佛法本無彼此。諸家總是六祖下兒孫。終不說我是臨濟下人。須得我家宗派盛傳。寧可粉骨碎身。終不作這見解。復舉。僧問保壽。萬境來侵時如何。壽云。莫管他。僧禮拜。壽云。不得動著。動著打折汝腰。師云。大眾。保壽和尚用金剛王寶劍。一切逆順得失長短是非。無邊境界不消一瞥。這僧見機而作。當時禮拜。為什么卻道不動著子細檢點。大似龍頭蛇尾。山僧即不然。或有人問。萬境來侵時如何。亦對他道。莫管他。這僧或若便禮拜。只向他道。伶利衲僧。一撥便轉

師云。父母未生已前。凈裸裸赤灑灑。不立一絲毫。及乎投胎既生之后。亦凈裸裸赤灑灑。不立一絲毫。然生于世。墮于四大五蘊中。多是情生翳障。以身為礙。迷卻自心。若是明眼人。明了四大空寂五蘊本虛知四大五蘊中。有個輝騰今古迥絕知見底一段事。若能返照。無第二人。根腳下凈裸裸赤灑灑。六根門頭亦凈裸裸赤灑灑。乃至山河大地窮虛空界。盡無邊香水海。亦凈裸裸赤灑灑。恁么說話。莫是撥有歸無么。且喜沒交涉。若撥有歸無。杳杳冥冥。墮在豁達空撥無因果處。則永劫出他地獄三涂因果不得。若真實徹證。到真凈明妙實際理地。則四圣六凡三世諸佛天下祖師有情無情。悉于是中流出顯現。所以孚上座問鼓山晏國師道。父母未生前鼻孔在什么處。山云。即今生也在什么處。孚上座不肯云。爾問我來。山如前問。孚但搖扇。大凡參請。參須實參。見須實見。用須實用。父母未生前鼻孔在什么處。孚上座只搖扇子。莫是弄精魂么。須知有奇特事始得。只如文殊初生見十吉祥異相。須菩提生室現空相。善財初生涌出萬寶藏。皆在此一大寶光中凈裸裸赤灑灑流出。若只在杳杳冥冥墮在空空寂寂處。豈有如是奇特。所以古人于生處見大奇特。如世尊分手指于天地自云。天上天下唯吾獨尊。若逢云門大師。尚不以為奇特。直行衲僧正令。后來老宿云。云門知恩方解報恩。既知了。便以衲僧本分事向逆順境界中行。且道。還當得么。若是平展商量。則有向上事。若據衲僧本分事上。不直半分。何故。他家自有通霄路

師云。現成公案。不隔一絲毫。普天匝地。是一個大解脫門。與日月同明。與虛空等量。若祖若佛無別元由乃古乃今同一正見。若是利根上智。不用如之若何。直下壁立萬仞。向自己根腳下承當。可以籠罩古今。坐斷報化佛頭。更無纖毫滲漏。威音王已前無師自悟。是大解脫人。威音已后因師打發。不免立師立資。有迷有悟。雖然如是。要且只是方便垂手接人。所以達磨西來不立文字。直指人心見性成佛。后來六祖大鑒禪師。尚自道。只這不立兩字。早是立了也。何況語言機境種種知解。須是一筆句斷始得。此一件事直饒三世諸佛出興。以無量知見方便接引。亦只有限。歷代祖師天下老和尚。設百千問答提持。亦只有限。不如向自己腳跟下究取。威音王已前空劫那畔。自己家珍隨處受用也。須是大丈夫漢意氣方有如是作略。亦不依他言語指示。不受他欺謾。從朝至夜。入息不居陰界。出息不涉萬緣。極是省要。只為各各當人自違背此事。向六根門頭。認光認影。不得快活。卻云。爭奈某甲疑何。且道。疑從什么處來。又道。某甲為什么道不得。只爾這道不得底是什么。為爾不能回光直下承當。祖師道。自己分上。有如是靈光。有如是自在。一切眾生流浪情塵不能解脫。假使將此一大事因緣。種種垂示。猶是有機有境。落在情塵。要會么。直是一念不生。方有少分相應。所以先師道。直須是命根斷始得。且道。如何是命根斷。須是打疊從前知見種種解會。一似大死底人。活得起來。自然無諍。所以道。我得無諍三昧。人中最為第一。不見南泉和尚道。黃梅七百高僧。盡是會佛法底。只有盧行者一人不會佛法。所以得他衣盂。須是恁么人始契恁么事。又云。如圣果大可畏處。蓋為無如許圣量等事。若是沒量大人。終不肯亂承當。終不道。我能我解我是禪師。若如此則墮在解脫深坑。不見云門大師道。平地上死人無數。過得荊棘林者是好手。而今平地上。死人無數。云門一句道著。山僧這里則不然。直饒透得荊棘林。亦未是好手。更須知有銀山鐵壁。直須透得銀山鐵壁。然后是千了百當底人。方知有向上事。可以分付缽袋子。更不與他情塵作對。浩浩作佛法見解。作禪道商量。直須心境一如湛湛寂寂地無為無事。又不墮在無為無事處。到此須是向上人始得。所以龍牙和尚道。無端遣向墨池邊。惹得身心黑似煙。卻向上流清處洗。身心用盡亦如然。德山和尚道。但有文字語言。皆是依草附木竹木精靈。須是獨脫一路。猶較些子。只如今衲僧家。也須著精神參取始得。千里萬里行腳。一等是踏破草鞋。也須是踏得破始得。方且不孤負平生。彼此來南閻浮提打一遭。也不虛過亦不折本。然后向四威儀中。隨時受用。亦自安樂。忽然一旦霜露果熟。被人推向曲彔木床上。作人天師。與人解粘去縛。不妨奇特。若未諦當。切不可為人禍事也。不見德山道。一似淫婦相似。一向立問立答。立賓立主。有甚么交涉。大凡參學人。當須灑灑落落直下徹去。豈不慶快

師云。現成公案。更不消如之若何直下一切截斷。猶較些子。佛法本無許多。若以無心無念無事無為無計校無分別。至竟著衣至竟吃飯。何曾動著一絲毫。便能坐斷報化佛頭。不起一絲毫佛法見解。所以古人才見僧來便云。見成公案。放爾三十棒。布漫天網。打沖浪巨鱗。持萬里鉤。御千里烏騅馬。也是事不獲已。所以石室和尚。才見人來舉起拄杖云。過去諸佛也恁么。見在諸佛也恁么。未來諸佛也恁么。只與爾略露些子鋒铓。若是個人。才見恁么道。撩起便行。猶較些子。若是才入思量。已被漫天網罩卻也。如是三十年。只有長沙和尚。知渠落處。便云。和尚放下拄杖子。別通個消息來。方契他意。而今參學兄弟。直須是箭鋒相拄針芥相投內外絕消息始得。若只尋見尋聞求知求解。只成個生死根本。何不體取無生了本無速。若能個個如是見。生死路一時截斷。全不動一絲毫頭。所以道。居千人萬人中。如無一人相似。只是歇得身心。百無知解。如無用處一般。若是隨言逐句作道理。滿肚皮是禪。何時得脫去。故南泉禪師道。山僧出世。只為諸人。拈卻佛病祖病。老僧尋常向兄弟道。父母未生前。還有形貌也無。他教中道。四大五蘊成身。只因父母交感一念染心。而成此身。我且問爾。哆哆和和時。何不共人相爭。及至才長大。便有爭人爭我。四大一旦離散。依前還復本來形貌。故云。菩提本無樹。明鏡亦非臺。本來無一物。何處惹塵埃。各宜勉力。以悟為期。莫虛度光陰。時不待人

師云。此個大事。已是八字打開了。直饒回頭返照。早是鈍置也。直是徹底信得。于未發言已前。一時覷透。既發言之后。且道。作么生承當。初機之士。且于腳跟下明取。而今坐立儼然。各各見聞不昧。人人向腳跟下。如印印空如印印水如印印泥。初不分得失彼我是非。凈裸裸赤灑灑。輝騰今古。迥絕知見。返照回光。豈有許多事。然未返照時。卻無許多事。只如尋常百不思百不管絕念忘緣時。一時現成。聊聞返照。便作個見聞覺知解會。各各在見聞覺知處。起模畫樣。方恁么時。落在生死陰果中。無由得出離。欲明此事。直須蘊藉深方。可不落是非得失聞見知覺。纖毫凈盡始得快活。拘牽惹絆他不住。所以道。如人學射久久方中。豈不見。裴相國出鎮宛陵。因游寺見高僧像。遂問僧職云。高僧儀相可觀。未審高僧在什么處。于時僧職莫知所措。裴公云。此間有禪僧么。僧職云。近有一僧。舍身掃地。身披百衲。恐是禪僧。及乎請得來。乃是黃檗斷際運禪師也。裴公乃舉前話問之。檗乃召相公。公應諾。檗云。在什么處。裴公于此大悟。諸人且道。問處是答處是。且道。又是個什么禪僧家。直須有省發始得。莫只認聲認色。所以老僧尋常道。千人萬人但識取一人。千句萬句但識取一句。千機萬機但明取一機。畢竟且道。是什么。將知洪爐大冶千煆百煉。正要得人。須知向一言下。一明一切明。一了一切了。聊聞舉著。透頂透底。凈盡無余。且如斷際。一呼之下。因什么高僧卻作裴公。裴公卻成高僧。若論此事。直須是俊流始得凈盡。所以道。舉不顧即差互。擬思量何劫悟。本分衲僧。不要思量分別。直須求個悟處。言悟者。如失一件物多年廢置而一旦得之。又如傷寒病忽然得汗。直是慶快也。將知悟心見性。非思量分別。所以證入金剛正體。自然亙古亙今。廊周沙界。水不能溺。火不能燒。世界壞時。此個常住。為山河大地之本。六凡四圣之家。而蘊在各各當人方寸之下。若能方寸穎悟。獨露真常。于萬別千差說處。終不起異見。于千差萬別境上。終不作別解。須是打并凈盡。方可全體見成。如水潦問馬祖。本來佛法。祖與一踏倒地。忽然大悟。起來呵呵大笑云。百千三昧無量妙義。只向一毫頭。一時識得根源去。又呵呵大笑。后來出世。每升堂自云。自從一吃馬師踏。直至如今笑未休。復呵呵大笑。且道。作么生是根源。將知此個根源。若識得了。說到深深密密。千圣所不到處亦得。若只一棒一喝。盡乾坤大地一時收來。如金剛王寶劍踞地師子亦得。行腳人要參禪。有如是眼腦。方可入作。直須審細言。多去道轉遠

圓悟佛果禪師語錄卷第十二圓悟佛果禪師語錄卷第十三

　　　　宋平江府虎丘山門人紹隆等編


　　小參六

高郵乾明受敕。住金山龍游寺。當晚小參。僧問。明歷歷露堂堂。因什么乾坤收不得。師云。金剛手里八棱棒。進云。忽若一喚便回。還當得活也無。師云。鹙子目連無奈何。進云。不落照不落用。如何商量。師云。放下云頭。進云。忽遇其中人時如何用。師云。騎佛殿出三門。進云。萬象不來渠獨語。教誰把手上高峰。師云。錯下名言。師乃云。祖師心印。狀似鐵牛之機。諸佛密語。正如擊涂毒鼓。未擬議前先蹉過。才思量處隔千山。要須眼似流星心如鐵石。所以從上來提持向上綱宗。只有三句。有時咬去。有時咬住。有時一向不去。有時一向不住。明眼漢沒窠臼。若論戰也。個個力在轉處。卻物為上逐物為下。要須把斷凡圣路頭不立毫末。然后舉一毫毛盡無邊香水海。七達八通。說一句子。窮龍宮盈海藏。此猶是極則之談。未是衲僧巴鼻。若論衲僧受用。直饒棒如雨點喝似雷奔。列千圣下風。立毗盧頂上。擊石火閃電光。俊鷂俊鷹。也趕他不及。要須正一切知見發明大解脫。無不歷落無不透脫。則在天同天。在地同地。物同物我同我。證一切智明一切道。無處不通容。無機不圓證。正當恁么時。諸人各各返照自己分上。曾移易一絲毫許么。所謂十世圓融十分成就。且道。不落機緣一句作么生道。覿面要須宗正眼。臨機截斷圣凡蹤

入寺小參。金剛王寶劍。截斷玄機。正眼摩醯光。吞諸祖目。機銖兩舉一明三。左轉右旋。七穿八穴也。須是個風吹不入水灑不著針劄不入。快活自由底漢始得。若也浮逼逼地。尚留觀聽。猶涉形聲。說妙說玄。舉今舉古。進前退后。敲床豎拂。行棒行喝。則沒交涉。直得凈裸裸赤灑灑。還有相見底么。若有。須是同道人方知同道事。若非。同道者畢竟沒來由。正當恁么時。還相委悉么。十方聚會無余事。共向曹溪路上行。復頌云。正眼橫頂門。神符懸肘后。幸是師子兒。各作師子吼

小參。僧問應真不借時如何。師云。渠儂得自由。進云。點則不到。到即不點。師云。同彼同此。進云。此猶未是學人安身立命處在。師云。獨有阇黎高一著。進云。也知和尚要用此機。師云。也被阇黎識破。進云。老老大大。轉見放憨。師云。道什么。進云。也不可放過。師云。卻是爾放憨。師乃云。好日多同十方盡應。好本多同千差共轍。直得龍吟霧起。虎嘯風生。八面更玲瓏。一方獨峭絕。此猶是人人分上知有底。其余不知有底如恒河沙數。且作么生湊泊。作么生參詳。有進步得底不用伎倆。試拈出看。有證據得底不用思量。試剖判看。若剖判得。正如靈山會上龍女獻珠便得成佛。女云。我獻寶珠。世尊納受。是事疾否。智積云。是事甚疾。龍女云。以汝神力。觀我成佛。復速于此。然雖如是。猶有途轍。若是本分行本分證。直須更放過三千里。正當恁么時。畢竟如何是著實處。十方薄伽梵。一路涅槃門

李從議請小參。僧問。不問有言不問無言時如何。師云。其聲如雷。進云。為什么如此。師云。只為聾人不聽聞。進云。爭奈五音六律甚分明。師云。阇黎聞個什么。進云。某甲從來無耳朵。師云。更須識取口頭底。師乃云。一句絕誵訛。千里萬里無消息。一塵含法界。千重百匝太周遮。若是明眼人。終不向目前覓。何故。若向目前覓。此人未具眼。更于句中求。落在第八機。既不向句中求。又不向目前覓。且道。如何湊泊。只如隔山隔岳隔浮幢王隔香水海。那邊還有恁么事也無。若道有。隔許多作么生知道有。若道無。佛法即有邊際。若道不有不無。正是半前落后。直饒離卻有無。未免吃金山手中棒。忽有衲僧出來道。不恁么如龍得水。似虎靠山。通身是眼也。看他不見。通身是舌也。說他不及。且道。畢竟落在什么處。若不藍田射石虎。幾乎誤殺李將軍

師云。欲得親切。第一莫將來。將來不相似。向爾道。壁立萬仞。依前卻來。撞墻撞壁。有什么近傍處。雖然如是。已是落草了也。不免將錯就錯。于第二頭說葛藤去也。還知么直下如當門按一口劍相似。凜凜威風。才跨門來。誰敢近傍。若近著則喪身失命。若望涯而退。不是大丈夫漢。須是不顧死生。從他手中奪去始得。所以道。不入虎穴不得虎子。須是當前不顧性命。若奪劍在自己手中。任是佛來也不放過。直饒恁么。已是第二頭也。不見資福道。爾隔江見資福剎竿。便回去。腳跟下好與三十棒。睦州才見僧來便云。見成公案。隨后云。放爾三十棒。似此等有什么近傍處。然子細推窮來。不妨剿絕。免他說玄說妙說理說事說向上向下穢污心田。須知人人分上有一段事。輝騰今古。迥絕見知。凈裸裸赤灑灑。先沒許多般。只為爾諸人從無始時來妄想濃厚。背卻自己只從他覓。若能回光返照。無第二人。終不隨他起滅。若一處得脫。則千處百處一時透脫。莫只向人舌頭聽他處分。聊聞舉著剔起便行。已是三千里外沒交涉。若得個中受用。便乃毛羽相似。作他屋里人。雖有恁么人。也須向山僧手里飲氣吞聲始得。直須按下云頭。將自己平生所知所解。掇在善知識面前。若是則與爾證據。不是則與爾刬除。豈不見。藥山參石頭時。置個問端云。三乘十二分教某粗知。誠聞南方直指人心見性成佛。某甲實未明了。乞師指示。石頭云。恁么也不得。不恁么也不得。恁么不恁么總不得。山不契。直至江西馬大師處。又如前問。馬師云。有時教伊揚眉瞬目。有時教伊不揚眉瞬目。有時教伊揚眉瞬目是。有時教伊揚眉瞬目不是。藥山于是有省。馬云。爾見什么道理。山云。我在石頭時。如蚊子上鐵牛相似今時眾中兄弟便道。石頭一向壁立萬仞。所以他不會。馬祖放開一線。他乃悟去。殊不知。石頭恁么道。已是漏逗了也。馬祖道處。這一著尤更毒害。因甚么藥山得悟去。且道。因什么如此。到此須是生鐵鑄就底漢始得。所以云。此事不在語言上。不在文字上。看他置個問頭。問石頭了。及至馬祖處。亦如是問。此人是個鐵石身心。如今若有如是心底人。何憂不徹。爾若只覓言覓句覓玄覓妙。何時得了。千人萬人各說不同。爾用那個句則是。若見道了更用言句作么。若不用言句。爾作么生見。到這里參須實參悟須實悟。令教透頂透底亙古亙今。打開自己庫藏。運出自己家財拯濟。莫只向外邊尋覓。爾若拶得一路透去。便與爾同參。爾若只守個昭昭靈靈下咄下喝揚眉瞬目。不如這個更是大病。所以云。此事隱在四大六根里。六根四大只是個閑家具。故云。生如著衫。死如脫褲。六根四大。只是個衫褲。且道。著底是什么人。且道。是誰著。乃喝云。莫便是這個么。復云。錯了也。所以古人云。身心一如。身外無余。盡乾坤大地。只是個本來心。盡山河大地。只是個一末撒子也不要。既不要。且道。向什么處安身立命。到此須是有生機一路始得。若不如是。爾若道佛則著佛。爾若道祖則著祖。直須紅爐一點雪相似始得。且去巾單下。放教如寒灰死火。世法佛法都不用思量。莫怕他落空。莫怕如土木瓦石。爾若怕落空。只如憂落空底心。是什么。何曾落空來。若是果歇得。到真實休歇之處。佛祖也不立。千圣萬圣法門一時透了。豈不徑截也

師云。即恁么便承當。擔荷得去。可以籠罩古今。乾坤大地透頂透底。凈裸裸赤灑灑。要且不是爾見聞覺知色聲香味觸。盡乾坤大地。只是個真實人體。說什么見聞覺知。才跨門來。已是兩手分付。更無纖毫遺漏。須知向上一路不立文字語言。既不立文字語言。如何明得。所以道。路逢達道人。不將語默對。又云。相逢不拈出。舉意便知有也。須是徹骨徹髓信得極見得徹。然后盡十方世界。只在一絲毫頭上明得。其或滯于知見。便有佛有祖。所以卻入建化門中。葛藤露布。祖師西來不立文字。直指人心見性成佛。只論直指人心。要須是其中人始得。若立語句。以至百千萬億方便。其意只是與人解粘去縛。令教凈裸裸地輝騰今古。實無許多般計校。豈不見。五泄參石頭問云。一言相契即住。不契即去。石頭不顧。五泄乃拂袖便行。出至三門。石頭乃喚云。阇黎。泄回首。頭云。從生至老。只是這個。更回頭轉腦作什么。泄從此有省。若是山僧。當時不須喚他。從他擔板。蹉卻一生。只為慈悲落草。以至如此。只如諸人。坐立儼然。從生至老。只是這個。更疑什么。所以云。參禪須是鐵漢。著手心頭便判。直趣無上菩提。一切是非莫管。須是一念不生前后際斷。才敲磕便見。更待他人喚作什么。直是打成一片。如水入水如金博金。古人既恁么。只如向長老口上聽取。且道。有實法無實法。若有實法則成系綴人。若無從上來立許多方便門作么。只教諸人見性。若真見自性。豈干他見聞覺知思量擬議。如東寺會禪師道化荊湖。有崔郡相國。出鎮湖南。師因目疾次。崔乃問曰。如何是宗乘中事。師云。見性成佛。崔云。爭奈患眼何。師云。見性非眼。赤眼何咎。且道。見性既非眼。且將什么見。聞性亦非耳。且道。將什么聞。乃至鼻嗅香舌了味身覺觸意攀緣。一一皆然。若向這里明得。至于一切處悉皆明得。所以雪峰和尚道。盡大地是個解脫門。把手拽不肯入。又云。盡大地撮來如粟米粒大。拋向面前。漆桶不會。打鼓普請。看更有甚玄妙見聞覺知。若爾方能心境一如。也無能也無所。唯一自心。更無他物。若是得底人。終不言我知我會。遇飯吃飯。遇茶吃茶。終日只守閑閑地。蓋他胸中無許多波吒計校。所以道。心若無事。萬法一如。無得無失。終日只履踐此一片田地。凡有來問。只將此事一時截斷。所以道。見須實見。悟須實悟。古人云。百尺竿頭作伎倆未崄。向衲衣下不明大事失卻人身始是崄。既如是。豈可不明心達本。一切萬緣一齊放下棄卻知見解會。令教如木石瓦礫相似。及到大安穩休歇之地。然后一波才動萬波隨。而初無動靜等相。蓋他得底人。終日以無所得心。修無所得行。行雖與人同。而常與人異。只為此一片田地打揲得盡凈一切會同脫體無礙。豈是小了底事。直須用作事始得

師云。人人具足各各圓成。但向己求莫從他覓。何故。從他覓是他家底。舍己從人。去道遠矣。須知自己分上有一段事。輝騰今古。如十日并照。但以從無始劫來妄想濃厚翳障自心才回顧著則黑漫漫地。卻到世間知見種種聲色。才現在前一切明得。此等豈不是背覺合塵從他求覓不能返照耶。且如從上來乃佛乃祖。以無量百千言句方便。且道。明個什么邊事。只被爾起見起念起思量作聰明作計校。惑卻本來自己。了卻立能立所立現立智立是立非。擾擾紛紛不能得脫。所以祖佛出世。只要教爾歇卻知見打并教絲毫盡凈。且道。作么生歇。直下如懸崖撒手。放身舍命。舍卻見聞覺知。舍卻菩提涅槃真如解脫。若凈若穢一時舍卻。令教凈裸裸赤灑灑。自然一聞千悟。從此直下承當。卻來返觀佛祖用處。與自己無二無別。乃至鬧市之中。四民浩浩經商貿易。以至于風鳴鳥噪。皆與自己無別。然后佛與眾生為一。煩惱與菩提為一。心與境為一。明與暗為一。是與非為一。乃至千差萬別悉皆為一。方可攪長河為酥酪。變大地作黃金。都盧混成一片。而一亦不立。然后行是行坐是坐。著衣是著衣。吃飯是吃飯。如明鏡當臺胡來胡現漢來漢現。初不作計校。而隨處見成。所以萬機頓赴而不撓其神。千難殊對而不干其慮。此豈世間粗淺知見所能測度。此乃至妙因緣。學道之士。或十年或二十年。專心一意。尚透不能得。或有才聞便解。或有無師自悟。既自不能便悟。亦障他人不得就中土大夫尤難。以其從事世務勤勞家國。所以悟入稍難。然得底人。于己分上本無殊別。若是未能了底人。須要根性穎利。向自己腳跟下覷著。一聞便了。如李附馬留意祖道。與楊文公為友。日夕切磋。后見石門慈照禪師。因為舉。唐房孺相公問徑山國一禪師云。祖師大道畢竟意旨如何。徑山云此大丈夫事。非將相之所能為。李聞之大悟。遂作頌云。學道須是鐵漢。著手心頭便判。直趣無上菩提。一切是非莫管。道得不妨奇特。且如出將入相安邦定業剪除暴亂。豈非丈夫耶。而徑山何故卻道。此大丈夫事。非將相之所能為。須知向上一路。毫發不容。所以洞山道。見佛見祖如生冤家。始有參學分。只如佛祖。為一切人師。作一切人依止。為甚卻道。如生冤家。爾且道。如何是大丈夫事。直須是不取人處分。不受人羅籠。不聽人系綴。脫略窠臼。獨一無侶。巍巍堂堂。獨步三界。通明透脫。無欲無依。得大自在。都無絲毫佛法情解。如愚如癡如木如石。不分南北不辨寒溫。昏昏默默。似個百不能百不解底相似。然而肚里直是峭措。動著則眼目卓朔。無有不明底事。乃至千差萬別古人言句。一時透徹。如或不是到此田地底人。須得向骨董袋里平高就下為他去也。如昔日于迪相公出鎮襄陽。酷刑慘毒。忤者皆殺之。因讀觀音經有疑處。一日訪紫玉山道通禪師。乃問曰。如何是黑風吹其船舫飄墮羅剎鬼國。玉乃抗聲云。于迪客作漢。問恁么事作么。于聞之大怒。玉乃云。只這便是黑風吹其船舫飄墮羅剎鬼國。于迪有省。爾且道。他恁么問紫玉。何故恁么答他。此乃發他根本無明。現前隨手為伊指出。不妨好手。然不若當時不消著后語。從他斫作兩段。卻有些衲僧氣息。及乎為他點破。也是順手摩挲。大凡接人有三種機。若是第一機為人。只消向他道于迪客作漢。爾問與么事作么。更無方便。只是沒義理難話會。若于此直下承當去。更不擬議。則與柏樹子麻三斤一口吸盡西江水。更無差別。所以道。舉不顧即差互。擬思量何劫悟。只要教爾當頭領解去。若是第二機為人。即易也。只是發起問端。如道于迪客作漢。爾問與么事作么。此乃發他根本無明。令他無明現前。隨手點破。若是第三機為人。不免入泥入水重下個注腳。如云于迪客作漢。便是放卻黑風吹其船舫。于迪或作怒。便是羅剎現前。玉云。正是黑風吹其船舫。豈不是觀音出現。此是落草注解。瞎人眼目。破滅胡種。若是真正衲僧。直須撥卻。豈不見道。他參活句。不參死句。活句上薦得。與祖佛為師。如李萬卷問歸宗和尚。須彌納芥子則不問。如何是芥子納須彌。宗云。爾身如椰子大。萬卷書著在甚處。歸宗老漢尋常一條白棒。打佛打祖。及乎李萬卷問著。不免曲順人情放開一線。然他用處也只教爾當頭截去。后來眾中無識者。便道。芥子是心。須彌是萬卷。納之于心何所不可。佛法若只如此。爭到今日也。又如龐居士問馬大師。不與萬法為侶者是什么人。馬大師云。待汝一口吸盡西江水。即向汝道。居士乃大悟。作頌云。十方同聚會。個個學無為。此是選佛場。心空及第歸。此頌與一口吸盡西江水題目。豈曾相副。既不說口。又不說水。只道心空及第歸。且道。作么生是心空。只教爾是非得失明暗色空森羅萬象一時融會歸于一理。和理一時空卻。然后有些趣向。山僧今夜不惜眉毛。為爾一時吐卻了也。更為諸人說個小偈。祖佛單傳向上機。電光石火構不徹。獨許諸根穎脫人金剛寶劍當頭截

師云。道由悟達。法離見聞直下便承當。更無第二個。此猶是就今時曲為垂手處。若是本分事。又且不然。所以道。爾未跨船舷時。好與三十棒。如此則千里萬里一時坐斷。何故。須知當人分上。各有水灑不著風吹不入。清寥寥白滴滴。祖佛不能到。魔外不能入。坐斷要津不通凡圣。設使盡大地草木叢林。盡化為衲僧。各各置百千問難。不消一劄。盡教吞聲飲氣目瞪口呿。而今事不獲已。且無見起見。無言起言。與諸人且通個時節。只如各各常人分上。上來下去已是十分現成。欠少個什么。更來就人覓。所以玄沙道。飲籮里坐地展手。問人覓飯吃。只為無始劫來拋家日久。背馳此本分事。向六塵境界里。妄想輪回。不能回光返照。甘處下流。若能具上根利智。返本還源。知有此事。輝騰今古迥絕知見。坐斷十方無復輪轉。始有語話分。而今須是換個骨頭了。方見此一片田地。若未知有此一片田地。直饒解到佛祖邊事。問一答十。終無交涉。須知諸佛出世唯證明此一片田地。祖師西來亦提持此一片田地。所以先師見白云師翁。一覷透了。便作個頌子道。山前一片閑田地。叉手叮嚀問祖翁。幾度賣來還自買。為憐松竹引清風。諸人還曾恁么也未。須是向此一片田地。凈裸裸赤灑灑方可入作

　　普說

告香普說。師示眾云。只這個便承當得去。如天普蓋似地普擎。更不欠一毫頭。亦無第二見。設使盡無邊香水海塵塵剎剎。一時穿卻鼻孔也。更不落別處。儻或思量擬議。即沒交涉。所以道。一念不生前后際斷。即名為佛。若也涉思量作計校。分能所作知解。則千里萬里。祖師門下直教見須實見悟須實悟證須實證。諸人各各有一靈妙性。確實而論。才被拶著。便腳忙手亂。作么生見得親信得徹。桶底子脫去。只為從無始劫來妄想濃厚。只在諸塵境界中。元不曾踏著本地風光。明見本來面目。若是真實人。直下承當。了知生本不生。知死本不死。向不生不死處。千圣著眼覷不見。千手大悲提不起。而今兄弟。若能返照。更無第二人。更不待山僧兩回三度不惜眉毛入泥入水。何況拋沙撒土。說心說性。未免落七落八。當面相謾去也。豈不見。破窖墮和尚。聞古廟作孽。遂領十八弟子。入山觀之。全無神相。唯見三間空屋一所泥窖。遂以杖擊之云。汝本泥土合成。靈從何來。圣從何起。其窖乃颯颯而墮。破窖墮云。破也破也。墮也墮也。不覺紙錢。后有一神人出云。某甲乃窖神。蒙師為說無生法。已得生天。禮謝而去。其十八弟子乃白師云。某等皆久參侍和尚。殊不蒙開示無生法。今日窖神何幸。和尚卻為伊說。破窖墮云。我只向伊道。汝本塼瓦泥土合成。靈從何來。圣從何起。其徒皆作禮。破窖墮云。破也破也。墮也墮也。其十八弟子悉皆省悟。只如山僧。即今舉拂子。且道。與破窖墮是同是別。遂云。破也破也。墮也墮也。若也見得。不唯不孤負破窖墮和尚。亦乃不孤負從上祖師。若也不見。不唯孤負破窖墮和尚。亦乃孤負自己。知有此事不從他得。所以道。靈從何來圣從何起。只如諸人。見今身是父母血氣成就。若于中識得靈明妙性。則若凡若圣。覓爾意根了不可得。便乃內無見聞覺知。外無山河大地。尋常著衣吃飯。更無奇特。所以道。我若向刀山。刀山自摧折。我若向地獄。地獄自消滅。方知有如是靈通。有如是自在。只如今禪僧家。何不回光返照明教徹去。若也未明得。且向三根椽下七尺單前。默默地究取。不見云門大師道。爾且東卜西卜。忽然卜著也不定。若也打開自己庫藏。運出自己家財。拯濟一切。教無始妄想一時空索索地。豈不慶快。老僧往日。為熱病所苦死卻。一日觀前路黑漫漫地。都不知何往。獲再蘇醒遂驚駭生死事。便乃發心行腳。訪尋有道知識。體究此事。初到大溈參真如和尚。終日面壁默坐。將古人公案翻覆看。及一年許。忽有個省處。然只是認得個昭昭靈靈驢前馬后。只向四大身中作個動用。若被人拶著。一似無見處。只為解脫坑埋卻禪道滿肚。于佛法上看即有。于世法上看即無。后到白云老師處。被他云爾總無見處。自此全無咬嚼分。遂煩悶辭去。心中疑情終不能安樂。又上白云再參先師。便令作侍者。一日忽有官員問道次。先師云。官人爾不見小艷詩道。頻呼小玉元無事。只要檀郎認得聲。官人卻未曉。老僧聽得忽然打破漆桶。向腳跟下親見得了。元不由別人。方信乾坤之內宇宙之間。中有一寶秘在形山。已至諸佛出世祖師西來。只教人明此一件事。若也未知。只管作知作解。瞠眉努目。元不知只是掜目生華擔枷過狀。何曾得自在安樂。如紅爐上一點雪去。若打破了。或喝或掌。一切皆得。然終不作此解。方可放下人我擔子千休萬歇。方可生死奈何不得。也須是實到此個田地始得。若實到此。便能提唱大因緣。建立法幢。與一切人抽釘拔楔解粘去縛。如是揭千人萬人。如金翅鳥入海直取龍吞。如諸菩薩入生死海中撈摝眾生。放在菩提岸上。方可一舉一切舉。一了一切了。有時一喝如金剛王寶劍。有時一喝如踞地。師子。有時一喝如探竿影草。有時一喝不作一喝用。方可殺活自由布置臨時。謂之我為法王于法自在。諸人既是挑囊負缽遍參知識。懷中自有無價之寶。方向這里參學。先師常云。莫學琉璃瓶子禪。輕輕被人觸著便百雜碎。參時須參皮可漏子禪。任是向高峰頂上撲下。亦無傷損。劫火洞然我此不壞。若是作家本分漢。遇著咬豬狗底。手腳放下復子靠將去。十年二十年管取。打成一片。且作么生得獨脫去。須是入流人。方知恁么事

圓悟佛果禪師語錄卷第十三圓悟佛果禪師語錄卷第十四

　　　　宋平江府虎丘山門人紹隆等編


　　法語上

　　示張持滿朝奉

克勤自出峽止訥堂。唯念茲在茲。相從者多不告倦。所謂利他乃自利也。要須根本明徹理地精至純一無雜。才有是非。紛然失心。若踏王脈。諸天捧華無路。魔外潛覷不見。深深海底行。高高峰頂立始得。不驚群動眾。謂之平常心本源天真自性也。雖居千萬人中。如無一人相似。此豈粗浮識想利智聰慧所能測哉。示諭。綿密無間寂照同時。歲月悠久打成一片。而根本愈牢密密作用。誠無出此。應當當處全真。則彼我遐邇觸處皆渠。剎剎塵塵皆在自己大圓鏡中。愈綿愈密。則愈能轉換也。故云門道。直得乾坤大地無纖毫過患。猶為轉句。不見一色始是半提。直得如此。更須知有全提時節始得。所以德山棒臨濟喝。皆徹證無生。透頂透底。融通自在。到大用現前處。方能出沒欲人全身擔荷外。退守文殊普賢大人境界。巖頭道。他得底人。只守閑閑地。二六時中無欲無依。自然超諸三昧。德山亦云。汝但無事于心。于心無事。則虛而靈寂而照。若毫端許言本末者。皆為自欺。此既已明。當須履踐。但只退步愈退愈明。愈不會愈有力量。異念才起擬心才生。即猛自割斷令不相續。則智照洞然。步步踏實地。豈有高低憎愛達順揀擇于其間哉。無明習氣旋起旋消。悠久間自無力能擾人也

古人以牧牛為喻。誠哉所謂要久長人爾。直截省要。最是先忘我見。使虛靜恬和任運騰騰。騰騰任運于一切法皆無取舍。向根根塵塵應時脫然自處孤運獨照。照體獨立物我一如。直下徹底無照可立。如斬一綟絲。一斬一切斷。便自會作活計去也。佛見法見尚不令起。則塵勞業識自當冰消瓦解。養得成實如癡似兀。而峭措祖佛位中收攝不得。那肯入驢胎馬腹里也

趙州道。我見千百億個。盡是覓作佛漢子。于中覓個無心底難得。又云。我在南方三十年。除粥飯二時是雜用心處。香林四十年方成一片。涌泉四十年尚自走作。南泉十八上解作活計。信知從上古人。無不皆如此密密履踐。安可計得失長短取舍是非知解也。同學之中唯龍門智海。昔常熟與究明。但逢緣遇境莫不管帶。何止此生而已。窮未來際證無量圣身也。未是他泊頭處。但一味退步。切莫作限量也

　　示吳教授

佛祖以神道設教。唯務明心達本。況人人具足各各圓成。但以迷妄背此本心。流轉諸趣枉受輪回。而其根木初無增減。諸佛以為一大事因緣而出。蓋為此也。祖師以單傳密印而來。亦以此也。若是宿昔蘊大根利智。便能于腳跟直下承當。不從他得了然自悟。廓徹靈明。廣大虛寂。從無始來亦未曾間斷。清凈無為妙圓真心。不為諸塵作對。不與萬法為侶。長如十日并照。離見超情。截卻生死浮幻。如金剛王堅固不動。乃謂之即心即佛。更不外求唯了自性。應時與佛祖契合。到無疑之地。把得住作得主。可不是徑截大解脫耶

探究此事。要透死生。豈是小緣。應當猛利誠志信重如救頭然。始有少分相應。多見參問之士。世智聰明。只圖資談柄廣聲譽。以為高上趣向。務以勝人。但增益我見。如以油投火其炎益熾。直到臘月三十日。茫然繆亂。殊不得纖毫力。良由最初已無正因。所以末后勞而無功。是故古德勸人參涅槃堂里禪。誠有旨也。生死之際處之良不易。唯大達超證之士。奮利根勇猛。一徑截斷則無難。然此段雖由自己根力亦假方便。于常時些小境界中。轉得行打得徹。不存解不立見。凜然全體現成。踐履將云養得純熟。到緣謝之時。自然無怖畏。只有清虛瑩徹。無一法當情。如懸崖撒手。棄舍得無留戀。一念萬年萬年一念。覓生了不可得。豈有死也。是故古德坐脫立亡行化倒蛻能得勇健。皆是平昔淘汰得凈潔。香林四十年得成一片。涌泉四十年尚有走作。石霜勸人休去歇去。如古廟里香爐去。永嘉云。體即無生了本無速。蓋業業兢兢念茲在茲。方得無礙自在。既舍生之后。得意生身隨自意趣。后報悉以理遣。不由業牽。所謂透脫生死耶。報緣未謝于人間。世上有如許參涉。交互應須處之。使綽綽然有余裕始得。人生各隨緣分不必厭喧求靜。但令中虛外順。雖在鬧市沸湯中。亦恬然安穩。才有纖毫見刺。則打不過也

　　示許庭龜奉議

此個事。在利根上智之人。一聞千悟不為難。要須根腳牢實諦當徹信。把得定作得主。于一切違順境界差別因緣。打成一片。如太虛空無纖毫障隔。湛湛虛明無有轉變。雖百劫千生。始終一如方可平穩。多見聰俊明敏。根浮腳淺。便向言語上認得轉變。即以世間無可過上。遂增長見刺。逞能逞解逞言語快利。將謂佛法只如此。及至境界緣生。透脫不行。因成進退。良可痛惜。是故古人直是千魔萬難悉皆嘗遍。雖七處割截亦不動念。一往操心猶如鐵石。以至透脫生死渾不費力。豈不是大丈夫超詣慷慨所存也

在家菩薩修出家行。如火中出蓮。蓋名位權勢意氣卒難調伏。而況火宅煩擾煎熬百端千緒。除非自己直下明悟本真妙圓。到大寂定休歇之場。尤能放下廓爾平常徹證無心。觀一切法如夢幻泡空豁豁地。隨時應節消遣將去。即與維摩詰傅大士龐居士裴相國楊內翰諸在家勝士。同其正因。隨自己力量轉化未悟。同入無為無事法性海中。則出來南閻浮提。打一遭不為折本矣

　　示隆知藏

有祖已來。唯務單傳直指。不喜帶水拖泥打露布列窠窟鈍置人。蓋釋迦老子。三百余會對機設教。立世垂范太段周遮。是故最后徑截省要接最上機。雖自迦葉二十八世。少示機關多顯理致。至于付受之際。靡不直面提持。如倒剎竿碗水投針示圓光相執赤旛把明鑒。說如鐵橛子傳法偈。達磨破六宗。與外道立義。天下太平。翻轉我天爾狗。皆神機迅捷。非擬議思惟所測。洎到梁游魏。尤復顯言。教外別行單傳心印。六代傳衣所指顯著。逮曹溪大鑒。詳示說通宗通。歷涉既久。具正眼大解脫宗師。變革通涂。俾不滯名相。不墮理性言說。放出活卓卓地。脫灑自由。妙機遂見。行棒行喝。以言遣言。以機奪機。以毒攻毒。以用破用。所以流傳七百來年。枝分派別各擅家風。浩浩轟轟莫知紀極。然鞠其歸著。無出直指人心。心地既明無絲毫隔礙。脫去勝負彼我是非知見解會。透到大休大歇安穩之場。豈有二致哉。所謂百川異流同歸于海。要須是個向上根器具高識遠見。有紹隆佛祖志氣然后能深入閫奧。徹底信得及直下把得住。始可印證堪為種草。舍此切宜寶秘慎詞。勿作容易放行也

五祖老師。平生孤峻。少許可人。干嚗嚗地壁立。只靠此一著。常自云。如倚一座須彌山。豈可落虛弄滑頭謾人。把個沒滋味鐵酸饀劈頭拈似學者令咬嚼。須待渠桶底子脫。喪卻如許惡知惡見。胸次不掛絲毫。透得凈盡。始可下手鍛煉。方禁得拳踢。然后示以金剛王寶劍。度其果能踐履負荷。凈然無一事。山是山水是水。更應轉向那邊。千圣籠羅不住處。便契乃祖已來所證傳持正法眼藏。及至應用為物。仍當驅耕夫牛奪饑人食。證驗得十成無滲漏。即是本家道流也

摩竭陀國親行此令。少林面壁全提正宗。而時流錯認遂尚泯默。以為無縫罅無摸索壁立萬仞。殊不知。本分事恣情識摶量便為高見。此大病也。從上來事本不如是。巖頭云。只露目前些子。個如擊石火閃電光。若構不得不用疑著。此是向上人行履處。除非知有莫能知之。趙州吃茶去。秘魔巖擎叉。雪峰輥毬。禾山打鼓。俱胝一指。歸宗拽石。玄沙未徹。德山棒臨濟喝。并是透頂透底。直截剪斷葛藤。大機大用。千差萬別會歸一源。可以與人解粘去縛。若隨語作解。即須與本分草料。譬如七斛驢乳。只以一滴師子乳滴悉皆迸散。要腳下傳持相繼綿遠。直須不徇人情。勿使容易。乃端的也。末后一句始到牢關。誠哉是言。透脫死生提持正印。全是此個時節。唯踏著上頭關捩子底。便諳悉也

隆公知藏。湖湘投機。還往北山十余年。真探賾精通本色衲子。遂舉分席訓徒已三載。予被睿旨。移都下天寧。欲得法語以表道契。因為出此數段。宣和六年十二月中。佛果老僧書

　　示華藏明首座

祖師門下直截指示。豈有如許多蹊徑。只貴向上人聊聞舉著剔起便行。明眼覷來只是鈍置。古者道。舉一隅不以三隅反者。吾不與也。個個須是舉一明三目機銖兩。阿轆轆地疏通峻快始稱提持。豈不見。良遂見麻谷。第一番才見。便歸方丈閉卻門。及至第二次見。谷驟步向菜園。渠便瞥地乃謂谷曰。和尚莫謾良遂。良遂若不來見和尚。洎被十二本經論賺過一生。看渠恁地不妨省力。既歸謂徒黨曰。諸人知處良遂總知。良遂知處諸人不知。信知渠知處有不通風。諸人卒未構得。可謂真師子兒。要作他家種草。直須更出他一頭地始得

達磨游梁入魏。落草尋人。向少林冷坐九年。深雪之中覓得一個。及至最后問得個什么。卻只禮三拜依位而立。遂有得髓之言。至令守株待兔之流。競以無言禮拜依位。為得髓深致。殊不知。劍去久矣爾方刻舟。豈曾夢見祖師。若是本色真正道流。要須超情離見別有生涯。終不向死水里作活計。方承紹得他家基業。到此須知有向上事。所謂善學柳下惠。終不師其跡。是故古人道。一句合頭語。萬劫系驢橛。誠哉

破有法王出現世間。隨眾生欲種種說法。將知所說皆為方便。只為破執破疑破解路破我見。若無許多惡覺惡見。佛亦不必出現。而況說種種法耶。古人得旨之后。向深山茆茨石室。折腳鐺子煮飯吃十年二十年。大忘人世永謝塵寰。今時不敢望如此。但只韜名晦跡守本分。作個骨律錐老衲。以自契所證。隨己力量受用。消遣舊業融通宿習。或有余力推以及人。結般若緣煉磨自己。腳根純熟。正如荒草里撥剔一個半個。同知有共脫生死轉益未求。以報佛祖深恩。抑不得已。霜露果熟推將出世。應緣順適開拓人天。終不操心于有求。何況依倚貴勢。作流俗阿師舉止。欺凡罔圣茍利圖名。作無間業縱無機緣。只恁度世亦無業果。真出塵羅漢耶

此門瞥脫契證。即是素來不曾經人。壞持拍盲百不知一。但以利根種性孟八郎。便透直下承當。要用便用要行即行。無如許般心行純熟。頓放著所在便得休歇安樂。終日飽齁齁地。不妨真正。最難整理。是半前落后。認得瞻視光影。聽聞不隨聲。守寂湛之性。便為至寶懷在胸中。終日昭昭靈靈。雜知雜解自擔負。我亦有見處。曾得宗師印證。惟只增長我見。便雌黃古今印證佛祖。輕毀一切。問著即作伎倆。粘作一堆。殊不知。末上便錯認定盤星了也。及至與渠作方便解粘去縛。便謂移換人捩轉人。作恁么心行。似此有甚救處。除是驀地自解知。非卻將來須放得下。作善知識。遇著此等。須是大腳手與烹煉。救得一個半個。得徹不妨翻邪成正。將來卻是個沒量大人。何故只為病多諳藥性

得底人。心機泯絕。照用已忘。渾無領覽。只守閑閑地。而諸天捧華無路。魔外潛覷不見。深深海底行。漏盡意解所作平常。似三家村里無異。直下放懷。養到恁么處。亦未肯住在。才有纖毫便覺如泰山。似礙塞人便即擺撥。雖純是理地亦無可取。若取即是見刺。所以云。道無心合人。人無心合道。豈肯自炫。我是得底人。原他深不欲人知。喚作絕學無為。與古人為儔。真道人也

他參活句不參死句。活句下薦得。永劫不忘。死句下薦得。自救不了。若要與佛祖為師。須明取活句。韶陽出一句。如利刀剪卻。臨濟亦云。吹毛用了急須磨。此豈陰界中事。亦非世智辯聰所及。直是深徹本源。打落從前。依他作解。明昧順逆。以金剛正印印定。揮金剛王寶劍。用本分手段。所以道。殺人須是殺人刀。活人須是活人劍。既殺得人須活得。既活得須殺得。若只孤單則偏墮也。垂手之際卻看方便。勿使傷鋒犯手。著著有出身之路。八面玲瓏照破他方。與下刃亦須緊密始得。稍寬緩即落七落八也。只自己等閑尚不留毫發許。設有亦斬作三段。何況此宗門中從上牙爪遇其中人才拈出。若投機則共用。不投機則刬卻。以是為要。無不了底事。切在力行之

　　示光禪人

欲得親切。第一不用求。求而得之。已落解會。況此大寶藏。亙古亙今歷歷虛明。從無始劫來。為自己根本舉動施為。全承他力。唯是休歇到一念不生處。即是透脫不墮情塵不居意想。迥然超絕。則遍界不藏。物物頭頭渾成大用。一一皆從自己胸襟流出。古人謂之運出家財。一得永得受用。豈有窮極耶。但患體究處根腳不牢。不能徹證。直須猛截諸緣令無纖毫。依倚放身舍命。直下承當。無第二個。縱使千圣出來。亦不移易。隨時任運。吃飯著衣。長養圣胎。不存知解。可不是省要徑截殊勝法門耶

　　示民禪人

先圣一麻一麥。古德攻苦食淡。潔志于此。廢寢忘餐。體究專確。要求實證。豈計所謂四事豐饒者哉。及至道不及古。便有法輪未轉。食輪先轉之義。由是叢林呼長老為粥飯頭。得非與古人一倍相反耶。然入隨緣變異門。且行第二段。北山延接方來道人。唯仰南畝。今秋適會大稔。覺民禪客覷收刈。臨行乞言。因示以前段因緣。貴宗本構末。乃為兼利并照。圓悟通達之人本分事也。勉行之。百草頭上有祖師。夾山指出令人薦。寬平田中有大義。百丈展手要人知。若能顆粒圓成。即是單傳心印。更或彌望坦然。便證第一圣諦。且出草一句作么生道。滿船明月載將歸

　　示世祥禪人

立志辦道之士。于二六時中自照自了。念茲在茲。知有自己腳跟下一段因緣。處圣不增居凡不減。獨脫根塵迥超物表。凡所作為不立方所。湛寂凝然。唯萬變千化。初無動搖。應緣而彰。遇事便發。靡不圓成。唯要虛靜。一切超然。主本既明無幽不燭。萬年一念一念萬年。透頂透底全機大用。譬如壯士屈伸臂頃。不借他力。則生死幻翳冰消。金剛正體獨露。一得永得無有間斷。古今言教機緣公案。問答作用并全明此。若脫灑履踐得。日久歲深。自然左右逢源。打成一片。豈不見法燈道。入荒田不揀。信手拈來草。觸目未嘗無。臨機何不道。無根兮得活。離地兮不倒。日用尚不知。更向何處討。切宜消息之

　　示諫長老

趙州云。我在南方三十年。除粥飯二時是雜用心處。將知古德為此個事不將作等閑。直是鄭重。所以操修覷捕到徹底分明。于一機一境一句一言。悉不落虛。是致世法佛法打成一片。今時要湊泊著實。須是猛利奮發。倒腸換肚。莫取惡知惡見。莫雜毒食。一味純正。真凈妙明。直下踏著本地風光。到安穩大解脫之地。坐斷報化佛頭凜凜孤危。風吹不入。水灑不著。正體現成。日用有力量。聞聲見色不生取舍。著著有出身之路。豈不見。僧問九峰。見說和尚親見延壽是否。峰云。山前麥熟也未識。得渠親切用處。便見衲僧巴鼻。所謂殺人刀活人劍。但請長時自著眼看。到出格時。自然知落處也

　　示禪人

達磨西來不立文字語句。唯直指人心。若論直指。只人人本有。無明殼子里。全體應現。與從上諸圣。不移易一絲毫許。所謂天真自性本凈妙明。含吐十方獨脫根塵。一片田地唯離念絕情。迥超常格。大根大智。以本分力量。直下就自己根腳下承當。如萬仞懸崖撒手放身更無顧。藉教知見解礙倒底脫去。似大死人已絕氣息。到本分地上大休大歇。口鼻眼耳初無相知。手足項背各不相到。然后向寒灰死火上。頭頭上明。枯木朽株間。物物斯照。乃契合孤迥迥峭巍巍。更不須覓心覓佛。筑著磕著無非外得。古來悟達百種千端。只這便是心。不必更求心。是佛何勞更覓佛。儻于言句上作露布。境物上生解會。則墮在骨董袋中。卒撈摸不著。此忘懷絕照真諦境界也

不與萬法為侶者。是什么人。回光自照看。待汝一口吸盡西江水。即向汝道。八角磨盤空里走。參得透目前萬法平沈。無始妄想蕩盡。德山隔江搖手。便有人承當。鳥窠吹布毛尋有人省悟。得非此段大因緣。時至根苗自生也。亦機感相投有地也。亦當人密運無間借師門發揮。何峭絕如此之難。而超證如此之易。古人以輥芥投針為況。良不虛矣

末后一句都通穿過。有言無言向上向下。權實照用卷舒與奪。不消個勘破了也。誰識趙州這巴鼻。須是吾家種草始得

　　示尼修道者

學道之士。初無信向。厭世煩溷長恐不能得個入路。既逢師指。或因自己直下發明。從本已來元自具足妙圓真心。觸境遇緣自知落著。便乃守住患不能出得。遂作窠臼。向機境上立照立用。下咄下拍。努眼揚眉。一場特地更遇本色宗匠。盡與拈卻如許如解。直下契證。本來無為無事無心境界。然后證羞慚知休歇。一向冥然。諸圣尚覓他起念處不得。況其余耶。所以巖頭道。他得底人。只守閑閑地。二六時中無欲無依。可不是安樂法門。昔灌溪往末山。山問。近離甚處。溪云路口。山云。何不蓋卻。溪無語。次日致問。如何是末山境。山云。不露頂。如何是境中人。云無男女等相。溪云。何不變去。山云。不是神不是鬼。變個什么。如此豈不腳踏實地到壁立萬仞處。所以道。末后一句始到牢關。把斷要津不通凡圣。古人既爾。今人豈少欠耶。幸有金剛王寶劍。當須遇著知音可以拈出

　　示良爐頭

金色頭陀論劫打坐。達磨少林面壁九年。曹溪四會縣看獵。大溈深山卓庵十載。大梅一住絕人跡。無業閱大藏。古圣翹足七晝夜贊底沙。常啼經月鬻心肝。長慶坐破七蒲團。是皆為此一段大因緣。其志可尚。終古作后昆標準。便使致身在長連床上亦不過冥心體究。但令心念澄靜。紛紛擾擾處正好作工夫。當作工夫時。透頂透底。無絲毫遺漏。全體現成。更不自他處起。唯此一大機阿轆轆轉。更說甚世諦佛法。一樣平持日久歲深。自然腳跟下實確確地。只是個良上座。直下契證。如水入水。如金博金。平等一如。湛然真純。是解作活計。但一念不生。放教玲瓏。才有是非。彼我得失。勿隨他去。乃是終日竟夜。親參自家真善知識。何憂此事不辦。切須自看

　　示諧知浴

此個大法。三世諸佛同證。六代祖師共傳。一印印定。直指人心見性成佛。不立文字語句。謂之教外別行單傳心印。若涉言詮露布。立階立梯。論量格內格外。則失卻本宗。辜負先圣。要須最初入作。便遇本分人。直截根源。退步就已。以鐵石心。將從前妄想見解世智辯聰彼我得失。到底一時放卻。直下如枯木死灰。情盡見除到凈裸裸赤灑灑處。豁然契證。與從上諸圣不移易一絲毫許。諦信得及明見得徹。此始為入理之門。更須教一念萬年萬年一念。二六時中純一無雜。才有纖塵起滅。則落二十五有無出離之期。抵死謾生咬教斷。然后田地穩密。圣凡位中收攝不得。始是如鳥出籠。自休自了處。得座披衣。真金百煉。舉動施為。等閑蕩蕩地。根塵生死境智玄妙。如湯沃雪。遂自知時。更無分外底。名為無心道人。以此自修。轉開未悟。令如是履踐。豈不為要道哉

　　示印禪人

道由悟達。立志為先。自博地具縛凡夫。便欲跂步超證直入圣域。豈小因緣哉。固宜操鐵石心截生死流。承當本來正性。不見纖塵中外有法。使胸次蕩然了無掛礙。施為作用悉根本中出。根本既牢實。能轉一切物。是謂金剛正體。一得永得豈假外求。是故古德云。此宗難得其妙。當須子細用心。可中頓悟正因。便是出塵階塹。古德隔江搖扇吹布毛。便有發機處。至于驀口[祝/土]劈背棒。亦解桶底子脫。蓋緣專一久之一日瞥地。此豈外得之。皆由自證自悟

　　示信侍者

學道之要。在深根固蔕。于二六時中照了自己根腳。當未起念百不干懷時。圓融無際脫體虛凝。一切所為曾無疑間。謂之現成本分事。及至才起一毫頭見解。欲承當作主宰。便落在陰界里。被見聞覺知得失是非籠罩。半醉半醒打疊不辦。約實而論。但于鬧哄哄處管帶得行。如無一事相似。透頂透底直下圓成。了無形相。不廢功用。不妨作為語默起倒。終不是別人。稍覺纖毫滯礙悉是妄想。直教灑灑落落。如太虛空。如明鏡當臺。如杲日麗天。一動一靜一去一來。不從外得。放教自由自在。不被法縛不求法脫。盡始盡終打成一片。何處離佛法外。別有世法。離世法外。別有佛法。是故祖師直指人心。金剛般若貴人離相。譬如壯士屈伸臂頃。不借他力。如此省要。好長時自退步體究。令有個落著諦實證悟之地。即是念念遍參無邊無量大善知識也。切切諦信。勉力作工夫。乃善也

　　示材知莊

俱胝凡見僧來及答問。唯豎一指。蓋通上徹下契證無疑。差病不假驢駝藥也。后代不諳來脈。隨例豎個指頭。謾人不分皂白。大似將醍醐作毒藥。良可憐愍。若是真的見透底。始知鄭重。終不將作等閑。所謂千鈞之弩。不為鼷鼠而發機。是故須具頂[寧*頁]上眼方可入作。后來玄沙拈曰。俱胝承當處。莽鹵只認得一機一境。有般拍盲底。隨語生解。便抑屈俱胝。以謂實然。殊不知。焦塼打著連底凍。到這里直須子細。切忌顢頇。只如俱胝臨遷化去自云。得天龍一指頭禪。一生受用不盡。豈徒然哉

曹溪大鑒微時。新州一樵夫也。碌碌無所發明。已數十載。一旦聞客誦經。激其本愿。遂致母出鄉。謁黃梅大滿。才見數語間投機。隱確坊八個月。既聞秀偈。始露鋒铓。五祖舉衣缽授之。是時群眾競趁。逐欲奪取。而蒙山道人。最先及之。于大庾嶺頭知不勝。始悟此衣非可以力爭。稽首求法。大鑒以不思善惡本初面目。斂念知歸。盧老以時緣未穩。復遁跡四會縣獵人中久之。尋抵番禺。吐風旛不動動自于心之語。印宗伸弟子之禮。為之削發登具。由是開大法要。總二千余眾。聲徹九重。遣貴近降紫泥召之。確然不應度龍象。若讓師清源永嘉南陽荷澤司空數十人。皆大宗師。何其韙歟。唯圣賢示化。進退存亡。了然先照。然考其步驟。從微至著。不斷世緣。而示妙規百世之下。無與為等。到今數百載。充遍寰海。列剎相望。皆其法孫。欽仰洪范。欲擬其毫末。竭誠罄力。終莫仿佛。惟望后昆有力量者勉旃。聊述梗概爾

圓悟佛果禪師語錄卷第十四圓悟佛果禪師語錄卷第十五

　　　　宋平江府虎丘山門人紹隆等編


　　法語中

　　示覺民知庫

圓湛虛凝道體也。展縮殺活妙用也。善游刃能操守。如珠走盤如盤走珠。無頃刻落虛。亦不分世法佛法。直下打成一片。所謂觸處逢渠。出沒縱橫。初無外物。凈裸裸阿轆轆。以本分事印定。頭頭上明物物上了。何處更有得失是非好惡長短來。但恐自己正眼未得洞明。是致落在二邊。則沒交涉也。豈不見永嘉道上士一決一切了。中下多聞多不信

佛祖言教筌罤爾。藉之以為入理之門。既廓然明悟承當得則正體上一切圓具。觀佛祖言教皆影響邊事。終不向頂[寧*頁]上戴卻。近世參學。多不本其宗猷。唯務持擇言句論親疏辯得失。浮漚上作實解夸。善淘汰得多少公案。解問諸方五家宗派語。一向沒溺情識迷卻正體。良可憐愍。有真正宗師。不惜眉毛。勸令離卻如上惡知惡見。卻返謂之心行移換擺撼煆煉。展轉入荊棘林中。所謂打頭不遇作家。到老只成骨董

省要處不消一劄。皮下有血自知落處。茍或躊躕。則失卻鼻頭也。七佛已前便與么。直須硬紏紏緊著。頭皮分明歷落薦取。這一片田地穩密。長時乃自會。退步終不道。我有見處我有妙解。何故。個中若立一絲毫能所見刺。則重過山岳。從上來決不相許。是故釋迦文于然燈佛以無法得受記。盧老于黃梅。以本來無物親付衣缽。至于生死之際。才自擔荷。則如靈龜脫殼。應須凈穢二邊都不依怙。有心無心有見無見。似紅爐著一點雪。二六時中透頂透底灑灑落落。游此千圣不同途處。直下令純熟自然成就。得個絕學無為千人萬人羅籠不住底。個真實人也

　　送圓首座西歸

得道之士。立處既孤危峭絕。不與一法作對。行時不動纖塵。豈止入林不動草入水不動波。蓋中已虛寂外絕照功。翛然自得徹證無心。雖萬機頓赴。豈能撓其神。千難殊對。而不干其慮哉。平時只守閑閑地。如癡似兀。及至臨事為物。初不作伎倆。準擬剸割風旋電轉。靡不當機。豈非素有所守也。是故古德道。如人學射。久久方中。悟則剎那履踐。工夫須資長遠。如鵓鳩兒初生下來。赤骨歷地養來餧去。日久時深羽毛既就。便解高飛遠舉。所以悟明透底正要調伏。只如諸塵境界。常流于中窒礙。到得底人分上無不虛通。全是自家大解脫門。終日作為未嘗作為。了無欣厭亦無倦怠。度盡一切而無能所。況生厭墮耶。茍性質偏枯。尤當增益。所不能放教圓通。以漚和力攝化開權俯仰應接。俾高低遠近略無差誤。行常不輕行學忍辱仙。遵先佛軌儀。成就三十七品助道法。堅固四攝行。到大用現前喧寂一等。如下水船不勞篙棹。混融含攝圓證普賢行愿。乃世出世間大善知識也。古德云。三家村里須自個叢林。蓋無叢林處。雖有志之士。亦喜自便。到恁么尤宜執守。唯在強勉以不倦。終至于喧靜亦復爾。喧處周旋應變于中虛寂。靜處能不被靜縛。則隨所至處皆我活計。唯中虛外順有根本者能然

大凡為善知識。應當慈悲柔和善順。接物以平等。無諍自處。彼以惡求及以惡聲名色加我。非理相干訕謗毀辱。但退步自照。于己無慊。一切勿與較量。亦不動念嗔恨。只與直下坐斷。如初不聞不見。久久魔孽自銷爾。若與之校。則惡聲相返。豈有了期。又不表顯自己力量。與常流何以異。切力行之。自然無思不服。槌拂之下開發人天。俾透脫生死。豈小因緣。應恬和詞色當機接引勘對。辯其來由。驗其蹲坐。攻其所偏墜。奪其所執著。直截指示令見佛性。到大休大歇安樂之場。所謂抽釘拔楔解黏去縛。切不可將實法系綴人。令如是住如是執。勿受別人移倒。此毒藥也令渠吃著。一生擔板賺誤。豈有利益耶

佛祖出興。特唱此段小因緣。謂之單傳心印不立文字。語句接最上機。只貴一聞千悟。直下承當了修行。不求名聞利養。唯務透脫生死。今既作其兒孫。須存他種草。看他古來有道之士。動是降龍伏虎。與神明受戒。攻苦食淡大忘人世永謝塵寰。三二十年折腳鐺煮。飯吃。遁跡埋名往往坐脫立亡。于中一個半個。諸圣推出建立宗風。無不稟高行。務報佛恩流通大法。始出一言半句。抑不得已。明知是接引入理之門。敲門瓦子。其體裁力用。不妨為后昆模范。當宜師法之轉相勉勵追復古風。切忌希名茍利茲深祝也

　　示樞禪人

解語非干舌。能言不在詞。明知舌頭語言。不是倚仗處。則古人一言半句。其意唯要人直下契證本來大事因緣。所以修多羅教如標月指。知是般事便休。行履處綿密。受用時寬通。日久歲深不移易。拈弄收放得熟。小小境界悉能照破斷割不留眹跡。及至死生之際。結角羅紋不相參雜。湛然不動翛然出離。此臘月三十日涅槃堂里禪也

　　示裕書記

踏著實地到安穩處。時中無虛棄底工夫。綿綿不漏絲毫。湛寂凝然。佛祖莫能知。魔外無捉摸。是自住無所住大解脫。雖歷無窮劫。亦只如如地。況復諸緣邪安住。是中方可建立。與人抽釘拔楔。亦只令渠無住著去。此謂之大事因緣

如來有密語。迦葉不覆藏。迦葉不覆藏。乃如來真密語也。當不覆藏即密。當密即不覆藏。此豈可與系情量立得失存窠窟作解會者舉耶。透脫到實證之地。向出格超宗頂[寧*頁]上領始得。既已領略。應當將護。遇上根大器。方可印受也

秉拂據位稱宗師。若無本分作家手段。未免賺誤。方來引他入草窠里打骨董去也。若具金剛正眼。須灑灑落落。唯以本分事接之。直饒見與佛齊。猶有佛地障在。是故從上來行棒行喝。一機一境一言一句。意在鉤頭。只貴獨脫。勿使依草附木。所謂驅耕夫之牛。奪饑人之食。若不如是。盡是弄泥團漢

方來衲子。有夙根作工夫。驀地得入者。不遇真正宗師。返引他作露布。墮在機境中。無繩自縛半前落后。似是不是最難整理。要須識其病脈辯其落著。征其所偏墜。而發起之。俾舍執著住滯。然后示以本分正宗。使無疑惑。了然得大解脫。居大寶宅自然趁亦不去。可以洪濟大法傳續祖燈。堪報不報之恩也

黃龍老南禪師。昔未見石霜。會一肚皮禪。翠巖憫之勸謁慈明。只窮究玄沙語靈云未徹處。應時瓦解冰消。遂受印可。三十年只以此印。拈諸方解路瘥病。不假驢駝藥。緊要處豈有如許多佛法也。大宗師為人。雖不立窠臼露布。久之學徒妄認亦成窠臼露布也。蓋以無窠臼為窠臼。無露布作露布。應須及之令盡。無令守株待兔認指為月。鑒在機先。風塵草動亦照其端倪。況應酬擾擾哉。非胸次虛靜。無一法當情。安能圓應無差先機照物耶。此皆那伽在定之效也

臨濟金剛王寶劍。德山末后句。藥嶠一句子。秘魔杈俱胝指。雪峰輥毬。禾山打鼓。趙州吃茶。楊岐栗棘蓬金剛圈。皆一致爾。契證得直下省力。一切祖師言教無不通達。唯在當人善自護持爾

佛智裕公。久參遍歷。一言相契。從前證解并脫去。卓然超絕。遂分座訓徒。傳持流通此大法印。因書法語以贈

　　示粲禪人

趙州和尚見僧喚云。近前來。僧近前。州云。去多少省力。若薦得乃是十成完全。若作如之若何。則知見生也

唐朝古德英禪師微時。事田運槌擊塊。見一大塊戲。以槌猛擊之。應時粉碎。驀地大悟。自此散誕為不測人。頗彰神異。有老宿拈云。山河大地。被這僧一擊百雜碎。獻佛不假香多。誠哉是言

　　示泉禪人

參問要見性悟理。直下忘情絕照。胸襟蕩然如癡似兀。不校得失不爭勝劣。凡有順違悉皆截斷令不相續。悠久自然到無為無事處。才毫發要無事。早是事生也。一波才動萬波隨。豈有了期。他時生死到來。腳忙手亂。只為不脫灑。但以此為確實。自然鬧市里亦凈如水。豈有己事不辦耶

才有是非紛然失心。直這一句驚動多少人。做計較。若承當得。坐得斷。透出威音王那畔。若隨此語轉。特地紛然。自回光返照始得。如來禪祖師禪豈有兩種。未免諳含各分皂白。特地乖張。事理機鋒一時坐斷。是打凈潔毬子。還知諦當著實處么。放下看取

　　示杰禪人

行腳參請。既依附知識于大叢林。陪清高雅眾久矣。一旦親緣須著落歸。動是個千里遠行。要須以自己力量不忘踐履。直須行處不生塵。況此段事不道在。善知識邊便有。居鄉井時便無也。所謂暫時不在如同死人。正當在時。亦不起模畫樣。雖則平常。而滴水滴凍卓然絕識。成個無為無事無心事業。表里洞然無際。不與萬法為侶。不與千圣同途。深根固蔕只守閑閑地。養來養去不憂不徹。但盡凡情作自己工夫。勿管外緣。勿逐名利起我見競勝負。是故古德道。任運猶如癡兀人。他家自有通人。愛杰知莊倏來告別求警策。因書此語授之

　　示成修造

蔣山門下。無禪可說無道可傳。雖聚半千衲子。唯以個金剛圈栗棘蓬。跳者著力跳。吞者用意吞。莫怪無滋味太崄峻。或若驀地體得。如晝錦還鄉。千人萬人只仰羨得。要且覓他所從來不得。所謂人人本分事也。才生心動念承當擔荷。早不本分了也。直得萬機休罷千圣不攜。亦猶有依倚在。快須擺撥透脫那邊去始得。所以道。但有纖毫即是塵。舉意便遭魔所撓。成就一切總只由他。破壞一切亦只由他。奇特殊勝緣。恒沙功德藏。無量妙莊嚴。超世希有事。皆所成就。慳貪憎妒情識執著。有為有漏垢染雜亂。解路名相知見妄想。皆所破壞也。唯他能轉一切物。一切物不能轉他。雖無形段面目。而包括十虛含凡育圣。若有取之即墮見刺。卒摸索不著

諸佛開示祖師直指唯心妙性。徑截承當不起一念。透頂透底無不現成。于現成際不勞心力。任運逍遙了無取舍。乃真密印也

　　示杲書記

臨濟正宗。自馬師黃檗闡大機大用。脫羅籠出窠臼。虎驟龍馳星飛電激。卷舒擒縱皆據本分。綿綿的的到興化風穴唱愈高機愈峻。西河弄師子。霜華奮金剛王。非深入閫奧親受印記。皆莫知端倪。徒自名邈只益戲論。大抵負沖天氣宇。格外提持。不戰屈人兵。殺人不貶眼。尚未仿佛其趣向。況移星換斗。轉天輪回地軸耶。是故示三玄三要。四料簡四主賓。金剛王寶劍。踞地師子。一喝不作一喝用。探竿影草。一喝分賓主。照用一時行。許多落索多少學家摶量注解。殊不知。我王庫內無如是刀。弄將出來看底。只貶得眼。須是他上流契證驗認。正按旁提。須還本分種草。豈假梯媒。只如寶壽開堂。三圣推出一僧。壽便打。圣云。爾恁么為人。非獨瞎卻這僧眼。瞎卻鎮州一城人眼去在。壽擲下拄杖便歸方丈。興化見同參來便喝。僧亦喝。化又喝。僧復喝。化云。爾看這瞎漢。僧擬議。直打出法堂。侍者問。有何相觸誤。化云。是他也有權也有實。我將手向伊面前橫兩遭。卻不會。似此瞎漢不打。更待何時。看他本色宗風迥然殊絕。不貴作略只欽他眼正。要扶荷正宗提持宗眼。須是透頂透底徹骨徹髓。不涉廉纖迥然獨脫。然后的的相承。可以起此大法幢。然此大法炬。繼他馬祖百丈首山楊岐。不為忝竊爾

　　示韓朝議

乃佛乃祖直指此大法。于人人腳跟下洞照。如千日并出。但趣外奔逸久。不能自信有如是大威德光明。唯務作聰明立知見。向業惑中以謂出乎等夷。炫耀自得向人間世。所習古今博究廣覽。謂窮極底蘊。殊不知。螢火之光豈比太陽。所以古之奇杰之士穎脫之性。就近而論。如裴相國楊大年之儔。投誠放下。就宗師決擇。刬去浮塵知見。大徹大悟。始能超軼。與老禪碩德抗行履踐。到臨合殺結角頭。自解撒手克證大解脫。豈小事哉。今既明敏不減前輩。平時學業才力邁往于世路久之。雖知宗門有此段因緣。謂不出我所宗尚。殊不著意。以夙昔大緣相值。歐峰經年會聚。一聞舉揚即起深信回光返照。顧人間如夢如幻。隨大化變滅。乃虛妄爾。唯此千劫不壞不移易。一切圣賢根本。乃造物之淵源。印定自己。若一發明七通八達。何往不自得哉。是知宿世赤曾熏炙遇緣。而彰見于行事。豈非自性耶。然能自檢點。二六時中學佛法。已是雜用心。則去卻佛法。乃真凈界中行履矣。但請依此一切不雜。即純一洞然。無愛憎離取舍。不分彼我不作得失。一切法坦然。皆我家不思議處。凈妙圓明受用之物爾。須令此心長時現前。不墮沉昏不生聰慧。入平等安閑寂靜境界。那有惡作業緣識情干撓得此本妙光明也。只恐臨境界面前都盧忘失。依前紛亂則不堪也。古之修行亦只以自所證入。時中照了截斷塵勞。教活卓卓地。悠久三二十年純熟。超出生死不為難。著力在行處。不只空高談說之而已。古云。說得一丈不如行得一尺。蓋定慧之力。回轉業緣。正要惺惺地勇猛果決。千百生中當受用。其余古人機緣語句。不必盡要會之。但一著分明。則著著如此。千變萬化豈移變得渠力用哉。內心既虛外緣亦寂。著衣吃飯本自天真。不勞雕琢。若或立勝見負我能。即禍事也。切須照管。勿作此態。由是可入。無我真實平等如如。不動不變凈妙清涼。穩密田地矣。志公云。不起纖毫修學心。無相光中常自在

　　示曾待制

禪非意想。道絕功勛。若以意想參禪。如鉆冰求火掘地覓天。只益勞神。若以功勛學道。如土上加泥眼里撒沙。轉見困頓。儻歇卻意識息卻妄想。則禪河浪止定水波澄。去卻功用休卻營為。則大道坦然七通八達。是故僧問石頭。如何是禪。頭云碌磚。僧云。如何是道。頭云。木頭。此豈意想功勛所能辯哉。除非直下頓領截流便透。則禪道歷然。才擬作解則千里萬里。要是向來世智辯聰。頓然放卻消遣令盡。自然于此至實之地。自證自悟。而不留證悟之跡。翛然玄虛通達乃善

馬大師嘗舉楞伽經。以佛語心為宗。無門為法門。乃云。諸人要識佛語心么。只爾如今語便是心。心便是佛。故云佛語心乃是宗也。此宗無門乃是法門。古人太殺老婆拖泥涉水。若一舉便透。猶較些子。或窮研義理。卒摸索不著

　　示智祖禪德

世尊拈華迦葉微笑。二祖禮拜達磨傅心。豈有他哉。箭鋒相拄也。當其神契理御。非言思所測。唯知有向上宗風者證之。雖千萬億載。猶旦暮爾。是故乃佛乃祖求人初不草草。要是純剛打就利根上智。然后提其要擊其節。如膠投漆。舉一明三阿轆轆地。無窠窟絕滲漏底。始可首肯。更須淘煉。到盤錯交加人所不能窮詰辨別處。綽綽然游刃有余。當受用時。浸淫露手段。有超宗越格。不傍師旨獨出胸襟。壁立千仞驚群敵勝。方堪付授。法既不輕道亦尊嚴。所謂源深流長也

從上古德。動盡平生。或三十二十年。靠個入處。期徹頭徹尾去。志既有力用心堅確。是以成就得來擲地金聲。大丈夫兒。攀上景仰不得不然。彼既能爾。我豈不能耶。況透脫死生窮未來際。一得永得當深固根本。根本既固。枝葉不得不郁茂。但于一切時令長在。勿使走作。湛湛澄澄吞爍群象。四大六根皆家具爾。況知見語言解會耶。一時到底放下。到至實平常大安穩處。了無纖芥可得。只恁隨處輕安真無心道人也。保任此無心究竟佛亦不存。喚甚作眾生菩提亦不立。喚甚作煩惱翛然永脫。應時納祐。遇茶吃茶遇飯吃飯。縱處阛阓如山林。初無二種見。假使致之蓮華座上。亦不生忻。抑之九泉之下。亦不起厭。隨處建立又是贏得邊事。何有于我哉。大迦葉云。法法本來法。無法無非法。何于一法中。有法有不法。古人得旨之后。多深藏不欲人知。恐生事也。抑不得已被人捉出。亦不牢讓。蓋無心矣。至于垂慈示方便。亦只隨家豐儉。如俱胝一指。打地唯打地。秘魔擎叉。無業莫妄想。面壁降魔。舞笏骨剉。初不拘格轍勝負。唯務要人各知歸休歇。不起見刺向鬼窟里弄精魂。卓卓叮嚀到脫體安隱之地。乃妙旨也。伶利漢。腳跟須點地。脊梁要硬似鐵。游人間世幻視萬緣。把住作主不徇人情。截斷人我脫去知解。直下以見性成佛直指妙心為階梯。及至作用應緣不落窠臼。辦一片長久。守寂淡身心。于塵勞中透脫去。乃善之又善者也

　　示諸禪人

道本無言。法本不生。以無言言顯不生法。更無第二頭。才擬追捕。已蹉過也。是故祖師西來特唱此事。只貴言外體取機外薦取。自非上上根器。何能驀爾承當得。然有志于是者。豈計程限。要須立處孤危。辦得一刀兩段。猛利身心放下復子靠著個似咬豬狗惡手段底。盡情將從前學解露布粘皮貼肉知見。一倒打揲。卻使胸次空勞勞地。己思不露一物不為。便能徹底契證。與從上來不移易一毫發許。直得如此。更須知有向上超師作略始得。所以古者問佛向上。答非佛。又答。方便呼為佛。則見性成佛乃筌蹄爾。是中云何指東畫西。直須密契自能將護。方得灑灑落落。更說甚證涅槃契生死。皆增語也。雖然只山僧恁么道。也未可取為極則。始免佛病祖病。大丈夫漢。圖心要參。豈可立限劑耶。但辦卻深信一往向前。未有不腳踏著實地者。日新日新日日新。日損日損日日損退步到底便是也至了是亦不立此正是作工夫處

　　示蔣待制

襄陽郡王常侍。參溈山大圓得旨。有僧從溈山來。常侍問。山頭老漢有何言句。僧云。人問如何是祖師西來意。山豎拂子。常侍云。山中如何領解。僧云。山中商量。即色明心。附物顯理。常侍云。會便會。著甚死急。汝速去。侍有書與老師。僧馳書回。溈山折見畫一圓相。于中書個日字。溈山呵呵大笑云。誰知吾千里外有個知音。仰山云。也只未在。溈山云。子又作么生。仰山于地上作一圓相。書個日字。以腳抹之而去。看他得底人步驟趣向。豈守窠窟耶。個里若善觀其變。則能原其心。既能原其心。則有自由分。既有自由分。則不隨他去也。既不隨他去。何往而不自得哉

每接士大夫。多言塵事縈絆未暇。及此待稍撥剔了。然后存心體究。此雖誠實之言。只以塵勞為務。頭出頭沒爛骨董地。熟了只喚作塵事。更待撥卻塵緣。方可趣入。其所謂終日行而未嘗行。終日用而未嘗用。豈是塵勞之外。別有此段大因緣耶。殊不知。大寶聚上放大寶光輝天焯地。不自省悟承當。更去外求轉益辛勤。豈為至要。若具大根器。不必看古人言句公案。但只從朝起正卻念靜卻心。凡所指呼作為一番。作為一番再更提起審詳看。從何處起是個甚物作為。得如許多。當塵緣中一透。一切諸緣靡不皆是。何待撥剔。即此便可超宗越格。于三界火宅之中。便化成清凈無為清涼大道場也。法華經云。佛子住此地。即是佛受用。經行及坐臥。常在于其中

　　示張國太

即心即佛。已是八字打開。非心非佛。重向當陽點破。不尋其言。一直便透。方見古人赤心片片。若也躊躕。則當面蹉過也

不與萬法為侶底。是什么人。待爾一口吸盡西江水。即向汝道。多少徑截。何不便與么承當。更入他語句中。則永不透脫。多見學者。只言卜度下語要求合頭。此豈是要透生死。要透生死除非心地開通。此個公案乃是開心地鑰匙子。只要明了言外領旨。始到此無疑之地矣

昔修山主要見地藏。自陳此番來見和尚。經涉許多山川。極是辛苦。地藏指云。許多山川于汝也不惡。渠便桶底子脫去。似此豈假多言道途之間也。須保任始得

　　示方清老道友

老達磨來自竺干。豈嘗持一物。及游梁歷魏面壁少林。無人識渠。獨可祖效勤立雪斷臂。始略垂慈。由此印心。若謂無言。從何而入。如謂有言。向伊道甚。將知須是個人始十分領略。乃無滲漏。所以入此門來。要是根器猛利。能疾速棄舍從前知見解路。使胸次空勞勞不留毫發。洞然虛凝言思路絕。直契本源泯然無際。自得本有無得妙智。方號信及見徹。猶有無量無邊莫測莫量大機大用在。儻留些能所。墮在緣塵。則卒急未便相應。是故古德勸人直下休去歇去。此段譬如快鷹快鷂捎云突日迷風透青。掀騰直截不容擬議。茍或踟躕乃蹉過也。其為教外別行則可知矣。既有志于是。放下著覿體承當一切現成。則初祖不曾來。自己亦無得

　　示李嘉仲賢良

全心即佛全佛即人。人佛無異始為道矣。此諦實之言也。但心真則人佛俱真。是故祖師直指人心。俾見性成佛。然此心雖人人具足。從無始來清凈無染。初不取著。寂照凝然。了無能所。十成圓陀陀地。只緣不守自性妄動一念。遂起無邊知見漂流諸有。腳跟下恒常佩此本光。未常靄昧。而于根塵枉受纏縛。若能蘊宿根本。從諸佛祖師直截指示處。便倒底脫卻。炙脂衲襖。赤條條凈裸裸。直下承當。不從外來不從內出。當下廓然明證此性。更說甚人佛心。如烘爐上著一點雪。何處更有如許多忉怛也。是故此宗不立文字語句。唯許最上乘根器。如飄風疾雷電激星飛。脫靜契證。截生死根破無明殼。了無疑惑。直下頓明。二六時中轉一切事緣。皆成無上妙智。豈假厭喧求靜棄彼取此。一真一切真。一了一切了。總萬有于此心。握權機于方外。而應物現形無法不圓。何有于我哉。要須先定自己著落。立處既硬糾紏地。自然風行草偃。所以王老師十八上便解作活計。香林四十年乃成一片。塵勞之儔為如來種。只在當人善自看風使帆。念念相續心心不住。向此長生路上行履。即與佛祖同得同體同作同證。況百里之政柄在手頭安民利物即是自安。萬化同此一機。千差并此一照。盡塵沙法界可以融通。何況人佛無異耶

　　示遠猷奉議

從上徑截一路。直拔超升無出。直指人心見性成佛。但此心淵奧。脫去圣凡階級。只貴利根上智。于無明具縛窠窟中不動纖毫。直下頓契廓徹靈明。與有情無情有性無性同體。與大法相應發起作用。透古超今騎聲蓋色。虛而靈寂而照。無量無涯不思議大解脫。一一七穿八穴。了無回互。便識落著。所以乃佛乃祖謂之單傳密付。如印印空如印印水如印印泥。萬德昭然十方坐斷。獨證獨超初無依倚。若起見作相則沒交涉也。今時大有具種性之士。能始末覷破幻緣幻境。勇猛奮志向個邊來。亦有久存誠探賾者。然患缺方便力。止以知見解會為明了。殊不知。全坐了但是識心。縱解到佛邊。窮到修證盡頭處。不出指蹤在。是故古來作家宗師。不貴人作解會。唯許人舍知見。胸中不曾留毫發許。蕩然如太虛空。悠久長養純熟。此即是本地風光本來面目也。到此亙古亙今之地。脫離生死有甚難也。如裴相國龐居士樣。直以信得及便得力。受用自在。塵緣幻境。豈從別處生。若腳下諦實。二六時中能轉一切物。而無能相等閑。空牢牢地不生心動念。隨自天真平懷常實。便是從宦游干。斡悉皆照透。承那個恩力。既識渠如下水船相似。略左右照顧。扶持將去。自然速疾與般若相應。此禪流所謂自做工夫。觸處無有虛棄底時節。綿綿相續辦長久不退轉心。不必盡棄世間有漏有為。然后入無為無事。當知元非兩般。若懷去取則打作兩橛也。一切時一切處。唯以此為實在力行之當截斷眾流得大安樂矣

圓悟佛果禪師語錄卷第十五圓悟佛果禪師語錄卷第十六

　　　　宋平江府虎丘山門人紹隆等編


　　法語下

　　示宗覺大師

佛語心為宗。宗通說亦通。既謂之宗門。豈可支離去本逐末隨言語機境作窠。窟要須徑截超證透出心性玄妙勝凈境界。直徹綿密穩當向上大解脫大休大歇之場。等閑雖似空豁豁地。而力用圓證不拘限量。千人萬人羅籠不住。所以迦文老人久默斯要。三百余會略不明破。但隨機救拔。候時節到來乃于靈山。露面皮拈出。獨有金色頭陀。上他釣鉤。謂之教外別行。若諳此旨。則威音已前漏逗了也。點化將來雖隨類化身。千般伎倆萬種機緣。無不皆是個一著子。此豈單見淺聞存知解墮機括者所可測量。是故從上來。行棒行喝輥毬擎叉吃茶打鼓插鍬牧牛彰境智據坐掩門喚回叱咄與掌下踏。莫不皆本此。唯本色衲子。自既了悟透徹。又復遇大宗師惡手段淘汰煆煉。到師子咬人不隨藥忌。直截斬豁處。方可一舉便知落處。如師子入窟出窟。踞地返擲。何人可測量哉。此門不論拖泥涉水。草里輥打葛藤眼麻瞇三搭不回者。唯是八面受敵。未舉先知未言先契。自然水乳相合。得坐披衣養得純熟待霜露果熟出頭來。便與么用。始合祖先本因地。發行一周佛事。所以道。要窮恁么事。須是恁么人。若是恁么人。不愁恁么事

　　示一書記

英靈衲子。蘊卓識奇姿慷慨隳冠。視身世聲名。如游塵凈云谷響。以夙昔大根器。知有此段。超生出死絕圣越凡。乃三世如來所證金剛正體。歷代祖師單傳妙心。跂步蹴踏作香象金翅。要馳驟飛騰于億千萬類之上。截流摩霄。豈肯為鴻鵠燕雀。局促于高低勝負較目前。電光石火間瞥轉利害耶。是故古之大達。不記細故不圖淺近。發片志欲高超佛祖荷擔一切。所不能承當之重任。普津濟四生九類。拔苦與安。破障道愚昧。折無明顛狂毒箭。拈出法眼見刺。使本地風光澄霽。空劫已前面目明顯。悉心竭力不憚寒暑。廢寢忘[(歹*又)/食]刻意尚行。潔清三業。向三條椽下死卻心猿殺卻意馬。直使如枯木朽株頑石頭相類。驀地穿透豈從他得哉。發大伏藏。然暗室明炬。擬艨艟于要津。證大解脫。不起一念頓成正覺。且通個入理之門。然后升普光明場。據無漏清凈殊勝偉特法空之座。口海瀾翻奮無礙四辯。才立一機垂一句現一勝相。普使凡圣有情無情。俱仰威光同受庥蔭。尚未是絕功勛處。更轉那頭。千圣羅籠不住。萬靈景仰無門。諸天無路捧華。魔外那能傍覷。放卻知見。卸卻玄妙。揚卻作用。唯饑[(歹*又)/食]渴飲而已。初不知有心無心得念失念。何況更戀著從前學解諦句。奇言理性分劑名相。桎梏佛見法見。動地掀天世智辯聰。自纏自縛入海算沙。有何所靠耶。等是大丈夫。應務敵勝驚群。滿自己本志愿。乃為本分大心大見大解脫無為無事真道人也

　　示勝首座

釋迦老多子塔前分半座。已密授此印。爾后拈華是第二重公案。至于付金襕雞足山中候彌勒。是多少節文也。達磨迢迢自西竺游梁歷魏。冷坐少林。深雪之中有個斷臂老子。解覷破不免漏泄分付伊。謂之單傳密記。子細究之。一場敗闕。自此便喧傳西來旨意。世間隨流將錯就錯。滿地流行分五家七宗。遞立門戶提唱。就實窮之。端的成得甚么邊事。是故從來達人。不吃這般茶飯。且如何卻是諦當。將知六合外著得眼。早自別也。況無邊香水海浮幢王剎表下視底。乃少知落著。所以道。此大丈夫事。撲迭掀豁步驟作略。唯同風契證始善弘荷。終不撒沙撒土。遂與釋迦金色碧眼神光。共一坐具。等閑垂手。殺人活人。初無窠窟。只貴緊峭萬苦千辛至崄至毒。下得斷命手腳。然后不虛印授也。白云師翁云。神仙秘訣父子不傳

　　示無住道人

維摩經。依無住本立一切法。金剛經。應無所住而生其心。古德云。一切無心無住著。世出世法莫不皆爾。使有住則膠固。豈得能變通耶。日月住則無晝夜。四時住則失歲功。唯其無住。乃所以流于無窮。是故住于無所住。所以轉凡成圣。即無作無為無住妙用。于萬有中得大解脫。既達此意見此道。唯力行不倦。乃真道人也

　　示元長禪人

佛語心為宗。達磨傳此者矣。而馬師為蛇畫足。慈悲落草乃云。諸人欲識佛語心么。已是漏逗了也。更言只如今語便是佛語。此語出于自心便是佛心。若舉揚正宗作如是話會。如何出得作家八十四人耶。是故從上來行正令底。視之如將惡水澆潑人。成甚模樣應知這老子太殺屈曲。事不獲已。然今學者尚看他底不破。只管落語言執解會。認光影做窠窟。好不性燥也。可中有個生鐵鑄就手里握得。頑石粉碎眼目定動。擬議不來一綽便透。更說甚佛語心。如之若何。直饒千佛萬祖躬親動地放光如云如雨。行棒行喝雷奔電激。不消個熱不采等閑。凡不收圣不管。更喚甚作生死菩提涅槃煩惱。不如饑來吃飯困來打眠。此乃稍稍類他家種草也。所以地藏道。爾南方佛法浩浩地。爭如我種田博飯吃十成。是以此為事徹到無事。如斬一綟絲一斬一切斷。把斷世界不漏絲毫。諸見不生了無滲漏。以長歲月不動不退。靠之自然成辦。香林四十年方打成一片。溈山三十載牧一頭水牯牛。既有此志深宜長久。乃能堪報不報之恩。是真出家大解脫衲子也

　　示超然居士趙判監

曹山辭。悟本問。向甚處去。云不變易處去。復征。不變異處豈有去耶。答云。去亦不變異。自非踏著實地。安能透徹如此。豈以語言機思所可測量哉。蓋履踐深極到無滲漏之致。然后羅籠不住。學道之士立志。外形骸一死生。混古今絕去來。要須攀上流造詣。至真諦實淵奧閫域。打辦自己脫白露凈。無絲毫意想墮在塵緣。直下心如枯木朽株。如大死人無些氣息。心心無知念念無住。千圣出來移換不得。乃可以向枯木上生華。發大機起大用。興慈運悲。乃無功之功。無作之作。豈落得失是非哉。才留一毫毛。則抵梧于生死界。自己未能度。安可度人。維摩大士不住金粟。住入酒肆淫坊。作大解脫佛事。龐老子補處應身。不住兜率陀。棄卻珍寶。漢江織笊籬。與大宗師擊揚與奪。此段從上體裁。莫不皆爾。要須滴水滴凍不拘朝野。陶冶煆煉如曹山摩詰老龐。乃可以不廢悲愿。不亦宜乎。自余人間世紛紜塵坌。何足致胸次哉

　　貴妃喬氏求法語

當人腳跟下一段事。本來圓湛不曾動搖。威音佛前直至如今。廓徹靈明如如平等。只為起見生心分別執著。便有情塵煩惱擾攘。若以利根勇猛。身心直下頓休。到一念不生之處。即是本來面目。所以古人道。一念不生全體現。六根才動被云遮。多見聰明之人。以妄心了了。放此妄心不下逗到歇至不動處。不肯自承當本性。便喚作空豁豁地。卻擬棄有著空。是大病。若有心棄一邊。便是知解。不能徹底見性。此性非有不須棄。此性非空不須著。要當離卻棄著有無。直下貼貼地。圓湛虛凝。翛然安穩。便自能信此真凈妙心。餉間被世緣牽拖。便能覺得不隨他去。直須長時虛閑自做工夫消遣諸妄。使有個自家省悟之處始得。古人云。不離當處常湛然。覓則知君不可見

　　示丹霞佛智裕禪師

祖師宗風。步驟闊遠。迥出教乘。單提正印。靈山拈華。而飲光笑領。龍猛示圓相。而提婆中的。少林覓心。而二祖超證。盧老說偈。而大滿付衣缽。人皆以為密傳。鞠其端倪乃是納敗。豈道妙深極之旨止如是而已。要須如天之高地之厚海之淵虛空之廣。尚未仿佛。信過量大解脫人。回天轉地。吸海枯竭。喝散虛空。奮大機顯大用。于無邊香水海浮幢剎外。斬魔外見網。摧佛祖化權。揭示不可示。拈提不可提之奧。尚未為的。則雪峰鰲山得道。云巖始終不知有。乃戲論爾。應須生鐵鑄就心肝。殺人不眨眼手段。乃可略露風規。貴慧命流于無窮。差可人意耳

　　示楊無咎居士

佛祖出興于世。以大悲愿力。起無緣慈。唯務引接。利智上根具大器量。堪委任大解脫上上勝妙玄機。作人所不能為。超群絕眾。可以彈指證無生。可以立地越果海。眼觀東西意在南北。如快鷹俊鷂戛戛騰空。迷風曜日捎玉兔拂金雞。英靈掀豁乃拈當頭末上一著子。似電閃星飛不容擬議。待伊全體脫去。羅籠直下不費一毫指點。遂乃披襟透頂透底領略即兩手分付。是故體裁步驟。如獰龍之得水。似猛虎之靠山。云突突風飐飐。傾人肝膽耀人心目。方可謂之本家種草。所以維摩大士大集會。魔王現首楞嚴定。魔界行不污菩薩之儔。與夫文殊普賢金色頭陀之類。皆離倫拔萃。而一旦舉華密傳。豈常事哉。以至達磨西來。神光瞥地自爾。多沒量大人特達精通。只向動用瞬揚語默舒卷縱擒與奪顯發底事。長時已思不露等閑兀兀地。若百不知百不會底人。及乎挨拶著。便見驚群動眾。雖然鞠共至趣。初無如許多事。唯直下明妙一切無心而已。茍能棄去學解執著。放教閑閑地。圣諦亦不為。自然契合從上來綱宗。便可入此選佛場中。轉度未度轉化未化。得不是再來人間世不依倚一物無為絕學真正出格大道人耶。詔使觀察楊公無咎。高識遠見博學多能。而于祖道尤深造詣。智鑒機警。未舉先知。未言先透。在都下日。獲參陪。茲沿帝命使宣撫司。再會錦官。特辱道照臨。還索葛藤。因出此納敗缺云

　　示成都府雷公悅居士

如今照了本心圓融無際。色聲諸塵那可作對。迥迥獨脫虛凈明妙。要須徹底提持勿令浮淺。直下高而無上。廣不可極。凈裸裸圓垛垛。無漏無為。千圣依之作根本。萬有由之建立。應須斗頓回光自照令絕形段。分明圓證萬變千化無改無移。誰之金剛王。謂之透法身。餉間行住坐臥無不透徹。物物頭頭靡有間隔。喚作干白露凈單明自心。不可只么守之。守住便落窠窟。卻須猛割猛斷十分棄舍轉舍轉明轉遠轉近。抵死打疊令。斷卻命去。始是絕氣息人。方解向上行履。若論向上行履。唯己自知。知亦不立。釋迦彌勒文殊普賢德山臨濟。不敢正眼覷著。豈不是奇特士。一棒上一喝下。一句一言。若細若粗。若色若香。一時穿透。方稱無心境界。養得如嬰兒相似純和沖淡。雖在塵勞中。塵勞不染。雖居凈妙處。凈妙收他不住。隨性任緣饑[(歹*又)/食]渴飲。善尚不起念。惡豈可復為。所以道隨緣消舊業更不造新殃

道貴無心。禪絕名理。唯忘懷泯絕。乃可趣向。回光內燭。脫體通透。更不容擬議。直下桶底子脫。入此大圓寂照勝妙解脫門。一了一切了。只守閑閑地。初不分彼我勝負。才有毫芒見刺。即痛刬之。放教八達七通自由自在。長養綿密。千圣亦覷不見。自己尚似冤家。只求得遠離不隈傍。翛然澄凈。虛而靈寂而照。勇猛斷割徹底。無纖毫撓胸次。王老師謂之作活計。趙州除粥飯二時是雜用心。悠久踐履使純熟。乃合從上來無心體道。密密作用。自見工夫到下梢結角頭。自然如懸崖撒手。豈不快哉

　　書

　　與耿龍學書

妙喜示來教見。矻矻于此。意況甚濃。真不忘悲愿也。而以宗正眼。照破義路情解。透見肝膽。何明眼如此。正宗久寂寥。后昆習窠臼守箕裘轉相鈍致。舉世莫覺其非。大家隨語生解。祖道或幾乎息矣。不有超卓穎悟之士。何以規正哉。此真正念乃真外護也。時節擾擾山居領眾。亦未可保全。尚未有可乘之便為轉身之計爾。杲佛日。一夏遣參徒踏逐山后古云門高頂。欲誅茅隱遁。其志甚可尚。今令謙去。山叟為書數語及疏頭。亦與輟長財成之。可取一觀也。渠欲奉鋤。正在高裁也

　　拈古上

舉。百丈再參馬祖。祖見來拈拂子豎起。百丈云。即此用離此用。祖掛拂子于舊處侍立片時。祖云。爾已后鼓兩片皮如何為人。丈取拂子豎起。祖云。即此用離此用。丈掛拂子于舊處。馬祖便喝。百丈大悟。后來謂黃檗云。我當時被馬祖一喝。直得三日耳聾。汾州云。悟去便休。說什么三日耳聾。石門云。若不是三日耳聾。爭承當得這一喝。雪竇云。要會三日耳聾么。大冶精金應無變色。師云。然則作家共相提唱。不妨各有為人眼。要且只明得馬祖百丈大機。未明馬祖百丈大用。不惜眉毛露個消息也。要諸方檢責。還知這一喝么。直似奮雷霹靂。聽者喪膽亡魂。要會三日耳聾。正如擊涂毒鼓。聞者喪身失命。舉拂子云。或有個問。即此用離此用。和聲便打。隨后與喝。復云。還見馬祖百丈么

舉。僧問云門。佛法如水中月是否。門云。清波無透路。僧云。和尚從何得。門云。再問復何來。僧云。便恁么去時如何。門云。重疊關山路。師云。清波萬里湛寂凝然。寶月凌虛光吞群象這僧泛一只船。入云門法海里。引得一陣猛風看伊把柁張帆也不易當抵。及至下梢。可惜輸卻一籌。且道。是什么處是輸處。試辨看

舉。翠巖示眾云。一夏與兄弟東語西語。看翠巖眉毛在么。師云。輸機是算人之本。翠巖坐卻人舌頭。無鹐啄處。長慶云。生也。因事長智。保福云。作賊人心虛。是精識精。門云。關。據款結案。雖宗師競酬。還截得翠巖腳跟么。不躡前蹤。試請道看

舉。僧問云門。初秋夏末前程。或有人問。未審對他道什么。門云。大眾退后。僧云。過在什么處。門云。還我九十日飯錢來。師云。這僧貪觀白浪。云門見機而作。雖則截鐵斬釘。未是本分草料。有問崇寧。只對道。驢事未了馬事到來。待伊如何若何。劈脊便棒

舉。趙州云。老僧答話去也。解問底置將一問來。僧出禮拜。趙州云。比來拋塼引玉。卻引得個墼子。后來法眼舉問覺鐵嘴。此意如何。覺云。與和尚說個喻。如國家拜將相似。問云何人去得。有云某甲去得。答云。汝去不得。法眼云。我會也。師云。諸方盡道。趙州得逸群之用。一期間施設。不妨自在。這僧要擊節扣關。電光中卒著手腳不辦。覺鐵嘴能近取譬不墜家聲。法眼有通方鑒便知落處敢問。既是宗師。為什么拋塼只引得個墼子。試參詳看

舉。玄紹二上座見烏臼。烏臼問。近離什么處。僧云江西。臼便打。僧云。久響和尚有此機要。臼曰。汝既不會。第二個近前。其僧茫然。臼亦打云。同坑無異土。參堂去。雪竇云。宗師眼目須是恁么。如金翅鳥擘海直取龍吞。有般漢。眼目未辨東西。拄杖不知顛倒。只管說照用同時人境俱奪。師云。雪竇明辨古今。分別邪正。若不知有。爭恁么道。雖然只見烏臼放行。要明烏臼把住處么。直得釋迦彌勒猶為走使。據令而行。盡大地人并須吃棒

舉。睦州示眾云。我見百丈不識好惡。大眾才集。以拄杖一時趕下。復召大眾。眾回首。百丈云。是什么。有什么共語處。黃檗和尚。大眾才集。以拄杖一時趕下。復召大眾。眾回首。檗云。月似彎弓少雨多風。猶較些子。雪竇云。說什么猶較。直是未在。若是雪竇。以拄杖趕下便休。可中有個無孔鐵槌。善能擔荷。可以籠罩古今乾坤坐斷。師云。古人各出一只手提振綱宗。誘掖后進功不浪施。仔細點檢將來。百丈將棒喚狗。未免相顧睚[目*柴]。黃檗香餌綴鉤。吞著喪身失命。睦州當眾舉。覺與賊過梯。雪竇要人擔荷。無風起浪。今日總不恁么。各請歸堂

舉。文殊菩薩問維摩居士云。我等各自說已。云何是仁者所說不二法門。師云。這一轉語。叢林話會不少。有道默然。有道良久。有道據坐。有道不對。要且摸索不著。直得其聲如雷。普驚群動。自古及今前圣后圣所說法門。只向維摩片時之間。一時顯現。且道。正當恁么時。作個什么得見維摩

舉。風穴在郢州升座云。祖師心印。狀似鐵牛之機。去即印住。住即印破。只如不去不住。印即是不印即是。時盧陂長老出問。某甲有鐵牛之機。請師不搭印。穴云。慣釣鯨鯢沈巨浸。卻將蛙步[馬*展]泥沙。陂佇思。穴喝云。長老何不進語。陂擬議。穴便打一拂子云。長老還記得話頭么。試舉看。陂擬開口。穴又打一拂子。牧主云。將知佛法與王法一般。穴云。見個什么道理。牧主云。當斷不斷返招其亂。穴便下座。師云。風穴擐三玄戈甲。施四種主賓。明立信旗密排陣敵。及至盧陂才跨鐵牛。劃時擒下。遂令牧主知歸所。謂龍馳虎驟鳳翥鸞翔。雖然若是崇寧。待伊道有鐵牛之機劈脊便棒。殺人刀活人劍。還知落處么

舉。僧問投子。一大藏教還有奇特事也無。投子云。演出一大藏教。師云。差病不假驢馱藥

舉。三角示眾云。若論此事。眨上眉毛早已蹉過。麻谷出問。蹉過則不問。如何是此事。角云。蹉過。麻谷掀倒禪床。三角劈脊便棒。師云。劍刃上顯殺活。電光里分緇素。不妨眼辦手親。是致箭鋒相拄。雪竇云。兩個老漢。眉毛也未曾眨上。說什么此事蹉過。師云。慣調金鏃久歷沙場。一箭落雙雕。人前夸敏手。雖然大似把手上高山。未免傍觀者曬。若據崇寧見處。喚作此事。早是好肉上剜瘡了也。何況更論眨上眉毛早已蹉過。麻谷雪竇賊過后張弓。則故是更有一個。驀拈拄杖便下座

舉。舍利弗問須菩提。夢中說六波羅蜜。與覺時是同是別。師拈云。低聲低聲。須菩提云。此義幽深吾不能說。師拈云。爛泥里有刺。會中有個彌勒大士可往問之。師拈云。推過別人又爭得。舍利弗遂問彌勒。師拈云。將錯就錯。彌勒云。誰為彌勒誰是彌勒者。師拈云。面皮厚三寸

舉。僧問五祖。一大藏教是個切腳。未審切那個字。祖云。八啰娘。師云。迅雷不及掩耳

舉。大溈示眾云。今時人只得大機不得大用。仰山舉此語似塔主。塔主踏翻凳子。溈山聞得呵呵大笑。師云。須知大機中有大用。大用中有大機。且道。雙放雙收時如何。剎竿頭上仰蓮心

舉。藥山謂云巖云。與我喚沙彌來。巖云。和尚喚他作么。山云。我有個折腳鐺子。要伊提上挈下。巖云。恁么則與和尚出一只手去也。師云。舉一明三是衲僧尋常行履。云巖既告往知來。藥山亦不謬分付。崇寧雖百丑千拙。有個沒底籃子。更望諸人兩手提挈。何故。有條攀條

舉。僧問破窖墮。如何是大修行人。窖云。擔枷抱鎖。僧云。如何是大作業人。窖云。坐禪入定。復云會么。僧云不會。窖云。汝問我善善不從惡。汝問我惡惡不從善。后有僧舉似安國師。安云。此子會盡諸法無生。師云。窮善善自何生。究惡惡從何起。若能明見這個田地。便是諸法無生。有問崇寧。如何是大修行人。對他道。坐禪入定。如何是大作業人。對他道。擔枷抱鎖。且道。是同是別

舉。僧問趙州。未有世界早有此性。世界壞時此性不壞。如何是不壞之性。州云。四大五蘊。僧云。此猶是壞底。如何是不壞之性。州云。四大五蘊。師云。千尺寒潭徹底清

舉。長生問長慶。混沌未分時如何。慶云。露柱懷胎。生云。分后如何。慶云。片云點太清。生云。只如太清。還受點也無。慶不對。生云。恁么則含生不來也。慶亦不對。生云。直得純清絕點時如何。慶云。猶是真常流注。生云。如何是真常流注。慶云。如鏡常明。生云。未審向上還有事也無。慶云有。生云。如何是向上事。慶云。打鼓鏡來相見。師云。長生善問。長慶善答。膠膝相投。水乳相合。不見古者道。身從無相中受生。猶如幻出諸形相。幻人心識本來無。罪福皆空無所住。若明此個頌。便見二老宿問答。始知父母未生已前既生之后全體露現。且道。打破鏡來如何相見。撫掌云了

舉。雪峰問僧。近離甚處。僧云。覆船。峰云。生死海未渡。為什么覆卻船。僧無語。覆船代云。渠無生死。雪竇代云。久響雪峰。師代云。便與掀倒禪床。師云。雪峰有驗人句。覆船有透關眼。雪竇有陷虎機。且道。崇寧成得個什么邊事

舉。雪峰示眾云。世界闊一丈。古鏡闊一丈。世界闊一尺。古鏡闊一尺。玄沙指火爐云。且道。火爐闊多少。峰云。如古鏡闊。沙云。老和尚腳跟未點地在。師云。現成公案。古鏡本非火爐。打破籠羅。火爐即是古鏡。若非父子投機。爭見赤心片片。諸人作么生會他道這老漢腳跟未點地在。如來寶杖親蹤跡

舉。云門示眾云。爾若實未得個入頭處。三世諸佛在爾腳跟下。一大藏教在爾舌頭上。且向葛藤處會取。師云。崇寧土上加泥。敢道。直得溈山水牯。觸殺東海鯉魚。陜府鐵牛。吞卻嘉州大像

舉。古者道。這一片田地。分付來多時也。我立地待爾構去。法眼云。這一片田地。分付來多時也。我坐待爾構去。師云。這一片田地。分付來多時也。我今日當眾慶懺

舉。前寶壽問后寶壽。父母未生已前。那個是本來面目。后寶壽罔措。一日在市見二人相爭。有一人相勸云。爾得恁么無面目。壽遂大悟。師云。筑著磕著。當頭彰本地風光。應聲應色。直下無私毫透漏。還會他道得恁么無面目么。龍袖拂開全體現

舉。南泉示眾云。王老師自小養得一頭水牯牛。擬向溪東牧。不免食他國王水草。擬向溪西牧。亦不免食他國王水草。不如隨分納些些。總不見得。師云。和光順物與世同塵。不犯鋒铓收放自在。是南泉本分草料。山僧自小亦養得一頭水牯牛。有時孤峰獨立。有時鬧市縱橫。不論溪東溪西。一向破塵破的。且道。即今在什么處著眼看

舉。僧問鏡清。學人未達其源。乞師指示。清云。是什么源。僧云。其源。清云。若是其源。爭受指示。僧去后侍者問。適來是成褫伊否。清云無。者云。是不成褫伊否。清云無。者云。和尚尊意如何。清云。一點水墨兩處成龍。師云。鏡清具本分鉗錘。有作家爐鞴。正如明鏡當臺舉無遣照。雖則赴感應機。要且猶費葛藤。若是山僧。忽有問未達其源。對他是什么源。待伊道其源。劈脊便棒。更有問是成褫伊否。無和尚尊意若何。劈脊便棒。非唯截斷眾流。亦乃光揚宗眼。還辨得出么

圓悟佛果禪師語錄卷第十六圓悟佛果禪師語錄卷第十七

　　　　宋平江府虎丘山門人紹隆等編


　　拈古中

舉。德山小參示眾云。老僧今夜不答話。問話者三十棒。時有僧出禮拜。山便打。僧云。某甲話也未問。因甚打某甲。山云。爾甚處人。僧云。新羅人。山云。未跨船舷好與三十棒。師云。德山大似金輪圣王。寰中獨據四方八表無不順從。等閑布一敕施一令。直得草偃風行。若不是這僧。爭見殺活擒縱威德自在。法眼云。大小德山。話作兩橛。圓明云。大小德山。龍頭蛇尾。雪竇云。德山握閫外威權。有當斷不斷不招其亂底劍。雖則直截單提各能扶豎。德山要且只扶得末后句。未扶得最初句在。且作么生是德山最初句。大鵬欲展摩霄翅。誰顧崩騰六合云

舉。太原孚上座問鼓山。父母未生已前鼻孔在什么處。山云。即今生也鼻孔在什么處。孚不肯乃云。爾問我與爾道。鼓山問。父母未生已前鼻孔在什么處。孚但搖扇而已。師云。奇特因緣。須以奇特激發。殊勝大事。須以殊勝舉揚。雖然隱顯無差。其奈巧拙有異。或有問崇寧。父母未生已前鼻孔在什么。只劈口便掌

舉。臨濟入僧堂。兩堂首座齊下喝。僧問臨濟。還有賓主也無。濟云。賓主歷然。師云。正敕既行諸侯避道

舉。溈山普請次靜版鳴。有一僧拍手呵呵大笑歸去。溈山云。奇哉此是觀音入理之門。至晚問其僧。適來爾見什么道理。僧云。朝來未吃飯。聞版聲歡喜。溈山云。賺殺人。鏡清云。當時溈山有此一僧。鼓山云。當時溈山無此一僧。師云。這僧洪音大振。直得一千五百人善知識眼目定動。及乎勘證將來。卻打個背翻筋斗。若不是溈山。爭見汗馬功高。后來道有此一僧只得一半。道無此一僧只得一半。今日板聲鐘聲魚聲鼓聲齊振。或有個拍手呵呵大笑。直向伊道。觀音菩薩來也

舉。道吾與漸源至一家吊慰。源撫棺櫬問吾云。生耶死耶。道吾云。生也不道死也不道。源云。為什么不道。吾云。不道不道。漸源網測。后來在一處聞誦觀音經。應以比丘身得度者。即現比丘身而為說法。忽然大悟。師云。道吾橫身為物指出生死根源親到寶山。一問當面蹉卻。若不是金剛正性宿植根深。爭得向平田淺草驀地回光。見得道吾著力相為處。目作么生是道吾著力相為處。試請道看

舉。僧問鏡清。新年頭還有佛法也無。清云有。僧云。如何是新年頭佛法。清云。元正啟祚。僧云。謝師答話。清云。鏡清今日失利。又僧問明教。新年頭還有佛法也無。教云無。僧云。年年是好年。為什么卻無。教云。張翁吃酒李翁醉。僧云。老老大大龍頭蛇尾。教云。明教今日失利。師云。鏡清道有也失利。明教道無也失利。且道。誵訛在什么處。若明得去。不妨識進退別休咎。始知一句下有分身之意。有出身之路。今日崇寧忽有人問。新年頭還有佛法也無。對他道。不在這兩頭。他或道。為什么如此。崇寧今日失利。且道。與古人是同是別

舉。靈云見桃華悟道頌。三十年來尋劍客。幾回葉落又抽枝。自從一見桃華后。直至如今更不疑。玄沙云。諦當甚諦當。敢保老兄未徹在。師云。千鈞之弩不為鼷鼠發機。靈云既撥動天關。玄沙乃掀翻地軸。且道。那個是未徹處。具透關眼者試請辨看

舉。遵布衲在藥山浴佛次。山云。爾浴得這個。還浴得那個么。遵云。把將那個來。師云。藥山問處闇隔重關。遵老答來一槌兩當。不可只守這一路也。或有問崇寧。只浴得這個。還浴得那個么。提起杓子向伊道。何似生

舉。古者道。護生須是殺。殺盡始安居。會得個中意。鐵船水上浮。師云。且道。殺個什么。殺眾生物命。凡夫見解殺六賊煩惱。座主見解。殺佛殺祖。大闡提人見解。衲僧分上畢竟殺個什么。試定當看

舉。世尊于一處安居。至自恣日文殊在會。迦葉問文殊。何處安居。文殊云。今夏三處安居。迦葉于是集眾白槌欲擯文殊。即見無量世界。一一界中有一一佛一一文殊一一迦葉。白槌欲擯文殊。世尊謂迦葉云。汝今欲擯那個文殊。迦葉茫然。師云。鐘不擊不響。鼓不打不鳴。迦葉既把斷要津。文殊乃十方坐斷。當時好一場佛事。放過一著。待釋迦老子道欲擯那個文殊。便與擊一槌。看他作么生合殺

舉。石室見僧來拈起拄杖云。過去諸佛也恁么。現在諸佛也恁么。未來諸佛也恁么。長沙云。放下拄杖子。別通個消息來。師云。石室置個問端。不妨孤峻。若非長沙。爭得投機。雖然只知恁么。不知不恁么。遂舉拄杖云。過去諸佛不恁么。現在諸佛不恁么。未來諸佛不恁么。或若總道放下拄杖子。我也知爾只是學語之流。生機處道將一句來

舉。保壽開堂。三圣推出一僧。壽便打。三圣云。恁么為人。非但瞎卻這僧眼。瞎卻鎮州一城人眼去在。保壽擲拄杖下座。師云。保壽大似毒龍攪海。直得雨似傾盆。三圣雖雷震青霄。焉助得威光一半。可中有個直下承當。非但瞎卻鎮州一城人眼。瞎卻天下人眼去在

舉。傅大士云。終日焚香擇火。不知身是道場。玄沙云。終日焚香擇火。不知真個道場。師云。終日焚香擇火。不知焚香擇火

舉。僧問長慶。有問有答賓主歷然。無問無答時如何。慶云。怕爛卻那。僧問睦州。有問有答賓主歷然。無問無答時如何。州云。相逢盡道休官去。林下何曾見一人。師云。若問崇寧。有問有答賓主歷然。無問無答時如何。對他道。收得安南又憂塞北

舉。睦州升座云。首座喏。答云在。寺主喏。答云在。維那喏。答云在。州云。三段不同。今當第一。向下文長。付在來日。師云。一等是借路經過。就中奇怪。若是崇寧又且不然。首座喏在。寺主喏在。維那喏在。因行不妨掉臂。打草只要驚蛇。若能一撥便轉。免致撒土撒沙

舉。長慶示眾云。撞著道伴交肩過。一生參學事畢。師拈云。撞著道伴交肩過。露柱燈籠共證明

舉。南泉示眾云。文殊普賢昨夜起佛見法見。各與二十棒。貶向二鐵圍山去也。趙州出云。和尚棒教誰吃。泉云。王老師有什么過。州禮拜。南泉便歸方丈。師拈云。南泉動弦。趙州別曲。苦痛蒼天。寒山拾得。若是崇寧則不然。燈籠露柱昨夜起佛見法見。各與二十棒。令歸本位去也。或有個出云和尚棒教誰吃。只對他道。落賓落主

舉。古者道。十五日已前不得住我這里。爾若住我這里。我用錐錐爾。十五日已后不得離我這里。爾若離我這里。我用鉤鉤爾。正當十五日。且道。用錐即是用鉤即是。師拈云。放行處把住。把住處放行。是則是。為人鉗鍵爭奈傷鋒犯手。若是崇寧則不然。十五日已前不得住我這里。爾若住我這里。我放火燒爾。十五日已后不得離我這里。爾若離我這里。我放火燒爾。正當十五日。化為萬斛明珠。撒在大千沙界。處處盡放光明。各各急須著眼

舉。昔日摩耶夫人圣母左手攀枝。釋迦老子右脅降誕。九龍吐水沐浴金軀。便乃周行七步目顧四方。一手指天一手指地。作大師子吼云。天上天下惟我獨尊。后來云門大師道。我當時若見。一棒打殺。與狗子吃。貴圖天下太平。師拈云。驚群之句。須向驚群處舉揚。奇特之事。須遇奇特人前拈出。釋迦老子可謂驚群。云門大師不妨奇特。直下以不可測度底機輪。向千圣頂[寧*頁]上撥轉。若能恁么體會。始知釋迦把斷要津。云門知恩解報且道。落在什么處。還會么。棒頭有眼明如日。要識真金火里看

舉。外道問佛。不問有言不問無言。世尊良久。外道禮拜贊嘆云。世尊大慈大悲。開我迷云。令我得入。外道去后阿難問佛。外道有何所證而言得入。世尊云。如世良馬見鞭影而行。師拈云。外道因邪打正。世尊看樓打樓。阿難不善旁觀。引得世尊拖泥帶水。若據山僧見處。待伊道不問有言不問無言。和聲便打。及至阿難問外道有何所證而言得入。亦和聲便打。何故。殺人須是殺人刀。活人須是活人劍

舉。祖師道。正說知見時。知見即是心。當心即知見。知見即如今。師拈云。若明心達本。知見歷然。正說正行。當陽顯赫。且作么生是即如今底事。大家齊著力。共唱太平歌

舉。僧問馬祖。如何是祖師西來意。祖云。近前來向爾道。僧近前。祖劈耳便掌云。六耳不同謀。后來南禪師道。古人尚六耳不同謀。那堪三二百眾浩浩地商量。禍事禍事。師拈云。南禪不妨因風吹火。也未免隨語生解。若有問道林。如何是祖師西來意。只對他道。水長船高泥多佛大

舉。泰首座到洞山。值吃果子。洞山云。有一物上拄天下拄地。常在動用中。動用中收不得。未審過在什么處。泰云。過在動用。洞山云。侍者掇退果卓。師拈云。天下衲僧盡道。泰首座箭鋒不相拄。所以遭洞山貶剝。后來溈山真如道。此果子莫道泰首座不得吃。三世諸佛也不敢正眼覷著。師云。宗師家。正令當行十方坐斷。有定乾坤句辨龍蛇眼。不妨難趁。當時若是英靈衲子。解捋虎須。待他道過在什么處。便拈起果子云。和尚畢竟喚作什么。待他擬議。劈面便擲。何故。有意氣時添意氣。不風流處也風流

舉。云門示眾云。結夏得數日也。寒山子作么生。大溈真如道。結夏得數日也。水牯牛作么生。師拈云。結夏得數日也。諸上座作么生。復云。寒山子意在鉤頭。水牯牛事在函蓋。且道。諸上座。落在什么處。惜取眉毛

舉。洞山與密師伯到柏巖。巖門。二上座在什么處來。山云。湖南來。巖云。觀察使姓什么。山云。不委他姓。巖云。名什么。山云。不委他名。巖云。還理事也無。山云。自有廊幕在。巖云。還出入否。山云。不出入。巖云。豈不出入。山拂袖出去。巖至來日。侵早入堂。召二上座。二人近前。巖云。昨日問上座話。不愜老僧意。一夜不安。今請上座。別一轉語。若契老僧意。便開粥飯。相伴過夏。山云。卻請和尚問。巖云。不出入。山云。太尊貴生。巖乃開粥同過夏。師拈云。正偏回互只要圓融。直截當機惟崇尊貴。洞山觀機而作。柏巖理長則就。雖然如是。曹洞門下即得。若于臨濟宗中。須別作個眼目始得。當時待伊道不委名。便向伊道。他不委爾。爾不委他。敢問。合道得什么語。還有人道得么。若有。山僧也不開粥。只分付個龜毛拂子。若道不得。且參三十年

舉。僧問趙州。萬法歸一。一歸何處。州云。我在青州作一領布衫。重七斤。師拈云。摩醯三眼。一句洞明。似海朝宗。千途共轍。雖然如是。更有一著在。忽有問蔣山。萬法歸一一歸何處。只對他道。饑來吃飯困來眠

舉。道吾漸源至一家吊慰。源撫棺木云。生耶死耶。吾云。生也不道死也不道。源云。為什么不道。吾云。不道不道。行至中路。源云。請和尚為某甲道。若不道則打和尚去也。吾云。打即任打。道即不道。師拈云。銀山鐵壁有什么階升處。山僧今夜錦上鋪華。八字打開。商量這公案去也。生也全機現。死也全機現。不道復不道。個中無背面。直下便承當。不隔一條線。逼塞大虛空。赤心常片片

舉。南際到雪峰經月次見玄沙。沙云。長老唯我能知。際云。須知有不求知者。沙云。山頭老漢。費許多氣力作么。師拈云。玄沙放去太崄收來太速。若據金山則不然。此事唯我能知。須知有不求知者。只向他道。也知長老不分外。還委悉么。一鏃破三關。分明箭后路。舉。僧問巴陵。如何是道。陵云。明眼人落井。僧問石頭。如何是道。頭云。木頭。僧又問韶國師。如何是道。國師云。四生浩浩。師拈云。宗師家為人。各有出身處。若是通方之士。一舉便知。茍未相諳。不免指注。只如一個問頭三人恁么答。且道。是那一句親切。還委悉么。一鏃破三關。分明箭后路

舉。僧問香林。如何是衲衣下事。林云。臘月火燒山。雪竇云。臘月火燒山。萬種千般。翹松鶴冷踏雪人寒。達磨不會大難大難。師拈云。大小雪竇。隨婁漱不能截斷誵訛。若是道林即不然。臘月火燒山。特地無端。綿包特石鐵里泥團

舉。雪峰示眾云。盡大地撮來如粟米粒大。拋向面前漆桶不會。打鼓普請看。師拈云。絕天維立地紀。未足稱奇。擘太華逗河源。亦非敏手。若向個里覷得透。便可以撒驪龍窟明珠。噴栴檀林香氣。豈不快哉。山僧今日不避泥水放一線道。乃拈拄杖云。還見雪峰么。遂卓拄杖云劄

舉。臨濟與普化。一日同往施主家齋。濟問。毛吞巨海芥納須彌。為復是神通妙用。為復是法爾如然。化踢倒飯床。濟云。太粗生。化云。這里是什么所在。說粗說細。濟休去。來日又同一施主家齋。濟復問。今日供養何似昨日。化又踢倒飯床。濟云。太粗生。化云。瞎漢。佛法說甚粗細。濟吐舌。師拈云。精金不百煉。爭見光輝。至寶不酬價。爭辨真假。不是臨濟不能驗他普化。不是普化不能抗他臨濟。所謂如水入水如金博金。雖然如是。放過則彼此作家。點檢則二俱失利。具擇法眼者試請辨看

舉。昔有秀才問長沙。某甲曾看千佛名經。百千諸佛但見其名。未審居何國土。長沙召秀才。才應諾。沙云。黃鶴樓崔顥題后。秀才還曾題否。才云。不曾題。沙云。得閑題取一篇好。師拈云。驀刀劈面。解辨者何人。劈箭當胸。承當者有幾。若能向奔流度刃疾焰過風處。見長沙橫身為物去不消一掜。其或隨言詮入露布。便謂問東答西裂轉話頭。且作么生是長沙端的處。還委悉么。殺人刀活人劍

舉。趙州訪一庵主便云。有么有么。庵主豎起拳頭。州云。水淺不是泊船處。便去。又訪一庵主亦云。有么有么。庵主亦豎起拳頭。州云。能縱能奪能殺能活。禮拜而去。師拈云。佛祖命脈列圣鉗錘。換斗移星經天緯地。有般漢未出窠窟。只管道。舌頭在趙州口里。殊不知。自己性命已屬他人。若能握向上綱宗。與二庵主相見。便可以定龍蛇別緇素。正好著力。還知趙州落處么。切忌顢頇

舉。僧問長沙。作么生轉得山河大地歸自己去。沙云。作么生轉得自己歸山河大地去。師拈云。得人一牛還人一馬

舉。云門示眾云。百草頭上道將一句來。眾無對。自代云俱。師拈云。直得萬機寢削千眼頓開。細如須彌大如芥子。軟如鐵硬如泥。雖然如是。只道得一半。或有問山僧。只對他道收。且道。落在什么處

舉。興化一日上堂。有一同參來才上法堂。化便喝。僧亦喝。僧才行三兩步。化又喝。僧亦喝。僧擬進前。化拈棒。僧又喝。化云。爾看這瞎漢。猶作主宰在。僧擬議。化便直打下法堂。卻歸方丈。侍者便問。適來僧有甚語句觸忤和尚。化云。他適來也有照也有用。也有權也有實。我將手向伊面前劃兩遭。到這里便用不得似。這般漢不打更待何時。師拈云。辨王庫刀振涂毒鼓。掣電未足以擬其迅。震雷未足以方其威。可謂善驅耕夫之牛。能奪饑人之食。只如主賓互換有照有用有權有實則且致。甚處是興化將手向伊面前劃兩遭處。若這里洞明。可以荷負臨濟正法眼藏。如或泥水未分。未免瞎驢隨大隊

舉。仰山坐次。大禪佛到翹一足云。西天二十八祖亦如是。唐土六祖亦如是。和尚亦如是。某甲亦如是。仰山下禪床打四藤條。師拈云。師資會遇袞芥投針。一期借路經過。不免互相鈍置。雪竇道。藤條未到折。因甚只打四下。師云。糊餅討什么汁。雪竇云。須是個斬釘截鐵漢始得。師云。大似隨邪逐惡。大禪佛后到霍山自云。集云峰下四藤條天下大禪佛參。霍山云。維那打鐘著。禪便走。師拈云。這漢擔仰山一個冬瓜印子。向人前賣弄。若不是霍山幾被涂糊。雖然可惜令行一半。當時不用喚維那。好與擒住更打四藤條。且聽這漢疑三十年

舉。雪峰會下有一僧。辭去在山中卓庵。多時不剃頭。自作一柄木杓。溪邊舀水吃。時有僧見問。如何是祖師西來意。主豎起杓子云。溪深杓柄長。僧歸舉似雪峰。峰云。也甚奇怪。峰一日與侍者將剃刀去。才相見便問。道得即不剃汝頭。主便取水洗頭。峰便與伊剃卻。師拈云。庵主雖生鐵鑄就。雪峰柰是本分鉗錘。當初若一向顢頇。爭見驚天動地。還委悉么。金鏃慣調曾百戰。鐵鞭多力恨無酬

舉。僧問保福。雪峰平生有何言句。得似羚羊掛角時。福云。我不可作雪峰弟子不得那。師拈云。翡翠羽毛麒麟頭角。重重光彩的的相承。要明陷虎之機。須施崄崖之句。雖然如是。只知與么來。不知與么去。或有問山僧。五祖平生有何言句。得似羚羊掛角時。只對道。不敢孤負先師。委悉么。山高豈礙白云飛

舉。玄沙和尚到莆田縣。眾以百戲迎之。次日玄沙遂問小塘長老。昨日許多喧鬧。向什么處去。小塘提起袈裟角示之。沙云。料掉沒交涉。大溈真如拈云。大溈即不然。或有問昨日許多喧鬧向什么處去。遂鳴指一下。或有個衲僧出云。料掉沒交涉。大溈卻肯伊。何故。大丈夫漢捋虎須也是本分。且道。利害在什么處。師拈云。二老宿雖是提振綱宗。要且貪觀天上月。而今或有個出問道林。適來許多喧鬧向什么處去。只對他道。又是從頭起。他若道料掉沒交涉。劈脊便棒。何故。曹溪波浪如相似。無限平人被陸沈

舉。僧問投子。如何是一大事因緣。子云。尹司空與老僧開堂。師拈云。人道投子實頭。不妨忒殺淳樸。若是山僧即不然。或有問。如何是一大事因緣。只對他道。弄潮須是弄潮人

舉。藥山一夜無燈燭。示眾云。我有一句子。待犢牛生兒即向汝道。時有僧出云。犢牛生兒也。自是和尚不道。山云。把燈來。其僧便歸眾。洞山云。這僧會則會。只是不肯禮拜。法燈云。當時不要索燈。但問他道。生底是特牛兒牸牛兒。又代云。雙生也。師拈云。藥山垂釣意在鯤鯨。這僧吞釣三千浪激。洞山眼正千里同風。法燈重整槍旗。再裝甲胄。雖然如是。山僧即不然。夾山有一句子。威音王已前與諸人道了也。或有問明頭合暗頭合。只對他道。龍得水時添意氣。虎逢山勢長威獰

舉。巖頭參德山。入門便問。是凡是圣。山便喝。頭禮拜。洞山云。若不是奯公。大難承當。巖頭聞云。洞山老漢不識好惡。錯下名言。殊不知。我當時一手抬一手搦。師拈云。德山據令而行。只得一半。洞山通方有眼。千里同風。巖頭既善據虎頭。又能收虎尾。大似作家戰將臨陣扣敵。七事俱全不妨奇特。敢問。那個是一手抬一手搦處。謂言侵早起。更有夜行人

舉。僧問曹山。恁么熱向什么處回避。山云。鑊湯爐炭里回避。僧云。鑊湯爐炭里作么生回避。山云。眾苦不能到。師拈云。回機轉位宛爾通方。直下似臘月蓮華。雖然如是。斬釘截鐵更饒一路。或有問碧巖。恁么熱向什么處回避。只向他道。鑊湯爐炭里回避。他若云鑊湯爐炭里如何回避。只向他道。熱殺也何妨。且道。還有為人處也無

舉。陸亙大夫問南泉。肇法師道。天地與我同根。萬物與我一體。也甚奇怪。南泉指庭前華召大夫云。時人見此一株華如夢相似。師拈云。陸亙手攀金鎖。南泉八字打開。直得七珍八寶羅列目前。乃豎起拂子云。天地一指萬物一馬。通身是眼分疏不下

舉。興化示眾云。今日不用如之若何。便請單刀直入。興化與爾證明。時有旻德長老。出眾禮拜起便喝。化亦喝。德又喝。化亦喝。德便禮拜。化云。旻德今日卻校興化二十棒。若是別人一棒也少不得。何故。蓋為他旻德會一喝不作一喝用。師拈云。作家相見須是恁么。機如掣電眼似流星。原始要終扶頭接尾。所謂羽毛相似言氣相合。只如兩家互換相喝。且作么生辨得。一喝不作一喝用。要承當臨濟正法眼藏。須明取二老宿意。且道。意作么生。百尺竿頭須進步。紫羅帳里撒真珠

舉。僧問云門。如何是清凈法身。門云。六不收。師拈云。只道得一半。若問道林。只對他道。一不立。遂成頌。一不立六不收。突然那更有蹤由。無限青山留不住。落華流水太悠悠

舉。僧問長慶。如何是合圣之言。長慶云。山僧被阇梨一問。直得口似匾檐。師拈云。是則是。應機無差。爭奈大驚小怪。或有問道林。如何是合圣之言。只對他道。志公不是閑和尚。剪刀只在臥床頭

舉。臨濟道。一喝分賓主。照用一時行。師喝一喝云。且道。是賓是主。是照是用。還委悉么。千峰勢到岳邊止。萬派聲歸海上消

舉。玄沙見鼓山來作一圓相。山云。人人出這個不得。沙云。情知汝向驢胎馬腹里作活計。山云。和尚又作么生。沙云。人人出這個不得。山云。和尚與么道得。某甲卻與么道不得。沙云。我得汝不得。師拈云。酌然這一條路。作者方知。直得窮天地亙萬古而不移。消劫石空芥城而不盡。便是透關底也。須急著眼始得。一等是與么時節。為什么我得汝不得。切忌向驢胎馬腹里作活計

舉。休靜在洞山作維那。一日普請白槌云。上間鋤地下間搬柴。首座遂問云。圣僧作個什么。靜云。當堂不正坐。那赴兩頭機。師拈云。珠鉆九曲。休靜可謂神功。玉解連環。山僧更資一路。或有問圣僧作個什么。只對他道。廓如明鏡當堂照。不動形聲應萬緣

圓悟佛果禪師語錄卷第十七圓悟佛果禪師語錄卷第十八

　　　　宋平江府虎丘山門人紹隆等編


　　拈古下

舉。僧問馬大師。離四句絕百非。請師直指某甲西來意。大師云。我今日勞倦。不能為汝說。問取智藏去。師著語云錯。僧問智藏。藏云。我今日頭痛。不能為汝說。問取海兄。師著語云錯。僧問海。海云。我到這里卻不會。師著語云錯。僧回舉似馬大師。大師云。藏頭白海頭黑。師著語云錯錯。師拈云。若是明眼漢。一舉便知落處。白云先師道。這僧擔一擔懞懂。換得個不安樂。馬大師道。藏頭白海頭黑。白云拈云。風后先生只知其一不知其二。只如山僧下五個錯。且道。落在什么處。莫將閑學解。埋沒祖師心

舉。僧問云門。如何是法身向上事。門云。向上與汝道即不難。作么生會法身。僧云。請和尚鑒。門云。鑒則且致。爾作么生會法身。僧云。與么與么。門云。這個是長連床上學得底。我問爾。法身還吃飯也無。僧無語。雪竇云。將成九仞之山。不進一簣之土。保福云。缺他一粒也不得。又古德云。喚什么作飯。師拈云。云門可謂驅耕夫牛。奪饑人食。權衡佛祖龜鑒宗乘。所以后來尊宿各出眼目扶立宗風。雖然如是只明得法身邊事。未明得法身向上事。且如何是法身向上事。域中無向背。閫外有權衡

舉。保壽開堂。三圣推出一僧。壽便打。圣云。恁么為人。非但瞎卻這僧眼。瞎卻鎮州一城人眼去在。壽便歸方丈。師拈云。保壽全機擔荷。不妨奇特。要且只得一邊。當時若善發明臨濟正法眼藏。待三圣道恁么為人。非但瞎卻這僧眼。瞎卻鎮州一城人眼去在。便與本分草料。何故。一不做二不休

舉。金牛行食次。問龐居士。生心受食凈名已呵。去此二途。居士還甘否。士云。當時善現豈不作家牛。云豈干他事。士云。食到口邊被人奪卻。金牛便行食。士云。不消一句子。師拈云。善現作家金牛奇特。盡被龐居士一時領過了也。只如龐居士道不消一句子。且道。是那一句。端坐受供養。施主常安樂

舉。僧問石門。年窮歲盡時如何。門云。東村王老夜燒錢。師拈云。可謂神通妙用。僧復問開先暹和尚。年窮歲盡時如何。暹云。依舊孟春猶寒。師拈云。不妨田地穩密。忽有問道林。年窮歲盡時如何。只對他道。定盤星上轉風車

舉。三圣道。我逢人則出。出則不為人。興化道。我逢人則不出。出則便為人。師拈云。一人在孤峰頂上土面灰頭。一人在十字街頭斬釘截鐵。有頭有尾同死同生。且道。出則不為人底是。出則便為人底是。豎起拂子云。萬古碧潭空界月。再三撈摝始應知

舉。龍牙問翠微。如何是祖師西來意。微云。與我過禪版來。牙取禪版與翠微。微接得便打。牙云。打則任打。要且無祖師西來意。牙又問臨濟。如何是祖師西來意。濟云。與我過蒲團來。牙取蒲團與臨濟。濟接得便打。牙云。打即任打。要且無祖師西來意。住院后僧問。和尚當年見二尊宿。是肯伊不肯伊。牙云。肯即肯。要且無祖師西來意。師拈云。這漢參來莽鹵。學處顢頇。雖然顧后瞻前。爭奈藏身露影。既是無祖師西來意。用肯作么。若向個里辨得。山僧與爾拄杖子。若辨不得。和鼻孔一時失卻

舉。僧問云門。樹雕葉落時如何。門云。體露金風。師拈云。云門善巧方便。可謂即事即理即隱即顯。三句可辨一鏃遼空。雖然猶是粘皮著骨。若有問蔣山。樹雕葉落時如何。只對他道。撐天拄地。且道。是三句是一鏃。試玉須經火。求珠不離泥

舉。懶瓚和尚云。吾有一言絕慮忘緣。巧說不得只要心傳。師拈云。這老漢。魚行水濁。漏逗不少。雖然如是。個中或有解忘緣能絕慮者出來道。作么生是心傳。若也會得。已傳了也。若會不得。心即且置。畢竟是那個一言。歸堂歇去

舉。雪竇云。乾坤之內宇宙之間。中有一寶掛在壁上。達磨九年面壁。不敢正眼覷著。如今衲僧要見。劈脊便打。師拈云。雪竇妙中之妙奇中之奇。向佛祖頭上提持。衲僧頂門鑿竅。不妨自在。要且只見錐頭利。不見鑿頭方。若是蔣山則不然。乾坤之內宇宙之間。中有一寶。豎起拄杖子云。在拄杖頭上。拈起也天回地轉。放下也草偃風行。有時八臂三頭。有時壁立千仞。如今莫道衲僧要見。直饒千圣出來列祖齊至。并須倒退三千里。敢問大眾。且道。什么人合得受用。分付天臺木上座。突出南山鱉鼻蛇。攛拄杖下座

舉。僧問大梅。如何是祖師西來意。梅云。西來無意。僧舉似鹽官。官云。一個棺木兩個死漢。雪竇云。三個也有。師拈云。一串穿卻

舉。靈云頌云。三十年來尋劍客。幾回葉落又抽枝。自從一見桃華后。直至如今更不疑。玄沙云。諦當甚諦當。敢保老兄未徹在。師拈云。唱彌高和彌寡。雪曲陽春。殺人刀活人劍。利物之要。有般底尚拘聞見隨語作解。便說相謾誰不知。日下孤燈已失先照。畢竟什么處是未徹處。壺中日月長

舉。玄沙問僧。近離甚處。僧云瑞巖。沙云。瑞巖有何言句。僧云。長喚主人公。自云喏喏。惺惺著。他日莫受人謾。沙云。一等是弄精魂。也甚奇怪。復云。何不且在彼中住。僧云。瑞巖遷化了也。沙云。如今還喚得應么。僧無語。雪竇云。蒼天蒼天。師拈云。萬丈寒潭徹底月在當心。千尺巖松倚天風生幽谷。直得凜凜孤標澄澄風彩。及至月離碧嶂影落云衢。遂乃當面蹉卻。當時這僧若是個漢。待伊道即今還喚得應么。當下便喝。非唯把定玄沙要津。亦與瑞巖老子出氣

舉。僧問風穴。九夏賞勞。請師言薦。穴云。一把香芻拈未暇。六镮金錫響搖空。師拈云。風穴用得當陽事。不妨風流儒雅。要且只道得途中句。或有問道林。九夏賞勞請師言薦。只對他道。四絕堂邊呈瑞氣。三湘江畔奪高標

舉。舍利弗一日入城。見月上女出城。舍利弗問云。什么處去。女云。如舍利弗恁么去。舍利弗云。我方入城汝方出城。何言如舍利弗恁么去。女云。諸佛弟子當住何處。弗云。諸佛弟子當住大涅槃。女云。諸佛弟子既住大涅槃。我如舍利弗恁么去。師拈云。住無所住行無所行。見無所見用無所用。各人腳跟下廓同太虛。如十日并照觸處光輝。茍知恁么。則與月上女同證無生得不退轉。隨去來處無不皆在大解脫中。三世諸佛鼻孔一時穿卻。說什么如舍利弗恁么去

舉。師祖問南泉云。摩尼珠人不識。如來藏里親收得。如何是藏。泉云。王老師與汝往來者是。祖云。直得不往來時如何。泉云。亦是藏。祖云。如何是珠。泉云。師祖。祖應喏。泉云。去汝不會我語。師拈云。南泉一期垂手。收放擒縱則不無。要且未見向上事在。只如盡大地是如來藏。向什么處著珠。盡大地是摩尼珠。喚什么作藏。若明得有轉身處。許他只具一只眼

舉。僧問香林。如何是衲衣下事。林云。臘月火燒山。師拈云。舉一明三衲僧孔竅。千差一轍本分鉗錘。雖然如是。或有問道林。如何是衲衣下事。只對他道。綿包特石

舉。南泉問僧。昨夜好風。僧云。昨夜好風。泉云。吹折門前一株松。僧亦云。吹折門前一株松。南泉又見僧問。昨夜好風。僧云。是什么風。泉云。吹折門前一株松。泉云。一得一失。師拈云。大凡酬唱隨機著眼。辨龍蛇別緇素。所謂打鼓弄琵琶。相逢兩會家。只如南泉道一得一失。敢問。阿那個得阿那個失。到這里須是向上人始得。還委悉么。鵝王擇乳素非鴨類

舉。修山主頌云。二破不成一。一法鎮長存。若人一二解。永劫受沉淪。師拈云。直似倚天長劍凜凜神威。向平。坦坦處壁立千仞。壁立千仞處平坦坦。雖只道得一半。道林即不然。二破不成一。一法亦不存。不作一二解。永劫受沉淪

舉。道吾問云巖。脫卻殼漏子。向什么處相見去。巖云。向不生不滅處相見。師拈云。太周遮生。道吾云。何不道非不生不滅處。相見師拈云。太孤峻生。大凡善知識舉一語垂一機。要明生死根源。令一切人明心見性去。豈不快哉。或有問道林脫卻。殼漏子向什么處相見。只對他道。何處不逢渠

舉。修山主頌云。欲識解脫道。諸法不相到。眼耳絕見聞。聲色鬧浩浩。師拈云。聲不到耳色不到眼。聲色交參萬法成現。且道。還踏著解脫道也無。不省這個意。修行徒苦幸

舉。僧問石鞏。生死到來如何回避。鞏云。這的無生死。師拈云。還識這的么。俊鶻捎空去。懵鳥泊籬頭

舉。古者道。生死中有佛則不迷生死。又有道。生死中無佛則無生死。師拈云。是則是。兩口金剛寶劍。要且拂掠虛空。金山則不然。生死為諸佛根基。諸佛乃生死爐鞴。若解崄絕承當。即證六通八解

　　頌古上

舉。德山小參示眾云。老僧今夜不答話。問話者三十棒。時有僧出禮拜。德山便打。僧云。某甲話也未問。為什么打某甲。德山云。爾是甚處人。僧云。新羅人。山云。未跨船舷。好與三十棒。法眼云。大小德山。話作兩橛。圓明云。大小德山。龍頭蛇尾。雪竇云。德山握閫外威權。有當斷不斷不招其亂底劍。要識新羅僧。只是撞著露柱底瞎漢

大冶烹金忽雷驚春。草木秀發光輝日新。不費纖毫力。擒下天麒麟。全威殺活得自在。千古照耀同冰輪。話作兩橛句中眼活。龍頭蛇尾以指喻指。撞著露柱瞎衲僧。塞斷咽喉無出氣。擬議尋思隔萬山。咭嘹舌頭三千里

舉。德山挾復子。到溈山上法堂。從東過西從西過東。溈山默坐不顧。德山云。無無便下去。復云。也不得草草。遂具威儀見溈山。提起坐具云。和尚。溈山擬取拂子。德山便喝。當時背法堂著草鞋便去。溈山至晚問首座。適來新到在什么處。首座云。當時背法堂著草鞋便去。溈山云。還識此子么。已后向孤峰頂上蟠結草庵。呵佛罵祖去在

大用不拘今古楷模。倒拈蝎尾平捋虎須。若非深辯端倪。何以坐觀成敗。俊處穎脫囊錐。高來卷舒方外。孤峰頂上浪滔天。正令當行百雜碎。咄

舉。南泉參百丈涅槃和尚。丈問。從上諸圣還有不為人說底法么。泉云有。丈云。作么生是不為人說底法。泉云。不是心不是佛不是物。丈云。說了也。泉云。普愿只恁么。未審和尚如何。丈云。我又不是善知識。爭知有說不說。泉云。普愿不會。丈云。我太殺為爾說了也

鸞膠續斷弦。猊血化驢乳。從來不為人。今古參佛祖。箭既離弦無返回。將欲奪之必固與。語時默默時語。人從陳州來。卻往許州去

舉。百丈再參馬祖。祖舉拂子。丈云。即此用離此用。祖掛拂子于舊處侍立少頃。祖云。爾已后鼓兩片皮如何為人。丈取拂子舉起。祖云。即此用離此用。丈掛拂子。祖便喝。丈大悟。后謂黃檗云。我當時被馬祖一喝。直得三日耳聾

豎拂掛拂全機出沒。即此離此較若畫一。頂門當下轟霹靂。針出膏肓必死疾。承當一喝聾三日。師子神威恣返擲。百煉真金須失色。復云。有么有么。咄

舉。道吾至一家吊慰。漸源撫棺問。生耶死耶。吾云。生也不道死也不道。源云。為什么不道。吾云。不道不道。后于石霜再舉。始知落處。一日將鍬子于法堂上。從東過西從西過東。霜云。作什么。源云。覓先師靈骨。霜云。洪波浩渺白浪滔天。覓什么靈骨。源云。正好著力。太原孚云。先師靈骨猶在

生耶死耶筑著磕著。不道不道藏頭露角。黃金靈骨鏗鏘。白浪滔天卓犖。殷勤為語透關人。萬里孤光長爍爍。無摸索趙州。石橋成略彴

舉。靈山會上有一女子。于佛前入定。佛敕文殊出之。文殊繞女子三遭。鳴指一下。女子入定儼然。文殊遂運神力托至梵天撲下。女子亦復儼然。佛云。非但汝一人出此女子定不得。設使百千萬億文殊亦出不得。下界有罔明菩薩。能出此定。佛語未竟。罔明從地涌出。佛敕令出定。罔明繞女子三匝。鳴指一下。女子遂出定。老宿征云。文殊是七佛之師。為什么出女子定不得。罔明為什么卻出得

大定等虛空。廓然誰辯的。女子與瞿曇。據令何條直。師子奮迅兮搖干蕩坤。象王回旋兮不資余力。孰勝孰負誰出誰入。雨散云收青天白日。君不見馬駒踏殺天下人。臨濟未是白拈賊

舉。清原謂石頭云。人人盡道。曹溪有消息。頭云。有人不道曹溪有消息。原云。大藏小藏從何得。頭云。盡從這里去

有消息太沉屈。無消息轉埋沒。大藏小藏從茲出。撒沙撒土無終極。甜如蜜苦如檗。明如日黑如漆。擊碎千年野狐窟。填溝塞壑少人識

舉。僧問云門。佛法如水中月是不。門云。清波無透路。僧云。和尚從何得。門云。再問復何來。僧云。更恁么去時如何。門云。重疊關山路

遍界不藏清波澄寂。互換投機箭鋒相直。提起向上鉗錘。石火電光莫及。便恁么隔關山。碧潭云外不相關

舉。僧問龍牙。二鼠侵藤時如何。牙云。須知有隱身處始得。僧云。如何是隱身處。牙云。還見儂家么

堂堂成見密密難見。二鼠雖黠莫逢其便。藤枝透出未生前。正眼當陽巧回換。龍牙老機如電。遇賤即貴貴即賤

舉。圓覺經云。以大圓覺為我伽藍。身心安居平等性智

毫發不留縱橫自由。閫外乾坤廓落大方無外優游。明明祖師意。明明百草頭。搋破狐疑網。截斷愛河流。縱有回天力。爭如直下休。四衢道中凈裸裸。放出溈山水牯牛

舉。僧問雪峰。古澗寒泉時如何。峰云。瞪目不見底。僧云。飲者如何。峰云。不從口入。后有僧舉似趙州。州云。不可從鼻孔里入去也。僧卻問。古澗寒泉時如何。州云苦。僧云。飲者如何。州云死。雪峰聞之云。趙州古佛。從此不答話

趙州象骨巖。舉世無倫擬。共撫沒弦琴。千載清人耳。古澗寒泉瞪目凝然。不從口入飲者忘筌。重出語苦又死不答話同彼此。相逢兩會家。打鼓弄琵琶。個中誰是的。白鳥入蘆華

舉。外道問佛。不問有言不問無言。世尊良久。外道云。世尊大慈大悲。開我迷云令我得入。外道既去。阿難問世尊云。外道有何所證。世尊云如世良馬見鞭影而行

不問有無言。言前立問端。兩邊俱坐斷。一劍倚天寒。鞭影未動歷塊過都。慈門既開陵有轢無。遼天鼻孔須穿卻。誰是追風天馬駒

舉。僧問六祖。黃梅意旨是什么人得。祖云。會佛法人得。僧云。和尚還得也無。祖云。我不得。僧云。為什么不得。祖云。我不會佛法

斬釘截鐵大巧若拙。一句單提不會佛法。盡他葉落華開。不問春寒秋無。別別。萬古碧潭空界月

舉。太原孚上座問鼓山。父母未生時鼻孔在什么處。山云。即今生也鼻孔在什么處。孚不肯乃云。爾問我與爾答。山云。父母未生前鼻孔在什么處。孚乃搖扇而已

父母未生前。生也只如然。一般拈掇能。奇巧直下渾。如火里蓮騰今煥古。極妙窮玄大可憐。清風長滿座。一萬八千年

舉。干峰示眾云。舉一不得舉二。放過一著落在第二。云門出云。昨日有一僧。從天臺來卻往徑山去。峰云。典座今日不得普請

春蘭與秋菊。一一各當時。底處無回互。怨誰分髓皮。風來鳥已覺。露重鶴先知。為問何能爾。渠儂初不知

舉。云巖問道吾。大悲菩薩用許多手眼作么。吾云。如人夜間背手模枕子相似。巖云。我會也。吾云。爾作么生會。巖云。遍身是手眼。吾云。太殺道只道得八成。巖云。爾又作么生。吾云。通身是手眼

遍身是通身是。酥酪醍醐為一味。毫端涌出須彌盧。芥子吸竭滄溟水。十虛吞爍正眼寥廓。照用同時人境俱奪。棒頭喝下錯承當。背手拈來也失卻。莫莫水是水兮山是山。切忌無繩而自縛

舉。洞山夏末示眾云。初秋夏末。直須向萬里無寸草處去。眾無語。僧舉似石霜。霜云。何不道出門便是草

新豐路坦然。豈事正偏圓。萬里無寸草。何人可向前。機不轉墮塵緣。透得脫犯風煙。瀏陽端的破中邊。出門已是草芊綿。投機儻善諳來脈。兩岸俱玄一不全。復云。看腳下

舉。定山夾山同行。定山云。生死中無佛則無生死。夾山云。生死中有佛則不迷生死。二人各謂己語親切。往大梅舉而質之。梅云。一親一疏。二人下去。次日夾山往問。阿那個親。梅云。親者不問。問者不親。夾山住院后舉此謂眾云。我當時失卻一只眼。雪竇拈云。夾山畢竟不知當時換得一只眼

有佛不迷無佛則迷。大梅頂門正眼劃時已驗親疏。家抱荊山璞。人握靈蛇珠。失卻與換得。同歸故殊途。作家金槌當面擲。臨機俊鷂趁不及。將謂赤須胡。更有胡須赤

舉。趙州云。老僧答話去也。有解問底致將一問來。時有僧出禮拜。州云。比來拋塼引玉。卻引得個墼子。下座。后法眼舉問覺鐵觜。此意如何。覺云。與和尚舉個喻。如國家拜將相似。問誰人去得。有一人云。某去得。答云。汝去不得。法眼云。我會也

千年田八百主。誰當機辨來處。趙州要答話。拋塼引墼子。覺老話端倪。如拜將相似。去得去不得。言下分緇素。個里高于萬仞峰。不動纖毫擒佛祖。崇寧效古所作答話去也。或有個出來。只向伊道了

舉。馬祖百丈西堂南泉玩月次。祖指月問西堂。正當恁么時如何。西堂對云。正好供養。問百丈。丈對云。正好修行。問南泉。泉拂袖便去。祖云。經入藏禪歸海。唯有普愿獨超物外

皎皎凝虛碧。沉沉發皓彩。秋色共澄清。永夜臨寰海。修行供養逗圓機。聊聞便去超方外。馬駒兒端的別。萬古定乾坤。一言全殺活。復云。高著眼

舉。金牛行食次。問龐居士云。生心受食凈名所呵。去此二途。居士還甘否。士云。當時善現豈不作家。牛云。豈干他事。士云。食到口邊被人奪卻。牛便行食。士云不消一句子

凈名呵善現。金牛勘龐老。彼此不相饒。峻機無處討。云行雨施雷奔電掃。殺虎陷虎出草入草。毗婆尸佛早留心。直至如今不得妙

舉。師祖問南泉。摩尼珠人不識。如來藏里親收得。如何是藏。泉云。王老師與爾往來者是藏。雪竇云。草里漢。祖云。直得不往來時如何。泉云。亦是藏。雪竇云。雪上更加霜。祖云。如何是珠。泉云師祖。祖云諾。雪竇云。百尺竿頭作伎倆未是崄。若向個里著得一只眼。賓主互換。便能深入虎穴。或不恁么。直饒師祖悟去。也是龍頭蛇尾漢

蒼鷹逐兔驪龍玩珠。透青眼不瞬。照物手寧虛。往來不往來。草里謾涂糊。百尺竿頭入虎穴。分明月上長珊瑚

舉。僧問藥山。如何是道中至寶。山云。諂曲。僧云。不諂曲時如何。山云。傾國莫換

道中有至寶。濟世無倫匹。藥嶠發深藏。唯云。莫諂曲不諂曲。傾國相酬未相直。壁立萬仞此心真。不必當來問彌勒

舉。僧問云門。學人不起一念。還有過也無。門云。須彌山

石筍抽條泥牛吼月。誰料同舟自胡越。應機涌出須彌山。一念不生何處雪。金剛寶劍當頭截

舉。僧問投子。一大藏教還有奇特事也無。子云。演出一大藏

頓漸偏圓權實空有。釘觜鐵舌河目海口。一道清虛亙古今。八角磨盤空里走

舉。智門問五祖戒和尚。暑往寒來則不問。林下相逢事若何。戒云。五鳳樓前聽玉漏。門云。爭奈主山高案山低。戒云。須彌頂上擊金鐘

高高峰頂翻銀浪。深深海底起紅塵。金鐘玉漏相酬酢。疑殺滔滔天下人。茍非作者孰問關津。執鞭回首四海良鄰。君不見仲尼溫伯雪。傾蓋相逢也奇絕

舉。本仁示眾云。尋常不欲向聲前句后鼓弄人家男女。何故。且聲不是聲。色不是色。僧問。如何是聲不是聲。仁云。喚作色得么。僧云。如何是色不是色。仁云。喚作聲得么。僧無語。仁云。且道。為汝說答汝話。若人辨得。許爾有個入處

聲出虛色生無。聲前句后轉涂糊。間不容發安可名模。堂堂圓應沒錙銖。巧張爐鞴費分疏。爭如棒下無生忍。聞見馨香滿道涂

舉。云門問僧云古佛與露柱相交。是第幾機。僧無語。門云。爾問我與爾道。僧遂問。門云。一條絳三十文。僧云。如何是一條絳三十文。門云。打與。代前語云。南山起云北山下雨

油然南山云。霈然北山雨。露柱笑呵呵。燈籠超佛祖。中涌邊沒西天東土。樓閣門開竟日閑。野老不知何處去

圓悟佛果禪師語錄卷第十八圓悟佛果禪師語錄卷第十九

　　　　宋平江府虎丘山門人紹隆等編


　　頌古下

舉。教中道。未離兜率已降王宮。未出母胎度人已畢。大象本無形。至虛包萬有。末后已太過。面南看北斗。王宮兜率度生出胎。始終一貫初無去來。掃蹤滅跡除根蔕。火里蓮華處處開

舉。僧問云門。生死到來如何回避。門云。在什么處

針眼魚吞大千界。蟭螟蟲吐妙高山。太虛包括無遺漏。萬匯全歸指掌間。起復滅去還來。石橋踏斷通身黑。那知華頂是天臺

舉。丹霞初見馬祖。以兩手托襆頭祖云。吾非汝師。南岳石頭處去。霞遂至石頭。如前托襆頭。頭云。著槽[木*敞]去。霞依童行次。一日石頭為眾云。今日齋后普請刬佛殿前草。眾競具鋤鍬。霞獨洗頭。棒剃刀于石頭前胡跪。頭云作什么。霞云。請師刬草。石頭笑為剃發。呼與授戒。霞掩耳而去。卻回江西馬祖院。騎圣僧項。眾驚報馬祖。馬祖親來見乃云。我子天然。霞遂作禮云。謝師安名。祖問。甚處來。霞云。石頭來。祖云。石頭路滑。子莫曾踏倒么。霞云。若踏倒則不來也

問一答十告往知來。龍馳虎驟玉轉珠回。聊聞舉著已瞥地。剔起便行何俊哉。刬草固奇崛。安名尤突兀。二老略玄黃。賞茲千里骨。真規鎮儼然。覿面看標格。騰云一舉迷風日

舉。云門示眾云。乾坤之內宇宙之間。中有一寶秘在形山。著燈籠向佛殿里。拈三門安燈籠上

虎豹文章麒麟頭角。輝天焯地堆山積岳。拶破面門兮蓋色騎聲。截斷羅籠兮解黏去縛。罷卻干戈百草頭。萬里秋天飛一鶚

舉。雪峰示眾云。盡大地撮來如粟米粒大。拋向面前漆桶不會。打鼓普請看

疾焰過鋒奔流度刃。唱拍相隨拳踢相應。驀然轟起震天雷。百草顛頭春色回

舉僧問馬祖。如何是佛。祖云。即心即佛

無須鎖子八面玲瓏。不撥自轉南北西東。海神知貴不知價。留向人間光照夜

舉。僧問馬祖。如何是佛。祖云。非心非佛

碧海珠荊山璧。耀乾坤唯別識。利刀剪卻無根樹。萬疊峰巒斂煙霧

舉。馬祖與百丈同游山。見野鴨子飛過。祖云。是什么。丈云。野鴨子。祖云。向什么處去也。丈云。飛過了也。祖將百丈鼻孔扭。丈作忍痛聲。祖云。何曾飛去。丈于此有省

野鴨過前溪。千峰凜寒色。相顧不知歸。未免資傍擊。扭破疑團葛怛消。捎風直下透青霄。云山海月渾閑事。一語歸宗萬國朝

舉。僧問鏡清。新年頭還有佛法也無。清云有。僧云。如何是新年頭佛法。清云。元正啟祚。僧云。謝師答話。清云。鏡清今日失利。又僧問智門明教。新年頭還有佛法也無。教云無。僧云。年年是好年。日日是好日。為什么卻無。教云。張公吃酒李公醉。僧云。老老大大龍頭蛇尾。教云。明教今日失利

穩密田地神通游戲。佛法新年頭。有無俱失利。一概等虛空。豈容立巴鼻。草上之風祖令行。唯知雷罷不停聲

舉。僧問瑯琊。清凈本然云何忽生山河大地。琊云。清凈本然云何忽生山河大地。其僧有省

相罵饒爾接嘴。相唾饒爾潑水。塵舉大地收。華開世界起。一模脫出絕功勛。句里挨開大施門

舉。僧問長沙。本來身還成佛否。沙云。爾道大唐天子還刈茅割稻否。僧云。成佛又是何人。沙云。是爾成佛知不知

巨岳何曾乏土。唐皇豈可刈茅。禮拜近前叉手。西天十萬迢迢。古佛即自己。自己即古佛。珊瑚瀲滟十洲春。蟾蜍映奪驪龍窟

舉。僧問百丈。如何是奇特事。丈云。獨坐大雄峰。僧禮拜。丈便打

醬里著鹽雪中送炭。才捋虎須棒頭有眼。怪來獨坐大雄山。他家曾踏上頭關

舉。僧問香林。如何是室內一盞燈。林云。三人證龜成鱉

皎皎清光遍界莫藏。聲拋不出色豈能彰。直下斬釘截鐵。刬卻古今途轍。高出臨濟德山。三人證龜成鱉。別別。一回吃水一回噎

舉。麻谷持錫見章敬。繞繩床三匝振錫一下卓然而立。敬云。如是如是。后到南泉。亦繞繩床三匝振錫一下卓然而立。泉云。不是不是。谷云。章敬道是。和尚為什么卻道不是。泉云。章敬則是是。汝不是。此是風力所轉。終歸敗壞

如是不是去卻藥忌。擬犯封疆全軍失利。杖頭突出古菱華。舉世風流屬當家

舉。僧問藥山。平田淺草塵鹿成群。如何射得塵中塵。山云。看箭。僧便放身倒。山云。侍者拖出這死漢僧便起走。山云。弄泥團漢有什么數

獵人有神箭。射得塵中塵。箭下快承當。跳出曹溪路。翻身踏著上頭關。敵勝驚群瞥爾間

舉。云門示眾云。藥病相治。盡大地是藥。那個是自己

太峣敲全殺活。絕承當無摸索。寰中意氣閫外籌略。倒退三千里。盡大地是藥。錯錯。利劍七星光閃爍

舉。干峰示眾云。法身有三種病二種光。須是一一透得始解穩坐。雖然如是。更須知有照用同時向上一竅始得。云門出眾問云。只如庵內人。為什么不見庵外事。峰呵呵大笑。門云。猶是學人疑處在峰云。子是什么心行。門云。也要和尚相委悉。峰云。直須恁么始解穩坐

動弦別曲聞一知十。手搦手抬以膠投漆。庵內不見庵外。無孔鐵槌不會。人生相識貴知音。水入水兮金博金

舉。靈云見桃華悟道有頌。三十年來尋劍客。幾回葉落又抽枝。自從一見桃華后。直至如今更不疑。玄沙云。諦當甚諦當。敢保老兄未徹在

陌上笑春風。枝頭漏消息。紅光爍太虛。豈藉陽和力。學劍宗師既不疑。玄沙未徹最新奇。掃除學路刮肌骨。格外之機如電拂

舉。云門問洞山。近離甚處。山云查渡。門云。夏在甚處。山云。湖南報慈。門云。幾時離彼中。山云。今年八月。門云。放汝三頓棒。次日洞山往問。昨蒙和尚放某三頓棒。未審過在什么處。門云。飯袋子。江西湖南便恁么去。洞山大悟

見兔放鷹因行掉臂。赤骨歷窮方圖富貴。放三頓棒尚遲疑。再挨方識利頭錐。單提獨腳機關外。明眼衲僧猶不會

舉。三圣問雪峰。透網金鱗以何為食。峰云。待汝出網來向爾道。圣云。一千五百人善知識。話頭也不識。峰云。老僧住持事煩

百草頭出沒。三界外遨游。徒布漫天網。虛下釣鰲鉤。搖鱗振鬣撼乾坤。兀目昂頭洪浪噴。棒雨點喝雷奔。肯將爭戰定功勛

舉。僧問趙州。見說和尚親見南泉是否。州云。鎮州出大蘿卜

鎮州出大蘿卜。猛虎不食伏肉。直饒眼似流星。爭免持南作北。老趙州迥殊絕。片言本自定乾坤。返使叢林鬧聒聒

舉。陸亙大夫謂南泉云。肇法師也甚奇怪。解道天地與我同根。萬物與我一體。泉云。大夫。陸應諾。泉指華云。時人見此一株華如夢相似

山潤石蘊玉。林秀淵藏珠。見此一株華似夢。灼然根體不同途。王老師脫規模。解向長安正鬧處。喚得悠悠陸大夫

舉。云門示眾云。十五日已前則不問汝。十五日已后道將一句來。眾無對。自代云。日日是好日

破二作一分三成六。著串數珠數不足。南辰信手攀北斗。回身觸豁開戶牖。正當軒玉兔金烏。如轉燭傳不傳得不得。那知陌上春條綠

舉。僧問洞山。如何是佛。山云。麻三斤

鐘在扣谷受響。池印月鏡含像。曾非展事投機。豈是預搔待癢。點鐵成金舉直措枉。一箭雕一雙。一摑血一掌。君不見疏而不漏兮恢恢天網

舉。雪峰示眾云。三世諸佛在火焰里轉大法輪。玄沙云。火焰為三世諸佛說法。三世諸佛立地聽

將謂猴白更有猴黑。互換投機神出鬼沒。烈焰亙天佛說法。亙天烈焰法說佛。風前剪斷葛藤窠。一言勘破維摩詰

舉。東寺問仰山。甚處人。山云廣州。寺云。我聞廣州有鎮海明珠是否。山云是。寺云。作何顏色。山云。黑月則現。白月則隱。寺云。子還帶得來么。山云。帶得來。寺云。何不呈似老僧。山云諾。惠寂昨到溈山。亦被索此珠。直得無言可對無理可伸。寺云。真師子兒大師子吼。善撫太阿鋏。決無傷手厄。慣編猛虎須。必有全身策。鎮海珠巧呈似。離色離聲離名字。栴檀林里爇栴檀。師子窟中吼師子

舉。趙州示眾云。至道無難唯嫌揀擇。但莫憎愛洞然明白。才有言語是揀擇是明白。老僧不在明白里。汝等還護惜也無。僧問。既不在明白里。未審護惜個什么。州云。我亦不知。僧云。和尚既不知。為什么道不在明白里。州云。問事則得。禮拜了退

至簡至易同天同地。揀擇明白云何護惜。口似錐眼似眉。涉語脈蚿憐夔。堪笑卞和三獻玉。縱榮刖卻一雙足

舉。石頭示眾云。言語動用沒交涉。藥山云。非言語動用亦沒交涉。頭云。我這里針劄不入。山云。我這里如石上栽華

井底泥牛吼月。云間木馬嘶風。把斷乾坤世界。誰分南北西東。直中曲曲中直。要平不平憑秤尺

舉。雪峰示眾云。望州亭與諸人相見了也。烏石嶺與諸人相見了也。僧堂前與諸人相見了也。后保福舉問鵝湖。僧堂前則且置。什么處是望州亭烏石嶺相見。鵝湖驟步歸方丈。保福便入僧堂

藕線引鯨鰲。針鋒輥芥投。望州烏石嶺。未唱已先酬。大唐擊鼓新羅舞。覿面相呈不相睹

舉。代宗皇帝問忠國師。和尚百年后所須何物。國師云。要個無縫塔子。帝云。請師塔樣。國師云。會么。帝云不會。國師云。吾有付法弟子耽源。卻諳此事。請詔問之。國師遷化后。帝召耽源。問此意如何。耽源呈頌云。湘之南潭之北。中有黃金充一國。無影樹下合同船。琉璃殿上無知識

八面自玲瓏。盤空勢岌崿。表里鎮巍然。若為分六鑿。執名匿相認影迷形。臥龍長怖碧潭清。合同船子開心碗。日用如何不現成

舉。石頭見藥山坐次問。爾在此作什么。山云。一物不為。頭云。恁么則閑坐也。山云。閑坐則為也。頭云。汝道不為。不為個什么。山云。千圣亦不識。石頭以頌贊之。從來共住不知名。任運相將只么行。自古上賢猶不識。造次凡流豈可明

擺撥佛祖縛。曠然繩墨外。一物亦不為。縱橫得自在。古鑒臨臺明辨去來。金錘影動鐵樹華開。任運相將不可陪。法云隨處作風雷

舉。云門示眾云。人人盡有光明在。看時不見暗昏昏。作么生是光明。眾無對。自代云。僧堂佛殿廚庫三門

夜明簾外千峰秀。鸞鏡臺前萬象虛。掃蹤滅跡不立錙銖。唯為佛殿唯是香廚。敲出鳳凰五色髓。擊碎驪龍明月珠

舉。世尊生下周行七步目顧四方。一手指天一手指地。自云。天上天下惟我獨尊

右脅誕金軀。九龍噴香水。嶷嶷步四方。周匝蓮華起。末上先施第一機。高風亙古鎮巍巍。當時有個承當得。等閑擒下白拈賊。咦

舉。雪峰住庵有二僧到。峰見以手托庵門放身出云。是什么。僧亦云。是什么。峰低頭歸庵。其僧后至巖頭。頭問云。雪老有何言句。僧舉前話。頭云。雪峰道什么。僧云。雪峰無語。頭云。噫我悔不當初向伊道有個末后句。我若向伊道。已后天下人不奈雪老何。僧至夏末舉此話請益。頭云。汝何不早問。僧云。不敢造次。頭云。我雖與雪峰同條生。不與雪峰同條死。要識末后句。只這是

雙明復雙暗。獨立絕殊方。乘機直面提。其鋒安可當。同條生兩鏡相照無能名。不同條死鐵樹華開亙今古。末后句始牢關。拈卻門前大案山

舉。天平從猗和尚。行腳在西院。常云。今時莫道會佛法。只覓個舉話底人也難得。一日從西院法堂下過。西院高聲喚從猗。平舉首。院云錯。行三兩步。院又云錯。院云。適來兩錯。是老僧錯是上座錯。平云。是從猗錯。西院云。錯錯。少頃西院云。上座且在此度夏。待與爾商量這兩錯。平當時便去。后住天平示眾云。老僧當年行腳。被業風吹到汝州西院。有個思明長老。勘我兩錯更待留我過夏待共我商量。我不道恁么時錯。我未發足南方行腳時。早知道錯了也

把纜放船膠柱調弦。遠水不救近火。短綆那汲深泉。天平老大匆草。為兩錯悔行腳。大地茫茫愁殺人。眼里無筋一世貧

舉。疏山平日在香嚴。一日嚴上堂。有僧問。不慕諸圣不重己靈時如何。嚴云。萬機休罷千圣不攜。疏山作嘔吐勢。嚴云。師叔不肯那。山云。不得無過。嚴云。過在甚處。山云萬機休罷猶有物在。千圣不攜亦從人得。嚴云。師叔莫道得么。山云。還我法座與爾道。于是嚴令升座。如前問之。山云。何不道肯諾不得全。嚴云。肯又肯個什么。諾又諾個什么。山云。肯則肯他諸圣。諾則諾于己靈。香嚴云。師叔恁么道也。須倒屙三十年始得。后住疏山常病返胃。一日舉此問鏡清。病僧肯諾不得全道者。作么生會。清云。全歸肯諾。山云。不得全又作么生。清云。個中無肯路。山云。始契病僧意

刀不自割指不自觸。鵠白烏玄松直棘曲。才有纖塵帶影來。脫體全拋無眹跡。肯不存諾不立。一片清光射斗牛。天上人間得自由

舉。趙州問南泉。如何是道。泉云。平常心是道。州云。還許趣向也無。泉云。擬向即乖。趙州云。不擬安知是道。泉云。道不屬知不屬不知。知是妄覺不知是無記。若直達不疑之道。廓同太虛。豈可強是非耶。州于言下大悟

遇飯吃飯遇茶吃茶。千重百匝四海一家。解卻黏去卻縛。言無言作無作。廓然本體等虛空。風從虎兮云從龍

舉。百丈每至升座。常有一老人聽法。一日眾去老人獨留。丈云。汝是何人。老人云。某非人。然某緣五百生前迦葉佛時曾住此山。錯答學人一轉語。所以五百世墮野狐身。今欲舉此話。請和尚為答。丈云。汝試舉看。老人云大修行底人還落因果也無。某對云。不落因果。丈云。汝問我與汝道。老人遂問。大修行底人還落因果也無。丈云。不昧因果。老人遂悟。得脫野狐身化去

魚行水濁鳥飛毛落。至鑒難逃太虛寥廓。一往迢迢五百生。只緣因果大修行。疾雷破山風振海。百煉精金色不改

舉。風穴在郢州衙內。升座示眾云。祖師心印。狀似鐵牛之機。去即印住。住即印破。只如不去不住。且道印即是不印則是。時有盧陂長老出問。某甲有鐵牛之機。請師不搭印。穴云。慣釣鯨鯢沈巨浸。卻將蛙步輾泥沙。陂佇思。穴便喝云。長老何不進語。陂擬議。穴打一拂子云。長老還記得話頭么。試舉看。陂擬開口。穴又打一拂子。牧主云。將知佛法與王法一般。穴云。見個什么道理。牧主云。當斷不斷返招其亂。穴便下座

列圣風規初不放過。擬跨鐵牛驀頭印破。盧陂當斷卻沉吟。電轉星飛活被擒。喝下攙撐同霹靂。三玄戈甲振叢林

舉。僧問洞山。寒暑到來如何回避。山云。何不向無寒暑處回避。僧云。如何是無寒暑處。山云。寒時寒殺阇梨。熱時熱殺阇梨

盤走珠珠走盤。偏中正正中偏。羚羊掛角無蹤跡。獵犬繞林空踧踖

舉。金牛每至食時。自攜飯至僧堂前。撫掌呵呵大笑云。菩薩子吃飯來吃飯來。后僧問長慶。意旨如何。云大似因齋慶贊。僧問大光。未審慶贊個甚么。光作舞。僧禮拜。光云。爾作么生會。僧亦作舞。光云。這野狐精

絲來線去分明過與。若不相諳如何驗取。因齋慶贊和泥土。蹈襲只言呈作舞。野狐精七星。利劍血長鯨

舉。疏山示眾云。病僧咸通年已前會法身邊事。咸通年已后會法身向上事。云門出問云。如何是法身邊事。山云。枯樁。如何是法身向上事。山云。非枯樁。門云。還許學人說道理也無。山云許。門云。只如枯樁豈不是明法身邊事。山云是。門云。非枯樁豈不是明法身向上事。山云是。門云。未審法身還該一切也無。山云。法身周遍爭得不該。門指凈瓶云。還有法身也無。山云。莫向凈瓶邊覓。門云諾諾

眼觀東南意在西北。撥轉天關掀翻地軸。法身向上法身邊。間氣英靈五百年。膠漆相投箭相拄。南山起云北山雨

舉。臺山路上有一婆子。僧問。臺山路向甚處去。婆云。驀直去。僧才行。婆云。好個阿師便恁么去。前后僧問皆如此。后有僧舉似趙州。州云。待我為爾勘破這老婆。遂往問。臺山路向甚處去。婆云。驀直去。州才行。婆云。好個阿師又恁么去。州歸舉似大眾云。我為爾勘破這婆了也。老宿拈云。什么處是勘破處

善系無繩約。善行無轍跡。不戰屈人兵。直面當機疾。老婆勘破五臺山。有誰參透趙州關

舉。云門示眾云。聞聲悟道見色明心。作么生是聞聲悟道見色明心。舉手云。觀世音菩薩將錢來買胡餅。放下手元來卻是饅頭

見色心先現。聞聲道已彰。掣電光中分皂白。海潮音里別宮商。韶陽老慈門普。發機直用千鈞弩

舉。鏡清問僧。門外什么聲。僧云。雨滴聲。清云。眾生顛倒迷己逐物。僧云。和尚作么生。清云。洎不迷己。僧云。意旨如何。清云。出身猶可易。脫體道應難

順流逆流轉物物轉。良哉觀音快逢其便。出身脫體句分明。門外依前雨滴聲

舉。南泉示眾云。昨夜文殊普賢起佛見法見。每人與二十棒。貶向二鐵圍山去也。趙州出云。和尚棒教唯吃。泉云。王老師有什么過。州禮拜。泉下座歸方丈

霧起龍吟風生虎嘯。兩口一舌異音同調。文殊普賢佛法見。南泉趙州日月面。據令而行指顧間。盡情貶向鐵圍山。忽有個不憤底出來道崇寧[口*爾]。只向他道果然果然

舉。雪峰問僧。近離甚處。僧云覆船。峰云。生死海未渡。為什么覆卻船。僧無語。覆船代云。渠無生死。雪竇代云。久響雪峰

未渡生死海。不應覆卻船。渠本無生死。超然離二邊。長如杲日麗中天。舒光照到雪峰前

舉。僧問云門。如何是一氏時教。門云。對一說

海藏龍宮金文玉牒。逗器觀機破關擊節。三百余會振綱宗。四十九年同個舌。阿刺刺對一說。諦當之言如截鐵

舉。僧問云門。不是目前機亦非目前事時如何。門云。倒一說

是賊識賊以楔出楔。鳥跡空云鏡象水月。教兒師子迷蹤訣。上樹老貓安身法。活鱍鱍倒一說。等閑翻卻狐貍穴

舉。世尊于一處九旬安居。至自恣日文殊倏來。迦葉問。今夏在何處安居。文殊云。在三處安居。迦葉于是白眾欲擯文殊出。才舉犍槌。乃見無量佛剎。一一佛所有一一文殊一一迦葉。舉槌欲擯之。世尊于是告迦葉云。汝今欲擯出那個文殊

大象不游兔徑。燕雀安知鴻鵠。據令宛若成風。破的渾如嚙鏃。遍界是文殊。遍界是迦葉。相對各儼然。舉槌何處罰好一劄。金色頭陀曾落節

舉。巖頭示眾云。涅槃經道。吾教意如涂毒鼓。擊著遠近聞者皆喪。僧問。如何是涂毒鼓。頭亞身云。韓信臨朝底

天高地厚水闊山遙。蕭何制律韓信臨朝。涂毒鼓未擊已前宜薦取

舉。文殊問庵提遮女。生以何為義。女云。生以不生生為生義。殊云。如何是生以不生生為生義。女云。若能明知地水火風四緣。未曾自得有所和合。而能隨其所宜。以為生義。殊云。死以何為義。女云。死以不死死為死義。殊云。如何是死以不死死為死義。女云。若能明知地水火風四緣。未曾自得有所離散。而能隨其所宜。以為死義

生以不生生。死以不死死。根本豁然明。應時超佛祖。隨宜離散與和合。十字縱橫活鱍鱍。金剛寶劍倚天寒。外道天魔皆膽懾

舉。溈山問仰山云。天寒人寒。仰山云。大家在這里。溈山云。何不直說。仰山云。適來也不曲和尚如何。溈山云。且須隨流

北風逞嚴威。凜凜侵肌骨。一句括人天。幾曾容眹跡。隨流認得本來身。遍界莫非無價珍

舉。歸宗示眾云。吾今欲說禪。諸子總近前。大眾進前。宗云。汝聽觀音行。善應諸方所。僧問。如何是觀音行。宗彈指云。諸人還聞么。僧云聞。宗云。一隊漢向這里覓個什么。以拄杖打趁。呵呵大笑歸方丈

無學彈指超。圓通耳根凈。透出聞不聞。妙哉觀音行。棒頭指出金剛王。崄惡道中為津梁

圓悟佛果禪師語錄卷第十九圓悟佛果禪師語錄卷第二十

　　　　宋平江府虎丘山門人紹隆等編


　　偈頌

　　高宗在藩邸三次請升座說偈

善因招善果。種粟不生豆。大福德人修。大福德人受。八萬四千波羅蜜。一毫頭上已圓成。棒頭喝下承當得。高步毗盧頂上行

至簡至易至尊至貴。往還千圣頂[寧*頁]頭。世出世間不思議。彈指圓成八萬門。超直入如來地

　　眾生本來是佛

放憨放癡貪世味。閑情誰管真如地。有時得。片好風光。十字街頭恣游戲

　　寓言

昔聞沈巨浸。一舉十二鰲。持此凈華宿。曾未及秋毫。蒙蒙大象中。出沒安可逃。只自且循緣。著意真徒勞

　　舉民公充座元有偈曰

休夸四分罷楞嚴。按下云頭徹底參。莫學亮公親馬祖。還如德嶠訪龍潭。七年往返游昭覺。三載翱翔上碧巖。今日煩充第一座。百華叢里現優曇

　　示眾

辦道應須辦自心。心真觸處是通津。直明格外無生忍。端作區中解脫人。吸盡西江龐老口。搏將妙喜凈名身。八風五欲莫能轉。解向塵中轉法輪

　　佛鑒和尚忌辰示眾

去年正今日。泥牛斗入海。今年正今日。遍界舒光彩。虛空無相身。佛鑒儼然在。非色亦非心。不小復不大。劫石可移動。個中無變改。要知佛鑒恩。各人明主宰。一句逗群機。志心常頂戴。且道是那一句。吃飯咬著沙

　　示丹霞佛智裕禪師

二三四七初無間。顯大威光示的傳。把斷關津勿輕放。草深誰顧法堂前

　　示擇言禪人三偈

參禪參到無參處。窮玄窮徹玄盡頭。渴飲饑餐只恁么。世間出世沒蹤由

機關并是閑家具。玄妙渾成破草鞋。鐵額銅頭超佛祖。橫拈倒捉一坑埋

紅塵有底論成道。寒谷無人可作春。茍識拈華微笑意。一番拈弄一番新

　　示若平禪人

贊弼住山功已立。荷擔長久志彌堅。云門庵創壓歐阜。天上高天更有天。追復古來清凈剎。他時會見美聲傳。賓主相投膠漆合。相與弘持臨濟禪

　　送智祖禪德

一句當機領。千差路絕攀。去來長若鑒。喧寂鎮如山。百草顛頭峻。孤云世外閑。行行牢把著。宜闡上頭關

　　送安首座回德山

使乎不辱命。臨機貴專對。安禪捋虎須。著著超方外。不惟明窗下安排。掇向禪床拶崄崖。拈槌豎拂奮雄辯。金聲玉振猶奔雷。九旬落落提綱宗。衲子濟濟長趍風。解黏去縛手段辣。驅耕奪食尤雍容。夏滿思山要歸去。了卻武陵一段事。勃窣理窟乃胸中。行行不患無知己。臨行索我送行篇。栗棘蓬里金剛圈。短歌須要數十丈。長句只消三兩言。金毛師子解翻身。個是叢林杰出人。不日孤峰大哮吼。五葉一華天地春

　　送梵思禪老皖山住庵

脫去羈羅徹轡銜。了無毫末可容參。馬駒兒踏誰禁得。皖伯臺前去住庵

　　送達侍者之武陵

臨濟昔遣將。驗德嶠行令。接住與一送。果別探竿影。國師三度喚。聲聲無不領。負汝負吾機。直透千圣頂。古人曾侍香。根器如此警。爾數載巾瓶。己合得正命。今復自帝都。直游武陵境。打辦俊精神。也要識禪病。截斷風前句。奪取佛祖柄。歸來大夸詫。強將果然猛

　　送修道者

不下笠子勘俱胝。一句擊出一古佛。如今歸去舊云庵。參遍諸方善知識。卓卓頂門眼。輝騰如杲日。勉力傳持無盡燈。繼取末山舊蹤跡

　　送諸化士(九首)

豁達靈明印。腳跟用來了不隔纖塵。歷游華藏毗盧界。把住牟尼百億身。八寶七珍皆我有。左穿右穴與誰鄰。勞生袞袞堪垂手。乃是通方自在人

皎皎林間月。悠悠天際云。去來非有累。圓缺本無垠。逗水光常凈。為霖意不群。溪山千萬里。同異許誰論。迦葉剎竿頭。此老曾饒舌。全體解承當。祖祖何曾別。要明個段事。須善觀時節。遇著與么人。眼中為出屑。庶見北山門。戢戢皆云衲。妙手廣施呈。翻卻驪龍穴。千圣頂[寧*頁]頭。有破天大路。唯是無心人。始能闊著步。恰如履平地。日行千百度。要引滿世間。一齊與么去。爾垂手入廛。應須善回互。鬧哄處相逢。當機宜把住。似過金剛圈。請盡情分付。歸來善法堂。撾取大法鼓。覿面豁開三要印。全機直明正法藏。持去江西顯本宗。三日耳聾無伎倆。要須撒手向孤峰。選甚懸崖千萬丈。欲知稱意得錦鱗。騰身快入驚人浪

四料四賓主。三玄及三要。擊石火電光。乃臨濟垂范。既參臨濟禪。亦須自點檢。照用喝下奇。殺活杖頭驗。以此入郊廛。大奮姜維膽。光榮作鳳輝。七珍只一覽。無位真人赤肉團。面門出入若為看。棒頭按正風前令。喝下逼將肝膽寒。不立階梯那事佛。有真規矩得心安。橫身百草顛頭用。插手驪龍窟里翻。要見衲僧全意氣。如麻萬境莫能干。大緣唾手間能辦。未信人生行路難

撥轉千差向上機。攙旗奪鼓不饒伊。翻身踞地全生殺。始是金毛師子兒

吸盡西江匹似閑。作家豈復尚機關。放教性地平如砥。成佛功歸一眴間

　　送慧恭先馳之平江

一句單提越祖佛。痛劄針錐窮徹骨。出門便作師子兒。敵勝驚群資返擲。平江古來豪俠窟。去去先通個消息。此行不作等閑來。八面清風起衣裓

　　送景元先馳之毗陵

當陽提起截千差。誰信風流出當家。要入廛中通一線。等閑開取缽曇華。善專對不辱命。乃見摩醯三眼正。引著群靈使共行。明明直截曹溪徑

　　楊無咎觀察

昔在皇都參會底。與今豈復有差殊。等閑乘興重拈似。哄堂棒腹一軒渠

佛祖命門提在手。放開掜聚更非他。已到懸崖撒手處。從來關捩子無多

　　示善友

此段本來無向背。要須堅猛力行持。金剛正眼通身是。萬境來侵莫管伊

　　頌月上女因緣

本來正體徹根源。山入同途只此門。已住如來大解脫。掌中至寶耀乾坤

　　頌黃龍三關

我手何似佛手。隨分拈華折柳。忽然摸著蛇頭。未免遭他一口

我腳何似驢腳。趙州石橋略彴。忽若筑起皮毬。崩倒三山五岳

人人有個生緣。蹲身無地鉆研。忽若眼皮迸破。慮他桶底踢穿

　　三毒頌

溝壑難充一念欲。泥梨永劫苦何堪。悟將萬法皆如幻。慎勿容心瞥起貪

未見世間為大患。焚燒功德莫過嗔。頭頭違順須容卻。喜舍慈悲出六塵

羅剎無明徹底癡。翳他正體發狂機。猛操般若金剛劍。永斷渠儂撒手歸

妄起渾由三個漢。牽拖六道四生中。倏然調伏無功用。端與毗盧性海通

　　真贊

　　睦州和尚

辛辛辣辣啀啀喍喍。識濟北為大樹。拶云門墮崄崖。機峻莫偕言如枯柴。夫是之謂陳蒲鞋

　　死心和尚舍利

個是黃龍老大蟲。火后晶熒真舍利。萬年如日出世間。與善知識作儀軌。平生斥佛呵祖口。于斯乃驗著實底。留將法子法孫傳。觸處放光常動地

　　六祖大師

稽首曹溪真古佛。八十生為善知識。示現不識世文書。信口成章徹法窟。葉落歸根數百秋。堅固之身鎮韶石。皎如赫日照長空。煥若驪珠光太極。定慧圓明擴等慈。所求響應猶空谷。河沙可數德莫量。并出渠儂悲愿力

　　楊岐和尚

三腳驢子弄蹄行。解道缽盂口向天。荷擔他一百二十斤。重擔子牽梨拽杷。無端壞卻慈明禪

　　白云端和尚

楊岐腦后眼豈親。透得金塵能幾人扶持臨濟。一拳拳倒黃鶴樓。華劈二祖。鼻孔依前搭上唇

　　五祖演和尚

山前一片閑田地。松竹引風長襲人。說心說性。老僧個里是惡口。偏提賤賣。擔版貼秤麻三斤

　　真如喆和尚

叢林老作世無儔。凜凜威光四百州。一擊鐵關如粉碎。恩大難將雨露酬

　　丹霞佛智裕長老請贊

奮雷霹靂赤肉團。壁立星飛電擊。臨濟命脈渠儂。突出驀地面門。拶出初無一物。三玄三要輝赫分付佛智。碎卻人窠窟。與祖宗雪屈。咄

　　華藏民長老請贊

臨濟正法眼。從這瞎驢滅。父子不相傳。神仙有秘訣。豈顧殃及兒孫。且圖眼中出屑。逢人好一劄。切忌向渠說

　　道洙首座請贊

紫羅帳里撒真珠。夜明簾外提巴鼻。句下三要三玄。何人親得的旨。面門無位真人。放渠出一頭地

　　梵思維那請贊

單提臨濟正法眼。當機密付要瞎驢。無位真人干屎橛。棒頭喝下絕名模。當年海會大蟲咬。今日歐峰舉似渠。圓悟不惜兩莖眉。洪爐焰里綻芙蕖

　　惟祖知藏請贊

掃蕩佛祖不存性命。鐵樹華開神駒十影。圓悟傳來臨濟禪。忽雷驀震千峰頂

　　法一書記請贊

化城踏破寶所非留。當陽截斷機關。透出百草顛頭。揮臨濟之吹毛。駕慈明之巨舟。頭角相似氣類相投。全機一喝分賓主。須信渠儂得自由

　　子文監寺請贊

威如猛虎出深林。皎若銀蟾轉太清。望之儼如即之也溫。闡摩醯正眼于頂[寧*頁]。突無位真人于面門。有誰領此。豈可顯言分付子文

　　道元禪客請贊

臨濟正法眼藏。突出三頭六臂。忿怒驀撲帝鐘。謾且神通游戲。圓悟當胸一拳。鎖斷衲僧巴鼻

　　德珂禪人請贊

眼里有瞳子。頂門亞一指。放出金剛圈。舉世提不起。個中領略要渠儂。鐵作脊梁金作齒。恁么便行喪兒孫。不恁么行校些子。滅卻正眼瞎驢邊。圓悟風光動天地

　　景元侍者請贊

生平只說聱頭禪。撞著聱頭如鐵壁。脫卻羅籠截腳根。大地撮來墨漆黑。晚年轉復沒忉忉。奮金剛錘碎窠窟。他時要識圓悟面。一為渠儂并拈出

　　法昭維那請贊

大包無外細入毫芒。現寶華王隨處道場。建立掃蕩正體堂堂。一語壁立濟濟鏘鏘。渠儂此面目何人解。提將圓悟栗棘蓬。覿體沒商量。克賓話把播諸方

　　韓朝議請贊

撥轉上頭關。千圣須卻步。唯許個中人。要通一線路。具茨脫諸緣。投誠信此事。誓無雜用心。長時箭相拄。貌出山野姿。踞不蔭高樹。按杖正令行。提持那一句。善財鞠躬前。風神全體露。氣類自相同。美哉名父子

　　惟表知藏請贊

此著千圣頂[寧*頁]上。臨濟建立大法幢。萬丈懸崖解放身。可以一口吸西江。石火電光猶是鈍。虎肩插翅定無雙

　　勝居禪人請贊

夜明符燭天。吹毛劍照雪。神威冷森森。紅光阿刺刺。未啟口時當頭截。欲入門來劈面喝。體裁相似可克家。此地不容通水泄

　　若平禪老請贊

高擁毳袍橫按拄杖。作意提綱截斷伎倆。放出向上一機。千圣魂亡膽喪。于此有人承當。便見千了百當。圓悟杖頭一滴禪。西江十八灘俱漲

　　曇玩禪德住頭陀巖庵請贊

盤陀石上橫按拄杖。睟質儼然曾無伎倆。不施栗棘金圈。不愛起模畫樣。頭陀巖頂偶行拳。打著渠儂也沒量

　　懷祖知殿請贊

瘦而精健老有余韻。鼓兩片皮說法無吝。掃并情識不留纖眹。七處道場恰如一瞬。有個不顧危亡僧剛地要來沖雪刃咄

　　文皓禪人請贊

岷峨濯秀屹西南。氣象盤回郁翠藍。英杰間生從古習。豈容凍膿輒相參。自不將領玷閭里。賴有舌本操玄談。得請居閑皓目擊。持歸先為結茅庵

　　蘊遇小師請贊

日面月面并現。印空印水雙彰。機先不留眹跡。格外亦絕承當。父子至親路別。各各頂有圓光。切恐與人明破。此門豈可商量

　　禪人寫真求贊(二十首)

泡幻中出枯木朽株。頂缺神骨額無圜珠。曾遭海會毒龍咬。快意追風天馬駒。施設千種巧。其實一物無。若憑這個見。至了不識渠。混沌未分時。無此個面孔。泡幻既張皇。乃具足十種。胸次不立纖塵。口角波濤洶涌。唯有一件長。愛打破漆桶

乍嗔乍喜渾只由爾。最愛謾人搖唇弄嘴。忍草遍地生。何曾澆法水。傾倒心肝一句禪。個些兒子猶呈瑞

模子中脫出。佛果老古錐。萬緣休歇處。端坐不言時。移刻定動奮迅全威。為人到徹骨。不惜兩莖眉

挈挈似紅藥。跛跛如云門。殊無二老實。空蘊二老文。放下會事索破沙盆。寶鑒一塵秋空片云

一見便見了本來面。敏手丹青應緣而現。漸近縱心愈見強健。唯用金圈栗蓬。要須千煆百煉。撒手萬仞崖。頂門廓正眼

幻出成相真蘊。其中挺然骨目。四座生風傳不可傳之心。振不可振之宗。老出皇都晚住歐峰。只這沒回互。領略在渠儂(咄)

句中沒禪格外無玄。當面不見斷莫可傳。似玉溫潤如月孤圓。氣媚川源光流大千

衲衣逋峭活卓卓。片段殘云籠巨岳。壁立萬仞近不得。無佛無祖無棒喝。一口吸盡西江水。個是圓悟當頭著

相現無相心出非心。如印印空迥絕古今。入師子窟游栴檀林。脫去羈韁履薄臨深。要識圓悟立處。孤峰萬仞嵚岑

紅爐焰里著點雪。夜明簾外剔金燈。萬丈寒潭冰徹底。妙高峰頂玉棱層。等是渠儂游歷處。萬機普應初不曾。圓悟老來垂只手。為問何人似我能

利刃斬虛空。神箭穿紅日。用吞十方口。吹此無孔笛。如斯三十年。不費纖毫力。信彩直鉤頭。也有錦鱗食。有眼自承當。慎勿從渠覓。大機要頓發。大用要直截。馬師老百丈。無端已漏泄。臨濟喚火來。坐斷天下舌。此老據胡床。也要恁么說。說不說。萬里青天一輪月

危坐盤陀風神峻整。橫楖[木*栗]筇廓千圣頂。誰是仙陀未言先領。一片風光奪人奪境。圓悟晚來益深沉。華陰山頭百尺井

立地可成佛。殺人不眨眼。碎生死窠窟。要個倜儻漢。圓悟從來提此著。風前白云曾喝散。當家種草可相從。利劍七星光燦爛

句里有出身。突在千圣頂。當機絕籠羅。透徹無邊境。生平秉此金剛王。四喝三玄格外領。面門拶卻太周遮。唯是瞎驢傳性命

覿面全真不計疏親。虎頭燕頷未盡渠神。把斷關津不放過。無邊剎海乃比鄰

太虛寥廓憑誰悟。翻身背擲真師子。透頂透底沒遮攔。千峰峭絕轟一句。略開圓悟上頭關。浮幢剎海闊著步

道不在丹青。禪不在面相。強自貌將來。贊之作何狀。且就個現成。為汝說一上。赤水求神珠。得之由罔象。圓悟老古錐。老來沒伎倆。英禪把將去。滔天滾白浪

本無個面目。突出六十七。今汝強圖貌。頂門欠三只。七處入鬧藍。近來稍寧謐。若更打葛藤。豈有休歇日。三十年后與人看。圓悟從前沒窠窟

太清之云明鏡之塵。于無相中驀現此身。考實究妙以何為真。不出這個一著最親。透得剔脫與古為鄰。道絕形相名存至公。對現色身本體全空。要求巴鼻不西不東。月映澄潭風搖古松。十成圓悟誰識渠儂

通身無影像。溢目生光彩。動用峭于山。語默深于海。曠劫正如如。個中無變改。跳得圓悟金剛圈。須信大功元不宰

　　真如禪人請贊

只這嘴面見一乃萬。要是個中人。手親即眼辦。佛果應緣圓悟成現。如如觸處得逢渠。一道神光本無間

　　真了禪人請贊

丹青有神貌活。圓悟據坐儼如。風光全露捺膝。聾身抬眸直顧。歐峰頂上把要津。一任青冥轉烏兔

　　雜著

　　和靈源瞌睡歌

懵懵懂懂無巴無鼻。兀兀陶陶絕忌諱。任信流光動地遷。不論冬夏唯瞌睡。個中滋味佛不知。空咄蚌蛤與螺師。放身不管臥水底。興發長挨布袋兒。鼻息如雷誰顧得。尋常少見有醒時。沒醒時良有以。要明瞌睡中宗旨。從來一覺到天明。佛來不解抬身起。縱使舒光遍大千。終難換我無憂底。校疏親渾打失。瞌睡根靈莫窮詰。有人契會便同參。睡著須知更綿密

　　修道者若虛庵銘

修禪道人。隨身卓庵。取名于佛果老子。因與名之若虛。乃會三為一也。而不出本分事及禪教。永嘉云。體若虛空沒涯岸。佛經云。佛真法身猶若虛空。混元云。深藏若虛。宣尼云。實若虛。云一滴滴水一滴滴凍。只么平常表里空洞。根塵絕偶六門互用。快住此庵十八不共。要戲罅隙灼然無縫。應物非緣誰為幻夢

　　破妄傳達磨胎息論

西方大圣人出迦維羅。作無邊量妙用。顯發剎塵莫數難思議殊特勝因。以啟迪群靈。其方佛順逆開遮。余言余典盈溢寶藏。及至下梢始露一實消息。謂之教外別行單傳心印金色老子以來的的綿綿。只論直指人心見性成佛。不立階梯不生知見。利根上智向無明窟子里瞥破。煩惱根株中活脫。應時超證得大解脫。是故竺干四七東土二三。皆龍象蹴踏。師勝資強。機境言句。動用語默。有上上乘器格外領略。當下業障冰消。直截承荷。于余時自能管帶打成一片。度世絕流頓契佛地。尚不肯向死水里浸卻。唱出透玄妙越佛祖。削去機緣刬斷露布。如按太阿。凜凜神威阿誰敢近。作家漢確實論量。才有向上向下勝妙性理作用纖毫即叱之。不是從來種草。直下十成。煆煉得熟踐履得實。始與略放過。猶恐異時落草負累人。瞎卻正法眼。嗟見一流拍盲野狐種族。自不曾夢見祖師。卻妄傳達磨以胎息傳人。謂之傳法救迷情。以至引從上最年高宗師如安國師趙州之類。皆行此氣。及夸初祖只履普化空棺。皆謂此術有驗。遂至渾身脫去。謂之形神俱妙。而人間厚愛此身。怕臘月三十日慞惶。競傳歸真之法。除夜望影喚主人翁。以卜日月聽樓鼓。驗玉池覘眼光。以為脫生死法。真誑謔閭閻。掜偽造窠。貽高人嗤鄙。復有一等。假托初祖胎息說。趙州十二時別歌。龐居士轉河車頌。遞互指授密傳行持。以圖長年。及全身脫去。或希三五百歲。殊不知。此真是妄想愛見本是善因。不覺墮在荒草。而豪杰俊穎之士。高談大辯下視祖師者。往往信之。豈知失顧步畫虎成貍。遭有識大達明眼覷破居常。眾中唯默觀憫憐。豈釋迦文與列祖體裁。止如是耶。曾不自回照始末。則居然可知矣。海內學此道者。如稻麻竹[竺-二+韋]。其高識遠見自不因循。恐乍發意未深入閫奧。揭志雖專跂步雖遠。遇增上慢導入此邪見林。未上一錯永沒回轉。其流浸廣莫之能遏。因出此顯言。庶有志愿于大解脫大總持。可以辯之而同入無生大薩婆若海。泛小舟濟接群品。俾真正道妙流于無窮。豈不快哉

　　辯偽

老漢生平。久歷叢席。遍參知識。好窮究諸宗派。雖不十成洞貫。然十得八九。亦通會示徒。自不造次。不知何人盜竊山僧該博之名。遂將此亂道。為山僧所出。觀之使人汗下面赤。況老漢尚自未死。早已見如此狼藉。請具眼衲子詳觀之。勿認魚目作明珠也

　　佛事

　　為智海法真和尚入龕

釋迦雙樹示寂。偃臥吉祥。法真智海告終。端坐行上。四十年道價。七十一生緣。德播寰中聲馳海外。人天敬仰朝野傾崇。比望永作梯航長光佛祖。豈期忙中縮手。鬧里抽身。最后皇都大作佛事。今則未埋玉樹。先入云龕。公案現成須至一決。大眾因行不妨掉臂。伎倆不如帳樣。為瑞為祥無邊無量。請老和尚且出方丈

　　為佛眼和尚舉哀

三十年行道。海上第一人。颯然恁么去。唯見不酸辛。雖然如是。須知佛眼未曾生未曾死。未曾去未曾來。正與么時如何。乃指龕云。我與雪峰同條生。不與雪峰同條死。要知末后句。分明普請大眾齊聲舉。乃云。哀哀

　　為佛眼和尚下火

如來涅槃日。娑羅雙樹間。放出三昧火。阇維金色身。有條攀條無條攀例。故褒山佛眼禪師。道播四海名聞九州。二十年間三據大剎。退席褒嶺宴坐鐘山。以平生所受用栗棘蓬。驅耕夫之牛。以楊岐所付囑金剛圈。奪饑人之食。傳持一大事。提振向上機。衲子云從諸方景慕。豈謂一彈指頃。坐斷報化佛頭。談笑之間。遽失人天正眼。今則乾坤廓落人境蕭條。雪映高山風清大野。圓頂后相放萬里神光。大眾正與么時還委悉么。看取亙天紅焰里。華發優曇大地春

　　為妙禪人下火

昨日一個正可憐。今朝一個更凄然。翻身踏著曹溪路。妙體堂堂沒變遷。妙師愛參禪。祖佛要齊肩。索然恁么去。一朵火中蓮。生也浮云突出。死也空華倏沒。頂后圓同太虛。畢竟非心非佛。大眾。看取一道紅光。爍破無生窠窟

　　為佛真大師下火

觸目菩提真解脫。頂門正眼耀乾坤。透得生死關。廓然無起滅。佛真大師。生平滴水滴凍。勇猛截鐵斬釘。舉世重其為人。聞見莫不欽嘆。內侍叢中跳出。衲僧隊里修行。淵圣錫徽名。皇后賜度牒。驚群伏眾絕類離倫。將謂萬里前程。豈期百年頃刻。今則翻身長往。透出金圈栗棘蓬。頂后圓光應現無生大火聚。佛真佛真。急著眼保云程。一炬紅光才舉處。毗盧頂上任縱橫

　　為范和尚下火

忠臣不畏死。故能立天下之大事。勇士不顧生。故能成天下之大名。衲僧家透脫生死不懼危亡。故能立佛祖之紀綱。昭覺和尚神機峭拔。智辯滔天。肘臂下有符。頂門上具眼。奮喝散白云底意氣。操打破虛空底鉗錘。一歸錦官兩住雄剎。辟開荊棘路。坐斷是非關。接物利生光揚佛日。臨岐一著擺撥便行。絕后光前頭正尾正。如今既到這里。可謂世緣畢備。末后殷勤截斷。路頭一堆猛火。大眾且道。畢竟向什么處去。舉火炬云。烈焰亙天留不得。當空寶月鎮長圓

　　為亡僧下火

五蘊山頭涅槃路。四方八面沒遮襕。通身盡是金剛眼。一粒靈丹火里燃

圓悟佛果禪師語錄卷第二十