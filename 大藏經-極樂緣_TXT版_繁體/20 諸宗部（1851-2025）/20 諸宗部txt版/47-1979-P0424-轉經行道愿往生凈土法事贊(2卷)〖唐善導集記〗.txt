　　No. 1979

轉經行道愿往生凈土法事贊卷上

　　　　沙門善導集記


　奉請四天王　　直入道場中
　奉請師子王　　師子亦難逢
　奮迅身毛衣　　眾魔退散去
　回頭請法師　　直取涅槃城　

序曰。竊以娑婆廣大火宅無邊。六道周居重昏永夜。生盲無目慧照未明。引導無方俱摧死地。循環來去等逝水長流。托命投神誰之能救。斯乃識含無際。窮塵之劫更踰。自爾悠悠遇勝緣之何日。上從海德初際如來。乃至今時釋迦諸佛。皆乘弘誓悲智雙行。不舍含情三輪普化。然我無明障重。佛出不逢。設使同生。還如覆器。神光等照不簡四生。慈及無偏皆資法潤。雖沈法水長劫由頑。苦集相因毒火臨時還發。仰惟大悲恩重等潤身田。智慧冥加道芽增長。慈悲方便視教隨宜。勸念彌陀歸乎凈土。地則眾珍雜間光色競輝。德水澄華玲瓏影徹。寶樓重接等輝神光。林樹垂瓔風塵雅曲。華臺嚴瑩種種希奇。圣眾同居明踰千日。身則紫金之色相好儼然。進止往來乘空無礙。若論依報則超絕十方。地上虛空等皆無異。他方凡圣乘愿往來。到彼無殊齊同不退。但以如來善巧總勸四生。棄此娑婆忻生極樂。專稱名號兼誦彌陀經。欲令識彼莊嚴厭斯苦事。三因五念畢命為期。正助四修則剎那無間。回斯功業普備含靈。壽盡乘臺齊臨彼國

凡欲為自欲為他立道場者。先須嚴飾堂舍安置尊像。旛華竟眾等無問多少。盡令洗浴著凈衣入道場聽法。若欲召請人及和贊者盡立。大眾令坐。使一人先須燒香散華周匝一遍竟。然后依法作聲召請云

　般舟三昧樂(愿往生)　　大眾同心厭三界(無量樂)
　般舟三昧樂(愿往生)　　三涂永絕愿無名(無量樂)
　三界火宅難居止(愿往生)　　乘佛愿力往西方(無量樂)
　般舟三昧樂(愿往生)　　念報慈恩常頂戴(無量樂)
　大眾持華恭敬立(愿往生)　　先請彌陀入道場(無量樂)
　般舟三昧樂(愿往生)　　不違弘愿應時迎(無量樂)
　觀首勢至塵沙眾(愿往生)　　從佛乘華來入會(無量樂)
　般舟三昧樂(愿往生)　　觀音接手入華臺(無量樂)
　無勝莊嚴釋迦佛(愿往生)　　受我微心入道場(無量樂)
　般舟三昧樂(愿往生)　　碎身慚謝釋迦恩(無量樂)
　彼國莊嚴大海眾(愿往生)　　從佛乘華來入會(無量樂)
　般舟三昧樂(愿往生)　　助佛神化度眾生(無量樂)
　十方恒沙佛舒舌(愿往生)　　證我凡夫生安樂(無量樂)
　般舟三昧樂(愿往生)　　悲心利物大悲心(無量樂)
　慚愧恒沙大悲心(愿往生)　　受我微心入道場(無量樂)
　般舟三昧樂(愿往生)　　專心凈土佛前期(無量樂)
　一一如來大海眾(愿往生)　　從佛乘華來入會(無量樂)
　般舟三昧樂(愿往生)　　盡是往生增上緣(無量樂)
　佛使二十五菩薩(愿往生)　　一切時來常護念(無量樂)
　般舟三昧樂(愿往生)　　畢命直入涅槃城(無量樂)
　佛恐眾生四魔障(愿往生)　　未至極樂墮三涂(無量樂)
　般舟三昧樂(愿往生)　　直心實行佛迎來(無量樂)
　我今眾等深慚謝(愿往生)　　受我微心來入會(無量樂)
　般舟三昧樂(愿往生)　　心心專注出娑婆(無量樂)
　本國彌陀諸圣眾(愿往生)　　平等俱來坐道場(無量樂)
　般舟三昧樂(愿往生)　　道場圣眾實難逢(無量樂)
　眾等頂禮彌陀會(愿往生)　　普散香華同供養(無量樂)
　般舟三昧樂(愿往生)　　彌陀光攝往生人(無量樂)
　對佛彌陀涅槃會(愿往生)　　各發誓愿請華臺(無量樂)
　般舟三昧樂(愿往生)　　極樂莊嚴門盡開(無量樂)
　般舟三昧樂(愿往生)　　專心念佛坐華臺(無量樂)
　般舟三昧樂(愿往生)　　乘華直入不須疑(無量樂)
　眾等齊心請高座(往生樂)　　愍懟智影說尊經(往生樂)
　難思議(往生樂)　　雙樹林下(往生樂)　　難思(往生樂)
　道場時逢難叵遇(往生樂)　　無常迅速命難停(往生樂)
　難思議(往生樂)　　雙樹林下(往生樂)　　難思(往生樂)
　眼前業道人人見(往生樂)　　皆由三毒作因緣(往生樂)
　難思議(往生樂)　　雙樹林下(往生樂)　　難思(往生樂)
　雖得人身常闇鈍(往生樂)　　貪嗔邪見轉專專(往生樂)
　難思議(往生樂)　　雙樹林下(往生樂)　　難思(往生樂)
　日夜惛惛不惺悟(往生樂)　　還是流浪三涂因(往生樂)
　難思議(往生樂)　　雙樹林下(往生樂)　　難思(往生樂)
　忽爾輪回長劫苦(往生樂)　　彌陀凈土何時聞(往生樂)
　難思議(往生樂)　　雙樹林下(往生樂)　　難思(往生樂)
　大眾同心請高座(往生樂)　　為度群生轉法輪(往生樂)
　難思議(往生樂)　　雙樹林下(往生樂)　　難思(往生樂)
　眾等傾心樂聞法(往生樂)　　手執香華常供養(往生樂)
　難思議(往生樂)　　雙樹林下(往生樂)　　難思(往生樂)
　道場大眾裹相與至心敬禮　　南無常住佛
　道場大眾裹相與至心敬禮　　南無常住法
　道場大眾裹相與至心敬禮　　南無常住僧　

敬白。道場眾等各各斂心。彈指合掌叩頭歸命。禮本師釋迦佛過現未來諸世尊。所以歸依佛者。佛是眾生大慈悲父。亦是出世增上良緣。計其恩德。過于塵劫述之難盡。賢愚經言。一一諸佛。從初發意終至菩提。專心求法不顧身財。悲智雙行曾無退念。或可逢人逼試皮肉分張。或自割身而延鴿命。或舍千頭以求法。或釘千釘而求四句。或刺身血以濟夜叉。或舍妻子以充羅剎。或設慈悲方便。化作禽魚。用濟蒼生免其饑難。或作金毛師子以上獵師。或作白象抽牙為求菩提而奉施。或觀怨家由如赤子。或現外道比若親兒。彼我無殊。圣凡何異。三祇起行。皆與無漏相應。地地收功始得果圓號佛。身則閻浮金光色。喻千日競暉。相好分明譬若眾星夜朗。跏趺正坐不背之相圓明。法界同歸。各睹如來面相。身心湛寂。化用不失時機。隨類變通。報體則元來不動。但以如來智德嘆之難盡。道場眾等各生慚謝之心。能使諸佛為我舍身。過于塵劫。哀哉世尊能為難事。長劫勤勤忍疲勞之苦痛。雖復為生苦行。不覓小恩。望欲等出塵勞會菩提而歸彼岸。眾等齊心。為今施主某甲等。奉請十方諸佛一切世尊。弟子等敬尋諸佛境界。唯佛能知。國土精華非凡所測。三身化用皆立凈土。以導群生。法體無殊。有識歸之得悟。但為凡夫亂想寄托無由故。使釋迦諸佛不舍慈悲。直指西方十萬億剎國名極樂。佛號彌陀。現在說法。其國清凈具四德莊嚴。永絕譏嫌等無憂惱。人天善惡皆得往生。到彼無殊齊同不退。何意然者。乃由彌陀因地世饒王佛所舍位出家。即起悲智之心廣弘四十八愿。以佛愿力五逆之與十惡罪滅得生。謗法闡提回心皆往。復因韋提致請誓舍娑婆。念念無遺決定求生極樂。如來因其請故。即說定散兩門三福九章。廣作未聞之益。十方恒沙諸佛。共贊釋迦。舒舌遍覆三千。證得往生非謬。如是等諸佛世尊。不舍慈悲。受今施主某甲及眾生請。入此道場證明功德。奉請已。今勸眾生等各各斂心歸依合掌

下座接高贊云

愿往生愿往生。眾等咸歸命本師釋迦佛十方世界諸如來。愿受施主眾生請。不舍慈悲入道場。證明功德滅諸罪。回心一念見彌陀。眾等身心皆踴躍。手執香華常供養

高接下贊云　高接下請召云

重白。道場大眾等。各各斂心彈指合掌。叩頭一心歸命。為今施主及眾生。次當奉請十方法界諸佛所說修多羅藏八萬四千。又請全身散身舍利等。唯愿放大神光入此道場證明功德。又請十方聲聞緣覺得道圣人。唯愿不舍慈悲現大神通。入此道場證明功德。又當奉請諸菩薩眾普賢文殊觀音勢至等。唯愿不舍慈悲滿眾生愿。入此道場證明功德。所以歸依奉請者。此諸菩薩從初發意乃至菩提。常行平等接引無偏。自利利他無時暫息。常以法音覺諸世間。光明普照無量佛土。一切世界六種震動。總攝魔界動魔宮殿。摑裂邪網消滅諸見。散諸塵勞壞諸欲塹。開闡法門。顯明清白光融佛法。宣流正化。常作不染身口意業。常行不退身口意行。常行不動身口意業。常行贊嘆身口意業。常行清凈身口意業。常行離惱身口意業。常行智慧身口意業。覺悟成就定慧成就。此諸菩薩。常為諸天龍八部人王梵王等。守護恭敬供養。一切眾生為救為歸。為明為尊為勝為上。具無量行愿多所饒益。安穩天人利益一切。游步十方行權方便。入佛法藏究竟彼岸。智慧圣明不可思議。轉佛法輪。成就如來一切種智。于一切法悉得自在。如是等菩薩大士不可稱計。唯愿不舍慈悲。受眾生請一時來會入此道場。為今施主某甲證明功德。今勸道場眾等人等。斂心歸依合掌禮

下接高贊云

愿往生愿往生。眾等希聞諸佛法。龍宮八萬四千藏。已施神光入道場。證明功德復滿愿。因茲離苦見彌陀。法界含靈亦除障。我等身心皆踴躍。手執香華常供養

高接下贊云

愿往生愿往生。龍宮經藏如恒沙。十方佛法復過是。我今標心普皆請。放大神光入道場。證明功德復除罪。增長施主菩提芽。眾等各各齊心念。手執香華常供養

下接高贊云

愿往生愿往生。今日道場難得遇。無上佛法亦難聞。畢命形枯斷諸惡。從是念念罪皆除。六根得了得惺悟。戒定慈悲誓不虛。眾等身心皆踴躍。手執香華常供養

高接下贊云　下接高贊云

愿往生愿往生。久住娑婆常沒沒。三惡四趣盡皆停。被毛戴角受眾苦。未曾聞見圣人名。憶此疲勞長劫事。誓愿舍命見彌陀。眾等身心皆踴躍。手執香華常供養

高接下贊云

愿往生愿往生。眾等咸歸命。今為施主及眾生。已請十方法界全身舍利碎體金剛。物利隨宜。分形影赴。雖復形分大小。神化一種無殊。大則類同山岳。小則比若芥塵。畢命真誠齊心供養。近則人天獲報。富樂長劫隨身。遠則凈土無生克果。則涅槃之常樂。又愿道場眾等。各各齊心。手執香華常供養

下接高贊云

愿往生愿往生。真身舍利隨大小。見聞歡喜修供養。自作善根他人福。一切合集皆回向。晝夜精勤不敢退。專心決定見彌陀。眾等身心皆踴躍。手執香華常供養

高接下贊云　下接高贊云

愿往生愿往生。普賢文殊弘誓愿。十方佛子皆亦然。一念分身遍六道。隨機化度斷因緣。愿我生生得親近。圍繞聽法悟真門。永拔無明生死業。誓作彌陀凈土人。眾等各各齊身心。手執香華常供養

下接高贊云

愿往生愿往生。十方菩薩大慈悲。不惜身命度眾生。六道分身隨類現。為說妙法證無生。無生凈土隨人入。廣大寬平無比量。四種威律常見佛。法侶攜將入寶堂。眾等身心皆踴躍。手執香華常供養

下接高贊云　高接下贊云

愿往生愿往生。為今施主及眾生。奉請賢圣入道場。證明功德修供養。三毒煩惱因茲滅。無明黑闇罪皆除。愿我生生值諸佛。念念修道至無余。回此今生功德業。當來畢定在金渠。眾等各各齊身心。手執香華常供養

下接高贊云

愿往生愿往生。菩薩圣眾身雖別。慈悲智慧等無殊。不惜身財求妙法。難行苦行未曾休。誓到菩提登彼岸。放大慈光度有流。有流眾生我身是。乘光畢命入西方。眾等身心皆踴躍。手執香華常供養

高接下贊云　下接高贊云

愿往生愿往生。為今施主皆已請十方諸佛入道場。龍宮法藏真舍利。已放神光入道場。羅漢辟支通自在。一念乘華入道場。普賢文殊諸菩薩。一切俱來入道場。是諸圣眾如云集。地上虛空難可量。各坐蓮華百寶座。證明功德放慈光。如此圣眾難逢遇。同時發愿入西方。眾等齊心皆踴躍。手執香華常供養請觀世音贊云

　奉請觀世音(散華樂)　　慈悲降道場(散華樂)
　斂容空裹現(散華樂)　　忿怒伏魔王(散華樂)
　騰身振法鼓(散華樂)　　勇猛現威光(散華樂)
　手中香色乳(散華樂)　　眉際白毫光(散華樂)
　寶蓋隨身轉(散華樂)　　蓮華逐步祥(散華樂)
　池回八味水(散華樂)　　華分戒定香(散華樂)
　饑餐九定食(散華樂)　　渴飲四禪漿(散華樂)
　西方七寶樹(散華樂)　　聲韻合宮商(散華樂)
　枝中明實相(散華樂)　　葉外現無常(散華樂)
　愿舍閻浮報(散華樂)　　發愿入西方(散華樂)　

高接下請香華云

重白。道場眾等各各斂心。彈指合掌叩頭標心運想

今為施主某甲等。奉請十方法界人天凡圣。水陸虛空一切香華。音樂光明寶藏。香山香衣香樹香林香池香水。入此道場。又請一切寶樹寶林寶衣寶池寶水寶幢寶蓋寶華寶網寶樓寶閣。入此道場。又請一切華林華樹華幢華蓋華樓華閣華宮華殿華衣。入此道場。又請一切光云樹光云林光云網光云衣光云蓋光云幢光云臺光云樓光云閣光云樂光云香光云池光云水光云山。入此道場。又請一切香云山香云衣香云樹香云林香云網香云蓋香云幢香云樓香云閣香云池香云水香云光香云樂香云華香云臺。入此道場。又請一切寶云山寶云樹寶云華寶云果寶云衣寶云幢寶云蓋寶云網寶云旛寶云樂寶云樓寶云閣寶云光明寶云天衣寶云供養海。入此道場。又請一切華云山華云林樹華云幢蓋華云衣服華云羅網華云音樂華云臺座。入此道場。又請一切天人變化莊嚴供養海。一切聲聞變化莊嚴供養海。一切菩薩變化莊嚴供養海。一切諸佛變化莊嚴供養海。如是等無量無邊恒沙供養。種種莊嚴悉皆奉請。入此道場。供養一切佛舍利并真法菩薩聲聞眾。受此香華云莊嚴供養海。為滿施主眾生愿。隨心變現受用作佛事。供養已。人各至心歸依合掌禮

下接高贊云

愿往生愿往生。愿在彌陀會中坐。手執香華常供養

奉請既竟即須行道七遍。又使一人將華在西南角立。待行道人至即盡行華與行道眾等。即受華竟不得即散。且待各自標心供養。待行道至佛前。即隨意散之。散竟即過至行華人所。更受華亦如前法。乃至七遍亦如是。若行道訖即各依本坐處立。待唱梵聲盡即坐

高接下勸眾行道即云

奉請一切香華供養已訖。一切恭敬。道場眾等各執香華。如法行道

行道贊梵偈云

奉請彌陀世尊入道場(散華樂)

奉請釋迦如來入道場(散華樂)

奉請十方如來入道場(散華樂)

　道場莊嚴極清凈　　天上人間無比量
　過現諸佛等靈儀　　人天龍鬼中法藏
　全身碎身真舍利　　大眾持華散其上
　瞻仰尊顏繞七匝　　梵響聲等皆供養
　愿我身凈如香爐　　愿我心如智慧火
　念念焚燒戒定香　　供養十方三世佛
　慚愧釋迦大悲主　　十方恒沙諸世尊
　不舍慈悲巧方便　　共贊彌陀弘誓門
　弘誓多門四十八　　遍標念佛最為親
　人能念佛佛還念　　專心想佛佛知人
　一切回心向安樂　　即見真金功德身
　凈土莊嚴諸圣眾　　籠籠常在行人前
　行者見已心歡喜　　終時從佛坐金蓮
　一念乘華到佛會　　即證不退入三賢　

下接梵人聲立贊云

愿往生愿往生。道場眾等爾許多人歷劫已來。巡三界輪回六道。無休止。希見道場請佛會。親承供養難思議。七周行道散華訖。悲喜交流愿滅罪。乘此善根生極樂。華開見佛證無為。眾等持心就本座。手執香華常供養

高接下贊云　下接高贊云

愿往生愿往生。釋迦如來初發愿。頓舍塵勞修苦行。念念精勤無有退。不限日月及歲年。大劫小劫僧祇劫。過踰大地等微塵。不惜身財求妙法。慈悲誓愿度眾生。普勸歸西安養國。逍遙快樂得三明。眾等各各傾身心。手執香華常供養

高接下贊云

愿往生愿往生。眾等齊心生渴仰。殷勤頂禮樂聞經。圣人所重不過命。不貪王位舍千頭。七寸長針遍體入。標心為物不生憂。自取身皮寫經偈。普愿群生入法流。千燈炎炎流身血。諸天泣淚散華。周感傷大士身心痛。微微含笑愿無嗔。仰愿同聞同斷惡。難逢難遇誓當專。念念回心生凈土。畢命入彼涅槃門。各各傾心無異想。手執香華常供養

下接高贊云

愿往生愿往生。曠劫已來居生死。三涂常沒苦皆逕。始服人身聞正法。由如渴者得清泉。念念思聞凈土教。文文句句誓當勤。憶想長時流浪苦。專心聽法入真門。凈土無生亦無別。究竟解脫金剛身。以是因緣請高座。報佛慈恩轉法輪。眾等身心皆踴躍。手執香華常供養

高接下贊云　下接高贊云

愿往生愿往生。眾生見佛心開悟。發愿同生諸佛家。住此娑婆已來久。無功舍命劫塵沙。自覺心頑神識鈍。良由地獄臥銅車。銅車炎炎難居止。一念之間百千死。非直此中多苦痛。一切泥犁亦如是。泥犁一入過塵劫。畜生鬼道還如此。今得人身貪造罪。諸佛圣教生非毀。非毀圣教罪根深。謗說良善苦常沈。大圣雖有神通力。無能相救益悲心。今勸道場時眾等。發露懺悔罪無窮。眾等同心彼凈土。手執香華常供養

高座待下座聲盡即懺云

敬白。道場說眾等今為施主某甲及諸眾生。歸命十方諸佛龍宮法藏舍利真形菩薩大士緣覺聲聞等。現在道場證明懺悔。又白。天曹地府閻天子。五道太山三十六王。地獄典領天神地神。虛空神山林河海。一切靈只及眾賢圣等。各有天通道眼他心宿命漏盡智人。現在道場。證明弟子今日施主某甲及諸眾生披心懺悔

弟子道場眾等內外爾許多人。自從過去。盡過去際現在際未來際。身口意業行住坐臥。于一切三寶師僧父母六親眷屬善知識法界眾生上。具造一切惡。常起一切惡。相續起一切惡。方便起一切惡障業障報障煩惱等障。生死罪障不得見聞佛法僧障

弟子眾等自從曠劫已來。乃至今身至今日。于其中間作如是等罪。樂行多作無量無邊。能令我等墮于地獄。無有出期。是故經言。阿鼻地獄。十八寒冰地獄。十八黑闇地獄。十八小熱地獄。十八刀輪地獄。十八劍輪地獄。十八火車地獄。十八沸屎地獄。十八鑊湯地獄。十八灰河地獄。五百億刀林地獄。五百億劍林地獄。五百億刺林地獄。五百億銅柱地獄。五百億鐵鐖地獄。五百億鐵網地獄。十八鐵窟地獄。十八鐵丸地獄。十八火石地獄。十八飲銅地獄。如是等眾多地獄。佛言。阿鼻地獄。縱廣正等八萬由旬。七重鐵城七層鐵網。下十八隔周匝七重。皆是刀林。七重城內復有劍林。下十八隔有八萬四千重。于其四角有大銅狗。其身廣長四十由旬。眼如掣電。牙如劍樹。齒如刀山。舌如鐵刺。一切身毛皆出猛火。其煙臭惡。世間臭物無以可譬。有十八獄率。頭如羅剎頭。口如夜叉口。六十四眼。眼散迸鐵丸。如十里車。鉤牙上出。高四由旬。牙頭火流。燒前鐵車。令鐵車輪一一輪輞。化為一億火刀鋒刃劍戟。皆從火出。如是流火燒阿鼻城。令阿鼻城赤如融銅。獄率頭上有八牛頭。一一牛頭有十八角。一一角頭皆出火聚。火聚復化成十八輞。火輞復變作火刀輪。如車輪許。輪輪相次在火炎間。滿阿鼻城。銅狗張口吐舌在地。舌如鐵刺。舌出之時化無量舌。滿阿鼻城。七重城內有四鐵幢。幢頭火流如沸涌泉。其鐵流迸滿阿鼻城。阿鼻四門于門閫上。有八十釜。沸銅涌出。從門漫流滿阿鼻城。一一隔間有八萬四千鐵蟒大蛇。吐毒吐火身滿城內。其蛇哮吼如天震雷。雨火鐵丸滿阿鼻城。此城苦事八萬億千。苦中苦者集在此城。五百億蟲。蟲八萬四千觜。觜頭火流如雨。而下滿阿鼻城。此蟲下時。阿鼻猛火其炎大熾。赤光火炎照八萬四千由旬。從阿鼻地獄上。沖大海沃燋山下。大海水渧如車軸許。成大鐵炎。滿阿鼻城。佛言。若有眾生殺害三寶。偷劫三寶。污染三寶。欺誑三寶。謗毀三寶。破壞三寶。殺害父母。偷劫父母。污染父母。欺誑父母。謗毀父母。破壞父母。罵辱六親。作如是等殺逆罪者。命終之時銅狗張口。化十八車狀如金車。寶蓋在上。一切火炎化為玉女。罪人遙見心生歡喜。我欲往中我欲住中。風刀解時寒急失聲。寧得好火。在車上座。然火自爆。作是念已即便命終。揮霍之間已坐金車。顧瞻玉女皆捉鐵斧斬截其身。身下火起如旋火輪。譬如壯士屈伸臂頃。直落阿鼻大地獄中。從于上隔如旋火輪。至下隔際身遍隔內。銅狗大吼。嚙骨唼髓。獄卒羅剎捉大鐵叉。叉頸令起遍體火炎。滿阿鼻城。鐵網雨刀從毛孔入。化閻羅王大聲告敕。癡人獄種。汝在世時不孝父母。邪慢無道。汝今生處名阿鼻獄。汝不知恩。無有慚愧。受此苦惱。為樂不耶。作是語已即滅不現。爾時獄卒復驅罪人。從于下隔乃至上隔。經歷八萬四千隔中。[打-丁+聿]身而過至鐵網際。一日一夜當此閻浮提日月歲數六十小劫。如是壽命盡一大劫。五逆罪人無慚無愧。造作五逆罪故。臨命終時。十八風刀如鐵火車解截其身。以熱逼故便作是言。得好色華清涼大樹。于下游戲。不亦樂乎。作此念時。阿鼻地獄八萬四千諸惡劍林化作寶樹。華果茂盛行列在前。大熱火炎化為蓮華。在彼樹下。罪人見已。我所愿者今已得果。作是語時疾于暴雨坐蓮華上。坐已。須臾鐵觜諸蟲。從火華起。穿骨入髓徹心穿腦。攀樹而上。一切劍枝削肉徹骨。無量刀林當上而下。火車爐炭十八苦事一時來迎。此相現時陷墜地下。從下隔上身如華敷。遍滿下隔。從下隔起火炎猛熾至于上隔。至上隔已身滿其中。熱惱急故張眼吐舌。此人罪故。萬億融銅百千刀輪從空中下。頭入足出。一切苦事過于上說。百千萬倍。具五逆者其人受苦。足滿五劫

弟子道場眾等。自從元身已來。乃至今身至于今日。于其中間放縱三業。作如是等罪。樂行多作無量無邊。今聞佛說阿鼻地獄。心驚毛豎。怖懼無量慚愧無量。今對道場凡圣。發露懺悔愿。罪消滅永盡無余。懺悔已。至心歸命禮阿彌陀佛

下接高贊云

懺悔已。至心歸命禮阿彌陀佛

高接下懺云

弟子道場眾等。自從曠劫已來。乃至今身至于今日。于其中間。放從身口意業。造一切罪。或破五戒八戒。十戒三歸戒。四不壞信戒。三業戒十無盡戒。聲聞戒大乘戒。及一切威儀戒。四重八戒等。虛食信施。誹謗邪見不識因果。斷學波若。毀十方佛。偷僧祇物。淫劮無道。逼掠凈戒諸比丘尼姊妹親戚。不知慚愧。毀辱所親。造眾惡事。或樂行十惡不修十善障。樂行八苦不持八戒障。樂行三毒不受三歸障。樂行五逆不持五戒障。樂行地獄極苦業不修凈土極樂障。樂行畜生愚癡業。不修智慧慈悲障。樂行慳貪餓鬼嫉妒業。不行布施利他障。樂行諂曲虛詐修羅業。不行真實言信不相違障。樂行嗔惱殺害毒龍業。不行歡喜慈心障。樂行我慢自大下賤不自在業不行謙下敬上尊貴障。樂行邪見破戒破見惡見謂修善無福造惡無殃外道闡提業。不行正見禁行出世往生凈土障。樂行破滅三寶壞人善事惡鬼業。不行護惜三寶成人功德具足障。樂受三界人天長時縛系業。不貪凈土無生解脫障。樂受二乘狹劣業。不行菩薩廣大慈悲障。樂行親近惡友業。不樂親近諸佛菩薩善知識障。樂行六貪六弊業不行六度四攝障。樂行不識因果抵突業。不知身中有如來佛性障。樂行食啖一切眾生酒肉五辛多病短命業。不行慈心樂聞佛法僧香華供養障。如是障罪自作教他。見作隨喜。若故作誤作。戲笑作嗔嫌作。違順愛憎作無量無邊。思量不可盡。不可盡說不可說。亦如大地微塵無數虛空無邊法界無邊法性無邊方便無邊。我及眾生造罪亦復如是。如是等罪上至諸菩薩。下至聲聞緣覺。所不能知。唯佛與佛乃能知我罪之多少

地獄經云。若有眾生作是罪者。臨命終時。風刀解身。偃臥不定。如被楚撻。其心荒越。發狂癡想。見己室宅。男女大小一切皆是不凈之物。屎尿臭處盈流于外。爾時罪人即作是語云。何此處無好城郭及好山林使吾游戲。乃處如此不凈物間。作是語已。獄卒羅剎以大鐵叉擎。阿鼻獄及諸刀林。化作寶樹及清涼池。火炎化作金葉蓮華。諸鐵觜蟲化為鳧雁。地獄痛聲如歌詠音。罪人聞已。如此好處吾當游中。念已尋時坐火蓮華。諸鐵觜蟲從身毛孔。唼食其軀。百千鐵輪從頂上入。恒沙鐵叉挑其眼精。地獄銅狗化作百億鐵狗。競分其身。取心而食。俄爾之間。身如鐵華滿十八隔中。一一華葉八萬四千。一一葉頭身手支節在一隔間。地獄不大此身不小。遍滿如此大地獄中。此等罪人墮此地獄。經歷八萬四千大劫。此泥犁滅復入東方十八隔中。如前受苦。此阿鼻獄南亦十八隔。西亦十八隔。北亦十八隔。謗方等經具五逆罪。破壞僧祇。污比丘尼。斷諸善根。如此罪人具眾罪者。身滿阿鼻獄。四支復滿十八隔中。此阿鼻獄但燒如此獄種眾生。劫欲盡時東門即開。見東門外。清泉流水華果林樹一切俱現。是諸罪人從下隔見。眼火暫歇。從下隔起婉轉腹行。[打-丁+聿]身上走到上隔中。手攀刀輪。時虛空中雨熱鐵丸。走趣東門既至門閫。獄卒羅剎手捉鐵叉。逆刺其眼。鐵狗嚙心悶絕而死。死已復生。見南門開如前不異。如是西門北門亦皆如此。如此時間經歷半劫。阿鼻獄死生寒冰中。寒冰獄死生黑闇處。八千萬歲目無所見。受大蛇身婉轉腹行。諸情闇塞無所解知。百千狐狼牽掣食之。命終之后生畜生中。五千萬身受鳥獸形。還生人中。聾盲喑啞疥癩癰疽貧窮下賤。一切諸衰以為嚴飾。受此賤身經五百身后。還得生餓鬼之中。如是等輪回三惡無量無邊

弟子眾等今聞地獄。心驚毛豎。怖懼無量。恐畏殘殃不盡復還流浪。今生已來縱暴三業。造眾重罪。若不懺悔定招此苦。無有出期。今對三寶道場大眾前。發露懺悔。即安樂。知而不敢覆藏

唯愿十方三寶法界眾生。發大慈悲。廣大慈悲不計我惡。如草覆地。布施歡喜。受我懺悔。憶我清凈。唯愿不舍慈悲攝變我等。已作之罪愿除滅。未起之罪愿不生。已作之善愿增長。未作之善方便令生。愿從今日乃至不起忍已來。誓共眾生舍邪歸正。發菩提心。慈心相向。佛眼相看。菩提眷屬。真善知識同生凈土。乃至成佛。如是等罪永斷相續。更不敢覆藏。發愿已。至心歸命阿彌陀佛

下接高贊云

愿往生愿往生。愿在彌陀佛前立。手執香華常供養

高接下贊云

愿往生愿往生。愿在彌陀會中坐。手執香華常供養

西方凈土法事贊卷上安樂行道轉經愿生凈土法事贊下卷

　　　　沙門善導集記


高座入文

如是我聞。一時佛在舍衛國祇樹給孤獨園。與大比丘眾千二百五十人俱。皆是大阿羅漢。眾所知識。長老舍利弗。摩訶目揵連。摩訶迦葉。摩訶迦旃延。摩訶俱絺羅。離婆多。周利槃陀伽。難陀。阿難陀。羅睺羅。憍梵波提。賓頭盧頗羅墮。迦留陀夷。摩訶劫賓那。薄拘羅。阿[少/兔]樓馱。如是等諸大弟子。并諸菩薩摩訶薩。文殊師利法王子。阿逸多菩薩。乾陀訶提菩薩。常精進菩薩。與如是等諸大菩薩。及釋提桓因等。無量諸天大眾俱

下接高贊云

愿往生愿往生。諸佛大悲心無二。方便化門等無殊。舍彼莊嚴無勝土。八相示現出閻浮。或現真形無利物。或同雜類化凡愚。分身六道無停息。變現隨宜度有流。有流見解心非。一故有八萬四千門。門門不同亦非別。別別之門還是同。同故即是如來致。別故復是慈悲心。悲心念念緣三界。人天四趣罪根深。過現諸佛皆來化。無明業障不相逢。慚愧。釋迦弘誓重不舍娑婆十惡業。希遇道場聞凈土。騰神永逝出煩籠。眾等傷心共悲嘆。手執香華常供養

高接下贊云　下接高贊云

愿往生愿往生。釋迦如來成正覺。四十九載度眾生。五天竺國皆行化。邪魔外道盡歸宗。天上天下無過佛。慈悲救苦實難逢。或放神光遍六道。蒙光觸者起慈心。或住或來皆盡益。三涂永絕斷追尋。或震大地山河海。為覺萠冥信未深。或自說法教相勸。展轉相將入法林。法林即是彌陀國。逍遙快樂不相侵。眾等傾心皆愿往。手執香華常供養

高接下贊云　下接高贊云

愿往生愿往生。如來教法元無二。正為眾生機不同。一音演說隨緣悟。不留殘結證生空。或現神通。或說法。或服外道滅魔蹤。自利一身雖免縛。悲心普益絕無功。灰身滅智無余證。二萬劫盡復生心。生心覺動身還現。諸佛先教發大乘。眾等回心生凈土。手執香華常供養

下接高贊云　高接下贊云

愿往生愿往生。菩薩大眾無央數。文殊師利最為尊。發大慈悲行苦行。不違弘愿度眾生。或現上好莊嚴相。或現上好莊嚴身。含靈睹見皆生喜。為說妙法入真門。十方佛國身皆到。助佛神化轉法輪。眾等回心生凈土。手執香華常供養

高接下贊云　下接高贊云

愿往生愿往生。與佛聲聞菩薩眾同游舍衛住祇園。愿閉三涂絕六道。開顯無生凈土門。人天大眾皆來集。瞻仰尊顏聽未聞。見佛聞經同得悟。畢命傾心入寶蓮。誓到彌陀安養界。還來穢國度人天。愿我慈悲無際限。長時長劫報慈恩。眾等回心生凈土。手執香華常供養

高接下贊云　下接高贊云

高座入文

爾時佛告長老舍利弗。從是西方。過十萬億佛土。有世界。名曰極樂。其土有佛。號阿彌陀。今現在說法。舍利弗。彼土何故名為極樂。其國眾生無有眾苦。但受諸樂。故名極樂

下接高贊云

愿往生愿往生。人天大眾皆圍繞。傾心合掌愿聞經。佛知凡圣機時悟。即告舍利用心聽。一切佛土皆嚴凈。凡夫亂想恐難生。如來別指西方國。從是超過十萬億。七寶莊嚴最為勝。圣眾人天壽命長。佛號彌陀常說法。極樂眾生障自亡。眾等回心愿生彼。手執香華常供養

高接下贊云　下接高贊云

高座入文

又舍利弗。極樂國土。七重欄楯。七重羅網。七重行樹。皆是四寶。周匝圍繞。是故彼國名曰極樂

下接高贊云

愿往生愿往生。三界眾生無智慧。惛惛六道內安身。諸佛慈心為說法。聾盲抵突伴不聞。忽爾無常苦來逼。精神錯亂始驚忙。萬事家生皆舍離。專心發愿向西方。彌陀名號相續念。化佛菩薩眼前行。或與華臺或授手。須臾命盡佛迎將。眾等回心皆愿往。手執香華常供養

高接下贊云　下接高贊云

愿往生愿往生。歷劫已來未聞見。西方凈土寶莊嚴。地上虛空皆遍滿。珠羅寶網百千重。一一網羅結珍寶。玲瓏雜色盡暉光寶。樹枝條異相間。行行整直巧相當。此是彌陀悲愿力。無衰無變湛然常。眾等回心皆愿往。手執香華常供養

高接下贊云　下接高贊云

高座入文

又舍利弗。極樂國土。有七寶池。八功德水。充滿其中。池底純以金沙布地。四邊階道。金銀琉璃玻璃合成。上有樓閣。亦以金銀琉璃玻璃硨磲赤珠碼瑙。而嚴飾之。池中蓮華大如車輪。青色青光。黃色黃光。赤色赤光。白色白光。微妙香潔。舍利弗。極樂國土。成就如是功德莊嚴

下接高贊云

愿往生愿往生。極樂世界廣清凈。地上莊嚴難可量。八功香池流遍滿。底布金沙照異光。四邊階道非一色。岸上重樓百萬行。真珠碼瑙相映飾。四種蓮華開即香。十方人天得生者。各坐一個聽真常。是故彼國名極樂。眾等持華來供養

高接下贊云　下接高贊云

高座入文

又舍利弗。彼佛國土。常作天樂。黃金為地。晝夜六時而雨曼陀羅華。其國眾生。常以清旦。各以衣裓盛眾妙華。供養他方十萬億佛。即以食時。還到本國。飯食經行。舍利弗。極樂國土。成就如是功德莊嚴

下接高贊云

愿往生愿往生。彌陀佛國最為勝。廣大寬平實是精。天樂音聲常遍滿。黃金為地間奇珍。晝夜六時華自散。法音常說自然聞。彼國眾生更無事。衣裓盛華詣十方。一一親承修供養。塵勞垢習永消亡。種種隨心皆稱意。無不利益是真常。欻爾飛騰還本國。飯食經行七寶臺。眾等傾心皆愿往。手執香華常供養

高接下贊云　下接高贊云

高座入文

復次舍利弗。彼國常有種種奇妙雜色之鳥。白鵠孔雀。鸚鵡舍利。迦陵頻伽。共命之鳥。是諸眾鳥。晝夜六時出和雅音。其音演暢五根五力七菩提分八圣道分如是等法。其土眾生聞其音已。皆悉念佛念法念僧。舍利弗。汝勿謂此鳥實是罪報所生。所以者何。彼佛國土無三惡趣。舍利弗。其佛國土尚無三惡道之名。何況有實。是諸眾鳥。皆是阿彌陀佛。欲令法音宣流變化所作。舍利弗。彼佛國土。微風吹動諸寶行樹及寶羅網。出微妙音。譬如百千種樂同時俱作。聞是音者。皆自然生念佛念法念僧之心。舍利弗。其佛國土。成就如是功德莊嚴

下接高贊云

愿往生愿往生。道場清凈希難見。彌陀凈土甚難聞。難聞難見今得會。如說修行專意專。愿佛慈悲遙攝受。臨終寶座現其前。既見華臺心踴躍。從佛逍遙歸自然。自然即是彌陀國。無漏無生還即真。行來行止常隨佛。證得無為法性身。眾等回心皆愿往。手執香華常供養

高接下贊云　下接高贊云

愿往生愿往生。極樂莊嚴間雜寶。實是希奇聞未聞。寶鳥臨空贊佛會。文文句句理相同。晝夜連聲無有息。哀婉雅亮發人心。或說五根七覺分。或說八圣慈悲門。或說他方離惡道。或說地獄封人天。或說長時修苦行。或說無上菩提因。或說散善波羅蜜。或說定慧入深禪。菩薩聲聞聞此法。處處分身轉法輪。眾等回心皆愿往。手執香華常供養

高接下贊云　下接高贊云

愿往生愿往生。極樂莊嚴出三界。人天雜類等無為。法藏行因廣弘愿。設我得佛現希奇。或現鳥身能說法。或現無請能應機。或使微波出妙響。或使林樹贊慈悲。或使風光相應動。或令羅網說音辭。一切莊嚴聲遍滿。恒沙天樂自依時。為引他方凡圣類。故佛現此不思議。我等聞之身毛豎。碎骨慚謝阿彌師。一受專精不惜命。須臾即到豈為遲。眾等回心皆愿往。手執香華常供養

下接高贊云　高接下贊云

愿往生愿往生。彌陀佛國真嚴凈。三惡六道永無名。事事莊嚴難可識。種種妙微甚為精。地回寬平眾寶問。一一同耀五百光。一一光成寶臺座。一一座上百千堂。千堂化佛塵沙會。眾生入者共相量。無數音聲游空轉。化天童子散華香。晝夜六時無間息。地上虛空難可量。八德香池隨意入。灌注由人無淺池。或出或沒三禪樂。徐徐相喚入檀林。檀林寶座行行別。圣眾猶若超日月。日月即是長時劫。或坐或立或游方。到處唯聞無上法。永絕凡夫生死殃。是故彼國名安樂。眾等回心愿往生。往生彼國無余事手執香華常供養

高接下贊云　下接高贊云

高座入文

舍利弗。于汝意云何。彼佛何故號阿彌陀。舍利弗。彼佛光明無量。照十方國。無所障礙。是故號為阿彌陀。又舍利弗。彼佛壽命及其人民。無量無邊阿僧祇劫。故名阿彌陀。舍利弗。阿彌陀佛成佛已來。于今十劫。又舍利弗。彼佛有無量無邊聲聞弟子。皆阿羅漢。非是算數之所能知。諸菩薩眾。亦復如是。舍利弗。彼佛國土。成就如是功德莊嚴

下接高贊云

愿往生愿往生。果得涅槃常住世。壽命延長難可量。千劫萬劫恒沙劫。兆載永劫亦無央。一坐無移亦不動。徹窮后際放身光。靈儀相好真金色。巍巍獨坐度眾生。十方凡圣專心向。分身遣化往相迎。一念乘空入佛會。身色壽命盡皆平。眾等回心皆愿往。手執香華常供養

高接下贊云　下接高贊云

愿往生愿往生。彼佛從因行苦行。勇猛專精無退時。一坐百劫長時劫。難作能作不生疲。自利利他同斷惡。不舍怨憎由大悲。有識含靈皆普化。同因同行至菩提

誓愿莊嚴清凈土。見聞歡喜證無為。眾等回心皆愿往。手執香華常供養

下接高贊云

愿往生愿往生。彌陀化主當心坐。華臺獨回最為精。百億摩尼間雜寶。葉葉莊嚴相自成。正坐已來經十劫。心緣法界照慈光。蒙光觸者塵勞滅。臨終見佛往西方。到彼華開入大會。無明煩惱自然亡。三明自然乘佛愿。須臾合掌得神通

彼佛聲聞菩薩眾。塵沙算數亦難窮。愿我今生強發意。畢命往彼圣人叢。眾等傾心愿往生。手執香華常供養

高接下贊云　下接高贊云

高座入文

又舍利弗。極樂國土眾生生者。皆是阿鞞跋致。其中多有一生補處。其數甚多。非是算數所能知之。但可以無量無邊阿僧祇劫說。舍利弗。眾生聞者。應當發愿愿生彼國。所以者何。得與如是諸上善人俱會一處。舍利弗。不可以少善根福德因緣得生彼國

下接高贊云

愿往生愿往生。釋迦如來告身子。即是普告苦眾生。娑婆六道非安處。冥冥長夜闇中行。圣化同居不相識。動生嗔毒斗無明。為此無明系六道。愛憎高下何時平。既無善業排生死。由貪造罪未心驚。犯此人皮裹驢骨。三涂自入不須爭。我等聞之心髓痛。誓愿頓舍世間榮。普愿回心生凈土。手執香華常供養

高接下贊云　下接高贊云

愿往生愿往生。娑婆極苦非生處。極樂無為實是精。九品俱回得不退。阿鞞跋致即無生。非直初生無限極。十地已下劫難窮。如此大海塵恒沙。有緣到者入其中。四種威儀常見佛。行來進止駕神通。六識縱橫自然悟。未藉思量一念功。普勸同生善知識。專心專注往西方。眾等回心皆愿往。手執香華常供養

下接高贊云

高座入文

舍利弗。若有善男子善女人。聞說阿彌陀佛。執持名號。若一日。若二日。若三日。若四日。若五日。若六日。若七日。一心不亂。其人臨命終時。阿彌陀佛與諸圣眾。現在其前。是人終時。心不顛倒。即得往生阿彌陀佛極樂國土。舍利弗。我見是利故說此言。若有眾生聞是說者。應當發愿生彼國土

下接高贊云

愿往生愿往生。極樂無為涅槃界。隨緣雜善恐難生。故使如來選要法。教念彌陀專復專。七日七夜心無間。長時起行倍皆然。臨終圣眾持華現。身心踴躍坐金蓮。坐時即得無生忍。一念迎將至佛前。法侶將衣競來著。證得不退入三賢。眾等回心皆愿往。手執香華常供養

高接下贊云　下接高贊云

愿往生愿往生。彌陀侍者二菩薩。號曰無邊觀世音。一切時中助佛化。分身六道起慈心。念念隨機為說法。惛惛難悟罪根深。百計千萬數出世。萬中無一出煩籠。念汝眾生長劫苦。諸佛對面不相逢。人天少善尚難辯。何況無為證六通。雖得見聞希有法。粗心懈怠益無功。縱使連年放腳走。趁得貪嗔滿內胸。貪嗔即是身三業。何開凈土裹真空。寄語同生善知識。念佛慈悲入圣叢。眾等傾心皆愿往。手執香華常供養

高接下贊云　下接高贊云

高座入文

舍利弗。如我今者贊嘆阿彌陀佛不可思議功德。東方亦有阿閦鞞佛。須彌相佛。大須彌佛。須彌光佛。妙音佛。如是等恒河沙數諸佛。各于其國。出廣長舌相。遍覆三千大千世界。說誠實言。汝等眾生。當信是稱贊不可思議功德。一切諸佛所護念經

下接高贊云

愿往生愿往生。釋迦如來常贊嘆。東方恒沙等覺尊。大悲同化心無二。一佛施功多亦然。為斷凡夫疑見執。皆舒舌相覆三千。共證七日稱名號。又表釋迦言說真。終時正意念彌陀。見佛慈光來照身。乘此彌陀本愿力。一念之間入寶堂。寶堂莊嚴無限極。化佛圣眾坐思量。心性明于百千日。悲智雙行法爾常。我今既到無為處。普愿含靈歸此方。眾等傾心皆愿往。手執香華常供養

高接下贊云　下接高贊云

高座入文

舍利弗。南方世界。有日月燈佛。名聞光佛。大焰肩佛。須彌燈佛。無量精進佛。如是等恒河沙數諸佛。各于其國。出廣長舌相遍覆三千大千世界。說誠實言。汝等眾生。當信是稱贊不可思議功德。一切諸佛所護念經

下接高贊云

愿往生愿往生。南方諸佛如恒沙。亦舒舌相覆三千。為其本國凡圣眾。贊嘆釋迦變現身。出現娑婆五濁內。標心為化罪根人。我見邪貪增上慢。教令出世及生嗔。念汝眾生流浪久。諸佛誠言謂不真眾。等回心生凈土。手執香華常供養

高接下贊云　下接高贊云

高座入文

舍利弗。西方世界。有無量壽佛。無量相佛。無量幢佛。大光佛。大明佛。寶相佛。凈光佛。如是等恒河沙數諸佛。各于其國。出廣長舌相。遍覆三千大千世界。說誠實言。汝等眾生。當信是稱贊不可思議功德。一切諸佛所護念經

下接高贊云

愿往生愿往生。西方諸佛如恒沙。各于本國贊如來。分身百億閻浮內。示現八相大希奇。五濁凡夫將謂實。六年苦行證無為。降魔成道說妙法。種種方便不思議。普勸眾生歸凈土。前思卻慮更生疑。我今舒舌以為證。西方極樂必須依。眾等回心皆愿往。手執香華常供養

高接下贊云　下接高贊云

高座入文

舍利弗。北方世界。有焰肩佛。最勝音佛。難俎佛。日生佛網明佛。如是等恒河沙數諸佛。各于其國。出廣長舌相。遍覆三千大千世界。說誠實言。汝等眾生。當信是稱贊不可思議功德。一切諸佛所護念經

下接高贊云

愿往生愿往生。北方諸佛如恒沙。皆舒舌相證牟尼。為我凡夫來出世。隨緣說法應時機。時機相感聞即悟。如說修行不致疑。七日稱名無間雜。身心踴躍喜還悲。慶得希聞自家國。諸佛證判得還歸。眾等回心皆愿往。手執香華常供養

高接下贊云　下接高贊云

高座入文

舍利弗。下方世界。有師子佛。名聞佛。名光佛。達摩佛。法幢佛。持法佛。如是等恒河沙數諸佛。各于其國。出廣長舌相。遍覆三千大千世界。說誠實言。汝等眾生。當信是稱贊不可思議功德。一切諸佛所護念經

下接高贊云

愿往生愿往生。下方諸佛如恒沙。各于本國度眾生。證贊釋迦出五濁。能為難事化群萠。善巧隨宜令斷惡。偏心指授向西方。一切福業皆回向。終時化佛自來迎。利根智者聞歡喜。忽憶三涂心即驚。驚心泥豎勸懺悔恐罪不滅墮深坑。眾等回心生眾生。手執香華常供養

高接下贊云　下接高贊云

高座入文

舍利弗。上方世界。有梵音佛。宿王佛。香上佛。香光佛。大焰肩佛。雜色寶華嚴身佛。娑羅樹王佛。寶華德佛。見一切義佛。如須彌山佛。如是等恒河沙數諸佛。各于其國。出廣長舌相。遍覆三千大千世界。說誠實言。汝等眾生。當信是稱贊不可思議功德。一切諸佛所護念經

下接高贊云

愿往生愿往生。上方諸佛如恒沙。還舒舌相為娑婆。十惡逆五多疑謗。信邪事鬼餒神魔。妄想求恩謂有福。災障禍橫轉彌多。連年臥病于床枕。聾盲腳折手攣橛。承事神明得此報。如何不舍念彌陀。彌陀愿力皆平等。但使回心華自捧。一念逍遙快樂國。畢竟常安無退動。眾等回心愿生彼。手執香華常供養

高接下贊云　下接高贊云

高座入文

舍利弗。于汝意云何。何故名為一切諸佛所護念經。舍利弗。若有善男子善女人。聞是諸佛所說名及經名者。是諸善男子善女人。皆為一切諸佛。共所護念。皆得不退轉于阿耨多羅三藐三菩提。是故舍利弗。汝等皆當信受我語及諸佛所說。舍利弗。若有人。已發愿。今發愿。當發愿。欲生阿彌陀佛國者。是諸人等。皆得不退轉于阿耨多羅三藐三菩提。于彼國土。若已生。若今生。若當生。是故舍利弗。諸善男子善女人。若有信者。應當發愿生彼國土

下接高贊云

愿往生愿往生。釋迦如來大慈悲。應現娑婆度有緣。有緣遍滿三千界。隨機示悟斷貪癡。總勸厭此人天樂。無常八苦火燒人。念佛誦經除罪障。諸佛遙加護念身

晝夜六時強發愿。持心不散業還成。業成見佛華臺主。須臾變作紫金臺。從佛逍遙入寶國。畢竟永絕愁憂聲。眾等回心皆愿往。手執香華常供養

高接下贊云　下接高贊云

高座入文

舍利弗。如我今者稱贊諸佛不可思議功德。彼諸佛等。亦稱說我不可思議功德。而作是言。釋迦牟尼佛。能為甚難希有之事。能于娑婆國土五濁惡世劫濁見濁煩惱濁眾生濁命濁中。得阿耨多羅三藐三菩提。為諸眾生。說是一切世間難信之法。舍利弗。當知。我于五濁惡世行此難事。得阿耨多羅三藐三菩提。為一切世間。說此難信之法。是為甚難。佛說此經已。舍利弗。及諸比丘。一切世間天人阿修羅等。聞佛所說。歡喜信受。作禮而去

下接高贊云

愿往生愿往生。世尊殷勤告身子。表知諸佛大悲同。互相贊德心無異。巧應時機各有功。六方如來皆贊嘆。釋迦出現甚難逢。正治五濁時興盛。無明頑硬似高峰。劫濁時移身漸小。眾生濁惡等蛇龍。惱濁遍滿過塵數。愛憎違順若岳山。見濁叢林如棘刺。命濁中夭剎那間。依正二報同時滅。背正歸邪橫起怨。九十五種皆污世。唯佛一道獨清閑。出到菩提心無盡。還來火宅度人天。眾等回心皆愿往。手執香華常供養

高接下贊云　下接高贊云

愿往生愿往生。如來出現于五濁。隨宜方便化群萌。或說多聞而得度。或說少解證三明。或教福慧雙除障。或教禪念坐思量。種種法門皆解脫。無過念佛往西方。上盡一形至十念。三念五念佛來迎。直為彌陀弘誓重。致使凡夫念即生。眾等回心皆愿往。手執香華常供養

下接高贊云　高接下贊云

愿往生愿往生。世尊說法時將了。殷勤付屬彌陀名。五濁增時多疑謗道俗相嫌不用聞。見有修行起嗔毒。方便破壞競生怨。如此生盲闡提輩。毀滅頓教永沉淪。超過大地微塵劫。未可得離三涂身。大眾同心皆懺悔。所有破法罪因緣。眾等回心生凈土。手執香華常供養

高接下贊云　下接高贊云

高座待下座聲盡。即為大眾。總懺悔云

弟子道場眾等。爾許多人各各標心愧謝。諸佛冥空幽顯得道圣人。三十三天等。一切天神地神。虛空山林河海神等。天曹地府。閻羅伺命。五道太山。三十六王地獄。典領一切靈只等。及此道場尊經。舍利形像靈儀等。唯愿大悲光威神。加備護念攝受證明。今日道場主某甲。及爾許多人。披心懺悔

弟子某甲等。自從無身有身無識有識已來。乃至今日至于今時。于其中間。所作身口意業十惡之罪。無量無邊

或放縱身業。殺害劫奪一切地獄畜生眾生。水陸虛空蠕動之類。不可知數。或殺害劫奪一切修羅鬼神眾生。水陸虛空蠕動之類。不可知數。或殺害劫奪一切人天三寶師僧。父母六親眷屬。善知識法界眾生。不可知數。或故殺誤殺。戲笑殺自殺。教他殺隨喜殺。相續殺無間殺。愛憎違順殺。放逸殺貪味為財殺。如是等殺罪無量無邊。今對道場凡圣。發露懺悔。永盡無余。懺悔已。至心歸命阿彌陀佛

下接高和云

懺悔已。至心歸命阿彌陀佛

高接下懺云

弟子眾等次當懺悔偷盜罪。或放縱身業。偷盜劫奪一切地獄畜生眾生。水陸虛空蠕動之類。不可知數。或偷盜劫奪一切修羅鬼神眾生。水陸虛空蠕動之類。不可知數。或偷盜劫奪一切人天三寶師僧。父母六親眷屬。善知識法界眾生。不可知數。或故盜誤盜。戲笑盜自盜。教他盜隨喜盜。放逸盜無間盜。愛憎盜違順盜。貪味為財盜。如是等偷盜罪無量無邊。今對道場凡圣。發露懺悔。永盡無余。懺悔已。至心歸命阿彌陀佛

下接高和云

懺悔已。至心歸命阿彌陀佛

高接下懺云

弟子眾等次當懺悔邪淫顛倒罪。或放縱身業。起于邪淫。或逼掠一切畜生眾生。水陸虛空蠕動之類。不可知數。或起淫逼掠一切鬼神眾生。水陸虛空蠕動之類。不可知數。或起淫心。逼掠一切師僧。父母六親眷屬。善知識法界眾生。不可知數。或放逸作故作。誤作戲笑作。自作教他作。隨喜作無慚愧作。相續作無間作。邪貪惡貪作。如是等邪淫罪無量無邊。今對道場凡圣。發露懺悔。永盡無余。懺悔已。至心歸命阿彌陀佛

下接高和云

懺悔已。至心歸命阿彌陀佛

高接下懺云

弟子眾等次當懺悔口業虛誑罪。或放縱口業。欺誑一切地獄畜生。眾生水陸虛空蠕動之類。不可知數。或欺誑一切修羅鬼神眾生。水陸虛空蠕動之類。不可知數。或欺誑一切人天三寶師僧。父母六親眷屬。善知識法界眾生。不可知數。或常作無間作。故作誤作戲笑作。自作教他作。隨喜作邪貪惡貪作。如是等欺誑罪無量無邊。今對道場凡圣。發露懺悔。永盡無余。懺悔已。至心歸命阿彌陀佛

下接高和云

懺悔已。至心歸命阿彌陀佛

高接下懺云

弟子眾等次當懺悔調戲之罪。或放縱口業。調戲輕弄一切地獄畜生眾生。水陸虛空蠕動之類。不可知數。或調弄一切修羅鬼神眾生。水陸虛空蠕動之類。不可知數。或調弄一切人天三寶師僧。父母六親眷屬。善知識法界眾生。不可知數。或常作無間作。故作誤作戲笑作。自作教他作隨喜作。如是等調弄之罪無量無邊。今對道場凡圣。發露懺悔。永盡無余。懺悔已。至心歸命阿彌陀佛

下接高和云

懺悔已。至心歸命阿彌陀佛

高接下懺云

弟子眾等次當懺悔惡口罪。或放縱口業。罵辱誹謗毀呰。一切地獄畜生眾生。水陸虛空蠕動之類。不可知數。或罵辱誹謗毀呰。一切修羅鬼神眾生。水陸虛空蠕動之類。不可知數。或罵辱誹謗毀呰。一切人天三寶師僧。父母六親眷屬。善知識法界眾生。不可知數。或常作無間作。故作誤作戲笑作。自作教他作隨喜作。邪貪惡貪作。如是等惡口罪無量無邊。今對道場凡圣。發露懺悔。永盡無余。懺悔已。至心歸命阿彌陀佛

下接高和云

懺悔已。至心歸命阿彌陀佛

高接下懺云

弟子眾等次當懺悔兩舌罪。或放縱口業。兩舌斗亂破壞。一切畜生眾生。水陸虛空蠕動之類。不可知數。或斗亂破壞。一切修羅鬼神眾生。水陸虛空蠕動之類。不可知數。或斗亂破壞。一切人天三寶師僧。父母六親眷屬。善知識法界眾生。不可知數。或常作無間作。故作誤作戲笑作。自作教他作隨喜作。邪貪惡貪作。如是等兩舌罪無量無邊。今對道場凡圣。發露懺悔。永盡無余。懺悔已。至心歸命阿彌陀佛

下接高和云

懺悔已。至心歸命阿彌陀佛

高接下懺云

弟子眾等次當懺悔意業罪。或起邪貪惡貪。動身口意業。不可知數。或起邪嗔。動身口意業。不可知數。或起邪癡顛倒惡見顛倒。動身口意業。不可知數。或因意業。造作身業十惡之罪。不簡凡圣六道眾生親疏人畜等眾生。不可知數。或故作誤作。常作無間作。自作教他作。隨喜作。如是等意業罪無量無邊。今對道場凡圣。發露懺悔。永盡無余。總懺十惡罪竟。至心歸命阿彌陀佛

下接高和云

懺悔已。至心歸命阿彌陀佛

此十惡即攝一切惡。盡今懺悔十惡罪者。即懺一切罪盡。應知

下接高贊云

愿往生愿往生。三界無安如火宅。六道周慞競出門。門門不同八萬四。各各皆當心眼前。棄棄欲出還回去。為個無明誤殺人。貪財愛色無厭足。虛華幻惑詐相親。財盡色落相嫌恨。須臾義斷若屠怨。屠怨遍滿娑婆內。有識含情皆亦然。為此如來偏指授。勸使專修凈土因。凈土因成自然到。終時合掌奉香煙。香煙直注彌陀佛。圣眾持華迎我身。即坐華臺皆金色。到彼無漏真復真。眾等悲流皆愿往。手執香華常供養

高接下贊云　下接高贊云

愿往生愿往生。劫欲盡時五濁盛。眾生邪見甚難信。專專指授歸西路。為他破壞還如故。曠劫已來常如此。非是今生始自悟。正由不遇好強緣。致使輪回難得度。今日今時聞要法。畢命為期誓堅固。堅固持心不惜身。慚愧釋迦諸佛恩。標心為說西方樂。欲使齊歸入正門。正門即是彌陀界。究竟解脫斷根源。去來他鄉不可停。從佛歸家還本國。一切行愿自然成。眾等各各生凈土。手執香華常供養

高接下贊云

愿往生愿往生。大眾人人皆合掌。碎身慚謝釋迦恩。能得慈悲巧方便。指授西方快樂門。道場欲散人將別。努力相勸斷貪嗔。貪嗔因緣障圣土。不得自悟永沉淪。同行相親相策勵。畢命為期到佛前。愿此法輪相續轉。道場施主益長年。大眾咸同受安樂。見聞隨喜亦皆然。普愿回心生凈土。手執香華常供養

下接高贊云　高接下贊云

又誦經唱贊已。高座即令一人行香與大眾行華。次當贊人等向行道處立。又令小者唱禮供養及如法行道。唱已其散華法用一如上。或三匝或七匝竟。即當佛前立。次唱后贊

高座唱贊　下座和云

　般舟三昧樂(愿往生)　　大眾人人皆合掌(無量樂)
　般舟三昧樂(愿往生)　　道場圣眾欲歸還(無量樂)
　眾等傷心共傷嘆(愿往生)　　唯知慚謝釋迦恩(無量樂)
　般舟三昧樂(愿往生)　　悲喜交流深自慶(無量樂)
　不因釋迦佛開悟(愿往生)　　彌陀名愿何時聞(無量樂)
　般舟三昧樂(愿往生)　　荷佛慈恩實難報(無量樂)
　四十八愿殷勤喚(愿往生)　　乘佛愿力往西方(無量樂)
　般舟三昧樂(愿往生)　　娑婆永別更何憂(無量樂)
　無問罪福時多少(愿往生)　　心心念佛莫生疑(無量樂)
　般舟三昧樂(愿往生)　　六方如來證不虛(無量樂)
　三業專心無雜亂(愿往生)　　百寶蓮華應時見(無量樂)
　般舟三昧樂(愿往生)　　臨終圣眾自來迎(無量樂)
　行者見佛心歡喜(愿往生)　　彌陀接手坐華臺(無量樂)
　般舟三昧樂(愿往生)　　坐已身同紫金色(無量樂)
　從佛須臾至寶國(愿往生)　　直入彌陀大會中(無量樂)
　般舟三昧樂(愿往生)　　見佛莊嚴無數億(無量樂)
　三明六通皆具足(愿往生)　　憶我閻浮同行人(無量樂)
　般舟三昧樂(愿往生)　　同行相親愿莫退(無量樂)
　七周行道散華竟(愿往生)　　供養冥空諸佛會(無量樂)
　般舟三昧樂(愿往生)　　大會頂禮別彌陀(無量樂)　

行道散華七周竟次向佛前立唱贊云

　慚愧彌陀諸圣眾(愿往生)　　受我施主眾生請(無量樂)
　般舟三昧樂(愿往生)　　慈悲平等度眾生(無量樂)
　證明功德除罪障(愿往生)　　存亡利益難思議(無量樂)
　般舟三昧樂(愿往生)　　形枯命斷佛前期(無量樂)
　供養莊嚴不如法(愿往生)　　布施眾生歡喜心(無量樂)
　般舟三昧樂(愿往生)　　見聞流淚同懺悔(無量樂)
　散華行道訖(愿往生)　　諸佛隨緣還本國(無量樂)
　般舟三昧樂(愿往生)　　普散香華心送佛(無量樂)
　般舟三昧樂(愿往生)　　愿佛慈心遙護念(無量樂)
　般舟三昧樂(愿往生)　　同生相勸盡須來(無量樂)　

次打磬子唱敬禮常住三寶

次唱嘆佛咒愿

嘆佛竟。即依法唱七禮敬唱隨意

竊以。彌陀妙果號曰無上涅槃。國土則廣大莊嚴。遍滿自然眾寶。觀音大士左侍靈儀。勢至慈尊則右邊供養。三華獨回寶縵臨軀。珠內輝光天聲外繞。聲聞菩薩數越塵沙。化鳥天同無不遍會。他方圣眾起若云奔。凡惑同生過踰盛雨。十方來者皆到佛邊。鼓樂彌歌香華繞贊。供養周訖隨處遍歷親承。或入百寶池渠會。或入寶樓宮殿會。或入寶林寶樹會。或上虛空會。或入大眾無生法食會。如是清凈莊嚴大會圣眾等。同行同坐同去同來。一切時中無不證悟。西方極樂種種莊嚴。嘆莫能盡。然今清信弟子某甲等爾許多人。知身假合四大共成。識命浮危譬似嚴霜對日。十方六道同此輪回。無際循循沈愛波。而沈苦海。佛道人身難得今已得。凈土難聞今已聞。信心難發今已發。仰惟今時同生知識等爾許多人。恐畏命同石火久照難期。識性無常逝踰風燭。故人人同愿共結往生之業。各誦彌陀經。爾許萬遍。念彌陀名爾許萬遍。又造某功德等。普皆周備。故于某月日。莊嚴院宇。瑩飾道場。奉請僧尼。宿宵行道。又以廚皇百味種種甘香。奉佛及以僧徒。同心慶喜。又愿。持戒誦經念佛行道。及造諸功德等。當今施主。及同行諸人法界眾生。從今已去。天神影衛萬善扶持。福命休強離諸憂惱。六方諸佛護念信心。凈土彌陀慈心攝受又愿。觀音圣眾駱驛往來。念念無遺遙加普備。春秋冬夏四大常安。罪滅福成回生凈土。又愿。臨終無病正念堅強。圣眾來迎華臺普集。彌陀光照菩薩扶身。化佛齊心同聲等贊。乘臺一念即至西方。見佛尊顏悟無生忍。仰愿往生同行人等得如此善。又愿。此功德資益

大唐皇帝。福基永固圣化無窮。又愿

皇后慈心平等哀愍六宮。又愿

皇太子承恩厚地。同山岳之莫移。福命唐唐類滄波而無盡。又愿。天曹地府閻羅伺命滅除罪障注記善名。又愿。修羅息戰諍。餓鬼除饑虛。地獄與畜生。俱時得解脫。豎通三界橫括九居。莫不等出娑婆同歸于凈土

下座唱七禮

南無本師釋迦牟尼佛等一切三寶。我今稽首禮回。愿往生無量壽國

南無十方三世盡虛空遍法界微塵剎土中一切三寶。我今稽首禮回。愿往生無量壽國

南無西方極樂世界阿彌陀佛。愿共諸眾生。往生安樂國

南無西方極樂世界觀世音菩薩摩訶薩。愿共諸眾生。往生安樂國

南無西方極樂世界大勢至菩薩摩訶薩。愿共諸眾生。往生安樂國

南無西方極樂世界諸菩薩摩訶薩清凈大海眾。愿共諸眾生。往生安樂國

普為四恩三友。帝王人王師僧。父母善知識。法界眾生斷除三障。同得往生阿彌陀佛國。和上一切賢圣。回愿往生無量壽國

唱竟即云隨意

白行者等。一切時常依此法。以為恒式。應知。送經致何處。送至摩尼寶殿中。送經致何處。送至龍宮大藏中。送經致何處。送至西方石窟寶函中

安樂行道轉經愿生凈土法事贊卷下(終)