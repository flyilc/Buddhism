　　No. 1986A

　　洞山大師語錄序

東西道邈。二三親傳。傳也已漸。真間為偽。當偽之交出時。醇乎真者。獨洞祖乎。自厥初詰問無眼耳乎其師。至發跡南泉之供真。異聞無情說眼處。慎柏巖姓名之問。不間云巖雍容影。蹈斷過水浪。呵止云居受天供路。終設愚癡齋。明去來之數事。則實為希世之師表矣。其語言章句。散在諸家之篇集。間有集錄也非。元文間。玄契老禪勤集號洞山錄。以藏梓于白華林。可謂干祖考之蠱哉。然京師之途路萬里。為難為乏道之拜請。而去歲庚辰之秋。江都吉祥禪寺之眾徒責予復校。亦不忘祖家也。尋請老衲語。乃告曰。戲乎洞祖乎。真矣邃矣充矣。無偏矣。克中矣。固亦江漢以濯。秋日以曬。唯可以道心見之。不可以人心見之。若至其不可窺之。不可量之。不可移之。而無己獨立。則少林之下。實一人而已。贊寧言之

寶歷十一年辛巳正月谷旦。印指月焚香拜題

筠州洞山悟本禪師語錄

　　　　遠孫沙門慧印校訂


師幼歲。從師因念般若心經至無眼耳鼻舌身意處。忽以手捫面。問師曰。某甲有眼耳鼻舌等。何故經言無。其師駭然異之曰。吾非汝師。即指往五泄山禮靈默禪師

師游方首謁南泉。值馬祖諱辰修齋。泉問眾曰。來日設馬祖齋。未審馬祖還來否。眾皆無對。師乃出對曰。待有伴即來。泉曰。此子雖后生。甚堪雕琢。師曰。和尚莫厭良為賤

師參溈山。問曰。頃聞南陽忠國師有無情說法話。某甲未究其微。溈曰。阇黎莫記得么。師曰記得。溈曰。子試舉一遍看。師遂舉。僧問。如何是古佛心。國師曰。墻壁瓦礫是。僧云。墻壁瓦礫豈不是無情。國師曰是。僧云。還解說法否。國師曰。常說熾然。說無間歇。僧云。某甲為甚么不聞。國師曰。汝自不聞。不可妨他聞者也。僧云。未審。甚么人得聞。國師曰。諸圣得聞。僧云。和尚還聞否。國師曰。我不聞。僧云。和尚既不聞。爭知無情解說法。國師曰。賴我不聞。我若聞即齊于諸圣。汝即不聞我說法也。僧云。恁么則眾生無分去也。國師曰。我為眾生說。不為諸圣說。僧云。眾生聞后如何。國師曰。即非眾生。僧云。無情說法據何典教。國師曰。灼然。言不該典非君子之所談。汝豈不見。華嚴經云。剎說眾生說三世一切說。師舉了。溈山曰。我這里亦有。秖是罕遇其人。師曰。某甲未明。乞師指示。溈山豎起拂子曰。會么。師曰。不會。請和尚說。溈曰。父母所生口終不為子說。師曰。還有與師同時慕道者否。溈曰。此去。澧陵攸縣石室相連。有云巖道人。若能撥草瞻風。必為子之所重。師曰。未審。此人如何。溈曰。他曾問老僧。學人欲奉師去時如何。老僧對他道。直須絕滲漏始得。他道。還得不違師旨也。無老僧道。第一不得道老僧在這里。師遂辭溈山。徑造云巖。舉前因緣了便問。無情說法甚么人得聞。巖曰。無情得聞。師曰。和尚聞否。巖曰。我若聞。汝即不聞吾說法也。師曰。某甲為甚么不聞。巖豎起拂子曰。還聞么。師曰不聞。巖曰。我說法汝尚不聞。豈況無情說法乎。師曰。無情說法該何典教。巖曰。豈不見。彌陀經云。水鳥樹林悉皆念佛念法。師于此有省。乃述偈曰。也大奇也大奇。無情說法不思議。若將耳聽終難會。眼處聞時方可知

師問云巖。某甲有余習未盡。巖曰。汝曾作甚么來。師曰。圣諦亦不為。巖曰。還歡喜也未。師曰。歡喜則不無。如糞掃堆頭拾得一顆明珠

師問云巖。擬欲相見時如何。曰問取通事舍人。師曰。見問次。曰向汝道甚么

云巖舉問師。藥山問僧。見說汝解算虛實。云不敢。山曰。汝試算老僧看。僧無對。汝作么生。師曰。請和尚生日

藥山夜參不點燈。山垂語曰。我有一句子。待特牛生兒即向汝道。時有僧曰。特牛生兒也。自是和尚不道。山曰。侍者把燈來。其僧抽身入眾。云巖舉似師。師曰。其僧卻會。只是不肯禮拜

云巖到溈山。溈問。大保任底人與那個是一是二。巖曰。一機之絹是一段是兩段。師聞曰。如人接樹

一日云巖謂眾曰。有個人家兒子。問著無有道不得底。師問。他屋里有多少典籍。巖曰。一字也無。師曰。爭得恁么多知。巖曰。日夜不曾眠。師曰。問一段事還得否。巖曰。道得卻不道

云巖作鞋次。師近前曰。就師乞眼睛。未審還得也無。巖曰。汝底與阿誰去也。師曰。良價無。巖曰。設有汝向什么處著。師無語。巖曰。乞眼睛底是眼否。師曰非眼。巖咄之

云巖問一尼。汝爺在。云在。巖曰。年多少。云年八十。巖曰。汝有個爺。不年八十。還知否。云。莫是恁么來者。巖曰。猶是兒孫在。師曰。直是不恁么來者亦是兒孫

院主游石室回。云巖問曰。汝去到石室里許。為甚么便回。主無語。師代曰。彼中已有人占了也。巖曰。汝更去作么。師曰。不可人情斷絕去也

師辭云巖。巖曰。甚么處去。師曰。雖離和尚。未卜所止。曰莫湖南去。師曰無。曰莫歸鄉去。師曰無。曰早晚卻回。師曰。待和尚有住處即來。曰自此一別難得相見。師曰。難得不相見

師臨行又問云巖。和尚百年后。忽有人問還邈得師真否。如何秖對。巖曰。但向伊道。只這是。師良久。巖曰。價阇黎承當個事。大須審細。后因過水睹影。大悟前旨。因有偈曰。切忌從他覓。迢迢與我疏。我今獨自往。處處得逢渠。渠今正是我。我今不是渠。應須與么會。方始契如如

師侍云巖。巖問。如何是價子神通妙用。師叉手近前而立。又問。如何是神通妙用。師便珍重出

師到參魯祖寶云禪師。禮拜侍立。少頃而出。卻再入來。祖曰。秖恁么秖恁么。所以如此。師曰。大有人不肯。祖曰。作么取汝口辨。師便禮拜。乃侍奉數月。僧問魯祖。如何是不言言。祖曰。汝口在甚么處。云無口。祖曰。將甚么吃飯。僧無對。師代曰。他不饑。吃甚么飯

師到南源(道明禪師)方上法堂。源曰。已相看了也。師便下去。至明旦卻上問曰。作日已蒙和尚慈悲。不知什么處是與某甲已相看處。源曰。心心無間斷。流入于性海。師曰。幾合放過

師辭南源去。源曰。多學佛法廣作利益。師曰。多學佛法即不問。如何是廣作利益。源曰。一物莫違即是

師到椑樹。椑問曰。來作什么。師曰。親近和尚。椑曰。若是親近。用動兩片皮作么。師無對曹山后聞乃云。一子親得

師禮京兆興平和尚。平曰。莫禮老朽。師曰。禮非老朽者。平曰。它且不受禮。師曰。它亦不曾禮。師卻問。如何是古佛心。平曰。即汝心是。師曰。雖然如此。猶是某甲疑處。平曰。若恁么即問取木人去。師曰。某甲有一句子。不借諸圣口。平曰。汝試道看。師曰。不是某甲

師辭平和尚。平曰。甚么處去。師曰。沿流無定止。平曰。法身沿流。報身沿流。師曰。總不作此解。平乃拊掌。保福云。洞山自是一家。乃別云。覓得幾人

師到薯山。薯曰。汝已住一方。又來這里作么。師對曰。良價無奈疑何。特來見和尚。山召良價。師應諾。山曰。是什么。師無語。山曰。好個佛只是無光焰

師在泐潭見初首座有語。曰。也大奇也大奇。佛界道界不思議。師遂問曰。佛界道界即不問。秖如說佛界道界底是甚么人。初良久無對。師曰。何不速道。初曰。爭即不得。師曰。道也未曾道。說甚么爭即不得。初無對。師曰。佛之與道俱是名言。何不引教。初曰。教道甚么。師曰。得意忘言。初曰。猶將教意向心頭作病在。師曰。說佛界道界底病大小。初又無對。次日忽遷化。時稱師為問殺首座價

師與密師伯經由次。見溪流菜葉。師曰。深山無人。因何有菜。隨流莫有道人居否。乃共議撥草。溪行五七里間。忽見羸形異貌人。乃龍山和尚是也(亦云隱山)放下行李問訊。山曰。此山無路。阇黎從何處來。師曰。無路且置。和尚從何而入。山曰。我不從云水來。師曰。和尚住此山多少時耶。山曰。春秋不涉。師曰。和尚先住。此山先住。山曰不知。師曰。為甚么不知。山曰。我不從人天來。師曰。和尚得何道理便住。此山。山曰。我見兩個泥牛斗入海。直至于今絕消息。師始具威儀禮拜便問。如何是主中賓。山曰。青山覆白云。師曰。如何是主中主。山曰。長年不出戶。師曰。主賓相去幾何。山曰。長江水上波。師曰。賓主相見有何言說。山曰。清風拂白月。師辭退

師一日與密師伯渡水。師曰。莫錯下腳。伯云。錯即過不得也。師曰。不錯底事作么生。云共長老過水

師與密師伯鋤茶園。師擲下钁頭曰。我今日困。一點氣力也無。伯曰。若無氣力爭解恁么道得。師曰。汝將謂有氣力底是也

師與密師伯過水次。乃問曰。過水事作么生。伯曰。不濕腳。師曰。老老大大作這個語話。伯曰。爾作么生道。師曰。腳不濕

密師伯因把針次。師問。作什么。伯云把針。師曰。把針事作么生。伯云。針針相似。師曰。二十年同行作這個語話。豈有與么工夫。伯曰。長老又作么生。師曰。如大地火發底道理。他日問師。知識所通莫不游踐。徑截處乞師一言。師曰。師伯意何得取功。伯因斯頓覺下語非常

師與密師伯行次。忽見白兔走過。伯曰俊哉。師曰。作么生。伯云。大似白衣拜相。師曰。老老大大作這個說話。伯云。汝作么生。師曰。積代簪纓暫時落薄

師與密師伯過木橋。師先過了拈起木橋曰。過來。伯云。價阇黎。師便放下木橋

師會一官人。官人曰。三祖信心銘弟子擬注。師曰。才有是非。紛然失心。作么生注。法眼代云。恁么則弟子不注

師與密師伯到柏巖哲禪師處。巖問。甚處來。師曰。湖南來。巖曰。觀察使姓甚么。師曰。不得姓。巖曰。名甚么。師曰。不得名。巖曰。還理事也無。師曰。自有廊幕在。巖曰。還出入否。師曰。不出入巖曰。豈不出入。師便拂袖出去。巖來日侵早入堂召師。師近前。巖曰。昨日秖對上座話不愜老僧意。一夜不安。今請上座別下一轉語。若愜老僧意。便開粥相伴過夏。師曰。卻請和尚問。巖曰。不出入是如何。師曰。太尊貴生。巖乃開粥同過夏

師與密師伯行次。指路傍一院曰。里面有人。說心說性。伯曰是誰。師曰。被師伯一問。直得去死十分。伯曰。說心說性底誰。師曰。死中得活

師供養云巖真次。僧問。先師道。秖這是。莫便是否。師曰是。云意旨如何。師曰。當時洎錯會先師意。云未審。先師還知有也無。師曰。若不知有。爭解恁么道。若知有。爭肯恁么道。長慶云。既知有。為甚么恁么道。又云。養子方知父慈

云巖諱日師營齋。僧問。和尚于云巖處得何指示。師曰。雖在彼中。不蒙指示。云既不蒙指示。又用設齋作甚么。師曰。爭敢違背他。云和尚發跡南泉。為甚么卻與云巖設齋。師曰。我不重先師道德佛法。秖重他不為我說破。僧云。和尚為先師設齋。還肯先師也無。師曰。半肯半不肯。云為甚么不全肯。師曰。若全肯即孤負先師也。問欲見和尚本來師。如何得見。師曰。年牙相似即無阻矣。僧擬進語。師曰。不躡前蹤。別請一問。僧無對。云居代云。恁么則不見和尚本來師也。僧問長慶。如何是年牙相似者。慶云。古人恁么道。阇黎又向這里覓個甚么

因有官人設齋施凈財。請師看轉大藏經。師下禪床向官人揖。官人揖師。師引官人俱繞禪床一匝。向官人揖。良久曰。會么。云不會。師曰。我與汝看轉大藏經。如何不會

上堂曰。還有不報四恩三有者么。眾無對。又曰。若不體此意。何超始終之患。直須心心不觸物。步步無處所。常無間斷始得相應。直須努力。莫閑過日。僧問。寒暑到來如何回避。師曰。何不向無寒暑處去。云如何是無寒暑處。師曰。寒時寒殺阇黎。熱時熱殺阇黎

上堂曰。祖佛言教似生冤家始有參學分。若透祖佛不得。即被祖佛謾去

上堂曰。坐斷主人公。不落第二見。北院出眾云。須知有一人不合伴。師曰。猶是第二見。院便掀倒禪床。師曰。老兄作么生。院云。待某甲舌頭爛即向和尚道

早參。疏山仁出問。未有之言請師示誨。師曰。不諾無人肯。疏云。還可切也無。師曰。爾即今還切得么。疏云。切不得即無諱處

上堂曰。欲知此事。直須如枯木生花方與他合

疏山問。一切處不乖時如何。師曰。阇黎此是功勛邊事。幸有無功之功。子何不問。云無功之功豈不是那邊人。師曰。大有人笑子恁么問。云恁么則迢然去也。師曰。迢然非迢然非不迢然。云如何是迢然。師曰。喚作那邊人即不得。云如何是非迢然。師曰。無辨處

夜參不點燈。有僧出問話。退后師令侍者點燈乃召。適來問話僧出來。其僧近前。師曰。將取三兩粉來與這個上座。其僧拂袖而退。自此省發玄旨。遂罄舍衣資設齋。得三年后辭。師曰。善為。時雪峰侍立。問云。秖如這僧辭去。幾時卻來。師曰。他秖知一去。不解再來。其僧歸堂就衣缽下坐化。雪峰上報師。師曰。雖然如此。猶較老僧三生在

上堂曰。有一人。在千人萬人中。不背一人。不向一人。爾道。此人具何面目。云居出云。某甲參堂去

師示眾曰。體得佛向上事。方有些子語話分。僧便問。如何是語話。師曰。語話時阇黎不聞。云和尚還聞否。師曰。待我不語話時即聞。僧問。如何是正問正答。師曰。不從口里道。云若有人問。師還答否。師曰。也未曾問。問如何是從門入者非寶。師曰。便好休

僧問。和尚出世幾人肯。師曰。并無一人肯。云為甚么并無一人肯。師曰。為個個氣宇如王

上堂曰。道無心合人。人無心合道。欲識個中意。一老一不老。后僧問曹山。如何是一老。山云。不扶持。云如何是一不老。山云枯木。僧又舉似逍遙忠。忠云。三從六義。又曰。此事直須妙會。事在其妙。體在妙處

解夏上堂曰。秋初夏末。兄弟或東或西。直須向萬里無寸草處去。良久曰。秖如萬里無寸草處。作么生去。顧視左右曰。欲知此事。直須如枯木花開方與他合。有僧到石霜。霜問。和尚有何言句示徒。僧舉前話。霜曰。有人下語否。云無。霜曰。何不道出門便是草。僧回舉似師。師曰。此是一千五百人善知識語。大唐國內能有幾人。后明安曰。直是不出門。亦是草漫漫地

上堂曰。向時作么生。奉時作么生。功時作么生。共功時作么生。功功時作么生。僧問。如何是向。師曰。吃飯時作么生。又曰。得力須忘飽。休糧更不饑。云如何是奉。師曰。背時作么生。又曰。只知朱紫貴。孤負本來人。云如何是功。師曰。放下钁頭時作么生。又曰。撒手端然坐。白云幽處閑。云如何是共功。師曰。不得色。又曰。素粉難沉跡。長安不久居。云如何是功功。師曰不共。又曰。混然無諱處。此外更何求(偈頌至下記志)

師謂眾曰。擬心是犯戒。得味是破齋。又曰。擬心蚤差。況復有言耶

示眾曰。知有佛向上人。方有語話分。時有僧問。如何是佛向上人。師曰非佛。保福別云佛非。云門云。名不得狀不得。所以言非。法眼別云。方便呼為佛。師又曰。塵中不染丈夫兒。云門云。拄杖但喚作拄杖。一切但喚作一切

僧問。如何是玄中又玄。師曰。如死人舌

僧問。如何是毗盧師法身主。師曰。禾莖粟干。問三身之中阿那身不墮眾數。師曰。吾常于此切。僧問曹山。先師道。吾常于此切。意作么生。山云。要頭便斫去。又問雪峰。峰以拄杖劈口打云。我亦曾到洞山來

師洗缽次。見兩烏爭蝦蟆。有僧便問。這個因甚么到恁么地。師曰。秖為阇黎

會下有老宿。去云巖回。師問。汝去云巖作么生。宿云不會。師代曰。堆堆地。又老宿拈袈裟角問云。父母未生時。還有這個么。師曰。只今豈是有耶。宿搖手

師因看稻田次。朗上座牽牛。師曰。這個牛須好看。恐吃稻去。朗云。若是好牛應不吃稻

師問講維摩經僧曰。不可以智知。不可以識識。喚作甚么語。云贊法身語。師曰。喚作法身。早是贊也

示眾曰。一大藏教只是個之字

垂語曰。直道本來無一物。猶未消得他缽袋子。僧便問。時時勤拂拭。為甚么不得他衣缽。未審。甚么人合得。師曰。不入門者。云只如不入門者還得也無。師曰。雖然如此。不得不與他

垂語曰。直道本來無一物。猶未消得他衣缽。這里合下得一轉語。且道。下得什么語。有一上座。下語九十六轉不愜師意。末后一轉始愜師意。師曰。阇黎何不早恁么道。別有一僧密聽。秖不聞末后一轉。遂請益上座。上座不肯說。如是三年執侍巾瓶。終不為舉。上座因有疾。其僧云。某甲三年請舉前話。不蒙慈悲。善取不得惡取去。遂持刀向之云。若不為某甲舉。即便殺上座也。上座悚然曰。阇黎且待。我為汝舉。乃曰。直饒將來亦無處著。其僧禮謝

師因普請次。巡寮去。見一僧不赴普請。師問。爾何不去。僧云。某甲不安。師曰。爾尋常健時。何曾去來

師問僧。甚處來。僧云。游山來。師曰。還到頂么。云到師曰。頂上有人么。云無人。師曰。恁么則不到頂也。云若不到頂。爭知無人。師曰。我從來疑著這漢

冬節與泰首座吃果子次。乃問。有一物。上拄天下拄地。黑似漆。常在動用中。動用中收不得。且道過在甚么處。秦云。過在動用中(同安顯別云不知)師喚待者掇退果卓

僧問。即今往來底喚作甚么則得。師曰。不得不得

有一僧。在涅槃堂不安。要見師。師遂往。僧曰。和尚何不救取人家男女。師曰。爾是甚么人家男女。云某甲大闡提人家男女。師良久。僧云。四山相逼時如何。師曰。老僧日前也向人家屋檐下過來。云回互不回互。師曰。不回互。云教某甲向甚處去。師曰。粟畬里去。僧噓一聲云珍重。便坐脫。師以拄杖敲頭三下曰。汝秖解與么去。不解與么來

師看病僧。僧云。火風離散時如何。師曰。來時無一物。去亦任從伊。云爭奈羸瘵何。師曰。須知有不病者。云如何是不病者。師曰。悟則無分寸。不悟則隔山坡。云前程還許卜度也無。師曰。雖然黑似漆。成立在今時。京兆七師令僧問師云。那個究竟作么生。師曰。卻須問他始得

師示眾曰。我有三路接人。鳥道玄路展手。僧問。師尋常教學人行鳥道。未審如何是鳥道。師曰。不逢一人。云如何行。師曰。直須足下無私去。云秖如行鳥道。莫便是本來面目否。

師曰。阇黎因甚顛倒。云甚么處是學人顛倒。師曰。若不顛倒。因甚么卻認奴作郎。云如何是本來面目。師曰。不行鳥道

師問僧。去什么處來。僧云。制鞋來。師曰。自解依他。僧云依他。師曰。他還指教汝也無。僧無對。趙州代僧曰。若允即不違

有庵主不安。凡見僧便云。相救相救。多下語不契。師乃去訪之。主亦云相救。師曰。甚么相救。主云。莫是藥山孫云巖嫡子么。師曰不敢。主合掌云。大家相送。便遷化。僧問師云。亡僧遷化向甚么處去。師曰。火后一莖茆

意上座問。如如遍居前。不如如遍居前。師曰。如如遍居前。不如如遍亦居前。意云。如如遍分其優劣。不如如遍分其優劣。師曰。如如遍分其優劣。不如如遍亦分其優劣。意云。何分彼此。師曰。亦分不分。意云。如何是分。師曰。如如遍。意云。如何是不分。師曰。不如如遍。意云。莫便是通身不通身邊事。師曰。不是者個道理。意云。是甚么道理。師曰。是如如遍不如如遍道理。復曰。意上座欲知么。一似八十老婆嫁與三歲兒子。年雖長大。要且被他三歲兒子索喚不得自由。后僧舉問曹山。如何是八十老婆。山曰。紛紛白發連頭雪。僧云。如何是三歲兒子。山曰。不為主。僧云。為甚么不為主。山曰。不見道。三歲兒子一切過不得。僧云。既是八十老婆。為甚么嫁他三歲兒子。山曰。直得似八十老婆。始解奉重他

師見幽上座來。遽起向禪床后立。幽云。和尚為甚么回避學人。師曰。將謂阇黎不見老僧

僧問茱萸。如何是沙門行。萸云。行則不無。有覺即乖。別有僧舉似師。師曰。他何不道。未審是甚么行。僧遂進此語。萸云。佛行佛行。僧回舉似師。師曰。幽州猶似可。最苦是新羅。僧卻問。如何是沙門行。師曰。頭長三尺頸短二寸。乃師令侍者持此語問三圣然和尚。圣于侍者手上掏一掏。者回舉似師師肯之

師問僧。甚處來。云三祖塔頭來。師曰。既從祖師處來。又要見老僧作甚么。云祖師即別。學人與和尚不別。師曰。老僧欲見阇黎本來師。還得否。云亦須待和尚自出頭來始得。師曰。老僧適來暫時不在

僧問。如何是空劫已前自己。師曰。白馬入蘆華。官人問。有人修行否。師曰。待公作男子即修行

僧問。承古有言。相逢不擎出。舉意便知有。時如何。師乃合掌頂戴

師問僧。世間何物最苦。僧云。地獄最苦。師曰不然。云師意如何。師曰。在此衣線下不明大事。是名最苦

師問僧。名什么。僧云某甲。師曰。阿那個是阇黎主人公。僧云。見秖對次。師曰。苦哉苦哉。今時人例皆如此。只是認得驢前馬后底將為自己。佛法平沈此之是也。賓中主尚未分。如何辨得主中主。僧便問。如何是主中主。師曰。阇黎自道取。云某甲道得即是賓中主(云居代曰某甲道得不是賓中主)如何是主中主。師曰。恁么道即易。相續大難。師遂示頌曰。嗟見今時學道流。千千萬萬認門頭。恰似入京朝圣主。只到潼關便休

僧問。如何是青山白云父。師曰。不森森者是。云如何是白云青山兒。師曰。不辨東西者是。云如何是白云終日倚。師曰。去離不得。云如何是青山總不知。師曰。不顧視者是。乃頌曰。青山白云父。白云青山兒。白云終日倚。青山總不知

僧問。清河彼岸是甚么草。師曰。是不萌之草

僧問。如何是西來意。師曰。大似駭雞犀

僧問。蛇吞蝦蟆。救則是。不救則是。師曰。救則雙目不睹。不救則形影不彰

有僧辭大慈。慈曰。去什么處。僧云。暫去江西。慈曰。我勞汝一段事得否。僧云。和尚有什么事。慈曰。將取老僧去。僧云。更有過于和尚者。亦不能將得去。慈便休。其僧后舉似師。師曰。阇黎爭合恁么道。僧云。和尚作么生。師曰得。法眼別云。和尚若去。某甲提笠子。師又問其僧。大慈別有什么言句。僧云。有時示眾云。說得一丈不如行取一尺。說得一尺不如行取一寸。師曰。我不恁么道。僧云。作么生。師曰。說取行不得底。行取說不得底。云居云。行時無說路。說時無行路。不說不行時合行什么路。樂普云。行說俱不到即本事在

師舉。藥山問僧。甚處來。云湖南來。山曰。洞庭湖水滿也未。云未。山曰。許多時雨水為甚么未滿。僧無語。師代曰。甚么劫中曾增減來。道吾代云滿也。云巖云。湛湛地

師舉。樂山與云巖先師游山。腰間刀響。巖問。甚么物作聲。山抽刀驀口作斫勢。師曰。看他藥山橫身為這個事。今時人欲明向上事。須體此意始得

舉。五泄默禪師到石頭處云。一言相契即住。不契即去。頭據坐。泄便行。頭隨后召曰。阇黎阇黎。泄回首。頭曰。從生至死秖是這個。回首轉腦作么。泄忽然契悟。乃拗折拄杖而棲止焉。師曰。當時不是五泄先師。大難承當。然雖如是。猶涉途在

師示眾曰。唯有佛菩提。是真歸仗處。復喝一喝曰。猶有者個去就在

舉。文殊大士與無著吃茶次。乃拈起玻璃盞問無著。南方還有這個否。著云無。文殊曰。尋常將甚么吃茶著無對。師代展手曰。有無且置。借取這個看得否。舉。盤山上堂。夫心月孤圓。光吞萬象。光非照境。境亦非存。光境俱亡。復是何物。師曰。光境未亡。復是何物。舉。鄧隱峰在石頭。頭刬草次。峰在頭左側。叉手而立。頭飛刬子向峰前。刬一株草。峰云。和尚秖刬得這個。不刬得那個。頭提起刬子。峰接得便作刬草勢。頭曰。汝秖刬得那個。不解刬得這個。峰無對。師代曰。還有堆阜么

舉。南泉問僧。不思善不思惡。思總不生時。還我本來面目來。僧云。無容止可露。師曰。還曾將示人么

陸互大夫問南泉云。弟子家中有一片石。或時坐或時臥。如今擬鐫作佛。還得否。泉曰得。陸曰。莫不得否。泉曰不得。云巖曰。坐則佛。不坐則非佛。師曰。不坐即佛。坐即非佛

南泉問神山。作什么。對云打羅。泉曰。手打腳打。神山云。請和尚道。泉曰。分明記取舉似作家。師別曰。無腳手者始解打羅

僧舉僧問章敬。心法雙亡。指歸何所。敬曰。郢人無污。徒勞運斤。云請師不返之言。敬曰。即無返句之語。問師。師曰。道即甚道。罕遇作家

師示眾曰。五泄先師一日沐浴焚香端坐告眾曰。法身圓寂示有去來。千圣同源萬靈歸一。吾今漚散。胡假興衰。無自勞神。須存正念。若遵此命。真報吾恩。儻固違言。非吾之子。時有僧問。和尚向甚么處去。泄曰。無處去。云某甲何不見。泄曰。非眼所睹。師曰作家

師問石瀧曰。幾前一個童子甚了事。如今向甚處去也。瀧云。火焰上泊不得。卻歸清涼世界去也

有人舉問一僧云。鹽官會下有一主事僧。忽見一鬼使來追。僧告云。某甲身為主事。未暇修行。乞容七日得否。使曰。待為白王若許即七日后來。不然須臾便至。言訖不見。至七日后復來覓其僧。了不可得。若被覓著時。如何抵擬他。師代曰。被他覓得也

江陵僧參大川(亦曰太湖)。川問。幾時發足江陵。僧提起坐具。川曰。謝子遠來。下去。僧繞禪床一匝便出。川曰。若不恁么爭知眼目端的。僧拊掌曰。苦殺人。幾錯判諸方老宿。川曰。甚得禪宗道理。僧舉似丹霞。霞曰。于大川法道即得。我這里不然。云未審。此間作么生。霞曰。猶較大川三步在。僧禮拜。霞曰。錯判諸方者多。師曰。不是丹霞難分玉石

云居到參。師問。甚處來。居云。翠微來。師曰。翠微有何言句示徒。居云。翠微供養羅漢。某甲問。供養羅漢。羅漢還來否。微曰。儞每日瞳個甚么。師曰。實有此語否。云有。師曰。不虛參見作家來

師問云居。汝名甚么。云道膺。師曰。向上更道。云向上即不名道膺。師曰。與老僧在云巖時秖對無異也

云居問。如何是祖師意。師曰阇黎。他后有把茅蓋頭。忽有人問。如何秖對。居云。道膺罪過

師謂云居曰。吾聞思大和尚生倭國作王是否。居云。若是思大。佛亦不作。師然之

師問云居。甚處去來。居云。蹋山來。師曰。那個山堪住。居云。那個山不堪住。師云。恁么則國內總被阇黎占卻。居云不然。師曰。恁么則子得個入路。居云無路。師曰。若無路爭得與老僧相見。居云。若有路即與和尚隔山去也。師乃曰。此子已后千人萬人把不住去在

云居隨師渡水次。師問。水深多少。居云不濕。師曰粗人。居云。請師道。師曰不干

師謂云居曰。昔南泉問講彌勒下生經僧曰。彌勒什么時下生。云見在天宮當來下生。南泉曰。天上無彌勒地下無彌勒。時居遂問師曰。只如天上無彌勒地下無彌勒。未審誰與安名。師直得禪床震動乃曰。膺阇黎。吾在云巖。曾問老人。直得火爐震動。今日被子一問。直得通身汗流

云居結庵于三峰。經日不赴堂。師問。子近日何不赴齋。居云。每日自有天神送供。師曰。我將謂汝是個人。猶作這個見解在。汝晚間來。居晚至。師召膺庵王。居應諾。師曰。不思善不思惡是甚么。居回庵宗然宴坐。天神自此竟尋不見。如此三日乃絕

云居合醬次。師問。作什么。居曰合醬。師曰。用多少鹽。云旋入。師曰。作何滋味。居云得

師問云居。大闡提人殺父害母出佛身血破和合僧。如是種種孝養何在。居云。始得孝養。自爾洞山許為室中領袖

云居作務次。誤刬殺蚯蚓。師曰。這個聻。居云。他不死。師曰。二祖往鄴都。又作么生。居無對

師于扇上書佛字。云居見卻書不字。師又改作非字。雪峰見乃一時除卻

曹山來謁。師問曰。阇黎名什么。對曰本寂。師曰。向上更道。曹云不道。師曰。為什么不道。曹云。不名本寂。師深器之

曹山行腳時問烏石靈觀禪師。如何是毗盧師法身主。石曰。我若向汝道即別有也。山舉似師。師曰。好個話頭秖欠進語。何不問為甚么不道。山卻來進前語。石曰。若言我不道。即啞卻我口。若言我道。即謇卻我舌。山歸舉似師。師曰古佛

曹山親入師室。密印所解。盤桓數載乃辭師。師問。什么處去。云不變異處去師曰。不變異處豈有去耶。云去亦不變異。師又曰。子歸鄉莫打飛鳶嶺過么。云是。師曰。來時莫打飛鳶嶺來么。云是。師曰。有一人不打飛鳶嶺過便到此間。子還知么。云渠無彼往。師曰。子見甚道理便道渠無彼往。云若不到這田地。爭解恁么道。師遂囑曰。吾在云巖先師處親印寶鏡三昧。事窮的要。今付于汝。師又曰。末法時代人多干慧。若要辨驗真偽。有三種滲漏。一曰見滲漏。機不離位墮在毒海。二曰情滲漏。滯在向背見處偏枯。三曰語滲漏。究妙失宗機昧終始。學者濁智流轉不出此三種。子宜知之

道全(第二世住亦云中洞山)問。如何是出離之要。師曰。阇黎足下煙生。全當下契悟。更不他游。云居進語云。終不敢孤負和尚足下煙生。師曰。步步玄者即是功到

僧舉龍牙因參翠微乃問。學人自到和尚法席。一個余月不蒙一法示誨。意在于何。微曰嫌甚么。問師。師曰。阇黎爭怪得老僧

龍牙謁德山問云。遠聞德山一句佛法。及乎到來未曾見和尚說一句佛法。德山曰。嫌什么。牙不肯。乃造師法席。如前問之。師曰。爭怪得老僧。龍牙又舉某甲日前問德山。學人仗鏌鎁劍擬取師頭時如何。山引頸近前曰[囗@力]。龍牙云。頭落也。山微笑。師曰。德山道什么。云德山無語。師曰。莫道無語。且將德山落底頭呈似老僧。牙省過懺謝。遂止于師席。隨眾參請

龍牙問。如何是祖師意。師曰。待洞水逆流即向汝道。牙始悟厥旨

華嚴問。學人未見理路。未免情識。師曰。汝還見理路也無。云見無理路。師曰。什么處得情識來。云學人實問。師曰。恁么須向萬里無寸草處去。云無寸草處還許去也無。師曰。直須恁么去

華嚴搬柴次。師把住柴問。狹路相逢時作么生。云反仄何幸。師曰。汝記吾言。汝向南住有一千人。若向北住即三二百而已

九峰見。師曰。掌有神珠。白晝示人。人且按劍。況玄夜乎。子可貴也。峰云。但不識珠者耳。識之亦無晝夜。師稱之為俊士

青林到參師問曰。近離什么處。林云武陵。師曰。武陵法道何似此間。云胡地冬抽筍。師曰。別甑炊香飯供養于此人。林拂袖便出。師曰。此子向后走殺天下人在

青林在洞山栽松次。有劉翁者求偈。作偈曰。長長三尺余。郁郁覆青草。不知何代人。得見此松老。劉得偈呈師。師謂曰。此是第三代洞山主人

青林辭師。師曰。子向甚么處去。林云。金輪不隱的。遍界絕紅塵。師曰。善自保任。林珍重而出。師門送謂青林曰。恁么去。一句作么生道。林曰。步步踏紅塵。通身無影像。師良久。林云。老和尚何不速道。師曰。子得恁么性急。林曰。某甲罪過。便禮辭

北院辭師擬入嶺去。師曰。善為飛猿嶺峻好看。院沉吟良久。師曰。通阇黎。院應諾。師曰。何不入嶺去。因此省悟。更不入嶺師事于師。時號钁頭通

師問疏山。空劫無人家是甚么人住處。疏云不識。師曰。人還有意旨也無。云和尚何不問他。師曰現問。次云是何意旨。師不對

欽山邃參。師問。甚么處來。對云。大慈來。師曰。還見大慈么。欽云見。師曰。色前見色后見。欽云。非色前后見。師默置。欽乃云。離師太早不盡師意。法眼云。不盡師意不易承嗣得他

巖頭雪峰欽山坐次。師行茶來。欽乃閉眼。師曰。甚么處去來。欽云。入定來。師曰。定本無門。從何而入

雪峰到參。師問。從甚處來。云天臺來。師曰。見智者否。云義存吃鐵棒有分

雪峰在會下作飯頭淘米次。師問。淘沙去米。淘米去沙。峰云。沙米一時去。師曰。大眾吃個什么。峰遂覆卻米盆。師曰。子他后別見人去在

師一日問雪峰。作甚么來。峰云。斫槽來。師曰。幾斧斫成。峰云。一斧斫成。師曰。猶是這邊事。那邊事作么生。峰云。直得無下手處。師曰。猶是這邊事。那邊事作么生。峰休去

雪峰蒸飯次。師問。今日蒸多少。峰云二石。師曰。莫不足么。峰云。于中有不吃者。師曰。忽然總吃又作么生。峰無對。云居代云。總吃即不見有不足者

師見雪峰來曰。入門來須得有語。不得道蚤個了。峰云。某甲無口。師曰。無口即且從。還我眼來。峰便休。云居云。待某甲有口即道

雪峰辭師。師曰。子甚處去。峰云。歸嶺中去。師曰。當時從甚么路出。峰云。從飛猿嶺出。師曰。今回向甚么路去。峰云。從飛猿嶺去。師曰。有一人不從飛猿嶺去。子還識么。峰云不識。師曰。為甚么不識。峰云。他無面目。師曰。子既不識。爭知無面目。峰無對

巖頭參德山。頭入方丈門跨門問。是凡是圣。山便喝。頭禮拜。有人舉似師。師曰。若不是奯上座。大難承當。頭曰。洞山老人不識好惡。錯下名言。我當時一手抬一手搦。瑯琊覺云。巖頭無人問著。不妨奇特。才被洞山腦后一錐。直得瓦解冰消

師問德山侍者。從何方來。云德山來。師曰。來作什么。云孝順和尚來。師曰。世間什么物最孝順。侍者無對

師不安。令沙彌傳語云居。乃囑曰。他或問。和尚安樂否。但道云巖路相次絕也。汝下此語須遠立。恐他打汝。沙彌領旨去傳語。聲未絕早被云居打一棒。沙彌無語。同安顯代曰。恁么則云巖一枝不墜也

師將圓寂謂眾曰。吾有間名在世。誰人為吾除得。眾皆無對。時沙彌出云。請和尚法號。師曰。吾間名已謝。石霜云。無人得他肯。云居云。若有間名非吾先師。曹山云。從古至今無人辯得。疏山云。龍有出水之機。無人辨得

僧問。和尚違和。還有不病者也無。師曰有。云不病者還看和尚否。師曰。老僧看他有分。云未審和尚如何看他。師曰。老僧看時不見有病。師復問僧。離殼漏子。向甚么處與吾相見。僧無對。遂示頌曰。學者恒沙無一悟。過在尋他舌頭路。欲得忘形泯蹤跡。努力殷勤空里步

師以咸通十年己丑三月朔旦。命剃發澡身披衣。聲鐘辭眾儼然坐化。時大眾號慟移晷不止。師忽開目謂眾曰。夫出家之人心不依物。是真修行。勞生息死。于悲何有。乃召主事僧令辨愚癡齋一普。蓋責其戀情也。眾猶戀慕不止。延至七日食具方備。師亦隨齋畢曰。僧家勿事大率臨行之際喧動如斯。至八日浴訖端坐長往。壽六十有三。臘四十二。敕謚悟本大師。塔曰慧覺

　　歌頌寶鏡三昧歌

如是之法。佛祖密付。汝今得之。宜善保護。銀碗盛雪。明月藏鷺。類之不齊。混則知處。意不在言。來機亦赴。動成窠臼。差落顧佇。背觸俱非。如大火聚。但形文彩。即屬染污。夜半正明。天曉不露。為物作則。用拔諸苦。雖非有為。不是無語。如臨寶鏡形影相睹。汝不是渠。渠正是汝。如世嬰兒。五相完具。不去不來。不起不住。婆婆和和。有句無句。終不得物。語未正故。重離六爻。偏正回互。疊而為三。變盡成五。如荎草味。如金剛杵。正中妙挾。敲唱雙舉。通宗通途。挾帶挾路。錯然則吉。不可犯忤。天真而妙。不屬迷悟。因緣時節。寂然昭著。細入無間。大絕方所。毫忽之差。不應律呂。今有頓漸。緣立宗趣。宗趣分矣。即是規矩。宗通趣極。真常流注。外寂中搖。系駒伏鼠。先圣悲之。為法檀度。隨其顛倒。以緇為素。顛倒想滅。肯心自許。要合古轍。請觀前古。佛道垂成。十劫觀樹。如虎之缺。如馬之馵。以有下劣。寶幾珍御。以有驚異黧奴白牯。羿以巧力。射中百步。箭鋒相值。巧力何預。木人方歌。石女起舞。非情識到。寧容思慮。臣奉于君子順于父。不順非孝不奉非輔。潛行密用如愚如魯。但能相續名主中主

　　玄中銘(并序)

竊以絕韻之音假玄唱以明宗。入理深談以無功而會旨。混然體用宛轉偏圓。亦猶投刃揮斤輪扁得手。虛玄不犯回互傍參。寄鳥道而寥空。以玄路而該括。然雖空體寂然不乖群動。于有句中無句妙在體前。以無語中有語回途復妙。是以用而不動寂而不凝。清風偃草而不搖。皓月普天而非照。蒼梧不棲于丹鳳。澄潭豈墜于紅輪。獨而不孤無根永固。雙明齊韻事理俱融。是以高歌雪曲和者還稀。布鼓臨軒何人鳴擊。不達旨妙難措幽微。儻或用而無功寂而虛照。事理雙明體用無滯。玄中之旨其有斯焉

大陽門下。日日三秋。明月堂前。時時九夏。森羅萬象。古佛家風。碧落青霄。道人活計。靈苗瑞草。野父愁蕓。露地白牛。牧人懶放。龍吟枯骨。異響難聞。木馬嘶時。何人道聽。夜明簾外。古鏡徒耀。空王殿中。千光那照。澄源湛水。尚棹孤舟。古佛道場。猶乘車子。無影樹下。永劫清涼。觸目荒林。論年放曠。舉足下足。鳥道無殊。坐臥經行。莫非玄路。向道莫去。歸來背父。夜半正明。天曉不露。先行不到。末后甚過。沒底船子。無漏堅固。碧潭水月。隱隱難沈。青山白云。無根卻住。峰巒秀異鶴不停機。靈木迢然。鳳無依倚。徒敲布鼓。誰是知音。空擊成聲。何人撫掌。胡笳曲子。不墮五音。韻出青霄。任君吹唱

　　新豐吟

古路坦然誰措足。無人解唱還鄉曲。清風月下守株人。涼兔漸遙春草綠。天香襲兮絕芬馥。月色凝兮非照燭。行玄猶是涉崎嶇。體妙因茲背延促。殊不然兮何展縮。縱得然兮混泥玉。獬豸同欄辨者嗤。薰蕕共處須分郁。長天月兮遍豁谷。不斷風兮偃松竹。我今到此得從容。吾師叱我相隨逐。新豐路兮峻仍皾。新豐洞兮湛然沃。登者登兮不動搖。游者游兮莫忽速。絕荊榛兮罷釿斸。飲馨香兮味清肅。負重登臨脫屣回。看他早是空擔鞠。來駕肩兮履芳躅。至澄心兮去凝自。亭堂雖有到人稀。林泉不長尋常木。道不鐫雕非曲[彖*頁]。郢人進步何瞻矚。工夫不到不方圓。言語不通非眷屬。事不然兮詎冥旭。我不然兮何斷續。殷勤為報道中人。若戀玄關即拘束

　　綱要頌(三首)敲唱俱行

　金針雙鎖備　　協路隱全該
　寶印當空妙　　重重錦縫開　

　　金鎖玄路

　交互明中暗　　功齊轉覺難
　力窮忘進退　　金鎖網鞔鞔　

　　不墮凡圣

　事理俱不涉　　回照絕幽微
　背風無巧拙　　電火爍難追　

　　五位顯訣并逐位頌(并攝曹山揀注故今不載于此)功勛五位頌(本則既已出上)

　圣主由來法帝堯　　御人以禮曲龍腰
　有時鬧市頭邊過　　到處文明賀圣朝(向)
　凈洗濃莊為阿誰　　子規聲里勸人歸
　百花落盡啼無盡　　更向亂峰深處啼(奉)
　枯木花開劫外春　　倒騎玉象趁麒麟
　而今高隱千峰外　　月皎風清好日辰(功)
　眾生諸佛不相侵　　山自高兮水自深
　萬別千差明底事　　鷓鴣啼處百花新(共功)
　頭角才生已不堪　　擬心求佛好羞慚
　迢迢空劫無人識　　肯向南詢五十三(功功)　

　　真贊

　□□□□□　　□□□□□
　徒觀紙與墨　　不是山中人　

　　自誡

　不求名利不求榮　　只么隨緣度此生
　三寸氣消誰是主　　百年身后謾虛名
　衣裳破后重重補　　糧食無時旋旋營
　一個幻軀能幾日　　為他間事長無明　

　　規誡

夫沙門釋子。高上為宗。既絕攀緣。宜從淡薄。割父母之恩愛。舍君臣之禮儀。剃發染衣。持巾捧缽。履出塵之徑路。登入圣之階梯。潔白如霜。清凈若雪。龍神欽敬。鬼魅歸降。專心用意。報佛深恩。父母生身方沾利益。豈許結托門徒。追隨朋友。事持筆硯。馳騁文章。區區名利。役役趨塵。不思戒律。破卻威儀。取一生之容易。為萬劫之艱辛。若學如斯。徒稱釋子

　　辭北堂書

伏聞諸佛出世。皆從父母而受身。萬匯興生。盡假天地而覆載。故非父母而不生。無天地而不長。盡沾養育之恩。俱受覆載之德。嗟夫一切含識。萬象形儀。皆屬無常。未離生滅。雖則乳哺情至養育恩深。若把世賂供資。終難報答。作血食侍養。安得久長。故孝經云。雖日用三牲之養。猶不孝也。相牽沉沒。永入輪回。欲報罔極深恩。莫若出家功德。載生死之愛河。越煩惱之苦海。報千生之父母。答萬劫之慈親。三有四恩。無不報矣。故經云。一子出家。九族生天。良價舍今世之身命。誓不還家。將永劫之根塵。頓明般若。伏惟父母心開喜舍。意莫攀緣。學凈飯之國王。效摩耶之圣后。他時異日。佛會相逢。此日今時。且相離別。良非遽違甘旨。蓋時不待人。故云。此身不向今生度。更向何時度此身。伏冀尊懷莫相寄憶

　　頌(二首)

　未了心源度數春　　翻嗟浮世謾逡巡
　幾人得道空門里　　獨我淹留在世塵
　謹具尺書辭眷愛　　愿明大法報慈親
　不須灑淚頻相憶　　譬似當初無我身
　巖下白云常作伴　　峰前碧障以為鄰
　免干世上名與利　　永別人間愛與憎
　祖意直教言下曉　　玄微須透句中真
　合門親戚要相見　　直待當來證果因　

　　后寄北堂書

良價自離甘旨。杖錫南游。星霜已換于十秋。岐路俄經于萬里。伏惟娘子收心慕道。攝意歸空。休懷離別之情。莫作倚門之望。家中家事。但且隨時。轉有轉多。日增煩惱。阿兄勤行孝順。須求水里之魚。小弟竭力奉承。亦泣霜中之筍。夫人居世上。修己行孝。以合天心。僧有空門。慕道參禪。而報慈德。今則千山萬水。杳隔二途。一紙八行。聊伸寸意

　　頌

　不求名利不求儒　　愿樂空門舍俗徒
　煩惱盡時愁火滅　　恩情斷處愛河枯
　六根戒定香風引　　一念無生慧力扶
　為報北堂休悵望　　譬如死了譬如無　

　　附娘回書

吾與汝夙有因緣。始結母子恩愛情分。自從懷孕禱神佛。愿生男兒。胞胎月滿。性命絲懸。得遂愿心。如珠寶惜。糞穢不嫌于臭惡。乳哺不倦于辛勤。稍自成人。遂令習學。或暫逾時不歸。便作倚門之望。來書堅要出家。父亡母老。兄薄弟寒。吾何依賴。子有拋娘之意娘無舍子之心。一自汝住他方。日夜常灑悲淚。苦哉苦哉。今既誓不還鄉。即得從汝志。不敢望汝如王祥臥冰。丁蘭刻木。但如目蓮尊者度我。下脫沉淪。上登佛果。如其不然。幽譴有在。切宜體悉

師昔在泐潭。尋繹大藏。纂出大乘經要一卷。并激勵道俗偈頌誡等。流布諸方

筠州洞山悟本禪師語錄(終)

　　洞山悟本禪師語錄之余

(屬者予游于山陰。得書讀之。皆祖語也。間有予未嘗采者。雖片玉出昆岡。故附后)

　　　　日本沙門宜默玄契校勘


師問云巖。擬寫和尚真得也無。巖云。幾得成。師曰。尋常寫真得七八。巖云。猶是失在。師曰。不失時如何。巖云。直得十成。師曰。古人道直得十成不似時如何。巖云。他無成數

云巖共師鋤姜地次。巖就先德事。師問。此人什么處去也。巖良久云。作么作么。師曰。太遲生也。師問云巖。未有陰界時。還道得否。巖云。爾今還有否

雪峰般柴次。乃于師面前拋下一束。師曰。重多少。峰云。盡大地人提不起。師曰。爭得到這里。峰無語

壽山解禪師行腳時。造師法席。師問曰。阇黎生緣何處。云和尚若實問。某甲即是閩中人。師曰。爾父名什么。云今日蒙和尚致此一問。直得忘前失后

師勘僧曰。心法雙忘性即真。第幾座。僧云。第二座。師曰。因什么不與他第一座。無對。有一人代云。非心非法。師曰。心法雙忘。即是非法。何更如是道。無對。師自代曰。真不得座

云眾曰。知有底人解入地獄。不知有底人門外走過。師問新羅僧。未過海時在什么處。無對。自代曰。秖今過海。也在什么處

師曰。今時學者欲得學。直須體取佛向上人始得。如今學者只知有十方諸佛。且不知有十方諸佛出身處。空知有佛不得成佛

師問僧。三人同行。一人解語。一人不解語。那個一人是什么。對云。此豈不是辨得主客也。師曰是也。云如何是客。師曰。語與不語俱是客。又曰。如人解弄珠。不觸手不落地。即今往來底喚作什么即得。無對。師自代曰。不得不得

師看上座來禮拜師曰。來作什么。云不為和尚來。師曰。若禮尊者某甲則偏坐

慎微長老手把拄杖。一僧指云。這個拄杖出何處。微云。雪地出。師不肯。自代曰。如今出也有人辨得么

黃檗從鹽官領三百眾到南泉。每為三百人說法次。南泉便到說法處云。借此道場還許一問否。檗云便請。泉問。定慧等學明見佛性。此理如何。檗云。十二時中不依倚一物。泉云。莫是長老見處么。檗云不敢。泉云。醬水錢即且置。草鞋錢教什么人還。有僧舉似師。師曰。責狀了吃棒

師問僧爾名什么。僧云。請和尚安名。師卻稱良價。僧無對。云居代曰。恁么則無出頭處。又曰。恁么則總被和尚占卻也

延慶端禪師有人問。蚯蚓斬為兩段。兩頭俱動。佛性在阿那頭。慶展兩手。師別曰。即今問底在阿那頭

師到田畔。有師僧插田。有一僧倒插。師問。阇黎因什么倒插。對云。心中活在。師不言歸院。翌日眾僧普請出次。日先出。候問昨日倒插田僧出來。其僧末后出門。師問。阇黎昨日東園斫竹誰。其僧罔測云不知。師曰。阇黎什么處人。云鄧州人。師曰。老僧行腳時曾往過來

僧問師云。承和尚說刮骨禪。請和尚四方八面刮。師曰。勿刮處。云和尚幸是好手。為什么刮不得。師曰。爾還聞道世醫拱手。問如何是善知識眼。師曰。紙捻無油。問十二時中將何奉獻。師曰無物。問身命急切處如何。師曰。莫雜種。云將何奉獻。師曰。將虛空奉獻。云虛空與非空將來不相似。師曰。道相似也得。道不相似也得。云如何是相似。師曰目前。云如何是不相似。師曰目前不是。問返本還源時如何。師曰。如一片雪。從天降下若絲發大。物掛著則不到地。問暫時不在如同死人如何。師曰。好埋卻。又曰臭也。又曰命絕也。師法嗣其出史傳者二十七人。其有機語者十有九人。傳法正宗記曰。大鑒之六世曰筠州洞山良價禪師。其所出法嗣凡二十六人。一曰云居道膺者(敕謚弘覺禪師。塔曰圓寂洞山上足)一曰撫州本寂者(敕謚元證禪師。塔曰福圓)一曰洞山道全者(第二世中洞山)一曰龍牙居遁者一曰京兆休靜者(敕謚寶智大師無為之塔。住華嚴寺)一曰京兆蜆子和尚者。一曰筠州普滿者。一曰臺州道幽者。一曰洞山師虔者(第三世后洞山號青林和尚)一曰洛京遁儒者。一曰越州干峰和尚者。一曰吉州禾山和尚者。一曰天童咸啟者(先住蘇州寶華山)一曰潭州寶蓋山和尚者。一曰益州通禪師者(住北院敕謚證真大師)一曰高安白水本仁者。一曰撫州疏山光仁者。一曰澧州欽山文邃者。一曰天童義禪師者。一曰太原方禪師者。一曰新羅金藏和尚者。一曰益州白禪師者。一曰潭州文殊和尚者。一曰舒州白和尚者。一曰邵州西湖和尚者。一曰青陽通玄和尚者。日本人瓦屋能光禪師亦其一也(師本朝高僧傳曰。航海入唐。參洞山價禪師親承法印)

筠州洞山悟本大師語錄(大尾)

　　洞山悟本大師語錄序

從上宗乘。為物垂言。一如撾涂毒鼓。聞者皆喪。絕后乃重蘇。無舌而解語。湖南正脈。青石濫觴。五傳迄乎新豐。一瀉千里。百谷朝宗。法性波瀾渺無涯涘。矧夫文章富贍。家法縝密。高懸寶鏡。善赴來機。自非入室神足。阿誰敢窺影鞭。門外游人逡巡退縮。歐峰奔逸絕塵。前玉步趨繼踵。以至二八賢哲。執轡并馳。骎骎乎其壯矣哉。其片言只字。昆璧南金。雖多載陳編。未見有全錄。僉曰。祖庭闕典。莫同心不浩嘆。宜默禪人為之慷慨發指。纂錄惟懋。采摭殆盡。乃厘作壹卷。昔者湛然澄禪師得山林居士等。涉獵叢書。鈔錄玄沙語。味際天浴日之海堿于一滴。以慰禪者之渴心。今也宜默效其故事者乎。可謂勤矣。若夫一家云仍因標見月。得意忘言。個個臣奉君。人人子就父。則洞水逆流彌漫乎四海。被其沾丐者。孰敢不隨喜。因敘緒言。辨諸卷端

元文之戊午百鐘吉旦。住林泉沙門元趾稽首拜題

寶鏡流光。名重千古。分五位君臣。立偏正回互。空生滅影。見離微端。水晶盤走夜光之珠。琉璃海產珊瑚之樹。弘宗一線。斷而復續。芙蓉丹霞。東谷南谷。靜慧妙悟。白云獨步。法流海東。兒孫四布

遠孫比丘永玙焚香拜贊

　　重集洞山悟本大師語要自序

吾大雄氏之于心印。淵淵浩浩。於戲大哉。在昔此教也發機靈山。達乎少林。燈燈繼明。奕葉纓緌。以及乎我。然年世寢遠。其勢也不能無同異而已矣。最其昭昭莫若靈山。靈山以還莫若少林。少林以還莫若曹溪。曹溪一脈流為兩派。涇流之大沛然其波瀾狂矣。方此時也。障而東之者。是乃出乎濟上洞上之二家。二家各有其所存者。師師幾語相與嚶其。垂誨于千載之下。雖然其語縝密。其機高尚。辟之郢中之歌。其曲彌高。其聲彌奇。所謂國中屬而和者。不過數人而已。所以如洞山語錄。其傳絕矣。其語雖存。浮沉春池。與礫相混。其故何也。杜撰之輩。妄以凡情改易古語也。最其甚者。如觀察使之語。皆改易。如渠今正是我我今不是渠之語。有更正是作不是者。或有改不是作正是者。是以不能其脈不斷絕者乎。又如也勝前朝斷舌才之句。易前作知。則其義不了者乎。是以雖居士無盡。未嘗無不解本據之問也。大凡類此。予以為。居今之世。志古之道。孟浪猶然。況后昆哉。于是焉溫尋古本。竊竊乎校讎同異。纂集成矣。人或謂予曰。祖佛言教。似生冤家。始有參學分。此是弗洞山大師語耶。曰唯然有之。曰奚為非耶。予曰。將謂無祖佛。況亦言教哉。或聞予言。芒乎無對。予曰。已乎已乎。茍有不者。此語之于編修。今也區區。其可再乎。是歲戊午仲春十五日。日本國沙門玄契。涉筆于歌浦瑞龍精舍

　　書洞山語錄尾

龍之為物。其非常耶。人能觀者寡矣。丹青以畫。告人以龍。人知其為龍。不信者未之有。后觀真龍。告之以龍。人且怪焉。方今之世。孰不說法。囂囂其教。似則似。真則否。如彼畫龍然。非惟畫龍不興云為霖而已。間奪朱。幾為病。於戲可懼屬者有禪人宜默者。再編集洞山語要。來以告予。予爇香稽首。看讀一過。謂之曰。近世支那禪師瑞白雪公有言曰。洞山古剎我等祖基。傾頹已久。瓦礫不存。今幸孤涯上座住持。欲重新祖塔。我輩為洞山兒孫。烏可坐視乎。由是觀之。知重修棠蔭于彼土。今也于子亦資始祖錄乎我國。宜矣知所遵也。吾儕茍辱遠裔。安不喜躍。命工鋟梓。以廣其傳。俾參學者。知丹青外寔有神龍。云行雨施千古如此。請莫怪焉

元文己未三月之八日。鷹峰源光主人覺城叟請詢和南拜撰

女月十五日復書　宜默禪英

挹風采也尚矣。未得接眉。以為歉耳。不圖辱領芳柬并新編洞山祖師語錄一本。剪緘敬讀書頭書尾區區道情。足以見研覃于大法之審實焉。且如祖錄。乃具威儀。安之卓上。凈手焚薰。拜讀一過。其搜羅之無遺漏。蘊崇之有富贍也。何異納千金于孤囊。托萬珠于一盆哉。可謂盡美矣。更聞編次。見隨例于林氏素氏公據可嘉焉。向有印月坡者。拔語于諸書。集洞山錄以多臆裁。不行于世。如是編者。點檢異同。辨揀改易。以歸至正的實。則何人不隨喜而信受乎。有功于祖門也大矣。今承投惠。銘感曷罄。茲贈分科安樂行品一卷。以表謝悰。余期面晤。時維溽熱好加保重不宣

空印瑞方槃譚

信士清左衛門者。丹州野野村人。姓菅原氏。菅丞相之苗裔也。今也以其地氏。少卜居京師。陸沈市廛。平昔歸依三寶。執弟子禮法名慈湛。禪海其號也。昔者有女早世婦亦沒兮門今茲邂逅謂予曰。屬聞之。上人輯洞山大師語錄。是耶。非耶。曰是。曰敢請捐財模印此錄。以廣其傳。俾新豐千古高調殷其希聲于我國。愿與聞此遺音者。鑿聵耳休迷頭。所鳩勝事。為薦婦慈照女智貞等之冥福者乎。予曰可。門忻然從之。標出乎右其法號也

元文四年己未三月之八日沙門宜默謹識