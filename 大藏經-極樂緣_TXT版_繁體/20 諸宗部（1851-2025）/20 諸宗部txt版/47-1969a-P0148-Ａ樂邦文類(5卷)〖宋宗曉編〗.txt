　　No. 1969A

　　樂邦文類序

昔善逝愍群生之旋復于諸苦趣也。指樂邦令歸依。列圣幽贊。宿耆受生者不一。載諸竺墳。燦如星陳。及后之宗焉者漸遠。率以聲色求。而不知求諸心。故大鑒示以惟心。俾知欲得凈土。當凈其心。是善逝說觀佛。而示是心是佛之旨也。是具三心十心。而往生之方也。是法藏發勝愿。其心寂靜。志無所著之因行也。及后之宗焉者漸遠。率弟視九品。恬嬉具縛。夫恬嬉具縛。則諸佛不必出世而度生。而群生之流浪無已也。不求諸心。則愈求愈遠。三圣之觀。皆外逐于相也。圣人因病以致藥。眾生因藥而滋疾。可不哀耶。是故稱樂邦。所以使理即者。緣般若而修證。拯流浪于苦輪也。言唯心。所以使觀行者。本法身而解脫。見三圣于真常也。善逝指人以寶藏。大鑒啟之以元鑰。大鑒示人以因華。善逝接人以果地也。披其華而遺其果。猶夫無華矣。有其藏而不能啟。猶夫無藏矣。事樂邦者。能外夫唯心耶。古今吾心之古今也。延極三世而不可際也。剎界吾心之剎界也。廣被無邊而不可窮也。凈而四圣。染而六凡。吾心之四圣六凡也。不曰唯心。將安所而求樂邦也。誠知。唯心必不能無事于樂邦也。蠢爾含生。遠自無始。于無生而妄生。于無我而執我。三縛十使。習染久矣。非藉濟愿船棲靈圣域。則菩薩尚迷于隔陰。聲聞有昧于出胎。乃下焉者。而可自期不退哉。文殊七佛導師也。無生忍非不證也。而受記往生。善財一生圓曠劫之果者也。第一義非不聞也。而發愿導歸。不事樂邦。將何修而盡惟心之妙也。吾心中之阿彌陀佛。于因地所莊嚴。吾心之勝土為樂邦。原我之初。與阿彌陀佛無二無別。我則迷而流浪。為佛心中之眾生。佛則覺而修證。為眾生心中之佛耳。我心即佛心。我不可得而我也。佛心即我心。佛不可得而他也。不可得而他之佛。念念度生。無間于我。而眾生執不可得而我之幻我。背覺合塵。役役而顛冥于三界。悲夫。故盡修乎樂邦者。所以盡修乎吾心也。盡修乎吾心。所以遠離顛倒。而證我所同于阿彌陀佛者也。諸佛別無所證。全證眾生本性耳。凡阿彌陀佛所具足。我亦具足。不離我心故。樂邦非相。即我心故。非空無相。即相非相故。即相非相。則依正皆真。生佛同體矣。依正皆真。生佛同體。則樂邦之過去尊音王如來。未嘗入滅。未來功德山王如來。久已成佛。現在阿彌陀如來。在十萬億佛剎外。而靡所隔也。八萬四千隨形好。隨念隨見。我心非往。彼佛不來。如鏡中燈。如水中月。鏡非攬燈。燈自現鏡。月非入水。水常含月。在在爾。法法爾。毫相常觀而非觀。寶臺無生而往生。若然者。謂之惟心乎。謂之樂邦乎。吾不得而知也。鹿亭上人。梓宋曉師所集樂邦文類。乞予言辨其卷。遂為稽首佛祖。抒臆見而卑之

賜進士出身吏部尚書武英殿大學士海虞嚴訥撰

　　樂邦文類序

周道既往。百家各以其說爭衡于世。久之浸息。獨儒老釋三之教。幾于并行。大率皆主于勸善戒惡。其言不同。而其歸則一。然釋宗比道家為尤盛。余未嘗讀佛書。初無心佞佛。惟是諸惡莫作眾善奉行之戒。不敢須臾去心。佛之本意似不出此。世有習西方凈土之教者。其說曰。凡夫生于五濁惡世。業網縈覆。生死不能出。苦海不能停。大雄氏不得已。而偏指一方。使人系心專注。果由是而之則達無方所矣。雖然不得其門而入。亦徒為耳。曾不知此法本乎一心一心所主必見于善故。佛指示曰。是心作佛。是心是佛。諸佛正遍知海。從心想生。是故應當一心系念。若因是而論。則彌陀果覺即我性是極樂遐方即我心。是一念到處應用無虧。亦何高下遠近之有哉。比丘宗曉。留心教典。類成此書。其大藏經論。古今儒釋所著。無非西方凈土教門。或闡揚奧義。以警未達。或明示顯應。以誘方來。至于長行短偈片言只字。無一不備。其善用身心可尚矣。一日持以示余。且有請曰。某留心于此有年。將以刊板化一為多廣示學者。儻得一言冠其首。使人起信起修。則某克苦編鏤不為枉矣。余取其書讀之。諸家所示。頗有深趣。真可以發明往生大旨。啟迪人之善心。徐復究其理。蓋人固有之性。本自明白。無始迷妄不貪則吝。緣此病根是生眾苦。若令離苦惱而獲安隱。當以是而對治之。譬如神醫用藥。病根既去則本體如初。又如明鏡受塵。揩摩有力。則本明如舊。夫如是則此書真復性還元之策。豈可寢之哉。嗚呼道在邇不必求諸遠。事在易不必求諸難。昔無著師。禮五臺見文殊說偈有曰。寶塔畢竟化為塵。一念凈心成正覺。佛法無量斯言蔽諸佛土既以心為本。其務西歸者。惟當善凈其心而已矣。斷無它術焉

慶元庚申中元日敷文閣學士宣奉大夫致仕汪大猷序



　　樂邦文類卷第一(并序)

　　　　四明石芝沙門宗曉編次


乾道中德壽宮親灑宸毫。大書蓮社二字。賜防御使浙西路總管張[揙-戶+(今-一)]。龍驤鳳翥八法俱全。真希世河洛之瑞也。竊惟高宗皇帝。以唐虞之化甄陶天下。功成不居。脫屣萬乘。退藏之暇。游心內典。且欲追還廬阜念佛之風。故有斯舉焉。歷考自古帝王興隆釋教。或建立塔廟者有之。或翻譯經論者有之。或廣度僧尼者有之。而未嘗聞操觚染翰發揮凈邦。俾一切人升出五濁。如吾圣君者。至今薄海內外宗古立社。念佛之聲洋洋乎盈耳。乃知至德如風。民應如草。有不期然而然者矣。請試論之

我佛能仁誕生迦維。不戀金輪寶位。直向雪山宴坐。既成道已。隨機闡化故。使大小偏圓教法有殊。最后法華高會一道無偏。開彼權乘悉歸真實。故出世本懷。至是始暢矣。又念將來之世人。根暗鈍不能自求出離。唯彌陀本愿。取土極樂。可以橫截愛河徑超佛地故。于諸大乘經。殷勤勸往者不一。斯蓋如來異妙方便。診恤沉淪。父去留藥之謂耳。然大教東流人或未知。而東晉遠公法師。神機秀發。肇開化源。引水栽蓮。締結凈社。爾時預者一百二十有三人。劉遺民等十八大賢而為上首。自是念佛三昧之道行焉。迨今八百余載。遺風遺烈。凜然尚在。故得張[揙-戶+(今-一)]所修。遠踵其事矣。然則務學必求師。進業必托法。故茲社之興。專以彌陀為宗主。諸經為司南。自晉唐以來。高僧巨儒。咸有著述贊美斯事。雖其間說義有淺深屬辭有工拙。譬如萬派東流同歸滄海。使夫飲用者咸沾一味焉。(宗曉)侵尋晚景。悟世非堅深。仰高宗皇帝。道參天地。德邁羲軒。猶乃宣揚至教。啟迪群蒙。況愚忝簉僧倫。敢怠思修之路乎。由是囊括諸經。網羅眾制。伏而讀之。意圖良導。雖微辭奧旨未易窺測。然研味有年。粗亦識其梗概。重念。隋珠和璧為天下之至寶。茍韞櫝而藏諸。則人孰得而共之。遂于假日。即其所得次而編之。始于經咒終乎詩詞。凡十有四門。總二百二十余首。析為五卷。目曰樂邦文類。蓋仿儒家柳宗直西漢文類之作也。其有集之不盡。當有與吾同志者續焉時

　　經(凡四十六處)大藏專談凈土經論目錄

法華經　彌陀跡中化緣之始

悲華經　三圣因愿授記名號

出生菩薩經　彌陀因行成就眾生

無量壽經　法藏發愿莊嚴妙土

彌陀偈經　彌陀本愿取土之相

首楞嚴經　大勢至獲念佛圓通

鼓音王經　彌陀國城父母親屬

阿彌陀經　極樂過十萬億佛土

阿彌陀經　七日不亂感佛往生

觀無量壽經　行三種業得生西方

觀無量壽經　初修日觀送想西方

觀無量壽經　第八像觀約心觀佛

觀無量壽經　具三種心即得往生

觀無量壽經　下品下生十念功成

觀無量壽經　韋提侍女皆得往生

阿彌陀經　以疑惑心生西方界邊

無量壽經　不了佛智胎宮受生

菩薩處胎經　生染著心墮懈慢國

平等覺經　凈土聲聞修行證果

無量壽經　揀五逆謗法不得往生

無量壽經　三輩修因往生之相

無量壽經　較量二土修善不同

無量壽經　往生凈土菩薩眾多

無量壽經　法滅留經百歲度人

無量壽經　勸各精進努力求之

無量壽經　無量壽佛光明普照

無量壽經　寶缽飲食自然盈滿

華嚴經　較量二土晝夜長短

文殊說般若經　修一行三昧專稱佛名

般舟經　修佛立三昧專念彌陀

方等大集經　修佛立三昧中道觀法

華嚴經　解脫長者得唯心念佛門

華嚴經　依普賢愿得生極樂

法華經　聞經修行即得往生

大寶積經　發十種心得生極樂

隨愿往生經　娑婆濁惡偏贊西方

大集日藏經　念佛隨心見大見小

目連所問經　無量壽國易往易取

十往生經　念佛之人菩薩守護

觀佛三昧經　佛記文殊當生極樂

文殊發愿經　文殊發愿求生極樂

入楞伽經　佛記龍樹往生樂國

善信摩親經　善信厭女求生西方

首楞嚴經　約情想多少論報高下

守護國界主經　命終善惡感報優劣

　　咒(凡一十道)

無量壽修觀行供養儀軌(此儀軌中錄出三咒如下)

無量壽如來拳印真言

無量壽如來根本印真言

無量壽如來心真言

烏瑟膩沙最勝總持經(此經中錄出一咒如下)

無量壽如來總持法門

不空罥索神變真言經(此經中錄出三咒如下)

一字真言　溥遍解脫心真言　不空大灌頂光真言

彌陀不思議神力傳

拔一切業障根本得生

　　論(凡六處)

無量壽論　往生偈及五門修法

毗婆沙論　念佛為易行道

大智度論　樂多集功德者求生凈國

大智度論　釋迦彌陀各有凈穢國土

大乘起信論　娑婆不值佛專勸念

思惟要略法　利鈍二根觀佛相好

阿彌陀佛尊號

　　大藏專談凈土經論目錄

余編類斯文。所以先示經論者。欲修凈業人務本故也。其諸經論皆散在大藏。今載經題函號。以助撿閱之易耳

佛說無量清凈平等覺經一部二卷　乃字函

后漢月支三藏支婁迦讖譯

無量清凈平等覺。即無量壽佛異號也。清凈平等四字壽字意也。覺即佛之華言

佛說阿彌陀經一部二卷　乃字函

吳月支三藏支謙譯

此經亦名阿彌陀三耶三佛薩樓佛檀過度人道經

佛說無量壽經一部二卷　乃字函

曹魏三藏康僧鎧譯

此經更有晉永嘉年中竺法護所譯之本。藏中今缺。天臺觀經疏所指大本。即法護所譯也

大寶積經無量壽如來會卷第十七十八　師字函

大唐三藏菩提流志譯

寶積總方等諸大乘經四十九會。第七即無量壽會也

佛說大乘無量壽莊嚴經一部三卷　兵字函

大宋大宗朝西天三藏法賢奉詔譯

以上五經。其平等覺與阿彌陀。并譯出法藏比丘二十四愿。無量壽與大寶積會。則譯出四十八愿。世有單本。四十八愿經一卷。此乃于無量壽經錄出。非別有本也。又無量壽莊嚴經。譯出三十一愿。輔行曰。愿數不同部異見別不須和會。然細讀五經。大概起盡皆同。似同梵本。但譯師之異。廣略隨宜耳。而荊溪謂。部異見別者。則顯佛說。是同隨機不等。至于結集翻譯皆不同也。然則同異之說。未敢定判覽者詳之。五譯之中。文相頗明。取曹魏本以故。祖師諸文多引用之

佛說阿彌陀經一卷　養字函

姚秦三藏法師鳩摩羅什譯

天臺觀經疏。指此經為小本。前無量壽經為大本。觀無量壽佛經。處兩經之間。義當中本

稱贊凈土佛攝受經一卷　養字函

大唐三藏法師玄奘譯

以上二經同本異譯。秦本列六方諸佛稱贊。唐譯具有十方諸佛稱贊。此亦譯師。適時廣略不同。龍舒凈土文謂。秦本脫去四方者不曉。翻譯部別也

佛說觀無量壽佛經一卷　養字函

宋元嘉中畺良耶舍譯

此經單本藏中無重譯之文。亦名凈除業障生諸佛前經

后出阿彌陀佛偈經一卷　養字函

后漢失譯

此經唯五十六句偈頌。說法文體簡古。古今不得而評

阿彌陀鼓音聲王陀羅尼經一卷　羔字函

失譯

以上二經謂之失譯者。失去譯師名也。有不曉者。謂不譯名失譯。不譯則梵書矣

般舟三昧經一部三卷　罪字函

后漢月支三藏支婁迦讖譯

藏中有大方等大集賢護經跋陂經。并與般舟同本異譯。專說現在佛悉在前立三昧。九十日中觀想稱誦彌陀。摩訶止觀常行三昧所準之經也

佛說如來烏瑟膩沙最勝總持經一卷　高字函

大宋太宗朝西天三藏法天奉詔譯

此經無量壽佛。說神咒為眾生延壽。命終即得往生極樂

無量壽如來修觀行供養儀軌一卷　衡字函

大興善寺三藏不空奉詔譯

此儀軌。結壇誦咒。專期往生

無量壽優波提舍論一卷　堂字函

婆藪婁豆菩薩造。元魏天竺三藏菩提留支譯

婆藪婁豆。此翻天親。天臺十疑論所指往生論即此也。此論通伸凈土諸經。或能觀之甚資凈行

阿彌陀經不思議神力傳　養字函

此傳失載造傳人名。與小本彌陀經同卷。往生神咒在內

集諸經禮懺儀二卷　群字函

上卷唐沙門智升集。上半卷通禮諸佛。下半卷別以偈頌禮贊西方。及懺悔發愿等文。下卷比丘善導揀示專修西方要義。及集記諸祖六時禮贊凈土偈頌等

以上經論傳集一十六種。并專談凈土。故十疑論云。藏中有數十余部經論。殷勤指授勸生西方是也。先賢謂凈土但有七經者。其不審乎

　　法華經　彌陀跡中化緣之始

化城喻品曰。過去有佛。名大通智勝。其佛未出家時。有十六子。皆以童子出家而為沙彌。爾時彼佛。說是經已。即入靜室八萬四千劫。是時十六菩薩。知佛入室。各升法座。為四部眾。廣說分別妙法華經。一一皆度六百八十萬億那由他恒河沙等眾生。是十六菩薩所化眾生。世世所生與菩薩俱。十六沙彌。今于十方現在說法。乃至云。西方二佛。一名阿彌陀。第十六我釋迦牟尼。爾時所化眾生。汝等諸比丘。及我滅度后未來世中聲聞弟子是也。若如來自知涅槃時到。便集諸菩薩及聲聞眾。為說是經

臺宗明法華本跡。跡中以大通為首。此文乃有三意。一昔日共結緣(從是時十六菩薩下)二中間相逢值(從是十六菩薩下)三今日還說法華(從若如來下)此三總括跡中一期他化盡矣。釋迦既爾。彌陀亦然。良以十六王子。于大通時覆講。為物結緣。其諸王子。各得成佛。西方號阿彌陀。以果驗因。彌陀爾時乃為第九王子。為眾講說。是知。彌陀為物結緣明矣。故妙玄六云。大通為結大乘之首。彼佛八千劫說經。十六王子八萬四千劫覆講。于時聽眾。或當座已悟。或中間得入。或近化始得即斯意也。如是銓量非唯顯。佛佛施化道同。抑亦知。古往今來生凈土者。并第九王子當時結緣之眾矣

　　悲華經　三圣因愿授記名號

往昔過恒河沙阿僧祇劫有世界。名刪提嵐。劫名善持。有轉輪王。名無諍念。主四天下。有一大臣。名曰寶海。是梵志種時生一子。有三十二相八十種好。常光一尋生時。有百千諸天。來共供養。因為作字。號曰寶藏。其后出家。剃除須發。成菩提道。還號寶藏。如來廣為圣王說于正法。王請如來及諸圣眾。三月供養。王有千子。王及千子。如是供養。滿二百五十歲。各各向佛及比丘僧。悔諸不及。爾時如來。即入三昧放大光明。現十方世界。或有世界五濁弊惡。或有世界清凈微妙等。王白佛言。諸菩薩等。以何業故取凈世界。以何業故取不凈世界。佛言。菩薩以愿力故。取清凈土。離五濁惡。復有菩薩。以愿力故。求五濁惡。王言。我今真實欲得菩提。不愿取不凈佛土。我已先于十歲之中。端坐思惟。莊嚴清凈佛土。我今發愿。愿成道時。世界之中。無有地獄畜生餓鬼。眾生皆作金色。人天無別。無有女人等。一化生壽命無量。世界清凈無有臭穢。所有宮殿。種種莊嚴。如第六天。余佛世界。若有眾生。聞我名者。修諸善本。欲生我界。愿其命終。必定得生。唯除五逆誹謗圣人破壞正法等(安養記云。悲華經備有二十四愿。但文略耳)輪王發深愿已。佛即告曰。大王汝見西方過百千萬億佛土。有尊音王如來世界。清凈莊嚴。悉如大王所愿。如是四佛出現。入滅過一恒河沙阿僧祇劫。入第二恒河沙阿僧祇劫。是時世界轉名安樂。汝于是時。當得作佛。號無量壽如來等。爾時寶藏如來。尋為第一不眴太子授記曰。汝觀天人三惡一切眾生。生大悲心。欲斷眾生諸苦惱故。欲令眾生住安樂故。今當字汝為觀世音。無量壽佛般涅槃已。彼土轉名一切珍寶所成就世界。種種莊嚴。安樂世界所不及也。汝成菩提道。號遍出一切光明功德山王如來。又告第二尼摩太子。汝今所愿。取大世界。如汝所愿。汝當成菩提道。號曰善住珍寶山王如來。由汝取大世界故。因是字汝為得大勢至(三圣因愿授記劫國名號經。涉第二第三以上。但略錄耳)

　　一向出生菩薩經　彌陀因行成就眾生

佛言。我念過去廣大無量無邊阿僧祇劫。有佛號寶功德威宿劫王。彼佛將入涅槃。為眾廣說法本陀羅尼。時有輪王。名曰持火。王有太子。名曰不思議勝功德。生年十六。從彼如來。聞是法本。即于七萬歲中。精勤修習。未曾睡眠。亦不偃側。端坐一處。不貪財寶及以王位。不樂自身。得值九十億百千那由他佛。諸佛脫法。盡能聞持修習。厭家剃發而作沙門。作已復于九萬歲中。修習此陀羅尼。復為眾生。分別顯示。一生之中。力精教化。令八十億百千那由他眾生得發道心。積功累德。住不退地。爾時不思議勝功德比丘。豈異人乎。即阿彌陀如來是也(經在大藏知字函)

　　無量壽經　法藏比丘發愿莊嚴妙土

過去久遠錠光佛出世。如是次第至五十三佛。名世自在王。彼佛世中。有一國王。聞佛說法。心懷悅豫。棄國棄王而作沙門。號曰法藏。高才勇哲。與世超異。佛說法言。譬如大海。人以升量。經歷劫數。尚可窮底得其妙寶。有人至心精進。求道不止。何愿不得。佛因廣說二百一十億佛剎天人之善惡國土之粗妙。法藏聞說。皆悉睹見。發起勝愿。其心寂靜。志無所著。重白佛言。唯垂聽察。如我所愿。當具說之。設我得佛。國有地獄餓鬼畜生者不取正覺(云云)法藏說四十八愿已。大地震動。天雨妙華。法藏誠諦不虛。超出世間。一向專志。莊嚴妙土。教化安立無數眾生。住于無上正真之道。今已成佛。現在西方安樂世界。其國七寶奇麗。超十方界。無有須彌日月大海溪渠井谷等。亦無四惡趣。亦無春夏秋冬。不寒不熱。常和調適。其諸眾生功德善力行業之地。故能爾耳

　　彌陀偈經　彌陀本愿取土之相

　惟念法比丘　　乃從世饒王
　發愿喻諸佛　　誓二十四章
　世世見諸佛　　垓數無有量
　不廢宿命行　　功德遂具成
　世界名清凈　　得佛號無量
　國界平夷易　　豐樂多上人
　佛壽十方沙　　光明普無邊
　菩薩及弟子　　不可算稱量
　若欲見彼佛　　莫疑亦莫慮
　有疑在胎中　　不合五百年
　不疑生基坐　　叉手無量前
　愿欲遍十方　　須叟則旋還　

　　首楞嚴經　勢至獲念佛圓通

大勢至法王子。與其同倫五十二菩薩。即從座起。頂禮佛足。而白佛言。我憶往昔恒河沙劫。有佛出世。名無量光。十二如來相繼一劫。其最后佛名超日月光。彼佛教我念佛三昧。譬如有人一專為憶。一人專忘。如是二人。若逢不逢。或見非見。二人相憶。二憶念深如是。乃至從生至生。同于形影。不相乖異。十方如來。憐念眾生。如母憶子。若子逃逝。雖憶何為。子若憶母。如母憶時。母子歷生不相違遠。若眾生心憶佛念佛。現前當來。必定見佛。去佛不遠。不假方便。自得心開。如染香人身有香氣。此則名曰香光莊嚴。我本因地。以念佛心。入無生忍。今于此界。攝念佛人。歸于凈土。佛問圓通。我無選擇。都攝六根。凈念相繼。得三摩提。斯為第一

長水疏曰。無量壽亦名無量光。一專為憶如佛。一人專忘。謂不念者。如是眾生見佛不定。故云若逢不逢等。佛與眾生憶念相應。故如形影。念佛心者。初即以生滅心緣佛相好。專注一境心無間。然見佛相好。如鏡現像。復觀所念之佛。俱為虛妄。本無自性。從念想現。故能念之心已起。未起自何而有。不見一法畢竟空寂。本來離念。離念相者。等虛空界。無所不遍。法界一相。即是如來平等法身。故曰入無生忍。我既得度。眾生與我無異。無異之性互相關涉。故念佛者。我皆攝之。念屬意根。意即諸根所依。故云都攝。念即無念。故云凈念。不以念間故云相繼。集解曰。以證驗修。念佛之心。不可單約事解。念存三觀。佛具三身。心破三惑。無生忍位。方可得入

　　鼓音王經　彌陀國城父母親屬

佛在贍波大城。法會說西方安樂世界阿彌陀佛。若人能持名號。臨欲終時。彼佛大眾。往此人所。令其得見。見已歡悅。所生之處。永離胞胎穢欲之形。寶蓮華中。自然化生。其國號清泰圣王。其城縱廣十千由旬。于中充滿剎利之種。阿彌陀佛父。名月上轉輪圣王。其母名殊勝妙顏。子名月明。奉事弟子。名無垢稱。智慧弟子。名曰攬光。神足精進。名曰大化。魔主名曰無勝。有提婆達多。名曰寂靜。若人誦此鼓音聲王大陀羅尼。十日十夜。六時專念敬禮彼佛。堅固正念。悉除散亂。念念不絕。十日之中。必見彼佛。并見十方如來及所住處。唯除重障鈍根之人。所不能睹(咒廣不錄)

孤山彌陀疏曰。鼓音王經。既有女人及惡逆者。豈非彌陀現穢土耶。天竺決疑曰。天親論女人根缺不生。鼓音王佛母。且指初降生時。成正覺已。國土隨凈。必無女人。其母或轉成男子。如此方龍女。或復命終。如悉達母。二家所說。天竺為正。以經所說遠離胞胎穢欲。佛勸人往生故。但對機不等。與諸經少差降耳

　　阿彌陀經　極樂過十萬億佛土

從是西方。過十萬億佛土有世界。名曰極樂。其土有佛。號阿彌陀。今現在說法

霅川新疏曰。極樂之土有四不同。所謂同居方便實報寂光。前三傳傳而論。有苦有樂。唯寂光乃至極之樂耳。同居中有二。謂同居穢同居凈。今經所明。是同居凈。佛意意令行人至寂光之樂。而彼未宜。且令取于同居之凈。既至彼凈。則究竟寂光之樂可期矣。大哉圣人善權。其若是乎

十疑論問曰。西方去此十萬億佛剎。凡夫劣弱。云何可到。答為對凡夫肉眼生死心量說耳。西方去此十萬億剎。但使眾生凈土業成者。臨終在定之心。即是凈土受生之心。動念即是生凈土時。為此觀經云。彌陀佛國。去此不遠。又業力不可思議。一念即生。不須愁遠。又如人夢。身雖在床。而心意識。遍至他方。生凈土亦爾。不須疑也

自信錄曰。極樂去十萬億剎。凡夫命終頃刻至者。自心本妙耳。如楞嚴曰。汝猶未明。一切浮塵。諸幻化相。當處出生。隨處滅盡因緣和合。虛妄有生。因緣別離。虛妄名滅。殊不知生滅去來本如來藏。常住妙明性真常中。求于去來迷悟生死。了無所得。以此推之。當命終時。染濁緣離。故娑婆當處幻滅。清凈緣合。故極樂當處幻生。此滅彼生。間不容發。亦何頃刻之可論乎。抑見終日取舍。而未嘗取舍者矣

　　阿彌陀經　七日不亂感佛往生

不可以少善根福德因緣得生彼國。若人聞說阿彌陀佛。執持名號。若一日至若七日。一心不亂。其人臨命終時。阿彌陀佛。與諸圣眾。現在其前。是人終時。心不顛倒。即得往生

孤山疏曰。不可以少善根得生。則反顯可以多善得生也。少善謂等閑發愿散亂稱名。多善謂執持名號要期日限。執謂執受。持謂任持。信力故執受在心。念力故任持不忘

霅川疏曰。福德雖多。大略如觀經中。三種凈業可也。天臺判三種凈業為散心。十六妙觀方名正受。以彼例此。福德因緣即散心。一心不亂即正受。孤山判此經是散善。觀經屬定善。予不韙彼說。且普門品疏。釋一心稱名有事有理。若用心存念。不間名事一心。若達此心。四性不生。與空慧相應。是理一心。用彼驗此。一心亦然。普門品中。無不亂二字。智者尚作空慧釋之。今云一心不亂。何苦貶為散善

　　觀無量壽經　行三種業得生西方

欲生彼國者。當修三福。一者孝養父母。奉事師長。慈心不殺。修十善業。二者受持三歸。具足眾戒。不犯威儀。三者發菩提心。深信因果。讀誦大乘。勸進行者。此三種業。過去未來現在三世諸佛凈業正因

天臺觀經疏曰。初業共凡夫。次共二乘。后是大乘不共之法。第一敬上接下慈心行也。修十善業。是其止行。身除三邪。口離四過。意斷三惡。第二在家戒。亦即十戒。具足眾戒者。道俗備受微細。不犯威儀者。三千悉不缺也。第三發菩提心是愿。起意趣向名為發心。佛果圓通。說為菩提。讀誦大乘。明修解也。行能運通。說之為乘。妙宗曰。此三種業。得前者。不得后后。得后后者。必得前前

　　觀無量壽經　初修日觀送想西方

佛告韋提希。汝及眾生。當起想念。正坐西向。諦觀于日。令心堅住。專想不移。見日欲沒狀如懸鼓

觀經疏曰。落日懸鼓。用標送想之方。妙宗曰。系心之法。須觀落日者。欲令定想趣于西方。是向彌陀所居處故。即以所見落日。為境想之。今起觀中之日。以圓人知。能想心本具一切依正。今以具日之心。緣于即心之日。令本性日顯現其前。斯乃以法界心。緣法界境。起法界日。既皆法界。豈不即空假中。此心堅住明了。則日觀成也

　　觀無量壽經　第八像觀約心觀佛

次當想佛。所以者何。諸佛如來。是法界身。入一切眾生心想中。是故汝等心想佛時。是心即是三十二相八十隨形好。是心作佛。是心是佛。諸佛正遍知海。從心想生。是故應當一心系念。諦觀彼佛

觀經疏曰。諸佛如來下。泛明諸佛。是故應當下。遍觀彌陀。法界身者。報佛法性身也。眾生心凈。法身自在。故言入。如白日升天影現百川。明佛身自在能隨物現也。又法界身是佛身。無所不遍。法界為體。得此觀佛三昧。解入相應。故言入心想也。是心作佛者。佛本是無心凈故有。是心是佛者。向問佛本是無心凈故有。便謂條然。故言即是。始學名作。終成即是。妙宗釋曰。欲想佛身。須知觀體。體是本覺起成能觀。本覺乃是諸佛法界之身。以諸佛無別所證。全證眾生本性故也。若始覺有功。本覺乃顯。故云法身從心想生。又復彌陀與一切佛。一身一智應用亦然。彌陀身顯即諸佛身。諸佛相明即彌陀體。是故泛明諸佛。以為彌陀觀體。從法界身下。是約感應道交釋。從又法界身下。是解入相應釋。融心解曰。若無初釋。則觀非觀佛。若無次釋。則生佛體殊。二釋相成。是今觀法。是心作佛者。明即心變全性成修。是心是佛者。心外無佛。佛外無心。既全是心。心豈見心。如指不自觸刀不自傷。般舟所謂我所念即見心作佛心者。不知心等止觀。約此而立中觀。般舟與此文同也。如來恐人著相觀佛故。于真像之前。示乎觀體。令依此法而觀佛身。妙宗又曰。今之心觀。非直于陰觀本性佛。乃托他佛顯乎本性。故先明應佛入我想心。次明佛身全是本覺。故應佛顯知本性明。托外義成。唯心觀立。若論作是。即不思議三觀也。以若破若立名作。空假二觀也。不破不立名是。中道觀也。全是而作。則三諦俱破俱立。全作而是。則三諦俱非破立。即中之空假名作。能破三惑。能立三法。故感他佛三身圓應。能成我心三身當果。即空假之中名是。則全惑即智。全障即德。故心是應佛心是果佛。故知。作是一心修此三觀。乃十六觀之總體。一經之妙宗。文出此中。義遍初后。是故行者。當用此意修凈土因。不可不知

　　觀無量壽經　具三種心即得往生

若有眾生。愿生彼國者。發三種心。即便往生。何等為三。一者至誠心。二者深心。三者回向發愿心。具三心者。必生彼國

觀經疏曰。至誠心者。即實行眾生。至之言專。誠之言實。深者佛果深高。以心往求。故云深心。亦從深理生。亦從厚樂善根生。故十地經云。入深廣心。涅槃云。根深難拔。故曰深心。善導釋曰。身禮拜彼佛。口稱場彼佛。意觀察彼佛。三業真實故名至誠心。以真實信心。信知自身具足煩惱流轉三界。信知彌陀本愿稱名下至十聲得生。乃至一念無有疑心。故名深心。凡所作為一切善根。悉皆回愿往生。故名回向發愿心。具此三心。必得生也。若少一心。即不得生

　　觀無量壽經　下品下生十念功成

下品下生者。作不善業五逆十惡。以惡業故。應墮惡道。如此愚人。臨命終時。遇善知識為說妙法教令念佛。此人苦逼。不遑念佛。善友告言。汝若不能念者。應稱無量壽佛。如是至心令聲不絕。具足十念。稱南無阿彌陀佛。稱佛名故。于念念中。除八十億劫生死之罪。命終之時。見金蓮華。即得往生

觀經疏曰。善心相續至于十念。或一念成就即得往生。以念佛除滅罪障故。即以念佛為勝緣也。問云何以少時心力。而能勝終身造惡耶。大論自有此責。是心雖少時。而力猛利諦心決斷。勝百年愿力。是心名為大心。以舍身事急故。如人入陣不惜身命名為健人也。妙宗曰。此雖造惡。已曾修觀。故使臨終勸念。定心則成。亦是乘急戒緩人也。縱現世不修三昧。亦是宿種今熟。故十疑論云。臨終遇善知識。十念成就者。并是宿善業強。始遇知識。作此解釋。方合定善之義。若本不修三昧者。則屬前悔有輕重義也

　　觀無量壽經　韋提侍女皆得往生

說是語時。韋提希與五百侍女。聞佛所說。應時即見極樂世界。心生歡喜。逮無生忍。世尊悉記。皆當往生

觀經疏問曰。論說女人根缺不生。此經韋提希五百侍女同生云何。曰論說女人根缺不生者。就彼為言。生彼國者。凈根離欲故無女人。身根精上。故無根缺。經語初生故。有善心一切得往。十疑論曰。彼無女人。及無盲聾喑啞人。但此處女人及盲聾喑啞人。心念彌陀悉生彼國

　　阿彌陀經　以疑惑心生西方界邊

佛言其中輩人。雖不去家舍欲。當持經戒。分檀布施。常信佛語。欲生佛國。其人命終。自見阿彌陀佛。往至佛國。可得智慧勇猛。若人中悔。心中狐疑。不信分檀諸善得福。不信彌陀佛國往生。其人續念不絕。暫信暫不信。無所專據。續其善愿為本故得往生。其人壽終。不能得至阿彌陀佛所。便道見阿彌陀佛國界邊七寶城中。心大歡喜。便止其中。七寶水池蓮華化生。其城縱廣二千里。快樂如忉利天。不見彼佛。但見光明。心自悔責。其人于城中五百歲。乃得往至阿彌陀佛。聞經聞解

　　無量壽經　不了佛智胎宮受生

佛告慈氏。彼國人民。有胎生者。汝復見不。對曰已見。其胎生者所處宮殿。或百由旬。或五百由旬。各于其中。受諸快樂。如忉利天。慈氏白佛。何因何緣。彼國人民。胎生化生。佛言。若有眾生。以疑惑心。修諸功德。愿生彼國。不了佛智。不思議智。不可稱智。大乘廣智。無等無倫最上勝智。于此諸智。疑惑不信。然猶信罪福。修習善本。愿生其國。此諸眾生。生彼宮殿。壽五百歲。常不見佛。不聞法。不見僧。是故于彼謂之胎生。若有眾生。明信佛智乃至勝智。作諸功德。信心回向。此諸眾生。于七寶華中。自然化生。加趺而坐。須臾之頃。身相光明。智慧功德。如諸菩薩。具足成就。彌勒當知。彼化生者。智慧勝故。佛言。其人作是以后。若復中悔。心意狐疑。不信作善后世得福。不信往生佛國。其人雖爾。續得往生。其人命欲終時。阿彌陀佛。即令其人于臥夢中見阿彌陀國土。心中大喜。意自念言。我悔不知益作諸善。今當往生。其人但念。口不能言。即自悔過者。疑差減少。悔無所及。其人命終。即生阿彌陀佛國。不能得前至。便道見二千里七寶城中。心獨歡喜。便止其中。于七寶浴池。蓮華化生。如第二忉利天上自然之物。于其城中五百歲竟。乃得出至阿彌陀佛所。其人聞經。心不開解。智慧不明。所居舍宅在地。不能令舍宅隨意高大在虛空中。復去阿彌陀佛大遠。不能得近。亦如第二中輩狐疑也。其人久久亦當智慧開解。知經勇猛。次如上第一輩也。所以者何。皆坐前世求道時。中悔狐疑。暫信暫不信。不信作善得其福德。皆自然得之爾。當知。生疑惑者。為失大利。是故應當明信諸佛無上智慧

觀經疏釋日觀中云。教令正觀。為除疑心。大本明以疑惑心修諸功德。落在邊地復受胎生故。作此觀令除疑惑也。妙宗曰。經云。不了佛智則生疑惑。疏云。故作此觀。令除疑惑。即顯此觀。能了佛智。若不用三觀觀落日者。則迷佛智。日觀既爾。余觀例然。故知。大師依乎佛智立今觀法。若凡小善乃至臨終回向佛智作眾惡者。須依佛智求滅罪障。既有乘種生彼。速見三寶。不生邊地及胎宮也

　　菩薩處胎經　生染著心墮懈慢國

佛言。過此西方十二億那由他剎有懈慢國。決樂安隱。人欲往生阿彌陀佛國。若從此國過。人多染著。即愿生其中。遂不得到彌陀佛土。若人見此。不貪不愛。即得越過至安樂國

彌陀經鈔曰。此懈慢國。即無量壽經所謂疑城。佛恐眾生念佛生疑。故現此國也。問既云懈慢。何得快樂。答若對極樂即為懈慢。若對娑婆即為快樂也

　　平等覺經　凈土聲聞修行證果

無量清凈佛國。其諸菩薩阿羅漢。各自行道。中有在地講經。誦經坐禪者。有在虛空講經經行者。中有未得須陀洹道者。則得須陀洹道。未得斯陀含道者。則得斯陀含道。未得阿那含道者。則得阿那含道。未得阿羅漢道者。則得阿羅漢道。未得阿惟越致者。則得阿惟越致。各自行道。莫不歡喜。又彌陀經云。彼佛弟子皆阿羅漢。非是算數。又觀經中中三品人。生彼聞法。皆得阿羅漢果

十疑論曰。彼無二乘之心。純一大乘清凈良伴。觀經疏問曰。依往生論。二乘種不生。觀經中輩小乘得生何耶。答正處小行不生。要由垂終發大乘種。爾乃得生。以其先多學小。至彼聞苦空無常。發其本解。元證小果。得小果已。于小不住。必還入大。妙宗曰。回心故得生。慣習故證小。知大證小。不執偏真而為究竟。不久證大也

　　無量壽經　揀五逆謗法不得往生

四十八愿第十八云。設我得佛。十方眾生。至心信樂。欲生我國。乃至十念。若不生者。不取正覺。唯除五逆誹謗正法。又下卷云。諸有聞佛名號。信心歡喜。乃至一念。回向愿生即得往生。唯除五逆誹謗正法

觀經疏云。大本五逆謗法不得生。此觀經逆罪得生。釋有兩義。約人造罪有上有下。上根如世王造逆。必有重悔。令罪消薄。容使得生。下根造逆多無重悔。故不得生。二者約行。行有定散。觀佛三昧名定。修余善業為散。散善力微。不除五逆。不得往生。大本就此。故言不生。此經明觀故說得生

　　無量壽經　三輩修因往生之相

佛言。十方眾生愿生彼國。凡有三輩。其上輩者。舍家棄欲。而作沙門。發菩提心。一向專念無量壽佛。修諸功德。愿生彼國。是人壽終。無量壽佛與諸大眾。現其人前。即隨彼佛。生七寶華中。住不退轉。智慧勇猛。神通自在。其中輩人。至心愿生彼國。雖復不作沙門。大修功德。當發無上菩提之心。一向專念無量壽佛。多少修善。奉持齋戒。起立塔像。飯食沙門等。以此回向愿生彼國。其人臨終。無量壽佛化現其身。與諸大眾現其人前。即隨化佛往生其國。住不退轉。功德智慧次上輩也。其下輩人。至心欲生彼國。假使不作諸功德。當發無上菩提之心。一向專意乃至十念。若聞深法。歡喜信樂不生疑惑。乃至一念念于彼佛。此人臨終。夢見彼佛。亦得往生。功德智慧次中輩也

觀經疏曰。觀經九品。為令識位之上中下。即是大本三品也。孤山刊正記曰。大本三輩。但齊觀經六品。以彼三輩純明善行。不及惡人故也。靈芝謂。大本三品。皆曾發心。可對觀經上品。中下二品。則非所對。況復行因與今全別。輔正解曰。天臺以今經九品。會同大本三輩。乃約彼此位次高下相同而會。不約行因發心之相以會三品也

　　無量壽經　較量二土修善不同

佛言。后世人得佛經語。當熟思之。能于其中。端心正行。主行為善。率化其下。轉相敕令。各自端守。廣殖德本。布恩施惠。忍辱精進。一心智慧。正心正意。齋戒清凈一日一夜。勝在無量壽國為善百歲。所以者何。彼佛國土。無為自然皆積眾善。無毛發之惡。故于此修善十日十夜。勝于他方諸佛國中為善千歲。以他方佛國為善者多。為惡者少故。唯此多惡無有自然。心勞形困。飲苦食毒。吾哀汝等。苦心誨諭。教令修善

　　無量壽經　往生凈土菩薩眾多

彌勒白佛言。于此世界。有幾不退菩薩往生極樂。佛告彌勒。于此世界。有六十七億不退菩薩。往生彼國。一一菩薩。已曾供養無數諸佛。次如彌勒者也。諸小行菩薩。及修習少功德者。不可稱計。皆當往生。又不但我剎諸菩薩往生。他方佛土。如遠照佛剎。有百八十億菩薩。皆當往生。乃至不但此十四佛國諸菩薩往生。十方世界無量佛國。往生者甚多無數。若我具說。一劫尚未能盡。今略說耳

　　無量壽經　法滅留經百歲度人

若有聞此經者。于無上道。終不退轉。是故應當專心說行。吾說此經法。令見無量壽佛及其國土。所當為者。皆可求之。無得以我滅度之后復生疑惑。當來之世。經道滅盡。我以慈愍。特留此經。止住百歲。其有眾生值斯經者。隨意所愿皆可得度。其有不信贊嘆稱揚阿彌陀佛名號而謗毀者。五劫之中。當墮地獄具受眾苦

　　無量壽經　勸各精進努力求之

佛告彌勒。諸天人等。無量壽國。微妙安樂。清凈若此。何不力為善。念道之自然。著于無上下。洞達無邊際。宜各勤精進。努力自求之。必得超絕去。往生安養國。橫截五惡道。惡趣自然閉。升道無窮極。易往而無人。其國不逆違。自然之所牽。何不棄世事。勤行求道德。可獲極長生。壽樂無有極

　　無量壽經　無量壽佛光明普照

佛告阿難。無量壽佛。威神光明。最尊第一。諸佛光明。所不能及。或有佛光。照百佛世界。或千佛世界。取要言之。乃照東方恒沙佛剎。南西北方四維上下。亦復如是。或有佛光。照于七尺。或照一由旬。如是轉倍。乃至照一佛剎。是故無量壽佛。號無量光佛。無邊光佛。無礙光佛等。其有眾生遇斯光者。三垢消滅。身意柔軟。歡喜踴躍。善心生焉。若在三涂。見此光明。無復苦惱。壽終之后。皆蒙解脫

　　無量壽經　寶缽飲食自然盈滿

彼佛國土。諸往生者所處宮殿。衣服寶器。自然在前。金銀琉璃等缽。隨意而至。百味飲食。自然盈滿。雖有此食。實無食者。但見色聞香。意以為食。自然飽足。身心柔軟。無所味著。事已化去。時至復現。又平等覺經。大彌陀經并云。阿彌陀佛菩薩阿羅漢。悉有自然七寶缽。缽中百味飲食。不類世間天上乃八方上下。飲食中精味香味無比。自然化生。欲得甜醋。在所欲得。所食不多不少。亦不言美惡。食訖化去。皆清凈無染所食。但用作氣力耳。往生論云。愛樂佛法味。禪三昧為食

安養記曰。初言實無食者。次二經謂用氣力故食。準欲界未離段食。故須食之。據滿愿子成佛。法喜禪悅食。更無余食想。則凈土亦容實無食者。當知。彼土百味四微。既隨意而具。食與不食。安可一途。二經各說。乃適時好尚耳

　　華嚴經　較量二土晝夜長短

壽量品心王菩薩言。此娑婆世界釋迦佛剎一劫。于極樂世界阿彌陀佛剎。為一日一夜。極樂世界一劫。袈裟幢世界金剛堅佛剎。為一日一夜。如是次第過百萬阿僧祇世界。最后世界一劫。于勝蓮華世界賢勝佛剎。為一日一夜。又彌陀經云。彼佛國土晝夜六時

慈恩彌陀通贊曰。凈土晝夜各有六時。問凈土人絕無明。國無昏曉。何言晝夜。答華開金沼化生。為天曙之情。鳥宿瓊林。菩薩作時昏之想。霅川新疏曰。當知。六時應是晝三夜三。彼國眾生。身有光明。無須彌山。不以日之出沒分其晝夜。若如釋簽。謂諸天以華開華合以表晝夜。則慈恩之說或然。此則寄此方晷刻。名彼土時分耳。如華嚴所說。則西方六時。誠不可用此間寅卯等校其長短也。或不取慈恩所說。以無證據故。予閱悲華經。彼明蓮華尊佛世界乃曰。彼佛常有光明。以華合鳥棲菩薩入定。即知夜分。若風吹華散。諸鳥和鳴。菩薩從禪定起。知是晝分

　　文殊說般若經　修一行三昧專稱佛名

文殊言。云何名一行三昧。佛言。法界一相系緣法界。是名一行三昧。欲入一行三昧。應處空閑。舍諸亂意。不取相貌。系心一佛。專稱名字。隨佛方所。端身正向。能于一佛。念念相續。即是念中。能見過去現在諸佛。何以故。念一佛功德。亦與無量諸佛功德無二。皆成一如。成最正覺

天臺止觀云。常坐三昧。出文殊說文殊問經。名一行三昧。九十日為一期。結加正坐。隨一佛方面。端坐正向。時刻相續。若坐疲極。或疾病所困。或睡蓋所覆。內外障侵奪。卻當專稱一佛名字。慚愧懺悔以命自歸。與十方佛名。功德正等。輔行釋曰。隨一佛方面等者。隨向之方。必須正西。若障起念佛所向便故。經雖不局令向西方。既令專稱一佛。諸教所贊多在彌陀故。以西方而為一準。與十方佛等者。釋疑也。恐有人疑。何故獨令稱彌陀。是故釋云。功德正等也

　　般舟經　修佛立三昧專念彌陀

佛言。何因致現在諸佛悉在前立三昧。其有四眾持戒完具。獨一處止。心念西方阿彌陀佛。今現在去是千億萬佛剎。其國名須摩提。在眾菩薩中央。說經一切常念彼佛。譬如夢中。見金寶親屬。相與娛樂。覺已說之。若人念彼佛一日晝夜。若過七日七夜。阿彌陀佛。于覺不見。夢中見之。心作念時。諸佛國土。大山須彌。幽冥之處。悉為開辟。不持神足到其佛剎。便于是間。坐見彼佛。聞所說經。譬如舍衛有三淫女。時羅閱國有三男子。本未曾見。聞之淫意即動。夢到其所。與共棲宿。淫事宛然。用是念故。見佛當生。常念佛身有三十二相端正無比。用念佛故。得空三昧。又如夢中食甘美飲食。覺已腹空。自念一切所有。皆如夢也。佛于三昧中。立有三事持。佛威神力持。佛三昧力持。本功德力持。用是三事故得見佛。作是念。佛從何所來去到何所。自念佛無所從來。我亦無所至。我所念即見心作佛心。自見心是佛心是。恒薩阿竭。心是我身心。見佛心不自知心。心不自見心。心有想為癡心。無想是泥洹。是法無可樂者。皆念所為。設使念為空耳。復有四事。疾得是三昧。一者不得有世間思想。如指相彈頃三月。二者不得臥出三月。如指相彈頃。三者經行不得休息。不得坐三月。除飯食左右。四者為人說經。不得望人衣服飲食。佛威神力。于三昧中立。東視百千佛百萬佛百億佛。如是十方悉見諸佛

止觀云。常行三昧出般舟經。般舟翻為佛立。佛立有三義(如經)此三昧成。能于定中。見十方佛在前立。明此三昧有三。一身開遮。身開常行。避惡知識。常獨處止。常行乞食。不受別請。嚴飾道場。盥沐其身。改換衣服。唯專行旋。九十日為一期。要期誓愿。使我筋骨枯朽。學是三昧不得。終不休息。二口說默。九十日口常唱阿彌陀佛名無休息。九十日心常念阿彌陀佛無休息。或唱念俱運。或先念后唱。或先唱后念。唱念相繼。無休息時。若唱彌陀。即是唱十方佛功德等。但專彌陀為法門主。舉要言之。步步聲聲。念念唯在彌陀。三意止觀。三月常念彌陀三十二相。從足下千輻輪相。一一逆緣念諸相。乃至無見頂。亦應從頂緣至千輻輪。令我亦逮是相。又念我當從心得佛從身得佛。佛不用心得。不用身得。不用心得佛色。不用色得佛心。智者曉了。本無所有。壞本絕末(空)如夢見七寶親屬。覺已不知在何處。又如淫女夜夢從事。覺已念之。不來不往。樂事宛然。又如夢食美食。覺已腹空。自念一切所有法。皆如夢。是名如相念(假)自念佛從何所來。我亦無所至。我所念即見心作佛心。自見心見佛心。是佛心。是我心見佛心。不自知心。心不自見心。心有想為癡心。無想是泥洹。是法無可示者。皆念所為。設有念亦了無所有(中)若人欲得智慧如大海。于此坐不運神通。悉見諸佛者。當修是三昧。是三昧于諸功德。最為第一。此三昧是諸佛父母。一切如來從是法生

輔行釋曰。意止觀中。先念三十二相。以為觀境。又念我當下。正明于境。以修三觀。我所念諸句中佛字。一自心三昧所見佛。二西方從因感果佛。今具二義。共為一境。為順理故。從初義釋。三昧既成。隨念即見。見是心性名心作佛。佛既心作故。見佛時名見自心。若見自心。即見佛心。以彼佛心是我心故。故此中意。但觀自心及所見佛。不出法性故。見佛心即見己心。己心佛心即是中道。四明融心解曰。止觀判般舟文。心佛叵得為空。夢事宛然為假。心不見心為中。說則三相歷然。修則一念備(矣)

　　方等大集經　修佛立三昧中道觀法

佛告賢護。若欲成就諸佛現前三昧。隨所念處即見如來。如取清油凈水水晶明鏡。用是四物觀己而像。善惡好丑影現分明。而彼現像。不從四物出。亦非余處來。非自然有。非人造作。當知。彼像無所從來。亦無所去。無生無滅。無有住所。菩薩亦爾。即復思惟。今此佛者。從何所來。而我是身。復從何出。觀彼如來。竟無來處及以去處。我身亦爾。本無出處。豈有轉還。彼復應作如是思惟。今此三界。唯是心有。何以故。隨彼心念。還自見心。今我從心見佛。我心作佛。我心是佛。我心是如來。我心是我身。我心見佛。心不知心。心不見心。心有想念。則成生死。心無想念。即是涅槃。所思既滅。能想亦空。當知。菩薩因此三昧。證大菩提

此經與前般舟經。同本異譯。此中所明中道觀法。文相顯著。故更重錄

　　華嚴經　解脫長者得唯心念佛門

長者言。善男子。我若欲見安樂世界無量壽如來。隨意即見。如是十方一切世界所有如來。我若欲見。隨意即見。我能了知一切如來國土莊嚴神通等事。無所從來。亦無所至。無有行處。亦無住處。亦如己身。無來無去。無行住處。然彼如來。不來至此。我不往彼知。一切佛及與我心。皆如夢故。如夢所見從分別生。見一切佛。從自心起。又知自心。如器中水。悟解諸法。如水中影。又知自心。猶如幻術。知一切佛。如幻所作。又知自心諸佛菩薩。悉皆如響。譬如空谷隨聲發響。悟解自心。隨念見佛。我如是知。如是憶念。所見諸佛。皆由自心(此出貞元華嚴經)

清涼貞元疏曰。無所從來下。正辨唯心。即心無心。便入真如。了彼相虛。唯心現故。以我即寂之唯心。叩彼即體之妙用。能念念念。何動寂之相干。既了唯心。了心即佛故。隨所念無非佛矣。況志一不撓。精研造微。佛應克誠。于何不見下列四喻。通顯唯心。喻無來往。別喻兼明不出入等。四喻皆具四觀。一正是唯心。二唯心故空。三唯心故假。四唯心故中融而無礙。即華嚴意夢。喻不來不去。影喻不出不入。幻喻非有非無。響喻非合非散。三觀齊驅。以性融相。則入重重念佛之境。已見德云

　　華嚴經　依普賢愿主得生極樂

行愿品。普賢菩薩。于逝多林末會。發十大愿王。其一一愿皆云。虛空界盡。眾生界盡。我此大愿。無有窮盡。是人臨命終時。最后剎那。一切諸根。悉皆散壞。一切威勢。悉皆退失。輔相大臣。宮殿內外象馬車乘珍寶。伏藏無復相隨。唯此愿王。不相舍離。于一切時。引導其前。一剎那中。即得往生極樂世界。到已即見阿彌陀佛。其人自見。生蓮華中。蒙佛授記。得授記已。經無數劫。普于十方不可說不可說世界。以智慧力。隨眾生心。而為利益。乃至能于煩惱大苦海中。拔濟眾生。令其出離皆得往生極樂世界。又下偈云。愿我臨欲命終時。盡除一切諸障礙。面見彼佛阿彌陀。即得往生安樂剎。我既往生彼國已。現前成就此大愿。一切圓滿盡無余。利樂一切眾生界

貞元疏曰。問不求生華藏。期生極樂何耶。答有四意。一者有緣故。二欲使眾生歸憑情一故。三不離華藏故。四即本師故。行愿鈔曰。有緣者彌陀愿重。偏接娑婆人也。歸憑情一者。若聞十方皆妙彼此融通。則初心茫茫。無所依托。故方便引之。不離華藏者。極樂去此。但十萬億佛土。華嚴中所有佛剎。皆微塵數故不離也。即本師者。如經第三十九云。或有見佛無量壽觀自在等共圍繞。疏判云。贊本尊遮那之德也。疏又曰。華藏剎海皆遮那境。無量壽佛。去十萬億。并未出于剎種之中。豈非本師隨名異化也

道純法師曰。問普賢行愿。是華嚴流通。何故于世界海中。偏指極樂。既信解圓宗。十方佛剎。皆可往生。結歸西方。必有深旨。答普賢為善財海眾。說愿王已。結歸西方者。蓋為信解圓宗人。入文殊智。修普賢行。福慧事理皆稱法界。此大心人。雖妙悟本明頓同諸圣。然猶力用未充。未及如來出現普利眾生。所以暫依凈土。親近彌陀海眾。直至成佛。故經曰。親睹如來無量光。現前授我菩提記。蒙彼如來授記已。化身無數。百俱胝智力廣大遍十方。普利一切眾生界。即斯意也(此文出直指凈土決疑集)

　　法華經　聞經修行即往安樂世界

佛言。若有女人。聞是經典。如說修行。于此命終。即往安樂世界阿彌陀佛大菩薩眾圍繞住處。生蓮華中寶座之上。不復為貪欲所惱。亦復不為嗔恚愚癡所惱。亦復不為憍慢嫉妒諸垢所惱。得菩薩神通無生法忍

荊溪法華記曰。若有女人等者。此中秖云聞是經典如說修行即凈土因。不須更指觀經等也。問如何修行。答既云如說修行。依經立行。具如分別功德品中。直觀此土四土具足。故此佛身即三身也。故此大眾即一切眾。以惑未斷故。故安樂行。是同居凈土行之氣分也。故不離同居穢。見同居凈。問同居類多。何必極樂。答教說多故。由物機故。是攝生故。令專注故。宿緣厚故。約多分故

　　大寶積經　發十種心得生極樂

彌勒白佛言。如佛所說阿彌陀佛極樂世界功德利益。若有眾生。發十種心。隨一一心。專向于佛。是人命終。當得往生。世尊何等名為十種心。佛告彌勒。如是十心。非諸凡愚不善丈夫具煩惱者之所能發。何等為十。一者于諸眾生。起于大慈。無損害心。二者于諸眾生。起于大悲。無逼惱心。三者于佛正法。不惜身命。樂守護心。四者于一切法。發生勝忍。無執著心。五者不貪利養。恭敬尊重。凈意樂心。六者求佛種智。于一切時。無忘失心。七者于諸眾生。尊重恭敬。無下劣心。八者不著世論。于菩提分。生決定心。九者種諸善根。無有雜染清凈之心。十者于諸如來。舍離諸相。起隨念心。是名菩薩發十種心。由是心故。當得往生。若人于此十心。隨成一心。樂欲往生彼佛世界。若不得生。無有是處(經第九十二卷)

　　隨愿往生經　娑婆濁惡偏贊西方

普廣菩薩白佛言。何故經中贊嘆阿彌陀佛剎七寶諸樹。宮殿樓閣。諸愿生者。皆悉隨彼所欲。應念而至。佛告普廣。汝不解我意。娑婆世界人多貪濁。信向者少。習邪者多。不信正法。不能專一。令諸眾生專心有在。是故贊嘆。彼佛國土諸往生者。悉隨彼愿。無不獲果

　　大集日藏經　念佛隨心睹見大小

佛言。欲生清凈佛剎。不生障礙。而此眾生。應凈洗浴。著鮮潔衣。菜食長齋。勿啖辛臭。于寂靜處。正念結加。或行或坐。念佛身相。更莫他緣。或一日夜。或七日夜。至心念佛。乃至見佛。小念見小。大念見大。乃至無量念者。見佛色身無量無邊。佛身三十二相。于一一相。亦念亦觀。皆能明了。隨所見相。見青光明。于彼光相。專精系意。無令心亂。彼光出已。從行者頂入。爾時安心。謹莫驚怖。念此青光。于自身中。支體遍行。見身火然。乃至成灰。風來散滅。如是念時。無有一相。十方皆空。如是修者。能于一彈指頃。到一佛剎及無量剎

此經所明念佛。雖不定指西方。竊見慈云懺主念佛方法。引證念佛大小之義。故此錄之庶覽彼文者。知經始末

　　目連所問經　無量壽國易往易取

佛告目連。譬如萬川長流。有浮草木。前不顧后。后不顧前。都會大海。世間亦爾。雖有豪貴富樂自在。悉不得免生老病死。秖由不信佛經。后世為人。更甚困劇。不能得生千佛國土。是故我說。無量壽國。易往易取。而人不能修行往生。返事九十六種邪道。我說。是人名無眼人。名無耳人

　　十往生經　念佛之人菩薩守護

佛言。若有眾生。念阿彌陀佛。愿往生者。彼佛即遣二十五菩薩。擁護行者。若行若坐。若住若臥。若晝若夜。一切時一切處。不令惡鬼惡神得其便也

　　觀佛三昧經　佛記文殊當生極樂

文殊白佛言。我念過去。寶威德上王佛時有長者。名一切施。長者有子。名曰戒護。子在母胎。以敬信故預。為其子受三歸依。生年八歲。童子見佛。恭敬作禮。一見佛故。即得除滅百千萬億生死之罪。從是已后。常生凈土。得百千億念佛三昧門。故今釋尊復記之曰。文殊師利。汝當往生極樂世界證入初地

　　文殊發愿經　文殊發愿求生極樂

　愿我命終時　　滅除諸障礙
　面見阿彌陀　　往生安樂剎
　生彼佛國已　　成滿諸大愿
　阿彌陀如來　　現前授我記
　嚴凈普賢行　　滿足文殊愿
　盡未來際劫　　究竟菩薩行　

　　入楞伽經　佛懸記龍樹生極樂國

　大慧汝當知　　善逝涅槃后
　未來世當有　　持于我法者
　南天竺國中　　大名德比丘
　厥號為龍樹　　能破有無宗
　世間中顯我　　無上大乘法
　得初歡喜地　　往生安樂國　

楞伽經有三本。此出七卷成文。實叉難陀所譯。在四字函

　　善信摩親經　善信厭女求生凈土

佛在舍衛。有長者女。名曰善信。智慧博達。常有大愿。不樂世俗。自念萬物無常。當歸于死。天地亦當敗壞。何況人身。念我父母兄弟不知罪福。貪欲無厭。我年三五。以許他男。我家兄弟。受取匹帛。我身當往受諸苦難。不如。今日清凈。當發上愿。求覓安隱長樂之處。可以自娛。便正一心。自誓身命。爾時天帝現于空中。告善信言。若當自歸西方安隱清凈法國。先向十方禮拜。慈心敬意念必達也。女便歡喜。澡浴燒香。向十方禮。天又告曰。汝當說頌贊嘆阿彌陀佛。善信依教。帝釋即化端生男子。手抱黃金。以頌調之。善信答頌。訶男女過。帝釋叉手勞之。欲何求索。普世無雙功德洋洋。不可稱量。善信聞已歡喜。地為大動。說偈歸佛。佛即與大眾俱飛到其家。善信禮佛。佛便放光微笑。為授二十四戒。善信聞已而得七住。即于佛前化為男子。父母兄弟。皆受五戒(此緣出經律異相第三十八卷)

　　首楞嚴經　情想多少論報高下

佛告阿難。一切世間生死相續。生從順習。死從變流。臨命終時。未舍暖觸。一生善惡。俱時頓現。純想即飛。必生天上。若飛心中。兼福兼慧及與凈愿。自然心開。見十方佛。一切凈土。隨愿往生。情少想多。輕舉非遠。即為飛仙。情想均等。不飛不墜。生于人間。想明斯聰。情幽斯鈍。情多想少。流入橫生。重為毛群。輕為羽族。七情三想。沉下水輪。生于火際。受氣猛火。身為餓鬼。常被焚燒。水能害已。無食無飲。經百千劫。九情一想。下洞火輪。輕生有間。重生無間。二種地獄。純情即沉入阿鼻獄。若沉心中。有謗大乘。毀佛禁戒。誑妄說法。虛貪信施。濫膺恭敬。五逆十重。更生十方阿鼻地獄

　　守護國界主經　命終善惡感報優劣

佛言。若人命終之時。預知時至。正念分明洗浴著衣。吉祥而逝。光明照身。見佛相好。眾善俱現。定知。此人決定往生凈土。若人念佛持戒。無精進心。命終亦無善相。亦無惡相。地府不收。安養不攝。如睡眠去。此人疑情未斷。生于疑城。五百歲受樂。再修信愿。方歸凈土。若人起憐憫心。正念現前。于財寶妻子。心無愛戀。眼色清凈。仰面含笑。想念天宮。當來迎我。耳聞天樂。眼見天童。舍此報身。定生天界。若人生于柔軟善心。起福德心。身無病難。憶念父母妻子。于善于惡。心不錯亂。其心正直。遺囑家財。辭別而去。定生人界。若人于夫妻男女。惡眼瞻視。舉手捫空。便利不覺。身常嗅穢。兩目紅赤。仆面而臥踡身左脅。百節酸疼。或見惡相。口不能言。聲吟叫喚。冤債現前。心識散亂。狂惑顛倒。遍體如冰。手捻死拳身硬如石。此人命終。定入地獄。若人好舐其唇。身熱如火。常患饑渴。好說飲食。張口不合。貪戀財寶。命卒難斷。開眼而去。此人定入餓鬼。若人身染重病。如在云霧。心神昏散。怕聞佛名。多愛食啖血肉之味。不受勸化。愛戀妻兒。踡手足指。遍身流汗。出粗澀聲。口中咀沫。此相現前。定入畜生

　　無量壽修觀行供養儀軌(出大藏沖字函)

爾時金剛手菩薩。在毗盧遮那大集會中。白佛言。我為當來雜染世界惡趣眾生。說無量壽陀羅尼。修三密門。證念佛三昧。得生凈土。入菩薩位。不以少福無慧方便得生彼剎。依此教法。決定得生上品初地。應先入曼荼羅。得灌頂已。然后從師受此儀軌。當于勝地。涂拭凈室。建立方壇。上張天蓋。周匝懸旛。上壇分布八曼荼羅。磨白壇香。用涂圣位。壇西安無量壽像。持誦者東坐面像。坐卑腳床。行者每日澡浴。登壇三時散種種華。置二閼伽。或新寶器。滿盛香水。置于壇上。于壇四角。安四賢瓶。香華飲食。隨力所辦。一一加持。殷勤供養。行者即觀察一切有情本性清凈。為諸客塵所蔽。不悟真理。是故說此三密加持。能令自他清凈

右儀軌一卷。三藏不空所譯。自此文后。列凈三業及普禮結界獻座觀想并結印誦咒總二十四章。非不精切。愿依法行持者撿之。今于中錄其簡。而可行者。三章于后。庶資廣凈業云

　　無量壽如來拳印真言

次結如來拳印。以左手四指握拳。豎大指以右手作金剛拳。握左大指即成。以此拳印地。真言加持七遍。變其世界。如來拳真言曰

唵(引一)步欠(平聲二)

由結此印。真言威力故。即變此大千世界。成極樂剎。七寶為地。水鳥樹林。皆演法音。無量莊嚴。如經所說。行者由數習此定。每于定中。見極樂世界無量壽佛。在大眾會。聞說契經。臨命終時。心不散動。三昧現在。剎那迅速生蓮華中。證菩薩位

　　無量壽如來根本印真言

次結無量壽如來根本印。二手外相叉作拳。豎二中指頭相拄。如蓮華葉形。結此契已。誦無量壽真言七遍。以印于頂上。散陀羅尼曰

曩謨(引)啰怛曩(二合)夜(引)耶(一)娜莫阿(引)哩野(二合引)弭跢(引)婆(去引)耶(二)怛佗(去)孽跢(引)夜啰曷(二合)帝三(去)藐三(去)沒馱耶(三)怛儞也佗(四)唵阿蜜[口*栗](二合)帝(五)阿蜜[口*栗](二合)妒(引)納婆(二合)吠(微閉反引六)阿蜜[口*栗](二合)多三(去)婆(上)吠(準上七)阿蜜[口*栗](二合)多孽陛(八)阿蜜[口*栗](二合)多悉弟(九)阿蜜[口*栗](二合)多帝際(自曳反十)阿蜜[口*栗](二合十一)多尾訖磷(二合引)帝(十二)阿蜜[口*栗](二合)多誐曩吉(引)底(丁以反)迦[口*(隸-木+士)](十三)阿蜜[口*栗](二合)多懶(上)弩枇娑嚩(二合)[口*(隸-木+士)](十四)薩嚩(引)啰佗(二合)娑(去引)馱寧(十五)薩嚩磨訖禮(二合引)舍乞灑(三合)孕迦[口*(隸-木+士)]娑嚩(二合引)賀(引十六)

此真言才誦一遍。身中十惡四重。無間罪。一切業障。悉皆消滅。若苾芻苾芻尼。犯根本罪。誦七遍。即時還得清凈。誦滿萬遍。獲得不廢忘菩提心三昧。菩薩心顯現。身中皎潔圓明。如凈月輪。臨命終時。見無量壽與大眾俱來迎安慰。即生極樂上品上生

　　無量壽如來心真言

無量壽如來心真言曰

唵(引一)阿蜜[口*栗](二合)多帝際賀啰吽(引二)

此真言能誦十萬遍滿。得見阿彌陀如來。命終決定。得生極樂

　　烏瑟膩沙最勝總持經(出大藏高字函)

如是我聞。一時佛在極樂剎大善法堂中坐。爾時無量壽如來。告觀自在言。一切眾生。疾病短壽者。一切如來烏瑟膩沙最勝總持法門。若人受持讀誦。速得無病長壽安樂。即時觀自在請佛宣說(咒廣不錄)若人書寫此法。安置塔中。廣大供養。右繞千匝。恭敬禮拜。則獲智慧。若七日壽命延至七年。若七年壽命延至七十。獲得如是長壽安樂。無諸疾病。得宿命通

　　無量壽如來總持法門

爾時無量壽如來。入普照吉祥三摩地。從定出已。即說一切如來無量壽總持法門曰

唵(引)阿蜜哩(二合)帝(引)阿蜜哩(二合)帝(引)阿蜜哩(二合)睹[打-丁+柰]婆(二合)吠阿蜜哩(二合)多尾訖[口*闌](二合)帝(引)阿蜜哩(二合)多誐(引)彌儞(去)阿蜜哩(二合)多哩那(二合)禰誐誐曩計哩帝(二合)羯哩(引)薩哩嚩(二合)吉梨(二合引)舍叉演羯哩曳(引)娑嚩(二合引)賀

若人用此法門。加持凈土作塔。又復書此總持。安在塔內。香華供養。延于壽命。及增智慧。若人于此塔前。倍興供養。日日誦持滿八百遍。發自利利他平等之心。如是依法消除八難。是人命終。不生地獄畜生焰摩羅界。如蛇蛻皮。即生極樂。獲大果報。受勝妙樂

　　不空罥索神變真言經一字真言

觀世音菩薩。說一字真言曰

唵(喉中抬聲引呼。此下三咒唵字。并同此呼)

如是真言大悲心觀觀世音。如法受持。應善修行者。能害過現重罪。一切垢障。盡皆消滅。當得一切諸佛菩薩。天仙龍神。悉皆歡喜。當舍命后。往于西方極樂國土。住極喜地。蓮華化生

　　溥遍解脫心真言

爾時觀世音菩薩。即于佛前諦觀一切。說溥遍解脫心真言曰

此道咒二百一十二句。文廣不錄(此下三咒。經中具有結壇捻印立像等法。文涉一卷)

又溥遍解脫心真言曰

唵沒(二合)啰[可*欠]么(一)廢灑陀(上)啰(二)馱啰馱啰(三)地利地利(四)度嚕度嚕(五)縒曼亸入縛攞(六)畝佉[合*牛](七)莎縛(二合)訶(八)

又溥遍解脫心一字真言曰

唵惡(輕呼一)莎縛(二合)訶(去二)

若人六時。倍復精進。如法嚴治身器。依法持誦。滿一落叉。是業成熟。觀世音菩薩。現金色身。當滅無始一切根本重罪。若不現者。復倍精進。誦滿二落叉或三落叉。是業成熟。觀世音定當現身執手。指示西方凈土阿彌陀佛。坐寶蓮華師子之座。復得阿彌陀佛手摩其頭。謂同彼土一切菩薩福命功德。舍此身后。往于西方安樂國土上品蓮華。具諸相好。識宿命智。得不退轉

　　不空大灌頂光真言(出不空罥索神變經第二十八卷潔字函)

爾時釋迦牟尼如來。即伸右手。摩清凈蓮華明王頂。時大千世界六變震動。所有十方剎土。過現未來一切如來。毗盧遮那如來。一時皆現。亦同授與清凈蓮華明王灌頂三昧耶。爾時十方三世一切如來。毗盧遮那如來。各伸右手。摩清凈蓮華明王頂。同說不空大灌頂光真言曰

唵(喉中抬聲引呼一)旖暮伽(上)廢(無計反)嚕者娜(二)摩訶畝[打-丁+柰](能乙反)啰么抳(三)缽頭(二合)么入縛攞(四)跛啰(二合)襪亸野[合*牛](五)

若有過去一切十惡五逆四重諸罪。得聞此大灌頂光真言三七遍。即得除滅一切罪障。若諸眾生。具造十惡五逆四重諸罪。猶如微塵滿斯世界。身壞命終。墮諸惡道。以是真言。加持土沙一百八遍。尸陀林中。散亡者尸骸上。或散墓上塔上。彼所亡者。若地獄餓鬼修羅傍生中。以一切不空如來毗盧遮那如來真言。加持沙土之力。應時即得光明。及身除諸罪報。舍所苦身。往于西方極樂國土。蓮華化生。乃至菩提更不墮落

秀州海鹽普照院釋智圓。母喪以遺骨。盛于小匣。日誦毗盧灌頂咒。加持土沙。覆于骨上。殆至盈尺。一日頂骨。忽涌于土面。初不以為然。仍舊覆之。翌日復爾。眾皆驚駭。時武夷公權作記以廣其事。大智律師。作贊以美之。文見芝園集

　　拔一切業障根本得生凈土咒(出彌陀不思議神力傳養字函)

拔一切業障根本。得生凈土神咒。宋元嘉年。求那跋陀奉制譯。合計五十九字一十五句。若人能誦此咒者。阿彌陀佛常住其頂。日夜擁護。無令怨家而得其便。現世常得安隱。臨命終時。任運往生。龍樹菩薩。愿生安養。夢感此咒。那舍三藏誦此咒。天平寺銹法師。從那舍口授此咒。其人云。經本外國不來。若欲受持。當嚼楊枝。澡豆漱口然香。于佛像前。胡跪合掌。日夜六時。各誦三七遍。所有四重五逆十惡謗方等罪。悉得滅除。現世所求皆得。不為諸惡鬼神之所惑亂。若誦滿二十萬遍。即感得菩提芽生。若至三十萬遍。即面見阿彌陀佛

南無阿彌多婆夜哆(一)他伽跢(二)夜哆地(三)夜他阿彌唎(四)都婆毗(五)阿彌唎哆(六)悉耽婆毗(七)阿彌唎哆(八)毗迦蘭諦(九)阿彌利哆(十)毗迦蘭哆(十一)伽彌膩(十二)伽伽那(十三)枳多迦隸(十四)莎婆訶(十五)

此咒有六哆字。藏中經本。注多曷切。此為正呼也。龍舒文。恐人不正此音。并改為掇字。擅改咒文。世所不許。有二他字。俱透戈切。跢字都餓切。地字澄買切。唎字上聲。與里同音。枳字止音。此咒人所誦持。并不與上一十五句相應。失本真也。欲期效驗者。須正此句讀

　　無量壽論　往生偈及五門修法(天親菩薩)

　世尊我一心　　歸命盡十方
　無量光如來　　愿生安養國
　觀彼世界相　　勝過三界道
　究竟如虛空　　廣大無邊際
　正覺阿彌陀　　法王善住持
　如來凈華眾　　正覺華化生
　愛樂佛法味　　禪三昧為食
　永離身心惱　　受樂常無間
　大乘善根界　　等無譏嫌名
　女人及根缺　　二乘種不生
　眾生所愿樂　　一切能滿足
　故我愿往生　　阿彌陀佛國
　我作論說偈　　愿見彌陀佛
　普共諸眾生　　往生安樂國　

若人修行五念門成就者。畢竟得生安樂國土見阿彌陀佛。一者禮拜門。身業禮拜阿彌陀佛。為生彼國意故。二者贊嘆門。口業贊嘆彼佛光明智相。欲如實修行相應故。三者作愿門。心常作愿。一心專念畢竟往生。欲如實修行奢摩他故。四者觀察門。以智慧觀察。欲如實修行毗婆舍那故。一觀察彼國土莊嚴。二觀察彼佛莊嚴。三觀察彼諸菩薩莊嚴。五回向門。所有功德善根。以方便回向攝取眾生。不舍一切世間故。又觀察門三種莊嚴。略說入一法句。謂清凈句。真實智慧無為法身故。菩薩如是修五門。自利利他。速得成就菩提故

　　毗婆沙論　念佛為易行道

　　　　龍樹菩薩


論第四曰。佛法有無量門。如世間道有難有易。陸道步行則苦。水道乘船則樂。菩薩道亦如是。難行則久可得(是墮聲聞緣覺地者)或有勤行精進。以信方便。易行疾至。應當念佛稱其名號。阿彌陀佛本愿如是。若人念我稱名自歸。即必定得阿耨菩提。是故常應憶念。偈曰

　若人愿作佛　　心念阿彌陀
　應時為現身　　是故我歸命
　若人欲疾至　　不退轉地者
　應以恭敬心　　執持稱名號
　彼佛本愿力　　十方諸菩薩
　來供養聽法　　是故我稽首
　彼土諸菩薩　　具足諸相好
　供自莊嚴身　　我今歸命禮
　彼諸大菩薩　　日日于三時
　供養十方佛　　是故稽首禮
　若人種善根　　疑則華不開
　信心清凈者　　華開則見佛
　十方現在佛　　以種種因緣
　嘆彼佛功德　　我今歸命禮
　其土具莊嚴　　殊彼諸天宮
　功德甚深厚　　是故禮佛足
　若人生彼國　　終不墮三趣
　及與阿修羅　　我今歸命禮　

十疑論曰。難行道者。在五濁惡世。求阿鞞跋致。甚難可得。略述有五。一外道相善亂菩薩法。二無賴惡人破他勝德。三顛倒善果能壞梵行。四聲聞自利障于大慈。五唯有自力。譬如跛人步行一日不過數里。易行道者。謂信佛教念佛三昧。乘彌陀愿力攝持。決定往生。如人水路行船須臾千里。亦如劣夫從轉輪王。一日一夜周行四天下。非是自力輪王力也

　　大智度論　樂多集功德者。求生凈土(同前)

論四十三問曰。菩薩法應度生。何以但至清凈無量壽佛國土中。答菩薩有二種。一者慈悲心多為眾生。二者多集諸佛功德。樂多集功德者。至一乘清凈無量壽國土。好多為眾生者。至無佛法眾處。贊嘆三寶之音。又論四十五曰。菩薩有二。有先自成就功德。然后度眾生。有先成就眾生。后自成就功德者

妙宗鈔問曰。觀經上品。是出假位。合在穢土。利益有情。何故求生凈土耶。答今十向菩薩。求生凈土。乃是大論。先自成就功德人也。故十疑論明。未得無生忍已還。要須常不離佛故須求生(十向菩薩。約別教說。約圓即十信位)

　　大智度論　釋迦彌陀各有凈穢國土(同前)

論三十六曰。當知。釋迦文佛。更有清凈國土。如阿彌陀佛國。阿彌陀佛。亦有不嚴凈國。如釋迦文佛國。又三十八卷曰。此間閻浮惡故。釋迦壽應短。余處好故。佛壽應長

又涅槃經二十二曰。西方去此三十二河沙乃至有無勝國。所有莊嚴。如安樂世界。我于彼土。出現于世

觀經疏曰。應佛皆為兩量。逐物隨緣參差長短。妙宗釋曰。佛佛既皆三身圓證。應身被物。物壽長短。豈不隨順。各示兩量故。彌陀現長。亦能現短。釋迦現短。亦能現長

　　起信論　娑婆不值佛專勸念佛(馬鳴菩薩)

復次眾生。初學是法。欲求正信。其心性弱。以住此娑婆。自畏不能常值諸佛親承供養。懼謂信心難可成就。意欲退者。當知。如來有勝方便。攝護信心。謂以專欲念佛因緣。隨愿得生他方佛土。常見于佛。求離惡道。如修多羅說。若人專念西方極樂世界阿彌陀佛。所修善根。回向愿求。生彼世界。即得往生。常見佛故。終無有退。若觀彼佛真如法身。常勤修習。畢竟得生。住正定故

賢首起信疏曰。往生有三位。一如蓮華未開信行未滿。未名不退。但以處無退緣故稱不退。二信位滿足已去。華開見佛。入十住位。得少分見法身。住正定位也。三三賢位滿。入初地已去。證遍滿法身。生無邊佛土。如佛記龍樹等住初地生凈土等也。此中畢竟等。是后二位

四明融心解曰。此土濁重。十信方出苦輪。彼土境勝。九品悉皆不退。故今托彼勝境修觀。縱理未顯。見愛俱存。舍報必生無退轉處。起信令觀彼佛真如法身者。自非一心三觀。將何觀之。今家以三觀釋經。與馬鳴之意。更無少異。故十疑論。令想彌陀法身報身光明相好。故知。往生之行。正在三觀。想彼三身。舍此求彼。初心不退。其義皆成也

　　思惟要略法　利鈍二根觀佛相好

觀無量壽佛。有二種人。鈍者先自觀察額上一寸。除卻皮肉。但見赤骨。系念在緣。不念他念。心若余緣。攝之令還。次觀赤骨。辟方一寸。令白如珂。又復通變其身。皆作白骨。無有皮肉。更變此骨身。使作琉璃光色清凈。從此琉璃身中。放白光明。自近及遠。遍滿閻浮。唯見光明。不見諸物。還攝光明。入于身中。既入之后。乃于光中。觀無量壽佛。結加趺坐。顏容巍巍。如紫金山。系念在佛。不令他緣。常如與佛對坐不異。若利根者。但當先作明想晃然空凈。乃于明中觀佛。便可得見。行者若欲生彼國者。當作是觀。次觀諸法畢竟空相。而于眾生。常興大悲。所有善本。盡以回向。愿生彼國。便得往生

右法見大藏圖字函。詳其文非佛說。又不載菩薩所造。而是鳩摩羅什所譯。必西竺教典之類也。今錄于此愿。資思修云爾

　　阿彌陀佛尊號

南無西方極樂世界。三十六萬億一十一萬九千五百同名同號阿彌陀佛

昔釋迦牟尼佛住世行化。至一俗舍見翁婆二人。以谷一斗。記數共念阿彌陀佛。愿生凈土。佛言。我有異方便。令汝于一聲中念得多谷之數。遂令念上佛名

右佛尊號因緣。諸凈土經。并不見出。始因唐飛錫禪師寶王論。以此佛號。立一念多佛門。次侍郎王古直指凈土決疑集承之。后龍舒凈土文。廣勸人受持。乃曰。嘗以秈禾谷校之。一合有千八百粒。若一稱此號。乃滿二千碩谷之數。佛既自以此教人。則其功德不可思議也。切緣寶王論。不載所出經論。尤為缺典。今恐稱誦者欲知。故茲錄示

樂邦文類卷第一樂邦文類卷第二

　　　　四明石芝沙門宗曉編次


　　序跋(三十二家)

念佛三昧詩序　圓悟法師　慧遠

觀無量壽佛經疏序　智者禪師

阿彌陀經通贊疏序　慈恩法師　窺基

阿彌陀經疏序　孤山法師　智圓

阿彌陀經新疏序　凈覺法師　仁岳

觀無量壽佛經序　慈覺禪師　宗頤

阿彌陀經勸持序　慈云懺主　遵式

往生西方略傳序　同前

往生凈土懺愿儀序　同前

往生決疑行愿二門序　同前

凈土往生傳敘　飛山禪師　戒珠

念佛三昧寶王論序　草堂法師　飛錫

華嚴念佛三昧無盡燈　圓澄法師　義和

無盡燈后跋　參政范　成大

凈業禮懺儀序　大智律師　元照

觀經九品圖后序　同前

凈土十疑論序　提刑楊　杰

凈土十疑論跋　待制陳　瓘

直指凈土決疑集序　提刑楊　杰

龍舒凈土文序　狀元張　孝祥

龍舒凈土文跋　大慧禪師　宗杲

凈土寶珠集序　侍郎王　古

四十八愿后序　慧覺法師　齊玉

凈土警策序　吳興法師　元穎

凈土自信錄序　無功叟王　闐

修行凈土法門后序　侍郎莫　仲圭

明師勝地論跋　獨醒居士林　鎬

寶城易記錄序　待制陳　瓘

遠法師齋忌禮文序　正言沈　浚

稱贊凈土海眾詩序　府判方　楶

西歸蓮社序　月堂法師　惠詢

刊往生行愿略傳序　鎧庵居士吳克已

　　文(十三家)

廬山白蓮社誓文　晉逸士劉　遺民

東海若　唐禮部柳　子厚

東海若跋　文忠公蘇　軾

東海若跋　橘洲禪師　寶曇

吊武侍[銜-金+缶]畫佛文　唐文公韓　愈

結社法集　通慧僧錄　贊寧

蓮華勝會錄文　慈覺禪師　宗賾

念佛防退方便文　同前

念佛回向發愿文　同前

念佛懺悔發愿文　慈云懺主　遵式

結蓮社普勸文　總管張　[揙-戶+(今-一)]

西資社同誓文　證通法師　師友

往生凈土十愿文　桐江法師　擇瑛

　　贊(十七首)

金銀泥畫凈土變相贊　唐翰林李　白

繡西方凈土[巾*((宋-木)/登)]贊　唐侍郎白　居易

繡阿彌陀佛贊　同前

西方凈土贊　孤山法師　智圓

無量壽佛贊　大智律師　元照

畫阿彌陀像贊　文忠公蘇　軾

李伯時畫彌陀贊　寂音禪師　惠洪

安樂國贊三十章　提刑楊　杰

善導彌陀道場贊　同前

白蓮咸教主真贊　同前

效禪月作遠公詠　太史黃　庭堅

遠法師贊　給事程　俱

劉遺民贊　同前

陶靖節贊　同前

謝康樂贊　同前

陸道士贊　同前

臨行自餞　樝庵法師　有嚴

　　念佛三昧詩序

　　　　廬山法師慧遠


序曰。念佛三昧者何。思專想寂之謂。思專則志一不撓。想寂則氣虛神朗。氣虛則智恬其照。神朗則無幽不徹。斯二乃是自然之玄符。會一而致用也。是故靖恭閑宇而感物通靈。御心唯正。動而入微。此假修以凝神。積習以移性。猶或若茲。況夫尸居坐忘。冥懷至極。智落宇宙。而闇蹈大方者哉。請言其始。菩薩初登道位。甫窺玄門。體寂無為。而無弗為。及其神變也。則令修短葺常度巨細互相違。三光回景以移照。天地卷而入懷矣。又諸三昧其名甚眾。功高易進。念佛為先。窮玄極寂。尊號如來。神體合變。應不以方。故今入斯定者。昧然忘知。即所緣以成鑒。鑒明則內照交映。而色象生焉。非耳目之所暨而聞見行焉。于是睹夫淵凝虛鏡之體。則悟靈相湛一清明。自然察玄音之叩。心聽則塵累每消。滯情融朗。非天下之至妙。孰能與于此。以茲而觀。一覿之感。乃發久習之深覆。豁昏俗之重迷。若匹夫眾定之所緣。故不得語其優劣。居可知也。是以奉誠諸賢。咸思一揆之契咸寸陰之頹景。懼來儲之未積。于是洗心法堂。整衿清向。夜分忘寢。夙霄惟勤。庶夫貞詣之功。以通三乘之志。臨津濟物。與九流而同往。仰援超步。拔茆之興。俯引約進。秉策其后。以覽眾篇之揮翰。豈徒文詠而已哉(廬山集。又載王喬之念佛三昧詩。見下第五卷)

　　　　觀無量壽佛經疏序

　　　　天臺智者大師


夫樂邦之與苦域。金寶之與泥沙。胎獄之望華池。棘林之比瓊樹。誠由心分垢凈。見兩土之升沈。行開善惡。睹二方之粗妙。喻形端則影直。源濁則流昏。故知。欲生極樂國土。必修十六妙觀。愿見彌陀世尊。要行三種凈業。然化因事漸。教藉緣興。是以阇王殺逆。韋提哀請。大圣垂慈。乘機演法。曜玉相而流彩。聳珍臺而顯瑞。雖廣示珍域。而宗歸安養。使末俗有緣遵斯妙觀。落日懸鼓。用標送想之方。大水結水。實表琉璃之地。風吟寶葉。共天樂而同繁。波動金渠。將契經而合響。觀肉髻而瞻侍者。念毫相而睹如來。及其瞑目告終。上珍臺而高踴。文成印壞。坐金蓮而化生。隨三輩而橫截。越五苦而長騖。可謂微行妙觀至道要術者哉

此經心觀為宗。實相為體。所言佛說觀無量壽佛者。佛是所觀勝境。舉正報以收依果。述化主以包徒眾。觀雖十六。言佛便周。故云佛說觀無量壽佛。經者訓法訓常。由圣人金口故

　　　　阿彌陀經通贊疏序

　　　　慈恩法師窺基


詳夫理絕眾詮。豈三乘之可攝。智圓萬德。非十地以能觀。布慈云而蔭四生灑法雨而津九有。由是降神兜率。誕跡迦維。厭欲樂于王宮。獲真常于覺樹。良以群生業惑魔黨增強。騰苦海以辟三途。溺慈舟而吞萬善。是以高張教網。直指凈方。是入圣之玄門。乃超凡之妙躅。十重凈土。約地位以等差。九品蓮臺。契根宜之次第。大矣哉。迥拋空有之門。獨穎斷常之表。佛者覺道已圓。說者慈心演法。阿彌陀者。無量壽也。經者常法攝貫也。常則百王不易。法則千代同規。攝則包括眾詮。貫者通連妙理。故云佛說阿彌陀經也

　　　　阿彌陀經疏序

　　　　孤山法師智圓


夫心性之為體也。明乎靜乎一而已矣。無凡圣焉。無依正焉。無延促焉。無凈穢焉。及其感物隨緣而變。則為六凡焉。為三圣焉。有依焉有正焉。依正既作。則身壽有延促矣。國土有凈穢矣。吾佛大圣人。得明靜之一者也。乃假道于慈。托宿于悲。將欲歐群迷使復其本。于是乎。無身而示身。無土而示土。延其壽凈其土俾其忻。促其壽穢其土俾其厭。既忻且厭。則漸誘之策行矣。是故釋迦現有量而取穢土。非欲其厭耶。彌陀現無量而取凈土。非欲其忻乎。此則折之。彼則攝之。使其復本而達性耳。故凈名曰。隨所調伏眾生而取佛土者。其是之謂乎。雖寶樓金池為悅目之玩。而非惑蕩之色。而能達唯心無境矣。雖風樹鳥聲有入耳之娛。而非惉懘之音。而能念三寶有歸矣。夫如是則復乎明靜之體者。如轉掌耳。經云。眾生生者皆是阿鞞跋致是也。大矣哉。圣人之善權也如此。是故群經森列。而偏贊凈方。其有旨哉。佛說阿彌陀經者。其偏贊之謂歟。吾愛其辭簡而理明其文約而事備。足可以誘弱喪而系童蒙焉。于是約龍樹之宗。準智者之說。依經辨理。為之義疏。若極深研幾。則吾豈敢。庶乎有助于真風。為益于后昆爾

　　　　阿彌陀經新疏序

　　　　凈覺法師仁岳


或曰。虛空無涯。世界無量。其間有凡有圣。有凈有穢。何為其然乎。曰妄念而然也。真則不然。諸佛證真。空界殞裂。至論應化身土之事。亦隨眾生妄念所感。蓋使夫革凡成圣舍穢趣凈。然后純純乎。如諸佛之證也。噫眾生之妄也久矣。故我佛能仁氏起無緣慈悲。出堪忍世界。以若干方便。開諸度門。繇是五時設教。三乘授道。雖頓漸不同。同歸于理。其有我佛未度。而度在他佛者。則曰補處之有慈氏。極樂之有彌陀。乃至十方凈佛國土。示若鏡像。導如津梁。隨其所應。利有攸往。然而補處雖近。十方俱遠。諸大乘經。莫不稱贊乎極樂為最彌陀為勝。依正既異。壽命且長。眾生信而愿生者多矣。神化之跡粲在群藉。佛言。將來法滅。唯留無量壽經。住世百年。天臺云。當知。彼佛于此惡世。偏有緣爾。茲經也。始慈恩法師嘗有撰釋。復有疏本。亦題基公之名。相傳云。此無名師。假托而行也。校其文旨。實大同而小別。洎孤山中庸子章句后出。盛傳于時。以病中援毫。詞簡義略。凡用敷訓。似未盡于方等之詮乎。走不敏探智者之教。頗歷歲紀。常欲以一家法要并凈土諸說覆述斯文。竊避人之多忌。未果所志。年逼耳順。退藏故園。伏念玉泉報恩。九旬揮于犀柄。圭峰思孝七月薦于蘭盆。緬挹清芬遂獲操染。卷成析為上下。以新疏目之。別舊章也。若乃言之無文。吾何敢以前說并駕。或言下之理粗通大方。亦所不讓云

　　　　觀無量壽佛經序

　　　　慈覺禪師宗頤


夫正遍知海。從心想生。諸佛世界。隨心凈土。然則彌陀至圣不隔下凡。極樂雖遙。豈離方寸。所以念佛而即得見佛。求生而遂能往生。觀無量壽經者。以法界心照實相境。三種凈業。明法行之正因。十六妙觀。為寂照之方便。法身與化身隨量。依報與正報齊觀。是以韋提希豁然大悟。授記往生。佛世尊親敕受持。廣說斯事。經傳此土。人罕流通。不有圓機。誰陳法施。常山比丘瓊安等。憫眾生之日用不出塵勞。嗟妙境之無邊。愿為鄉導。同心鏤板。庶廣受持。非勢至之同倫。即遠公之舊社。聊伸序引。普告未聞

　　阿彌陀經勸持序

　　　　慈云懺主遵式


此經文句雖約。與大本意同。上圣赴緣。廣略異耳。依正主伴。于是備焉。愿行方軌。有加諸說辭簡義博諷易功多。良在茲矣。初則廣贊依正。引物忻求。次則六方引同訓勉生信。三則舉難況易。使聞者知歸。第一廣贊依正者。初贊次勸修愿行。佛告長老下。標立所贊。彼土何故名為極樂下。先贊依果。即珠網麗天。瓊林矗地(一)。池流八德。蓮吐四光(二)。天樂韻于六時。裓華散于億剎(三)。他禽演于道品。風樹傳于法音(四)。舍利弗于意下。廣贊正報。先贊化主。相好八萬。舉光明以遍收。功德喻沙。言壽命以統括。成佛十劫。簡過未以釋疑(已上化主)又舍利弗下。贊眷屬。聲聞雖眾。皆發大心。菩薩云多。率居補處。生者咸歸于定聚。趣途即預于阿鞞(已上眷屬)次眾生聞者下。勸修愿行。先愿。次不可以少善根下修行一日等者。正在用心之厚薄。不在責時之久近。宜遵一心不亂。其人臨命終下。明得果。我見是利下結勸。次如我今者下。第二六方引同訓勉生信。先引同。次于汝意下勸信。亦是勸持。如我今者下。第三舉難況易。五濁得道為難。凈土修行則易。并如文請。先熟尋節段。然后誦文。則起盡有倫。功不虛棄。如或清晨靜夜。收視聽以端居。口誦心游。蕩神明于幽極。氛累斯滌。凈境弗迷。廣舌勸持。豈不然也

　　往生西方略傳序

　　　　同前


維西方凈土者。瓊林寶網珠閣瑤池。超倍剎于玉毫。耀千光于沙界。諸佛同贊。群賢所宗。遍告曼殊咸愿生乎其國。天親彌勒。皆誓往于彼方。大圣尚然。況常徒者也。至若散因定業少善多福。截五道而長騖。眷九品以高升。直到薩云無復退轉。故彼佛本愿云。設我得佛。十方眾生。至心信樂。欲生我國。乃至十念。若不生者。不取正覺。唯除五逆誹謗正法(五逆者。出佛身血。破和合僧。殺阿羅漢。殺父。殺母也)今既幸無逆罪。不謗大乘。豈有愿求而不遂也。況復十六觀云。下品下生者。具足諸罪。四重五逆謗方等法地獄火現。十念稱佛。地獄猛火。化為涼風。即生彼土。斯則又許逆罪之輩十念得生。況無此罪者乎。推此而言。宜各自信。凡愿生者。無不遂心。故天臺智者臨終贊曰。四十八愿。莊嚴凈土。華池寶樹。易往無人。火車相現。一念改悔。尚得往生。況戒定熏修。凈行道力實不唐捐。又本愿云。十方眾生。聞我名號。系念我國。回向欲生。若不果遂者。誓不成佛。又應校量業行久近者。十念信樂。尚生彼國。況復一日信樂者。況復一月一年一生而信樂者耶。又應校量滅罪輕重者。一念滅八十億劫生死重罪(重罪者。即前五逆也)一念稱佛滅罪既爾。況復十念所滅罪耶。況復一日一月一年一生念佛所滅罪耶。重逆尚滅。況輕罪乎。又應校量念佛功德比余善根優劣之相者。經云。若人以四事極好之物。供養三千大千世界滿中阿羅漢辟支圣人。所得福德。不如有人一合掌。一稱南無佛陀。如彼大千圣福。假使百分千分百千億分。算數譬喻皆所不及。一稱佛名者功德無量。一稱佛名功德尚爾。況復十念佛者。況復一日一月一年一生。念阿彌陀佛者所得功德耶。復次應知。念佛之人。現世安隱。眾圣守護。離諸災厄。且近校量今時風俗。競祭鬼神。求其福祐。望得安隱。信邪殺命。造罪結冤。必無福慶而可利人。虛招來生地獄罪報。易曰。積不善之家。必有余殃。殺生害命。祖承祭法。非一朝一夕。豈非積不善耶。殃咎何疑也。若言殺生非不善者。古今帝王。何故仁慈化世。勝殘去殺。禽魚遂性。令登壽域。咸稱善耶。然祭祀之法。天竺韋陀支那祀典。既未逃于世論。真誘俗之權方。周公雖稱事神。不達匯征之道。仲尼焉能事鬼。蓋迷六趣之源。老氏經既混于九流。莊子未移于百氏。惟釋宗所辨。曲盡其理。天趣在上。人居其次。修羅處中。鬼畜斯下。今以人事鬼。其猶俯首就足抑君奉民。何逆之甚也。又鬼有邪力。事之既久。物黨方類。死墮其中。世其迷哉。且三界大師萬德慈父。歸之者罪滅。尚之者福生。諸經具說。若能暫歸三寶。受持一佛名者。現世當獲十種勝利。一者晝夜常得一切諸天大力神將。河沙眷屬隱形守護。二者常得二十五大菩薩。如觀世音等。及一切菩薩常隨守護。三者常為諸佛晝夜護念。阿彌陀佛常放光明。攝受此人。四者一切惡鬼。若夜叉若羅剎。皆不能害。一切毒蛇毒龍毒藥。悉不能中。五者一切火難水難。冤賊刀箭。牢獄枷柚。橫死枉死。悉皆不受。六者先所作罪皆悉消滅。所殺冤命。彼蒙解脫。更無執對。七者夜夢正直。或復夢見阿彌陀佛勝妙色像。八者心常歡喜。顏色光澤。氣力充盛。所作吉利。九者常為一切世間人民。恭敬供養。歡喜禮拜。猶如敬佛。十者命終之時。心無怖畏。正念歡喜。現前得見阿彌陀佛。及諸圣眾。持金蓮臺。接引往生西方凈土。盡未來際。受勝妙樂。諸有智人。請觀念佛。所獲現世福利功德。豈同世人祠祀之法。現無福利未來受苦耶。又復當信一切大乘經典。皆贊西方莊嚴凈土勸令往生。若華嚴方等般若法華涅槃。諸部諸經。皆示行相。及贊功德。又諸菩薩天親龍樹。皆各造論稱贊凈土。又此方諸法師禪師。各造論著疏。光贊西方。道安法師往生論六卷。慧遠法師造觀經疏一卷。天臺智者造十疑論觀經疏彌陀經疏。各一卷。道綽禪師撰安樂集三卷。善導和尚。立五會教勸人念佛。造觀經疏一卷二十四贊六時禮文各一卷。懷感法師。得念佛三昧造決疑論七卷。慈愍三藏。撰凈土慈悲集三卷。慈恩法師。造彌陀經疏二卷。鎮國沙門澄觀。造觀經疏一卷。有誰聞此眾圣稱楊誘勸往生。而不信樂。除彼不肖人癡瞑無智者。斯更復引自古及今。西天東夏道俗士女。往生高人三十三條顯驗之事。具示將來諸有賢達。愿共往生云也

　　往生凈土懺愿儀序

　　　　同前


原其諸佛憫物迷盲。設多方便而引取之。但唯安養凈業。捷直可修。諸大乘經。皆啟斯要。十方諸佛。無不稱美者也。若比丘四眾及善男女諸根缺具者。欲得速破無明諸闇。欲得永滅五逆十惡犯禁重罪及余輕過。當修此法。欲得還復清凈大小戒律。現前得念佛三昧。及能具足一切菩薩諸波羅蜜門者。當學此法。欲得臨終離諸怖畏。身心安快喜悅如歸。光照室宅。異香音樂。阿彌陀佛觀音勢至。現在其前。送紫金臺。授手接引。五道橫截。九品長騖。謝去熱惱。安息清涼。初離塵勞。便至不退。不歷長劫。即得無生者。當學是法。欲修少法而感妙報。十方諸佛俱時稱贊。現前授記。一念供養無央數佛。即還本國。與彌陀坐食。觀音議論。勢至行步。眼耳洞視徹聞。身量無際。飛空自在。宿命了了。遍見五道如鏡面像。念念證入無盡三昧。如是稱述。不可窮盡。應當修習此之勝法。如所說者。皆實不虛。十方諸佛。出廣長舌。稱美此事。以示不妄。我等云何敢不信佛。今取凈土眾經立此行法。若欲廣知。尋經補益

　　往生決疑行愿二門序

　　　　同前


維安養寶剎。大覺攸贊。三輩高升。夕孕金華。列宿猶暫于海滴。晨游玉沼。世燈強喻于河沙。良以。十方爰來。四生利往。雖騰光而普示。終稽首而偏求。故其竺國皇州自今觀古。彼則鉅賢至圣。咸舒藻以為盟。此則覺德鴻儒。盡摛毫而作誓。自茲回向綿續。唱和相尋。誠為道德之通衢常樂之直濟者也。但世多創染割截。未識方隅。忽遇問津。靡暫濫吹。或攘臂排為小教。或大笑斥作權乘。以其言既反經。人惑常典。易不云乎。居其室出其言不善。則千里之外違之。況其邇者乎。遂輒述往生凈土決疑行愿二門。詞愧不文。理存或當。視菽麥而且辨。挹涇渭而永分。翦伊蘭之臭林。植栴檀之香干。信解行愿。原始要終。不數千言而能備舉者。實茲二門矣

　　凈土往生傳敘

　　　　飛山禪師戒珠


給孤園中圣賢之眾畢集。是時眾無一詞之請。如來遽然而告曰。過是西方十萬億國有凈土焉。其土廣博。百寶成焉。又曰。眾生思焉念焉。求而以生者。皆如愿焉。說者曰。十二分教以羅萬有。此乃無問自說之一分也。其義猶何。猶母之拊嬰兒不俟其請。但欲顧其手足乳而哺之。腹而擁之也。然如來舍兜率降迦維。其說法者五十年。流慈振毓。隨機有授。其間龍天釋梵聲聞緣覺大菩薩眾。棄頭目捐髓腦。外于國城珍寶。殷勤三請者非一。如來或辭或默。止止而不說者有之。至是而乃自說。誠悲五濁異生流浪而不息者長劫。夫將厭五濁。期生于凈土。必在乎專念。念言之至以系乎想十六觀。所以第資焉。經稱諸佛正遍知海從心想生。其故何哉。明其始也。舉其漸之之謂也。行始于有修。智始于有習。無上極果。以始于深心。深心者。確乎其不可拔者也。故一念轉三涂之苦。十念階九品之華。此雖大乘方等諸經。皆所互陳而互發。非止一經言而發之也。漢魏已來翹誠西向[竺-二+((ㄇ@人)/戌)]聞其有人者。實以大法初流。經文之未備矣。西晉時。劉曜寇蕩京雒。僧顯避地江東。始由三事因愿。驟感祥異。然其拳拳之志。以遭亂世。遺風勝業代或無聞。東晉之末。遠師憩跡廬阜。其同意法師釋道炳竺道生佛陀耶舍。洎在家英豪劉遺民雷次宗周續之等。一百二十有三人。締結方外之游。希風來集。遠以幻集之期不克以常保。夢游之軀不可以長存。因指無量壽國。結之遐游。焉其已也。又言。其國清凈。無三涂無六趣。眾生依向不一生而生者。寶幢為之前導。金蓮為之受質。于是相與而有蓮社之稱焉。今之以蓮社云云。蓋其始也。或時以為凈社。義亦詳矣。自遠而下。凈土之修益振。故宋有曇弘。齊有慧進。梁有道珍。李唐之間。穎悟通識之士。如道綽善導者。累復有焉。余以像季之余。值佛遺法。緬懷凈業。其亦有年。每以前賢事跡散于諸傳。淪于異代。不得類例相從條然以見。繇是歷考梁隋而下。慧皎道宣諸師所撰傳記十有二家。洎大宋通慧大師新傳。且得顯等七十五人。其傳之作。理或有所暗昧。詞或有所叢脞。因復修正而發明之。外有鴻業慧明等六十二人。在其生平想像。至于舍生之際。不嘗以矚勝相。備之不足起深信。乃無以備之。后之明哲。或患其所不足。摭而備之者。亦余之闕有補焉

　　念佛三昧寶王論序

　　　　草堂法師飛錫


客有高信。至吾禪居。前禮致問。辭甚清逸。問吾曰。修心之人成道捷徑。法華三昧不輕之行。念佛三昧般舟之宗。僉為無上深妙禪門者。愿聞其致。對曰。吾拱默九峰。與世異營。天書曲臨。自紫閣山草堂寺。令典千福法華勝場。向三十年矣。希高扣寂。未有若君之所問者也。子將涉無生之龍津。欲圖南以鵬舉。吾不敏也。嘗試論之。今則略開二十門。以明斯旨耳

　　華嚴念佛三昧無盡燈序

　　　　圓澄法師義和


六道凡夫三乘賢圣。其根本悉是靈明清凈。一法界心。性覺寶光。各各圓滿。本不名諸佛。亦不名眾生。但此心靈妙自在。不守自性故隨迷悟之緣。作業受苦。名曰眾生。修道證真。遂名諸佛。佛憫眾生顛倒妄想。執著而不證得。于是稱法界性。說華嚴經。欲令眾生。知一切法。即心自性。成就慧身。不由他悟。至于善財證入法界。參諸知識。最初吉祥云比丘。教以無礙智慧念佛門。又解脫長者。教以唯心念佛門。又普遍吉凈光夜神。教以觀德相念佛門。其后華嚴諸祖。慮念佛者。莫得其要。于善知識解脫門中。復設諸門。意使諸佛與眾生交徹。凈土與穢土融通。法法彼此該收。塵塵悉包遍法界。相即相入。無礙圓融。儻得其門。則等諸佛于一朝。不得其門。則徒修因于曠劫。夫不龜手之藥一也。有終身洴澼洸者。有裂土而封者。蓋用有工拙。而利有大小念佛法門一也。有涉時之久。致力之多。而平素失其指歸。逮乎垂亡。他境強奪鮮能超邁。此終身不免于洴澼洸之謂也。唯華嚴觀行。得圓至功于頃刻。見佛境于塵毛。諸佛心內眾生。新新作佛。眾生心中諸佛念念證真。至簡至易。雖然諸佛拔苦與樂之心一也。不思議力一也。唯西方彌陀世尊。接引娑婆眾生愿力偏重。即本師故。是以流通經中。普賢行愿獨指彌陀。極為至切(義和)晚年退席平江能仁。遍搜凈土傳錄與諸論贊。未嘗有華嚴圓融念佛法門。蓋巴歌和眾。雪曲應稀。無足道者。嗚呼不思議法門。散乎大經與疏記之中。無聞于世。離此別求。何異北轅而之楚耶。于是備錄法門。著為一編。使見聞者不動步而歸凈土。安俟階梯。非思量而證彌陀。豈存言念。諸佛則背塵合覺故明。眾生則背覺合塵故昏。欲使冥者皆明。明終無盡。因目其篇曰無盡燈云爾。乾道元年九月望。臨安府慧因院。華嚴教觀義和序

　　無盡燈后跋

　　　　參政范成大


念佛三昧深廣微密。世但以音聲為佛事。此書既出。當有知津者。乾道丁亥季夏七日。吳郡范成大書

　　凈業禮懺儀序

　　　　大智律師元照


元照自下壇來。便知學律。但稟性庸薄。為行不肖。后遇天臺神悟法師苦口提誨。始知改跡。遂乃深求祖教。博究佛乘。而于佛祖微言。薄有所領。竊自思曰。初心晚學。寧無夙善。但不遇良導。作惡無恥。虛喪一生。受苦長劫。于是發大誓愿。常生娑婆五濁惡世。通達佛理。作大導師。提誘群生。令入佛道。復見高僧傳。慧布法師云。方土雖凈。非吾所愿。若使十二劫蓮華中受樂。何如三涂極苦處救眾生也。由是堅持所見。歷涉歲年。于凈土門。略無歸向。見修凈業。復生輕謗。后遭重病。色力痿羸。神識迷茫。莫知趣向。既而病差。頓覺前非。悲泣感傷。深自克責。志雖洪大。力未堪任。仍覽天臺十疑論。初心菩薩。未得無生忍。要須常不離佛。又引智度論云。具縛凡夫。有大悲心。愿生惡世。救苦眾生。無有是處。譬如嬰兒不得離母。又如弱羽秖可傳枝。自是盡棄平生所學。專尋凈土教門二十余年。未嘗暫舍。研詳理教。披括古今。頓釋群疑。愈加深信。復見善導和尚專雜二修。若專修者。百即百生。若雜修者。萬千一二。心識散亂。觀行難成。一志專持四字名號。幾生逃逝。今始知歸。仍以所修。展轉化導。盡未來際洪贊何窮。方便多門。以信得入。如大勢至。以念佛心。獲悟圓通。入三摩地。復自思念。已前所造無量罪業。不信凈土謗法毀人。業因既成。苦果必克。縱百千劫所作不亡。業性雖空。果報不失。內懷慚恥。曉夕兢惶。于是躬對圣前。吐露肝膽。五體投地。苦到懺悔。仍發大愿。普攝眾生。同修念佛。盡生凈土。欲常修習。須立軌儀。故集諸文。布成此法。從始至末第列十門。并準圣言。咸遵古式。事從簡要。法在精專。所貴自備修持。豈敢貽諸先達。后賢披覽。知我志焉

　　觀經九品圖后序

　　　　同前


世之學佛者。其始莫不皆曰為生死事大故也。及乎聲利所動世緣所汨。則死生大事置而弗論。或為人所扣擊。則他辭托跋。不能自決。或云此不須問。或云不必須知。或云符到奉行莫作計挍。或云隨處受生出入自在。或云且生不高不下之家復男子身。或云把定精神見善惡相不得隨去。或令預候知時。或教臨終奪陰。或云百骸潰散一物長靈。或云形散氣消歸去寂滅。如是種種臆度矯亂。皆不出凡夫外道斷常二見。逮乎四大解分病苦所迫。識神無主。隨業輪回決無疑矣。借令定日克時。坐脫立化。世術可致。未足為奇。斯由不見十六觀經。不知九品生相。不信彌陀愿力。而堅持所見。自甘涂炭。豈不為之悲哉。姑蘇逸上人。久歷叢林。不滯偏見。屬意觀經蓋有年矣。將恐道俗未閱經本。乃命工圖繪九品之相。具引經文。以示其說。隨于經后。各以偈頌為之激勵。且使知死生事大者。有超越之路。而不溺于異見枉受輪轉。若乃因相以舉目。因文而動懷。是必有信者解者修者生者焉。以至疑者謗者。莫不皆為往生因種。則斯文于世。豈小補哉。青山安忍子。仰之不已。輒復命筆。隨喜贊嘆云

　　天臺凈土十疑論序

　　　　提刑楊杰


愛不重不生娑婆。念不一不生極樂。娑婆穢土也。極樂凈土也。娑婆之壽有量。彼土之壽則無量矣。娑婆備諸苦。彼土則安養無苦矣。娑婆隨業輪轉生死。彼土一往。則永證無生法忍。若愿度生。則任意自在。不為諸業轉矣。其凈穢壽量。苦樂生死。如是差別。而眾生冥然不知。可不哀哉。阿彌陀佛。凈土攝受之主也。釋迦如來。指導凈土之師也。觀音勢至。助佛揚化者也。是以如來一代教典。處處丁寧勸往生也。阿彌陀佛與觀音勢至。乘大愿船。泛生死海。不著此岸。不留彼岸。不止中流。唯以濟度為佛事。是故阿彌陀經云。若有善男子善女人。聞說阿彌陀佛執持名號。若一日乃至七日。一心不亂。其人臨命終時。阿彌陀佛。與諸圣眾現在其前。是人終時。心不顛倒。即得往生極樂國土。又無量壽經云。十方眾生。聞我名號。憶念我國。植諸德本。至心回向。欲生我國。不果遂者。不取正覺。所以祇洹精舍無常院。令病者面西作往生凈土想。蓋彌陀光明遍照法界。念佛眾生攝取不舍。圣凡一體。機感相應。諸佛心內眾生塵塵極樂。眾生心中凈土念念彌陀。吾以是觀之。智慧者易生。能斷疑故。禪定者易生。不散亂故。持戒者易生。遠諸染故。布施者易生。不我有故。忍辱者易生。不嗔恚故。精進者易生。不退轉故。不造善不作惡者易生。念純一故。諸惡已作。業報已現者易生。實慚懼故。雖有眾善。若無誠信心無深心。無回向發愿心者。則不得上上品生矣。噫彌陀甚易持。凈土甚易往。眾生不能持不能往。佛如眾生何。夫造惡業入苦趣。念彌陀生極樂。二者皆佛言也。世人憂墮地獄。而疑往生者。不亦惑哉。晉慧遠法師。博通教乘。出稱夙德。嘗與耶舍尊者劉遺民諸英豪等。結白蓮社于廬山。蓋致精誠于此爾。其后七百年。梁周隋唐至于　國朝。其僧俗修奉獲感應者非一。咸見于凈土傳記。豈誣也哉。然贊輔彌陀教觀者。其書山積。唯天臺智者大師凈土十疑論。最為首冠。援引圣言。開決群惑。萬年闇室。日至而頓釋群陰。千里水程舟具而不勞自力。非法藏后身。不能至于是也。杰頃于都下。嘗獲斯文。讀示所知。無不生信。自遭酷罰。感悟益深。愿廣其傳。因為序引。熙寧九年仲秋述

　　凈土十疑論后序

　　　　待制陳瓘


人心無常。法亦無定。心法萬差。其本在此。信此則遍信。華嚴所以說十信。疑此則遍疑智者所以說十疑。出疑入信。一入永入。不離于此。得究竟處。凈土者究竟處也。此處有說法之主。名無量壽。此佛說法。未嘗間斷。疑障其耳。則聾而不聞。疑障其心。則昧而不覺。不聞不覺。安住惡習。贊嘆不念。隨喜粗心。妄指蓮胞以為虛誕。終不自念。此分段身。從何而得。自何而來。胎獄穢濁。真實安在。信憑業識。自隔真際。于一幻境。非彼執此。生生不靈。永絕圣路。以如是故。釋迦如來。起大慈憫。于穢濁中。發大音聲。贊彼凈土上妙之樂。于生死中。為大船師。載以法船。令趍彼岸。晝夜度生。無有休息。然而彌陀之岸本無彼此。釋迦之船實非往來。譬如一燈分照八鏡。鏡有東西光影無二。彌陀說法遍光影中。而釋迦方便獨指西鏡。故已到彼岸者。乃可以忘彼此。未入法界者。何自而泯東西。于此法中。若未究竟。勿滯方隅。勿分彼此。但當正念諦信而已。此二圣之意。而智者之所以信也。信者萬善之母。疑者眾惡之根。能順其母能鋤其根。則向之所謂障緣眾生。聾可復聞。昧可復覺。未出生死。得出生死。未生凈土。得生凈土。順釋迦之誨。往面彌陀。隨彌陀之愿。來助釋迦。在此而遍歷十方。即西而普入諸鏡。自二圣建立以來。如是之人。如河沙數。云何不信。云何而疑。能自信己。又作方便。令諸未信無不信者。此則智者之所以為悲也。明智大師(中立)學智者之道。不順其文。而順其悲。所以又印此論。冠以次公之序。而請予申廣其說以助其傳。元祐八年七月十一日。左宣義郎前簽書鎮東軍節度判官廳公事陳瓘序

　　直指凈土決疑集序

　　　　提刑楊杰


大愿圣人從凈土來。來實無來。深心凡夫。往凈土去。去實無去。彼不來此。此不往彼。而其圣凡會遇。兩得交際者何也。彌陀光明如大圓月。遍照十方。水清而靜。則月現全體。月非趣水而遽來。水濁而動。則月無定光。月非舍水而遽去。在水則有清濁動靜。在月則無取舍去來。故華嚴解脫長者云。知一切佛猶如影像。自心如水。彼諸如來。不來至此。我不往彼。我若欲見安樂世界阿彌陀如來。隨意即見。是知。眾生注念。定見彌陀。彌陀來迎。極樂不遠。乃稱性實言非權教也。凈土無欲。非欲界也。其國地居。非色界也。生有形相。非無色界也。一切眾生。未悟正覺。處大夢中。六道升沈。未嘗休止。諸天雖樂。報盡相衰。修羅方嗔。戰爭互勝。旁生飛走。啖食相殘。鬼神幽陰。饑渴困逼。地獄長夜。痛楚號呼。得生人趣。固已為幸。然而生老病死眾苦嬰纏。唯是凈方更無諸苦。蓮苞托質無生苦也。寒暑不遷無老苦也。身非分段無病苦也。壽命無量無死苦也。無父母妻子無愛別離也。上善人聚會無怨憎會也。華裓香食珍寶受用。無求不得無窮困也。觀照空寂無蘊苦也。悲濟有情。欲生則生。不住寂滅非二乘也。智照生死。得不退轉非凡夫也。三界蕩然。譬如四裔。丘陵坑坎穢腐所積。溪壑阻絕孰為津梁。乃有狂人迷路于此。惡獸魑魅惱害雜居。刀兵水火。或時傷暴風霜。霹靂淩厲。摧懾罔知城域。可以庇覆飲食衣服。未或充足。甘受是苦。不求安樂。有佛釋迦。是大導師。指清凈土是安樂國。無量壽佛是凈土師。爾諸眾生。但發誠心。念彼佛號。即得往生。若生彼土。則無諸惱。不聞知者。固可哀憐。亦有善士。發三種不信心。不求生者。尤可嗟惜。一曰吾當超佛越祖。凈土不足生也。二曰處處皆凈土。西方不必生也三曰極樂圣域。我輩凡夫。不能生也。夫行海無盡。普賢愿見彌陀。佛國雖空。維摩常修凈土。十方如來有廣舌之贊。十方菩薩有同往之心。試自忖量。孰與諸圣。謂不足生者。何其自欺哉。至如龍猛祖師也。楞伽經有預記之文。天親教宗也。無量論有求生之偈。慈恩通贊首稱十勝。智者析理明辨十疑。彼皆上哲精進往生。謂不必生者。何其自慢哉。火車可滅。舟石不沈。現華報者。莫甚于張馗。十念而超勝處。入地獄者。莫速于雄俊。再蘇而證妙因。世人愆尤。未必若此。謂不能生者。何其自棄般舟三昧經云。跋陀和菩薩。請問釋迦佛。未來眾生。云何得見十方諸佛。佛教念阿彌陀佛。即見十方一切諸佛。又大寶積經云。若他方眾生。聞無量壽如來名號。乃至能發一念凈信。歡喜愛樂。所有善根。回向愿生無量壽國者。隨愿皆生。得不退轉。此皆佛言也。不信佛言。何言可信。不生凈土。何土可生。自欺自慢。自棄己靈。流入轉回。是誰之咎。四十八愿悉為度生。一十六觀同歸系念。一念既信。已投種于寶池。眾善相資。定化生于金地。無輒悔墮誤認疑城。即時蓮開得解脫道。唯心凈土自性彌陀。大光明中決無魔事。直指凈土決疑集者。吾友王古敏仲之所編也。博采教典該括古今。開釋疑情。徑超信地。其載圣賢之旨。在凈土諸書。最為詳要。蓋安養國之鄉導也。若登彼岸。舟固可忘。來者問津。斯言無忽。元豐七年九月十日序次公此序反覆詳盡。其論三種不求生。最為一篇警策。但謂凈土非三界。及云身非分段。有違經論。謹引二文。以正其非。釋簽云。若大論中。明安養國非三界者。秖是非此娑婆三界耳。若就彼土具有三界故。無量壽經。阿難白佛。彼安養界既無須彌。忉利諸天依何而住。佛反質云。此土夜摩乃至色界。依何而住。阿難默領。反質意者。此夜摩等。既許依空。何妨彼土四王已上依空而住。具明土相。復有多種共別不同。如無動界。雖是凈土。猶有男女及須彌等。此同居凈土既其不同。同居穢土亦應不等。釋論云。出三界外有凈土。聲聞辟支佛出生其中。受法性身。非分段生

　　龍舒凈土文序

　　　　狀元張孝祥


阿彌陀如來。以大愿力攝受群品。系念甚簡。證果甚速。或者疑之(余)嘗為之言。阿彌陀佛即汝性是。極樂國土即汝心是。眾生背覺。合塵淪于七趣。立我與佛。天地懸隔。佛為是故。慈悲方便。開示悟入。現諸無量如幻三昧莊嚴其國。備極華好。復以辯智而為演說。令諸眾生歡喜愛樂。于日用中。能發一念。念彼如來。欲生其國。即此一念清凈堅固。還性所有與佛無異。當是念時。不起于座。阿彌陀佛極樂國土。悉皆現前。如是修習。乃至純熟。幻身壞時。此性不壞。金蓮華臺。由性種生。往生其中。如歸吾廬。諸佛菩薩。即我眷屬。性無異故。自相親愛。友人龍舒王虛中端靜簡潔。博通群書。訓傳六經諸子。數十萬言。一旦捐之曰。是皆業習。非究竟法。吾其惟西方之歸。自是精進。惟佛惟念。年且六十。布衣[蔬-(梳-木)+束]茹。重研千里。以是教人。風雨寒暑弗遑恤。閑居日課千拜。夜分乃寢。面目奕奕有光。望之者。信其為有道之士也。紹興辛巳秋。過家君于宣城。留兩月始見其凈土文。凡修習法門。與感驗章著。具有顛末。將求信道者。鋟木傳焉。諉(余)序其書。故為之題其端云。虛中名日休。十月旦。歷陽張(孝祥)序

　　龍舒凈土文跋

　　　　大慧禪師宗杲


龍舒王虛中日休。博覽群書之余。留心佛乘。以利人為己任。真火中蓮也。佛言。自未得度。先度人者菩薩發心。自覺已圓。能覺他者。如來應世。(予)嘉其志。為題其后。若見自性之彌陀。即了唯心之凈土。未能如是。則虛中為此文功不唐捐矣。庚辰八月二十日。書于劉景文懶窠云。雙徑妙喜(宗杲)跋

　　凈土寶珠集序

　　　　侍郎王古


眾生心凈則佛土凈。法性無生而無不生。有佛世尊。今現說法。在極樂國。號阿彌陀。緣勝劫長。悲深愿大。無邊際光明攝受。不思議凈妙莊嚴。珠網麗空。瑤林矗地。池含八德。華發四光。韻天樂于六時。散裓華于億剎。諸佛共贊。十方來歸。彌陀心內眾生。新新攝化。眾生心中凈土。念念往生。質托寶蓮。不離當處。神超多剎。豈出自心。如鏡含萬象而無有去來。似月印千江而本非升降。被圓頓機。則皆一生補處。明方便門。則有九品階差。念本性之無量光。本來無念。生唯心之安養國。真實無生。解脫苦輪。十念亦超于寶地。會歸實際。二乘終證于菩提。如大舟載石而遂免沉淪。若順風揚帆而終無留難。悟之則甚近而不遠。迷之則益遠而無人。嗟夫學寡障多。疑深觀淺。斥為權小。閴若存亡。則以馬鳴龍樹為未然。天臺智覺為不達。不信當受菩提記。不肯頓生如來家。籠鳥鼎魚翻為游戲。隙駒風燭妄計久長。虛受一報身。枉投諸苦趣。豈知大雄贊勸金口叮嚀。侶圣賢于剎那。具相好于俄頃。樂受則永拋五濁。悲增則回救三涂。于此不知。是為可憫。自魏晉大經初出。則有遠顯諸賢繼修。事列簡編。驗彰耳目。福唐釋戒珠。采十二家傳記。得七十五人。搜補闕遺。芟夷繁長。該羅別錄。增廣新聞。共得一百九人。隱顯畢收。緇素并列。會江河淮濟于一海。融瓶盤釵釧無二金。標為險道之津梁。永作后來之龜鑒。元豐七年八月十五日記

　　四十八愿后序

　　　　慧覺法師齊玉


或曰。凈土乃圣人之權方。所以接鈍根化凡器也。茍能一超。直入如來地。何藉于他力乎。對曰。佛世文殊普賢。滅后馬鳴龍樹。此土智者智覺。皆愿生凈土。應盡是鈍根乎。釋迦勸父王凈飯并六萬釋種。亦愿生凈土。應盡是凡器乎。此等圣賢。應皆不逮今人之利根勝器乎。況若以此為權。指何為實。權實之判。非止一途。自非教眼了焉。何以甄別。咨爾有識。當信佛言。招報非輕。切勿容易。昔孫莘老學士。始以此疑之。因會楊次公主客王敏仲侍郎。論道契合。遂釋其疑。故莘老云。四方言禪者。唯黃檗慧林為最盛。臨濟之后有慈明。慈明傳江西黃檗之道。次公實傳之。云門之后唯雪竇。雪竇傳懷。懷傳本。本公居慧林時。敏仲早得其法。次公敏仲皆儒者學禪。得師如此。方且汲汲。以凈土為依歸。則知。凈土非圣人之權設。真禪侶之棲止也。茍能即心凈土本性彌陀。生則隨念往生。去則實無所去。則亦焉有彼此之異。而橫相是非于其間也哉。觀夫莘老之言。則信真善知識。不違佛訓。不欺自心。事理俱圓。實可宗仰。愿諸仁者。當以死生大事為心。無以人情取舍自礙。賴如是愿力。念阿彌陀佛。發決定信。誠起娑婆險惡之程。作凈土水云之客。濯足于八種功德池水。掛錫于七重行樹叢林。入清凈海眾中。參彌陀善知識。覽勝境而得不退轉。聞妙法而易悟無生。七寶樓邊四華池畔優游泮渙。樂莫大焉。庶以此愿為憑。前程定無間阻。茍或謂之不然。則吾末如之何也矣

　　凈土警策序

　　　　吳興法師元穎


一切諸佛。歷劫修行所成國土。安立眾生。蓋以眾生流轉生死。未遇知識。阻聞法要。不獲脫苦也。而眾生或宜以苦事迫切者。則圣人于大悲心行折伏也。眾生或宜以樂事誘引者。則圣人于大悲心行攝受也。攝受則有殊勝莊嚴。珍妙樓閣。大丈夫相。安隱之事也。折伏則有胎卵濕化四生。九有百憂九惱五苦八苦之相也。然于圣人之心。豈曰差別乎。且釋迦牟尼。亦有清凈國土。如西方極樂。阿彌陀佛必有五濁世界。如娑婆堪忍也。所以一期化物。有彼有此。有凈有穢者。由諸佛結緣異也。由眾生誓愿異也。若達彼岸登果位。無必固也。世智下凡不曰分別。其可知覺乎。不曰取舍。其可造措乎。群經廣有警策之語。偏贊西方阿彌陀佛所居凈土。今纂集之。庶裨補遺化激勸土俗。嗚呼死生亦大矣。豈不痛哉。而世人或沒于苦海。則自甘其分。或迷于富貴。則自逞其得。而不知生生死死于瞬息間也久矣。至有謂心凈佛土凈空身即法身。及大期忽終。無所安立。當是時也。與夫守志淳一。著相修行之人。億劫不殆故。覽斯文其有發未發之心歟

　　凈土自信錄序

　　　　無功叟王闐


古之大圣人。立言垂教。被于百世之下。其志猶郁而未暢。晦而未明者。蓋有之矣。即吾佛凈土法門是也。余遍覽諸經。深求其旨。往生功德。一言以蔽之。曰在凡夫獲不退而已矣。何則此土修行圓教初信。小乘初果人邪見及邪三毒。永不起慈。為斷惑發悟。創入圣流。則越生不昧其所證。斯超四趣。不失人天。至于凡夫地中。雖伏惑發悟。菩薩一經生死非常之變。則忘其所證所修。是故遇緣或退。仍墮苦涂者容有之。乃若凡圣同居凈土。如極樂國等。雖具三界。唯有人天。故一切含識獲生者。即長辭四趣。又助緣大備。壽數莫量。縱至鈍根。一生熏修。無不證圣果。寧復有退失事乎。如來贊勸之本意。不過如此。且圓機體道。是最上凈業。茍加愿導之即預優品。若夫愚樸輩。但能稱佛發愿者。而莫不往生。嗚呼觀凈土一門。則知圣人無棄物矣。彼守癡空之徒。效無礙無修。起自障心。絕他學路。乃高其言曰。凈土末事也。何足道哉。可不哀耶

　　修行凈土法門后序

　　　　侍郎莫仲圭


娑婆苦境也。欲脫眾苦。必修西方。西方樂國也。欲生極樂。必信佛言。譬如有人行于曠野。暮夜昏黑群賊在后。執持利器競來逼逐。四顧旁皇逃避無所。呼天叫地誰來救恤。忽遇老父。而告之言。此去不遠。有長者居。福德威勢。盜賊不侵。樓閣真實。快樂自在。煙霧所障。汝不能睹。汝但決往。吾不汝誑。其人聞語。歡喜勇躍。策步高驤。不復回顧。注目一心。更無他想。俄頃之間。至長者所。群賊苦惱。杳絕蹤跡。種種快樂。無異所聞。彌陀攝受眾生長者居也。安可不往。釋迦指導群迷。老父言也。安可不信。世之人于西方之說。懵不能知。比比皆是。知矣而不信。信矣而不修。修不能力者。十亦常八九焉。我今重覆設此譬喻。其不知者。可以解會。而不信不修不力者。亦可加勉矣。夫修西方而決愿往生者。豈有他哉。善盡其力。如遇老父于避賊之時而已矣

　　明師勝地論跋

　　　　獨醒居士林鎬


予嘗讀沖虛至德經。而得林類之言。以謂。死于是者。安知不生于彼。雖知死之與生一往一返。然求其說而未得者。意其死于是者。不過舍是報身而已。生于彼者。必竟落在什么處。此所以求其說而未得也。今觀福清禪師所述明師勝地論。始知世外別有兜率內院西方凈土。為諸人依托之地。非念慮積習。不能到也。予因三復其說。究其本性空寂之中。非斷滅相。此生報盡。還有他生。若存堅固愿力。成就善根。且無沉淪惡道之憂。決有超登勝報之地。乃今而后始知。兜率西方不隔毫端。常自現前。但堅此心。即能見佛。如妙喜云。見自性之彌陀。了唯心之凈土者。誠可為此論一言之蔽也。師妙喜之的嗣。于明師得依托之地。故能以三處正論。饒益眾生。參政大資周公(葵)得而序之。謂師之言。信而有證。且愛其宗通說通。于實相教相。不相違背。而老婆心切。有如是諄諄之言也。諸仁者。儻能因周公之序。以求老師之心。則兜率西方不勞問途。便請驀直去也。獨醒居士林鎬敬跋乾道中。婺之蘭溪。釋子光道號云水。少習臺教。厥后南詢。得法于大慧杲公。晚住莆田福清。作依托明師勝地論三卷行于世。其大概謂佛法高妙。若增上勝緣。唯明師勝地為堪依托。蓋凡學道者貴見性。見性者貴修習。見性未明。必務求師。修習未成。必務于地。得其師則模范正。得其地則心跡安。一曰人間中國圣賢所居。二曰兜率陀天彌勒說法。三曰西方凈土彌陀闡化。是三處皆名勝地。并得依托修行。至中下兩卷。則專明西方法門。勸人修習。文多不能具載。但書林公一跋。聊為敘其大旨云

　　寶城易記錄序

　　　　待制陳瓘


安養不在彼。浮云非我有。此涑永公所謂安樂土也。余既得罪臺州。自壬辰八月。捐書不復為文。革心改過。專趣此土。路長身老。恨發心之晚也。比閱晁文元公道院集。論空不空三昧。因系之以辭。而曰。辭者貫心而易記耳。其辭則四句偈也。文元公深入佛海。言無枝葉。至于貫心之辭。則亦未忘。而且欲其易記焉。公之所謂易記者。豈主于記其辭而已哉(余)竊慕焉。凡貫心之辭。欲已而未能已者。筆之于此。名之曰寶城易記錄云了齋依延慶明智法師。得臺教淵源。晚歲專意西方。誠為得所。其紀所行之法。擬晁公貫心易記之辭者。彼曰。吾即今自定日用之法。先入空三昧。旋滅一切忘念。如空華谷響。經視聽而無留礙也。又入不空三昧。安住一真法界。如額珠髻寶。常愛戴而無失墜也。此法交濟。更不異時。精密久長。百法無敵。貫心易記。因系之以辭。曰心空如太空。豁然無可觸。一真法界中。靈照常安住

　　遠法師齊忌禮文序

　　　　正言沈璇


釋迦如來出現于世。說種種法接引眾生。于種種門最捷徑者。無以易于西方安養之教也。嗚呼無無量壽佛之四十八愿。則西方之教。無以啟其端。無釋迦如來之演說諸經。則無量壽佛之愿。無以傳于世。前佛作愿于前。后佛說經于后。此道章明著較可信無疑。然而多門之法。或擇之而不精。精詳之士。或傳之而未習。譬之肘后之方　載聞簡牘。有擇之而精。傳之而習。以開后悟。此恩此施。顧與制是方于心載是方于書。其厚薄何如哉。惟茲修行安養之方。無量壽佛實制之。釋迦如來實筆之。擇之傳之習之。以貽后人者。東晉遠公其人也。西湖秀士李濟。予同年執友。樂清令尹李公素。見素之子遭家多難。幼失所怙。兩罹鼓盆。孤苦之中坐進此道。曩從證通主人師友。為西資社。蓋有意乎遠公之遺法也。三年于茲。來者益盛。凡預此社。而精進不懈者。奇祥異睹。妙果殊證。如經所說。往往有之。則同社相與。稱頌自慶。益期進修。李君唯念凡今若此。雖前佛后佛開大法門。而遠公之德。其何可遂忘。退而考諸傳記。作禮文一通以示同志(予)輒為識其始末。因為之言曰。堯舜禹湯文武周公之道。得仲尼而后明。至于沿仲尼之所傳。以深入乎數圣人之道。而為后人之資者。孟軻氏其人也。以西方教法觀之。則遠公者猶吾儒之孟子耳。子其何嫌。雖然李君之是文也。固將尊其所以為遠公者。則遂從而學之。如吾儒之于孟子哉。若夫且拜且誦。而徒為觀美焉。非李之所祈望于同社者也。乾道二[示*異]四月望序

　　稱贊凈土海眾詩序

　　　　府判方楶


凈土與娑婆。凡圣對治之法也。以苦樂言之。則凈土樂而娑婆苦。以清濁言之。則凈土清而娑婆濁。以壽夭死生言之。則凈土壽而常生。娑婆夭而必死。然眾生多沉滯于娑婆之境。而罕有知往生凈土之路者。亦以其業報所蔽之耳。釋迦法王。為此土教化之導師彌陀世尊。為彼方接引之慈父而眾圣群賢。又發明釋迦彌陀之大愿。指示眾生。使修凈業為超脫輪回之計。若乃娑婆煩惱之纏縛。凈土莊嚴之境界。如來經旨開喻甚明。諸上善人闡揚尤著。今李子濟。從而為稱贊詩。擬諸詠史。凡若干篇。一披卷帙。則彌陀海眾凈土勝境。如在目前。使人心開意悟即愿往生。則子濟開導群迷。其功豈淺淺哉。子濟儒家者流。四世登科有聲士類。來處清白。兼通佛理。凡留心于西方之教。如饑之必食渴之必飲夏之葛冬之裘。有不能自已者。蓋地可動金可革。而子濟信心堅固。截然不撓。則他世化生。必為九品會中之人矣。楶因敬覽。謹隨喜而為之序云

　　西歸蓮社敘

　　　　月堂法師惠詢


昔廬山遠法師。偕慧持曇順。結劉遺民雷次宗周續之一十八人。并同志一百二十有三人。修凈業以西歸為盟。號白蓮社焉。自此厭娑婆忻凈域者。繼踵其修。故晉宋之世至于隋唐。高僧賢士世世行之。由是臨終。有見乘紫金臺者。有銀臺金蓮者。有祥光異瑞者。有聽空聲贊嘆者。有聞異香盈室者。至有目系彌陀行來迎者。征感非一詳于本傳。故我皇朝林下高人都邑賢哲。忻樂精修猶為特盛。矧茲小庵溪聲繞屋。松翠凝門。池凈紅蓮。水涵皓月。境靜地幽。車馬之塵不到。則可以策勵進行。為此身孕質青蓮之托也。謹遵先范募一十八人。為念佛三昧西歸蓮社。須端方貞亮。始終無易節者。請得預焉。建社主庵(行因)謹募。住持延慶寺月堂(惠詢)勸緣書

　　刊往生行愿略傳序

　　　　鎧庵居士吳克己


余嘗考前代士夫學出世法。能知如來設教本意。不為空有所陷者。在晉則有若劉仲思。在唐則有若柳子厚。在我朝則有若楊次公。仲思入遠公蓮社。臨終唯請僧。讀無量壽法華二經。子厚作無姓和尚碑。稱其止讀法華經。且指極樂土正路為生物所歸。次公作天臺無相院碑。亦稱智者大士建化天臺。以法華三昧為極致。以安養國土為依歸。蓋不讀法華。則無以明我心本具妙法。不生安養。則無以證我心本具妙法。如來諄諄示誨。智者懇懇洪經。乃知佛祖垂慈初無異轍也。今代士夫。棲心佛乘。力求出離者。固不為少矣。然為異見所奪者。尚未免焉。印公法師。勸發信士。捐金鏤木。流布慈云懺主凈土行愿法門及略傳。其殆有意救斯弊乎(余)聞之喜而不寐。遂捃摭三君子言行。為作證明。庶實心賢達。知有佛法正宗。相與造修。俱脫苦輪云爾。彼為獅子身中蟲。自食獅子肉。雖南陽國師復生。亦無可柰何者(余)言尚奚施耶

　　廬山白蓮社誓文

　　　　東晉逸士劉遺民


朝士謝靈運高人劉遺民等。一百二十三人為蓮社。令遺民著誓辭。其辭曰。維歲在攝提格。七月戊辰朔二十八日乙未。法師釋慧遠。真感幽奧。霜懷特發。乃延命同志。息心貞信之士百有二十三人。集于廬山之陰般若臺精舍阿彌陀像前。率以香華敬薦而誓焉。惟斯一會之眾。夫緣化之理既明。則三世之傳顯矣。遷感之數既符。則善惡之報必矣。推交臂之潛淪。悟無常之期切。審三報之相催。知險趣之難拔。此其同志諸賢。所以夕惕宵勤仰思攸濟者也。蓋神者可以感涉。而不可跡求。必感之有物。則幽路咫尺。荷求之無生。則渺茫何津。今幸以不謀。而僉心西境。叩篇開信。亮情天發。乃機象通于寢夢。忻歡百于子來。于是靈圖表暉。景侔神造。功由理諧。事非人運。茲實天啟其誠。冥運來萃者矣。可不克心克念。重精疊思。以凝其慮哉。然其景續參差。功福不一。雖晨祈云同。而夕歸攸隔。即我師友之眷。良可悲矣。是以慨焉。胥命整矜法堂。等施一心。亭懷幽極。誓茲同人。俱游絕域。其有警出絕倫首登神界。則無獨善于云嶠。忘兼全于幽谷。先進之與后升。勉思匯征之道。然后妙觀大儀。啟心貞照。識以悟新。形由化革。藉芙蓉于中流。蔭瓊柯以詠言。飄云衣于八極。泛香風以窮年。體妄安而彌穆。心超樂以自怡。臨三涂而緬謝。傲天宮而長辭。紹眾靈之繼軌。指太息以為期。究茲道也。豈不洪哉。并棄世榮慕西方之訓。終時各感佛來迎也

　　東海若

　　　　禮部柳子厚


東海若陸游。登孟諸之阿。得二瓠焉。刳而振其犀以嬉。取海水雜糞壤蟯蛔而實之。臭不可當也。窒以密石。舉而投之海。逾時焉而過之曰。是故棄糞耶。其一徹聲而呼曰。我大海也。東海若呀然笑曰。怪矣今夫大海。其東無東其西無西。其北無北其南無南。旦則浴日而出之。夜則滔列星涵太陰。揚陰火珠寶之光以為明。其塵霾之。雜不處也。必泊之西澨。故其大也。深也潔也光明也。無我若者。今汝海之棄滴也。而與糞壤同體。臭朽之與曹。蟯蛔之與居。其狹咫也。又冥暗若是而同之海。不亦羞而可憐哉。子欲之乎。吾將為汝抉石破瓠。蕩群穢于大荒之島。而同子于向之所陳者可乎。糞水泊然不悅曰。我固同矣。吾又何求于若。吾之性也。亦若是而已矣。穢者自穢。不足以害吾潔。狹者自狹。不足以害吾廣。幽者自幽。不足以害吾明。而穢亦海也。狹幽亦海也。突然而往。于然而來。孰非海者。子去矣。無亂我。其一聞若之言。號而祈曰。吾毒是久矣。吾以為是固然不可異也。今子告我以海之大。又目我以故海之棄糞也。吾愈急焉。涌吾沫不足以發其窒。旋吾波不足以穴瓠之腹也。就能之窮歲月耳。愿若幸而哀我哉。東海若乃抉石破瓠。投之孟諸之陸。蕩其穢于大荒之島。而水復于海。盡得向之所陳者焉。而向之一者。終與臭腐處而不變也。今有為佛者。二人同出于毗盧遮那之海。而泊于五濁之糞。而幽于三有之瓠。而窒于無明之石。雜于十二類之蟯蛔。人有問焉。其一人曰。我佛也。毗盧遮那五濁三有無明十二類皆空也。一切無善無惡。無因無果。無修無證。無佛無眾生。皆無焉。吾何求也。問者曰。子之所言性也。有事焉。夫性與事一而二。二而一者也。子守一而定。則大患者至矣。其人曰。子去矣。無亂我。其一人曰。嘻吾毒之久矣。吾盡吾力。而不足以去無明。窮吾智。而不足以超三有離五濁。而異夫十二類也。就能之。其大小劫之多不可知也。若之何。問者乃為陳西方之事。使修念佛三昧一空有之說。于是圣人憐之。接而致之極樂之境。而得以去群惡。集萬行居圣者之地。同佛知見矣。向之一人者。終與十二類同而不變也。夫二人之相違也。不若二瓠之水哉。今不知去一而取一。甚矣

　　東海若后跋(二家)

　　　　東坡橘洲


軾久欲書柳子厚所作東海若一篇。刻之而置之凈住院無量壽佛堂中。元祐六年二月九日。與海陵曹輔。開封劉季孫。永嘉侯臨。會堂下。遂書以遺僧從本使刻之。眉山蘇軾記

凈土之旨。無善惡無取舍無靜亂無男女。一念真正。決定往生。或者置疑于其間。先佛豈不能也。柳子厚東海若。是亦子莊子亡羊之詞。吾能自信不疑。何慮凈土之不生也。為普照書此。為來者勸。紹熙五年三月望。橘洲老衲(寶曇)敬書右東海若一篇。誠為樂邦文類之冠。本朝東箂(呂祖謙)集。麗澤文粹。亦曾編入。竊恐呂公。徒愛西方之文。未必履行西方之行而作西方之歸也。嗚呼昔人。以凈土為誕妄。柳公故作斯文以譏其失。大哉。達佛旨者也。近世沮茲道者猶多。豈不愧于柳乎。愚頃過霅上。于李子濟家。得東坡碑刻及跋文。乃知前輩高明亦有賞音者。今并橘洲之跋。以刊之。庶發人之深信也

　　吊武侍御畫佛文

　　　　文公韓愈


侍御武君。當年喪其配。斂其遺服櫛珥鞶帨于篋。月旦十五日。則一出而陳之。抱嬰兒以泣。有為浮屠之法者。造武氏而諭之曰。是豈有益耶。吾師云。人死則為鬼。鬼且復為人。隨所積善惡受報。環復不窮也。極西方有佛焉。其土大樂。親戚姑能相。為圖是佛而禮之。愿其往生。莫不如意。武君撫然辭曰。吾儒者其可以為是。既又逢月旦十五日。復出其篋實而陳之。抱嬰兒以泣。殆而悔曰。是真何益也。吾不能了釋氏之信不。又安知其不果然。于是悉出其遺服櫛[王*風]。合若干種。就浮屠師。請圖前所謂佛者。浮屠師受而圖之。韓愈聞而吊之曰。晢晢兮目存。丁寧兮耳言。忽不見兮不聞。奔誰窮兮本源。圖西佛兮道予勤。以妄塞悲兮慰新魂。嗚呼柰何兮吊以茲文韓文公。以平時排佛之心。而作此文。有所謂以妄塞悲之語宜也。雖然彼徒知妄之為非。意以斥佛。殊不知妄亦有合于教意。且夫第一義諦一法不可得。則凡佛之所以為像。教之所以為言。與夫今凈土之所以為門。莫非妄也。茍濟于道。孰曰非乎。然則文公之說。未必非陽抑而陰助之耳。則今類見于此。亦宜也

　　結社法集文

　　　　通慧僧錄贊寧


晉宋間有廬山慧遠法師。化行潯陽。高士逸人。輻湊于東林。皆愿結香火。時雷次宗宗炳張詮劉遺民周續之等。共結白蓮華社。立彌陀像。求愿往生安養國。謂之蓮社。社之名始于此也。齊竟陵文宣王。募僧俗行凈住法。亦凈住社也。梁僧祐曾撰法社。建功德邑會文。歷代以來。咸就僧寺為法會社也。社之法以眾輕成一重。濟事成功。莫近于社。今之供社。共作福田。修約嚴明。愈于公法。行人互相徹勵。勤于修行。則社有生養之功大矣。近聞周鄭之地。邑社多結。守庚申會。初集鳴鐃鈸。唱佛歌贊。眾人念佛行道。一夕不睡。以避三彭奏上帝。免注罪奪算也。然此實道家之法。往往有無知釋子。入會圖謀小利。曾不尋其根本。誤行邪法。深可痛哉

　　蓮華勝會錄文

　　　　慈覺禪師宗賾


夫以念為念以生為生者。常見之所失也。以無念為無念以無生為無生者。邪見之所惑也。念而無念生而無生者。第一義諦也。是以實際理地。不受一塵。則上無諸佛之可念。下無凈土之可生。佛事門中不舍一法。則總攝諸根。蓋有念佛三昧。還原要術。示開往生一門。所以終日念佛。而不乖于無念。熾然往生。而不乖于無生。故能凡圣各住自位。而感應道交。東西不相往來。而神遷凈剎。此不可得而致詰也。故經云。若人聞說阿彌陀佛。執持名號。乃至是人終時。心不顛倒。即得往生阿彌陀佛極樂國土。夫如來世尊。雖分折攝二門現居凈穢兩土。然本圣之意。豈直以娑婆國土丘陵坑坎五趣雜居。土石諸山穢惡充滿。以是為可厭。極樂世界黃金為地。行樹參空。樓聳七珍。華敷四色。以是為可忻。蓋以初心入道。忍力未淳。須托凈緣。以為增上。何則娑婆國土。釋迦已滅。彌勒未生。極樂世界。阿彌陀佛。現在說法。娑婆國土。觀音勢至。徒仰嘉名。極樂世界。彼二上人親為勝友。娑婆國土。諸魔競作。惱亂行人。極樂世界。大光明中。決無魔事。娑婆國土。邪聲雜亂。女色妖淫。極樂世界。水鳥樹林。咸宣妙法。正報清凈。實無女人。然則修行緣具。無若西方。淺信之人。橫生疑謗。竊嘗論之。此方之人。無不厭俗舍之喧煩。慕蘭若之寂靜。故有舍家出家。則殷勤贊嘆。而娑婆眾苦。何止俗舍之喧煩。極樂優游。豈直蘭若之寂靜。知出家為美。而不愿往生。其惑一也。萬里辛勤。遠求知識者。蓋以發明大事。決擇死生。而彌陀世尊。色心業勝。愿力洪深。一演圓音。無不明契。愿參知識。而不欲見佛。其惑二也。叢林廣眾。皆樂棲遲。少眾道場。不欲依附。而極樂世界。一生補處。其數甚多。諸上善人。俱會一處。既欲親近叢林。而不慕清凈海眾。其惑三也。此方之人。上壽不過百歲。而童癡老耄。疾病相仍。昏沉睡眠。常居太半。菩薩猶昏隔陰。聲聞尚昧出胎。則尺璧寸陰。十喪其九。而未登不退。可謂寒心。西方之人。壽命無量。一托蓮苞更無死苦。相續無間。直至菩提。所以便獲阿惟越致。佛階決定可期。流轉娑婆。促景而迷于凈土長年。其惑四也。若乃位居不退。果證無生。在欲無欲。居塵不塵。方能興無緣慈。運同體悲。回入塵勞。和光五濁。其有淺聞單慧。或與少善相應。便謂永出四流高超十地。詆訶凈土。耽戀娑婆。掩目空歸。宛然流浪。并肩牛馬。接武泥犁。不知自是何人。擬比大權菩薩。其惑五也。故經曰。應當發愿愿生彼國。則不信諸佛誠言。不愿往生凈土。豈不甚迷哉。若夫信佛言而生凈土。則累系之所不能拘。劫波之所不能害。謝人間之八苦。無天上之五衰。尚無惡道之名。何況有實。唯顯一乘之法。決定無三。歸依一體三寶。奉事十方如來。佛光照體。萬惑潛消。法味資神。六通具足。三十七品助道法。應念圓成。三十二應隨類身。遍塵剎土。周旋五趣。普被諸根。不動一心。遍行三昧。灑定水于三千。引眾生于火宅。自利利他皆悉圓滿。然則唯心凈土自性彌陀。蓋解脫之要門。乃修行之捷徑。是以了義大乘。無不指歸凈土。前賢后圣。自他皆愿往生。凡以欲得度人。先須自度故也。嗚呼人無遠慮。必有近憂。一失人身。萬劫深悔。故率大海眾。各念彌陀佛。百聲千聲乃至萬聲。回向同緣。愿生彼國。竊冀蓮池勝會金地法明。綺互相資。必諧斯愿。操舟順水。更加櫓棹之功。則十萬之遙。可不勞而至也

元祐四年冬(宗賾)夜夢一男子。烏巾白衣。可三十計。風貌清美。舉措閑雅。揖謂(宗賾)曰。欲入公彌陀會。告書一名(宗賾)乃取蓮華勝會錄。秉筆問曰。公何名。白衣者云。名普慧(宗賾)書已。白衣者云。家兄亦曾上名(宗賾)問曰。令兄何名。白衣云。家兄名普賢。白衣者遂隱(宗賾)覺而詢諸耆宿。皆云。華嚴離世間品有二大菩薩名(宗賾)以為。佛子行佛事。助佛揚化。必有賢圣幽贊。然預此會者。亦豈小緣。普賢變名易號。不知誰何。今更以二大菩薩為首云

　　念佛防退方便文

　　　　同前


普勸道友曰。念阿彌陀佛。或百聲千聲乃至萬聲。回愿往生西方凈土。各于日下。以十字記之。念佛之時。一心專注。不得異緣。常念娑婆眾苦。五濁煎熬。況乎一失人身。何時可復。幸諸道友。終始精勤。寶蓮華中。決定見佛

　　念佛回向發愿文

　　　　同前


愿弟子(某甲)普及四恩三有法界眾生。從今已去。安住第一義諦。修行凈業。孝養父母。奉事師長。慈心不殺。修十善業。受持三歸。具足眾戒。不犯威儀。發菩提心。深信因果。讀誦大乘。勸進行者。念佛法僧。解第一義。以至誠心。稱佛名號。觀佛依正十六妙境。念佛本起四十八愿。籌量三輩。深入五門。隨順三種菩提門。信受十方諸佛教。或以散心定心。而修散善定善。依經起行。畢命為期。惟愿阿彌陀佛法力冥加。神通顯益。令我等凝神覺路。暗蹈大方。進止威儀不離見佛。如執明鏡自見面像。及于夢中。得見彼國眾妙樂事。慰悅我心。令生增進。承佛威神。遠離魔事。所有無量劫來業惑塵勞。皆為梵行。善根功德。同入性海。積集諸緣。并用回向。臨命終時。無諸障難。七日已前預知時至。身無痛苦。心不顛倒。身心安樂。如入禪定。遇善知識教稱十念。阿彌陀佛與諸圣眾。現在其前。放大光明。授手迎接。自見其身。乘金剛臺。隨從佛后。如彈指頃。往生彼國。生彼國已。見佛色身。眾相具足。光明寶林。演說妙法。聞已即悟無生法忍。住正定聚。永不退還。究竟至于一生補處。化身自在。周遍十方。無量國中。成等正覺。極重苦處。游戲設化。念念之中。令不可說不可說眾生發菩提心。念念之中。令不可說不可說眾生住普賢行。福慧資糧悉得圓滿。同成無上正等菩提。各各莊嚴凈土。各各攝化眾生。如我世尊。等無有異。所有虛空世界盡。眾生及業煩惱盡。如是一切無盡時。我愿究竟。常無盡

　　念佛懺悔發愿文

　　　　慈云懺主遵式


　我今稱念阿彌陀　　真實功德佛名號
　惟愿慈悲垂攝受　　證知懺悔及所愿
　我昔所造諸惡業　　皆由無始貪嗔癡
　從身口意之所生　　一切我今皆懺悔
　愿我臨欲命終時　　盡除一切諸障礙
　面見彼佛阿彌陀　　即得往生安樂剎
　彼佛眾會咸清凈　　我時于勝蓮華生
　親見如來無量光　　現前授我菩提記
　蒙彼如來授記已　　化身無數百俱胝
　智力廣大遍十方　　普利一切眾生界　

　(從我昔所造下。并華嚴行愿品經文)

　　結蓮社普勸文

　　　　總管張掄


如是我聞。西方有佛名阿彌陀。一名無量光。一名無量壽。又有觀音勢至二菩薩。助佛揚化。皆以大愿力。濟度諸眾生。其國以七寶莊嚴。清凈自然。無諸雜穢故名凈土。其人皆蓮華化生。壽命無量。衣食受用。隨念而至。更無諸苦。亦無輪轉故。又名極樂世界。以此返觀我等見今所受之身所處之世。較彼國土。凈穢壽量苦樂生死。豈止天地之相遠耶。而昧者不知。或知而不信。自作障礙。顛倒執迷。不思解脫。舍此生彼。豈不哀哉。故我今者勸諸有緣。結此蓮社。假使難知難辨。猶當勉力精勤。況佛號甚易持。凈土甚易往。八萬四千法門。無如是之捷徑。但能輟清晨俯仰之暇。遂可為永劫不壞之資。是則用力甚微。而收功乃無有盡。眾生亦何苦自棄而不為乎。噫夢幻非真。壽夭難保。呼吸之頃。即是來生。一失人身。萬劫不復。此時不悟。佛如眾生何。愿深念于無常。勿徒貽于后悔。凈樂居士(張掄)勸緣

　　西資社同誓文

　　　　證通法師師友


維隆興元年歲次癸未四月八日。釋(師友)洎闔會大眾。歸命極樂世界阿彌陀佛菩薩海眾。愿運洪慈。俯察微志(某)等惟念。宿福深厚。生處中華。恭睹大藏七經純談凈土依正莊嚴功德勝妙。返觀此處三惡八難。多不善聚。生老病死壽命短促。自力修行難進易退。先圣憫我等故。立此念佛法門。易修易往。激勸求生。古今圣賢。弘此道者。其書山積。湖海無不崇此社者。代不乏人。十方眾生。往彼國者多如駛雨。我于是以亮情天發。不約而同。秉志有歸。僉心西境。既念念不忘。終期此報。決取往生。我等尚慮性習不同。世務縈絆。口談極樂。意戀娑婆。理事不明。行愿有闕。晨祈云同。夕歸攸隔。于是謹涓吉日。聚會投誠。稽首梵容。立茲弘誓。仰愿慈尊舒紫金手。撫摩我頂。啟紅蓮舌。密授我記。庶我此生已去。諸惡不作。眾善奉行。不值邪師。不失正念。命終之日。無病無苦。身心悅樂。隨從如來。同歸安養。蓮華早開。悟無生忍。游歷十方界。奉事諸佛身。濟拔苦眾生。同成無上道。虛空有盡。我愿無窮。若見若聞。俱沾利樂(湖州沈大卿洎諸寄居士夫。一百余人建此法會。抵今慶元庚申歲。三十余年不廢)

　　往生凈土十愿文

　　　　桐江法師擇瑛


　愿我永離三惡道　　愿我速斷貪嗔癡
　愿我常聞佛法僧　　愿我勤修戒定慧
　愿我恒隨諸佛學　　愿我不退菩提心
　愿我速見阿彌陀　　愿我決定生安養
　愿我分身遍塵剎　　愿我廣度諸眾生　

　　金銀泥畫凈土變相贊

　　　　翰林李白


我聞。金方之西。日沒之所。去中華十萬億剎。有極樂世界焉。彼國之佛身長六十萬億恒沙由旬。眉間白毫。向右宛轉。如五須彌山。目光青白。若四大海水。端坐說法。湛然常存。沼明金沙。岸列珍樹。欄楯彌覆。羅網周張。硨磲琉璃。為樓殿之飾。玻璃碼瑙。耀階砌之榮。皆諸佛所證。無虛言者。金銀泥畫西方凈土變相。蓋憑翊郡秦夫人。奉為亡夫湖州刺史韋公之所建也。夫人蘊冰玉之清。敷圣善之訓。以伉儷義大。希拯拔于幽途。父子恩深。明重修于景福。誓舍珍物。精求名工。圖金創端。繪銀設像。八法功德波動青蓮之池。七寶香華光映黃金之地。清風所拂。如生五音。百千妙樂。咸疑動作。若已發愿未及發愿。若已當生未及當生。精念七日。必生其國。功德罔極。酌而難名。贊曰

　向西日沒處　　遙瞻大悲顏
　目凈碧海水　　身光紫金山
　勤念必往生　　是故稱極樂
　珠網珍寶樹　　天華散香合
　圖畫了在眼　　愿托彼道場
　以此功德海　　冥祐為舟梁
　八十億劫罪　　如風掃輕霜
　庶觀無量壽　　長放玉毫光　

　　繡西方凈土[巾*(穴/登)]贊

　　　　侍郎白居易


西方阿彌陀佛。與閻浮提有愿。此土眾生。與彼佛有緣。故受一切苦者。先念我名。祈一切福者。多圖我像。至于應誠來感。隨愿往生神速變通。與三世十方諸佛不侔。噫佛無若干。而愿與緣有若干也。有女弟子弘農郡君。姓楊氏號蓮華性。發弘愿舍凈財。繡西方阿彌陀佛像。及本國土眷屬一部。奉為故李氏長姊楊夫人滅宿殃追冥祐也。夫范金設繪。不若刺繡紋之精勤也。想形念號。不若睹相好之親近也。即造之者。誠不得不著。感不得不通。受之者罪不得不滅。福不得不集。爾時蓮華性焚香合掌。跪唱贊云

　金方剎　　金色身　　資圣力　　福幽魂
　造者誰　　弘農君　　受者誰　　楊夫人　

　　繡阿彌陀佛贊

　　　　同前


繡西方阿彌陀佛一軀。女弟子京兆杜氏。奉為妣范陽縣太君盧夫人。八月十一日忌辰所造也。五彩莊嚴。一心恭敬。愿追冥福。誓報慈恩。贊曰

　善念一念　　千念相屬　　繡始一縷
　萬縷相續　　功績成就　　相好具足
　金身螺髻　　玉毫紺目　　報罔極恩
　薦無量福　

　　西方凈土贊

　　　　孤山法師智圓


曰天理湛寂。詎可以凈乎穢乎。延乎促乎。彼乎此乎。而思量擬議者哉。然而悟之。則為圣為真。為修德為合覺。為還源為涅槃。迷之則為凡為妄。為性德為合塵。為隨流為生死。大矣哉。圣人之先覺也。憫其未覺焉。于是乎土現清凈。壽延無量。端拱東向。而慈眼無偏視。俾我群迷厭穢而忻凈。惡此娑婆而取彼安養矣。既而升寶剎覲法王。目神變耳妙訓。則湛寂之性。不遠復矣。達十方太虛。悉我心現。矧依空之土。復何有哉。噫如是證悟者。孰不由其厭穢忻凈。惡促好延。舍此取彼之心而致乎。而況達忻厭而無忻厭。了好惡而無好惡。知取舍而無取舍者耶。是故釋迦現穢土而俾厭。彌陀現凈土而俾忻。其有旨哉。吾慈母馬氏。生厭穢境。死忻凈剎。壽七十有一而終。寢疾之際。以所造凈土無量壽像。囑吾以供養承事焉。十載于茲矣。嗚呼母人之德。其在免子于溺墜水火而已。而吾母也。始能舍吾為佛徒。次能資吾以學法。末又約吾以往生。是能誨我于道也。蓼莪之嘆。風樹之悲。歲月其邁。而吾心不衰。遂齋莊馨爐。染毫作凈土贊。庶祐我母陟乎圣階　覺海澄圓廣大無邊無促無延(其一)群蒙失道自劫家寶生死浩浩(其二)大覺軫慈凈國爰居俾我來思(其三)金臺既升睹佛儀形悟我妙明(其四)像以相睹贊以道取福我慈母(其五)

　　無量壽佛贊

　　　　大智律師元照


八萬四千之妙相。得非本性之彌陀。十萬億剎之遐方。的是唯心之凈土。凈穢雖隔。豈越自心。生佛乃殊。寧乖己性。心體虛曠。不礙往來。性本包容。何妨取舍。是以舉念。即登于寶界。還歸地產之家鄉。彈指仰對于慈容。實會天真之父子。機生負德。枉受沉淪。今日投誠。必蒙拯濟。三心圓發。一志西馳。盡來際以依承。歷塵剎而稱贊

　　畫阿彌陀像贊

　　　　文忠公蘇軾


蘇軾之妻王氏。名潤之字季章。年四十六。元祐八年八月一日。卒于京師。臨終之夕。遺言舍所受用。使其子邁迨過為畫阿彌陀像。紹圣元年六月九日像成。奉安于金陵清涼寺。贊曰

　佛子在時百憂繞　　臨行一念何由了
　口誦南無阿彌陀　　如日出地萬國曉
　何況自舍所受用　　畫此圓滿天日表
　見聞隨喜悉成佛　　不擇人天與蟲鳥
　但當常作平等觀　　本無憂樂與壽夭
　丈六全身不為大　　方寸千佛夫豈小
　此心平處是西方　　閉眼便到無魔嬈　

　　李伯時畫彌陀贊

　　　　寂音禪師惠洪


政和八年五月十五日。宜春黃先之。攜李伯時所畫阿彌陀像。來東山為示(余)觀伯時畫多矣。大率顧陸之意。畫意不畫態故。不施五色。而伯時知之耳。問其所得曰。李仲元仲元中為袁法官。以遺所厚善者。先之苦求得之(余)諦視其筆跡。非今輩所能為。其伯時之筆審矣。稽首為之贊曰

　以慈為室　　以忍為衣　　法空為座
　示同體悲　　四十八愿　　為世所歸
　如日沒時　　烏接翅飛　　大哉甘露
　妙法總持　　令我觀門　　洞開坦夷
　諦觀自心　　妙絕知思　　是歸依處
　真不思議　　律我意馬　　使不妄馳
　光明現前　　見白蓮池　　不假中陰
　屈伸頃時　　忻然化生　　如八歲兒
　何以至此　　請審思之　　皆我精進
　相力所持　　稽首妙湛　　不動巍巍
　令一切眾　　絕癡暗疑　　有同愿者
　但瞻導師　　脫然蟬蛻　　出五濁泥　

　　安樂國贊三十章章四句

　　　　提刑楊杰


　凈土周沙界　　如何獨指西
　但能從一入　　處處是菩提
　有念同無念　　無生即是生
　不勞移一步　　透徹覺王城
　厭煩求凈土　　不是不慈悲
　欲得醫他病　　先須自療治
　彌陀愿力重　　光明照塵沙
　一念若相應　　即生如來家
　天宮多五欲　　樂國絕三涂
　生者不退轉　　如來語豈誣
　劣夫從圣王　　一日四世界
　圣力不思議　　譬喻當得解
　莫疑宿業重　　十念功德輕
　萬年有闇室　　日照當時明
　雖知諸佛國　　及與眾生空
　化人修凈土　　摩詰有遺風
　愛戀當猛斷　　日熾冰自泮
　未證三昧者　　應作如是觀
　五濁污泥水　　不染白蓮華
　如何游蕩子　　年老未還家
　阿彌陀教觀　　濁世有深緣
　末法銷除盡　　重留一百年
　勿謂十萬億　　路遠自厭倦
　譬如千里境　　頃刻夢中遍
　勿謂歷劫罪　　一念不可消
　譬如積年木　　一豆火能燒
　弱羽不離枝　　嬰兒不離母
　念念阿彌陀　　決定生凈土
　十方諸如來　　一音廣長舌
　發愿即得生　　稱贊誠實說
　水鳥及風聲　　法音無間斷
　菩薩皆伴侶　　決定不退轉
　黑業必殞墜　　如石投諸水
　愿力猶巨舟　　乘之得安濟
　有念非無漏　　無心未是精
　虛空造宮室　　何日是功成
　安養受諸樂　　娑婆備眾苦
　當發無上心　　愿得生凈土
　欄楯及羅網　　寶木皆七重
　莊嚴無與等　　天樂散香風
　池水八功德　　池底純金沙
　上有寶樓閣　　車輪四色華
　天雨曼陀羅　　盛以寶衣裓
　供養十方佛　　食時還本國
　心凈即土凈　　大士語豈遙
　剎剎見如來　　那伽常在定
　已證無生忍　　重乘般若船
　游戲生死海　　援溺濟無邊
　生理不可得　　即是真無生
　自他凡與圣　　一一是強名
　即此娑婆界　　混然凡圣居
　塵塵全體現　　妄動即差殊
　佛言彌陀國　　去此實不遠
　普告修行人　　切勿生異見
　佛為法藏時　　四十八誓愿
　愿愿度眾生　　攝受無限量
　若有諸眾生　　一稱我名號
　若不生凈方　　我不成佛道
　父常念其子　　子常念其父
　念念若相應　　還家依位住　

　　善導和尚彌陀道場贊

　　　　同前


　東峰壇級石嵯峨　　十佛隨聲信不訛
　后善導依先善導　　今彌陀是古彌陀
　一心正受超三界　　孤月澄輝照萬波
　乘般若舟游凈域　　度生還亦到娑婆　

　(道場在嚴州烏龍山。后善導即少康法師也)

　　白蓮咸教主真贊

　　　　同前


臺州東掖山白蓮道場傳天臺教咸法師。元祐七年七月十一日。召大眾出衣盂所有。以散之云。吾二十三日。當還凈土。至日于方丈門外。坐禪圓寂。前六日以遺書。遣凈人嚴妙觀。赍來京師。與予為別。乃述真贊。以寄山中諸徒

　三觀通明念念圓　　祖師爐拂秖心傳
　遺書封了加趺坐　　不住白蓮生白蓮　

　　效禪月作遠公詠(并序)

　　　　太史黃庭堅


遠法師居廬山下。持律精苦。過中不受蜜湯。而作詩換酒。飲陶彭澤。送客無貴賤。不過虎溪。而與陸道士行。過虎溪百步。大笑而別。故禪月作詩云。愛陶長官醉兀兀。送陸道士行遲遲。買酒過溪皆破戒。斯何人斯師如斯。故效之

　邀陶淵明把酒碗　　送陸修靜過虎溪
　胸次九流清似鏡　　人間萬事醉如泥　

　　遠法師贊

　　　　給事程俱


　法師弘道　　實相是談　　像浮江滸
　神運伽藍　　戒珠義海　　聳世觀瞻
　肇開凈業　　蓮杜興賢　

　　劉遺民贊

　仲思綜博　　二林領袖　　大化現前
　不忘正受　

　　陶靖節贊

　淵明高蹈　　性與道俱　　世出世士
　莫得親疏　

　　謝康樂贊

　康樂遒上　　豪氣不除　　慧業則有
　非寂滅徒　

　　陸道士贊

　陸公玄虛　　寄傲簡寂　　江湖相忘
　一笑莫逆　

　　臨行自餞

　　　　樝庵法師有嚴


吾聞。西方有無上正遍知。壽命無量阿僧祇。光明遍照沙界兮無邊際。慈悲普覆群生兮無盡期。聞名稱念者。皆不退轉。歸命發愿者。眾苦皆脫離。黃金為地。或琉璃。晝夜六時天華飛樓閣幢旛。千萬兮遍空界。寶林珠網。音樂兮微風吹。莊嚴美妙不思議。土無日月常光輝。是故系念者。神魂西馳。父母之邦兮。常思歸性無苦域兮。今順性而舍其。性有樂邦兮。今順性而取之。去去過十萬億佛土。不是遠路跂。內憑愿力。外仗佛威。一剎那間。便到七寶蓮華池樝庵老生平學佛守戒律。一節如冰霜。事文翰高談如圭璧。講練有余力。而系念無暇時。其凈業既成。一夕見在金池上。執樂者數人。似欲舉音以迓其來。不數日而終。先乃成自餞一篇。是知決定為西方游矣。聞者莫不嘆慕其不可及也。嗚呼唯心本性人人皆具焉。何羨魚多而不結網而有獲耶。子云所謂蜾蠃之祝曰。類我類我。久則肖之矣。安有不修而能證者哉。此自餞之意。固足以為來者勸也。門人元祐。持其文示予。因跋其尾云。隱庵(左知微)謹題

樂邦文類卷第二樂邦文類卷第三

　　　　四明石芝沙門宗曉編次


　　記碑(一十九首)

　龍興寺修凈土院記　禮部柳　子厚

　岳州無姓和尚碑　同前

　畫西方凈土[巾*(穴/登)]記　翰林白　居易

　錢唐白蓮社主碑　孤山法師　智圓

　凈慈七寶彌陀像記　提刑楊　杰

　建彌陀寶閣記　同前

　延慶寺凈土院記　待制陳　瓘

　延慶重修凈土院記　樸庵首座　清哲

　開元寺三圣立像記　大智律師　元照

　無量院造彌陀像記　同前

　靈山安養庵記　給事程　俱

　高宗皇帝御書蓮社記　總管張　棆

　南岳山彌陀塔記　牧庵禪師　法忠

　澄江凈土道場記　法真禪師　守一

　寶積院蓮社畫壁記　司封鐘離　松

　荊王越國夫人往生記　真閣黃　策

　馬侍郎往生記　同前

　廣平夫人往生記　待制王　以寧

　河東鸚鵡舍利塔記　成都尹韋　皋

　　傳(一十四傳)

　天竺五通菩薩請佛傳

　東晉蓮社始祖遠法師傳

　歷代蓮社繼祖五法師傳

　梁京師法悅僧主傳

　后魏壁谷神鸞法師傳

　梁廬山道珍禪師傳

　隋天臺法智法師傳

　大宋永明智覺禪師傳

　梁貞節處士庾詵傳

　大宋無為子楊提刑傳

　大宋光州王司士傳

　大宋錢唐胡宣義傳

　大宋龍舒居士王虛中傳

　大宋明州朱氏如一傳

　　龍興寺修凈土院記

　　　　禮部柳子厚


中州之西數萬里。有國曰身毒。釋迦牟尼如來示現之地。彼佛言西方過十萬億佛土。有世界曰極樂。佛號無量壽如來。其國無有三毒八難。眾寶以為飾。其人無有十纏九惱。群圣以為友。有能誠心大愿。歸心是土者。茍念力具足。則往生彼國。然后出三界之外。其于佛道無退轉者。其言無所欺也。晉時廬山遠法師。作念佛三昧詠。大勸于時。其后天臺顗大師。著釋凈土十疑論。宏宣其教。周密微妙。迷者咸賴焉。蓋其留異跡。而去者甚眾。永州龍興寺前刺史李承晊。及僧法林。置凈土堂于寺之東偏。常奉斯事。逮今余二十年。廉隅毀頓。圖像崩墜。會巽上人。居其宇下。始復理焉。上人者修最上乘。解第一義。無體空析色之跡。而造乎真源。通假有借無之名。而入于實相。境與智合。事與理并。故雖往生之因。亦相用不舍。誓葺茲宇。以開后學。有信士圖為佛像。法相甚具焉。今刺史憑公。作大門以表其位(余)遂周延四阿。環以廓廡。繢二大士之像。繒蓋幢旛。以成就之。嗚呼有能求無生之生者。知舟筏之存乎是。遂以天臺十疑論。書于墻宇。使觀者起信焉

　　岳州無姓和尚碑

　　　　同前


維某年月日。岳州大和尚。終于圣安寺。凡為僧若干年。年若干有名無姓。世莫知其閭里宗族所設施者。有問焉而以告曰。性吾姓也。其原無初。其胄無終。承于釋師。以系道本。吾無姓耶。法劍云者我名也。實且不有名。惡乎存吾有名耶。性海吾鄉也。法界吾宇也。戒為之墉。慧為之戶。以守則固以居則安。吾閭里不具乎。度門道品。其數無極。菩薩大士。其眾無涯。吾與之戚。而不吾異也。吾宗族不大乎。其道可聞者如此。而止讀法華經金剛般若經。數逾千萬。或譏以有為曰。吾未嘗作。嗚呼佛道逾遠。異端競起。唯天臺大師為得其說。和尚紹承本統。以順中道。凡受教者。不失其宗。生物流動趣向混亂。惟極樂正路為得其歸。和尚勤求端愨以成至愿。凡聽信者不惑其道。或譏以有跡。曰吾未嘗行。始居房州龍興寺。中徙于是州。作道場。于楞伽北峰。不越閫者五十祀。和尚所嚴事皆世高德。始出家事。而依者曰卓然師。居南陽立山葬岳州。就受戒者曰道穎師。居荊州。弟子之首曰懷遠師。居長沙安國寺。為南岳戒法。歲來侍師會其終。遂以某日。葬于卓然師塔東若干步。其銘曰

　道本于一　　離為異門　　以性為姓
　乃歸其根　　無名而名　　師教是尊
　假以示物　　非吾所存　　大鄉不居
　大族不親　　淵意內朗　　沖虛外仁
　圣有遺言　　是究是勤　　惟勤惟默
　逝如浮云　　教久益微　　世罕究陳
　爰有大智　　出其真門　　近以顯示
　俾民惟新　　情動生變　　物由湮淪
　爰授樂國　　參乎化源　　師以誘導
　俾民不昏　　道用不作　　神行無跡
　晦明俱如　　生死偕寂　　法付后學
　施之無斁　　葬從我師　　無忘真宅
　寫是昭銘　　刻茲玄石　

　　畫西方凈土[巾*(穴/登)]記

　　　　翰林白居易


我本師釋迦如來說言。從是西方。過十萬億佛土。有世界號極樂。以無八苦四惡道故也。其國號凈土。以無三毒五濁業故也。其佛號阿彌陀。以壽無量愿無量功德相好光明無量故也。諦觀此娑婆世界微塵眾生。無賢愚無貴賤無幼艾。有起心歸佛者。舉手合掌。必先向西方。有怖厄苦惱者。開口發聲。必先念阿彌陀佛。又范金合土刻石織紋。乃至印水聚沙童子戲者。莫不率以阿彌陀佛為上首。不知其然而然。由是而觀。是彼如來。有大誓愿于此眾生。此眾生有大因緣于彼國土明矣。不然者東南北方過去現在未來佛多矣。何獨如是哉。何獨如是哉。唐中大夫太子少傅上柱國憑翊縣開國侯賜紫金魚袋(白居易)。當衰莫之歲。中風痹之疾。乃舍俸錢三萬。命工人杜宗敬。按阿彌陀無量壽二經。畫西方世界一部。高九尺廣丈有三尺。彌陀尊佛坐中央。觀音勢至二大士侍左右。人天瞻仰。眷屬圍繞。樓臺妓樂。水樹華鳥。七寶嚴飾。五彩張施。爛爛煌煌。功德成就。弟子(居易)焚香稽首跪于佛前。起慈悲心。發弘誓愿。愿此功德。回施一切眾生。一切眾生。有如我老者如我病者。愿皆離苦得樂。斷惡修善。不越南贍部。便睹西方白毫大光。應念來感。青蓮上品隨愿往生。從現在身盡未來際。常得親近而供養也。欲重宣此愿。而偈贊曰

　極樂世界清凈土　　無諸惡道及眾苦
　愿如老身病苦者　　同生無量壽佛所　

　　錢唐白蓮社主碑

　　　　孤山法師智圓


圣宋天禧四年春正月十二日。白蓮社主圓凈大師常公。歸寂于錢唐西湖昭慶本寺之上方草堂。壽六十二。臘四十四。越二月三日。弟子輩號咽奉全身。瘞于靈隱山鳥窠禪師墳反右。建塔以識之禮也。其年冬門人之上首曰虛白者。克荷師道。自狀其事。再款吾廬。請吾之辭。傳師之美。以勒豐碑。且言。先人之遺旨也。吾辭不得命。乃文而序之。粵西圣之為教也。清靜而無為。仁慈而不殺。抗辭幽說閎意眇指。大備諸夏。稟化之徒。得其小者近者。則遷善而遠惡。得其大者遠者。則歸元而復性。噫廬山遠公。其得乎大者遠者。與考槃居貞。修辭立誠。識足以表微。行足以作程。是故時賢仰其高企其明。自是有結社之事焉。人到于今稱之。而莫能嗣之。惟公理行謹嚴。修心貞素。聞廬山之風而悅之。且曰。睎驥之馬。亦驥之乘。吾雖無似。敢忘思齊之誡耶。于是乎乃飾其躬。乃刳其心。乃矢結社之謀云。夫率其道必依乎地。尊其神必假乎像。行其化必憑乎言。以為西湖者天下之勝游。乃樂幽閑而示嘉遁焉。無量壽佛者群生之仰止。乃刻栴檀而為之形容焉。華嚴凈行品者。成圣之機要。乃刺身血而書其章句焉。其地既得。其像既成。其言既行。朝賢高其誼。海內藉其名。繇是宰衡名卿邦伯牧長。又聞公之風而悅之。或尋幽而問道。或睹相而知真。或考經而得意。三十余年。為莫逆之交。預白蓮之侶者。凡一百二十三人。其化成也如是。有以見西湖之社嗣于廬山者。無慚德矣。嘗試論之。遠也上地之圣也。公也初心之賢也。實階位不同。名聲異號。然而遠出衰晉。公生圣朝。彼招者悉隱淪之賢。此來者皆顯達之士。絕長益短。古今相埒。不曰盛與美與。公每顧門人曰。國初以來。薦紳先生宗古為文。大率效退之之為人。以擠排釋氏為意。故我假遠公之跡。[言*求]以結社事。往往從我化。而叢碑委頌。稱道佛法。以為歸向之盟辭。適足以枳棘異涂墻塹吾教矣。世不我知。或以我為設奇沽譽者。吾非斯人之徒也。君子曰。昔藥山惟儼。能回李翱之心。俾知佛。而僧傳善之。今茲眾賢。庶幾實相。欽崇大覺。朝宗于性海。共極于義天。非公之力。而誰與其護法之功。代為不侔矣。公諱省常字造微姓顏氏。世為錢唐人。七歲厭俗。十七具戒。若乃托胎之祥瑞。受業之師保傳講習禪之美。砥名礪節之事。則有社客群賢碑序。及門人所錄行狀在焉。此不復云。直書其結社之道已。其文曰

西圣之大。維遠得之廬山之高。維公悅之西湖之社。群賢慕之。有始有卒。不磷不緇。我緣既終。我滅于茲。神游無何。名揚圣時。欲知我道兮。視此豐碑

　　凈慈七寶彌陀像記

　　　　提刑楊杰


杭州南山凈慈道場比丘法真大師守一。結同志洎檀越。用金銀真珠珊瑚琥珀硨磲碼瑙。造彌陀佛像。圣相殊妙。感應非一。無為子瞻仰贊嘆。碎七寶以為微塵。聚寶塵以為佛身。見寶塵即見佛。佛無不是寶。見佛身即見寶。寶無不是佛。七寶世間寶也。眾生貪取無有厭足。不得即嗔癡不能悟。此惡道之因也。七寶既已為尊像矣。則非世間所用。乃出世之寶也。遇寶像者。應生恭敬。嚴奉禁戒。純固定力。了達智慧。此凈土之因也。佛身等于大虛故。不設五藏。以眾生心為心。故會中之人。各書彌陀一愿。每四十八人而彌陀之愿周矣。悉以藏于身中。示愿愿不忘眾生也。髻螺千有二百。一一實以舍利。堅固愿力也。像成之日。以八種香湯。灌沐如來。表八功德水也。人隨意以飲之。均甘露味也。一身清凈。則一切身清凈。一念清凈。則一切念清凈。然則不離娑婆。頓超極樂。一見寶像。成就大緣。豈思議之可及哉乃作偈云

　和聚七寶　　成如來身　　寶即是佛
　佛外無寶　　佛即是寶　　寶外無佛
　于不二境　　現諸凈土　　贊歡巡繞
　念念彌陀　　當與有情　　同超極樂　

　　建彌陀寶閣記

　　　　同前


不愿生凈土則已。愿生凈土則無不得生。不生則已。一生則永不退轉。世尊所謂阿鞞跋致阿惟越致者歟。夫具縛有漏凡夫。初憑信念得生彼土。而三毒邪見未能頓忘。何以知其不退轉耶。蓋以彌陀愿力常所攝持。大光常照。上善常聚。壽命永劫。水鳥樹林。風聲樂響。演暢妙乘。聞其聲者。念佛念法念僧之心。未嘗聞斷故也。眾生病之。佛為醫王。法為良藥。僧為視病人。三者現前。病不得而萌矣。以是而言。則一生凈土。何從而有退轉哉。錢唐僧監法寶大師從雅。平生修舉彌陀教觀。參究宗風。樂為偈頌。頗得其趣。又精于醫術。多施藥以濟人。人或以貨資酬之。則曰非我能也三寶之功。必轉施三寶。乃造寶閣。立彌陀大像。環以九品菩薩。海藏經典在其后。清凈蓮池在其前。定觀奧室分列左右。誓延行人。資給長懺。以結凈土之緣。豈獨以比丘身。慕佛大醫。用法良藥而已者哉。實能運慈施療。利與眾同也。其于念三寶之心。可謂不敢間斷矣。入是道場者。觀一切相為非相。則能見彌陀之全體。觀一切法如幻法。則能入凈土之真境。觀我身之無我。則能具比丘之正見。故從一如來而見無量如來。入一凈土而周無量凈土。悟一法身而融無量法身矣。無念而念。無證而證。無修而修。凈土果海。豈易量哉。法寶僧監。建立寶閣凈土道場。誘集凈業之侶。以期安養。則報緣之至。必果遂其所愿也。元祐元年上元日。左朝散郎尚書主客員外郎輕車都尉賜紫金魚袋無為楊杰述

　　延慶寺凈土院記

　　　　待制陳瓘


明州延慶寺住持比丘世有講席。以天臺觀行為宗。自法智大師知禮。行學俱高。聽徒心向。繼其后者。又皆得人。今百有余年矣。間有苦行精修之士。來依道場。元豐中比丘介然。修西方凈土之法。坐而不臥。以三年為期。期滿謂其同行比丘惠觀仲章宗悅曰。我等各據一室成此勝緣。后之來者。加眾而室不增多。今延慶西隅尚有隙地。若得錢二千余萬。構屋六十余間中建寶閣。立丈六彌陀之身。夾以觀音勢至。環為十有六室。室各兩間。外列三圣之像。內為禪觀之所。殿臨池水。水生蓮華。不離塵染之中。豁開世外之境。念處俱寂。了無異緣。以堅決定之心。以顯安樂之土。所以順佛慈而報國恩者。豈獨我四人而已哉。所欲如是。其可成乎。惠觀等答曰。以無作任運之心。作有為利益之事。四明多檀信。何患乎不成。自是日營月積。更七寒暑。凡介然之所欲為。無一不如其志者。初介然然手二指。誓必成此。元符二年三月落成之日。設千佛之供。復然三指以增凈誓。既成所難成。又舍所難舍。而原其用心無私己之意。于是見者聞者。莫不隨喜。凈習之士踴躍欣慶。而十有六室。常無虛位。期滿者去。發心者來。依勝境而獲善利者。不知其幾何人也。夫凈土之教古佛所說。誠心之士諦受不疑。如來之敘九品。以至誠為上上。智者之造十論。破疑心之具縛。縛解情忘識散智現。則彌陀凈境。何假他求。若臨明鏡自見面像。得者不由于識受。昧者安可以情曉。超識習而不惑。度情塵而獨造者。其唯誠乎。故曰誠者成也。成自成他。唯此而已。譬猶清凈滿月普現諸水。影像非一。月體無二。攝流散而等所歸。會十方而總于一。亦如十鏡環繞中然一燈。光體交參。東西莫辨。然而方有定位。非無西鏡。名隨相立。西不自西。智與理融。境將誰執。安可以在纏執方之見。而測度如來無礙之境乎。慈恩有言。曰凡夫業重。處處生貪。若不定指一方。何以系心專注。此善智識隨方扶教。專護相宗。然論安養知足之勝劣。則以偏勸往生為最勝。乃知通人無吝。吝則多私。境強習重。蓋由觀淺心浮。易往無人。良以疑深障重。若欲盡除障垢。當以決定為心。濕薪如山。豆火能爇。千年闇室。日照頓明。釋迦文方便至深。無量壽說法無間。觀世音如母念子。大勢至如子憶母。古圣樣轍安可不遵。幻境虛無有何可舍。解脫長者不往安樂土。普賢大士親睹無量光。親睹者初無動移。不往者如是而往。普融無礙。然后空假俱中分別未忘。寧免權實互諍。若此則心安無日得忍何期。乃知念念現前。然后決不退轉。故曰。若不決定成等正覺者。我誓不取菩提。于菩提心有退轉者。我誓不取正覺。此乃法藏比丘之本愿。而諸上善人之所隨學也。發如是心。行如是行。起如是愿。趣如是果。而不違法藏之大誓。則寓跡于茲剎。棲心于此室者。皆阿鞞跋致之士也。其為勝利。豈有窮哉。比丘介然唱一善念。四明信士應答如響。而所以利益一方者。其廣若是。可以不記其事乎。今住持延慶明智大師(中立)法智之曾孫也。行業完實。人所信服。能以誠心。修凈土觀。于介然之事有助為多。故并書之。大觀元年八月初一日。延平陳瓘記草庵錄曰。陳瑩中作凈土院記。深賾佛祖之壺奧者。今言凈土。或得于佛。則失于祖。或得于理。則失于事。得于此必失于彼。而了翁不數百字。籠罩說說。得凈土之全。豈非天資高者也。然此記高。固已膾炙人口。至于晁公(說之)作明智法師碑磅礴。臺宗文章遒勁。世盛推美。誠與了翁之記并駕矣。其記有曰。師每以凈土法門誘其學者。欲使人人知釋迦有凈土彌陀來穢土。他時所志于心者。一日必矚于目。乃依十六觀經。而出視之。為彌陀大像。以臨池。周之以十六觀寮。蓮池鳧雛。天鳳[羊*(自/(犀-尸-牛)/十)]翔。觀士槁坐。人音斷絕。一涉其境者。道心百陪。寧論信與不信。故自疑其身之非圣非凡。其費具萬萬。而施者卻之愈來。工度累歲年。而落成不周歲。任其役者。僧曰介然。不勞不矜。若未嘗有所事。蓋是境也。古未之有。今不知何為而有。既二淅之所無。則天下之所無。唐支硎山遵公所建法華道場。其能勝此者

　　延慶重修凈土院記

　　　　樸庵首座清哲


真常寂光本來明妙。忽然念起受此飄零。大覺圣人。欲令返其妄而復乎本。設權巧而漸誘。是故釋迦現穢土俾其厭。彌陀現凈土俾其忻。或忻樂而修凈行。必生彼國。彼則境界勝妙。而皆助發真常。所以聽風柯而正念成。升寶樓而三昧顯。不假方便。自然得道。是故凈土法門。亦還源之徑策也。然廣凈土之道者。唯廬山遠公同奇節逸群之賢。結蓮社于爐峰之下。修念佛三昧。期生凈剎。由是后世皆宗尚之。至乎南岳禪師始居大蘇山。傳龍樹一性之宗。別置禪室。示人修證。故天臺智者。初到此山。授與普賢道場。修法華三昧。因而發大總持。入佛境界。自后四方咸取則焉。有以見古人垂范雖異歸元一也。圣宋元符間。比丘介然。續古規模。立佛化事。于延慶西隅空閑寂寞之濱。建大寶閣。環為十有六室。依經以十六觀名之。朱欄屈曲碧沼澄明。狀樂邦清凈之境也。像刻栴檀。池栽菡萏。繼廬山蓮社之風也。懺室精嚴禪堂深寂。遵大蘇道場之制也。唯守志奉道者居焉。晨香夕燈。無生佛事。澄神內照。豁然明悟于自心寂光之境者多矣。此為四明勝絕之地。但歲月浸遠。棟宇墮損。修三昧者。無以自安。紹興丁丑有比丘(清潤)嗟勝境之將頹。念欲發硎斯事。自視力弱。難以動人。遂以此事。白住持覺云法師。師曰。事貴在誠。儻真誠一發。尚能關感諸佛。何檀信而不能動耶。況汝已能創建妙觸宣明之室。使人咸悟水因成佛子住。此得非誠之所致乎(清潤)一聞斯語。拳拳服膺。遂出于檀信。翕然從之。或舍楩楠之材會稽之箭。使梁棟有欹斜者正之。椽箯有蠹朽者新之。翻碧瓦整建瓴。無致乎上漏下濕而四圍周之。以句欄遮旸。戶牖窗幾。甃砌階除。丹青寶閣。邊河之岸。峻筑高墻。俾靜室觀理之人。而不知有市廛之喧紅塵之涴。則一新輪奐。宛同大廈初成之日。足可以進簾月焚柏香。居者妙行不休。施者植福無盡。庶幾東林之風。南岳之道。不遠而復者。功由此也。經營四載而能事畢矣。用錢三千貫。刊銜二千名。使此方人不跬步。而目擊十萬億剎之外。風吟寶葉。波動金渠。湛然如玉井磨秋。便覺已到故國。頓忘客塵。爰翅逃虛空者。遽聞足音。豈不快哉。令一切人因此發軫即觀安養依正。皆由此境之所引發而躍如也。較其增修之功。而莫大焉。時乾道五年南至日比丘(清哲)書

　　開元寺三圣立像記

　　　　大智律師元照


三圣立像。見于觀無量壽佛經。釋迦世尊無緣大慈。深悲堪忍未得度者。大啟凈土法門。曲示念佛三昧。將使神棲凈域。故令系想圣緣。十六妙觀。于是乎設也。是以落日懸鼓。指其向方。大水凝冰狀其寶地。林泉樓觀。以次而觀焉。莫不皆以百寶莊嚴。世無與比。光色炳煥。不可具名。已而方欲廣宣觀彼佛身光明相好眾會階差。俄于太虛中。現出三圣。令韋提希見。以為發請之端。經曰。佛告韋提希。吾當為汝分別解說除苦惱法。說是語時。無量壽佛住立空中。觀世音大勢至侍立左右。韋提白佛。我今因佛力故。得見彼佛及二菩薩。未來眾生。當云何觀而得見耶。佛令先觀華臺。次觀形像。后觀佛身左右侍者九品徒眾。念佛三昧于茲備矣。自廬山遠師已來。天下僧坊。結系念凈社。立彌陀三圣。蓋出于此經。的見于斯文耳。四明慈溪靈龜山福源蘭若釋子戒深。自入道稟具。常持是經。而篤志凈業有年數矣。以謂修一已不若誘諸人。行一時不若存諸久。于是糾募眾信。躬往錢唐。命工雕造三圣立像。江山千里往返經營。歷涉數歲。始獲圓就。所費幾千緡。立于城南開元寺經藏院之懺堂。四眾具瞻。嘆未曾有。一日挐舟度江。抵于芝園蘭若。解囊結夏。捻香稽首。請為文記。予忝屬意此道故。樂為書之。或曰。經云。諸佛如來是法界身。入一切眾生心想中。今刻木為像。世物所成。用此為佛。不知其可乎。對曰。佛身無相亦不離相。以其無相故。世出世間。無有一法而是佛者。雖八萬四千三十二相。亦即非相。況他物乎。故曰。離一切相即名諸佛。以其不離相故。世出世間。無有一法。而非佛者。況相好乎。故曰。當知一切諸法即是佛法。如能達此相即非相非相即相。則山河國土草木微塵四生六道。翾飛蠕動。莫非諸佛法身之體。而況范金合土。刻木繪塑。莊嚴相好。而獨非佛乎。諸有智者。當觀此像。材木灰布膠漆金彩。假彼眾緣和合而成。求于眾緣。皆世間之物。各有名體。孰為佛乎。然緣無定相。物無定名。既號為佛。一切眾緣。莫非佛體。豈可舍此別求佛乎。故華嚴云。色相不是佛。音聲亦復然。亦不離色聲。見佛神通力。若此觀之。不住于相。亦不離相。理事一如。真俗不二。雖復對像。是真見佛。經云。若佛滅后造立形像。持用供養。是人來世。必得念佛清凈三昧。是知末法住持像設為勝。上中下根莫不沾益。是以紫檀琢削。優闐創啟于西干。白?丹青。迦竺始流于東夏傳模既廣。瑞應尤多。生靈睹相以知歸。佛化承風而久住。其有誠心達本。直造上乘。至于舉手低頭。終成緣種。克論搏濟。詎可勝言。凡到道場。宜加兢謹

　　無量院造彌陀像記

　　　　同前


彌陀教觀。載于大藏。不為不多。然佛化東流數百年間。世人殆無知者。晉慧遠法師。居廬山之東林。神機獨拔。為天下倡。鑿池栽蓮。建堂立誓專崇凈業。號為白蓮社。當時名僧巨儒。不期而自至。慧持道生釋門之后彥。劉遺民雷次宗文士之豪杰。皆伏膺請教。而預其社焉。是故后世言凈社者。必以東林為始。厥后善導懷感。大闡于長安。智覺慈云盛振于淅右。末流狂妄。正道梗塞。或束縛于名相。或沉冥于豁達故。有貶念佛為粗行。忽凈業為小道。執隅自蔽。盲無所聞。雖聞而不信。雖信而不修。雖修而不勤。于是凈土教門。或幾乎息矣。嗚呼明教觀。孰如智者乎。臨終舉觀經。贊凈土而長逝矣。達法界孰如杜順乎。勸四眾念佛陀。感勝相而西邁矣。參禪見性。孰如高玉智覺乎。皆結社念佛。而俱登上品矣。業儒有才。孰如劉雷柳子厚白樂天乎。然皆秉筆書誠。而愿生彼土矣。以是觀之。自非負剛明卓拔之識。達生死變化之數者。其孰能信于此哉。近世宗師。公心無黨者。率用此法。誨誘其徒。由是在處立殿造像。結社建會。無豪財無少長。莫不歸誠凈土。若觀想若持名。若禮誦若齋戒。至有見光華睹相好。生身流于舍利。垂終感于善相者。不可勝數。凈業之盛。往古無以加焉。生當此時。得不知幸乎。臨安縣實杭之巨邑。九仙山乃邑之佳境。無量院又境之精舍。先是道者。于院之東南隅建觀音堂。復于堂后建彌陀殿。其徒(用淵)乃募士女一千人。率財計三百緡。雕造八尺彌陀像。元祐八年上元日。集眾瞻禮。淵乃述誠說偈。發大弘誓。置像腹中。是日供五百羅漢。設會飯僧以落之。越明年四月八日。莊嚴圓備。儀相妙好。輝彩煥發。由是一方之人得以歸向。百世之下得以流通。其有禮足瞻顏稱名送想。莫不拔業根于苦海投蓮種于寶池。若夫畫地聚沙。皆成佛道。低頭舉手。同歸一乘。而況竭力經營。存誠系念。克論其利。尚可量耶(淵)聞予屬意此道。果以記文為請。遂援毫直書。以塞其命

　　靈山安養庵記

　　　　給事程俱


河沙剎中有一世界。號安養國。有無量壽如來應供正遍知明行足善逝世間解無上士調御丈夫天人師佛世尊。其國境界。皆以七寶。裝飾成就廣博嚴事。其國眾生。皆是宿具福智。化生蓮中。住不退地。其國壽命。無有邊量。一日一夜。此土一劫。其國六時。皆有天樂微妙音聲。及雨寶華。而共娛樂。其國華木。皆是蓮華。如車輪大。及寶行樹交映。周徹其國。鳴禽皆是如來變化所作。于一切時。演無量義。以是種種希有之事故名安養。從是安養國東方。過十萬億國有世界。號曰娑婆。諸國土中。無數伽藍。有一伽藍。曰靈山聚。復有精舍。號安養庵。是中有人。衣壞色衣。凈除須發處乞士眾。名曰修意。是庵無有化生。蓮中但有胎卵濕化諸有情類。為其眾生。是庵無有無邊。壽命但有五十七十至百歲。為其壽限。是庵六時無有雨華及諸天樂。但于晝夜。餐飯食粥。撞鐘擊鼓。是庵周匝。無有寶樹及大蓮華。但見山中草木華茂。是庵無有變化眾鳥演無量義。但聞蟲鳥自鳴自已。以是現前種種之事。亦名安養。是乞士者。游諸國土。親事知識。得法藏已。受用自在。還歸此山。結庵安居。時北山中有一居士。適游伽籃。至安養庵。謂大眾言。現前種種。如上所說。與安養世界。在一切處。非安養國。若作斷見。彼釋迦文。寧為虛語。若取法相。汝則孤負無量壽尊。咄諸男子各依位住。坐大道場。如不信承。請詣毗耶離城。當俟螺髻梵王為汝解說。崇寧五年八月甲子。北山程俱謹記維摩經曰。欲得凈土當凈其心。隨其心凈則佛土凈。舍利弗作念言。我世尊意豈不凈。而是佛土不凈。若此時螺髻梵王言。我見釋迦佛土。清凈如自在天宮。舍利弗言。我見此土穢惡充滿。王言。仁者心有高下。不依佛慧故見不凈。佛即以足指案地。時大千界珍寶嚴飾。佛言。我土常凈若此。為度下劣故示眾惡。譬如諸天共寶器食。隨其福德飯色有異。若人心凈便見此土莊嚴。天臺維摩疏釋曰。梵王所見。以自在天為類者。欲界天也。類同居凈土莊嚴殊妙。西方凈土亦同居凈。彼經亦舉第六天為類。梵王所睹穢國即凈。身子于生死涅槃。垢凈有隔。不依佛慧故但見垢。寶器譬寂光。飯異譬三土。依于寂光所見不同也

　　高宗皇帝御書蓮社記

　　　　總管張[揙-戶+(今-一)]


(臣)嘗讀天竺書。知出世間有所謂極樂國者。國有佛號阿彌陀。梵語也。此翻為無量。以其壽命無量光明無量故。又曰無量壽。又曰無量光始亨國履位。捐去弗居。超然獨覺。悟心證圣。以大愿力。普度一切。其國悉以上妙眾寶莊嚴。曲盡華好。地皆黃金。無山川丘谷之險氣序常春。無陰陽寒暑之變。無饑寒老病生死之苦。無五趣雜居之濁。用是種種神通方便。現希有事。善導眾生忻樂起信。于日用中。能發一念念彼佛號。即此一念。清凈純熟。圓滿具足。融會真如。同一法性。幻身盡時。此性不滅。一剎那頃。佛土現前。如持左契以取寓物(臣)敬聞其說。刻勵精進。無有間斷。惟佛惟念。亦既有年。闔門長少靡不從化。乃辟弊廬廬。東偏鑿池。種蓮仿慧遠結社之遺意。日率妻子課佛萬過。而又歲以春秋之季月涓良日。即烏戍普靜之精舍。與信道者共之。于是見聞隨喜。云集川至。倡佛之聲。如潮汐之騰江也。夫慧遠創為茲社。距今閱數百[示*異]。其間緇素。景慕余風。祖述其高致者。代不乏人。率湮沒無聞。卒與草木同腐(臣)獨何幸。今乃蒙

太上光堯壽圣皇帝。親灑宸毫。書蓮社二大字為賜。云章奎畫。自天而下。光氣昭倬。焜耀萬目。歡喜踴躍。得未曾有(臣)既拜手登受。竊惟陛下臨御三紀。兼愛南北。仁及草木。德及昆蟲。則似佛之普度一切。昭昭大明。如日之中無所不照。則似佛之光明無量。功成定治。付托

圣子。夷睹大寶。褰裳去之。則又似佛之超然獨覺悟心證圣也。至若春臺壽域。亙八纮而無垠。鼓舞之神民由之而不知。蓋與極樂國土曾無間然。以是管窺圣心佛心。惟一非二。豈阿彌陀佛他心道眼洞觀無礙。知炎祚之中否。憫群生之失寧。故現帝王身。以應運濟世乎。不然何與佛合契乃如此也。是則佛壽無量。圣壽亦無有量。居然可知(臣)曩侍寵錫。又出非常。不獨傳示云林以侈千一之遇。使天下后世凡獲瞻仰。普得念佛三昧。究竟成就無上菩提。其為饒益詎可量。已謹刊諸金石。周對揚丕顯之休命。乾道二年月日。均州防御使充兩淅西路副都總管秀州駐劄(臣)張[揙-戶+(今-一)]謹記

　　南岳山彌陀塔記

　　　　牧庵禪師法忠(師即忠道者也)


於戲生靈之苦。莫苦于殺戮也。爰自數年以來。寇盜四起。兵火交作。其遭非理殞亡。橫尸墮首。填于溝壑者。蓋不可勝數也。加復疫氣流作。民亦苦之。有信士鄭子隆者。夙懷善種。悲念特發。觀斯罹亂之苦。知怨業之有對也。以怨報怨。安能已矣哉。斷惟佛力可以拯濟也。乃運精誠結同志者。萬人共念西方極樂世界阿彌陀佛尊號。八萬四千藏。愿既圓滿。復化檀越。同出凈財。僦工礱石。建窣睹波一所凡七級。高三丈有二。立于南岳羅漢洞妙高臺之右。藏念佛人名于其中。萃茲勝利。愿國泰民安。品物咸亨。凡陣亡疫死者。并脫幽淪之苦。趣生凈方。偉哉皇覺之道。有折攝二門。調機濟物。故釋迦現穢土。以折之令起厭苦之念。彌陀現凈土。以攝之俾發忻樂之志。穢土者。丘陵坑坎之高低。刀兵饑疫之苦惱。凈土者。寶池金地之莊嚴。法喜禪悅之安樂。故天臺云。樂邦之與苦域。金寶之與泥沙。胎獄之望華池。棘林之比瓊樹。誠由心分垢凈。見兩土之升沈。行開善惡。睹二方之粗妙。因斯以論。則知凈穢在此而不在彼也。體正觀之者。達彼刀兵等苦。是亦逆化之一端也。然履茲痛惡。而凡情迷夢。猶尚以苦為樂。倒置之甚。亦可悲夫。或曰忻凈厭穢。取舍未忘。豈圣人以二見之道而化人耶。曰經不云乎。雖知諸佛國及與眾生空。而常修凈土。教化于眾生。蓋熾然忻厭。不見有忻厭之想。斯為得矣。窣睹告成于紹興癸丑歲仲夏日。牧庵苾芻(法忠)為紀其事。遂稽首贊曰

　劫石可消　　惟是窣睹　　不傾不搖
　同茲壽岳　　天長地久　　不磨不朽
　遭兵疫者　　既脫幽苦　　高蹈凈土
　惟斯社人　　旁及群靈　　與其匯征
　善哉佛子　　興此勝事　　贊何能已　

　　澄江凈土道場記

　　　　法真禪師守一


天臺鳳師學智者教。傳于澄江。人既順化矣。乃念茲世。于諸度門。孰為善巧最徑要者。唯凈土法門。為得其歸。于是資彼樂施。敬嚴像設。建立道場。教人修行念佛三昧。與眾祈向。仍屬予以記之。予謂凈土之說經論尚矣。諸師訓辨亦已詳矣。報驗間發不吾欺也。世猶有疑焉者。蓋以無明自障理事不融。故按法華云。若人散亂心入于塔廟中。一稱南無佛。皆已成佛道。況復一心不亂。于此求生。何獨不然哉。且見善不明用心不一。則彼雖世間萬法。何往而不疑。何修而可至。獨吾佛之說也哉。要之唯當信受而已。不應疑其有無也。然則凈土果有耶。曰不也。果無也。曰不也。亦有亦無耶。曰不也。非有非無耶。曰不也。是則凈土果。烏乎在。離此諸見即名凈土。即見如來。若聞是說。不驚不怖不畏。當知是人決定得生。而無所生。以非莊嚴而莊嚴也。信心清凈。一念華開。全體現前。眾相具足。是心即佛。補處何疑。已度生滅。得無量壽。其或于此未能信解。余方便中九品具在。稱力取修亦不唐捐耳

　　寶積蓮社畫壁記

　　　　司封鐘離松


宣和初慈受禪師住慧林。每苦口語人曰。修行捷徑莫越凈土。時魏居士展轉化導。亡慮萬人。江民表左司公望。作念佛三昧詠。大勸于世。予未弱冠。隸業上庠蚤預斯社。又因僧兄木訥首座。諄諄警策。知有自性彌陀唯心安養。迨今年殊七十。雖兵火飄零。晨昏不懈。其得力處蓋不少。矧予曾高異驗。寶珠備載。若王敏仲尚書(古)葛仲忱大夫(繁)馬仲玉提刑(玗)皆先世懿親。事跡炯炯在人耳。則予家有此凈緣尚矣。乾道庚寅夏。予蒙恩奉祠。僑寓蘇壽解后寶積實講師。遐想蓮社清風。擬追東林高躅。會東平李侯洎諸名德。俱刻意熏修。多歷年所。遂莫逆于心。相與為社。同聲稱佛。協誠篤愿。率載閱月一集。咸知此生不負稟質之靈。報盡決有歸真之所。豈不休哉。一日社友吳君。喟然嘆曰。發菩提心。必具悲智二行。審欲求生圣域。正須啟迪群迷。安得寫十界九品。俾萬目瞻敬知所省覺。為廣大無窮之利耶。言未既諸君翕然稱善。于是同社捐金以成之。聞者隨喜以助之。選工施彩。幻出二圖于門廡。復捃摭教藏。發明旨趣。一以示萬法唯心。一以指西方徑路。較余功德。真所謂百千萬億分。不及一者歟。噫光陰電掣因果影隨。勿倚壯而廢日。勿肆情而造愆。瞻茲簡易法門。能即回光返照。則不離當處。超脫苦輪。諸佛境界。悉現前矣。吳君名克已字復之。東陽佳士也。少年穎悟。窮經博古。尤邃于易。內典淵奧。靡不究通。嘗論瞿曇出世一大事因緣。發吾覆多矣。繪事告成。往來改觀。可不記諸檀侶以垂不朽。予因序其梗槩云。越四載癸巳九月朔。左朝請大夫前主管臺州崇道觀鐘離(松書)先君司封頃時奉祠吳門。念蓮社可以歸心。乃糾率復為之。會者幾百人。綽有廬阜之風。繪二圖于壁。并書其事。立石寶積精舍。越十一載。而先君無疾而化。享壽八十有六。距今又十五載矣。四明曉師。會稡樂邦文類。造門求之。予嘉其志。且欲斯文不朽。遂出以授之。慶元己未十月旦。男迪功郎監行。在草料場。鐘離(喜)謹志

　　荊王越國夫人往生記

　　　　直閣黃策


我觀眾生顛倒妄想。耽著五欲。不求出離。未有能發決定愿生西方極樂世界者。至于冤憎會遇。恩愛別離。老病死相危險逼迫。顛沉痛毒。不可堪忍。然后悲涕號呼。歸依佛寶。以冀脫死。故凡心念口言。歸命慈尊愿賜接引往生凈國者。唯越國夫人王氏。則不然。夫人荊王之妻。宜其耽著五欲不求出離。而獨傾心約己。歸依無量壽佛。愿生西方。與夫眾苦見前不可堪忍。始求出離者。豈可同日而語哉。世謂夫人宿植德本。受佛記莂。卻來人間。代佛設教。為唱導師。躬率內外富貴等人。同修凈觀。悉歸佛土。理或然乎。夫人事西方精恪端潔。不舍晝夜。給侍奔走之人。無有異念。惟一庶[勝-力+ㄆ]。懈慢不勤。夫人訓告之曰。我盡室皆勤。唯爾怠墮不從人告。幻惑在會。恐失道心。不可在吾左右也。其妾悚悟悲悔。精進思惟。凈念相繼。久之謂同事曰。吾其行矣。一夕異香遍室。無疾而終。明日同事之妾。告夫人言。昨夜夢化去之妾。托致起居。夫人訓責我勤修西方。今獲往生感德無量。夫人曰。使我亦夢乃可信爾。是夜夫人夢遇亡妾。敘謝如前。夫人曰。西方可至乎。妾曰第從(某)行。夫人隨之見二池塘。白蓮華小大間錯。或榮或悴。種種不同。夫人問曰。何以如此。妾曰。此皆世間發念。修西方境人也。才發一念善根。已萌遂成一華。唯其勤墮不同。是以榮悴各異。蓋精進者鮮榮。間斷者枯悴。若悠久不息。念定觀成。形消命盡化生其中矣。中有一蓮華。華葉忽落。復有人朝服而坐。其衣飄揚。隨風散滅。寶冠瓔珞。莊嚴其身。夫人問曰。何人也。妾曰楊杰也。又一華開。衣朝服而坐者。然其華悴而葉存。夫人復問之。妾曰馬玗也。夫人曰。我當生何許。妾導夫人前邁。約數里許。妾請夫人延望。唯見一壇。金碧照輝。光明交徹。妾曰夫人化生之地。乃金壇上品上生也。既覺悲喜兼集。徐訪楊杰馬(玗)所在。則杰已死而(玗)無恙。夫人始生之日。秉爐爇香。望觀音閣而立。頃時子孫左右。趣夫人受獻壽之儀。則已立化矣。嗚呼異哉。富樂之人。常于佛事不暇而有暇者。失于不信。能信之者。又患于不能斷疑。至于困苦發心者。多失于遲暮。固知聞正信發正念修善緣。豈易事哉。楊杰次公。洞明宗說。而人不知其密修凈觀。臨終乃有將錯就錯之偈(余)聞夫人軼事。乃銓次之。以助發信受往生者。而未信之士。必將感發于斯文。而歸向于凈觀佛國也。宣和五年季冬。隨緣居士黃(策)子虛記(荊王即哲宗皇帝叔)

　　馬侍郎往生記

　　　　同前


宣和五年冬。予得越國夫人往生凈土事。乃為之記。六年吳思道訪馬(玗)于淮之南。加考實焉。益知前記。蓋馬氏自少師忠肅公。守杭州日。慈云式懺主。以安養佛事授之。自是舉族遵奉。相繼不違。大夫公諱(玗)字東玉者。乃其孫也。公自幼篤志佛教。元豐中有僧廣初者。以天臺智者十疑論授之。公大喜曰。吾得所依矣。復得慈云十念回向法。行之二十五年不少懈。尚書公王(古)示以蓮社圖決疑集往生傳。于是誦佛益精進。尤以放生為佛事。勸導信入者。不可勝計。倅當涂守淄川新定。民皆化之。平日未嘗以私怒笞責一人。錢唐照律師。勉以系念法。其在官。閱教藏誦經咒。皆有常規。崇寧元年。感疾經夏。盥櫛念佛易衣幘。端坐而終。有氣如青蓋。出戶騰空而上。家人長幼貴賤。夢公往生上品者。后以十數日。皆如合契。時現光相于幾筵。八月中有婢臥疾。亦念佛而逝。教授公諱(永逸)字強叟者。公之子也。行天竺十念。習十六觀。三十余年矣。誦觀音嘗睹其相。今年四月感疾。即命治后事。見彌陀觀音勢至俱來接引。結印示滅。頂熱有異香。舍利如珠璣。其弟夢乃祖曰。某已生凈土。十日華開矣。柩上有五色金光。華者以數四。自后瑞應。種種非一。夫人姓王氏。亦行十念法。及誦破地獄偈彌陀佛號。嘗夢地獄主者。謝為地獄眾持偈之賜。其后寢疾修持不息。念佛而絕。親戚侍妾。亦夢王氏生極樂國。夫人與娣姒方氏有報應往生傳(余)因越國夫人之事。知馬公之生凈土。由馬公而知其子婦亦登樂國。故復敘其略。以示信士。亦結未來之因乎。隨緣居士(黃策子虛)記

　　廣平夫人往生記

　　　　待制王以寧


余嘗聞道于正覺禪師。覺請(余)讀起信論。時方多事。奔走戎馬間未遑省察。及謫官天臺。始得起信論于鄰僧。翻閱再三。竊有疑焉。是書為大乘人。作破有蕩空。一法不留之書也。而末章以系念彌陀求生凈土為言。其旨何也。晚過雪峰問清了禪師。了曰。實際理地不受一塵。萬行門中不舍一法。子欲壞世間相棄有著空。然后證菩提耶(余)曰。寧有是。了曰。如是則凈土之修。于道何損(余)始豁然有慰于其心。比經行福清。聽遠近知識。談馮夫人事。益契了老之說。可信不誣。夫人名法信。政和門司贈少師諱珣之女。生十六年。嫁為鎮洮軍承宣使。今妙明居士陳(思恭)之妻。夫人少多病體力尪孱。若不勝衣。及歸陳氏病日以劇。數呼醫謀藥。殆無生意。醫辭曰。夫人病非吾藥能力。于時慈受深禪師。為王城法施主。夫人徑造其室。求己疾之方。慈受憐之。教以持齋誦佛。默求初心。夫人耳其語。諦信不疑。齋居未踰月。忽語所親曰。晨素善矣。雜以晚葷。徒亂人意。盍盡徹之。自此屏葷血。卻鉛華膏沐之奉。依掃塔服。專以西方凈觀為佛事。行亦西方也。坐亦西方也。起居食息亦西方也。語默動靜亦西方也。酌水獻華亦西方也。翻經行道亦西方也。剎那之念秋毫之善。一以為西方之津梁。自壬寅迄壬子十年之間。亡墮容亡矜色。心安體胖。神氣昌王人皆尊高之。一日忽提筆。書數語異甚。若厭世仙去者。隨緣認業許多年。枉作老牛為耕田。打疊身心早脫去。免將鼻孔被人牽。族黨怪之。夫人曰。清凈界中。失念至此。支那緣盡行即西歸。適我愿兮。何怪之有。壬子九月。示疾久之。氣息才屬。十二月壬寅夕。矍然而寤。語侍旁者曰。吾已神游凈土。面禮慈尊。觀音左顧勢至右盻。百千萬億清凈佛子。稽首慶我來生其國。若夫宮殿林沼光明神麗。與華嚴佛化。及十六觀經中所說。無二無別。唯證方知。非所以語汝曹也。侍疾者。亟呼妙明語其故。乃相與合掌策勵。俾系念勿忘。又明日甲辰。安臥右脅。吉祥而逝。三日而后斂。家人輩往往聞妙香芬馥。不類人間。及茶毗舉尸如生。凝然不壞。夫人享年三十六。以妙明顯仕。恩封廣平郡夫人。妙明為(余)言(思恭)初未知道。夫人實勸發之。又懶不怡生。夫人實經紀其有亡。平居接內外親姻。及拊馴其子侄僮媵。一一有恩意。死之日哭者失聲。至于煉頂灼臂。以薦冥福。非有以得其心。能若是乎。以(思恭)貧甚。又嘗筍輿獨走二千里。乞糴于其兄昭宣君德裕。時閩偷縱橫。使令者能道其往來應變方略。如世健男子。蓋夫人志力剛果。不可搖奪。故其辦道勇決所成就亦如是。是可嘉也已。以寧老且病。于無量壽國。方且問途。聞夫人事。樂為之記。非徒信覺了二禪師之語。亦以為將來熏修者不勸云。紹興三年二月二十一日。阿彌陀佛弟子正信庵王(以寧)待制記

　　河東鸚鵡舍利塔記

　　　　成都尹韋皋


元精以五氣授萬類。雖鱗介毛羽。必有感清英純粹者矣。或炳耀離火。或稟奇蒼精。皆應乎人文。以奉若時政。則有革彼禽類習乎能言。了空相于一念。留真骨于己斃。殆非元圣示現。感于人心。同夫異緣。用一真化。前歲有獻鸚鵡鳥者曰。此鳥聲容可觀。音中華夏。有河東裴氏者。志樂金仙之道。聞西方有珍禽。群嬉和鳴。演暢法音。以此鳥名載梵經。智殊常類。意佛身所化。常狎而敬之。始告以六齋之禁。比及午后。非時之食。終夕不視。固可以矯激流俗端嚴梵倫。或教以持佛名號者曰。當由有念以至無念。則仰首奮翼若承善聽。其后或俾之念佛。則默然而不答。或謂之不念。即鳴言阿彌陀。歷試如一。曾無爽異(余)謂。以其有念為緣生。以無念為真際。緣生不答以為緣起也。真際雖言言本空也。每虛室戒曙。發和雅音。穆如笙竿。靜鼓天風。下上其音。念念相續。聞之者莫不洗然而嘉善矣。於戲生有辰乎。緣其盡乎。以今年七月。悴爾不懌。已日其馴養者知將盡。乃鳴磬告曰。將西歸乎。為爾擊磬。爾其存念。每一擊磬。一稱彌陀佛。洎十擊磬而十念成。斂翼委足。不震不仆。揜然而絕。按釋典十念成往生西方。又云。得佛慧者歿有舍利。知其說者。固不隔殊類哉。遂命火以阇維之法焚之。余燼之末。果有舍利十余粒。炯爾耀目。瑩然在掌。識者驚視聞者駭聽。咸曰。茍可以誘迷利世。安往而非菩薩之化歟。時有高僧(慧觀)嘗詣五臺山巡禮圣跡。聞說此鳥。涕淚悲泣。請以舍利。于靈山用陶甓。建塔旌異也(余)謂。此禽存而由道。歿而有征。古之所以通圣賢階至化者。女媧蛇軀以嗣帝。中衍鳥身而建侯紀乎冊書。其誰曰語怪。而況此鳥有弘于道流。圣證昭昭。胡可默已。是用不愧。直書于辭。貞元十九年八月十四日記右記見唐文粹。余翻閱諸書。又見于異類中。進修西方。獲感驗者凡三事。龍舒文曰。潭州有人。養一鴝鵒。俗號八八兒。偶見僧念彌陀佛。即隨稱不絕。因舍與僧。后亡乃棺以葬之。俄口生蓮華一枝。有頌曰。有一非禽。八八兒解。隨僧口念阿彌。死埋平地蓮華發。我輩為人豈不知。戒殺類曰。當涂漁人劉成李暉天寶春。載魚往丹揚。泊舟浦中。李沿干劉獨在。遽見船中大魚振鬣搖首。稱阿彌陀佛劉驚奔于岸。俄聞萬余魚俱跳躍念佛聲動天地。劉大恐盡投魚于江。李至不信。劉即用己財酬之。明日忽于荻中。得錢萬五千。題云還汝魚直。自信錄曰。黃巖正等寺觀師。嘗畜一鴝鵒。能言語。才聞念佛則隨之。其后唯呼阿彌陀佛。一日立死。穴土葬之。未幾于舌端生一紫蓮華。靈芝師嘗贊之。有立亡籠閑渾閑事。化紫蓮華也。大奇之句大哉。物之奇異若此(余)聞。大彌陀經曰。阿彌陀佛現在十方世界。教化無央數天人。下至蜎飛蠕動。莫不過度之。是知。佛之為化。不以品類為間。凡有善心者。悉濟度之。惟夫人為萬物之靈。柰何聞見。而不能景慕者。蓋亦多矣。今觀鱗羽之梭化。豈人倫之不若乎

　　記類終凈土往生事跡。先賢作傳凡數家。所載者亡慮半千人。往往古今。若出家若在家。下至小夫婢類。能知我佛攝生本愿。潛修密向。命終感召者。不可以數量計。又安能盡入吾門遷董之筆耶。今姑擇其已載者及未載者一十余傳。蓋欲將來知源流識模范。非止為發起信心而已矣

　　天竺五通菩薩請佛傳

唐南山律師歷代三寶感通錄云。昔天竺雞頭摩寺五通菩薩。往安樂世界。請阿彌陀佛云。娑婆眾生。愿生凈土。無佛形像。請垂降許。佛言。汝且前去。尋當現彼。及菩薩還。圣儀已至。一佛五十菩薩。各坐蓮華。在樹葉下。五通菩薩。取葉所在。圖寫流布。洎漢明感夢使往祈法。便獲迦葉摩騰等至雒陽。后騰姊子作沙門。持此瑞像。又達此國。所在流布。未幾赍像西還。而此土畫像。不甚遍傳南北多故。經像湮沒。此之瑞跡殆將不見。隋文開教。有沙門明憲。從高齊道長法師得本。說其因依與上符合。是以復傳于世。時遇北齊畫工曹仲達者。善于丹青。妙畫梵跡。傳模茲像。京邑所推故。今寺壁正陽。皆其遺筆也。法苑珠林所載亦同。又唐續高僧傳云。江都安樂寺有僧慧海。唯專凈業。俄感齊州僧道銓赍無量壽像遺之。是亦天竺五通菩薩。乘空往請尊容。既冥會素懷。殷勤禮懺。是像忽煥發神光。于是懇苦愿生。沒齒為念。一夜忽起。面西作禮。加趺而逝。即隋大業五年也。近乾道間西湖居士李子濟。求僧志協。復圖茲像于貝多葉。行于吳地。宗曉因緣得之。瞻想圣儀。如佛真在。聊書始末。永發信心云爾

　　蓮社始祖廬山遠法師傳

時教雖本佛說。然而洪時教者。必以天臺為始祖。律藏雖本佛制。然而張律藏者。必以南山為始祖。禪宗雖本佛心。然而傳佛心者。必以達磨為始祖。勸生凈土。固出大覺慈尊。然而使此方之人知有念佛三昧者。應以遠公法師為始祖焉。法師諱慧遠俗賈氏。雁門人。少游學通經史莊老。年二十余。問道道安法師。因聽講般若經。豁然開悟。乃曰。九流異議。皆糠秕耳。因削染事之。至二十四。大曉經論。凡諸疑難。莫不條析。偽秦建元中襄陽寇亂。因屆尋陽。見廬峰清峻。意頗樂之。刺史桓伊。即創東林以居焉。自是三十年。影不出山。跡不入俗。每送客以虎溪為界。桓玄震主之威。相見不覺致敬。晉安帝自江陵還都。或勸師候覲。師稱疾不前。帝復遣使問勞。時有劉遺民雷次宗宗昺洎諸高僧一十八人。并棄世遺榮。依遠游止。遠拉一百二十三人為蓮社。令遺民著誓辭。于彌陀像前。建誠立誓。期生安養。謝靈運負才傲物。一與遠接。肅然心服。為鑿二池。引水栽白蓮求入社。師以心雜止之。陶淵明范寧。累招入社。終不能致。故齊已詩云。元亮醉多難入社。謝公心亂入何妨。遠于凈土克勤于念。初十一年。澄心系想。三睹圣相。而遠沉厚不言。后十九年七月晦日。于般若臺。方從定起。見彌陀佛身。滿虛空。圓光之中有諸化佛。觀音勢至左右侍立。又見水流光明分十四支。流注上下。演說苦空。佛告遠曰。我以本愿力故。來安慰汝。汝后七日。當生我國。又見佛陀耶舍慧持曇順。在佛之側。前揖遠曰。師志在吾先。何來之遲。既而乃與其徒曰。吾始居此。幸于凈土三睹圣相。今復再見。吾往生決矣。次日即寢疾。期七日而后行。汝徒當自勉。無以情慮拘也。至期果令終。壽八十三。即義熙十二年丙辰八月六日也。遺囑露尸林下。弟子奉葬西嶺。謝靈運作銘張野為序。唐大中二年。謚號辨覺大師。升元三年。改謚正覺。大宋興國三年。追謚圓悟大師。墳為凝寂之塔。師有雜文二十卷。號廬山集。靈芝元照律師作序。板刊紹興府庫。識者敬焉

　　蓮社繼祖五大法師傳

蓮社之立。既以遠公為始祖。自師歸寂。抵今大宋慶元五年己未。凡八百九年矣。中間繼此道者乃有五師。一曰善導師。二曰法照師。三曰少康師。四曰省常師。五曰宗賾師。是五師者。莫不仰體佛慈大啟度門異世同轍。皆眾良導。傳記所載。誠不可掩。以故錄之。為繼祖焉

一善導師者。不知何許人。唐貞觀中。見西河綽禪師九品道場講誦觀經。導大喜曰。此真入佛之津要。修余行業。迂僻難成。唯此觀門。速超生死。于是篤勤精苦。若救頭然。續至京師。擊發四部。每入佛室。胡跪念佛。非力竭不休。雖寒冰亦須流汗。出即為人說凈土法。三十余年。不暫睡眠。般舟行道禮佛方等。諸有嚫施。用寫彌陀經十萬余卷。畫凈土變相三百余壁。京華道俗。受化者不計其數。或問導曰。念佛生凈土耶。答曰。如汝所念遂汝所愿。于是導乃自念如是。一聲則有一道光明。從其口出。十至千百。光亦如之。后謂人曰。此身可厭。諸苦變易。乃登柳樹。向西愿曰。愿佛接我。菩薩助我。令我不失正念。不生退墮。言已投身自絕。高宗知其口出光明精至如此。賜寺額為光明焉。天竺往生略傳曰。阿彌陀佛化身。自至長安。聞浐水聲。和尚乃曰。可教念佛。遂廣行勸化。三年后滿長安城。皆悉念佛。后有法照大師。即善導后身也

二法照師者。唐代宗大歷四年。于衡州湖東寺。啟五會念佛道場。感五色祥云覆其寺。云中有樓閣。睹阿彌陀佛及二菩薩。其身高大。滿虛空中。復于道場之外。遇一老人。指見文殊。因往五臺。大圣現竹林寺。照入寺之講堂。見文殊在西。普賢在東。為眾說法。照遂作禮問曰。末代凡夫智識淺劣。佛性心地無由顯現。未審修何法門。最為其要。文殊曰。汝所請問。今正是時。諸修行門。無如念佛。我于過去。因念佛故得一切種智。照又問曰。當云何念。文殊曰。此世界西有阿彌陀。愿力難思。汝當系念令無間斷。命終決定往生。說已為照摩頂而退。師續于并州行五會教。化人念佛。德宗于長安宮中。常聞東北方有念佛之聲。遣使尋覓。至于太康。果見照師勸化之盛。遂敕迎入內。教宮人念佛亦及五會。按柳文南岳彌陀和尚碑曰。在代宗時。有僧法照為國師。初居廬山。由正定以趣安樂國。見蒙惡衣持佛者。佛告曰。此衡山承遠也。出而求之肖焉。乃從而學。傳教天下。準此法照師于遠公也

三少康師。縉云仙都人。貞元初至洛下白馬寺。見殿內文字累放光明探取之。乃善導西方化導文。康曰。若于凈土有緣。當使此文再發光明。言未已光乃閃爍。康曰。劫石可磨。我愿無易矣。遂至長安善導影堂。大陳薦獻。倏見善導遺像。升于空中謂曰。汝依吾事利樂有情。則汝之功同生安養。又路逢一僧。曰汝欲化人。當往新定。言訖而隱。新定今嚴州也。師至彼人無識者。康乃乞錢。誘小兒曰。阿彌陀佛是汝本師。能念一聲與汝一錢。群兒務錢。隨亦念之。后經月余俟錢者多。康曰。可念十聲與一錢。如是一年。無少長貴賤。念佛之人。盈于道路。續于烏龍山。建凈土道場。筑壇三級。集眾午夜行道。康高聲唱阿彌陀佛。眾共和之。師一唱佛聲。眾見一佛從口而出。連唱十聲。則有十佛。若貫珠焉。師曰。汝見佛者。決定往生。眾滿數千。亦有竟不見者。后遺囑道俗。當于安養起增進心。于閻浮提生厭離心。言已放光數道。掩然而逝。塔于臺子巖。天臺韶國師。嘗重修之。世稱后善導者。即師是也

四省常師者。大宋淳化中。師住錢唐南昭慶院。專修凈業。結凈行社。王文正公(旦)為社首。翰林承旨宋(白)撰碑。翰林學士蘇(易簡)作凈行品序。狀元孫(何)題社客于碑陰。亦系以記。士夫預會。皆稱凈行社弟子。社友八十比丘一千大眾。孤山圓公。作師行業記并蓮社碑。記中引蘇序曰。予當布發以承其足。剜身以請其法。猶無嗔恨。況陋文淺學而有吝惜哉。宋碑曰。師慕遠公。啟廬山之社。易蓮華為凈行之名。遠公當衰季之時。所結者半隱淪之士。上人屬升平之世。所交者多有位之賢。方前則名士且多。垂裕則津梁曷已。因二公之言。想當時之盛。亦可槩見矣

五宗賾師者。師賜號慈覺。元祐中住真州長蘆寺。宗說俱通。篤勤化物。有葦江集行于世。內列種種佛事。靡不運其慈念。蓋師自他俱利。愿力洪深。故能遠紹佛化也如此。人或不知。返嫌忉怛。悲夫。師居長蘆。海眾云臻。爰念無常之火。四面俱焚。豈可安然坐而待盡。乃遵廬阜之規。建立蓮華勝會。普勸修行念佛三昧。其法日念阿彌陀佛。或百千聲乃至萬聲。回愿往生西方凈土。各于日下。以十字記之。當時即感普賢普慧二大菩薩預會。證明勝事。非所作所修契圣。曷至是耶。靈芝稱為近代大乘師。信乎其為大乘師矣

以上五師。紹隆大法行業如此。繼遠為祖。孰曰不然乎

　　梁京師法悅僧主傳

梁京師正覺寺法悅。齊末為僧主。精修福業。四部所歸。嘗聞宋明帝造丈八金像。四鑄不成。于是改為丈四。悅乃與白馬寺智靖。率同緣改造丈八無量壽像。以申厥志。始鳩集金銅。屬齊末亂離。至梁初方以事奏聞。降敕聽許。材官工巧。隨用資給。以天監八年五月三日。于小莊嚴寺營鑄。本量佛身四萬斤銅。镕瀉尚未至胸。百姓以銅投之爐冶。隨鑄不滿。又聞奏。敕銅三千斤。庫始就量送。而鑄處已見傳。詔載銅爐所。遂并銷镕。一鼓便就。來人俱失。臺內銅至。方知先到靈感所致。及開模量度。乃涌成丈九。而光相不差。有二大錢。見在衣條。莫測神異。初像素既成。有道昭師夜間禮懺。忽見素晃然大明。鑄后三日。有僧道度。助費開模。而遙見二僧跪開像髻。倏然不見。及移像還光宅寺。久不得雨。頗有埃塵。忽夜有微雨沾潤。僧祐師經行像所。忽見像邊有光焰上下。猶如燈燭。是夜淮中賈客。并聞催督治橋。如有數百人聲。自佛法東流。金像靈瑞莫過于此

　　后魏壁谷神鸞法師傳

釋曇鸞雁門人。少游五臺。因感靈異。誓而出俗。三乘頓漸。具陶文理。師性好方術。聞江南陶隱居有長生法。千里就之。陶即以所學仙經十卷授之。師喜躍自得。以謂神仙必可致也。后還洛下。遇三藏菩提留支。意頗得之。問支曰。佛道有長生乎。其能卻老為不死乎。支笑曰。長生不死吾佛道也。道家何有焉。遂以十六觀經授之曰。汝可誦此。則三界無復生。十道無長往。盈虛消息禍福成敗。無得而至。其為壽也。有劫石焉有河沙焉。沙石之數有限。壽量之數無窮。此吾金仙氏之長生也。鸞承其語。驟起深信。遂焚所學仙經而專觀經。修三福業。想像九蓮。雖寒暑之變疾病之侵。不懈于始念。魏主憐其志尚。號為神鸞。一夕正持誦。次忽一梵僧昂然入室曰。吾龍樹也。所居者凈土焉。以汝有凈土之心故來見汝。鸞曰。何以教我。樹曰。已去不可及。未來未可追。現在今何在。白駒難與回。言訖而失。鸞以所見勝異。必知死期至矣。即集眾盛陳教誡。因令高聲唱阿彌陀佛。鸞乃西向瞑目而終。一眾同聞管弦絲竹之聲由西而來。良久乃寂。魏主感之。敕葬汾西。條其行業以立碑焉龍舒凈土文曰。按楞嚴經有十種仙。皆壽千萬歲。數盡還入輪回。為不曾了得真性故。與六道眾生。同名七趣。是皆輪回中人也。世人學仙者。萬不得一。縱得之亦不免輪回。為著于形神而不能舍去也。且形神者。乃真性中所現之妄想。非為真實。故寒山詩曰。饒汝得仙人。恰似守尸鬼。非若佛家之生死自如而無所拘也。自古得仙者。唯鐘離呂公。而學二公者。豈止千萬。自予親知聞。數亦不少。終皆死亡。埋于下土。蓋平生空費心力。終無所益也。欲求長生。莫如凈土。生凈土者。壽數無量。其為長生也大矣。不修此法而學仙者。是舍目前之美玉。而求不可得之碔砆。豈不惑哉

　　梁廬山道珍禪師傳

釋道珍。梁天鑒中憩錫廬山。聞昔遠公結社凈方。心頗慕之。然其所行。心尚猶豫。異時忽夢海上數十人櫓舟前邁。珍問之。對曰。將適彌陀國也。珍曰。愿將隨往得否曰以子之意。孰敢相拒。但于此一日之修。功超永劫。彌陀一經存。而子未之誦。及未曾浴僧。如何求適也。珍夢覺嗟嘆愧悚。若于勝法有差焉。遂專其經。大設沐浴。后二年一日。忽堂虛戶扃。有捧銀臺而至者。曰法華報盡當升此臺。又曰。師之功行當乘金臺。奈何始心猶豫。故止此耳。珍謝曰。果能越三界出五苦。則珍也見佛之基有漸。奚必金臺也。然珍少言語。雖睹其事。未嘗矜示于人。乃自書之。藏于經函。其亡之夕。所居之山。崖壑萬疊。若烈火千炬。交相輝爍。鄉民望之驚異。及旦即山問之。乃知珍亡。其所見者。往生之驗矣。異日經函獲其所紀。因得傳世

　　隋天臺法智法師傳

釋法智。游學于東越。有通大小乘經義者。智必師之。以故強學多聞。人罕儔匹。末年以徑直之門莫如念佛。于晨興暮息。系念不弛者七年。已而議曰。犯一吉羅承其罪也。歷一中劫。此誠可信。以其故而為之也。一稱阿彌陀佛。而滅億劫重罪。則予也切有疑焉。或告智曰無疑也。教以念佛。久則功。功則化。化則三昧現前。今子之疑是疑佛也。夫佛語豈有可疑者耶。釋尊出廣長舌。十方諸佛同贊凈土。正為眾生信根難立。故勸發之耳。智斷其疑。乃于國清寺絕去諸緣。一心念佛。想念既極。感觀音勢至現身。異日又感天冠寶瓶光映其身。智謂道俗曰。吾生凈土。蓋有日矣。誰能具膳餞我。眾笑而對曰。唯恐道人之不能耳。吾等不辭矣。遂克后三日會食。食罷。智無他眾或疑其相侮。因宿其房伺候之。夜未央智于繩床念佛。安坐而化。是夜有金色光自西而來。照數百里。江上漁人。謂已天曉。舳艫相望。率皆驚起

　　大宋永明智覺禪師傳

師諱延壽。本丹揚人。后遷余杭。總角之歲。誦法華經五行俱下。經六旬而畢。嘗為北郭稅。務專知官。見魚鰕輒買放生。后盜官錢。并為放生用。事發坐死。領赴市曹。錢王使人視之。若悲懼即殺之。否則舍之。而彼澹然無異色。乃舍之。因投明州翠巖出家。次參韶國師。發明心要。初往天臺智者巖。九旬習定。有鳥尺鷃。巢于衣裓中。于國清行法華懺。夜見神人持戟而入。師呵。其何得擅入。對曰。久積凈業方到此中。又中夜旋繞。次見普賢前供養蓮華忽然在手。因思夙有二愿。一愿終身常誦法華。二愿畢生廣利群品。憶此二愿。復樂禪寂進退遲疑。莫能自決。遂上智者禪院作二鬮。一曰一心禪定鬮。二曰誦經萬善莊嚴凈土鬮。冥心自期曰。儻于此二途。有一功行必成者。須七返拈著為證。遂精禱佛祖。信手拈之。乃至七度。并得誦經萬善生凈土鬮。由此一意。專修凈業。遂振錫金華天柱峰。誦經三載。禪觀中見觀音以甘露灌于口。從此發觀音辯才。初住雪竇山。晚詔住永明寺。徒眾常二千日課一百八事。學者參問指心為宗。以悟為決。日暮往別峰行道念佛。旁人聞山中螺貝天樂之聲。忠懿王嘆曰。自古求西方者。未有如此之切也。遂為立西方香嚴殿。以成師志。至大宋開寶八年二月二十六日。晨起焚香告眾。跏趺而逝

　　梁貞節處士庾詵傳

庾詵字彥寶。新野人。幼聰驚。經史百家。無不該綜。至于棋算機巧。并絕一時。而性托夷簡。特愛林泉。十畝之宅。山池居半。蔬食弊衣。不修產業。一時乘舟。從沮中還。載米一百五十石。有人寄載三十石。及至家寄者曰。君三十石我一百五十石。詵默而不言。恣其取足。凡處事類此也。武帝少與詵善。及起兵署為平西府記室。至普通中。詔為黃門侍郎。并稱疾不起。晚年尤遵釋教。宅內立道場。六時禮懺。誦法華經。日終一遍。忍于后夜見一道人。自稱愿公。容止甚異。呼詵為上行先生。授香而去。大通四年因寢。忽夢覺曰。愿公復來。不可久住。言終而亡。年七十八。舉室咸聞空中唱上行先生已生彌陀凈域矣。武帝聞而敬之。謚號貞節處士。以顯高烈(見南史)

　　大宋無為子楊提刑傳

公諱杰字次公。無為郡人。道號無為子。雄才俊邁。年少登科。官至尚書主客郎。提點兩浙刑獄事。而又尊崇佛法。明悟禪宗。江西臨濟下棒喝承當之輩。猶謂常流。復闡楊彌陀教觀。接誘方來。括其所談。乃謂。眾生根有利鈍。其近而易知。簡而易行者。唯西方凈土也。但能一心觀念。總攝散心。仗彌陀愿力。直超安養。更無他趣。決取成功矣。龍樹所謂易行之道。依他力故也。公作天臺十疑論序。王古直指凈土決疑集序。法寶僧監彌陀寶閣記。安樂國三十贊。備陳西方要津。誠為萬世往生龜鑒矣。公有輔道集。專紀佛乘。東坡作序。其略曰。無為子宿稟靈機遍參知識。凡所謂具爍迦羅眼者。次公目擊而道存焉。公晚年作監司郡守。乃畫丈六彌陀尊像。隨行觀念。至壽終時。感佛來迎。端坐而化。辭世頌曰。生亦無可戀。死亦無可舍。太虛空中之乎者也。將錯就錯。西方極樂。宣和中有荊王夫人神游凈土。見公坐蓮華上。則往生必矣。然則本朝士大夫洪贊凈方。入正定聚者。唯公洎王敏仲侍郎二人而已。豈非天欲久其道世必生其人者歟

　　大宋光州王司士傳

光州司士參軍王仲回無為郡人。因陳本郡圩[塌-羽+于]水利。大司農考得其實。請于朝廷。推恩乃有是命。其為性信厚。未嘗與人較短長。頗通算數之學。而至老手不釋卷天衣懷禪師。住鐵佛道場時。亦嘗請問。而鄉里以善人歸之。熙寧末年(予)扶護先妣長壽太君喪。歸葬故里。得暇閱大藏教典。因以凈土妙緣。舉示老舊。司士是時已能誠信向慕。但未具深心爾。至元祐初(予)自省闈乞守丹揚。待次錦繡溪上。司士時見訪叩請。未嘗拒也。問曰。經典多教念彌陀生凈土。祖師則云。心即是凈土不用更求生西方。其不同何也。答曰。實際理地。無佛無眾生。無樂無苦。無壽無夭。又何凈穢之有。豈得更以生不生為心耶。此以理奪事也。然而處此界者。是眾生乎是佛乎。若是佛境。則非眾生。又何苦樂壽夭凈穢之有哉。試自忖思。或未出眾生之境。則安可不信教典至心念彌陀而求生凈土哉。凈則非穢。樂則無苦。壽則無夭矣。于無念中起念。于無生中求生。此以事奪理也。故維摩經曰。雖知諸佛國及與眾生空。而常修凈土。教化于群生。正謂是也。又問。如何得念不間斷。答曰。一信之后。更不再疑。即是不間斷也。司士忻躍而去。至二年十二月旦之夕(予)守丹揚。忽夢司士云。向蒙指示凈土。今已得生。特來相謝。乃再拜而出。翌日因召丹徒令陳安止語其夢。蓋陳令深信凈土故也。其后得司士之子術哀訃。乃司士未亡前七日。預知時至。與鄉舊為別。吾弟(作)亦在坐。屢發見謝之語。是知司士決生凈土矣。元祐四年四月八日無為子(杰)記次公此傳誠不可棄。但論事理相奪。未若臺宗所謂圓觀事理一念具足也。其言一信不疑。即是不間斷者。司士轉身只此一則語。昔善導化人有曰。若人欲速得往生。應起無間修。所謂恭敬禮拜稱名贊嘆憶念觀察回向發愿心心相續。不以余業相間故。曰無間修。又若貪嗔癡來間者。但隨犯隨懺。不令隔念隔日隔時。常使清凈亦名無間修。若能畢命。誓不中止。決定往生。此文出大藏集諸經禮懺儀群字函。次公閱藏。以凈土緣。舉示司士。非若是乎

　　大宋錢唐胡宣義傳

宣義諱闉字達夫胡侍郎之子。性識聰敏。心地通圓。唯專書史。尤樂吟詠。晚年致政西湖。日有游從之樂。胸襟平夷。出處簡率。其于佛乘。雖已信向。曾未專修。一日其子告清照律師云。大人感疾。請師垂訪。師往見之曰(慧亨)平生與達夫相善。未曾語及末后一著大事。豈可不知安身立命之處乎。達夫曰。心凈則土凈也。師曰。宣義時中曾有雜念染污否。答曰。既處世間。寧免雜念。師曰。若如此又安能心凈土凈耶。達夫即問。一稱阿彌陀佛。能滅八十億劫生死重罪何也。師曰。阿彌陀佛。據法華經。歷塵點劫修行。楞嚴經云。我憶往昔恒河沙劫。有佛出世。名無量光。阿彌陀佛。經爾許時成身成國。依正莊嚴。有大威德。有大誓愿。光明神力不可思議。以是一稱萬德洪名。眾生無始八十億劫生死重罪。猶如赫日消于霜露矣。達夫遂大省悟。方知彌陀愿力功勛如是。乃一心念佛。又累日請僧助念。律師宣白。稱胡公宣義。達夫即言。須稱胡闉之名。次日再請。其徒先往。律師后至。達夫問曰。此來何晚。已煩觀音勢至降臨甚久。師與大眾。尤加鄭重。稱佛之次。胡公安然而往。然則公享八十四壽。平日不曾修習。一旦病苦逼迫。無所依投之際。才聞彌陀法利。頓決疑情。便超樂國。所謂一念回光。立即翻邪為正。即此人也。知此道者。善繼前轍。庶不辜于今世也

　　大宋龍舒居士王虛中傳

國學進士王日休字虛中。君自行之智。化他之悲。已見張于湖序文。茲不再述。公龍舒人。有凈土文。因以為號。其文盛行天下。修凈業者。莫不覽之。乾道中廬陵李彥弼。染時疾垂革。棺槨已備。忽夢一人神清貌古。以手案摩肢體。弼驚問。答曰。予龍舒居士也。弼因以疾告。公曰。汝起食白粥即差矣。又曰。汝還記闕仲雅教汝捷徑否。弼曰。每日念佛不輟。弼覺因索白粥食之。病果愈。后見公畫像。儼如夢睹弼敬重公。稱生死骨肉。遂遣子侄遠從其學。一日忽回曰。居士于某夜講書。罷如常禮念。至三鼓忽厲聲。稱阿彌陀佛數聲。唱言佛來接我。屹然立化。邦人此夜。有夢二青衣引公西行者。又三日前遍別道友。勉進凈業。有不復相見之語。噫自非了唯心本性之道。達生死變化之數。不臻于是。或疑李之夢因想以成。弼曰。其指白粥愈病。又安可欺哉。時丞相益國公周(必大)睹君奇跡。制為之贊曰。皇皇然而無求。惕惕然而無憂。閔頹風之將墜。攬眾善以同流。導之以仁義之原。誘之以寂滅之樂。世知其有作。而莫識其無為。故中道奄然。而示人以真覺。李君謹愿。無以報德。遂刊公像并事跡以傳遠。自是廬陵家家供事之。后九年盰眙軍有信士聶允迪。欽公景行超卓。宜以置之不朽。故勒石于報恩彌陀殿。至慶元四年。越有致政簽判曾公迅。覺世虛幻。清凈自居。仰止龍舒志圖西邁。頃以兄宦游得茲石刻。且欲人人思齊。因洊鋟木布于江浙。其善誘之心。誠與王君相表里(宗曉)一日扣公室。即蒙出示。因摭始末。用傳不朽云

　　大宋明州朱氏如一傳

　　　　橘洲禪師寶曇


始(余)東歸。過所謂羅睺羅道場者。至起信堂。有比丘語(余)曰。寺有勝事。子知之不(余)顧堂下四檜曰。得非歲寒面目尚無恙乎。比丘曰不然。引(余)登懺摩之堂。發一函視之。即刺繡妙蓮華七軸也(余)方合十指爪。嘆未曾有。比丘曰。此薛君之室。道人朱氏法名如一之所作也。朱即欽成皇后淵圣中宮兩世之侄。自歸于薛。視世故如塵泥。年二十余。即告其夫。清凈自適。道裝素服。潔齋如也。嘗以黃絹。命經生書是經。手以碧茸繡其上。線蹊針孔去來綿密。無有間斷。如筆既試。如墨新干。閱十年而后有成。復繡彌陀觀音。無異繪畫。自經首題。敬致八萬四千拜。一句一字。凡唱禮者三。法華之文幾數萬言。三月而能皆誦。閱華嚴般若楞嚴圓覺。亦翻水千偈。余經可知嘗鋟木為圖。勸人誦阿彌陀。擘窠婁書。滿十萬聲而止。所化之數僅二十萬人。道人則旦旦誦之。莫夜叩之。無一豪惰意。尤喜禪悅。結廬于墓。一室事佛。一室宴坐。一室書經。一婢供齋蔬與同甘苦。雖然丈夫。有所不能堪也。今年春盡易故奩具。為三日會。會道俗以萬計。飯千苾芻。為寶幢貯法華同念佛人姓名。迎歸是寺。城內外歡動。傾士大夫之室。莫不聳觀。十二月以微疾命醫。醫以丹砂進。道人竟不起。臨瞑目時。再起加趺。薛君曰。吾家無是法也。請就寢后事即如儀。道人右脅而終。年三十有七。實紹熙四年十二月十一日(余)聞比丘語。為之慨然。比丘屬(余)識其事。為來世勸。敬書以贊之。贊曰

道人之身春容月影耳。以靈山最后之旨回向凈土。真鐵心石腸耶。吾知其于世間不復來矣。老龐曰。不是圣賢。了事凡夫。斯言其有旨哉

樂邦文類卷第三樂邦文類卷第四

　　　　四明石芝沙門宗曉編次


　　雜文(三十三首)

　維摩疏示四種佛國　天臺智者大師

　觀經疏明四土宗致　同前

　萬善同歸集揀示西方　智覺禪師　延壽

　彌陀通贊示西方要義　慈恩法師　窺基

　寂照集揀西方要義　出直指凈土決疑集

　西資鈔揀示偏贊西方　孤山法師　智圓

　請四明法師住世書　文公楊　億

　復楊文公請住世書　四明法師　智禮

　答楊文公問　同前

　延慶募眾念佛疏　同前

　往生凈土決疑門　慈云懺主　遵式

　義學編論席解紛　凈覺法師　仁岳

　凈土修因或對　樝庵法師　有嚴

　凈土魔佛或對　同前

　唯心凈土說　圓辯法師　道琛

　唯心凈土文　姑蘇禪師　守訥

　勸修西方說　解空法師　可觀

　凈土略因　待制晁　說之

　凈土余說　草庵法師　道因

　凈土自信錄記　無功叟王　闐

　凈業專雜二修　京師比丘　善導

　辨橫豎二出　桐江法師　擇映

　晨朝十念法　天竺懺主　遵式

　念佛方法　同前

　校量念佛功德　同前

　往生坐禪觀法　同前

　念佛修心術　山堂法師　彥倫

　寶王論揀示往生義　草堂禪師　飛錫

　念佛方便文　司諫江　公望

　無常院安彌陀佛像　出無盡燈

　臨終正念訣　京師比丘　善導

　命終請僧念佛感應　出寶珠集入觀睡時發愿見佛　出大藏集諸經禮懺儀

　慶懺禮佛會疏　草庵法師　道因

　　維摩經疏示四種佛國

　　　　天臺智者大師說


佛國差別之相。無量無邊。今略為四。一染凈國凡圣共居。二有余國方便人住。三果報國純法身居。四常寂光妙覺所居。前二是應。即應佛所居。第三亦應亦報。即報佛所居。后一但是真凈。非應非報。法身所居

一染凈國又二。初同居穢者。凡圣同居國也。凡圣各二。凡居二者。一惡眾生即四趣也。二善眾生即人天也。圣居二者。一實圣。即四果支佛通教六地別十住圓十信后心。通惑雖斷。報身猶在。二權圣。謂方便實報寂光土中法身菩薩及妙覺佛。為利有緣。應生同居。皆是權也。是等與凡共住。故云凡圣同居。四趣共住。故云穢土。次同居凈土者。無量壽國。雖果報殊勝難可比喻。然亦染凈凡圣同居。何者雖無四趣。而有人天。以生彼土者未必悉是得道之人故。經云。犯重罪者。臨終之時。懺悔念佛。業障便轉。即得往生。若但生圣。凡夫何得愿生。故知。雖具惑染。亦得居也。圣生權實。類前可知。但以無四惡趣故名為凈。問穢土十惡所感。四趣依正皆穢可然。但十善果凈土因同。何得依正頓別耶。答二處修因善名雖同。凈土修善精微勝故。故彼凡圣所得依正。不同穢土

二明有余土者。二乘三種菩薩。證方便道之所居也。何者若修二觀。斷通惑盡。恒沙別惑無明未斷。舍分段身。而生界外。受法性身。即有變易所居之土。名有余土。亦名方便。方便行人之所居。故攝大乘明七種生死。此即第四方便生死

三明果報土者。即華藏純諸法身菩薩所居。破無明顯法性。得真實果報。而無明未盡。潤無漏業。受法性報身。名果報國也。以觀實相。發真無漏所得果報故名為實。修因無定色心無礙。亦名實報無障礙土。華嚴明因陀羅網世界是也

四常寂光土者。妙覺極智所照。如如法界之理。名之為國。亦名法性土。但真如佛性。非身非土而說身土。離身無土。離土無身。名其土者。一法二義。普賢觀毗盧遮那住處。名常寂光。問華嚴明十種佛土。此四攝盡否。答何但攝十。乃至有人言。經明二十七品佛土。無量壽土。止是第六。現文對四。攝無不盡。問何不依十及二十七。答一往有文。欲對四教。措意難見

　　觀經疏明四土宗致

此經以心觀凈。則佛土凈為宗致。四種凈土。謂凡圣同居土。方便有余土。實報無障礙土。常寂光土也。各有凈穢五濁輕重。同居凈穢。體析巧拙。有余凈穢。次第頓入。實報凈穢。分證究竟。寂光凈穢。娑婆雜惡。荊棘瓦礫。不凈充滿。同居穢也。安養清凈。池流八德。樹列七珍。次于泥洹。皆正定聚。凡圣同居。上品凈土也。方便有余者。修方便道。斷四住惑。故曰方便。無明未盡故言有余。釋論云。出三界外有凈土。聲聞辟支佛出生其中。受法性身。非分段生就中復有利鈍。指上為凈。指下為穢也。實報無障礙者。行真實法。感得勝報。色心不相妨故言無障礙。純菩薩居無有二乘。仁王經云。三賢十圣住果報。即是其義。華嚴無量香云臺。即其土凈妙五塵。就中更論次第頓悟上下凈穢等也。常寂光者。常即法身。寂即解脫。光即般若。是三點不縱橫并別。名秘密藏。諸佛如來所游居處。真常究竟極為凈土。分得究竟上下凈穢耳。故以修心妙觀。能感凈土為經宗也四明妙宗釋曰。大乘之法。其要在心。心具易知。色具難解。故觀自觀他。皆修心觀。今觀凈土。須求于心。心能具故。心能造故。心垢土垢。心凈土凈。此猶通示。未是的論。的在一心。頓修三觀。此觀觀于安養依正。畢竟清凈名心觀凈。此觀能令四佛土凈。如是方為此經宗致。初五濁輕為同居凈者。此凈甚通。須知別意。如戒善者。四教凡位。皆悉能令五濁輕薄。感同居凈。而圓觀輕濁。感同居凈。依正最凈。如此經說。地觀已去一一相狀。比于余經修眾善行感安養土。其相天殊(委解四土如文乃至云)此經本為韋提希。厭同居穢。求同居凈。故談妙觀。觀彼依正。三觀若成。粗垢先落。非有余凈。更生何處。須知正為生同居凈故說三觀。良由觀妙。能破三惑。不獨感于同居凈土。隨其惑斷淺深之處。自然感得有余等三。如病須藥。本為身安。求得仙方。修合服之。不但身安。兼能輕骨。身安可喻生同居凈。輕骨可喻感上三土。只是一藥效。乃深勝如一妙觀能凈四土

　　萬善同歸集揀示西方(六重問答)

　　　　智覺禪師延壽


問唯心凈土周遍十方。何得托質蓮臺寄形安養。而興取舍之念。豈達無生之門。忻厭情生。何成平等。答唯心佛土者了心方生。如來不思議境界經云。三世一切諸佛。皆無所有。唯依自心。菩薩若能了知諸佛及一切法皆唯心量。得隨順忍。或入初地。舍身速生極樂佛土。故知識心方生唯心凈土。著境秖墮所緣境中。既明因果無差。乃知心外無法。又平等之門無生之旨。雖即仰教生信。其奈力量未充觀淺心浮境強習重。須生佛國以仗勝緣。忍力易成。速行菩薩道。起信論云。眾生初學是法。欲求正信。其心怯弱。以住娑婆。不常值佛。信心難成。意欲退者。當知如來有勝方便。攝護信心。謂以專意念佛因緣。隨愿得生佛土。常見于佛。永離惡道。若人專念西方阿彌陀佛。即得往生。常見佛故。終無有退。往生論云。游戲地獄門者。生彼國土。得無生忍已。還入生死國。教化地獄。救苦眾生。以此因緣。求生凈土。十疑論云。智者熾然求生凈土。達生體不可得。即是真無生。此謂心凈故即佛土凈。愚者為生所縛。聞生即作生解。聞無生即作無生解。不知生即無生無生即生。不達此理。橫相是非。此是謗法邪見人也

問一生習惡積累因深。如何臨終十念頓遣。答那先經云。國王問那先沙門言。人在世間。作惡至百歲。臨終時念佛。死后得生佛國。我不信是語。那先言。如持百枚大石置舡上。因船故不沒。人雖有本惡。一時念佛。不入泥犁中。其小石沒者。如人作惡不知念佛便入泥犁中。又智論問云。臨死時少許時心。云何能勝終身行力。答是心雖時頃少。而心力猛利。如火如毒。雖少能作大事。是垂死時心。決定勇健故。勝百歲行力。是后心名為大心。及諸根事急故。如人入陣不惜身命名為健。故知。善惡無定。因緣體空。跡有升沈。事分優劣。真金一兩。勝百兩之疊華。爝火微光。爇萬仞之[卄/積]草

問心外無法佛不去來。何有見佛及來迎之事。答唯心念佛。以唯心觀。遍該萬法。既了境唯心。了心即佛。故隨所念無非佛矣。般舟經云。如人夢見七寶親屬歡喜。覺已追念。不知在何處。如是念佛。此喻唯心所作。即有而空。故無來去。又如幻非實。則心佛兩亡。而不無幻相。則不壞心佛。空有無礙。即無去來。不妨普見。見即無見。常契中道。是以佛實不來。心亦不去。感應道交。唯心自見。如造罪眾生感地獄相。唯識論云。一切如地獄。同見獄卒等能為逼害事。故皆是罪人惡業心現。并無心外實銅狗鐵蛇等事。世間一切事法。亦復如是。然備遮那佛土。匪局東西。若正解了。然習累俱殄。理量雙親

問龐居士云。事上說佛國。此去十萬里。大海渺無邊。動即黑風起。往者雖千萬。達者無一二。忽遇本來人。不在因緣里。如何通會而證往生。答若提宗考本。尚不說有佛有土。豈言達之不達乎。所以天真自具。不涉因緣。匪動絲毫。常冥真體。若約事論。故非一等。九品往生。上下俱達。或游化國見佛應身。或生報土睹佛真體。或一夕而便登上地。或經劫而方證小乘。或利根鈍根。或定意散意。或悟遲速根機不同。或華開早晚時限有異。今古具載。凡圣俱生。行相昭然。明證目驗。佛梵音聲。終不誑人。稱贊凈土經云。十方恒河沙諸佛。出廣長舌相。遍覆大千。證得往生。豈虛言哉

問維摩經云。成就八法。于此世界。行無瘡疣。生于凈土。何等為八。饒益眾生。而不望報。代一切眾生。受諸苦惱。所作功德。盡以施之。等心眾生。謙下無礙。于諸菩薩。視之如佛。所未聞經。聞之不疑。不與聲聞而相違背。不嫉彼供。不高己利。而于其中調伏其心。常省己過。不說彼短。恒以一心求諸功德。如何劣行微善。而得往生。答理須具足。此屬大根。八法無瑕。成就上品。如其中下。但具一法。決志無移。亦得下品

問觀經明十六觀門。皆是攝心修定。觀佛相好。諦了圓明。方階凈域。如何散心而能化往。答九品經文自有升降。上下該攝不出二心。一定心如修定習觀。上品往生。二專心但念名號。眾善資熏。回向發愿。得成末品。仍須一生歸命。盡報精修。坐臥之間。常面西向。當行道禮敬之際。念佛發愿之時。懇苦翹誠。無諸異念。如就刑戮。若在狴牢。怨賊所追。水火所逼。一心求救。愿脫苦輸。速證無生。廣度含識。紹隆三寶。誓報四恩。如斯志誠。必不虛棄。如或言行不稱。信力輕微。無念念相續之心。有數數間斷之意。恃此懈怠。臨終望生。但為業障所遮。恐難值其善友。風火逼迫。正念不成。何以故。如今是因臨終是果。應須因實。果則不虛。聲和則響順。形直則影端故也。如要臨終十念成就。但預辨津梁。合集功德。回向此時。念念不虧。即無慮矣。夫善惡二輪苦樂二報。皆三業所造。四緣所生。六因所生。五果所攝。若一念心嗔恚邪淫。即地獄業。慳貪不實。即餓鬼業。愚癡闇蔽。即畜生業。我慢貢高。即修羅業。堅持五戒。即人業。精修十善。即天業。證悟人空。即聲聞業。知緣性離。即緣覺業。六度齊修。即菩薩業。真慈平等。即佛業。若心凈即香臺寶樹凈剎化生。心垢則丘陵坑坎穢土稟質。皆是等倫之果。能感增上之緣。是以離自心源。更無別體。維摩經云。欲得凈土。但凈其心。隨其心凈。即佛土凈。又經云。心垢故眾生垢。心凈故眾生凈。華嚴經云。譬如心王寶。隨心見眾生。眾生心凈故。得見清凈剎。大集經云。欲凈汝界。但凈汝心。故知。一切歸心。萬法由我。欲得凈果。但行凈因。如水性趣下火性騰上。勢數如是。何足疑焉

　　彌陀通贊示西方要義

　　　　慈恩法師窺基


問十方佛國快樂皆同。何故遍指西方勸人生彼。答良為凡夫業重。處處生貪。若不遍指一方。即不系心專注。所以法華經云。眾生處處著。引之令得出。又西方凈土主勝。愿強遍勸往生。疾成圣果。所以遍指也

問慈氏天宮快樂不少。勝侶頗多。何須堅勸往生西方。答若論兜率。即勝人間。乃并西方。全成微劣。勸生西方。舍劣求勝也。勝劣者。凈土十勝天宮十劣。凈土十勝者。一化主所居勝。二所化命長勝。三國非界系勝。四凈方無欲勝。五女人不居勝。六修行不退勝。七凈方非穢勝。八國土莊嚴勝。九念佛攝情勝。十十念往生勝。天宮十劣者。一所居國土劣。二所化壽促劣。三界系攝屬劣。四彼天有欲劣。五男女雜居劣。六修行有退劣。七穢方非凈劣。八國土莊嚴劣。九善念攝情劣。十修行勞苦劣。有斯十勝十劣。所以勸生樂國

問其國眾生無有眾苦。但受諸樂。如何無眾苦耶。答其國眾生。蓮華化生無生苦。四序不能遷無死苦。非分段身無病苦。壽命無盡無死苦。無父母親疏。無冤憎會苦。所欲如意。無求不得苦。顏貌端嚴。無諸根缺陋苦。四時一等。無寒暑苦。娑婆世界有漏形軀。四蛇迫身。三龍害命。乖張病惱。報盡死侵。有愛必離。無怨不會。蓋迷至理。橫受陰纏。今慈眾人。永無此等。故云無有眾苦。豈唯近亡粗苦。兼亦妙果非遙

問臨終作善便得往生。何假預前修諸勝業。答人生壽夭難測。或即病困昏迷。或即非時奄逝。既關生前之善。難逃后世之殃。預作善緣。恐防斯咎

問十念彌陀頓生凈土。據斯所說果著因微。何故彌陀經。稱不可以少善根福德因緣得生彼國。答十念得生。接引懈怠眾生。卻談多善因緣。乃被精勤之者。或廣或略。理不相違

問往生之人有中有身否。答群疑論中有二說。一云極善極惡無中有身。二云不揀善惡。但有舍報受生。皆有中有。為傳識故。唯除現世變身即無中有。今取有者為正

　　寂照集揀西方要義(此文不知何師作文。見直指決疑集)

問慈恩制彌勒上生經疏。深贊兜率內院。乃曰天宮有十易生。凈土有七難生。圣師所說必不誤人。未審如何融會。答爾只知慈恩上生疏勸生天宮。而不見彌陀通贊說凈土十勝。圣師制作豈有相違。蓋演教隨機。各示方便。此與如來所說彌陀經無量壽經等勸生西方。又說彌勒上生經。勸生內院。意趣一同。眾生機緣各異。佛土攝受亦然。譬如有人生緣在南。具舟欲往吳越。治裝問程。知者應酬所問。豈可卻贊陸行之便。稱秦蜀之盛哉。如此則秖增惑亂。不成利益。通方達士。隨愿知歸。淺見狐疑。強生胡越

問天宮壽長足得修行。人中積善亦自超越。至于修羅龍鬼三涂惡趣。正好拔苦利生。何必專務極樂。答欲天耽著妙樂。醉于欲酒。福盡即墮。如箭射空。色天雖獨行無交。而未盡形累。無色不出輪回。經中判為難地。傅大士所謂饒經八萬劫。終是落空亡。又有一類神仙。別得生理。壽千萬歲。楞嚴謂之精研七趣。皆是昏沉諸有為相。妄想受生經無量劫。不得真凈。修羅恚嗔。龍趣怖惱。鬼道沉冥。長夜三涂苦惱難名。遠思天上五衰。近睹人間四相。誰有智者。樂入苦海。若求速免輪回。無過求生凈土。生凈土者。自然身光照耀。具六神通。侶眾圣于剎那。越三界而常樂。故佛言無量壽國快樂無極。長與道德合明。永拔生死根本是也

問見性悟道便超生死。何用念佛求生耶。答通昧他心圣凡安測。除非遍知。授記應難。真修行人。自當審察。諸仁者汝觀自己見性悟道。得入師位。能如馬鳴龍樹否。得大三昧。能如南岳智者否。宗說俱通。能如忠國師壽禪師否。此等諸師。皆明垂言教。深切勸往。他豈誤人乎。況佛金口贊嘆叮嚀。昔賢恭稟佛誨。定不謬也。又當自度命終得去住自在否。無始惡業不現前否。舍此報身。定脫輪回否。三涂險道中。出沒自由否。天上人間。十方世界托生無礙否。若也了了自信得及。何幸如之。其或未然。竊勿貢高不修凈土

問六祖壇經云。凡愚不了自性。不識身中西方。東方愿西。悟人在處一種。志公云。智者知心是佛。愚人愛往西方。若此道果是真正。何故二大士排遣。答佛說法有隱顯。教有權實。人根有利鈍。宗師有抑揚。譬如受病不同。處方亦異。今有病暍發黃方大狂亂。有善醫者必以寒藥治之。豈可卻贊乳石桂附。有除寒起廢之功耶。有遍見人。聞寒藥有治熱之功。遂云乳石桂附。永不可用。豈不謬哉。達磨單傳心印。志公方贊大乘。當時人尚未信。豈可又卻教人念佛求生凈土。圓機達士。固自無疑。求法初心。定生猶豫。但得意忘言。融通了解。自無矛盾他

　　西資鈔揀示偏贊西方

　　　　孤山法師智圓


夫求生凈土。是假他力。彌陀愿攝。釋迦勸贊。諸佛護念。三者備矣。茍有信心。往生甚易。如度大海既得巨航。仍有良導加以便風。必能速到彼岸也。若其不肯登舟。遲留惡國者。誰之過歟。夫十方皆有凈土。釋迦于諸經中亦乃遍贊。而末代行人偏好。求生于極樂國。愿升于知足天者。豈非彌陀與釋迦化道相關。彌勒仍是釋迦補處。所以眾生愿樂者多矣。微惑者眾矣。邇代淺識。不能加其功行。唯徒互相排毀。好凈土者。或輕于知足。尊內院者。則毀彼西方。豈知汲引二門同歸一道。寄語后學。宜自思之。或問。智者慈恩皆圣師也。而各遍贊一方。何故子之不許耶。對曰。圣師偏贊。意引遍好。令心決定耳。故受益者眾焉。但世變人澆。致偏贊成弊。故吾復得和融之。或當有息諍受益。而各自隨所好求生者。其或后世。以和融混一為弊者。亦冀命世之賢。復偏贊而救之。應病與藥。貴有益于眾生耳。亦何常之有。然則吾自童年便誦此經。雖遍想十方。而終期心于凈土。乃知于彌陀其有緣乎。世人或謂法界混同。誰分彼此。唯心一貫。何用去來。今謂世人有如是解者。所棲必求好眾。所親必擇名師。所服猶悅名衣。所餐或便美食。茍四者未妨于法界混同。唯心一貫者。則何妨接樂土之凈眾。親彌陀之名師。服上妙之天衣。餐純陀之美膳。豈不愈于此土乎。世又有聞過十萬億佛土。而望途怯遠。說生者多是補處。而恥躬弗逮。豈知十方空界悉我自心。心凈則十萬非遙。心垢則目睫猶遠。但期心凈。何算程途。豈不思。少頃睡眠。夢行千里。豈以常時為比較耶。又豈不聞。首楞嚴云。十方虛空。生汝心中。猶如片云點太清里。況諸世界在虛空耶。今若畏程遙。是畏自心。非畏程也。又若謂我是下凡彼多補處者。且自心即佛。因果理同。尚有于此穢惡之邦。以短促之命。而一生超登十地者。于彼清凈土中。壽復無量。既境勝時長。何患不至補處乎。幸冀智者靜而思之。無負佛恩。無屈自己。勉之勉之

　　請四明法師住世書

　　　　文公楊億


(億)啟近者。竊審大師。期結社于十僧。約入懺之三載。然赴火光之正受。決取凈土而往生。身見頓空。愿力彌壯。登蓮華之絕品。聞法樹之至音。茲事匪虛。先佛所證。然于俗念切貯愿心。誠以大師洞三觀之指歸。為四眾之欽仰。續臺巖之慧命。啟越絕之度門。十善誘人。競存于白業。一音扶教。廣演于金言。慈蔭普均。道風允穆。惟極樂之界。蓋覺皇之示權。而大患之軀。非智人之所樂。儻存忻厭。即起愛憎。既萠取舍之心。乃生能所之見。諒惟通悟。夙究真常。蓋俯就于初機。冀策發于凈行。伏望因承恩詔。彌廣福田。增延住壽之期。恢闡化緣之盛。仍冀懺期之告畢。略迂法步以相從。庶效純陀。恭羞末后之供。愿同慶喜。頓釋離塵之心。幸軫瞀蒙。未趨寂滅。切希垂聽。颙俟報音。謹奉咨聞

　　復楊文公請住世書

　　　　四明法師知禮


(知禮)謹于講懺之隙。依本宗教觀寫書。奉答秘監大檀越(知禮)伏奉載垂真翰。曲賜重言。俾(知禮)畢此懺期。更留講訓。仰承尊旨。合改先心。但以專誠久趣此門。鄙志莫能易轍。況良時難遇。勝事易差。故欲且副夙心。不果恭遵嚴命。其如傳法之務利人之功。諒此身所為。其益蓋寡。俟凈土卻至。其化方隆。所言(知禮)洞三觀之指歸者。稱之太過也。又云。極樂本由示權。修道須忘忻厭者。誠哉是言也。而(知禮)今忻凈土。特厭患身。亦有其由。輒伸于后。若其一心三觀。雖非洞達。敢不依憑(知禮)僅四十余年。尋其筌罤。學其去就。神根既鈍證入無由。而于戶牖關房。行用時節。多所游歷。亦略諳知。今者蒙索報音故難杜口。粗陳梗概。希賜否臧。三觀者。一念即空即假即中也。恢揚肇自于如來。妙悟近推于智者。全由性發。實匪修成。故于一心宛有三用。所謂空者一切皆空。即三觀悉彰。破相之用也。假者一切皆假。即三觀悉明。立法之功也。中者一切皆中。即三觀悉是。絕待之體也。是則終日破相。而諸法皆成。終日立法。而纖塵必盡。終日絕得。而二諦熾然。故般若談空。八十法門得顯。維摩立法。三界見愛皆忘。法華一乘世間之相常住。皆由三觀相即。致令諸法無遺。故三即非三。一即非一。非次第而入。非并別而觀。不可以有無求。不可以中邊取。故云不并不別非縱非橫。蓋三一圓融。修性冥泯。豈識心之所測。何言說之能詮。故強示云。不可思議之妙觀也。說即非說無說而說。能知此已。對一切境。以此觀照了之立一切行。以此觀導達之。辨一切事。以此觀成就之。設一切教。以此觀敷暢之。修此觀者。能所必忘。取舍斯泯。故真如無念。向則心絕。終日說示。不異無言。舍此則必同眾魔。離此則未超諸外。故龍樹云。除諸法實相。余皆魔事。迦葉云。未聞大涅槃前皆是邪見。大矣哉。一心三觀之妙宗也。故(知禮)所求安養而生。所欲燃燼而死。憑此三觀。遣彼百非也。言極樂之界。蓋覺皇示權者。經論既以凈土之教。為勝方便。驗知。是如來善巧權用也。但權名不局。實理亦通。是要甄分。方知去取。體外之權須破。體內方便須修。離事之理則粗。即權之實方妙。故小乘無他佛之說。大教有剎海之談。蓋心性遍周法界無外理極。故令事廣。華大故省池深。剎如帝珠。出現重重無盡。方顯寂光之理。身類天饌。感報彼彼不同。乃表遮那之性。豈應極樂不預唯心。故如來藏中涅槃具足。隨緣發現。應量而知。既能彰地獄天宮。豈不造穢邦凈國。本性雖具。由心發明。彌陀以無緣之慈。取極樂之土。釋迦以樂說之辨。示往生之門。斯皆善巧之權方。攝彼沉淪之品匯。今懼退轉者不退。使不善觀者能觀。凈土權相蓋多。今且略論此二。故起信論云。初學大乘正信。以在此土不常值佛。懼謂信心缺緣退失。當知如來有勝方便。令其不退。但當專念極樂世界阿彌陀佛真如法身。必生彼國。住正定故。專念真如法身者。豈異大乘正信。以依彼佛為境。故能牽生凈方。斯是如來權巧也。又觀無量壽佛經云。凡夫心想羸劣。未得天眼。不能遠觀。諸佛如來。有異方便。令其得見。此蓋釋迦神力彌陀愿心。若有諦觀。必能睹見。斯亦覺皇異妙方便也。此之權巧方便。既約圓論即與法華微妙方便。無二無別。故諸天及人聲聞緣覺事度菩薩漸修大士。充滿世間。數等河沙。盡思度量。不能知覺。唯佛與佛。乃能究盡。圓信圓解。方能造修(知禮)雖是鈍根。濫沾圓教。不離當念。愿達彼方。庶即下凡便階不退。復聞大通佛世。結緣之徒。已經塵點劫來。尚住聲聞之地。皆由退大故涉長時。身子六心。退落五道。況悠悠學佛者乎。蓋由此土多值退緣故云。魚子庵羅華菩薩初發心三事。因中多及其結果少。若求生安養即于博地能藉勝緣。才獲往生永無退轉。聞茲利益。得不忻求。乃用一心三觀為舟航。復以六時五悔為櫓棹。求往唯心之凈土。愿見本性之彌陀。然后運同體之大悲。度法界之含識。順佛權巧。求生樂邦。其意略爾。所言儻存忻厭即起愛憎。既萌取舍之心。乃生能所之見者。起過之相。誠如所言。立德之緣。今當略說。蓋以忻厭取舍。善能起過成功。故馬鳴立為始覺之基。智者稱為凈土之漸。維摩以見愛為侍者。文殊以貪恚為功能。斯皆用之在人。乘之有法。且眾生曠劫住此娑婆。貪于粗弊色聲。著于下劣依正。既無厭離之念。但增系縛之緣。縱有熏修。鮮有克遂。以此土法多障致道行難成故。涅槃經云。得人身者如爪上土。失人身者如大地土。是故諸佛愍此眾生。以愿行功取清凈土。令起忻慕作受生因。以苦切言。說垢穢相。令其厭惡成出離心。若非此心。不成始行。故非厭離。舍此經由。不起忻求。生彼無分。蓋受生之法。以愛為緣。始自初心終至等覺。變易未盡。忻厭叵忘。況始行耶。今求凈土。不為身受諸樂心染妙塵。蓋欲托彼凈緣速增勝道。以彼壽命無盡。依報自然無有女人及以根缺。雖圣凡共處。而無惡道之名。雖聲聞無邊。且離執真之見。彌陀為良導。觀音為勝友。一生補處甚多。十地圣人無數。風吟寶葉。波動金渠皆出妙音。盡詮至理。既無違順。永息貪嗔。凡有見聞。悉資寂照。皆住正定。功在于斯令之眾園尚須求預彼之寶剎。寧不愿生。但知凈土唯心。穢邦即性。即厭無厭。即忻無忻。是則正助合修。解行兼運。順佛正教。非己曲情。況觀經說上品生因。須大乘妙解。加修六度。兼勸眾生。故(知禮)今以三觀攻心。五悔助道。仍恐凈因未備。故以畢命自要。庶憑最后之強緣。以作往生之定業。而又若不燒身臂指。非出家菩薩。梵網之誡明然。舍身命財。是真法供養。法華之文煥矣。楞嚴然香一炷宿債俱酬。輪王剜身千燈妙果斯克。故知。初心后位上圣下凡。皆可遵修。并彰至教。但存正解。自免邪修。以知性火真空。豈有能燒之相。所燒自忘也。又知佛體圓妙。豈存所供之人。則能供亦寂矣。兩重能所既泯。一切功德斯成。是名苦行法門。所謂火光正受四土凈境。頓現此心。諸佛道場。咸彰此處。但隨所愿必遂往生。故智者云。臨終在定之心。即是凈土。動念即是往生凈土時。如此舍穢身。則盡垢穢之際。何理不彰。如此取凈土。則極清凈之源。何惑不遣。是以韋提忻清凈業報之處。即證無生。薩埵舍癰疽瘭疾之身。云求常樂。此之取舍與不取舍。體無二種。用亦同時。得名三種法門。謂取法門舍法門不取不舍法門。亦是三毒法門。具一切法。故無行經云。貪欲即是道。恚癡亦復然。如是三法中具一切功德。文殊云。我是貪欲尸利。我是嗔恚尸利。我是愚癡尸利。深得此意。即一心三觀。導一切行。辦一切事也。以一切法空故。舍穢必盡。一切法假故。取凈無遺。一切法中故。無取無舍。此之三法。一切如來同證。一切菩薩共修。故(知禮)今舍穢身。忻求凈土。輒敢仰效也。然則修心萬行入道多門。隨樂隨宜隨修隨悟。敢將側管局彼太虛。但以(知禮)爰自少年便存此志。今已衰朽。多歷事緣。此心常自現前。對境彌加增進。信由宿愿。敢不恭酬。年來建立道場。眾信共營供具。三載資緣粗備。數僧行愿偶同。此者遭逢秘監。知乎姓名。察其始末。敢請俯為檀越。運以力輪。使片善之有成。俾凈愿之克遂。然后庇我宗教。廣見流行。令未聞者聞。使未悟者悟。更冀佐治功成之后。期賾報滿之時。隨愿求生極樂世界。冀得同會一處。同敘宿因。同化含生。同登大覺(知禮)素無文學。元是野僧。發語粗浮。顯理疏脫。蓋奉讀前書云。精修懺之規。臻乎本凈。次書云。凈土匪虛先佛所證。仰惟秘監深洞苦行。可以窮源。復知凈邦由來即理。蓋欲(知禮)廣援誠教傍示未聞是敢輒附本宗。少述愚見。有黷臺聽。不任悚惶不宣

　　答楊文公問

　　　　同前


承師有言。西方凈土。風吟寶葉。波動金渠。此是何人境界。答曰。即此見聞更無道理。既彰教義。寧免指陳。夫凈土依正。俱宣妙法。聞者合了。根塵絕跡。物我一如。豈執有人對他境界此間圓頓行者。以根對塵。起識之時。即了以法界。對法界起法界。實非心外之境。境外之心。則心自知心。境自見境。境豈見境。心豈知心。知見既忘。言詮亦絕。故強名云。不思議境觀也。凡位修之尚爾。圣位證之奚言。又若強論所離之境差別之相者。粗中之粗。凡夫境界。細中之細。是佛境界。斯蓋教道分別也。若今圓論不離而離。初心能離佛之所離。以一心三觀即佛智故。前書云。對一切境。以此觀照了之。斯之謂矣

　　延慶募眾念佛疏

　　　　同前


原夫一念本融。諸法無礙。遇熏既異。感報成差。是以順性而修。則顯諸佛凈土。隨情而作。則循五趣苦輪。所以處娑婆者。升出尤難。墮落者眾。故經云。得人身者。如爪上土。失人身者。如大地土。直待三乘行備。方免四趣受生。蓋境界粗強煩惱熾盛。自力求脫。實難其人。若夫生安養者。國土莊嚴。身心清凈。直至成佛。不墮三途。經云。尚無惡道之名。何況有實。又云。眾生生者。皆是阿鞞跋致。若欲生彼。但當稱彼佛號。修彼佛慈。必為彼佛本愿攝取。舍此報身。定生彼國。具如經說。實非臆談。今結萬人以為一社。心心系念。日日要期。每歲仲春。同集一處。同修供養。同聽法音。會彼萬心。以為一志。俾成定業。誓取往生。況報得命光。其猶風燭。一息不至。三途現前。何得自寬不思來報。當依佛語無順人情。頓息攀緣。唯勤念佛

　　往生凈土決疑門

　　　　慈云懺主遵式


決疑者。疑為信障。世間小善。尚不能成。況菩提大道乎。古今諸師歸心凈域者。或制疏解經。或宗經造論。或隨情釋難。或伽陀贊揚。雖殊途同歸。而各陳所見。動盈編帙尋究良難。今統彼百家。以三疑收盡。一疑師二疑法三疑自

一疑師者。師有二種。一邪外等師。倒惑化人。非所承也。二正法之師。復有凡圣因果。凡及因位容有未了。猶清辯謂今彌勒未是遍知。俟龍華道后方復問津。即其事也。今顯示西方令回向者。唯果佛圣師。釋迦如來。及十方諸佛。出廣長舌。說誠實言。贊勸往生。更何所惑

二疑法者。佛法有二。一者小乘不了義法。二者大乘了義法。大乘中復有了不了義。今談凈土。唯是大乘了義中了義之法也。且小乘經部。括盡貝書。曾無一字贊勸往生他方凈土。故天親論云。女人及根缺。二乘種不生。此即明據也。問小彌陀經等。皆說彼國有聲聞弟子。及鼓音王經云。佛母名殊勝妙顏。亦應復有女人。答佛母且指初降生時。成正覺已。國土隨凈。必無女人。其母或轉成男子。如此方龍女。或復命終。如悉達母。有人注論。引此經文。而云彼土亦有女人者非也。聲聞如觀經疏及十疑論和會。今明大乘。復有三種。一者三乘通教。此則門雖通大。類神二乘。又當教菩薩。雖復化他。凈佛國土化畢。還同二乘歸于永滅。凈土深理。非彼所知。非了義也。二者大乘別教。此明大乘獨菩薩法。雖談實理。道后方證。因果不融。凈土則理外修成。萬法乃不由心具。雖塵劫修道廣游佛剎。指彼凈土因果。但是體外方便。斯亦未了。三者佛乘圓教。此教詮旨。圓融因果頓足。佛法之妙。過此以往。不知所裁也。經曰。十方諦求。更無余乘。唯一佛乘。斯之謂與。是則大乘中大乘。了義中了義。十方凈穢卷懷。同在于剎那。一念色心羅列。遍收于法界。并天真本具。非緣起新成。一念既然。一塵亦爾。故能一一塵中一切剎。一一心中一切心。一一心塵復互周。重重無盡無障礙。一時頓現非隱顯。一切圓成無勝劣。若神珠之頓含眾寶。猶帝網之交映千光。我心既然。生佛體等。如此則方了。回神億剎。實生乎自己心中。孕質九蓮。豈逃乎剎那際內。茍或事理攸隔凈穢相妨。安令五逆凡夫十念便登于寶土。二乘賢輩回心即達于金池也哉。信此圓談。則事無不達。昧斯至理。則觸類皆迷。故華嚴云。心如工畫師。造種種五陰。一切世間中。無不從心造。如心佛亦爾。如佛眾生然。心佛及眾生。是三無差別。又起信論云。所言法者。謂眾生心。是心即攝一切世間出世間法。依于此心。顯示摩訶衍義。十六觀云。諸佛如來是法界身。入一切眾生心想中。乃至是心作佛。是心是佛。又般舟三昧經云。佛是我心。是我心見佛。是我心作佛等。談斯旨者。大乘卷中粲然可舉。至若法華妙部如來親記往生。華嚴頓談普賢躬陳回向。是知。彌陀因地。觀此理而大誓普收釋迦果成稱此理。而廣舌深贊。十方三世。莫不咸然。問如上所明妙理圓極。為世人盡須觀行。然始生耶。答此不然也。今但直決疑情。令知凈土百寶莊嚴九品因果。并在眾生介爾心中。理性具足。方得今日往生事用。隨愿自然。是則旁羅十方。不離當念。往來法界。正協唯心免信常流執此非彼。其行愿之相。正在次門。非此所問。況九品生相各有行類。上輩三品須解須行。故文云。汝行大乘解第一義。即其人矣。若今之學者。見賢思齊。企金座而高升。唯妙觀而是托。若其中下之流六品生因。只是精持禁戒行世仁慈。乃至下下品生。本是惡逆。十念情誠。便生彼國。但能知有凈土。盡可回心。茍不然者。寧容九品之差降也。三疑自者。問曰。我是博地凡夫世緣纏蓋。云何此身生諸佛凈土。入賢圣海。同正定聚耶。釋曰。若了如上法性虛通。及信彌陀本愿攝受。但勤功福。寧俟問津。況十念者得生。唯除五逆及謗正法。又定心十念逆謗亦生。今幸無此惡。而正愿至求。夫何惑矣

　　義學編論席解紛

　　　　凈覺法師仁岳


空名居士。謂無已法師曰。竊惟傳記所載。始自晉時廬山遠公與諸信士。結香火之社。愿生西方。乃請社中劉遺民者為誓文。或曰斯乃教門權漸之方便。若究觀根極。其惟息心達本是正修行。有唐雍州藍田釋法喜。專修禪業。預知將死。大眾忽聞林北有音樂之聲。因以告喜。喜曰。世間果報。久已舍之。如何更生樂處。乃默而入定。須臾樂聲便止。喜亦端坐而終。又唐京師釋曇倫。臨終有問。往生何處。答云。無盡世界。于是寂然而化。今詳二師善逝。正是泥洹絕境。夫何遺身之徒。求生凈土。以彼較此。一何粗疏。愿叩兩端。用袪未悟。法師曰。余向者已聞楊公之書。謂極樂為示權。誡乎忻厭取舍之說。不俟再問。方欲連茹引而伸之。今蒙致詰。如弦得筈。豈得不發。所言極樂為權。權必對實也。請試陳之。為以小乘是權大乘是實耶。為以有法是權無法是實。即若謂小乘是權者。且聲聞經中。曾無一言勸贊往生十方凈土。故迦葉云。但念空無相無作。于菩薩法游戲神通凈佛國土成就眾生。心不喜樂。若謂有法是權者。何但極樂是權。至于泥洹。皆是權耳。故須菩提云。若有法勝于涅槃。我說亦復如幻如夢。由是言之。忻泥洹而厭極樂。亦猶逃峰赴壑。俱不免于害也。又若謂吾不取極樂亦不著泥洹。曠然無朕。不可擬議。若爾則滅后無生。何殊外道斷滅之見。復有說云。吾滅度后。十方世界。皆是我身。何必定生西方極樂。若爾則便同圣人普現色像。儻未證謂證。大妄語罪。其誰當之。天臺智者云。常人聞生。即作生解聞無生。即作無生解。不知生即無生無生即生。橫相是非。嗔他求生凈土。幾許誤哉。故知。法喜不求于樂處。曇倫示歸于無盡。斯乃遺情。離著之語。必非滅后永寂如空。凡夫則循業受生。圣人亦隨機利見。況法喜滅后。降神于弟子曰。吾欲露尸山野給施眾生等。豈非此身雖謝彼識猶生乎。而指為泥洹絕境者。將何以驗之。且夫泥洹此翻滅度。統括諸教。其唯二焉。若聲聞泥洹者。滅見思煩惱。度分段生死。證偏空之理。理既偏矣。空不能有。故身土皆亡。此方便之說也。若諸佛泥洹。滅無明煩惱。度變易生死。證中道之理。理既中矣。非空非有。故應化無窮。此了義之談也。今未審。倫喜二師是何泥洹。若是偏空。未免粗疏。若是中道。何名絕境。今之學人。孰不謂即心是佛。觸目皆真。寧勞乎轉物同如。亦已乎超毗越釋。及無根其所自核。其所歸空空然。冥若夜游。實貪恚之具存。何忻厭而不起。眷富貴如骨肉。顧貧賤如瘡疣。于吾善者。愿欲升之太階。于吾惡者。恨不戮之都市。凡此之類。恥修凈土。謂之忻厭者。不知其可也。僧傳習禪篇中。甚有苦節。謹終之者。或西務安養。或上忻知足。慧真絕粒。以行懺凈度。然身以為燈。僧顯現感于彌陀。智晞明見于兜率。莫謂此等皆是習俗粗疏之人乎。廬山遠公稀代之僧寶。西域梵眾。咸稱漢地有大乘道士。每燒香禮拜。輒東向稽首。豈迷圓頓之教。顓由權漸之門。劉雷之徒。皆晉世髦杰。何詭誕而隨之乎。而不知漸門多昧于往生。頓教盛稱于凈土。佛言。讀誦大乘方等經典。善解義趣。于第一義。心不驚動。斯為上品往生之業。又天親云。二乘種人。不生極樂。華嚴有勸生之說。法華有記往之文。十方如來。出長舌相。靡不稱贊往生彼國。彌勒問佛。于此世界。有幾菩薩生彼佛國。佛言。有六十七億不退菩薩。一一菩薩。已曾供養無數諸佛。次如彌勒者也。又佛言。末世法滅之后。特留無量壽經。百年住世。接引眾生。以此證之。如何芥視往生之人。如何蓁塞極樂之路。所損至大。可不謹乎

又后序云。復有引傳燈大珠和尚云。舍垢取凈。是生死之業。龐居士云。若舍煩惱入菩提。不知何方有佛地。以此句偈。輕蔑凈土者。固未可也。且不垢不凈之言。即心即佛之義。凡稟釋教者。孰不知之。安以真如平等之談。便廢因緣修證之法。六住大士。尚存分段之生。四果真人。亦有變易之死。云何殂落永謂泥洹。須知菩薩未證妙覺已還。常以空心遍修萬行。終日觀佛。無佛可觀。歷劫度生。無生可度。暫趣于空華凈土。權依于幻化彌陀。破昨夢之塵勞。入干城之地位。乃至成佛。雖自行冥寂。而利他宛然。故喻之以明鑒之身。現之以隨類之像。世人弗詢大義。唯忻頓悟直入無生。而不思。永嘉一宿覺云。若實無生無不生。既豁達而取空。恐莽蕩而招禍此類乎。越中習射。不踰數步之間隴西學游。翻沒洄波之內。如斯知識。未可參尋

　　凈土修因或對

　　　　樝庵法師有嚴


或曰。生欲天者十善為因。生色天者禪定為因。善禪不修。而望生欲色天者。未之有也。夫生凈土者。必須修無生妙觀。才可得耳。若妙觀無相應之期。必凈土絕可生之理。今之學者。都懵教旨。謂生天難而凈土易。輒以有相之善。引脛而向。望風發愿。便待足蹈寶蓮身參圣眾謬矣。若謂生天難。是猶具四足而走曠難。若謂凈土易。亦猶無兩翼而凌空易。又孰信乎

對曰。凈土非難易。難易在人。難者疑情咫尺萬里。易者信心萬里咫尺。所云修無生妙觀。得生者誠哉。是言也。此雖正意。乃上根得生之一門耳。然不可辟一門而塞多門。安樂集云。生凈土者有二種。一有相心。謂著相忻樂。二無相心。謂理觀相應。若今之世中下鈍根愚迷障重。待理觀相應方生者或少矣。原夫佛慈接物。方便多門。有定散之善焉。有佛法之力焉。有事福而假愿力回向焉。有垂終劇怖而賴求救焉。如是等類。百千萬數。有藉其一必得往生。是定善者。修心妙觀。首楞嚴定等是也。散善者。如四十八愿經修十念者。都攝六根。但聲聲相續而已。以未兼理定。說名為散是也。佛力者。如十疑論云。阿彌陀佛大悲愿力。攝取念佛眾生。即能發菩提心。行念佛三昧等。承佛愿力。即得往生。如劣夫從轉輪王。一日一夜周行四天下。非其自力。輪王之力也。法力者。如佛告蓮華明王菩薩。令誦灌頂神咒。加持沙土。散亡者尸或亡者墓。彼所亡者。或墮地獄餓鬼畜生中。承是真言。生極樂國是也。事福假回向者。慈心不殺。具諸戒善。受持秘咒。讀誦大乘。種種福善回向莊嚴。成凈土因者。如聲入角。遠亦可聞。得生極樂是也。垂終求救者。臨命終時。火車相現。稱佛力故。猛火化為清涼風。如僧雄俊。臨入火鑊。并汾州人屠牛為業。臨終見群牛逼觸其身。苦痛切已。及張鐘馗殺雞為業。臨終見神人驅群雞啄破兩目。流血盈床。稱佛號時。俱生凈土是也。隨愿往生經云。若人以亡者嚴身之具。堂舍園林而施三寶。其福最多。可拔地獄之殃往生凈土。又無量壽經云。諸小行菩薩。及修小功德者。不可稱計。皆得往生。又梵網經。令請法師講菩薩戒。福資亡者。得見諸佛等。譬如國家搜揚草澤。于文學武學中。取士者非一科。況復此外更有奏陰。若以奏陰喻佛力。學科喻行愿。彼則多士分職。此則萬行成圣。佛曰易往。子曰難生。乍可順教談于易往。開人解脫之門。不須執迷說于難生。塞彼菩提之路。孔子曰。多聞闕疑。謹言其余則寡尤

　　凈土魔佛或對

　　　　同前


或曰。多見世人發愿。愿命終時待佛接引超生凈土。若佛接引豈不是魔。予謂世人發狂愿耳

對曰。魔非無也。若謂發愿求生凈土承佛接引必是魔者。則佛誤人生魔宮矣。普賢教人發愿云。愿我臨欲命終時。面見彼佛阿彌陀。龍樹菩薩歷代圣賢。咸有著述(云云)豈俱令人發狂愿生魔宮耶。子作此說。斷佛種子。非魔是何。請為子略陳魔相及降魔法。夫魔有四種。謂煩惱陰死及天魔。若欲降之者。如大集經云。斷集諦是降煩惱魔。知苦諦是降陰魔。修道諦是降天魔。證滅諦是降死魔。又智論云。得菩薩道故破煩惱魔。得法性身破陰魔。得法性又破死魔。常一心。破一切處心不著。入不動三昧故破天魔。然天魔最為難識。以能變現為佛菩薩像故。又涅槃經云。佛去世后。后五百歲中。魔道漸興。魔作比丘壞亂佛法。又禪門云。魔鬼入心。破正戒破正見。破威儀破凈命。不敬三寶父母師長。或毀壞經書形像塔寺。作諸罪逆。斷滅善根。現平等相。毀他修善。云非正道。或說無因無果。如是邪說。壞亂正法。具如九十六種外道經中一一分別。惡魔之相。又誰識之。又智者禪門中。教人辨魔有三法。一者了知見聞覺知皆無所有。不受不著。亦不憂戚。亦不分別。若是魔者。彼即自滅。二者但反觀見聞覺知之心。不見生處。如是觀時。魔便滅謝。三者若作此觀不即去者。但當正念。勿生懼想。正念不動。知魔界如即佛界如。一如無二如。于魔無所舍。于佛無所取。佛法現前。魔自退去。辨魔佛之真偽。乃學教有教眼者識之。若悠悠之徒。或命終之時。風刀解體。精神荒越。怕怖章惶又何暇辨魔佛之真偽哉。然火就燥水流濕。邪不干正。或有一生之中以淳凈心堅固諦信。至誠禮誦悔過發愿。吾知此人若身若心。則與彌陀氣類交接。智論云。如風吹樹斜勢西傾。及其倒時。必當西倒。習善得生。亦復如是。脫更有人。愿力且薄。罪障又重。臨終相現。稱佛垂救以佛力故。魔無能為。若人合生安養凈土。而為魔奪。乃是佛之力。不如魔之力耶。故大品般若云。若人書寫般若波羅蜜經。乃至修行。是佛力故。魔不能為留難。又諸大乘經中。菩薩天仙金剛力士。各有誓愿。令修行人魔不得便。故南山云。韋馱將軍。最多洪護。若見魔屬惑亂比丘。則凄惶奔赴。應時剪除。今之生凈土人。設為魔蔽。諸佛菩薩并護法神將。豈不救耶。原夫命終見佛。佛從心現。凈土廣博現亦從心。子迷指歸。妄有排毀。吾恐有拔舌之痛。伊匪堪也。設或有人死生魔宮者。以修行時多雜魔業。魔業者倚附佛法。邀名射利。外現清白。內唯腐臭。詐偽欺罔。吾我自高。截他人千尺之長為半分。揚自己一句之少為萬斛。此人氣分。與魔交接。命終之日。儻不淪三惡道。則生魔宮。向所謂水流濕亦可例也。若免三惡得生魔宮。斯亦幸矣。況大自在天本是大權。故凈名經云。作魔王者。皆是住不思議解脫菩薩。以方便故教化眾生。故經中魔王。帶萬二千天女。惑持世菩薩。時維摩詰一為說法。是諸魔女。俱證無盡燈三昧。向謂幸矣。乃此是也。奉愿自后修行之徒。但自內照修凈土心。是淳凈心耶。是魔業心耶。萬法唯心。心凈佛迎。心垢魔接。于理易了。奚須致疑。更有一類教眼盲者。貪慢溢腹。是非填膺。平安之時。四魔之中三不能識。臨終之際。恐生魔宮。口言降天魔。而中心存坐脫之法。愿于豪貴家。記生為人。又一何可笑

　　唯心凈土說

　　　　圓辯法師道琛


或問。唯心凈土本性彌陀。為當往生為即心是。若往生者。何謂唯心。若即心是。何故經云過十萬億佛土耶。或答事理有異。約事須當往生。據理即心而是。今議曰。圓家事理一體無殊。何得抗分而通此義。當知十界四土。若凈若穢。不離我心。此心全是妄念。以本具故。具足百界千如依正等法。此但直具而已。若達全具為遍。遍彼生佛。彼彼生佛互遍亦爾。趣舉一法是法界之大都。互具各具互融互攝。參而不雜。離亦不分。一多自在。不相留礙。夫如是者。豈有娑婆釋迦樂邦彌陀。而離我心耶。故輔行曰。又復學者。縱知內心具三千法(各具義也)不知我心遍彼三千。彼彼三千互遍亦爾(互具義也。一彼彼生一彼彼。佛心佛眾生。彼彼皆具也)茍順凡情生內外見(今疑。唯心凈土遠過十萬億剎者。正是生內外見也)應照理體本無四性。心佛眾生三無差別。能知此者。依俙識心(文)準此則知。三千本是融妙之法。任運具攝依正色心凈穢國土。既曰三法無差。則唯心本性。無復致疑。今更以譬喻顯之。如彼帝釋殿上。千珠寶網眾珠之影。映在一珠。一珠具足眾珠。彼彼千珠。互映亦爾。現前一心。即是千珠中一。彼彌陀佛土。亦是千珠中一。所有十界眾生趣舉一界。皆是千珠中一。既我一珠能映眾珠。我心之內無復眾珠。則離我心外無別凈土。何故爾耶。以釋迦亦是一珠彌陀亦是一珠。既舉一全收。豈心外有法。故曰唯心凈土本性彌陀也。然則唯心之言足矣。又何謂之過十萬億佛土耶。當知。經旨乃是以理揀情說之。何者情生則十萬迢遙。唯心乃一念理是。若爾唯心而已。何云凈土。須知體非因果。一念唯心迷悟既殊。因果宛爾。彌陀果悟我等因迷。忻厭心生。順佛勸往故云唯心。又稱凈土矣。然則既有取舍忻厭。莫成虛偽耶。曰當知。圓人舍則舍穢究盡。三土九界皆舍。取則取凈窮源。直取上品寂光。故妙宗曰。取舍若極。與不取舍亦非異轍。良由寂光不離三土。十界只是四土耳。若以四眼二智觀之。則萬像森羅。三土九界須舍。若以佛眼種智觀之。則真空冥寂。非離三土九界別有寂光。非寂光外別有娑婆。如古德曰。只緣即心是佛。須假修行者。乃此意也。會得唯心。則不妨十萬之程。以理揀情。其旨深矣。又復須知。此約順謂了性為行以說。若論逆則背性成迷。亦可談于唯心地獄。以地獄亦是千珠中一。亦是全具為遍。此地獄外無復余法。一切趣地獄。是趣不過。六即三千。俱皆地獄。如是則鐵床非苦。變易非遷。一切皆是性德本具性惡法門。由是而知。若逆若順。因果迷悟事理修性。若了唯心本性。只一三千融妙之法。十萬遐方皆不為礙。何以故。以真具故。以三千故。以融攝故。故得如斯。以上略提梗概。若欲深證此理。須除情想

　　唯心凈土文

　　　　姑蘇禪師守訥
禪師姑蘇鄭氏子。其族顯官。少依圓照禪師。得大徹悟。唱道宣城。緇素欽敬。先自天衣懷禪師以下。專用凈土法遞相傳授。皆遂往生。各有明驗。具載寶珠集。師有唯心凈土文。今錄于此

佛說極樂凈土。普勸娑婆群生。應當發愿生彼國土。然學頓者。拂之為權說。不通理性者。泥之于事相。吾嘗學唯識。唯遮外境。識表自心。心外無境。境全是心。心法遍周。凈土豈離乎當念。生佛同體。彌陀全是于自心。總攝有情。誠無凡圣之異。融通法界。寧有遠近之區。首楞嚴經。心存佛國。圣境冥現。唯闡提無信根者。則十萬億佛土。遠隔他方之外矣。天衣懷禪師。一生回向凈土。問學者曰。若言舍穢取凈厭此忻彼。則取舍之情。乃是眾生妄想。若言無凈土。則違佛語。夫修凈土者。當如何修。復自答曰。生則決定生。去則實不去。若明此旨。則唯心凈土。昭然無疑。論云。智習唯識通。如是取凈土。愿諸同志。決定求生。政和三年癸巳。比丘(守訥)敘天親金剛般若論偈曰。智習唯識通。如是取凈土。非形第一體。非莊嚴莊嚴。論自釋云。智習唯識通者。此明真土。諸佛無有莊嚴國土之事。諸佛唯有真實智慧。習識通達。則是修習無分別智。通達唯識真實之性故。如是取凈土者。即修此智習唯識通。菩薩之人。乃取得凈土之果故。非形第一體者。此句明凈土體。不自生滅為凈土形。乃以真實第一義理故。凈土體故。非莊嚴莊嚴者。一形相土。即水鳥樹林等事莊嚴也。二法性土。即是正智證契真如無漏功德。無有形相為莊嚴也

　　勸修西方說

　　　　解空法師可觀


吾佛釋迦出現娑婆。統化大千。應跡中天。八相成道。垂慈為物。在諸大教。或因而及之。如華嚴法華。或專為一緣。如十六觀無量壽經稱贊凈土經。什譯即小本佛說阿彌陀經并鼓音王經。偏贊西方。勸修念佛。一切大教。正宗所詮。修行門戶。若欲依經所說行之。自非大根大性。宿世緣熟。必難造詣。速得發悟出離生死。又恐生死何期。不能善始令終。是故阿彌陀佛。以本愿力。示現西方極樂世界依正莊嚴清凈蓮華。三輩九品。為欲攝受能念佛人。一心不亂。系念彼佛。時至緣會。恬然命終。見佛光明。不落魔境。決定高超無際苦輪。此一段事。若非釋迦出現世間。何由得之。固非小緣。須知偏贊西方。乃急救法。何翅中流失舟。一壺千金。正如佛說阿彌陀經。不待時機發起。即便為說。經意在此。東晉廬山虎溪慧遠法師。結白蓮社。賢士大夫。并諸尊者一十八人。同修西方。念佛三昧。臨終見佛。即得往生。雖謝靈運。以心雜止之。不許入社。自此流通。后世追仰遺風。無間一切。信向甚盛。世傳六祖壇經。韶州人見六祖因問。有修西方。此法如何。六祖答以自心有西方。即是真西方。自有西方心。何處覓西方。東方人造罪作業。求生西方。若西方人造罪作業。求生何處。但能悟性。何所不可。噫如此鄙俚一笑可也。竊名祖師。不可行用。或謂。既云悟性。此亦有理。其理偏尚。無非禪病。相傳高麗焚毀此書。遼東人師。稍有眼目。昔嵩明教贊之。何其失言。此老戒根堅固。陳令舉為作行狀。平生童真。其聲如擊清磬。身后火浴六事不懷。可謂僧寶。后世難及。不可求備。亦見此矣。須知西方念佛三昧。甚易修行。只在日用。一心不亂。系念彼佛。彼佛愿力。自念佛力。任運相應。雖有取舍。與不取舍殊無異轍。何以故。念念離相。了不可得。如盤走珠自在無礙。身心清凈猶如蓮華。達唯心了本性在我而已。去此不遠

　　凈土略因

　　　　待制晁說之


臨淄趙子和仁裕。移書洧上老法華曰。吾東州人。近因子之文。始知有西方凈土可修。而自天臺教以出也。子宜于此圓妙大教。專明茲真修一事。益以惠我無情有性者。仆謝之曰。具縛凡夫。與予同在三災八難中。何敢任此。雖然病者未必不識藥也。竊聞之。有生有死。而凡圣殊。有凡有圣。而身土異。有身則有土。有土則有身。孰穢孰凈。可不辨之耶。我釋迦牟尼佛與阿彌陀佛。憫此眾生。乃同一愿力。于無量無邊法門之外。建立此一法門。釋迦賓之也。彌陀主之也。釋迦生之也。彌陀家之也。釋迦于病藥之也。彌陀使之終身不病也。釋迦之土。猶逆旅也。彌陀之土。猶鄉閭也。自西竺以望安樂國。與吾震旦之望安樂國一也。是故文殊普賢彌勒龍樹賢護無著天親。皆愿往生。而觀音勢至在釋迦所。亦在彌陀所。吾土始自慧遠白蓮社。與謝靈運劉遺民輩倡導之。后繼有曇鸞道珍懷感懷玉道綽善導之愿行。尤著而可考。吾天臺智者大師。承圣賢之后。振法華之音。其教始大備。而行之益遠。法華之前有維摩經。首以凈土起教。法華之后有起信論。終歸證于凈土。揆觀其目。蓋有十種佛土二十七品佛土。其合之為四土。則復自吾智者始。是四土之名。散在法華華嚴維摩仁王普賢行愿及大智度論。唯吾智者合而次第之。其在維摩之空室法華之空中寶塔。則常寂光土也。維摩之眾生寶蓮華法華之眾。皆是菩薩。則實報莊嚴土也。維摩法華之聲聞菩薩。共為僧等則方便有余土也。維摩之見妙喜國法華之三變大地。則同居凈土也。維摩有香積菩薩。法華初放大光明。則同居穢土也。佛告寶積長者子言。菩薩隨所化眾生而取佛土。則同居土也。隨所調伏眾生而取佛土。則方便有余土也。隨諸眾生。應以何國入佛智慧而取佛土。則實報莊嚴土也。隨諸眾生。應以何國起菩薩根而取佛土。則常寂光土也。其文雖隱。而其義彰。其名雖散。而其理合。茍非吾智者出之。則如之何。嗟夫遠公。于教典未備之時。根機未熟之際。率群賢而創導之。智者斂波瀾而淵澄。開隱秘而震耀。終成此教以貽來者。顧豈不來自凈土。而欲斯穢土凈耶。然法華于藥王品。示安樂世界生蓮華中。其在普賢品。則示兜率天。生彌勒所。吾智者舍普賢之行。而專意藥王之證。其后有慈恩法師。復舍乎藥王。而專意普賢。則又深知四土之分別者也。唯知四土。則十有六觀盡矣。三身三觀四教萬法。悉無遺矣。雖然有二患焉。一曰疑而不信。彼疑不自信。則我內信而何補。智者猶病諸。十疑論所以作也。唐永州巽上人。特書是論于龍興寺壁。其所感深也。二曰信而狂且愚。不知悟心以入觀明因以克果。但言我能心凈。孰非凈土。似能為維摩之言。而身實天魔之民也。豈不重可惜哉。其在今世洪此教也。蓋有人焉。如慈云法師之教行。四明法師之觀智。近者靈芝律師之辯論。何以尚之。洧上老法華。初從明智法師而生信。后頗從容于靈芝云(待制道號老法華。亦曰天臺教。僧后見盡心于吾道矣)

　　凈土余說

　　　　草庵法師道因


經有云彌陀是法界身者。有六十萬億那由他由旬身者。有丈六者。有八尺者。有城廣十千由旬者。有浴池廣八萬四千里者。有疑城者。有邊地者。有胎宮者。飯有食者。有華葉二百五十由旬者。有大如車輪者。有父母者。有魔王者。有不嚴土如釋迦者。然諸經論。往往更有不同者。豈一時赴機之權耶。曰安可謂之權乎。且吾釋迦王三千大千世界。則此一四天下果報。尚且有殊。豈諸國皆同乎。應身同居。其猶若是也。矧三身四土乎。況彌陀攝受十方念佛眾生。高下淺深。抑亦不等。恐不啻大千界而已。豈止十千由旬之局哉。又況三身四土乎。由是而知。不同之說為若此也。然諸經論。不明言之者。既欲使行者專注一境。所以不必多及之也。矧如向所敘者。即多及之相乎。然此唯四明深達之。嘗解五濁輕重同居凈穢曰。此凈甚通。須知別意。如四教初心及戒善者。皆能五濁輕薄。感同居凈。今圓觀輕濁。依正最凈。比于余經修眾善行。其相天殊。他聞此說。以謂四明是何義歟。夫金翅啖龍于九淵。貫于七金。棲息于鐵圍之上。井蛙信之乎

　　凈土自信錄記

　　　　無功叟王闐


余觀如來東流之教。若直指本心令人究理之說。有識者既已信之矣。而庸鄙之徒。亦無敢議者。及乎示凈土論往生。則人莫不懷疑焉。且眾生本心。具四凈土。曰凡圣同居。曰方便有余。曰實報無障礙。曰常寂光。如凡圣同居者。在具縛凡夫。即可依之。其余三土。至斷惑圣人。始獲證入焉。往生一門有二凈業。曰正觀默照本心也。曰助行備修萬行善也。正觀與助行并進。則達四凈土。止有愿等事善者。近生凡圣同居。而遠作上三土之因也。以此論之。則凈土者。正是究理菩薩所登境界。而兼容悠悠眾生回向漸修耳。彼信如來直指本心令人究理之說。而疑其示凈土論往生者何哉。大抵眾生本心。體無一法有形。用無一相不備。彼不知之。謂直若太虛寥曠無復依正莊嚴。又助行以正觀為主。正觀以助行為輔。二者相待而立。似反而符。彼不知之。謂究理忘緣。則何須加愿。加愿往生則有妨究理。況復凈土具有四品。其往生者。上至究理菩薩。下及漸修眾生。則何類不收。何機不攝。彼不知之。聞圣師高僧往生。則自甘絕分。見婦人童子念佛。則恥從其事。噫如來之稱贊凈土也。其意若曰。凈土自他凡圣因果。即眾生之自心耳。往生凈土易。自信自心難。當時十方諸佛。知其說一切世間難信之法。由是舒舌勸信。既而如來又喻之。使信受焉。則大覺垂慈之旨。于斯可見。而眾生終不信。是可嘆也。一日客有訪余以凈土教者。嘗隨其所詰。而論說之矣。暇時編次成書。得十問答。名曰凈土自信錄。或見或聞。或依或違。不動娑婆。即歸極樂。此余之志也。四明無功叟王闐記

　　凈業專雜二修

　　　　京師比丘善導


問曰。何故不令作觀。直遣專稱名號者有何意耶。答眾生障重。境細心粗。識揚神飛。觀難成就。是以大圣悲憐。直勸專稱名字。正由稱名易故。相續即生。若能如上念念相續。畢命為期者。十即十生。百即百生。何以故。無外雜緣得正念故。與佛本愿相應故。不違教故。順佛語故。若舍專念修雜業者。百中希得一二。千中希得三四。何以故。乃由雜緣亂動失正念故。與佛本愿不相應故。與教相違故。不順佛語故。系念不相續故。心不相續念報佛恩故。雖作業行。常與名利相應故。樂近雜緣。自障障他往生正行故。比見諸方道俗。解行不同。專雜有異。但使專意作者。十即十生。修雜不至心者。千中無一。仰愿一切往生人等。善自思量。已能今身愿生彼國者。行住坐臥。必須勵心克己。晝夜莫廢。畢命為期。上在一形。似如少苦。前念命終。后念即生。長時永劫。常受無為法樂。乃至成佛不退生死。豈不快哉

　　辨橫豎二出

　　　　桐江法師擇瑛


　豎出者。聲聞修四諦。緣覺修十二因緣。菩薩修六度萬行。此涉地位。譬如及第。須自有才學。又如歷任轉宮。須有功效。橫出者。念佛求生凈土。譬如蔭敘。功由祖父他力。不問學業有無。又如覃恩普轉。功由國王。不論歷任淺深。于橫出中。有定散二善。故善導和尚立專雜二修。雜修者。謂散漫修諸善業。回向莊嚴也。專修者。身須專禮阿彌陀佛。不雜余禮。口須專稱阿彌陀佛。不稱余號。不誦余經咒。意須專想阿彌陀佛。不修余觀。若專修者。十即十生百即百生。若雜修者。百中或得一兩人生。千中或得三五人生。今見世人。有一日禮阿彌陀佛三千拜者。日稱阿彌陀佛十萬聲者。有晝夜習坐專想阿彌陀佛者。并有感應。斯可驗也

　　晨朝十念法

　　　　天竺懺主遵式


修凈業者。須每日清晨服飾已后。面西正立合掌。連聲稱阿彌陀佛。盡氣為一念。如是十氣名為十念。但隨氣長短。不限佛數。惟長惟久氣極為度。其佛聲不高不低。不緩不急。調停得中。如此十氣連屬不斷。意在令心不散。專精為功故。名此為十念者。顯是藉氣束心也。盡此一生。不得一日暫廢。唯將不廢。自要其心。必生彼國。作此念已。發愿回向云

我弟子(某甲)一心歸命極樂世界阿彌陀佛。愿以凈光照我。慈誓攝我。我今正念。稱如來名。經十念頃。為菩提道。求生凈土。佛昔本誓。若有眾生欲生我國。至心信樂乃至十念。若不生者不取正覺。唯除五逆誹謗正法。我今自憶此生已來。不造逆罪不謗大乘。愿此十念。得入如來大誓海中。承佛慈力。眾罪消滅。凈因增長。若臨欲命終。自知時至。身不病苦。心無貪戀。心不倒散。如入禪定。佛及圣眾。手持金臺。來迎接我。如一念頃。生極樂國。華開見佛。即開佛乘。頓開佛慧。廣度眾生。滿菩提愿

　　念佛方法

　　　　同前


夫大覺世尊。以四種法度諸眾生。一者示現相好。令觀察者發菩提心。二者示現說法。令得聞者開悟入道。三者示現化事。令見聞者獲諸法利。四者名號流布十方。令其聞者執持系念罪滅。善生而得度脫。今言念佛者。或專緣三十二相。系心得定。開目閉目。常得見佛。或但稱名號。執持不散。亦于現身。而得見佛。此間現見多。是稱佛名號為上。如懷感法師。一向稱阿彌陀佛名號。而得三昧。現前見佛。故今普示稱佛之法。必須制心不令散亂。念念相續。系緣名號。口中聲聲。喚阿彌陀佛。以心緣歷。字字分明。使心口相系。若百聲若千聲若萬聲。若一日若二日若七日等。但是稱佛名時。無管多少。并須一心一意心口相續。如此方得一念滅八十億劫生死之罪。若不然者。滅罪良難。若恐心散。須高聲疾喚。心則易定。三昧易成。故感法師決疑論中。引大集日藏經云。小念見小佛。大念見大佛。論釋曰。大念者。大聲稱佛也。小念者。小聲稱佛也。斯則圣教。有何惑哉。奉勸今諸學人。唯須厲聲念佛。三昧易成。小聲稱佛。遂多馳散。此乃學者方知。非外人能曉也。此又與天臺智者大師。釋觀經中罪人。臨終十念稱佛。滅地獄火得生凈土。其意宛同。如云是心雖少時。而力猛利諦心決斷。勝百年愿力。是心名為大心。不惜身命。名為健人也。彼云大念。此云大心。彼云厲聲。此云猛利不惜身命。彼云小聲多散。此云勝百年愿力。豈非皆令猛利。大聲稱佛。雖少而功多。若小聲稱佛雖多而功少。故云十念能勝百年。今時多見世人。稱佛都不精專。散心緩聲。遂致現世成功者少。臨終感應事稀。故今特示此法切勸。凡念佛時。一心不亂。高聲唱佛。聲聲相續。不久成功也

　　挍量念佛功德

　　　　同前


大般涅槃經云。假使一月。常以衣食。供養一切眾生。不如有人一念念佛所得功德十六分之一。假使鍛金為人。車馬運載。乃至眾寶各滿百數。以用布施。不如發心向佛舉足一步。假使有人。以大象車。盡載大秦國中種種珍寶及以瓔珞。數各滿百。以用布施。猶亦不如發心向佛舉足一步。若以四事。供養三千大千世界所有眾生。猶亦不如發心向佛舉足一步所得功德無量無邊(已上經文)普勸在家信心士女。每日晨朝。著衣凈心。瞻禮佛像。如見真佛無異。莫令一日空過。設使公私忙急。亦須標心。略入佛堂。燒香頂載。所貴舉一步向佛。若有閑暇。朝暮莫舍。不拘早晚。請觀一念念佛。及舉足向佛一步功德。如此殊勝。何況步步念念。旋繞念佛。所滅罪障。所得功德。不可思議

　　往生坐禪觀法

　　　　同前


欲修往生觀者。當于一處繩床西向。易觀想故。表正向故。加趺端坐。項脊相對。不昂不傴。調和氣息。定住其心。然所修觀門。經論甚多。初心凡夫。那曾遍習。今從要易想。略示二種。于二種中。仍逐所宜。未必并用。其有于余觀想熟者任便。但得不離凈土法門。皆應修習。所言二種。一者扶普觀意坐已自想。即時所修計功。合生極樂世界。當便起心。生于彼想。于蓮華中。結加趺坐。作蓮華合想。作華開想。當華開時。有五百色光。來照身想。作眼目開想。見佛菩薩及國土想。即于佛前坐聽妙法。及聞一切音聲。皆說所樂聞法。所聞要與十二部經合。作此想時。大須堅固。令心不散。心想明了。如眼所見。經久乃起。二者直想阿彌陀佛丈六金軀。坐于華上。專系眉間白毫一相。其毫長一丈五尺。周圍五寸。外有八楞。其毫中空。右旋宛轉。在眉中間。瑩凈明徹。不可具說。顯映金顏。分齊分明。作此想時。停心注想。堅固勿移。然復應觀想念所見。若成未成。皆想念因緣。無實性相。所有皆空一如鏡中面像。如水現月影。如夢如幻。雖空而亦可見(二)皆心性所現。所有者即是自心。心不自知心。心不自見心。心有想即癡。無想即泥洹。心有心無。皆名有想。盡名為癡不見法性(三)因緣生法即空假中。不一不異。非縱非橫。不可思議。心想寂靜。則能成就念佛三昧。久而乃起

　　念佛修心術

　　　　山堂法師彥倫


諸大乘經勸生凈土。因通二種。一定二散。定謂即心觀佛。想彼西方依正主伴。唯心本具。我心空故。如來本空。我心假故。如來宛爾。我心中故。如來絕待。或想蓮華開合我居其中。合表即空。開表即假。四微體同。即表中道。故經云。諸佛如來是法界身。入一切眾生心想中。是故我等心想佛時。是心即是三十二相八十種形好。是心作佛。是心是佛。此乃如來親示唯心三昧。圓常觀體。了彼凈土生佛依正色心。悉我自心性具功德。即境為觀。心外無佛性外無土。觀之不已。證無生忍。二者散善。用純實心。信有西方。一心不亂。系念彌陀。一日七日。聲聲不絕。念念無間。經云。執持名號。一日七日。一心不亂。其人命終。阿彌陀佛與諸圣眾。現在其前。然事想彼國。但無三觀名散善耳。故三種凈業回向愿生。咸登極樂。吾祖智者云。根有利鈍。行有定散。觀佛三昧名定。修余善業說以為散。散善力微。不能滅除五逆。此經明觀故得往生。是知。若定若散。或鈍或利。皆凈土因。咸趣無生。永無退轉矣

　　寶王論揀示往生義

　　　　草堂禪師飛錫


問學佛道者。心散難檢。今欲一以貫之。專西方念一佛。踐不退地。袪有漏心。乘扁舟于黃金之池。禮彌陀于白玉之殿。以通三世。希沾九品。不亦可乎。對曰。龍樹十住婆沙論云。菩薩道有難行行。如陸地乘舟也。有易行行。如水路乘舟也。阿彌陀佛本愿之力。若人聞名。稱念自歸彼國。如舟得水。又遇便風。一舉千里。不亦易哉。則釋迦如來父王眷屬六萬釋種。皆生極樂土。蓋佛與此界眾生緣深。故專注一境不亦良哉

問世之人。多以寶玉水精金剛菩提木患為數珠矣。吾則以出入息為念珠焉。稱佛名號。隨之于息。有大恃怙安懼。一息不還屬后世者哉。余行住坐臥。常用此珠。縱令昏寐含佛而寢。覺即續之。必于夢中得見彼佛。如鉆燧煙飛火之前相。夢之不已三昧成焉。面睹玉毫親蒙授記。則萬無一失也

問一念十念往生凈土。何者為正。對曰。但一念往生。住不退地。此為正也。如佛所說。謗佛毀經。打僧罵尊。五逆四重。皆一念惡業成。墮無間獄。猶如箭射。今之念佛。生于凈土。亦一念善業成。即登極樂。猶如屈臂。前一念五陰滅后一念五陰生。如蠟印印泥印壞文成。尚不須兩念。豈要至十念哉。又一念者如經云。愛酪沙彌生一念愛心。后生酪中作蟲。斯皆一念非十念也。又大無量壽經。明一念念佛皆得往生。觀經十念。良有以也。蓋為遘疾尪羸。力微心劣故。須十稱彌陀。以助其念。若心盛不昧。一念生焉。亦猶栽植絲發其茂百圍也。問方等經中修無上深妙禪定。令繼想白毫兼稱佛號以祈勝定。既契之后。心佛兩忘。信有之矣。但默念泉澄。即三昧自至。亦何必聲喧里巷。響震山林。然后為道哉。對曰。誠如所問。聲亦無爽。試為明之。何者夫辟散之要。要存于聲。聲之不厲心竊。竊然飄飄然。無定。聲之厲也。拔茅連茹。乘策其后。畢命一對。長謝百憂。其義一也。近而取之。聲光所及。萬禍冰消。功德叢林千山松茂。其義二也。遠而說之。金容熒煌以散彩。寶華淅瀝而雨空。若指諸掌。皆聲致焉。其義三也。如牽木石重而不前。洪音發號。飄然輕舉。其義四也。與魔軍相戰。旗鼓相望。用聲律于戎軒。以定破于強敵。其義五也。具斯眾義。復何厭哉。未若喧靜兩全止觀雙運。協夫佛意不亦可乎。定慧若均。則兼忘心佛。誠如所問矣。故廬山遠公念佛三昧序云。功高易進。念佛為先。察夫玄音之扣。心聽則塵累每消。滯情融朗。非天下之至妙。其孰能與于此歟。言明證者。未若華嚴經偈。云寧受無量苦得聞佛音聲。不受一切樂而不聞佛名。然則佛聲遠震。開善萌芽。猶春雷之動百草安。得輕誣哉

　　念佛方便文

　　　　司諫江公望
公嚴州人。智識高明。少年登第。崇寧初直言極諫。名著當時。酷好宗門。參善知識。[蔬-(梳-木)+束]食葛衣。砥節礪行。晚年專修凈業。悟入念佛三昧。有念佛方便文。刻石流布。指導群生。宣和末知廣濟軍。一日不疾。跏趺而化。知其為凈土之歸矣。其文曰

出出世間之法。欲得成辦省力。莫若系心一緣。秖如稱念阿彌陀佛名號。念若出聲。不唯曰久。耗乏臟氣。齒舌擊磕。心念隨動。耳根承攬。分別識生。聞性內搖。隨出不反。是三成勞。積久或怠。若秖心念不作音聲。心機潛伏。未得慧照。安事反聞。外機不抽。內對不出。沉濁昏住。易成廢忘。有巧方便。無用動口。不出音聲。微以舌根。敲擊前齒。心念隨應。隨心應量。循業發現。舌意根下。念念之中。便有阿彌陀佛四字。音聲歷歷可陳。聲不越竅。聞性內融。心應舌機。機抽念根。心竅在舌。擊擊竅聞。機機念復。寄竅在耳。從聞入流。聞皮精元。寂聞聞性。是三融會。念念圓通。肉團心現本性彌陀。五濁身游唯心凈剎。久久遂成唯心識觀。若是利根之人。念念不生。心心無所。六根杳寂。諸識消落。法法全真。門門絕待。瞥爾遂成真如實觀。初機后學。唯除賓客寒溫時。大小便利時。可暫停念。如或未免葷茹睡臥。未至昏瞑。乃至營辨家事。種種作務。自不用舍。亦自不相妨礙。心口念念聲聲。稱誦勝號。更有甚邪思惡慮。敢萌于心。自然純一無雜。若能都攝六根。凈念相繼。不過旬月。便成三昧。所謂是心作佛。是心見佛。是心是佛。上根大器。一念直超。平展之流。善觀方便。釣臺江公望述念佛方法。當如慈云懺主及寶王論所示。江公著迷。亦可別收一機。蓋悉檀遍被。無不可者

　　無常院安彌陀佛像

　　　　出無盡燈


華嚴賢首品曰。又放光明名見佛。此光覺悟將歿者。令隨憶念見如來。命終得生其凈國。見有臨終。勸念佛。又示尊像令瞻敬。俾于佛所深歸仰。是故得成此光明。令見佛者一舍命不恐。二惡道不畏。又要臨終勸者。智論二十八云。臨終少時。能勝終身修行之力。以猛利故。如火如毒。依西域法。祇園西北角。日光沒處。為無常院。若有病者。安置在中。以凡生貪染。見本房內衣缽眾具。多生戀著。無心厭背。故制令至別處。堂號無常。去者極多。還反一二。即事而求。專心念法。其堂置一立像。金箔涂之。面向西方。其像右手舉。左手中系一五彩旛。腳垂曳地。當安病者。在像之后。左手執旛腳。作從佛往生之意。瞻病者燒香散華。鳴磬助稱佛名。莊嚴病者。乃至若有屎尿吐唾。隨有除之。亦無有罪。況佛無愛憎。但有歸投者。無不拔濟。更為病者。隨機說法。命終恒在佛所。不得移之。若神游大方。去留無礙者。置之言外。不爾勉旃斯行

　　臨終正念訣

　　　　京師比丘善導


知歸子致問于凈業和尚曰。世之大者。莫越生死。一息不來。乃屬后世。一念若錯。便墮輪回。小子累蒙開誨。念佛往生之法。其理雖明。又恐病來死至之時。心識散亂。仍慮家人惑動正念。忘失凈因。伏望。重示歸逕之方。俾脫沈輪之苦。師曰。奇哉斯問之要也。凡人臨命終時。欲得往生凈土者。須先準備。不得怕死貪生。常自思念。我現在之身多有眾苦。不凈惡業種種交纏。若得舍此穢身。即得往生凈土。受無量快樂。見佛聞法。離苦解脫。乃是稱意之事。如脫臭弊之衣。得著珍御之服。放下身心。莫生貪著。才有病患。莫論輕重。便念無常。一念待死。須囑家人看病人。往來揖問人。凡來我前。但為我念佛。不得說眼前雜閑之事。家緣長短之事。亦不須軟語安慰咒愿安樂之詞。此皆是虛華不實殃及之語。及至病重。命將不可之時。家人親屬。不得來前垂淚哭泣。發嗟嘆懊惱之聲。惑亂心神失其正念。但教記取阿彌陀佛。一時高聲。為我念佛。守令氣絕。待氣盡了。方可哀哭。更或有明解凈土之人。頻來策勵。其理最佳。若如此者。千萬往生。必無疑慮也。此是端的要急之旨。當信而行。問求醫服藥應不用耶。答此但論用心矣。其藥醫療不妨自求然藥只能醫病。豈能醫命耶。命若盡藥豈奈何。問神祇禍福求禱如何。答人命長短生下已定。何假鬼神延之耶。世人迷惑。反更求邪。殺害眾生。祭祀神鬼。但增罪業。倍結冤仇。反損壽矣。大命若盡。小鬼奈何。空自慞惶。必無所濟。切宜謹之。當以此文帖。安堂前吃食之處。及來往要路之間。令時時見之常記于心。免見臨危忘失。問平生不曾念佛者。還用得否。答此法僧人俗人不念佛人。用之皆得往生。決無疑矣。余多見世人。于平常時念佛禮拜。發愿往生。及到病患臨終。但只怕死。都不見言此事。直待形消氣絕識投冥界。方始十念。譬如賊去關門。濟何事耶。而況死門事大。須自著便宜。一念蹉跎。歷劫受苦。誰人相代。思之思之

　　命終請僧念佛感應　出寶珠集(集傳姑蘇法云講主息陰集)

近時姑蘇長老悟公。退居陽山。并絕世緣。日常念佛。嘉其專志。借問何緣致此篤信。悟忻然云。頃寓萬壽。遇集維那厥疾不瘳。余資二次請眾念佛。命終后居眾寮中。譏其傲慢。入堂將臥。聞梁上云。集生凈土。驚駭佇思。疑無凈業。奚得往生。斯須復云。臨終兩次眾念佛故。嗟嘆良久。自此投誠。余聞悟說已因思。道氤法師對唐明皇云。佛力法力。三賢十圣。亦不能測。則知塵世人。難以識情圖度。但當仰信而行。斯可矣還丹一粒。點鐵成金。真理一言。革凡成圣。彌陀教觀。真點鐵成金之妙藥也。彼佛自塵點劫來修行。成身成國。發四十八愿。終能克果。威德光明不可思議。觀經一聞佛名號。除八十億劫生死之罪。至于五逆十惡者。臨命終時。遇善知識教稱十念。即得往生。是知。請眾念佛。宜有此顯應。奈何世人。不知念佛是點鐵成金之藥而求往生。雖知者亦不能起大深信。因循怠忽。甘心五濁。流轉生死。枉受諸苦。實可憐憫。人之安健之時。能請眾念佛。懺罪解冤。為往生決定之法。況當疾革之際。恐怖生死之時。而能勇猛發心。請久修凈業人。大作佛事。以助西往。實為要門。觀集維那臨終念佛事。誠為世人之龜鑒云爾

　　入觀睡時發愿見佛(出大藏集諸經禮懺儀)

修凈業者。凡入觀與睡時。應先起立合掌。一心向西。十稱阿彌陀佛觀音勢至清凈海眾竟。次對佛發愿曰。弟子現是生死凡夫。罪障深重。輪回六道。苦不可言。今遇善知識。得聞彌陀本愿名號。一心稱念。求愿往生。愿佛哀憫。垂手接引。弟子不識彌陀世尊身相光明。愿佛菩薩。示現身相及彼世界莊嚴等事。說此語已。一心正念。即便入觀及睡。或有于正發愿時見諸瑞相。或于觀中得見。或于睡夢得見。此愿比來大有現驗。不能具述。惟勵意行之者。方信不虛

　　慶懺禮佛會疏

　　　　草庵法師道因


右伏以。彌陀依眾生心而發現。眾生依彌陀智愿而出纏。應外無機。即眾生心中之諸佛。機外無應。乃諸佛心中之眾生。生佛一如。感應同致。百非皆遣。四運俱推。如是則念念不生疑。聲聲皆解脫。欣逢妙事。愿結勝因。裒聚資糧廣邀緇素。大眾之道心俱發。十年之勝集偶圓。內外欣歡。恭伸慶懺。伏惟彌陀慈父釋迦導師。一折一攝。而共熟機緣。無黨無偏。而同成勝業。所冀遠近情盡。凈穢見忘。不待彌勒之下生。速證寂光之上品。鐵鉤鉤象。盡陪蓮社之游。蠟印印泥。即預華池之上。投身殞命。刻骨銘肌。上扣洪慈。仰惟昭鑒謹疏

樂邦文類卷第四樂邦文類卷第五

　　　　四明石芝沙門宗曉編次


　　賦銘(各一家)

　神棲安養賦　智覺禪師　延壽

　進安養賦奉制文　吳越錢王　俶

　日觀銘　慈云懺主　遵式

　　偈(六家)

　畫阿彌陀佛像偈　東坡居士蘇　軾

　釋華嚴賢首贊佛偈　慈云懺主　遵式

　依修多羅立往生偈　同前

　寫彌陀經施發愿偈　同前

　姚行婆日輪見佛偈　妙行法師　法怡

　贊喻彌陀偈　朝議大夫丁　性

　　頌(二十家)

　十六觀頌(二十三首)　慈云懺主　遵式

　十六觀頌(一十六首)　樝庵法師　有嚴

　十六觀頌(二十四首)　大智律師　元照

　勸化徑路修行頌　京師比丘　善導

　勸念佛頌(四首)　慈覺禪師　宗賾

　西方凈土頌(十三首)　同前

　觀佛三昧頌　樝庵法師　有嚴

　勸念佛頌(五首)　慈受禪師　懷深

　示陳行婆頌(二首)　慈辯法師　從諫

　勸修凈業頌(二首)　大智律師　元照

　化導念佛頌(三首)　清照律師　慧亨

　念佛心要頌　草庵法師　道因

　雕彌陀香像頌　解空法師　可觀

　頌凈土并辭世　法鏡法師　若愚

　稱贊西方頌　幻住居士任　彪

　勸修凈土頌　桐江法師　擇瑛

　白蓮凈社頌　右街鑒義　從正

　凈業佛魔頌　壽安法師　良弼

　勸修凈業頌　昌國宰王　存之

　勸世念佛頌　失作人名

　　詩(二十二家)

凈土詠　晉康樂謝　靈運

念佛三昧詩(四首)　晉瑯琊王　喬之

念佛三昧詩(四首)　慈云懺主　遵式

別李秘書始興寺所居　草堂先生杜　子美

東林寺臨水坐　香山居士白　居易

吊天竺寶月大師　東坡居士蘇　軾

除夜(并三四句)　后山居士陳　無已

錢唐勝事寄馬侍郎　慈云懺主　遵式

瑞竹悟老種蓮　次公楊　杰

廬山白蓮社　御溪釋　懷悟

贈彌陀道者　直閣黃　誥

十六觀近體詩(十六首)　沙門　沖默

廬山蓮社(二首)　監簿喻　良能

次韻蓮社　釋褐　淳叟

廬山十八賢　東溪釋　祖可

懷安養故鄉詩(四首)　樝庵法師　有嚴

懷西方詩(并五言二首)　北山講僧　可旻

湖州覺海彌陀閣　祠部張　景修

西歸軒詩　蘿月禪師　曇瑩

憶佛軒詩(十首)　雪溪首座　希顏

讀往生傳有感　云庵法師　了洪

凈土詠史(敘佛化緣并制作意共二十五首)　西湖居士李　濟

　　詞(七家)

和淵明歸去來兮　給事憑　楫

擬淵明歸去來兮　幻住任　彪

追和淵明歸去來　拙庵律師　戒度

贊凈土漁家傲(并詩各二十首)　北山講僧　可旻

贊西方漁家傲　西余禪師　法端

娑婆苦望江南(六首)　白云法師　凈圓

西方好望江南(六首)　同前

　　神棲安養賦

　　　　智覺禪師延壽


彌陀寶剎安養嘉名。處報土而極樂。于十方而最清。二八觀門。修定意而冥往。四十大愿。運散心而化生。爾乃畢世受持。一生歸命。仙人乘云而聽法。空界作唄而贊詠。紫金臺上身登。而本愿非虛。白玉毫中神化而一心自慶。詳夫廣長舌贊。十剎同宣。但標心而盡契。非率意而虛傳。地軸回轉。天華散前。一念華開。見佛而皆登妙果。千重光照。證法而盡廁先賢。考古推今。往生非一。運來而天樂盈空。時至而異香滿室。一真境內現相。而雖仗佛威。七寶池中。睹境而皆從心出。故知。圣旨難量感應猶長。變凡成圣。而頃刻即迷為悟。而昭彰探出仙書。真是長生之術。指歸凈剎。永居不死之鄉。更有出世高人處塵大士。焚身臂以發行。掛胃捧心而立軌。仙樂來迎而弗從。天童請命而不喜。或火烈山項。光明境裹。絕聞惡趣之名。永拋胎獄之鄙。眼開舌固而立驗。牛觸雞鹐而忽止。處鐵城而拒王敕。須徇丹心。坐蓮臺而賴佛恩。難拋至理。其或誹謗三寶。破壞律儀。逼風刀解體之際。當業鏡照形之時。遇知識現不思議。劍林變七重之行樹。火車化八德之蓮池。地獄消沉。湛爾而怖心全息。天華飛引。俄然而化佛迎之。慧眼明心。香爐墮手。應讖而蓮華不萎。得記而寶林非久。奇哉。佛力難思古今未有禪師一志西方。極言洪贊也如此。至于萬善同歸。亦力勸修治。乃知。通人無吝。惠利多方。校之滯寂沈空者遠矣。是賦師自有注本。事廣文長。此不暇錄。眇觀所屬。皆經文妙語。及往生傳中靈跡。惟博古尚道者。睹茲綱要。自悉綱目矣

　　進安養賦奉制文

　　　　吳越國王錢俶


進呈奉制具悉。嘗聞。安養國中彌陀凈土。萬化將息。一念不迷。托彼圣胎。易于返掌。信及非及。俱是真如。予踐康莊。坦然明白。師提攜四眾。綱紀一乘。勸我以白月之因。助我以青蓮之果。人天善友。非師而誰。愧認之懷。早暮斯在。故茲獎諭。想宜知悉。遣書指不多及

　　日觀銘(并序)

　　　　慈云懺主遵式


天禧四年。太歲庚申。春二月癸未朔。十有三日乙未。耆阇飛來峰之南。古天竺寺宋沙門(遵式)于寺東嶺香林洞側。造日觀庵成。乃題石作日觀銘(出十六觀經)

　杳彼曜靈　　心乎葵傾　　蒙氾余丈
　六龍輟行　　如鼓在懸　　如壁之英
　斂目作對　　累念主成　　赫赫圓象
　惚恍中生　　履霜堅至　　存乎著明
　導想向方　　戒神遐征　　室其在斯
　故面長庚　

　　畫阿彌陀佛像偈(并序)

　　　　東坡居士軾


錢塘元照律師。普勸道俗。歸誠西方極樂世界。眉山蘇軾。敬舍亡母蜀郡太君程氏簪珥遺物。命匠胡錫。畫阿彌陀佛像。追薦冥福。以偈頌曰

　佛以大圓覺　　充滿十方界
　我以顛倒想　　出沒生死中
　云何以一念　　得往生凈土
　我造無始業　　一念便有余
　既從一念生　　還從一念滅
　生滅滅盡處　　則我與佛同
　如投水海中　　如風中鼓橐
　雖有大圣智　　亦不能分別
　愿我先父母　　及一切眾生
　在處為西方　　所遇皆極樂
　人人無量壽　　無去亦無來　

　　釋華嚴賢首贊佛偈

　　　　慈云懺主遵式


　又放光明名見佛　　此光覺悟將終者
　令隨悟念見如來　　命終得生其凈土
　見有臨終勸念佛　　及示尊像令瞻敬
　俾于佛所深歸仰　　是故得成此光明　

此二偈者。前四句贊佛放光。其光名為見佛。能令臨終者見佛往生。后四句贊佛修此光明之因。其因者只是勸臨終人念佛。并示其佛像故。成佛時得此光明。今廣施此偈者。蓋勸深信者。凡遇眷屬及一切人臨命終時。先于床前安置佛像。令彼眼見。及勸令念佛。若痛苦所逼。或先無信心不肯念佛者。亦須種種方便勸令稱佛。下至十念。得滅重罪。生佛凈土。此一利益不可思議。若勸得一人生凈土。縱自不修行。亦合得生佛國。況當來成佛。能放光明。照一切眾生。臨終見佛也。多見世人。為恩愛故。聚頭哭泣。不思救度。苦哉苦哉。名為惡知識也。恩愛所牽。墮落惡道。無解脫期。世間有五種人。不肯念佛。一者先無信心。二者戀著財寶。三者不舍妻子。四者自惜身命。五者罪業所障。死墮地獄。愿早覺悟

　　依修多羅立往生正信偈

　　　　同前


(若人能誦持此偈。得三種利益。一得常持諸大乘經首題名字。二得增長凈土信心。三令聞者深信凈土。若遇臨終者高聲誦一返二返。然后勸令念佛)

　稽首西方安樂剎　　彌陀世主大慈尊
　我依種種修多羅　　成就往生決定信
　住大乘者清凈心　　十念念彼無量壽
　臨終夢佛定往生　　大寶積經如是說
　五逆地獄眾火現　　值善知識發猛心
　十念稱佛即往生　　十六觀經如是說
　若有歡喜信樂心　　下至十念即往生
　若不爾者不成佛　　四十八愿如是說
　諸有聞名生至心　　一念回向即往生
　唯除五逆謗正法　　無量壽經如是說
　臨終不能觀及念　　但作生意知有佛
　此人氣絕即往生　　大法鼓經如是說
　一日一夜懸繒蓋　　專念往生心不斷
　臥中夢佛即往生　　無量壽經如是說
　晝夜一日稱佛名　　殷勤精進不斷絕
　展轉相勸同往生　　大悲經中如是說
　一日二日若七日　　執持名號心不亂
　佛現其前即往生　　阿彌陀經如是說
　若人聞彼阿彌陀　　一日二日若過等
　系念現前即往生　　般舟經中如是說
　十日十夜六時中　　五體禮佛念不斷
　現見彼佛即往生　　鼓音王經如是說
　十日十夜持齋戒　　懸繒旛蓋然香燈
　系念不斷得往生　　無量壽經如是說
　若人專念一方佛　　或行或坐七七日
　現身見佛即往生　　大集經中如是說
　若人自誓常經行　　九十日中不坐臥
　三昧中見阿彌陀　　佛立經中如是說
　若人端坐正西向　　九十日中常念佛
　能成三昧生佛前　　文殊般若如是說
　我于眾經頌少分　　如是說者無窮盡
　愿同聞者生正信　　佛語真實無欺誑　

疑者曰。觀此偈。有十念下至一念生信樂者。乃至但作生意知有佛。亦生彼國。又有七七日至九十日。念佛方乃得生。豈非凈土是一。何故修因頓異。釋曰。凈土雖一。生者自殊。無量壽經總分三輩。十六觀經開作九品。若更細分。亦應無量。又疑曰。下品等輩修因既淺。應有退墮。釋曰不然。但九品華開有遲速。去佛有遠近。得道有利鈍。而生彼者。例皆不退。經云。其有生者。悉住正定之聚。又云。眾生生者。皆是阿鞞跋致。此言不退。十疑論中。有五種因緣故不退。一者阿彌陀佛大悲愿力。攝持故不退。二者佛光常照故。菩提心常增進不退。三者水鳥樹林風聲樂響。皆說苦空。聞者常起念佛念法念僧之心故不退。四者彼國純諸菩薩以為良友。無惡緣境。外無鬼神邪魔。內無三毒等。煩惱畢竟不起故不退。五者生彼國。即壽命永劫。共菩薩佛齊等故不退。況此惡世。非但闕此五緣。抑乃惡友知識。聲色醉亂。魔鬼濫真。壽命短促。五種皆惡。妨惱修道。浩劫空過。愿熟思之。愿熟思之。或曰。一切法本無生無滅。平等空寂。何用強勸舍此求彼。釋曰。若云求生西方以為取舍乖平等理者。汝還非彼執此。豈不乖理耶。若轉計云我亦不求生于彼。亦不求生于此者。則是生斷滅見。金剛般若經。豈不談空。佛誡須菩提云。汝莫作是念。發菩提心者。于法不說斷滅相。真解空者。即于因緣法中。了生無生性滅無滅性。非謂斷無為不生滅也。中論云。因緣所生法。我說即是空。不云滅無后空也。維摩經云。雖知諸佛國及與眾生空。而常修凈土。教化諸群生。或曰。凈土在心。何須外覓。隨其心凈則佛土凈。豈用迢然求生他方凈土耶。釋曰。子又不善心土之義也。將謂我心局在方寸。便見西方夐在域外。茍如此者。又云何說心凈則佛土凈耶。華嚴云。心佛及眾生。是三無差別。佛法既遍。心法亦遍。若各有方面。何謂無差。又云。游心法界如虛空。虛空豈有分隔。若了一念心遍。一塵亦遍。十萬億剎咫步之間。豈在心外。世人若談空理。便撥略因果。若談自心。便不信有外諸法。豈唯謗法。亦謗自心殃墜萬劫。良可痛哉。妄造是非。障他凈土。真惡知識也。無量壽經云。佛告彌勒菩薩諸天人等。無量壽國聲聞菩薩。功德智慧不可稱說。及其國土。微妙安樂清凈若此。何不力為善。念道之自然。宜各勒精進。努力自求之。必得超絕去。往生安樂國。橫截五惡道惡趣自然閉。升道無窮極。易往而無人。其國無違逆。自然之所牽。何不棄世事。勤行求道德。可得極長生。壽樂無窮極

　　寫彌陀經正信發愿偈

　　　　同前


　稽首十方佛　　彌陀圣中尊
　方等修多羅　　一切法寶藏
　觀音及勢至　　大地菩薩僧
　我以誠信心　　刻板并印造
　阿彌陀經卷　　及以正信偈
　旋造各一萬　　施四眾受持
　偈以發信心　　經以資讀誦
　若有每日中　　至少誦三卷
　年誦千八十　　十年萬八百
　況復多誦者　　及歷多年數
　如是積功德　　自然生佛前
　我此萬卷經　　隨所流布處
　極少得一人　　誦持生凈土
　我愿承此力　　決定生彼國
　況復于多人　　人亡經復在
　展轉相傳授　　是名無盡燈
　燈燈相照耀　　破生死長夜
　顯出佛菩提　　究竟悉同生
　常寂光凈土　　持此清凈福
　回向奉君親　　我國圣帝王
　及圣后圣位　　仁壽各萬年
　覆育群氓類　　我父母眷屬
　怨親非怨親　　咸承勝善根
　同生安養國　

　　姚行婆日輪見佛偈(并序)

　　　　妙行法師法怡


西方阿彌陀佛有四十八愿。其一云。我若作佛時。十方眾生。欲生我國。十聲念我名號。而不生者。誓不作佛。若人每日早晨合掌面西。稱念佛號十聲。現世消災延壽。將來決定往生。睹錢塘喻彌陀。畫姚行婆所見日輪中彌陀佛像。人能用心之專。則感應亦如是。妙行比丘法怡。以偈贊曰

　極樂世界有方所　　秖在尋常日沒處
　所以佛教韋提希　　諦觀落日如懸鼓
　善哉姚氏一老嫗　　能以是心求凈土
　暮觀朝想無歲年　　行持坐念忘寒暑
　彌陀忽從心想生　　恍惚之間明又睹
　是時虛空絕纖云　　桑榆尚駐羲和御
　佛日晃耀奪陽輝　　紺目玉毫妙相具
　目駭心驚喜且悲　　走告導師彌陀喻
　具陳所見悉希有　　愿寫金容托毫素
　我聞勝事嘆希有　　為說偈言開未悟
　當知去佛甚不遠　　闡提那得稱其故
　雖過剎土十萬億　　一念超越如跬步
　若有迷人問路頭　　向道恁么驀直去　

　　贊喻彌陀偈(并序)

　　　　左朝議大夫丁注


凈師舍妻奴。為如來徒。募萬人結凈土會。鄉人(丁注)以偈贊之

　心凈佛土凈　　法王非妄言
　拔身出塵垢　　已見火中蓮
　一念不起滅　　極樂即現前
　大千同此境　　豈止萬人緣　

　　十六觀經頌

　　　　慈云懺主遵式


　　序分

　韋提重禮請能仁　　愿說西方凈報因
　十六觀兼三凈業　　修之即得往生身　

　　日觀

　正坐面西想日輪　　見日欲沒如懸鼓
　見已閉目開目間　　皆令明了心堅住　

　　水觀

　次作水想見西方　　一切皆為凈土水
　既見水已想成冰　　皎然映徹琉璃地　

　　地觀

　琉璃寶地正觀時　　諦了分明極樂國
　八種清風鼓樂音　　苦空無我無常曲　

　　樹觀

　四觀寶樹七重行　　寶華華敷妙宮殿
　寶幢旛蓋影重重　　十方佛國于中現　

　　池觀

　五想凈土七寶池　　池中水有八功德
　宣流念佛法僧名　　妙寶蓮華千萬億　

　　總觀

　眾寶國土寶樓閣　　寶樹更兼池間錯
　此個總觀若成時　　名為粗見彼極樂　

　　華座

　七想蓮華妙臺座　　廣大彌陀愿力成
　作此想時心不亂　　定想極樂國中生　

　　像觀

　諸佛如來法界身　　遍入眾生一切想
　智者當觀此想心　　是心即佛菩薩像　

　　無量壽觀

　無量壽佛金色身　　光明普照群生類
　勤修智者系心觀　　諸佛現前同授記　

　　觀世音觀

　觀音菩薩紫金身　　眉間毫相七寶色
　流出光明滿十方　　光中化佛無數億　

　　大勢至觀

　次觀勢至菩薩身　　量等觀音無有異
　但于肉髻寶瓶中　　盛眾光明現佛事　

　　普往生觀

　端想身生極樂界　　蓮華合閉身居內
　華開見佛滿虛空　　水鳥樹林宣法偈　

　　雜往生觀

　重想彌陀二菩薩　　神通變現事如前
　雜沓觀成無量福　　定生安養奉金仙　

　　上品上生

　慈心不殺持眾戒　　讀誦大乘方等經
　修行六念回向愿　　臨終化佛悉來迎　

　　上品中生

　不必受持方等經　　解第一義明因果
　紫金臺現命終時　　自見身于臺上坐　

　　上品下生

　深信因果奉大乘　　但發無上菩提意
　以此功德回愿生　　生已當住歡喜地　

　　中品上生

　受持五戒八戒齋　　修行諸戒回向愿
　命終生彼聞法音　　應時即得阿羅漢　

　　中品中生

　若人至心一日夜　　持戒持齋無破缺
　以此功德回愿生　　七日華敷成記莂　

　　中品下生

　孝養父母行仁義　　臨終復遇善知識
　廣說彌陀大愿因　　屈伸臂頃生彼國　

　　下品上生

　若人雖不謗尊經　　造眾惡業無慚愧
　臨終遇勸念彌陀　　生彼十劫得初地　

　　下品中生

　若有眾生犯眾戒　　盜取僧祇三寶物
　臨終遇勸念彌陀　　一念頃間生彼國　

　　下品下生

　有作五逆十惡業　　應墮地獄受諸苦
　臨終遇勸念彌陀　　決定超生于彼土　

　　十六觀頌

　　　　樝庵法師有嚴


　　日觀

　落日之形似鼓懸　　加趺端坐面西邊
　身雖未到華池上　　先送心歸極樂天　

　　水觀

　想水為冰徹底清　　表琉璃地寶幢擎
　光明照曜如千日　　此號禪心水觀成　

　　地觀

　寶地莊嚴華雨時　　幢旛樓閣好思惟
　地平況是心千法　　托境明心不可移　

　　樹觀

　寶樹重重相倚高　　莊嚴珠網幾層霄
　若能了得唯心境　　雖在西方路不遙　

　　池觀

　八德澄渟號德池　　金沙為底曜光輝
　水流又說無生偈　　聞是觀心斂念時　

　　總觀

　寶嚴國土七珍成　　樓閣之中天樂鳴
　玉樹華池名總觀　　觀明滅罪事非輕　

　　華座觀

　蓮華八萬四千葉　　眾妙莊嚴無數光
　以此蓮華為寶座　　開敷待坐法中王　

　　佛菩薩觀

　觀佛真身慧未開　　先令想像坐華臺
　佛菩薩身滿彼國　　須了像從何處來　

　　無量壽觀

　彼佛巍巍尊勝身　　光明遍照數如塵
　眾生蒙照心歸佛　　便是西方凈土人　

　　觀世音觀

　菩薩名為觀世音　　十方普覆大悲心
　紫金光聚威神力　　接引眾生誓海深　

　　大勢至觀

　無上力名大勢至　　凈妙明號無邊光
　若人觀念此菩薩　　不處胞胎臭穢囊　

　　普往生觀

　普觀成時便有功　　想身西入妙華叢
　蓮華開合分明見　　菩薩如來滿碧空　

　　雜想觀

　佛現威光大小身　　觀音勢至以為鄰
　若令雜觀今成就　　此又名為清凈因　

　　上輩三觀

　上輩分三品以深　　命終諸佛賜光臨
　華臺迎接生安養　　知是圓宗十信心　

　　中輩三觀

　中輩生為五品人　　外修戒檢內修真
　命終五道橫超出　　便作西方無漏身　

　　下輩三觀

　凡夫雖造業多端　　落日池邊曾想觀
　名字即人生凈土　　當知非易亦非難　

　　十六觀頌

　　　　大智律師元照


　　靈山眾會

　耆阇山沒。王宮中出。事畢還歸。阿難重述

　　韋提請法

　禁閉深宮。發起大事。濁惡眾生。于今受賜

　　第一日觀

　落日懸鼓。出生死路。十二時中。系念一處

　　第二水觀

　大水澄清。凝然水結。表琉璃地。內外映徹

　　第三地觀

　琉璃地上。莊嚴眾相。了見分別。除疑破障

　　第四樹觀

　行樹七重。珠網華宮。清陰垂布。妙好無窮

　　第五池觀

　八池德水。七寶妙色。蓮開鳥鳴。洗除煩惑

　　第六總觀

　樓中天樂。贊佛法僧。寶樹地池。一念圓成

　　第七座觀

　大蓮華座。百寶嚴飾。微妙難思。法藏愿力

　　第八像觀

　托像凝真。見真忘像。三圣炳然。尚名粗想

　　第九佛觀

　觀佛相好。一經宗要。三昧現前。始知深妙

　　十觀音觀

　光臨五道。佛立頂冠。聞名獲福。何況諦觀

　　十一勢至觀

　光通諸佛。力救群苦。頂瓶盛光。普現佛土

　　十二普觀

　趺坐蓮中。蓮華開合。依正莊嚴。一切俱攝

　　十三雜觀

　卓乎池上。一丈六像。變現大小。了無定相

　　十四

　　上品上生

　三心圓發。諦理深明。金臺隨往。即證無生

　　上品中生

　達諸法空。了無驚動。有愿即生。不必讀誦

　　上品下生

　但發道心。未窮妙理。到彼開明。獲菩提記

　　十五

　　中品上生

　諸戒久持。往生如愿。聞說苦空。得阿羅漢

　　中品中生

　一日一夜。奉戒愿求。蓮開見佛。即預圣流

　　中品下生

　孝友仁慈。知識開悟。遇二菩薩。聞法得度

　　十六

　　下品上生

　生平積惡。死遇良師。一稱佛號。生蓮華池

　　下品中生

　毀戒業深。獄火俱至。聞法回心。眾圣迎去

　　下品下生

　十惡五逆。臨終苦逼。教稱十念。華開金色

　　勸化徑路修行頌

　　　　京師比丘善導


　漸漸雞皮鶴發　　看看行步躘蹱
　假饒金玉滿堂　　誰免衰殘老病
　任汝千般快樂　　無常終是到來
　唯有徑路修行　　但念阿彌陀佛　

　　勸念佛頌

　　　　慈覺禪師宗賾


　三界炎炎如火聚　　道人未是安身處
　蓮華勝友待多時　　收拾身心好歸去
　目想心存望圣儀　　直須念念勿生疑
　他年凈土華門處　　記取娑婆念佛時
　極樂不離真法界　　彌陀即是自心王
　眉間毫相無方所　　露柱燈籠亦放光
　懇修齋戒莫因循　　千圣同開念佛門
　一旦功成歸凈土　　白毫光裹奉慈尊　

　　西方凈土頌

　　　　同前


　西方多樂事　　浩劫杳難宣
　壽量曾無盡　　光明豈有邊
　道風吹綠蕙　　定水發紅蓮
　海會朝宗處　　天華落座前
　海眾咸清凈　　菩提道易成
　心心皆正念　　物物契真乘
　性地琉璃瑩　　圓音眾鳥鳴
　會須登覺岸　　莫遣隨疑城
　足蹈無憂地　　身居不老鄉
　六時朝圣主　　清旦詣他方
　寶殿隨身去　　天華遍剎香
　歸來還本住　　禪悅味何長
　莫謂西方遠　　西方在目前
　雖然過十萬　　曾不離三千
　念佛才開口　　華池已種蓮
　信心如不退　　決定禮金仙
　池凝功德水　　風動管弦音
　羅網幔空界　　樓臺映寶林
　六根常合道　　萬境了唯心
　不是人難到　　都緣信未深
　行業分三輩　　蓮華共一池
　既然登極樂　　決定獲阿難
　障盡舒光日　　心開見佛時
　個中無限樂　　同道者方知
　極樂真如理　　彌陀智慧光
　迷時沈此土　　悟即往西方
　浩浩輪回息　　迢迢壽命長
　信根才一念　　心地已清涼
　信重終須往　　疑多未可知
　凈心憑一念　　功行越僧祇
　便列阿惟位　　還將補處齊
　進修宜勇猛　　不必待多時
　人問禪家者　　宗門萬事忘
　既能超極樂　　何必往西方
　卻聽禪家語　　西方是本鄉
　馬鳴親訓誨　　龍樹亦稱揚
　莫話娑婆苦　　娑婆苦殺人
　貪嗔癡亂意　　皮肉血為身
　羅剎怨憎窟　　無明陰入村
　會須登極樂　　歸路莫因循
　莫話娑婆苦　　娑婆苦最深
　邪魔常作伴　　疾病每相侵
　聲色妖淫地　　禪那淡泊心
　會須登極樂　　歸路莫沉吟
　莫話娑婆苦　　令人涕淚交
　三災輪內轉　　五痛火中燒
　鶴樹光長掩　　龍華會正遙
　會須登極樂　　歸路莫辭勞
　莫話娑婆苦　　韋提白世尊
　劫逢煩惱濁　　兒號未生冤
　調達心何逆　　瓶沙恨莫論
　會須登極樂　　此惡未嘗聞　

　　觀佛三昧頌

　　　　樝庵法師有嚴


　若人愿得生安養　　智者令人修觀想
　彌陀真身難以觀　　初心且觀雕畫像
　想成相起心眼開　　黃金色身如指掌
　一念橫截五惡道　　誰謂無人令易往　

　　勸念佛頌

　　　　慈受禪師懷深


　萬人同志念彌陀　　眾力相成愿力多
　一朵蓮開親見佛　　方知凈土勝娑婆
　樹林水鳥各宣揚　　寶網金臺盡道場
　會得鐘鳴并鼓響　　彌陀觸處放毫光
　鬢發看看染雪霜　　心猿意馬尚顛狂
　一朝掩目空歸去　　始信泥犁歲月長
　業報差殊事不同　　勞生無地出樊籠
　欲知自性彌陀佛　　在汝朝昏一念中
　眾生苦海業坑深　　不信因緣久溺沈
　聞得又聲方念佛　　始知妻子老婆心
　不是山僧說是非　　修行魔事要君知
　直須急峭草鞋底　　透過娑婆五欲池　

　　示陳行婆頌(并序)

　　　　慈辯法從師諫


行婆見師。師問修行許久。婆稱修行多年。師問曾見阿難。婆稱多見善知識。師問如何指示。答曰。直截根源。也不看經。也不念佛。師云。錯了也因為說法。婆既信服。遂示以二頌

　直截根源不用修　　算來此語少來由
　會須把本逃生死　　念念彌陀勿外求
　念佛看經是本程　　須信從來水是冰
　但向根源深體究　　聲聲提起甚分明　

　　勸修凈業頌

　　　　大智律師元照


　聞說西方最易求　　萬緣從此一時休
　輪珠疊足圓蒲上　　秖與彌陀作底頭
　聽教參禪逐外尋　　未嘗回首一沉吟
　眼光將落前程暗　　始信平生錯用心　

　　化導念佛頌

　　　　清照律師慧亨


　釋迦如實贊西方　　依正超倫意已彰
　信愿持名無別想　　聲聲心住白毫光
　塵劫熏成功德身　　無邊光壽立嘉名
　由茲佛佛皆稱贊　　我等如何不舉聲
　四字鴻名金口宣　　功成唯在我心堅
　神方簡易真希有　　一捝忻然處寶蓮　

　　念佛心要頌(并序)

　　　　草庵法師道因


釋迦如來說。阿彌陀佛是法界身。天臺智者又言。實相為體。憑茲二說。以為心要。則十萬億剎。若臨明鏡矣。聊成拙頌。自印其心。或有知音能隨喜否

　無邊剎海海涵空　　海空全是蓮華宮
　蓮宮周遍遍空海　　空海獨露彌陀容
　阿彌陀佛不生滅　　難覓難拈水中月
　絕非離句如是身　　如是感通如是說
　我與彌陀本不二　　妄覺潛生忽成異
　從今掃盡空有塵　　父子天然兩相值
　誓修三福勤六念　　身口意業無瑕玷
　我今以此念彌陀　　不見彌陀終不厭　

　　雕彌陀香像頌(并序)

　　　　解空法師可觀


四明湖西。有崇教受業梵勤行人。夙愿力故。來入延慶觀堂。行普賢懺。誦法華經。暗中摩頂自不知覺。以此回向西方。增長念佛三昧。雕紫檀香阿彌陀佛。如水中月了不可得。求老竹庵。為作證明。別無拈出。只這個是

　白玉明毫唯我心　　紫金光相即我性
　光相一時不可得　　直下無非妙勝定　

　　頌凈土次頌辭世

　　　　法鏡講主若愚


　空裹千華羅網　　夢中七寶華池
　踏得西歸地穩　　更無一點狐疑　

　本是無家何處歸　　云邊一路正誰知
　溪光搖落西山月　　正是仙潭夢斷時　

　　稱贊西方

　　　　幻住居士任彪


　七寶池塘功德水　　六時禽鳥法音聲
　慈光交絡無魔惱　　自在飛行不死生
　樓閣莊嚴金界道　　蓮華香潔寶光明
　華鬘瓔珞相逢者　　盡說皆因念佛生　

　　勸修凈土

　　　　桐江法師擇映


　苦哉苦哉實苦哉　　底事伶俜不肯回
　慈父悲思玉堂上　　欲傳家業待君來　

　　白蓮凈社

　　　　右街鑒義從正


　歸去來兮歸去來　　西方凈土白蓮開
　陣陣香風吹不散　　逍遙快樂紫金臺　

　　凈業佛魔

　　　　壽安法師良弼


　彌陀禮彌陀　　步步絕娑婆
　佛尚不得佛　　魔從何處魔　

　　勸修凈業

　　　　昌國宰王存之


　世事等一夢　　人生誰百年
　念念彌陀佛　　池中結寶蓮　

　　勸世念佛頌

　　　　失作者名


　浮世生身事若何　　猶如春燕累巢窠
　波波役役營家計　　不如隨分念彌陀
　文章俊辯應高科　　朱紫榮身意氣多
　官高誰免無常至　　不如方便念彌陀
　飛槍走射勢難過　　駿馬騎來疾似梭
　力敵萬夫輸老病　　不如習善念彌陀
　富貴資財不厭多　　朝昏計算恐差訛
　憂煩不覺頭如雪　　不如知足念彌陀
　音聲清響善謳歌　　一曲新詞格調和
　直饒唱得行云墜　　不如凈口念彌陀
　柳眉星眼賽姮娥　　玉體時新著綺羅
　華容只可長年少　　不如及早念彌陀
　棋夸敵國智謀多　　打劫爭先在切瑳
　光陰一半因茲廢　　不如端坐念彌陀
　商人經紀最奔波　　遠地他方到處過
　江湖風浪危中險　　不如歸去念彌陀
　慣會公方損陷他　　巧裝詞訟逞嘍啰
　家財漸破招人怨　　不如省事念彌陀
　殺業冤家漸債多　　將何詞理見閻羅
　教君一路超生法　　不如知悔念彌陀　

　　凈土詠(出寶王論)

　　　　晉康樂謝靈運


　法藏長王宮　　懷道出國城
　愿言四十八　　弘誓拯群生
　凈土一何妙　　來者皆菁英
　頹言安可寄　　乘化必晨征　

　　念佛三昧詩

　　　　晉瑯琊王喬之


　妙用在茲　　涉有覽無　　神由昧徹
　識以照粗　　積微自引　　因功本虛
　泯彼三觀　　忘此豪余　　寂寞何始
　履玄通微　　融然忘適　　乃廓靈暉
　心游緬域　　得不踐機　　用之以沖
　會之以希　　神姿天凝　　圓映朝云
　與化而咸　　與物斯群　　應不以方
　受者自分　　瞬爾淵鏡　　金水塵紛
　慨自一生　　夙之慧識　　托崇淵人
　庶藉冥力　　思轉豪功　　在深不測
　至起之念　　注心西極(出廬山集)　

　　念佛三昧詩(并序)

　　　　慈云懺主遵式


敘曰。念佛三昧踐圣之妙道。凡揭厲于法流者。何莫由斯矣。晉慧遠師。化潯陽集賢輩。乘之為際極之軌。瑯琊王喬之洎群賢。皆為念佛三昧詩。遠為序。皇宋丙申沙門(遵式)會四明高尚之賓百余人。春冬二仲一日一夜。萃寶云講堂想無量覺。行漢魏經。壬寅既廢。適臺之東山。忽思俄成故事。惜無述焉。乃擬晉賢作詩。寄題于石。垂于后世也(詩四章八句)

　萬感外形骸　　儼然虛堂寂
　明毫冠群彩　　幽神資始續
　妙象非夙預　　俗覽豈良覿
　析之會入微　　清玩心無懌
　金肌昧真見　　八音愚正聞
　玄空了無托　　至涉寧有勛
　森羅會都寂　　長空銷積氛
　良哉此達觀　　局士安與云
　融怉回曲照　　熙如鑒中象
　諦覽無遺心　　虛求非滯想
　追夢忘始終　　通幽宛如往
　藉此會神姿　　逍遙期西賞
　鑒極玄想孤　　動靜如為區
　大象詎形儀　　大方誰廉隅
　正賞不隱括　　妙踐無回迂
　心澄遍知海　　粲粲黃金軀　

　　別李秘書始興寺所居

　　　　草堂先生杜子美


　不見秘書心若失　　及見秘書失心疾
　安為動主理信然　　我獨覺子神充實
　重聞西方之觀經　　老身古寺風泠泠
　妻兒待米且歸去　　他日杖藜來細聽　

　　東林寺臨水坐

　　　　香山居士白居易


　昔為東掖垣中客　　今作西方社里人
　手把楊枝臨水坐　　閑思往事似前身　

　　吊天竺寶月大師

　　　　東坡居士蘇軾


　生死猶如臂屈伸　　情鐘我輩一酸辛
　樂天不是蓬萊客　　憑仗西方作主人　

　　除夜

　　　　后山居士陳無已


　七十已強半　　所余能幾何
　懸知暮景促　　更覺后生多
　遁世多為累　　留年睡作魔
　西歸端著便　　老子不娑婆　后山又有三詩。亦志在西方。今撮其要句附于此。寄參寥詩曰。平生西方愿。擺落區中緣。唯于世外人。相從可忘年。寄李學士詩曰。稍尋東剎論茲事。賴有西方托后車。別圓澄禪師詩曰。平生準擬西行計。老著人間此何意。他年佛會見頭陀。知是當年老居士。后山居士。真近代詩人冠冕。其拳拳樂邦乃如此。則凡風騷之士。豈可唯以呤安一個字。捻盡數莖髭為務耶

　　錢唐勝事寄江寧府主馬侍郎

　　　　(天竺)懺主遵式


　往歲錢唐勝事并　　就中安養最存誠
　心池菡萏如長在　　須作西方佛上卿　

　(侍郎往歲酷于西方凈土。嘗印造彌陀法門一千卷。分施道俗。因是生于西方)

　　瑞竹悟老種蓮

　　　　無為子楊杰


　東林聞說好林泉　　社會荒涼幾百年
　靈物孰如崔氏竹　　方池新種遠公蓮
　華嚴頓凈三千界　　廬阜重招十八賢
　應笑陶潛又歸去　　白云幽鳥伴歸田　

　　廬山白蓮社

　　　　御溪沙門懷悟


　晉室陵遲帝紀侵　　群英晦跡匡山陰
　樓煩大士麾塵尾　　十七高賢爭扣幾
　才高孰謂文中龍　　返使伊人思謝公
　煙飛露滴玉池空　　雪蓮蘸影搖秋風　

　　贈彌陀道者(即喻彌陀)

　　　　直秘閣黃誥


　凈公他日號良醫　　一悟真空便決疑
　孝行未應忘父母　　信心無復念妻兒
　鹿門羞比龐居士　　蓮社欣逢遠法師
　更作西方清凈觀　　白毫常現五須彌　

　　十六觀近體詩

　　　　沙門沖默


　　日觀

　年來香火寸心明　　擬跨迢迢十萬程
　每向日輪垂沒處　　靜凝心觀便功成
　靈丹豈獨瘳諸苦　　幻骨須期會五清
　滿目山川非故國　　終歸安養是神京　

　　水觀

　大水凝水沒海涯　　光明昭徹遍河沙
　空中不覺乾坤大　　心外元無霧靄遮
　自恨此生投境晚　　因嗟群妄落空邪
　林間不廢芭蕉觀　　只待蓮舟促到家　

　　地觀

　融心絕處匪邦基　　小道那知有大逵
　天樂滿空鳴梵唄　　金幢擎地映琉璃
　略無惉懘神根爽　　不怕閑浮急景移
　試問海山長不死　　何如彈指在瑤墀　

　　樹觀

　莫把名言向外尋　　覺天境界最高深
　重重寶珠非他物　　一一珠光出自心
　超往未成由缺誦　　積功終不厭穿針
　無生社友應招手　　許我同參悟一音　

　　池觀

　水流八德凝神冷　　蓮放諸珍眩眼奇
　波鏡華間傳絕唱　　禽翻寶岸影相隨
　幾年浪跡忘歸計　　此日追懷定集池
　小憩胡床形夢想　　覺來心地獨熙怡　

　　總觀

　欲天富樂在層霄　　比校恒沙不易饒
　畟塞諸仙戲樓閣　　宣揚三寶吹笙簫
　無何境里非凡想　　解脫光中未覺囂
　總觀殷勤師子吼　　野干驚懾破邪妖　

　　華座

　遍知夙愿丘山重　　陸地生蓮合自然
　寶座巍峨難比喻　　珍幢高出中方圓
　想成法法元無跡　　目擊塵塵本太玄
　切忌絲頭落魔網　　直須消殞此生前　

　　像觀

　真境太高凡目眩　　先施像觀示常容
　要知相好從何起　　直指心源有路沖
　金相炳明如杲日　　毫光柔軟似輕茸
　會須生佛融方寸　　豁破塵昏萬萬重　

　　真身

　八萬尊崇全體現　　光明常鑒剎塵傍
　生死浩劫難遭遇　　寤寐存誠未始忘
　銘愿鑿山營勝業　　刻蓮成漏伺朝陽
　風流蓮社今千載　　猶有嘉聲著處香　

　　觀音

　三十六重圓感應　　網羅群品出飄沈
　天冠化佛標垂跡　　沙界隨機演妙音
　瓔珞滿身籠皓月　　楊枝在手露真金
　我生多病常歸仰　　鼠飲不知江海深　

　　勢至

　冠插金瓶華百億　　摩尼異寶映硨磲
　光含剎土嚴身相　　風動琳瑯響佩裾
　念佛圓通功夙著　　攝生方便業先祛
　真慈浩漾無涯涘　　終日神光蔽草廬　

　　普觀

　圣觀才融惑妄輕　　凝眸頃刻到華汀
　九蓮臺穩超凡世　　百寶光寒照幻形
　鳥語瓊林混天樂　　波搖金沼契圓經
　不知幾劫伶俜苦　　洗耳今朝試一聽　

　　雜觀

　六十萬億巍巍量　　悠悠凡淺未應窺
　寶池常想融粗相　　塵剎垂形適異宜
　圣語昭彰無可議　　佛身勝劣合先知
　裹糧日日欲西邁　　謹勿將心起大疑　

　　上三品

　脫得棘林登上品　　芬陀華在火中開
　禪可久寂已無浪　　心鏡元明不受埃
　此去便成無上忍　　新游爭仰出群才
　填空烈圣渾垂手　　特與金剛勝妙臺　

　　中三品

　小教豈能營凈業　　回心入大始應知
　因崇諸戒無玼玷　　果證三明絕妄癡
　耳聽出家離苦法　　心持無我是真基
　屈伸臂頃出三界　　一朵蓮房出寶池　

　　下三品

　愚流習惡久成風　　平昔那知黑白蹤
　直待垂終諸業現　　方驚已困四蛇攻
　自非宿善熏聞力　　安得稱名勇猛功
　陡覺涼風吹業火　　玉毫光里面金容　

　　廬山蓮社

　　　　監簿喻良能


　遠公結社事清修　　永睿宗雷并俊游
　千古空余舊名字　　白蓮零落不勝秋
　前生我是比丘身　　處處云山有宿因
　何日塵緣都凈盡　　重為香火社中人　

　　次韻蓮社

　　　　釋褐劉淳叟


　買酒卻邀陶令入　　閉門不放謝公游
　風流千古無人會　　閑卻芙蕖幾度秋　

　　廬山十八賢

　　　　東溪釋祖可


　不能晉室扶傾覆　　盡作西方社里人
　豈意一時希有事　　翻令元亮兩眉顰　

　　懷安養故鄉詩(并序)

　　　　樝庵法師有嚴


余以安養為故鄉。乃即心凈土。雖久思歸。且步覆未至。可不哀哉。因作是詩焉。讀者幸無以取舍為誚

　達士身心非邇遐　　雖云四海盡為家
　爭如故國游瓊樹　　況得通衢御寶車
　屈指多年不歸去　　論情凡事杳無涯
　空煩父母倚門望　　待孕池蓮九品華
　幾年衣袂惹京塵　　志氣陵云莫自伸
　南雁數聲鄉夢斷　　秋風終夕淚痕頻
　此回若不懷歸計　　向后從誰結善鄰
　請看路傍埋朽骨　　其中多是未歸人
　西方真凈本吾家　　今憶歸程十萬賒
　客路伶俜都已困　　風塵孤苦最堪嗟
　七重樹聳千般樂　　八德池深四樣華
　莫怪近來鄉夢切　　柰何榮辱事無涯
　昔年容易別瓊樓　　本也無心作遠游
　豈意而今發垂雪　　片懷長掛月西鉤
　枕中忍思飛歸鳥　　檻外頻驚落葉秋
　一炷檀煙一聲磬　　等閑遙望淚橫流　樝庵法師。專修凈業景暮之切。見之于詩。豈意。而今發垂雪。片懷長掛月西鉤。佳句也。非識妙者。莫能窺。然此詩賡者甚眾。不能備錄。獨保福詢師。有短景只嗟魚少水。長途仍恐象無鉤之句。頗膾炙人口。草庵錄所載誤矣

　　懷西方詩

　　　　北山法師可旻


　家在天涯落日邊　　望中行樹隔云煙
　一彈指頃雖能到　　三歷僧祇或不前
　珠網七重光匼匝　　蓮華四種色新鮮
　歸時善友相迎迓　　應問拋離幾許年
　但能忻厭作行持　　本性唯心豈不知
　三界飄蓬情染惹　　四生流浪力羸疲
　彎彎玉兔初生處　　爍爍金烏欲墜時
　黃面老親頻倚望　　急須脂轄促歸期
　已知今是昔何非　　深掩柴門到落暉
　竹尾輕搖新月上　　簾腰半卷宿云歸
　山林氣味盈懷抱　　松柏香煙滿布衣
　片石蒲團長燕坐　　寸心西趁落霞飛
　西指西瞿更向西　　向西西去有招提
　華開菡萏光無夜　　地布琉璃瑩絕泥
　風動法音強八詠　　池流德水勝雙溪
　臨終但得超生去　　九品從教低處低　

又五言二首

　娑婆堪忍界　　稚小著嬉游
　送想憑紅日　　傷心已白頭
　裊裊蓮千朵　　彎彎月一鉤
　未知何日往　　彈指到瓊樓
　一等根莖別　　千華永莫齊
　開敷承佛足　　奇妙入經題
　葉嫩金浮水　　根靈玉在泥
　誓期緣謝日　　步步踏歸西　

　　湖州覺海彌陀閣

　　　　祠部張景修


　仙潭覺海唐興善　　像設瑰琦古至今
　殿柱倒書雷部火　　市橋橫渡木觀音
　窗前竹影搖金翠　　風外蓮香散水沈
　況有彌陀新建閣　　動人無限往生心　

　　西歸軒

　　　　蘿月禪師曇瑩


　君言樂國是吾家　　自笑飄零客路賒
　一點歸心懸落日　　百年幻事寄空華
　臍輪不鼓經簾卷　　鼻觀常清篆縷斜
　正念相成無外物　　小窗行樹綠交加　

　　憶佛軒詩(并序)

　　　　雪溪首座希顏


自古有言。人生百歲七十者稀(予)十六祝發。叨預僧列。今幸七十處世非久。朝夕人耳。平居非不誦經稱佛。猶恨未為專注。遂取首楞嚴勢至章。若人憶佛念佛。見前當來必定見佛之語。命小軒曰憶佛。庶幾以為臨終見佛光容耳。且作山偈以系于右

　多年逃逝鬢如絲　　憶佛難忘十二時
　咄咄自嗟為蕩子　　幾番華發路邊枝
　自憐憶佛暮年深　　除佛無能寫我心
　誰道萬金為客好　　終非一飯在家林
　隨波逐浪去翩翩　　彈指聲中七十年
　豈不向來知憶佛　　欲從老去更加鞭
　掃除意地空空已　　煥發心華粲粲然
　決定此身如許見　　風埃蟬蛻笑談邊
　有盟晚景欲重尋　　唯是拳拳憶佛心
　數縷香消春塢冷　　一龕燈映夜窗深
　破畦[蔬-(梳-木)+束]雨滋香積　　落澗松風發妙音
　自恨不歸甘自棄　　既歸安用越人吟
　三椽老去許安貧　　佳處無如憶佛真
　萬事了知猶墮甑　　百年唯此可書紳
　巖間靜寄蒲團夜　　松下聊供茗怨春
　閉戶不忘常憶佛　　愿常終似影隨身
　平日叢林見祖師　　還如憶佛在今時
　但安谷底三椽地　　不掛胸中一縷絲
　幽徑落華浮澗水　　小窗斜日下松枝
　寂然真境知誰見　　唯佛常多入夢思
　早尋史漢學為文　　自許平生在博聞
　棄置寸陰隨逝水　　思量于我竟浮云
　閑中自識藏身穩　　勝處誰知憶佛勤
　沈謝曹劉今底處　　草萊三尺但荒墳
　我欲今身見佛來　　佛今于我豈悠哉
　但能一念心無倦　　不假三祇眼便開
　紫燕黃鸝啼妙旨　　清溪白石示珍臺
　要知成現還家路　　誰道無人為挽回
　名利毛繩截骨仇　　漆園猶自比蝸牛
　浮生最是無雙處　　憶佛須知第一籌
　母子但能同室住　　風埃安用遠方游
　前程罷問從今始　　紙帳蒲團穩坐休　

　　讀往生傳有感

　　　　云庵法師了洪


　飛山之書　　金方在西　　昔賢歸去
　胡不思齊　　白發易老　　客路空凄
　志意歸去　　憑此指迷　

　　凈土詠史

　　　　西湖居士李濟


居士道號西歸子。元武林人。寓居苕溪。先祖四世登科來處清白。深明凈土之教。嘗擬諸詠史。作稱贊凈土諸上善人詩。凡五百余首。蓋于凈土如理而修者。悉綴其行業。形于篇章。雖小善不遺。可謂樂道之人也。其文現行于世。今撮其紀圣師者二十五首以寄。此錄庶資見聞云爾

　　敘佛化緣

　能仁現穢取娑婆　　折攝剛強方便多
　橫截愛河無別法　　唯教專志念彌陀
　無邊剎土非無凈　　唯我彌陀愿海深
　十念功成蒙接引　　端如默鐵化精金　

　　述制作意

　古往今來浩劫波　　二輪迭運急如梭
　循環六趣無休歇　　不解西歸柰爾何
　千古英雄一窖塵　　昔賢猶有是非心
　我今敬讀往生傳　　輒效周曇詠史吟　

　　文殊菩薩

　稽首曼殊大圣師　　深談念佛接群機　遂令法照洪斯教　五會王宮道轉輝

　　普賢菩薩

　遍告親宣十愿王　　指歸安養理昭彰
　向來慈覺蓮華社　　曾以鴻名壯寶坊　

　　普慧菩薩

　葦江會里萃群賢　　大士塤篪悉預焉
　底事助揚真佛化　　秖應悲愿廣無邊　

　　天親菩薩

　唯識論師曾說偈　　彌陀樂國愿超生
　只因果報無諸苦　　列圣宗歸道化行　

　　馬鳴菩薩

　造論通宗百洛叉　　摧邪顯正懾群魔
　示人不退有奇術　　唯教專心念佛陀　

　　龍樹菩薩

　匡持像運著勛庸　　說偈婆沙大論中
　愿共眾生生彼國　　普令具縛脫樊籠　

　　五通菩薩

　娑婆人未識阿彌　　直往西方為請祈　佛及薩埵俱時現　爰持寶葉遍圖之

　　廬山遠法師

　蓮社開端接后人　　翕然緇素總來親
　十年三睹莊嚴相　　定作金臺上上身　

　　南岳思大禪師

　夢感彌陀為說法　　空中寶像顯神靈
　天童給侍瓶常滿　　舍識親承圣眾迎　

　　天臺智者大師

　昔同南岳睹毫光　　一誦蓮經悟藥王
　論釋十疑垂萬代　　唱經況復示西方　

　　壁谷神鸞法師

　流支直指佛長生　　焚卻陶仙十卷經
　龍樹垂形宣至訓　　終時俱聽管弦聲　

　　京師善導和尚

　畫三百壁凈土相　　寫十萬卷彌陀經
　貴賤不論皆激勸　　況登高柳定祈生　

　　新定康法師

　洛下文書累放光　　化行新定嗣余芳
　口中十佛隨聲出　　消得兒童為播揚　

　　五臺照禪師

　常瞻三圣現虛空　　多謝文殊指示功
　欻感神僧來預報　　三年汝托寶華中　

　　永明智覺禪師

　七返俱拈凈土鬮　　畢生不退事精修
　神棲安養因成賦　　堪以慈容掛九幽　

　　孤山中庸法師

　通經十疏辯河傾　　絕筆彌陀凈業成
　陶器墳中收幻質　　昭然精爽定西征　

　　四明法智法師

　十僧曾約三年懺　　懺罷焚軀愿往生
　虢略慈云雖請住　　終修三昧作西行　

　　天竺慈云懺主

　般舟三昧九旬修　　大小彌陀懺更留
　星殞香消忽西去　　空余千載仰嘉猷　

　　長蘆慈覺禪師

　發明五惑制高文　　要使群盲識凈因
　況感普賢并普慧　　蓮華勝友益歸仁　

　　靈芝大智律師

　道繼南山闡律乘　　志洪樂土辦歸程
　臨終說偈加趺化　　湖上俱聞天樂聲　

　　南昭慶常法師

　西湖社客千人集　　光我廬山孰比肩
　要識當年奇特事　　請看碑刻盡朝賢　

　　和淵明歸去來兮

　　　　給事憑楫


給事蜀中遂寧府人。道號不動居士。少有俊聲。中大學魁選。作場屋文字。多用圓覺經語。明悟理性。欽伏士論。而又遍參禪林。深達五家宗派。晚年篤信彌陀教法。晝夜不寐。專意凈業。作西方禮三卷彌陀懺一集。在鄉郡建凈土會。感香爐中舍利應現。毫光亙天。嘗以俸資。造大藏經及四大部藏。各四十八分施諸山。表佛本愿。一日感懷。和淵明歸去來韻。談凈土法門。最為開示。其辭曰

歸去來兮。蓮社已開。胡不歸。念吾年日就衰邁。況世態之堪悲。想東林之遺跡。有先賢之可追。趁余生之尚在。悔六十之前非。如新沐之彈冠。類浴罷而振衣。滌塵垢以趍潔。造妙道之離微。顧瞻前路。歸心若奔。入慈悲室。登解脫門。萬境俱寂。一真獨存。爐香滿炷。凈水盈樽。望西方以修觀。祈速睹于慈顏。入念佛之三昧。覺身心之輕安。超九蓮之上品。開六超之幽關。會精神于正受。杜耳目之泛觀。俟此報之云盡。指極樂而徑還。循寶樹以經行。踐華園而回旋。歸去來兮。唯凈土之可游。念閻浮之濁惡。舍此土而何求。喜有壽之無量。曾何苦以貽憂。與上善人同會。友補處為朋儔。池具七寶。黃金為舟。地平布于琉璃。無高下之坑丘。樂音起于風樹。佛聲發于水流。聞者咸念三寶。忻塵緣之自休。已矣乎。人生如夢。能得幾時。胡為名利之縈留。此一報看盡兮。將焉之。浮世皆幻境。樂土真佳期。布蓮種于池內。長念佛以培耔。冀臨終時而佛迎。垂敘別而留詩。從此地地增進。決證菩提何用疑

　　擬淵明歸去來

　　　　幻住居士任彪


歸去來兮。西方凈土誓依歸。既出離五濁之生死。亦怙恃三圣之慈悲。嗟人生之幻化。撫急景以難追。悟世緣如昨夢。悼既往已皆非。逮衰年以學道。類大寒而索衣。悔青春之放逸。誤白業以虧微。三涂苦趣億劫迷奔。如何解脫。有大法門。疑之則遠。信之斯存。誰其尸之。彌陀世尊。舒玉色之毫相。晃紫金之容顏。蔽諸來之大眾。顯須彌之金山。是以戒須堅持三聚。齊則勤修八關。加十念以精進。庶禮足而諦觀。幸人身而不爾。猶寶所而空還。雖圣凡之超絕。喻水月以何難。歸去來兮。西方凈土多勝游。寶樹羅網出妙音。天衣純陀不用求。但受諸樂之極。永無眾苦之憂。我彌陀世尊。四十八愿度眾生。百千三昧頓熏修。于洪誓海。乘大愿舟。更無波旬魔怨。但有聲聞比丘。聆變化之眾鳥。演法音而宣流。觀音勢至堅固力。接引行人無時休。已矣乎。末法眾生多弊惡。諸苦境界叵淹留。歸去來兮。兜率終有墮。龍華未可期。唯有極樂國土。功德莊嚴如此。光色蓮華開九品。清凈海眾待多時。但辦信心不退轉。決定往生無可疑

　　追和淵明歸去來辭(并序)

　　　　拙庵宗師戒度


拙庵野夫。抱疾林下。一日少間。試取陶淵明歸去來兮辭。讀之不覺釋卷而長嘆。蓋與予懷異世而同轍也。淵明乃一俗士爾。貧苦非不迫切。尚且輕五斗粟。不忍折腰于鄉里小兒。自免去職樂賦歸歟。況釋氏子。為解脫故而求出家。返奔走于塵域。而不知止。不為淵明羞乎。予素以安養為故鄉。欲寫鄙懷以自勉。輒追和高韻。覽者幸無以效顰見誚。亦各言其志也。丁酉季秋望日書。辭曰

歸去來兮。回首故鄉何日歸。覺寒來而暑往。勞夢寐以含悲。昔偶爾而為別。今悔之而莫追。望蓮池之勝友。實負愧而知非。嗟幾生之漂泊。失系珠于內衣。旋深思而猛省。何節操之卑微。欲歸便歸。一志西奔。長生不死。眾妙之門。唯心本具。真性常存。棄捐周鼎。返認匏樽。空受賜于華屋。遂孛戾于慈親。慨眾苦之迫切。必去危而就安。雖無適而不可。柰客路之間關。托二八之妙境。入正受而遐觀。匆全心而發現。喜合浦之珠還。混塵剎之凈穢。隨足處以盤桓。歸去來兮。謝絕于外游。且毀形而壞服。唯解脫之是求。曷區區而逐物。恬然而弗以為憂。喪自家之珍寶。拋祖父之田疇。方饑絕糧。欲濟沉舟。曾流俗之不若。夫是之謂比丘。茍聞義而不徒。盍尋源而挹流。照萬緣之寂寂。藏六用之休休。已矣乎。人生變化同四時。天邊日月無少留。不自為計將安之。有生必有死。百年誰與期。宜寸田以耕耨。頻愛草以耘耔。結廬山之凈社。詠樝庵之新詩。送心想于落日。倏如羽化斷無疑

　　贊凈土漁家傲(并序)

　　　　北山法師可旻


我家漁父。不比泛常。一丈六之身材。三十二之相好。說聰明也。孔仲尼安可齊肩。論道德也。李伯陽故應縮首。絕偏武略。獨戰退八萬四千魔兵。蓋世良才。復論販九十六種外道。拱身誓水。坐斷愛河。披忍辱之蓑衣。遮無明之煙雨。慈悲帆掛方便風吹。撐般若之扁舟。游死生之苦海。誓山月白。覺海風清。釣汨沒之眾生。歸涅槃之籃籠。如斯旨趣。即是平生暫歇釣竿。乃留詩曰

　家居常寂本優游　　來執魚竿苦海頭
　直待眾生都入手　　此時方始不垂鉤　

曾講彌陀經十遍。孤山疏鈔頻舒卷。事理圓融文義顯。多方便。到頭只勸生蓮苑。本性彌陀隨體現。唯心凈土何曾遠。十萬程途從事見。休分辨。臨終但自親行轉

　四色蓮華間綠荷　　一蓮華載一彌陀
　莫疑凈土程途遠　　日日人生雨點多　

我佛蓮華隨步踏。黃金妙相青螺發。因地曾將洪誓發。四十八。眾生盡度成菩薩。宮殿紅香華影合。寶階三道琉璃闊。水鳥樹林皆念法。聲嘈囋。空中零亂天華撒

　行樹陰陰布七重　　寶華珠網共玲瓏
　百千種樂俱鳴處　　天雨曼陀散碧空　

彼土因何名極樂。蓮華九品無三惡。雖有頻伽并白鶴。非彰灼。如來變化宣流作。九品一生離五濁。自然身掛珠瓔珞。宛轉白毫生額角。長輝爍。百千業障都消卻

　六方諸佛說誠言　　舌相三千廣贊宣
　池上托生蓮九品　　未知生向那枝邊　

佛贊西方經現在。廣長舌相三千界。為要眾生生信解。臨終邁。不修凈業猶何待。七寶池塘波一派。蓮華朵朵車輪大。華內托生真自在。分三輩。阿鞞跋致長無退

　但得蓮中托化來　　從教經劫未華開
　華中快樂同忉利　　不比人間父母胎　

鸚鵡頻伽知幾只。音聲和雅鳴朝夕。演暢五根并五力。令人憶。心飛恨不身生翼。從是西方十萬億。山長水遠誰人識。唯是觀門歸路直。真消息坐澄劫水琉璃碧

　兀坐初修水觀成　　微風不動翠波靜
　幽深境界誰人見　　一片琉璃照眼明　

清凈樂邦吾本郡。娑婆流浪因貪吝。冉冉思歸霜入鬢。深嗟恨。塞鴻不解傳音信。落日盡邊沙隱隱。向西望處歸應近。天樂是時相接引。宜精進。紫金臺上誰無分

　樂邦清凈本吾家　　既有歸期豈憚賒
　行計會須勤策進　　淹留無慮在天涯　

理性本來長自在。靈通昭徹光無礙。因被無明風惱害。真如海等閑吹動波千派。五蘊山頭云叆叇。遮藏心月無光彩。六賊會須知悔改。除貪愛。剎那跳出娑婆界

　混然凡圣本同途　　一點靈明體一如
　只為妄情隨物轉　　至今顛倒未逢渠　

為厭娑婆求凈土。馳情送想存朝暮。誰信不勞移一步。西方去樓臺隱隱云深處。珠網為光華作雨。金沙布地無塵土。怎不教人思去路。心專注。坐觀落日如懸鼓

　清風為我拂寥狖　　不許殘云遮屋角
　禪居深掩靜無人　　坐看一輪紅日落　

四相相催生病死。死魔不定朝難保。爭似寅昏持佛號。西方好。樹林水鳥稱三寶。磨滅等閑髭鬢皓。樂邦行計唯宜早。萬億國邦非遠道。休煩惱。一彈指頃能行到

　經贊彌陀愿力強　　劣夫為喻從輪王
　四天一日行周遍　　西去應非道路長　

人世罪冤知底數。前程不是無冥府。爭似靜焚香一炷。無行住。聲聲稱念彌陀父罪業盡消生有處。彌陀愿力堪憑據。十念一心存旦暮。西方路。功成足步紅蓮去

　誰知端坐卻能游　　頃刻心飛到玉樓
　竹影月移來戶牖　　便疑行樹在檐頭　

萬事到頭無益己。尋思只有修行是。若送此心游寶地。還容易坐觀。落日當西墜萬頃紅光歸眼際。眼開眼閉長明媚。此觀成時知法味。心歡喜臨終決定生蓮里

　九品蓮華次第排　　也應荷葉翠相挨
　未知何日生蓮界　　無柰晨昏甚掛懷　

西望樂邦云杳隔。一鉤新月彎彎白。意欲往生何計策。勞魂魄彌陀一念聲千百。金殿玉樓為屋宅。七重行樹強松柏。華里托生非血脈。真高極。樂天不是蓬萊客

　遍看玉軸與瑯函　　苦勸勞生脫世凡
　凈土好修還不肯　　莫教披卻有毛衫　

富貴經中談凈域。赤珠瑪瑙為嚴飾。彼土眾生當曉色。擎衣裓。妙華供養他方佛。稚小嬉游隨沒溺。娑婆是苦何曾識。忻厭邇來方有力。從朝夕。靜焚一炷香凝碧

　既有身心求凈土　　可無門路去娑婆
　修行也只無多子　　十念功成一剎那　

文墨尖新無處用。已將名利渾如夢。一弗數珠隨手弄。休千種。唯聞念佛心歡勇。滉漾空中仙樂動。笙簫聲細天風送。接引凡夫歸圣眾。香云捧。男兒此日方崇重

　覽遍經文與律儀　　頻頻唯勸念阿彌
　一聲消盡千生業　　何況嘮嘮久誦持　

休縱心猿馳意馬。牢將系念繩頭把。說破十疑因智者。爭傳寫。廬山又結蓮華社。十八大賢居會下。功成五色云西駕。諸上善人都在那。相迎迓。聚頭只說無生話

　池邊行樹不全遮　　裊裊金橋露半斜
　忽見化生新佛子　　紅蓮開處噪頻伽　

三十六般包一袋。膿囊臭穢猶貪愛。恰似蜣螂推糞塊。無停待朝朝只在塵中[畾*力]。若解堅心生重悔。寧拘惡逆并魁膾。一念能消千劫罪。生華內滿身瓔珞鳴珂[王*風]

　紛紛世態盡空華　　講外無余掛齒牙
　一弗數珠新換線　　阿彌陀佛做冤家　

一點神魂初托魄。青蓮華里琉璃宅。毫相法音非間隔。雖明白到頭不似金臺客。九品高低隨報獲。或經劫數華方拆。若是我生心性窄。應煎迫。未開須把蓮華擘

　菊腦姜牙一飯余　　其他安敢費功夫
　從今十指無閑暇　　且盡平生弄數珠　

凈土故鄉嗟乍別。天涯流浪經時節。老去染沾眉鬢雪。思歸切。聞聲愿寄遼天月。念念時時修凈業。臨終佛定來迎接。有誓表為誠實說。廣長舌三千遍覆紅蓮葉

　唯將焚誦是平生　　夜夜嘮嘮一二更
　只影自憐塵世外　　風前月下恣經行　

善導可嗟今已往。化來老少皆歸向。佛念一聲分一鏹。聲才響。一聲一佛虛空上。八萬四千奇妙相。光明壽命皆無量。金色臂垂千萬丈。鵝王掌誓來迎接歸安養

　暮鼓晨雞不住催　　逡巡容貌變衰頹
　莫言白發渾閑事　　總是無常信息來　

西土紋成東土壞。星飛一點千華界。勿訝神魂生去怪。無遮礙。樂邦只在同居內。八德池深華又大。加趺端坐蓮華載。耳聽法音心悟解。低頭拜。從今跳出胞胎外

　　贊西方漁家傲

　　　　西余禪師法端


七寶池中堪下釣。八功德水煙波渺。池底金沙齊布了。周回繞。黃金砌地為階道。白鶴孔雀鸚鵡噪。彌陀接引聲聲告。不是修行何得到。一般好。西方凈土無煩惱

　　望江南(十二首)

　　　　白云法師凈圓


　　娑婆苦

娑婆苦長劫受輪回。不斷苦因離火宅。秖隨業報入胞胎。辜負這靈臺。朝又暮寒暑急相催。一個幻身能幾日。百端機巧袞塵埃。何得出頭來

娑婆苦身世一浮萍。蚊蚋睫中爭小利。蝸牛角上竊虛名。一點氣難平。人我盛日夜長無明。地獄爭頭成隊入。西方無個肯修行。空死復空生

娑婆苦情念驟如風。六賊村中無暫息。四蛇篋內更相攻。誰是主人公。無慧力愛網轉關籠。一向四楞低搭地。不思兩腳欲梢空。前路更匆匆

娑婆苦生老病無常。九竅腥臊流穢污。一包膿血貯皮囊。爭弱又爭強。隨妄想耽欲更荒唐。念佛看經云著相。破齊毀戒卻無妨。秖恐有閻王

娑婆苦終日走塵寰。不覺年光隨逝水。那堪白發換朱顏。六趣任循環。今與古誰肯死前閑。危脆利名才入手。虛華財便色追攀。榮辱片時間

娑婆苦光影急如流。寵辱悲歡何日了。是非人我幾時休。生死路悠悠。三界里水面一浮漚。縱使英雄功蓋世。秖留白骨掩荒丘。何似早回頭

　　西方好

西方好隨念即超群。一點靈光隨落日。萬端塵事付浮云。人世自紛紛。凝望處決定去棲神。金地經行光里步。玉樓宴坐定中身。方好任天真

西方好瓊樹聳高空。彌覆七重珠寶網。莊嚴百億妙華宮。宮里眾天童。金地上欄楯繞重重。華雨飄飖香散漫。樂音寥亮鼓清風。聞者樂無窮

西方好七寶甃成池。四色好華敷菡萏。八功德水泛清漪。除渴又除饑。池岸上樓殿勢飛翚。碧玉雕欄填碼瑙。黃金危棟間玻[王*(黍-禾+利)]。隨處發光輝

西方好群鳥美音聲。華下和鳴歌六度。光中哀雅贊三乘。聞者悟無生。三惡道猶自不知名。皆是佛慈親變化。欲宣法語警迷情。心地頓圓明

西方好清旦供尤佳。縹緲仙云隨寶仗。輕盈衣裓貯天華。十萬去非賒。諸佛土隨念遍河沙。蓮掌撫摩親授記。潮音清妙響頻伽。時至即還家

西方好我佛大慈悲。但具三心圓十念。即登九品越三祇。神力不思議。臨報盡接引定無疑。普愿眾生同系念。金臺天樂共迎時。彈指到蓮池

樂邦文類卷第五

　　后序

修凈土者常多。得其門而徑造者無幾。論凈土者常多。得其要而直指者或寡矣。曾未聞有以自障自蔽為說者。因得以言之。夫自障莫若愛。自蔽莫若疑。但使疑愛二心了無障礙。則凈土一門。未始間隔

彌陀洪愿常自攝持。必然之理也。昔無為子。嘗序天臺十疑論有曰。愛不重不生娑婆。念不一不生極樂。斯言可謂知本矣。請試以一事訂之。如晉遠法師。蘄向西方。嘗結蓮社于廬山。以淵明則招之。貴其能達而斷愛也。于靈運則拒之。為其心雜而念不能專也。豈非政以二者為凈土之津要乎。余于是得凈土之說。異乎昔之云者如是而已。蓋嘗謂。今有慕修凈業者。當如淵明可也。雖招之不來。笱愿之必達。要是胸中了無一物。求念尚不可得。何愛之可斷乎。故不求則已。求則孰御焉。抑余嘗擬凈土贊有曰。但除自障礙要生即便生。又曰。不斷拖泥纜。徒加舟楫功。蓋亦有激云爾。吾宗宗曉講師。既以凈業自力。將又推己。及物纂樂邦文類。自經論而下。與夫古今名公暨吾釋氏之文。凡有關于凈土。悉發揮而載集焉。其為書富。為說博。勸信甚詳。至于示造修。不一端而止。究其用心。可謂勤。且美矣。雖然吾恐多方以惑。其志不一。念不斷愛。以自障蔽。則又吁可悲也。故特表發其說。有以貫之。愿與同志者。一之以專念。本之以斷愛。而后加之以善愿。則凈土門斷可造矣。斯文豈徒然哉

時慶元庚申良月圓日南湖柏庭(善月)序

　　懷凈土詩(一百八首)

　　　　天目中峰禪師明本


塵沙劫又塵沙劫。數盡塵沙劫未休。當念只因情未瞥。無邊生死自羈留

四大聚成元兔角。六根傳住白龜毛。漚花影里翻筋斗。出沒閻浮是幾遭

東海一丸紅彈子。流光日日射西林。世間多少奇男子。誰向窗前惜寸陰

捏目橫生空里華。妄將三界認為家。大千常寂光明土。不隔纖塵總自遮

愛繩牽入苦娑婆。器到黃泉淚轉多。孰謂別離窮劫恨。通身渾是古彌陀

迷時無悟悟無迷。究竟迷時即悟時。迷悟兩頭俱拽脫。鑊湯元是藕花池

四十八愿水投水。千百億身空合空。法藏慈尊無面目。不須重覓紫金容

正念阿彌陀佛時。寶池樹影日遲遲。更馳心欲歸清泰。又是重裁眼上眉

濁水盡清珠有力。亂心不動佛無機。眼前盡是家鄉路。不用逢人覓指歸

萬劫死生如重病。一聲佛號最良醫。到頭藥病俱忘卻。不用重宣母憶兒

成住壞空真凈土。見聞知覺古彌陀。但于當處忘生滅。父子相牽出愛河

一爐古篆一枝蓮。目掛寒空萬慮捐。清泰故家歸便得。誰分東土與西天

禪外不曾談凈土。須知凈土外無禪。兩重公案都拈卻。熊耳峰開五葉蓮

大夢宅中無一法。于無法處有千差。回觀自性離分別。念念純開白藕華

暗室中藏大黑蚖。未曾驅盡莫耽眠。觸髏壓碎須彌枕。匝地香風綻白蓮

藕池無日不花開。四色光明映寶臺。金臂遙伸垂念切。眾生何事不思來

血池干處藕池清。劍樹枯時寶樹榮。苦樂本來無住相。于無住處自圓成

樂土本無三惡道。禽聲渾是佛宣流。當機未盡眾生界。啼斷春風卒未休

鸚鵡頻伽繞樹鳴。好音和雅正堪聽。殷勤不斷緣何事。曲為勞生味己靈

自家一個古彌陀。聲色頭邊蹉過多。狹路相逢如不薦。未知何劫離娑婆

故鄉易到路無差。白日青天被物遮。剔起兩莖眉自看。火坑都是白蓮花

十萬余程不隔塵。休將迷悟自疏親。剎那念盡恒沙佛。便是蓮華國里人

佛與眾生夙有緣。眾生與佛性無偏。奈何甘受娑婆苦。不肯同頭著痛鞭

念根是一串輪珠。痛策歸鞭作遠圖。念到念空和念脫。不知身住白芙蕖

人間天上與泥犁。勞我升沈是幾時。白藕有根如不種。塵沙生死自羈縻

七重行樹影交加。晝夜開敷白藕華。佛手自來遮不得。眾生何事覓無涯

白玉毫吞紅菡萏。紫金聚映碧琉璃。本來自性常如此。既稟同靈合共知

黃金丈六老爺身。白藕常敷劫外春。等視眾生如赤子。以何緣故不相親

六時不斷雨天華。風味新奇孰有加。清旦滿盛衣裓里。歸來重獻佛袈裟

燭破群幽大日輪。光明中現紫金人。妙存心觀忘諸見。覿體何曾間一塵

最初注想存涓滴。念力增深至禹門。觀盡百千香水海。不消輕放一毫吞

獨坐幽齋萬慮逃。一團山月上松梢。不將迷悟遮心眼。盡是眉間白玉毫

八功德水映金沙。百寶樓臺散曉霞。更有一般奇特事。開敷紅藕大如車

自性彌陀不用參。五千余卷是司南。不于當念求真脫。擬逐文言落二三

世界何緣稱極樂。只因眾苦不能侵。道人若要尋歸路。但向塵中了自心

自心無住云何了。系念慈尊六字名。和念等閑都打脫。西天此土不多爭

自家一個彌陀佛。論劫何曾著眼看。今日更隨聲色轉。這回欲要見還難

賀了新正看上元。萬家銀燭照金蓮。展開常寂光明土。佛法何曾不現前

示入泥洹記仲春。風前歌舞恨波旬。誰知自性黃金佛。常共千華轉法輪

寒食荒郊盡哭天。有誰遙念老金仙。劫初埋向蓮華土。不要人來化紙錢

初夏清和四月時。九龍噴水沐嬰兒。樂邦化主無生滅。只把黃金鑄面皮

不懸艾虎慶端陽。惟面西方古道場。一炷爐熏一聲磬。六門風遞藕花香

清泰故家無六月。從教火傘自張空。金沙地上經行處。陣陣吹來白藕風

七月人間暑漸衰。晚風池上正相宜。遙觀落日如懸鼓。便策歸鞭已較遲

登樓共賞中秋月。回首誰思父母邦。不問多生逃與逝。至今垂念未相忘

誰知九日東籬菊。便是西方四色花。一個髑髏干得盡。百千聞見自無差

人間十月盡開爐。深撥寒灰問有無。金色愿王元是火。能燒干劫愛河枯

群陰剝盡一陽來。五葉心花當處開。遍界枝條無著處。香風吹上玉樓臺

臘盡時窮事可憐。東村王老夜燒錢。即心自性彌陀佛。滿面塵埃又一年

一串數珠鳥律律。百千諸佛影團團。循環凈念常相繼。放去拈來總一般

念佛直須圖作佛。不圖作佛念何為。但當抱識含靈者。白藕華皆有一枝

念佛須期念到頭。到頭和念一齊收。娑婆苦海風濤靜。穩泛樂邦紅藕舟

四蛇同篋險復險。二鼠侵藤危更危。不把蓮華栽凈域。未知何劫是休時

人間五欲事無涯。利鎖名韁割不開。若把利名心念佛。何須辛苦待當來

自性彌陀絕證修。只消扣己便相投。瞥于當念存能所。又被空華翳兩眸

深思地獄發菩提。父母家邦勿再迷。痛策歸鞭宜早到。莫教重待日沈西

要結蓮華會上緣。是非人我盡傾捐。無時不作難遭想。歡喜同登解脫船

為存愛見起貪嗔。埋沒黃金丈六身。今日幸然歸凈土。不應仍舊惹風塵

藕絲縛住金烏足。業火燒開車軸花。更有一般難信法。腳尖踢出佛如麻

要將穢土三千界。盡種西天九品蓮。仔細思量無別術。只消一個念心堅

七重密覆真珠網。三級平鋪碼瑙階。安養導師悲愿切。遙伸金臂接人來

寄語娑婆世上人。要尋歸路莫因循。銀山鐵璧如挨透。千葉蓮開別是春

長鯨一吸四溟干。自性彌陀眼界寬。眉里玉毫遮不得。珊瑚枝上月團團

六時扣問黃金父。赤子飄零幾日歸。話到輪回無盡處。相看不覺淚沾衣

朝參暮禮效精勤。金沼蓮胎入夢頻。粉骨碎身千萬劫。未應容易報慈尊

才要歸家即到家。何須特地起咨嗟。門前大路如弦直。擬涉思惟路便差

一鉤蘿月照松龕。門外無人宿草庵。萬億紫金身化主。不離當念是同參

諸苦盡從貪欲起。不知貪欲起于何。因忘自性彌陀佛。異念紛飛總是魔

勢至曾參日月光。教令存想念西方。自從親證三摩地。不離慈尊左右傍

泥牛耕破蓮華土。鐵馬蹋翻功德山。自性彌陀渾不覺。猶將心鏡照慈愿

道人別有惟心土。不屬東西南北方。眨得眼來千里隔。難將悲愿當慈航

觀經是一卷家書。日落之方有故居。多辦資糧期早到。免教慈父日嗟吁

兄呼弟應念彌陀。要與渾家出愛河。辦得此心常與么。直教佛不奈伊何

跳出娑婆即是家。不須特地覓蓮華。娑婆不異蓮華土。自是從前見處差

昔有士夫吳子才。扣棺日日喚歸來。雖然跡未離三界。已送神棲白藕胎

蓮華國土無金鎖。聞見堆中有鐵圍。透得目前聲與色。百千賢圣合同歸

活計惟撐一只船。流行坎止只隨緣。古帆幾度張明月。滿目純開佛海蓮

船居念佛佛隨船。常寂光搖水底天。兩岸中流如不觸。枝枝紅藕發心田

破曉移船直過東。滿帆披拂藕華風。一尊自性彌陀佛。出現扶桑照眼紅

船上西來憶故鄉。四花地上晚風涼。飄零不奈歸心切。一片輕帆掛夕陽

任運移船過水南。不須向外覓同參。自家屋里彌陀佛。念念開敷優缽曇

船駕天風上北方。風汀月渚映心光。忽移念入同居土。不覺渾身在藕航

船往東西南北了。依前不離古灘頭。等閑撥轉虛空柁。香氣滿船花滿舟

若不行船便住家。從教門外拽三車。笑看火宅深深處。陸地純開水面華

現成公案絕商量。曉磬頻敲蠟炬長。晝夜六時聲不斷。滿門風遞白蓮香

心中有佛將心念。念到心空佛亦忘。撒手歸來重檢點。花開赤白間青黃

念心如影每隨形。靜鬧閑忙不暫停。打破形軀和影滅。西天此土絕途程

青旦黃昏禮懺摩。低頭泣告老彌陀。輪回六趣知多少。誓欲今番出網羅

扶出頂中紅肉髻。掃空省里白毫光。阿彌陀佛和聲吐。曠劫輪回應念忘

金沙地上無紅藕。赤肉團中有至尊。千圣頂[寧*頁]移一步。等閑踢倒涅槃門

六個驢兒拽輛車。雨余泥滑路尤賒。阿彌陀佛悲心切。痛策歸鞭欲到家

念彌陀佛苦無難。入圣超凡一指彈。除卻彌陀存正念。萬般聞見不相干

是非莫辯事休尋。更遇繁難莫懼心。常與愿王省廝結。百千魔惱不能侵

彌陀西往祖西來。念佛參禪共體裁。積劫疑團如打破。心花同是一般開

講座平分性相宗。相成相破不相同。朅來講到花池上。菡萏何曾兩樣紅

佛教戒衣持凈戒。律云五戒未全修。那知六字真經里。八萬威儀一句收

六方佛出廣長舌。俱贊娑婆念佛人。須信白蓮花世界。無時不散劫壺春

動地驚天勤念佛。槌門打戶勸修行。問渠因甚么如此。只怕眾生入火坑

便就今朝成佛去。樂邦化主已嫌遲。那堪更欲之乎者。管取輪回沒了時

念佛不曾妨日用。人于日用自相妨。百年幻影誰能保。莫負西天老愿王

富貴之人宜念佛。黃金滿庫谷盈倉。世間受用無虧缺。只欠臨終見愿王

貧乏之人念佛時。且無家事涉思惟。赤條條地空雙手。直上蓮華占一枝

老來念佛正相當。去日無多莫暫忘。南無阿彌陀六字。是名越苦海慈航

盡道少年難念佛。我云年少正相當。看他八歲龍王女。掌上神珠放寶光

身膺宰輔與朝郎。蓋世功名世莫量。自性彌陀如不念。未知何以敵無常

一等師家每勸人。自心三昧不精勤。身居凈白蓮華土。空把彌陀播口唇

一般平等惟心土。貴賤賢愚沒兩途。漆桶要教連底脫。大家齊用著工夫

機動籟鳴惟自然。不談凈土不談禪。若于句外同相委。百八摩尼一串穿