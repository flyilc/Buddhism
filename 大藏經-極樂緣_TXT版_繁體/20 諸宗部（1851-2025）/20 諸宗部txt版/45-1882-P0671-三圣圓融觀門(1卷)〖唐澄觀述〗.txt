　　No. 1882

三圣圓融觀門

　　　　沙門澄觀述


夫上圣觀人設教。言不虛陳。按指發揮。觸事皆通。因有妙德。叩示以二圣表法之二義。遂著三圣圓融觀。一毛之智觀難以度成。粗依教理。略示綱要。惟冀遠識虛己而求之焉。三圣者。本師毗盧遮那如來。普賢文殊二大菩薩是也。大覺應世輔翼塵沙。而華嚴經中。獨標二圣為上首者。托以表法。不徒然也。今略顯二門。一相對明表。二相融顯圓。且初門中。三圣之內二圣為因。如來為果。果起言想。且說二因。若悟二因之玄微。則知果海之深妙。然二圣法門略為三對。一以能信所信相對。謂普賢表所信之法界。即在纏如來藏。故理趣般若云。一切眾生皆如來藏。普賢菩薩自體遍故。初會即入如來藏身三昧者。意在此也。文殊表能信之心。佛名經云。一切諸佛皆因文殊而發心者。表依信發故。善財始見發大心者。當信位故。經云。文殊菩薩出生一切菩薩。無休息故。然信但有信而未能見。及所信所證無二理故。無初普賢。信可始生。理唯極見故。文殊居初普賢居后。二以解行相對。普賢表所起萬行。上下諸經皆言普賢行故。文殊表能起之解。通解事理窮方便故。慈氏云。汝先得見諸善知識。聞菩薩行。入解脫門。皆是文殊威神力故。又云。文殊常為一切菩薩師故。又云。文殊師利心念力故。三以理智相對。普賢表所證法界。即出纏如來藏。善財童子入其身故。又云。得究竟三世平等身故。一毛廣大即無邊者。稱法性故。普賢身相如虛空故。又見普賢即得智波羅蜜者。明依于理而發智故。文殊表能證大智。本所事佛名不動智故。慈氏云。文殊師利常為無量百千億那由他諸佛母故。文殊于諸經中。所說法門多顯般若旨故。又云。從文殊師利智慧大海所出生故。見后文殊。方見普賢。顯其有智方證理故。是以古德銘后文殊。為智照無二相。不視身相者。表極智甚深心境兩已信解雙絕故。又理開體用。智分權實故。以文殊二智。證普賢體用。此之一門。古德親問三藏。言有經說。未傳此方。又此一門亦表定慧。理本寂故。智即慧故。亦表體用。普賢理寂以為心體。文殊智照為大用故。第二相融顯圓者。亦二。先明二圣法門各自圓融。謂文殊必因于信。方能成解。有解無信。增邪見故。有信無解。長無明故。信解真正。方了本原。成其極智。極智反照。不異初心故。初發心時。便成正覺。又前方便之智不離智體故。后文殊名智照無二相。照信不殊于智故。從無身相而展右手。是以文殊三事融通隱隱。次普賢三事自相融者。理若無行。理終不顯。依體起行。行必稱體。由行證理。理無行外之理。由理顯行。無理外之行故。隨所證理。無不具一證一切證故。見普賢一毛所得法門過前不可說倍。又是即體之用故。毛孔法門緣起無盡。由是普賢三事涉入重重。二者二圣法門互相融者。謂要因于信方知法界。信不信理。信即為邪。故能所不二。不信自心有如來藏。非菩薩故。次要藉于解。方能起行稱解。起行行不異解。則解行不二。次以智是理用。體理成智。還照于理。智與理冥。方曰真智。則理智無二。故經云。無有如外智能證于如。亦無智外如為智所入。又法界寂照名正。寂而常照名觀。觀窮數極妙符乎寂。即定慧不二。又即體之用曰智。即用之體曰理。即體用無二。是以文殊三事融通隱隱。即是普賢三事涉入重重。此二不異。名普賢帝網之行。故普賢行品反上下諸經廣顯理事圓融。為普賢行。非獨事行。名普賢行。既二圣相融而不名文殊行者。攝智屬理。唯一心法界故。舉一全收。二圣法門既相融者。則普賢因滿。離相絕言。沒因果海。是名毗盧遮那。光明遍照唯證相應故。法界品中。普賢之后便偈贊佛德者。顯果相也。品初如來自入三昧。現相無言。表所證絕言。而普賢開顯放光令悟。表能證絕言。而文殊開顯者。即斯意也。若合三圣法門。以為經目者。普賢是大所證理體。無不包故。文殊是方廣理上之智為業用故。又通是普賢理含體用。通為所證故。文殊普賢二俱華嚴萬行披敷信智解行皆是因。華用嚴本寂體故。舍那即佛通圓諸因證上體用。故說即為經。因言顯故。既包題目無遺。則攝大經義盡。亦一代時教。不離于此理智等。然上理智等。并不離心。心佛眾生無差別故。若于心能了。則念念因圓。念念果滿。出現品云。菩薩應知。自心念念常有佛成正覺故。而即一之異。不礙外觀。勿滯言說。若與此觀相應則觸目對境。常見三圣及十方諸菩薩。一即一切故。心境無二故。依此修行一生不克。三圣必圓矣

三圣圓融觀門(畢)

貞享二年乙丑仲秋念一蓂于南都邸舍抄之