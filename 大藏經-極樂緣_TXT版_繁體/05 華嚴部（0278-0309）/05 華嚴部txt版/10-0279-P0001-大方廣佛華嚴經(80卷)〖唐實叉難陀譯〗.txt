　　No. 279 [No. 278]

　　大周新譯大方廣佛華嚴經序

　　　　天冊金輪圣神皇帝制


蓋聞造化權輿之首。天道未分。龜龍系象之初。人文始著。雖萬八千歲。同臨有截之區。七十二君。詎識無邊之義。由是人迷四忍。輪回于六趣之中。家纏五蓋。沒溺于三涂之下。及夫鷲巖西峙。象駕東驅。慧日法王。超四大而高視。中天調御。越十地以居尊。包括鐵圍。延促沙劫。其為體也。則不生不滅。其為相也。則無去無來。念處正勤。三十七品。為其行。慈悲喜舍。四無量法。運其心。方便之力難思。圓對之機多緒混大空而為量。豈算數之能窮。入纖芥之微區。匪名言之可述。無得而稱者其唯大覺歟。朕曩劫植因。叨承佛記。金仙降旨。大云之偈先彰。玉扆披祥。寶雨之文后及。加以積善余慶。俯集微躬。遂得地平天成。河清海晏。殊禎絕瑞。既日至而月書。貝牒靈文。亦時臻而歲洽。逾海越漠。獻賝之禮備焉。架險航深。重譯之辭罄矣

大方廣佛華嚴經者。斯乃諸佛之密藏。如來之性海。視之者莫識其指歸。挹之者。罕測其涯際。有學無學。志絕窺覦。二乘三乘。寧希聽受。最勝種智。莊嚴之跡既隆。普賢文殊。愿行之因斯滿。一句之內。包法界之無邊。一毫之中。置剎土而非隘。摩竭陀國。肇興妙會之緣。普光法堂。爰敷寂滅之理。緬惟奧義。譯在晉朝。時逾六代。年將四百。然一部之典。才獲三萬余言。唯啟半珠。未窺全寶。朕聞其梵本。先在于闐國中。遣使奉迎。近方至此。既睹百千之妙頌。乃披十萬之正文。粵以證圣元年。歲次乙未。月旅沽洗。朔惟戊申。以其十四日辛酉。于大遍空寺。親受筆削。敬譯斯經。遂得甘露流津。預夢庚申之夕。膏雨灑潤。后覃壬戌之辰。式開實相之門。還符一味之澤。以圣歷二年。歲次己亥。十月壬午朔。八日己丑。繕寫畢功。添性海之波瀾。廓法界之疆域。大乘頓教。普被于無窮。方廣真筌。遐該于有識。豈謂后五百歲。忽奉金口之言。娑婆境中。俄啟珠函之秘。所冀。闡揚沙界。宣暢塵區。并兩曜而長懸。彌十方而永布。一窺寶偈。慶溢心靈。三復幽宗。喜盈身意。雖則無說無示。理符不二之門。然因言顯言。方闡大千之義。輒申鄙作。爰題序云

大方廣佛華嚴經卷第一

　　　　于闐國三藏實叉難陀奉　制譯


　　世主妙嚴品第一之一

如是我聞。一時佛在摩竭提國。阿蘭若法菩提場中。始成正覺。其地堅固。金剛所成。上妙寶輪。及眾寶華。清凈摩尼。以為嚴飾。諸色相海。無邊顯現。摩尼為幢。常放光明。恒出妙音。眾寶羅網。妙香華纓。周匝垂布。摩尼寶王。變現自在。雨無盡寶及眾妙華。分散于地。寶樹行列。枝葉光茂。佛神力故。令此道場一切莊嚴于中影現。其菩提樹高顯殊特。金剛為身。琉璃為干。眾雜妙寶以為枝條。寶葉扶疏垂蔭如云。寶華雜色。分枝布影。復以摩尼而為其果。含輝發焰。與華間列。其樹周圓。咸放光明。于光明中雨摩尼寶。摩尼寶內。有諸菩薩。其眾如云。俱時出現。又以如來威神力故。其菩提樹。恒出妙音。說種種法。無有盡極。如來所處宮殿樓閣。廣博嚴麗。充遍十方。眾色摩尼之所集成。種種寶華以為莊校。諸莊嚴具。流光如云。從宮殿間。萃影成幢。無邊菩薩。道場眾會。咸集其所。以能出現諸佛光明不思議音。摩尼寶王而為其網。如來自在神通之力。所有境界。皆從中出。一切眾生居處屋宅。皆于此中現其影像。又以諸佛神力所加。一念之間。悉包法界。其師子座。高廣妙好。摩尼為臺。蓮華為網。清凈妙寶。以為其輪。眾色雜華而作瓔珞。堂榭樓閣。階砌戶牖。凡諸物像。備體莊嚴。寶樹枝果。周回間列。摩尼光云。互相照耀。十方諸佛。化現珠玉。一切菩薩。髻中妙寶。悉放光明而來瑩燭。復以諸佛威神所持。演說如來廣大境界。妙音遐暢。無處不及。爾時世尊。處于此座。于一切法。成最正覺。智入三世悉皆平等。其身充滿一切世間。其音普順十方國土。譬如虛空具含眾像。于諸境界無所分別。又如虛空普遍一切。于諸國土。平等隨入。身恒遍坐一切道場。菩薩眾中。威光赫奕。如日輪出。照明世界。三世所行。眾福大海。悉已清凈。而恒示生諸佛國土。無邊色相。圓滿光明。遍周法界。等無差別。演一切法。如布大云。一一毛端。悉能容受一切世界而無障礙。各現無量神通之力。教化調伏一切眾生。身遍十方而無來往。智入諸相。了法空寂。三世諸佛。所有神變。于光明中。靡不咸睹一切佛土。不思議劫。所有莊嚴。悉令顯現

有十佛世界微塵數菩薩摩訶薩。所共圍繞。其名曰普賢菩薩摩訶薩。普德最勝燈光照菩薩摩訶薩。普光師子幢菩薩摩訶薩。普寶焰妙光菩薩摩訶薩。普音功德海幢菩薩摩訶薩。普智光照如來境菩薩摩訶薩。普寶髻華幢菩薩摩訶薩。普覺悅意聲菩薩摩訶薩。普清凈無盡福光菩薩摩訶薩。普光明相菩薩摩訶薩。海月光大明菩薩摩訶薩。云音海光無垢藏菩薩摩訶薩。功德寶髻智生菩薩摩訶薩。功德自在王大光菩薩摩訶薩。善勇猛蓮華髻菩薩摩訶薩。普智云日幢菩薩摩訶薩。大精進金剛臍菩薩摩訶薩。香焰光幢菩薩摩訶薩。大明德深美音菩薩摩訶薩。大福光智生菩薩摩訶薩。如是等而為上首。有十佛世界微塵數。此諸菩薩。往昔皆與毗盧遮那如來。共集善根。修菩薩行。皆從如來善根海生。諸波羅蜜。悉已圓滿。慧眼明徹。等觀三世。于諸三昧。具足清凈。辯才如海。廣大無盡。具佛功德。尊嚴可敬。知眾生根。如應化伏入法界藏。智無差別證佛解脫。甚深廣大。能隨方便。入于一地。而以一切愿海所持。恒與智俱盡未來際。了達諸佛希有廣大秘密之境。善知一切佛平等法。已踐如來普光明地。入于無量三昧海門。于一切處。皆隨現身。世法所行。悉同其事。總持廣大。集眾法海。辯才善巧。轉不退輪。一切如來功德大海。咸入其身。一切諸佛所在國土。皆隨愿往。已曾供養一切諸佛。無邊際劫。歡喜無倦。一切如來得菩提處。常在其中。親近不舍。恒以所得普賢愿海。令一切眾生智身具足。成就如是無量功德

復有佛世界微塵數執金剛神。所謂妙色那羅延執金剛神。日輪速疾幢執金剛神。須彌華光執金剛神。清凈云音執金剛神。諸根美妙執金剛神。可愛樂光明執金剛神。大樹雷音執金剛神。師子王光明執金剛神。密焰勝目執金剛神。蓮華光摩尼髻執金剛神。如是等而為上首。有佛世界微塵數。皆于往昔無量劫中。恒發大愿。愿常親近供養諸佛。隨愿所行。已得圓滿到于彼岸。積集無邊清凈福業。于諸三昧所行之境。悉已明達。獲神通力。隨如來住。入不思議解脫境界。處于眾會。威光特達。隨諸眾生所應現身。而示調伏。一切諸佛。化形所在。皆隨化往。一切如來所住之處。常勤守護

復有佛世界微塵數身眾神。所謂華髻莊嚴身眾神。光照十方身眾神。海音調伏身眾神。凈華嚴髻身眾神。無量威儀身眾神。最上光嚴身眾神。凈光香云身眾神。守護攝持身眾神。普現攝取身眾神。不動光明身眾神。如是等而為上首。有佛世界微塵數。皆于往昔。成就大愿供養承事一切諸佛

復有佛世界微塵數足行神。所謂。寶印手足行神。蓮華光足行神。清凈華髻足行神。攝諸善見足行神。妙寶星幢足行神。樂吐妙音足行神。栴檀樹光足行神。蓮華光明足行神。微妙光明足行神。積集妙華足行神。如是等而為上首。有佛世界微塵數。皆于過去無量劫中。親近如來。隨逐不舍

復有佛世界微塵數道場神。所謂。凈莊嚴幢道場神。須彌寶光道場神。雷音幢相道場神。雨華妙眼道場神。華纓光髻道場神。雨寶莊嚴道場神。勇猛香眼道場神。金剛彩云道場神。蓮華光明道場神。妙光照耀道場神。如是等而為上首。有佛世界微塵數。皆于過去。值無量佛。成就愿力。廣興供養

復有佛世界微塵數主城神。所謂。寶峰光耀主城神。妙嚴宮殿主城神。清凈喜寶主城神。離憂清凈主城神。華燈焰眼主城神。焰幢明現主城神。盛福光明主城神。清凈光明主城神。香髻莊嚴主城神。妙寶光明主城神。如是等而為上首。有佛世界微塵數。皆于無量不思議劫。嚴凈如來所居宮殿

復有佛世界微塵數主地神。所謂。普德凈華主地神。堅福莊嚴主地神。妙華嚴樹主地神。普散眾寶主地神。凈目觀時主地神。妙色勝眼主地神。香毛發光主地神。悅意音聲主地神。妙華旋髻主地神。金剛嚴體主地神。如是等而為上首。有佛世界微塵數。皆于往昔。發深重愿。愿常親近諸佛如來。同修福業

復有無量主山神。所謂。寶峰開華主山神。華林妙髻主山神。高幢普照主山神。離塵凈髻主山神。光照十方主山神。大力光明主山神。威光普勝主山神。微密光輪主山神。普眼現見主山神。金剛密眼主山神。如是等而為上首。其數無量。皆于諸法。得清凈眼

復有不可思議數主林神。所謂。布華如云主林神。擢干舒光主林神。生芽發耀主林神。吉祥凈葉主林神。垂布焰藏主林神。清凈光明主林神。可意雷音主林神。光香普遍主林神。妙光回耀主林神。華果光味主林神。如是等而為上首。不思議數。皆有無量可愛光明

復有無量主藥神。所謂。吉祥主藥神。栴檀林主藥神。清凈光明主藥神。名稱普聞主藥神。毛孔光明主藥神。普治清凈主藥神。大發吼聲主藥神。蔽日光幢主藥神。明見十方主藥神。益氣明目主藥神。如是等而為上首。其數無量。性皆離垢。仁慈祐物

復有無量主稼神。所謂。柔軟勝味主稼神。時華凈光主稼神。色力勇健主稼神。增長精氣主稼神。普生根果主稼神。妙嚴環髻主稼神。潤澤凈華主稼神。成就妙香主稼神。見者愛樂主稼神。離垢凈光主稼神。如是等而為上首。其數無量。莫不皆得大喜成就

復有無量主河神。所謂。普發迅流主河神。普潔泉澗主河神。離塵凈眼主河神。十方遍吼主河神。救護眾生主河神。無熱凈光主河神。普生歡喜主河神。廣德勝幢主河神。光照普世主河神。海德光明主河神。如是等而為上首。有無量數。皆勤作意。利益眾生

復有無量主海神。所謂。出現寶光主海神。成金剛幢主海神。遠塵離垢主海神。普水宮殿主海神。吉祥寶月主海神。妙華龍髻主海神。普持光味主海神。寶焰華光主海神。金剛妙髻主海神。海潮雷聲主海神。如是等而為上首。其數無量。悉以如來功德大海。充滿其身。復有無量主水神。所謂。普興云幢主水神。海潮云音主水神。妙色輪髻主水神。善巧漩澓主水神。離垢香積主水神。福橋光音主水神。知足自在主水神。凈喜善音主水神。普現威光主水神。吼音遍海主水神。如是等而為上首。其數無量。常勤救護一切眾生。而為利益。復有無數主火神。所謂。普光焰藏主火神。普集光幢主火神。大光普照主火神。眾妙宮殿主火神。無盡光髻主火神。種種焰眼主火神。十方宮殿如須彌山主火神。威光自在主火神。光明破暗主火神。雷音電光主火神。如是等而為上首。不可稱數。皆能示現種種光明。令諸眾生熱惱除滅

復有無量主風神。所謂。無礙光明主風神。普現勇業主風神。飄擊云幢主風神。凈光莊嚴主風神。力能竭水主風神。大聲遍吼主風神。樹杪垂髻主風神。所行無礙主風神。種種宮殿主風神。大光普照主風神。如是等而為上首。其數無量。皆勤散滅我慢之心

復有無量主空神。所謂。凈光普照主空神。普游深廣主空神。生吉祥風主空神。離障安住主空神。廣步妙髻主空神。無礙光焰主空神。無礙勝力主空神。離垢光明主空神。深遠妙音主空神。光遍十方主空神。如是等而為上首。其數無量。心皆離垢。廣大明潔

復有無量主方神。所謂。遍住一切主方神。普現光明主方神。光行莊嚴主方神。周行不礙主方神。永斷迷惑主方神。普游凈空主方神。大云幢音主方神。髻目無亂主方神。普觀世業主方神。周遍游覽主方神。如是等而為上首。其數無量。能以方便。普放光明。恒照十方。相續不絕

復有無量主夜神。所謂。普德凈光主夜神。喜眼觀世主夜神。護世精氣主夜神。寂靜海音主夜神。普現吉祥主夜神。普發樹華主夜神。平等護育主夜神。游戲快樂主夜神。諸根常喜主夜神。出生凈福主夜神。如是等而為上首。其數無量。皆勤修習。以法為樂

復有無量主晝神。所謂。示現宮殿主晝神。發起慧香主晝神。樂勝莊嚴主晝神。香華妙光主晝神。普集妙藥主晝神。樂作喜目主晝神。普現諸方主晝神。大悲光明主晝神。善根光照主晝神。妙華瓔珞主晝神。如是等而為上首。其數無量。皆于妙法。能生信解。恒共精勤。嚴飾宮殿

復有無量阿修羅王。所謂。羅睺阿修羅王。毗摩質多羅阿修羅王。巧幻術阿修羅王。大眷屬阿修羅王。大力阿修羅王。遍照阿修羅王。堅固行妙莊嚴阿修羅王。廣大因慧阿修羅王。出現勝德阿修羅王。妙好音聲阿修羅王。如是等而為上首

其數無量。悉已精勤。摧伏我慢及諸煩惱

復有不可思議數迦樓羅王。所謂大速疾力迦樓羅王。無能壞寶髻迦樓羅王。清凈速疾迦樓羅王。心不退轉迦樓羅王。大海處攝持力迦樓羅王。堅固凈光迦樓羅王。巧嚴冠髻迦樓羅王。普捷示現迦樓羅王。普觀海迦樓羅王。普音廣目迦樓羅王。如是等而為上首。不思議數。悉已成就大方便力。善能救攝一切眾生

復有無量緊那羅王。所謂。善慧光明天緊那羅王。妙華幢緊那羅王。種種莊嚴緊那羅王。悅意吼聲緊那羅王。寶樹光明緊那羅王。見者欣樂緊那羅王。最勝光莊嚴緊那羅王。微妙華幢緊那羅王。動地力緊那羅王。攝伏惡眾緊那羅王。如是等而為上首。其數無量。皆勤精進。觀一切法。心恒快樂。自在游戲

復有無量摩睺羅伽王。所謂。善慧摩睺羅伽王。清凈威音摩睺羅伽王。勝慧莊嚴髻摩睺羅伽王。妙目主摩睺羅伽王。如燈幢為眾所歸摩睺羅伽王。最勝光明幢摩睺羅伽王。師子臆摩睺羅伽王。眾妙莊嚴音摩睺羅伽王。須彌堅固摩睺羅伽王。可愛樂光明摩睺羅伽王。如是等而為上首。其數無量。皆勤修習廣大方便。令諸眾生永割癡網

復有無量夜叉王。所謂。毗沙門夜叉王。自在音夜叉王。嚴持器仗夜叉王。大智慧夜叉王。焰眼主夜叉王。金剛眼夜叉王。勇健臂夜叉王。勇敵大軍夜叉王。富資財夜叉王。力壞高山夜叉王。如是等而為上首。其數無量。皆勤守護一切眾生

復有無量諸大龍王。所謂。毗樓博叉龍王。娑竭羅龍王。云音妙幢龍王。焰口海光龍王。普高云幢龍王。德叉迦龍王。無邊步龍王。清凈色龍王。普運大聲龍王。無熱惱龍王。如是等而為上首。其數無量。莫不勤力。興云布雨。令諸眾生熱惱消滅

復有無量鳩槃荼王。所謂。增長鳩槃荼王。龍主鳩槃荼王。善莊嚴幢鳩槃荼王。普饒益行鳩槃荼王。甚可怖畏鳩槃荼王。美目端嚴鳩槃荼王。高峰慧鳩槃荼王。勇健臂鳩槃荼王。無邊凈華眼鳩槃荼王。廣大天面阿修羅眼鳩槃荼王。如是等而為上首。其數無量。皆勤修學無礙法門。放大光明

復有無量乾闥婆王。所謂。持國乾闥婆王。樹光乾闥婆王。凈目乾闥婆王。華冠乾闥婆王。普音乾闥婆王。樂搖動妙目乾闥婆王。妙音師子幢乾闥婆王。普放寶光明乾闥婆王。金剛樹華幢乾闥婆王。樂普現莊嚴乾闥婆王。如是等而為上首。其數無量。皆于大法。深生信解。歡喜愛重。勤修不倦

復有無量月天子。所謂。月天子。華王髻光明天子。眾妙凈光明天子。安樂世間心天子。樹王眼光明天子。示現清凈光天子。普游不動光天子。星宿王自在天子。凈覺月天子。大威德光明天子。如是等而為上首。其數無量。皆勤顯發眾生心寶

復有無量日天子。所謂。日天子。光焰眼天子。須彌光可畏敬幢天子。離垢寶莊嚴天子。勇猛不退轉天子。妙華纓光明天子。最勝幢光明天子。寶髻普光明天子。光明眼天子。持勝德天子。普光明天子。如是等而為上首。其數無量。皆勤修習。利益眾生。增其善根

復有無量三十三天王。所謂。釋迦因陀羅天王。普稱滿音天王。慈目寶髻天王。寶光幢名稱天王。發生喜樂髻天王。可愛樂正念天王。須彌勝音天王。成就念天王。可愛樂凈華光天王。智日眼天王。自在光明能覺悟天王。如是等而為上首。其數無量。皆勤發起一切世間廣大之業

復有無量須夜摩天王。所謂。善時分天王。可愛樂光明天王。無盡慧功德幢天王。善變化端嚴天王。總持大光明天王。不思議智慧天王。輪臍天王。光焰天王。光照天王。普觀察大名稱天王。如是等而為上首。其數無量。皆勤修習廣大善根。心常喜足

復有不可思議數兜率陀天王。所謂。知足天王。喜樂海髻天王。最勝功德幢天王。寂靜光天王。可愛樂妙目天王。寶峰凈月天王。最勝勇健力天王。金剛妙光明天王。星宿莊嚴幢天王。可愛樂莊嚴天王。如是等而為上首不思議數。皆勤念持一切諸佛所有名號

復有無量化樂天王。所謂。善變化天王。寂靜音光明天王。變化力光明天王。莊嚴主天王。念光天王。最上云音天王。眾妙最勝光天王。妙髻光明天王。成就喜慧天王。華光髻天王。普見十方天王。如是等而為上首。其數無量。皆勤調伏一切眾生。令得解脫

復有無數他化自在天王。所謂。得自在天王。妙目主天王。妙冠幢天王。勇猛慧天王。妙音句天王。妙光幢天王。寂靜境界門天王。妙輪莊嚴幢天王。華蕊慧自在天王。因陀羅力妙莊嚴光明天王。如是等而為上首。其數無量。皆勤修習自在方便廣大法門

復有不可數大梵天王。所謂。尸棄天王。慧光天王。善慧光明天王。普云音天王。觀世言音自在天王。寂靜光明眼天王。光遍十方天王。變化音天王。光明照耀眼天王。悅意海音天王。如是等而為上首。不可稱數。皆具大慈。憐愍眾生。舒光普照。令其快樂

復有無量光音天王。所謂。可愛樂光明天王。清凈妙光天王。能自在音天王。最勝念智天王。可愛樂清凈妙音天王。善思惟音天王。普音遍照天王。甚深光音天王。無垢稱光明天王。最勝凈光天王。如是等而為上首。其數無量。皆住廣大寂靜喜樂無礙法

復有無量遍凈天王。所謂。清凈名稱天王。最勝見天王。寂靜德天王。須彌音天王。凈念眼天王。可愛樂最勝光照天王。世間自在主天王。光焰自在天王。樂思惟法變化天王。變化幢天王。星宿音妙莊嚴天王。如是等而為上首。其數無量。悉已安住廣大法門。于諸世間。勤作利益

復有無量廣果天王。所謂。愛樂法光明幢天王。清凈莊嚴海天王。最勝慧光明天王。自在智慧幢天王。樂寂靜天王。普智眼天王。樂旋慧天王。善種慧光明天王。無垢寂靜光天王。廣大清凈光天王。如是等而為上首。其數無量。莫不皆以寂靜之法。而為宮殿安住其中

復有無數大自在天王。所謂。妙焰海天王。自在名稱光天王。清凈功德眼天王。可愛樂大慧天王。不動光自在天王。妙莊嚴眼天王。善思惟光明天王。可愛樂大智天王。普音莊嚴幢天王。極精進名稱光天王。如是等而為上首。不可稱數。皆勤觀察無相之法。所行平等

大方廣佛華嚴經卷第一大方廣佛華嚴經卷第二

　　　　于闐國三藏實叉難陀奉　制譯


　　世主妙嚴品第一之二

爾時如來道場眾海。悉已云集。無邊品類。周匝遍滿。形色部從。各各差別。隨所來方。親近世尊。一心瞻仰。此諸眾會。已離一切煩惱心垢及其余習。摧重障山。見佛無礙。如是皆以毗盧遮那如來往昔之時。于劫海中修菩薩行。以四攝事而曾攝受。一一佛所。種善根時。皆已善攝。種種方便。教化成熟。令其安立一切智道。種無量善。獲眾大福。悉已入于方便愿海。所行之行。具足清凈。于出離道。已能善出。常見于佛。分明照了。以勝解力。入于如來功德大海。得于諸佛解脫之門。游戲神通。所謂妙焰海大自在天王。得法界虛空界寂靜方便力解脫門。自在名稱光天王。得普觀一切法悉自在解脫門。清凈功德眼天王。得知一切法不生不滅不來不去無功用行解脫門。可愛樂大慧天王。得現見一切法真實相智慧海解脫門。不動光自在天王。得與眾生無邊安樂大方便定解脫門。妙莊嚴眼天王。得令觀寂靜法滅諸癡暗怖解脫門。善思惟光明天王。得善入無邊境界不起一切諸有思惟業解脫門。可愛樂大智天王。得普往十方說法而不動無所依解脫門。普音莊嚴幢天王。得入佛寂靜境界普現光明解脫門。名稱光善精進天王。得住自所悟處而以無邊廣大境界為所緣解脫門。爾時妙焰海天王。承佛威力。普觀一切自在天眾。而說頌言


　佛身普遍諸大會　　充滿法界無窮盡
　寂滅無性不可取　　為救世間而出現
　如來法王出世間　　能然照世妙法燈
　境界無邊亦無盡　　此自在名之所證
　佛不思議離分別　　了相十方無所有
　為世廣開清凈道　　如是凈眼能觀見
　如來智慧無邊際　　一切世間莫能測
　永滅眾生癡暗心　　大慧入此深安住
　如來功德不思議　　眾生見者煩惱滅
　普使世間獲安樂　　不動自在天能見
　眾生癡暗常迷覆　　如來為說寂靜法
　是則照世智慧燈　　妙眼能知此方便
　如來清凈妙色身　　普現十方無有比
　此身無性無依處　　善思惟天所觀察
　如來音聲無限礙　　堪受化者靡不聞
　而佛寂然恒不動　　此樂智天之解脫
　寂靜解脫天人主　　十方無處不現前
　光明照耀滿世間　　此無礙法嚴幢見
　佛于無邊大劫海　　為眾生故求菩提
　種種神通化一切　　名稱光天悟斯法　

復次可愛樂法光明幢天王。得普觀一切眾生根為說法斷疑解脫門。凈莊嚴海天王。得隨憶念令見佛解脫門。最勝慧光明天王。得法性平等無所依莊嚴身解脫門。自在智慧幢天王。得了知一切世間法一念中安立不思議莊嚴海解脫門。樂寂靜天王。得于一毛孔現不思議佛剎無障礙解脫門。普智眼天王。得入普門觀察法界解脫門。樂旋慧天王。得為一切眾生種種出現無邊劫常現前解脫門。善種慧光明天王。得觀一切世間境界入不思議法解脫門。無垢寂靜光天王。得示一切眾生出要法解脫門。廣大清凈光天王。得觀察一切應化眾生令入佛法解脫門

爾時可愛樂法光明幢天王。承佛威力。普觀一切少廣天無量廣天廣果天眾。而說頌言


　諸佛境界不思議　　一切眾生莫能測
　普令其心生信解　　廣大意樂無窮盡
　若有眾生堪受法　　佛威神力開導彼
　令其恒睹佛現前　　嚴海天王如是見
　一切法性無所依　　佛現世間亦如是
　普于諸有無依處　　此義勝智能觀察
　隨諸眾生心所欲　　佛神通力皆能現
　各各差別不思議　　此智幢王解脫海
　過去所有諸國土　　一毛孔中皆示現
　此是諸佛大神通　　愛樂寂靜能宣說
　一切法門無盡海　　同會一法道場中
　如是法性佛所說　　智眼能明此方便
　十方所有諸國土　　悉在其中而說法
　佛身無去亦無來　　愛樂慧旋之境界
　佛觀世法如光影　　入彼甚深幽奧處
　說諸法性常寂然　　善種思惟能見此
　佛善了知諸境界　　隨眾生根雨法雨
　為啟難思出要門　　此寂靜天能悟入
　世尊恒以大慈悲　　利益眾生而出現
　等雨法雨充其器　　清凈光天能演說　

復次清凈慧名稱天王。得了達一切眾生解脫道方便解脫門。最勝見天王。得隨一切諸天眾所樂如光影普示現解脫門。寂靜德天王。得普嚴凈一切佛境界大方便解脫門。須彌音天王。得隨諸眾生永流轉生死海解脫門。凈念眼天王。得憶念如來調伏眾生行解脫門。可愛樂普照天王。得普門陀羅尼海所流出解脫門。世間自在主天王。得能令眾生值佛生信藏解脫門。光焰自在天王。得能令一切眾生聞法信喜而出離解脫門。樂思惟法變化天王。得入一切菩薩調伏行如虛空無邊無盡解脫門。變化幢天王。得觀眾生無量煩惱普悲智解脫門。爾時清凈慧名稱天王。承佛威力。普觀一切少凈天無量凈天遍凈天眾。而說頌言


　了知法性無礙者　　普現十方無量剎
　說佛境界不思議　　令眾同歸解脫海
　如來處世無所依　　譬如光影現眾國
　法性究竟無生起　　此勝見王所入門
　無量劫海修方便　　普凈十方諸國土
　法界如如常不動　　寂靜德天之所悟
　眾生愚癡所覆障　　盲暗恒居生死中
　如來示以清凈道　　此須彌音之解脫
　諸佛所行無上道　　一切眾生莫能測
　示以種種方便門　　凈眼諦觀能悉了
　如來恒以總持門　　譬如剎海微塵數
　示教眾生遍一切　　普照天王此能入
　如來出世甚難值　　無量劫海時一遇
　能令眾生生信解　　此自在天之所得
　佛說法性皆無性　　甚深廣大不思議
　普使眾生生凈信　　光焰天王能善了
　三世如來功德滿　　化眾生界不思議
　于彼思惟生慶悅　　如是樂法能開演
　眾生沒在煩惱海　　愚癡見濁甚可怖
　大師哀愍令永離　　此化幢王所觀境
　如來恒放大光明　　一一光中無量佛
　各各現化眾生事　　此妙音天所入門　

復次可愛樂光明天王。得恒受寂靜樂而能降現消滅世間苦解脫門。清凈妙光天王。得大悲心相應海一切眾生喜樂藏解脫門。自在音天王。得一念中普現無邊劫一切眾生福德力解脫門。最勝念智天王。得普使成住壞一切世間皆悉如虛空清凈解脫門。可愛樂凈妙音天王。得愛樂信受一切圣人法解脫門。善思惟音天王。得能經劫住演說一切地義及方便解脫門。演莊嚴音天王。得一切菩薩從兜率天宮沒下生時大供養方便解脫門。甚深光音天王。得觀察無盡神通智慧海解脫門。廣大名稱天王。得一切佛功德海滿足出現世間方便力解脫門。最勝凈光天王。得如來往昔誓愿力發生深信愛樂藏解脫門。爾時可愛樂光明天王。承佛威力。普觀一切少光天無量光天極光天眾。而說頌言


　我念如來昔所行　　承事供養無邊佛
　如本信心清凈業　　以佛威神今悉見
　佛身無相離眾垢　　恒住慈悲哀愍地
　世間憂患悉使除　　此是妙光之解脫
　佛法廣大無涯際　　一切剎海于中現
　如其成壞各不同　　自在音天解脫力
　佛神通力無與等　　普現十方廣大剎
　悉令嚴凈常現前　　勝念解脫之方便
　如諸剎海微塵數　　所有如來咸敬奉
　聞法離染不唐捐　　此妙音天法門用
　佛于無量大劫海　　說地方便無倫匹
　所說無邊無有窮　　善思音天知此義
　如來神變無量門　　一念現于一切處
　降神成道大方便　　此莊嚴音之解脫
　威力所持能演說　　及現諸佛神通事
　隨其根欲悉令凈　　此光音天解脫門
　如來智慧無邊際　　世中無等無所著
　慈心應物普現前　　廣大名天悟斯道
　佛昔修習菩提行　　供養十方一切佛
　一一佛所發誓心　　最勝光聞大歡喜　

復次尸棄梵王。得普住十方道場中說法而所行清凈無染著解脫門。慧光梵王。得使一切眾生入禪三昧住解脫門善思慧光明梵王。得普入一切不思議法解脫門。普云音梵王。得入諸佛一切音聲海解脫門。觀世言音自在梵王。得能憶念菩薩教化一切眾生方便解脫門。寂靜光明眼梵王。得現一切世間業報相各差別解脫門。普光明梵王。得隨一切眾生品類差別皆現前調伏解脫門。變化音梵王。得住一切法清凈相寂滅行境界解脫門。光耀眼梵王。得于一切有無所著無邊際無依止常勤出現解脫門。悅意海音梵王。得常思惟觀察無盡法解脫門。爾時尸棄大梵王。承佛神力。普觀一切梵身天梵輔天梵眾天大梵天眾。而說頌言


　佛身清凈常寂滅　　光明照耀遍世間
　無相無行無影像　　譬如空云如是見
　佛身如是定境界　　一切眾生莫能測
　示彼難思方便門　　此慧光王之所悟
　佛剎微塵法門海　　一言演說盡無余
　如是劫海演不窮　　善思慧光之解脫
　諸佛圓音等世間　　眾生隨類各得解
　而于音聲不分別　　普音梵天如是悟
　三世所有諸如來　　趣入菩提方便行
　一切皆于佛身現　　自在音天之解脫
　一切眾生業差別　　隨其因感種種殊
　世間如是佛皆現　　寂靜光天能悟入
　無量法門皆自在　　調伏眾生遍十方
　亦不于中起分別　　此是普光之境界
　佛身如空不可盡　　無相無礙遍十方
　所有應現皆如化　　變化音王悟斯道
　如來身相無有邊　　智慧音聲亦如是
　處世現形無所著　　光耀天王入此門
　法王安處妙法宮　　法身光明無不照
　法性無比無諸相　　此海音王之解脫　

復次自在天王。得現前成熟無量眾生自在藏解脫門。善目主天王。得觀察一切眾生樂令入圣境界樂解脫門。妙寶幢冠天王。得隨諸眾生種種欲解令起行解脫門。勇猛慧天王。得普攝為一切眾生所說義解脫門。妙音句天王。得憶念如來廣大慈增進自所行解脫門。妙光幢天王。得示現大悲門摧滅一切憍慢幢解脫門。寂靜境天王。得調伏一切世間嗔害心解脫門。妙輪莊嚴幢天王。得十方無邊佛隨憶念悉來赴解脫門。華光慧天王。得隨眾生心念普現成正覺解脫門。因陀羅妙光天王。得普入一切世間大威力自在法解脫門。爾時自在天王。承佛威神。遍觀一切自在天眾。而說頌言


　佛身周遍等法界　　普應眾生悉現前
　種種教門常化誘　　于法自在能開悟
　世間所有種種樂　　圣寂滅樂為最勝
　住于廣大法性中　　妙眼天王觀見此
　如來出現遍十方　　普應群心而說法
　一切疑念皆除斷　　此妙幢冠解脫門
　諸佛遍世演妙音　　無量劫中所說法
　能以一言咸說盡　　勇猛慧大之解脫
　世間所有廣大慈　　不及如來一毫分
　佛慈如空不可盡　　此妙音天之所得
　一切眾生慢高山　　十力摧殄悉無余
　此是如來大悲用　　妙光幢王所行道
　慧光清凈滿世間　　若有見者除癡暗
　令其遠離諸惡道　　寂靜天王悟斯法
　毛孔光明能演說　　等眾生數諸佛名
　隨其所樂悉得聞　　此妙輪幢之解脫
　如來自在不可量　　法界虛空悉充滿
　一切眾會皆明睹　　此解脫門華慧入
　無量無邊大劫海　　普現十方而說法
　未曾見佛有去來　　此主光天之所悟　

復次善化天王。得開示一切業變化力解脫門。寂靜音光明天王。得舍離一切攀緣解脫門。變化力光明天王。得普滅一切眾生癡暗心令智慧圓滿解脫門。莊嚴主天王。得示現無邊悅意聲解脫門。念光天王。得了知一切佛無盡福德相解脫門。最上云音天王。得普知過去一切劫成壞次第解脫門。勝光天王。得開悟一切眾生智解脫門。妙髻天王。得舒光疾滿十方虛空界解脫門。喜慧天王。得一切所作無能壞精進力解脫門。華光髻天王。得知一切眾生業所受報解脫門。普見十方天王。得示現不思議眾生形類差別解脫門。爾時善化天王。承佛威力。普觀一切善化天眾。而說頌言


　世間業性不思議　　佛為群迷悉開示
　巧說因緣真實理　　一切眾生差別業
　種種觀佛無所有　　十方求覓不可得
　法身示現無真實　　此法寂音之所見
　佛于劫海修諸行　　為滅世間癡暗惑
　是故清凈最照明　　此是力光心所悟
　世間所有妙音聲　　無有能比如來音
　佛以一音遍十方　　入此解脫莊嚴主
　世間所有眾福力　　不與如來一相等
　如來福德同虛空　　此念光天所觀見
　三世所有無量劫　　如其成敗種種相
　佛一毛孔皆能現　　最上云音所了知
　十方虛空可知量　　佛毛孔量不可得
　如是無礙不思議　　妙髻天王已能悟
　佛于曩世無量劫　　具修廣大波羅蜜
　勤行精進無厭怠　　喜慧能知此法門
　業性因緣不可思　　佛為世間皆演說
　法性本凈無諸垢　　此是華光之入處
　汝應觀佛一毛孔　　一切眾生悉在中
　彼亦不來亦不去　　此普見王之所了　

復次知足天王。得一切佛出興世圓滿教輪解脫門。喜樂海髻天王。得盡虛空界清凈光明身解脫門。最勝功德幢天王。得消滅世間苦凈愿海解脫門。寂靜光天王。得普現身說法解脫門。善目天王。得普凈一切眾生界解脫門。寶峰月天王。得普化世間常現前無盡藏解脫門。勇健力天王。得開示一切佛正覺境界解脫門。金剛妙光天王。得堅固一切眾生菩提心令不可壞解脫門。星宿幢天王。得一切佛出興咸親近觀察調伏眾生方便解脫門。妙莊嚴天王。得一念悉知眾生心隨機應現解脫門。爾時知足天王。承佛威力。普觀一切知足天眾。而說頌言


　如來廣大遍法界　　于諸眾生悉平等
　普應群情闡妙門　　令入難思清凈法
　佛身普現于十方　　無著無礙不可取
　種種色像世咸見　　此喜髻天之所入
　如來往昔修諸行　　清凈大愿深如海
　一切佛法皆令滿　　勝德能知此方便
　如來法身不思議　　如影分形等法界
　處處闡明一切法　　寂靜光天解脫門
　眾生業惑所纏覆　　憍慢放逸心馳蕩
　如來為說寂靜法　　善目照知心喜慶
　一切世間真導師　　為救為歸而出現
　普示眾生安樂處　　峰月于此能深入
　諸佛境界不思議　　一切法界皆周遍
　入于諸法到彼岸　　勇慧見此生歡喜
　若有眾生堪受化　　聞佛功德趣菩提
　令住福海常清凈　　妙光于此能觀察
　十方剎海微塵數　　一切佛所皆往集
　恭敬供養聽聞法　　此莊嚴幢之所見
　眾生心海不思議　　無住無動無依處
　佛于一念皆明見　　妙莊嚴天斯善了　

復次時分天王。得發起一切眾生善根令永離憂惱解脫門。妙光天王。得普入一切境界解脫門。無盡慧功德幢天王。得滅除一切患大悲輪解脫門。善化端嚴天王。得了知三世一切眾生心解脫門。總持大光明天王。得陀羅尼門光明憶持一切法無忘失解脫門。不思議慧天王。得善入一切業自性不思議方便解脫門。輪臍天王。得轉法輪成熟眾生方便解脫門。光焰天王。得廣大眼普觀眾生而往調伏解脫門。光照天王。得超出一切業障不隨魔所作解脫門。普觀察大名稱天王。得善誘誨一切諸天眾令受行心清凈解脫門。爾時時分天王。承佛威力。普觀一切時分天眾。而說頌言


　佛于無量久遠劫　　已竭世間憂惱海
　廣辟離塵清凈道　　永耀眾生智慧燈
　如來法身甚廣大　　十方邊際不可得
　一切方便無限量　　妙光明天智能入
　生老病死憂悲苦　　逼迫世間無暫歇
　大師哀愍誓悉除　　無盡慧光能覺了
　佛如幻智無所礙　　于三世法悉明達
　普入眾生心行中　　此善化天之境界
　總持邊際不可得　　辯才大海亦無盡
　能轉清凈妙法輪　　此是大光之解脫
　業性廣大無窮盡　　智慧覺了善開示
　一切方便不思議　　如是慧天之所入
　轉不思議妙法輪　　顯示修習菩提道
　永滅一切眾生苦　　此是輪臍方便地
　如來真身本無二　　應物隨形滿世間
　眾生各見在其前　　此是焰天之境界
　若有眾生一見佛　　必使凈除諸業障
　離諸魔業永無余　　光照天王所行道
　一切眾會廣如海　　佛在其中最威耀
　普雨法雨潤眾生　　此解脫門名稱入　

復次釋迦因陀羅天王。得憶念三世佛出興乃至剎成壞皆明見大歡喜解脫門。普稱滿音天王。得能令佛色身最清凈廣大世無能比解脫門。慈目寶髻天王。得慈云普覆解脫門。寶光幢名稱天王。得恒見佛于一切世主前現種種形相威德身解脫門。發生喜樂髻天王。得知一切眾生城邑宮殿從何福業生解脫門。端正念天王。得開示諸佛成熟眾生事解脫門。高勝音天王。得知一切世間成壞劫轉變相解脫門。成就念天王。得憶念當來菩薩調伏眾生行解脫門。凈華光天王。得了知一切諸天快樂因解脫門。智日眼天王。得開示一切諸天子受生善根俾無癡惑解脫門。自在光明天王。得開悟一切諸天眾令永斷種種疑解脫門。爾時釋迦因陀羅天王。承佛威力。普觀一切三十三天眾。而說頌言


　我念三世一切佛　　所有境界悉平等
　如其國土壞與成　　以佛威神皆得見
　佛身廣大遍十方　　妙色無比利群生
　光明照耀靡不及　　此道普稱能觀見
　如來方便大慈海　　往劫修行極清凈
　化導眾生無有邊　　寶髻天王斯悟了
　我念法王功德海　　世中最上無與等
　發生廣大歡喜心　　此寶光天之解脫
　佛知眾生善業海　　種種勝因生大福
　皆令顯現無有余　　此喜髻天之所見
　諸佛出現于十方　　普遍一切世間中
　觀眾生心示調伏　　正念天王悟斯道
　如來智身廣大眼　　世界微塵無不見
　如是普遍于十方　　此云音天之解脫
　一切佛子菩提行　　如來悉現毛孔中
　如其無量皆具足　　此念天王所明見
　世間所有安樂事　　一切皆由佛出生
　如來功德勝無等　　此解脫處華王入
　若念如來少功德　　乃至一念心專仰
　諸惡道怖悉永除　　智眼于此能深悟
　寂滅法中大神通　　普應群心靡不周
　所有疑惑皆令斷　　此光明王之所得　

復次日天子。得凈光普照十方眾生盡未來劫常為利益解脫門。光焰眼天子。得以一切隨類身開悟眾生令入智慧海解脫門。須彌光歡喜幢天子。得為一切眾生主令勤修無邊凈功德解脫門。凈寶月天子。得修一切苦行深心歡喜解脫門。勇猛不退轉天子。得無礙光普照令一切眾生益其精爽解脫門。妙華纓光明天子。得凈光普照眾生身令生歡喜信解海解脫門。最勝幢光明天子。得光明普照一切世間令成辦種種妙功德解脫門。寶髻普光明天子。得大悲海現無邊境界種種色相寶解脫門。光明眼天子。得凈治一切眾生眼令見法界藏解脫門。持德天子。得發生清凈相續心令不失壞解脫門。普運行光明天子。得普運日宮殿照十方一切眾生令成就所作業解脫門。爾時日天子。承佛威力。遍觀一切日天子眾。而說頌言


　如來廣大智慧光　　普照十方諸國土
　一切眾生咸見佛　　種種調伏多方便
　如來色相無有邊　　隨其所樂悉現身
　普為世間開智海　　焰眼如是觀于佛
　佛身無等無有比　　光明照耀遍十方
　超過一切最無上　　如是法門歡喜得
　為利世間修苦行　　往來諸有無量劫
　光明遍凈如虛空　　寶月能知此方便
　佛演妙音無障礙　　普遍十方諸國土
　以法滋味益群生　　勇猛能知此方便
　放光明網不思議　　普凈一切諸含識
　悉使發生深信解　　此華纓天所入門
　世間所有諸光明　　不及佛一毛孔光
　佛光如是不思議　　此勝幢光之解脫
　一切諸佛法如是　　悉坐菩提樹王下
　令非道者住于道　　寶髻光明如是見
　眾生盲闇愚癡苦　　佛欲令其生凈眼
　是故為然智慧燈　　善目于此深觀察
　解脫方便自在尊　　若有曾見一供養
　悉使修行至于果　　此是德天方便力
　一法門中無量門　　無量千劫如是說
　所演法門廣大義　　普運光天之所了　

復次月天子。得凈光普照法界攝化眾生解脫門。華王髻光明天子。得觀察一切眾生界令普入無邊法解脫門。眾妙凈光天子。得了知一切眾生心海種種攀緣轉解脫門。安樂世間心天子。得與一切眾生不可思議樂令踴躍大歡喜解脫門。樹王眼光明天子。得如田家作業種芽莖等隨時守護令成就解脫門。出現凈光天子。得慈悲救護一切眾生令現見受苦受樂事解脫門。普游不動光天子。得能持清凈月普現十方解脫門。星宿王自在天子。得開示一切法如幻如虛空無相無自性解脫門。凈覺月天子。得普為一切眾生起大業用解脫門。大威德光明天子。得普斷一切疑惑解脫門。爾時月天子。承佛神力。普觀一切月宮殿中諸天眾會。而說頌曰


　佛放光明遍世間　　照耀十方諸國土
　演不思議廣大法　　永破眾生癡惑暗
　境界無邊無有盡　　于無量劫常開導
　種種自在化群生　　華髻如是觀于佛
　眾生心海念念殊　　佛智寬廣悉了知
　普為說法令歡喜　　此妙光明之解脫
　眾生無有圣安樂　　沉迷惡道受諸苦
　如來示彼法性門　　安樂思惟如是見
　如來希有大慈悲　　為利眾生入諸有
　說法勸善令成就　　此目光天所了知
　世尊開闡法光明　　分別世間諸業性
　善惡所行無失壞　　凈光見此生歡喜
　佛為一切福所依　　譬如大地持宮室
　巧示離憂安隱道　　不動能知此方便
　智火大明周法界　　現形無數等眾生
　普為一切開真實　　星宿王天悟斯道
　佛如虛空無自性　　為利眾生現世間
　相好莊嚴如影像　　凈覺天王如是見
　佛身毛孔普演音　　法云覆世悉無余
　聽聞莫不生歡喜　　如是解脫光天悟　

大方廣佛華嚴經卷第二大方廣佛華嚴經卷第三

　　　　于闐國三藏實叉難陀奉　制譯


　　世主妙嚴品第一之三

復次持國乾闥婆王。得自在方便攝一切眾生解脫門。樹光乾闥婆王。得普見一切功德莊嚴解脫門。凈目乾闥婆王。得永斷一切眾生憂苦出生歡喜藏解脫門。華冠乾闥婆王。得永斷一切眾生邪見惑解脫門。喜步普音乾闥婆王。得如云廣布普蔭澤一切眾生解脫門。樂搖動美目乾闥婆王。得現廣大妙好身令一切獲安樂解脫門。妙音師子幢乾闥婆王。得普散十方一切大名稱寶解脫門。普放寶光明乾闥婆王。得現一切大歡喜光明清凈身解脫門。金剛樹華幢乾闥婆王。得普滋榮一切樹令見者歡喜解脫門。普現莊嚴乾闥婆王。得善入一切佛境界與眾生安樂解脫門。爾時持國乾闥婆王。承佛威力。普觀一切乾闥婆眾。而說頌言


　諸佛境界無量門　　一切眾生莫能入
　善逝如空性清凈　　普為世間開正道
　如來一一毛孔中　　功德大海皆充滿
　一切世間咸利樂　　此樹光王所能見
　世間廣大憂苦海　　佛能消竭悉無余
　如來慈愍多方便　　凈目于此能深解
　十方剎海無有邊　　佛以智光咸照耀
　普使滌除邪惡見　　此樹光王所入門
　佛于往昔無量劫　　修習大慈方便行
　一切世間咸慰安　　此道普音能悟入
　佛身清凈皆樂見　　能生世間無盡樂
　解脫因果次第成　　美目于斯善開示
　眾生迷惑常流轉　　愚癡障蓋極堅密
　如來為說廣大法　　師子幢王能演暢
　如來普現妙色身　　無量差別等眾生
　種種方便照世間　　妙音如是觀于佛
　大智方便無量門　　佛為群生普開闡
　入勝菩提真實行　　此金剛幢善觀察
　一剎那中百千劫　　佛力能現無所動
　等以安樂施群生　　此樂莊嚴之解脫　

復次增長鳩槃荼王。得滅一切怨害力解脫門。龍主鳩槃荼王。得修習無邊行門海解脫門。莊嚴幢鳩槃荼王。得知一切眾生心所樂解脫門。饒益行鳩槃荼王。得普成就清凈大光明所作業解脫門。可怖畏鳩槃荼王。得開示一切眾生安隱無畏道解脫門。妙莊嚴鳩槃荼王。得消竭一切眾生愛欲海解脫門。高峰慧鳩槃荼王。得普現諸趣光明云解脫門。勇健臂鳩槃荼王。得普放光明滅如山重障解脫門。無邊凈華眼鳩槃荼王。得開示不退轉大悲藏解脫門。廣大面鳩槃荼王。得普現諸趣流轉身解脫門。爾時增長鳩槃荼王。承佛威力。普觀一切鳩槃荼眾。而說頌言


　成就忍力世導師　　為物修行無量劫
　永離世間憍慢惑　　是故其身最嚴凈
　佛昔普修諸行海　　教化十方無量眾
　種種方便利群生　　此解脫門龍主得
　佛以大智救眾生　　莫不明了知其心
　種種自在而調伏　　嚴幢見此生歡喜
　神通應現如光影　　法輪真實同虛空
　如是處世無央劫　　此饒益王之所證
　眾生癡翳常蒙惑　　佛光照現安隱道
　為作救護令除苦　　可畏能觀此法門
　欲海漂淪具眾苦　　智光普照滅無余
　既除苦已為說法　　此妙莊嚴之所悟
　佛身普應無不見　　種種方便化群生
　音如雷震雨法雨　　如是法門高慧入
　清凈光明不唐發　　若遇必令消重障
　演佛功德無有邊　　勇臂能明此深理
　為欲安樂諸眾生　　修習大悲無量劫
　種種方便除眾苦　　如是凈華之所見
　神通自在不思議　　其身普現遍十方
　而于一切無來去　　此廣面王心所了　

復次毗樓博叉龍王。得消滅一切諸龍趣熾然苦解脫門。娑竭羅龍王。得一念中轉自龍形示現無量眾生身解脫門。云音幢龍王。得于一切諸有趣中以清凈音說佛無邊名號海解脫門。焰口龍王。得普現無邊佛世界建立差別解脫門。云幢龍王。得開示一切眾生大喜樂福德海解脫門。德叉迦龍王。得以清凈救護音滅除一切怖畏解脫門。無邊步龍王。得示現一切佛色身及住劫次第解脫門。清凈色速疾龍王。得出生一切眾生大愛樂歡喜海解脫門。普行大音龍王。得示現一切平等悅意無礙音解脫門。無熱惱龍王。得以大悲普覆云滅一切世間苦解脫門。爾時毗樓博叉龍王。承佛威力。普觀一切諸龍眾已。即說頌言


　汝觀如來法常爾　　一切眾生咸利益
　能以大慈哀愍力　　拔彼畏涂淪墜者
　一切眾生種種別　　于一毛端皆示現
　神通變化滿世間　　娑竭如是觀于佛
　佛以神通無限力　　廣演名號等眾生
　隨其所樂普使聞　　如是云音能悟解
　無量無邊國土眾　　佛能令入一毛孔
　如來安坐彼會中　　此焰口龍之所見
　一切眾生嗔恚心　　纏蓋愚癡深若海
　如來慈愍皆滅除　　焰龍觀此能明見
　一切眾生福德力　　佛毛孔中皆顯現
　現已令歸大福海　　此高云幢之所觀
　佛身毛孔發智光　　其光處處演妙音
　眾生聞者除憂畏　　德叉迦龍悟斯道
　三世一切諸如來　　國土莊嚴劫次第
　如是皆于佛身現　　廣步見此神通力
　我觀如來往昔行　　供養一切諸佛海
　于彼咸增喜樂心　　此速疾龍之所入
　佛以方便隨類音　　為眾說法令歡喜
　其音清雅眾所悅　　普行聞此心欣悟
　眾生逼迫諸有中　　業惑漂轉無人救
　佛以大悲令解脫　　無熱大龍能悟此　

復次毗沙門夜叉王。得以無邊方便救護惡眾生解脫門。自在音夜叉王。得普觀察眾生方便救護解脫門。嚴持器仗夜叉王。得能資益一切甚羸惡眾生解脫門。大智慧夜叉王。得稱揚一切圣功德海解脫門。焰眼主夜叉王。得普觀察一切眾生大悲智解脫門。金剛眼夜叉王。得種種方便利益安樂一切眾生解脫門。勇健臂夜叉王。得普入一切諸法義解脫門。勇敵大軍夜叉王。得守護一切眾生令住于道無空過者解脫門。富財夜叉王。得增長一切眾生福德聚令恒受快樂解脫門。力壞高山夜叉王。得隨順憶念出生佛力智光明解脫門。爾時多聞大夜叉王。承佛威力。普觀一切夜叉眾會。而說頌言


　眾生罪惡深可怖　　于百千劫不見佛
　漂流生死受眾苦　　為救是等佛興世
　如來救護諸世間　　悉現一切眾生前
　息彼畏涂輪轉苦　　如是法門音主入
　眾生惡業為重障　　佛示妙理令開解
　譬以明燈照世間　　此法嚴仗能觀見
　佛昔劫海修諸行　　稱贊十方一切佛
　故有高遠大名聞　　此智慧王之所了
　智慧如空無有邊　　法身廣大不思議
　是故十方皆出現　　焰目于此能觀察
　一切趣中演妙音　　說法利益諸群生
　其聲所暨眾苦滅　　入此方便金剛眼
　一切甚深廣大義　　如來一句能演說
　如是教理等世間　　勇健慧王之所悟
　一切眾生住邪道　　佛示正道不思議
　普使世間成法器　　此勇敵軍能悟解
　世間所有眾福業　　一切皆由佛光照
　佛智慧海難測量　　如是富財之解脫
　憶念往劫無央數　　佛于是中修十力
　能令諸力皆圓滿　　此高幢王所了知

復次善慧摩睺羅伽王。得以一切神通方便令眾生集功德解脫門。凈威音摩睺羅伽王。得使一切眾生除煩惱得清涼悅樂解脫門。勝慧莊嚴髻摩睺羅伽王。得普使一切善不善思覺眾生入清凈法解脫門。妙目主摩睺羅伽王。得了達一切無所著福德自在平等相解脫門。燈幢摩睺羅伽王。得開示一切眾生令離黑闇怖畏道解脫門。最勝光明幢摩睺羅伽王。得了知一切佛功德生歡喜解脫門。師子臆摩睺羅伽王。得勇猛力為一切眾生救護主解脫門。眾妙莊嚴音摩睺羅伽王。得令一切眾生隨憶念生無邊喜樂解脫門。須彌臆摩睺羅伽王。得于一切所緣決定不動到彼岸滿足解脫門。可愛樂光明摩睺羅伽王。得為一切不平等眾生開示平等道解脫門。爾時善慧威光摩睺羅伽王。承佛威力。普觀一切摩睺羅伽眾。而說頌言


　汝觀如來性清凈　　普現威光利群品
　示甘露道使清涼　　眾苦永滅無所依
　一切眾生居有海　　諸惡業惑自纏覆
　示彼所行寂靜法　　離塵威音能善了
　佛智無等叵思議　　知眾生心無不盡
　為彼闡明清凈法　　如是嚴髻心能悟
　無量諸佛現世間　　普為眾生作福田
　福海廣大深難測　　妙目大王能悉見
　一切眾生憂畏苦　　佛普現前而救護
　法界虛空靡不周　　此是燈幢所行境
　佛一毛孔諸功德　　世間共度不能了
　無邊無盡同虛空　　如是廣大光幢見
　如來通達一切法　　于彼法性皆明照
　如須彌山不傾動　　入此法門師子臆
　佛于往昔廣大劫　　集歡喜海深無盡
　是故見者靡不欣　　此法嚴音之所入
　了知法界無形相　　波羅蜜海悉圓滿
　大光普救諸眾生　　山臆能知此方便
　汝觀如來自在力　　十方降現罔不均
　一切眾生咸照悟　　此妙光明能善入　

復次善慧光明天緊那羅王。得普生一切喜樂業解脫門。妙華幢緊那羅王。得能生無上法喜令一切受安樂解脫門。種種莊嚴緊那羅王。得一切功德滿足廣大清凈信解藏解脫門。悅意吼聲緊那羅王。得恒出一切悅意聲令聞者離憂怖解脫門。寶樹光明緊那羅王。得大悲安立一切眾生令覺悟所緣解脫門。普樂見緊那羅王。得示現一切妙色身解脫門。最勝光莊嚴緊那羅王。得了知一切殊勝莊嚴果所從生業解脫門。微妙華幢緊那羅王。得善觀察一切世間業所生報解脫門。動地力緊那羅王。得恒起一切利益眾生事解脫門。威猛主緊那羅王。得善知一切緊那羅心巧攝御解脫門。爾時善慧光明天緊那羅王。承佛威力。普觀一切緊那羅眾。而說頌言


　世間所有安樂事　　一切皆由見佛興
　導師利益諸眾生　　普作救護歸依處
　出生一切諸喜樂　　世間咸得無有盡
　能令見者不唐捐　　此是華幢之所悟
　佛功德海無有盡　　求其邊際不可得
　光明普照于十方　　此莊嚴王之解脫
　如來大音常演暢　　開示離憂真實法
　眾生聞者咸欣悅　　如是吼聲能信受
　我觀如來自在力　　皆由往昔所修行
　大悲救物令清凈　　此寶樹王能悟入
　如來難可得見聞　　眾生億劫時乃遇
　眾相為嚴悉具足　　此樂見王之所睹
　汝觀如來大智慧　　普應群生心所欲
　一切智道靡不宣　　最勝莊嚴此能了
　業海廣大不思議　　眾生苦樂皆從起
　如是一切能開示　　此華幢王所了知
　諸佛神通無間歇　　十方大地恒震動
　一切眾生莫能知　　此廣大力恒明見
　處于眾會現神通　　放大光明令覺悟
　顯示一切如來境　　此威猛主能觀察　

復次大速疾力迦樓羅王。得無著無礙眼普觀察眾生界解脫門。不可壞寶髻迦樓羅王。得普安住法界教化眾生解脫門。清凈速疾迦樓羅王。得普成就波羅蜜精進力解脫門。不退心莊嚴迦樓羅王。得勇猛力入如來境界解脫門。堅法凈光迦樓羅王。得成就無邊眾生差別智解脫門。妙嚴冠髻迦樓羅王。得莊嚴佛法城解脫門。普捷示現迦樓羅王。得成就不可壞平等力解脫門。普觀海迦樓羅王。得了知一切眾生身而為現形解脫門。龍音大目精迦樓羅王。得普入一切眾生歿生行智解脫門。爾時大速疾力迦樓羅王。承佛威力。普觀一切迦樓羅眾。而說頌言


　佛眼廣大無邊際　　普見十方諸國土
　其中眾生不可量　　現大神通悉調伏
　佛神通力無所礙　　遍坐十方覺樹下
　演法如云悉充滿　　寶髻聽聞心不逆
　佛于往昔修諸行　　普凈廣大波羅蜜
　供養一切諸如來　　此速疾王深信解
　如來一一毛孔中　　一念普現無邊行
　如是難思佛境界　　不退莊嚴悉明睹
　佛行廣大不思議　　一切眾生莫能測
　導師功德智慧海　　此執持王所行處
　如來無量智慧光　　能滅眾生癡惑網
　一切世間咸救護　　此是堅法所持說
　法城廣大不可窮　　其門種種無數量
　如來處世大開闡　　此妙冠髻能明入
　一切諸佛一法身　　真如平等無分別
　佛以此力常安住　　普捷現王斯具演
　佛昔諸有攝眾生　　普放光明遍世間
　種種方便示調伏　　此勝法門觀海悟
　佛觀一切諸國土　　悉依業海而安住
　普雨法雨于其中　　龍音解脫能如是　

復次羅睺阿修羅王。得現為大會尊勝主解脫門。毗摩質多羅阿修羅王。得示現無量劫解脫門。巧幻術阿修羅王。得消滅一切眾生苦令清凈解脫門。大眷屬阿修羅王。得修一切苦行自莊嚴解脫門。婆稚阿修羅王。得震動十方無邊境界解脫門。遍照阿修羅王。得種種方便安立一切眾生解脫門。堅固行妙莊嚴阿修羅王。得普集不可壞善根凈諸染著解脫門。廣大因慧阿修羅王。得大悲力無疑惑主解脫門。現勝德阿修羅王。得普令見佛承事供養修諸善根解脫門。善音阿修羅王。得普入一切趣決定平等行解脫門。爾時羅睺阿修羅王。承佛威力。普觀一切阿修羅眾。而說頌言


　十方所有廣大眾　　佛在其中最殊特
　光明遍照等虛空　　普現一切眾生前
　百千萬劫諸佛土　　一剎那中悉明現
　舒光化物靡不周　　如是毗摩深贊喜
　如來境界無與等　　種種法門常利益
　眾生有苦皆令滅　　苦末羅王此能見
　無量劫中修苦行　　利益眾生凈世間
　由是牟尼智普成　　大眷屬王斯見佛
　無礙無等大神通　　遍動十方一切剎
　不使眾生有驚怖　　大力于此能明了
　佛出于世救眾生　　一切智道咸開示
　悉令舍苦得安樂　　此義遍照所弘闡
　世間所有眾福海　　佛力能生普令凈
　佛能開示解脫處　　堅行莊嚴入此門
　佛大悲身無與等　　周行無礙悉令見
　猶如影像現世間　　因慧能宣此功德
　希有無等大神通　　處處現身充法界
　各在菩提樹下坐　　此義勝德能宣說
　如來往修三世行　　諸趣輪回靡不經
　脫眾生苦無有余　　此妙音王所稱贊　

復次示現宮殿主晝神。得普入一切世間解脫門。發起慧香主晝神。得普觀察一切眾生皆利益令歡喜滿足解脫門。樂勝莊嚴主晝神。得能放無邊可愛樂法光明解脫門。華香妙光主晝神。得開發無邊眾生清凈信解心解脫門。普集妙藥主晝神。得積集莊嚴普光明力解脫門。樂作喜目主晝神。得普開悟一切苦樂眾生皆令得法樂解脫門。觀方普現主晝神。得十方法界差別身解脫門。大悲威力主晝神。得救護一切眾生令安樂解脫門。善根光照主晝神。得普生喜足功德力解脫門。妙華瓔珞主晝神。得聲稱普聞眾生見者皆獲益解脫門。爾時示現宮殿主晝神。承佛威力。普觀一切主晝神眾。而說頌言


　佛智如空無有盡　　光明照耀遍十方
　眾生心行悉了知　　一切世間無不入
　知諸眾生心所樂　　如應為說眾法海
　句義廣大各不同　　具足慧神能悉見
　佛放光明照世間　　見聞歡喜不唐捐
　示其深廣寂滅處　　此樂莊嚴心悟解
　佛雨法雨無邊量　　能令見者大歡喜
　最勝善根從此生　　如是妙光心所悟
　普入法門開悟力　　曠劫修治悉清凈
　如是皆為攝眾生　　此妙藥神之所了
　種種方便化群生　　若見若聞咸受益
　皆令踴躍大歡喜　　妙眼晝神如是見
　十力應現遍世間　　十方法界悉無余
　體性非無亦非有　　此觀方神之所入
　眾生流轉險難中　　如來哀愍出世間
　悉令除滅一切苦　　此解脫門悲力住
　眾生闇覆淪永夕　　佛為說法大開曉
　皆使得樂除眾苦　　大善光神入此門
　如來福量同虛空　　世間眾福悉從生
　凡有所作無空過　　如是解脫華瓔得

復次普德凈光主夜神。得寂靜禪定樂大勇健解脫門。喜眼觀世主夜神。得廣大清凈可愛樂功德相解脫門。護世精氣主夜神。得普現世間調伏眾生解脫門。寂靜海音主夜神。得積集廣大歡喜心解脫門。普現吉祥主夜神。得甚深自在悅意言音解脫門。普發樹華主夜神。得光明滿足廣大歡喜藏解脫門。平等護育主夜神。得開悟眾生令成熟善根解脫門。游戲快樂主夜神。得救護眾生無邊慈解脫門。諸根常喜主夜神。得普現莊嚴大悲門解脫門。示現凈福主夜神。得普使一切眾生所樂滿足解脫門。爾時普德凈光主夜神。承佛威力。遍觀一切主夜神眾。而說頌言


　汝等應觀佛所行　　廣大寂靜虛空相
　欲海無涯悉治凈　　離垢端嚴照十方
　一切世間咸樂見　　無量劫海時一遇
　大悲念物靡不周　　此解脫門觀世睹
　導師救護諸世間　　眾生悉見在其前
　能令諸趣皆清凈　　如是護世能觀察
　佛昔修治歡喜海　　廣大無邊不可測
　是故見者咸欣樂　　此是寂音之所了
　如來境界不可量　　寂而能演遍十方
　普使眾生意清凈　　尸利夜神聞踴悅
　佛于無福眾生中　　大福莊嚴甚威曜
　示彼離塵寂滅法　　普發華神悟斯道
　十方普現大神通　　一切眾生悉調伏
　種種色相皆令見　　此護育神之所觀
　如來往昔念念中　　悉凈方便慈悲海
　救護世間無不遍　　此福樂神之解脫
　眾生愚癡常亂濁　　其心堅毒甚可畏
　如來慈愍為出興　　此滅怨神能悟喜
　佛昔修行為眾生　　一切愿欲皆令滿
　由是具成功德相　　此現福神之所入　

復次遍住一切主方神。得普救護力解脫門。普現光明主方神。得成辨化一切眾生神通業解脫門。光行莊嚴主方神。得破一切闇障生喜樂大光明解脫門。周行不礙主方神。得普現一切處不唐勞解脫門。永斷迷惑主方神。得示現等一切眾生數名號發生功德解脫門。遍游凈空主方神。得恒發妙音令聽者皆歡喜解脫門。云幢大音主方神。得如龍普雨令眾生歡喜解脫門。髻目無亂主方神。得示現一切眾生業無差別自在力解脫門。普觀世業主方神。得觀察一切趣生中種種業解脫門。周遍游覽主方神。得所作事皆究竟生一切眾生歡喜解脫門。爾時。遍住一切主方神。承佛威力。普觀一切主方神眾。而說頌言


　如來自在出世間　　教化一切諸群生
　普示法門令悟入　　悉使當成無上智
　神通無量等眾生　　隨其所樂示諸相
　見者皆蒙出離苦　　此現光神解脫力
　佛于闇障眾生海　　為現法炬大光明
　其光普照無不見　　此行莊嚴之解脫
　具足世間種種音　　普轉法輪無不解
　眾生聽者煩惱滅　　此遍往神之所悟
　一切世間所有名　　佛名等彼而出生
　悉使眾生離癡惑　　此斷迷神所行處
　若有眾生至佛前　　得聞如來美妙音
　莫不心生大歡喜　　遍游虛空悟斯法
　佛于一一剎那中　　普雨無邊大法雨
　悉使眾生煩惱滅　　此云幢神所了知
　一切世間諸業海　　佛悉開示等無異
　普使眾生除業惑　　此髻目神之所了
　一切智地無有邊　　一切眾生種種心
　如來照見悉明了　　此廣大門觀世入
　佛于往昔修諸行　　無量諸度悉圓滿
　大慈哀愍利眾生　　此遍游神之解脫　

復次凈光普照主空神。得普知諸趣一切眾生心解脫門。普游深廣主空神。得普入法界解脫門。生吉祥風主空神。得了達無邊境界身相解脫門。離障安住主空神。得能除一切眾生業惑障解脫門。廣步妙髻主空神。得普觀察思惟廣大行海解脫門。無礙光焰主空神。得大悲光普救護一切眾生厄難解脫門。無礙勝力主空神。得普入一切無所著福德力解脫門。離垢光明主空神。得能令一切眾生心離諸蓋清凈解脫門。深遠妙音主空神。得普見十方智光明解脫門。光遍十方主空神。得不動本處而普現世間解脫門。爾時。凈光普照主空神。承佛威力。普觀一切主空神眾。而說頌言


　如來廣大目　　清凈如虛空
　普見諸眾生　　一切悉明了
　佛身大光明　　遍照于十方
　處處現前住　　普游觀此道
　佛身如虛空　　無生無所取
　無得無自性　　吉祥風所見
　如來無量劫　　廣說諸圣道
　普滅眾生障　　圓光悟此門
　我觀佛往昔　　所集菩提行
　悉為安世間　　妙髻行斯境
　一切眾生界　　流轉生死海
　佛放滅苦光　　無礙神能見
　清凈功德藏　　能為世福田
　隨以智開覺　　力神于此悟
　眾生癡所覆　　流轉于險道
　佛為放光明　　離垢神能證
　智慧無邊際　　悉現諸國土
　光明照世間　　妙音斯見佛
　佛為度眾生　　修行遍十方
　如是大愿心　　普現能觀察　

復次無礙光明主風神。得普入佛法及一切世間解脫門。普現勇業主風神。得無量國土佛出現咸廣大供養解脫門。飄擊云幢主風神。得以香風普滅一切眾生病解脫門。凈光莊嚴主風神。得普生一切眾生善根令摧滅重障山解脫門。力能竭水主風神。得能破無邊惡魔眾解脫門。大聲遍吼主風神。得永滅一切眾生怖解脫門。樹杪垂髻主風神。得入一切諸法實相辯才海解脫門。普行無礙主風神。得調伏一切眾生方便藏解脫門。種種宮殿主風神。得入寂靜禪定門滅極重愚癡闇解脫門。大光普照主風神。得隨順一切眾生行無礙力解脫門。爾時。無礙光明主風神。承佛威力。普觀一切主風神眾。而說頌言


　一切諸佛法甚深　　無礙方便普能入
　所有世間常出現　　無相無形無影像
　汝觀如來于往昔　　一念供養無邊佛
　如是勇猛菩提行　　此普現神能悟了
　如來救世不思議　　所有方便無空過
　悉使眾行離諸苦　　此云幢神之解脫
　眾生無福受眾苦　　重蓋密障常迷覆
　一切皆令得解脫　　此凈光神所了知
　如來廣大神通力　　克殄一切魔軍眾
　所有調伏諸方便　　勇健威力能觀察
　佛于毛孔演妙音　　其音普遍于世間
　一切苦畏皆令息　　此遍吼神之所了
　佛于一切眾剎海　　不思議劫常演說
　此如來地妙辯才　　樹杪髻神能悟解
　佛于一切方便門　　智入其中悉無礙
　境界無邊無與等　　此普行神之解脫
　如來境界無有邊　　處處方便皆令見
　而身寂靜無諸相　　種種宮神解脫門
　如來劫海修諸行　　一切諸力皆成滿
　能隨世法應眾生　　此普照神之所見　

大方廣佛華嚴經卷第三大方廣佛華嚴經卷第四

　　　　于闐國三藏實叉難陀奉　制譯


　　世主妙嚴品第一之四

復次普光焰藏主火神。得悉除一切世間闇解脫門。普集光幢主火神。得能息一切眾生諸惑漂流熱惱苦解脫門。大光遍照主火神。得無動福力大悲藏解脫門。無盡光髻主火神。得光明照耀無邊虛空界解脫門。種種焰眼主火神。得種種福莊嚴寂靜光解脫門。十方宮殿如須彌山主火神。得能滅一切世間諸趣熾然苦解脫門。威光自在主火神。得自在開悟一切世間解脫門。光照十方主火神。得永破一切愚癡執著見解脫門。雷音電光主火神。得成就一切愿力大震吼解脫門。爾時普光焰藏主火神承佛威力。遍觀一切主火神眾。而說頌言


　汝觀如來精進力　　廣大億劫不思議
　為利眾生現世間　　所有暗障皆令滅
　眾生愚癡起諸見　　煩惱如流及火然
　導師方便悉滅除　　普集光幢于此悟
　福德如空無有盡　　求其邊際不可得
　此佛大悲無動力　　光照悟入心生喜
　我觀如來之所行　　經于劫海無邊際
　如是示現神通力　　眾妙宮神所了知
　億劫修成不可思　　求其邊際莫能知
　演法實相令歡喜　　無盡光神所觀見
　十方所有廣大眾　　一切現前瞻仰佛
　寂靜光明照世間　　此妙焰神所能了
　牟尼出現諸世間　　坐于一切宮殿中
　普雨無邊廣大法　　此十方神之境界
　諸佛智慧最甚深　　于法自在現世間
　能悉闡明真實理　　威光悟此心欣慶
　諸見愚癡為暗蓋　　眾生迷惑常流轉
　佛為開闡妙法門　　此照方神能悟入
　愿門廣大不思議　　力度修治已清凈
　如昔愿心皆出現　　此震音神之所了　

復次普興云幢主水神。得平等利益一切眾生慈解脫門。海潮云音主水神。得無邊法莊嚴解脫門。妙色輪髻主水神。得觀所應化方便普攝解脫門。善巧漩澓主水神。得普演諸佛甚深境界解脫門。離垢香積主水神。得普現清凈大光明解脫門。福橋光音主水神。得清凈法界無相無性解脫門。知足自在主水神。得無盡大悲海解脫門。凈喜善音主水神。得于菩薩眾會道場中為大歡喜藏解脫門。普現威光主水神。得以無礙廣大福德力普出現解脫門。吼聲遍海主水神。得觀察一切眾生發起如虛空調伏方便解脫門。爾時普興云幢主水神。承佛威力。遍觀一切主水神眾。而說頌言


　清凈慈門剎塵數　　共生如來一妙相
　一一諸相莫不然　　是故見者無厭足
　世尊往昔修行時　　普詣一切如來所
　種種修治無懈倦　　如是方便云音入
　佛于一切十方中　　寂然不動無來去
　應化眾生悉令見　　此是髻輪之所知
　如來境界無邊量　　一切眾生不能了
　妙音演說遍十方　　此善旋神所行處
　世尊光明無有盡　　充遍法界不思議
　說法教化度眾生　　此凈香神所觀見
　如來清凈等虛空　　無相無形遍十方
　而令眾會靡不見　　此福光神善觀察
　佛昔修習大悲門　　其心廣遍等眾生
　是故如云現于世　　此解脫門知足了
　十方所有諸國土　　悉見如來坐于座
　朗然開悟大菩提　　如是喜音之所入
　如來所行無掛礙　　遍往十方一切剎
　處處示現大神通　　普現威光已能悟
　修習無邊方便行　　等眾生界悉充滿
　神通妙用靡暫停　　吼聲遍海斯能入　

復次出現寶光主海神。得以等心施一切眾生福德海眾寶莊嚴身解脫門。不可壞金剛幢主海神。得巧方便守護一切眾生善根解脫門。不雜塵垢主海神。得能竭一切眾生煩惱海解脫門。恒住波浪主海神。得令一切眾生離惡道解脫門。吉祥寶月主海神。得普滅大癡暗解脫門。妙華龍髻主海神。得滅一切諸趣苦與安樂解脫門。普持光味主海神。得凈治一切眾生諸見愚癡性解脫門。寶焰華光主海神。得出生一切寶種性菩提心解脫門。金剛妙髻主海神。得不動心功德海解脫門。海潮雷音主海神。得普入法界三昧門解脫門。爾時。出現寶光主海神。承佛威力。普觀一切主海神眾。而說頌言


　不可思議大劫海　　供養一切諸如來
　普以功德施群生　　是故端嚴最無比
　一切世間皆出現　　眾生根欲靡不知
　普為弘宣大法海　　此是堅幢所欣悟
　一切眾生煩惱覆　　流轉諸趣受眾苦
　為其開示如來境　　普水宮神入此門
　佛于難思劫海中　　修行諸行無有盡
　永截眾生癡惑網　　寶月于此能明入
　佛見眾生常恐怖　　流轉生死大海中
　示彼如來無上道　　龍髻悟解生欣悅
　諸佛境界不思議　　法界虛空平等相
　能凈眾生癡惑網　　如是持味能宣說
　佛眼清凈不思議　　一切境界悉該覽
　普示眾生諸妙道　　此是華光心所悟
　魔軍廣大無央數　　一剎那中悉摧滅
　心無傾動難測量　　金剛妙髻之方便
　普于十方演妙音　　其音法界靡不周
　此是如來三昧境　　海潮音神所行處　

復次普發迅流主河神。得普雨無邊法雨解脫門。普潔泉澗主河神。得普現一切眾生前令永離煩惱解脫門。離塵凈眼主河神。得以大悲方便普滌一切眾生諸惑塵垢解脫門。十方遍吼主河神。得恒出饒益眾生音解脫門。普救護眾生主河神。得于一切含識中恒起無惱害慈解脫門。無熱凈光主河神。得普示一切清涼善根解脫門。普生歡喜主河神。得修行具足施令一切眾生永離慳著解脫門。廣德勝幢主河神。得作一切歡喜福田解脫門。光照普世主河神。得能令一切眾生雜染者清凈嗔毒者歡喜解脫門。海德光明主河神。得能令一切眾生入解脫海恒受具足樂解脫門。爾時普發迅流主河神。承佛威力。遍觀一切主河神眾。而說頌言


　如來往昔為眾生　　修治法海無邊行
　譬如霈澤清炎暑　　普滅眾生煩惱熱
　佛昔難宣無量劫　　以愿光明凈世間
　諸根熟者令悟道　　此普潔神心所悟
　大悲方便等眾生　　悉現其前常化誘
　普使凈治煩惱垢　　凈眼見此深歡悅
　佛演妙音普使聞　　眾生愛樂心歡喜
　悉使滌除無量苦　　此遍吼神之解脫
　佛昔修習菩提行　　為利眾生無量劫
　是故光明遍世間　　護神憶念生歡喜
　佛昔修行為眾生　　種種方便令成熟
　普凈福海除眾苦　　無熱見此心欣慶
　施門廣大無窮盡　　一切眾生咸利益
　能令見者無慳著　　此普喜神之所悟
　佛昔修行實方便　　成就無邊功德海
　能令見者靡不欣　　此勝幢神心悟悅
　眾生有垢咸凈治　　一切怨害等生慈
　故得光照滿虛空　　普世河神見歡喜
　佛是福田功德海　　能令一切離諸惡
　乃至成就大菩提　　此海光神之解脫　

復次柔軟勝味主稼神。得與一切眾生法滋味令成就佛身解脫門。時華凈光主稼神。得能令一切眾生受廣大喜樂解脫門。色力勇健主稼神。得以一切圓滿法門凈諸境界解脫門。增益精氣主稼神。得見佛大悲無量神通變化力解脫門。普生根果主稼神。得普現佛福田令下種無失壞解脫門。妙嚴環髻主稼神。得普發眾生凈信華解脫門。潤澤凈華主稼神。得大慈愍濟諸眾生令增長福德海解脫門。成就妙香主稼神。得廣開示一切行法解脫門。見者愛樂主稼神。得能令法界一切眾生舍離懈怠憂惱等諸惡普清凈解脫門。離垢光明主稼神。得觀察一切眾生善根隨應說法令眾會歡喜滿足解脫門。爾時柔軟勝味主稼神。承佛威力。遍觀一切主稼神眾。而說頌言


　如來無上功德海　　普現明燈照世間
　一切眾生咸救護　　悉與安樂無遺者
　世尊功德無有邊　　眾生聞者不唐捐
　悉使離苦常歡喜　　此是時華之所入
　善逝諸力皆圓滿　　功德莊嚴現世間
　一切眾生悉調伏　　此法勇力能明證
　佛昔修治大悲海　　其心念念等世間
　是故神通無有邊　　增益精氣能觀見
　佛遍世間常現前　　一切方便無空過
　悉凈眾生諸惑惱　　此普生神之解脫
　佛是世間大智海　　放凈光明無不遍
　廣大信解悉從生　　如是嚴髻能明入
　如來觀世起慈心　　為利眾生而出現
　示彼恬怡最勝道　　此凈華神之解脫
　善逝所修清凈行　　菩提樹下具宣說
　如是教化滿十方　　此妙香神能聽受
　佛于一切諸世間　　悉使離憂生大喜
　所有根欲皆治凈　　可愛樂神斯悟入
　如來出現于世間　　普觀眾生心所樂
　種種方便而成熟　　此凈光神解脫門　

復次吉祥主藥神。得普觀一切眾生心而勤攝取解脫門。栴檀林主藥神。得以光明攝眾生俾見者無空過解脫門。離塵光明主藥神。得能以凈方便滅一切眾生煩惱解脫門。名稱普聞主藥神。得能以大名稱增長無邊善根海解脫門。毛孔現光主藥神。得大悲幢速赴一切病境界解脫門。破暗清凈主藥神。得療治一切盲冥眾生令智眼清凈解脫門。普發吼聲主藥神。得能演佛音說諸法差別義解脫門。蔽日光幢主藥神。得能作一切眾生善知識令見者咸生善根解脫門。明見十方主藥神。得清凈大悲藏能以方便令生信解解脫門。普發威光主藥神。得方便令念佛滅一切眾生病解脫門。爾時吉祥主藥神。承佛威力。遍觀一切主藥神眾。而說頌言


　如來智慧不思議　　悉知一切眾生心
　能以種種方便力　　滅彼群迷無量苦
　大雄善巧難測量　　凡有所作無空過
　必使眾生諸苦滅　　栴檀林神能悟此
　汝觀諸佛法如是　　往悉勤修無量劫
　而于諸有無所著　　此離塵光所入門
　佛百千劫難可遇　　若有得見及聞名
　必令獲益無空過　　此普稱神之所了
　如來一一毛孔中　　悉放光明滅眾患
　世間煩惱皆令盡　　此現光神所入門
　一切眾生癡所盲　　惑業眾苦無量別
　佛悉蠲除開智照　　如是破暗能觀見
　如來一音無限量　　能開一切法門海
　眾生聽者悉了知　　此是大音之解脫
　汝觀佛智難思議　　普現諸趣救群生
　能令見者皆從化　　此蔽日幢深悟了
　如來大悲方便海　　為利世間而出現
　廣開正道示眾生　　此見方神能了達
　如來普放大光明　　一切十方無不照
　令隨念佛生功德　　此發威光解脫門　

復次布華如云主林神。得廣大無邊智海藏解脫門。擢干舒光主林神。得廣大修治普清凈解脫門。生芽發耀主林神。得增長種種凈信芽解脫門。吉祥凈葉主林神。得一切清凈功德莊嚴聚解脫門。垂布焰藏主林神。得普門清凈慧恒周覽法界解脫門。妙莊嚴光主林神。得普知一切眾生行海而興布法云解脫門。可意雷聲主林神。得忍受一切不可意聲演清凈音解脫門。香光普遍主林神。得十方普現昔所修治廣大行境界解脫門。妙光回耀主林神。得以一切功德法饒益世間解脫門。華果光味主林神。得能令一切見佛出興常敬念不忘莊嚴功德藏解脫門。爾時布華如云主林神。承佛威力。普觀一切主林神眾。而說頌言


　佛昔修習菩提行　　福德智慧悉成滿
　一切諸力皆具足　　放大光明出世間
　悲門無量等眾生　　如來往昔普凈治
　是故于世能為益　　此擢干神之所了
　若有眾生一見佛　　必使入于深信海
　普示一切如來道　　此妙芽神之解脫
　一毛所集諸功德　　劫海宣揚不可盡
　諸佛方便難思議　　凈葉能明此深義
　我念如來于往昔　　供養剎塵無量佛
　一一佛所智漸明　　此焰藏神之所了
　一切眾生諸行海　　世尊一念悉了知
　如是廣大無礙智　　妙莊嚴神能悟入
　恒演如來寂妙音　　普生無等大歡喜
　隨其解欲皆令悟　　此是雷音所行法
　如來示現大神通　　十方國土皆周遍
　佛昔修行悉令見　　此普香光所入門
　眾生譣诐不修德　　迷惑沈流生死中
　為彼闡明眾智道　　此妙光神之所見
　佛為業障諸眾生　　經于億劫時乃現
　其余念念常令見　　此味光神所觀察　

復次寶峰開華主山神。得入大寂定光明解脫門。華林妙髻主山神。得修集慈善根成熟不可思議數眾生解脫門。高幢普照主山神。得觀察一切眾生心所樂嚴凈諸根解脫門。離塵寶髻主山神。得無邊劫海勤精進無厭怠解脫門。光照十方主山神。得以無邊功德光普覺悟解脫門。大力光明主山神。得能自成熟復令眾生舍離愚迷行解脫門。威光普勝主山神。得拔一切苦使無有余解脫門。微密光輪主山神。得演教法光明顯示一切如來功德解脫門。普眼現見主山神。得令一切眾生乃至于夢中增長善根解脫門。金剛堅固眼主山神。得出現無邊大義海解脫門。爾時開華匝地主山神。承佛威力。普觀一切主山神眾。而說頌言


　往修勝行無有邊　　今獲神通亦無量
　法門廣辟如塵數　　悉使眾生深悟喜
　眾相嚴身遍世間　　毛孔光明悉清凈
　大慈方便示一切　　華林妙髻悟此門
　佛身普現無有邊　　十方世界皆充滿
　諸根嚴凈見者喜　　此法高幢能悟入
　歷劫勤修無懈倦　　不染世法如虛空
　種種方便化群生　　悟此法門名寶髻
　眾生盲暗入險道　　佛哀愍彼舒光照
　普使世間從睡覺　　威光悟此心生喜
　昔在諸有廣修行　　供養剎塵無數佛
　令眾生見發大愿　　此地大力能明入
　見諸眾生流轉苦　　一切業障恒纏覆
　以智慧光悉滅除　　此普勝神之解脫
　一一毛孔出妙音　　隨眾生心贊諸佛
　悉遍十方無量劫　　此是光輪所入門
　佛遍十方普現前　　種種方便說妙法
　廣益眾生諸行海　　此現見神之所悟
　法門如海無邊量　　一音為說悉令解
　一切劫中演不窮　　入此方便金剛目　

復次普德凈華主地神。得以慈悲心念念普觀一切眾生解脫門。堅福莊嚴主地神。得普現一切眾生福德力解脫門。妙華嚴樹主地神。得普入諸法出生一切佛剎莊嚴解脫門。普散眾寶主地神。得修習種種諸三昧令眾生除障垢解脫門。凈目觀時主地神。得令一切眾生常游戲快樂解脫門。金色妙眼主地神。得示現一切清凈身調伏眾生解脫門。香毛發光主地神。得了知一切佛功德海大威力解脫門。寂音悅意主地神。得普攝持一切眾生言音海解脫門。妙華旋髻主地神。得充滿佛剎離垢性解脫門。金剛普持主地神。得一切佛法輪所攝持普出現解脫門。爾時普德凈華主地神。承佛威力。普觀一切主地神眾。而說頌言


　如來往昔念念中　　大慈悲門不可說
　如是修行無有已　　故得堅牢不壞身
　三世眾生及菩薩　　所有一切眾福聚
　悉現如來毛孔中　　福嚴見已生歡喜
　廣大寂靜三摩地　　不生不滅無來去
　嚴凈國土示眾生　　此樹華神之解脫
　佛于往昔修諸行　　為令眾生消重障
　普散眾寶主地神　　見此解脫生歡喜
　如來境界無邊際　　念念普現于世間
　凈目觀時主地神　　見佛所行心慶悅
　妙音無限不思議　　普為眾生滅煩惱
　金色眼神能了悟　　見佛無邊勝功德
　一切色形皆化現　　十方法界悉充滿
　香毛發光常見佛　　如是普化諸眾生
　妙音普遍于十方　　無量劫中為眾說
　悅意地神心了達　　從佛得聞深敬喜
　佛毛孔出香焰云　　隨眾生心遍世間
　一切見者皆成熟　　此是華旋所觀處
　堅固難壞如金剛　　不可傾動逾須彌
　佛身如是處世間　　普持得見生歡喜　

復次寶峰光耀主城神。得方便利益眾生解脫門。妙嚴宮殿主城神。得知眾生根教化成熟解脫門。清凈喜寶主城神。得常歡喜令一切眾生受諸福德解脫門。離憂清凈主城神。得救諸怖畏大悲藏解脫門。華燈焰眼主城神。得普明了大智慧解脫門。焰幢明現主城神。得普方便示現解脫門。盛福威光主城神。得普觀察一切眾生令修廣大福德海解脫門。凈光明身主城神。得開悟一切愚暗眾生解脫門。寶峰光目主城神。得能以大光明破一切眾生障礙山解脫門。爾時寶峰光耀主城神。承佛威力。普觀一切主城神眾。而說頌言


　導師如是不思議　　光明遍照于十方
　眾生現前悉見佛　　教化成熟無央數
　諸眾生根各差別　　佛悉了知無有余
　妙嚴宮殿主城神　　入此法門心慶悅
　如來無量劫修行　　護持往昔諸佛法
　意常承奉生歡喜　　妙寶城神悟此門
　如來昔已能除遣　　一切眾生諸恐怖
　而恒于彼起慈悲　　此離憂神心悟喜
　佛智廣大無有邊　　譬如虛空不可量
　華目城神斯悟悅　　能學如來之妙慧
　如來色相等眾生　　隨其樂欲皆令見
　焰幢明現心能悟　　習此方便生歡喜
　如來往修眾福海　　清凈廣大無邊際
　福德幢光于此門　　觀察了悟心欣慶
　眾生愚迷諸有中　　如世生盲卒無睹
　佛為利益興于世　　清凈光神入此門
　如來自在無有邊　　如云普遍于世間
　乃至現夢令調伏　　此是香幢所觀見
　眾生癡暗如盲瞽　　種種障蓋所纏覆
　佛光照徹普令開　　如是寶峰之所入　

復次凈莊嚴幢道場神。得出現供養佛廣大莊嚴具誓愿力解脫門。須彌寶光道場神。得現一切眾生前成就廣大菩提行解脫門。雷音幢相道場神。得隨一切眾生心所樂令見佛于夢中為說法解脫門。雨華妙眼道場神。得能雨一切難舍眾寶莊嚴具解脫門。清凈焰形道場神。得能現妙莊嚴道場廣化眾生令成熟解脫門。華纓垂髻道場神。得隨根說法令生正念解脫門。雨寶莊嚴道場神。得能以辯才普雨無邊歡喜法解脫門。勇猛香眼道場神。得廣稱贊諸佛功德解脫門。金剛彩云道場神。得示現無邊色相樹莊嚴道場解脫門。蓮華光明道場神。得菩提樹下寂然不動而充遍十方解脫門。妙光照耀道場神。得顯示如來種種力解脫門。爾時凈莊嚴幢道場神。承佛威力。普觀一切道場神眾。而說頌言


　我念如來往昔時　　于無量劫所修行
　諸佛出興咸供養　　故獲如空大功德
　佛昔修行無盡施　　無量剎土微塵等
　須彌光照菩提神　　憶念善逝心欣慶
　如來色相無有窮　　變化周流一切剎
　乃至夢中常示現　　雷幢見此生歡喜
　昔行舍行無量劫　　能舍難舍眼如海
　如是舍行為眾生　　此妙眼神能悟悅
　無邊色相寶焰云　　現菩提場遍世間
　焰形清凈道場神　　見佛自在生歡喜
　眾生行海無有邊　　佛普彌綸雨法雨
　隨其根解除疑惑　　華纓悟此心歡喜
　無量法門差別義　　辯才大海皆能入
　雨寶嚴具道場神　　于心念念恒如是
　于不可說一切土　　盡世言辭稱贊佛
　故獲名譽大功德　　此勇眼神能憶念
　種種色相無邊樹　　普現菩提樹王下
　金剛彩云悟此門　　恒觀道樹生歡喜
　十方邊際不可得　　佛坐道場智亦然
　蓮華步光凈信心　　入此解脫深生喜
　道場一切出妙音　　贊佛難思清凈力
　及以成就諸因行　　此妙光神能聽受　

復次寶印手足行神。得普雨眾寶生廣大歡喜解脫門。蓮華光足行神。得示現佛身坐一切光色蓮華座令見者歡喜解脫門。最勝華髻足行神。得一一心念中建立一切如來眾會道場解脫門。攝諸善見足行神。得舉足發步悉調伏無邊眾生解脫門。妙寶星幢足行神。得念念中化現種種蓮華網光明普雨眾寶出妙音聲解脫門。樂吐妙音足行神。得出生無邊歡喜海解脫門。栴檀樹光足行神。得以香風普覺一切道場眾會解脫門。蓮華光明足行神。得一切毛孔放光明演微妙法音解脫門。微妙光明足行神。得其身遍出種種光明網普照耀解脫門。積集妙華足行神。得開悟一切眾生令生善根海解脫門。爾時寶印手足行神。承佛神力。遍觀一切足行神眾。而說頌言


　佛昔修行無量劫　　供養一切諸如來
　心恒慶悅不疲厭　　喜門深大猶如海
　念念神通不可量　　化現蓮華種種香
　佛坐其上普游往　　紅色光神皆睹見
　諸佛如來法如是　　廣大眾會遍十方
　普現神通不可議　　最勝華神悉明矚
　十方國土一切處　　于中舉足若下足
　悉能成就諸群生　　此善見神心悟喜
　如眾生數普現身　　此一一身充法界
　悉放凈光雨眾寶　　如是解脫星幢入
　如來境界無邊際　　普雨法雨皆充滿
　眾會睹佛生歡喜　　此妙音聲之所見
　佛音聲量等虛空　　一切音聲悉在中
　調伏眾生靡不遍　　如是栴檀能聽受
　一切毛孔出化音　　闡揚三世諸佛名
　聞此音者皆歡喜　　蓮華光神如是見
　佛身變現不思議　　步步色相猶如海
　隨眾生心悉令見　　此妙光明之所得
　十方普現大神通　　一切眾生悉開悟
　眾妙華神于此法　　見已心生大歡喜　

復次凈喜境界身眾神。得憶佛往昔誓愿海解脫門。光照十方身眾神。得光明普照無邊世界解脫門。海音調伏身眾神。得大音普覺一切眾生令歡喜調伏解脫門。凈華嚴髻身眾神。得身如虛空周遍住解脫門。無量威儀身眾神。得示一切眾生諸佛境界解脫門。最勝光嚴身眾神。得令一切饑乏眾生色力滿足解脫門。凈光香云身眾神。得除一切眾生煩惱垢解脫門。守護攝持身眾神。得轉一切眾生愚癡魔業解脫門。普現攝化身眾神。得普于一切世主宮殿中顯示莊嚴相解脫門。不動光明身眾神。得普攝一切眾生皆令生清凈善根解脫門。爾時凈喜境界身眾神。承佛威力。普觀一切身眾神眾。而說頌言


　我憶須彌塵劫前　　有佛妙光出興世
　世尊于彼如來所　　發心供養一切佛
　如來身放大光明　　其光法界靡不充
　眾生遇者心調伏　　此照方神之所見
　如來聲震十方國　　一切言音悉圓滿
　普覺群生無有余　　調伏聞此心歡慶
　佛身清凈恒寂滅　　普現眾色無諸相
　如是遍住于世間　　此凈華神之所入
　導師如是不思議　　隨眾生心悉令見
　或坐或行或時住　　無量威儀所悟門
　佛百千劫難逢遇　　出興利益能自在
　令世悉離貧窮苦　　最勝光嚴入斯處
　如來一一齒相間　　普放香燈光焰云
　滅除一切眾生惑　　離垢云神如是見
　眾生染惑為重障　　隨逐魔徑常流轉
　如來開示解脫道　　守護執持能悟入
　我觀如來自在力　　光布法界悉充滿
　處王宮殿化眾生　　此普現神之境界
　眾生迷妄具眾苦　　佛在其中常救攝
　皆令滅惑生喜心　　不動光神所觀見　

復次妙色那羅延執金剛神。得見如來示現無邊色相身解脫門。日輪速疾幢執金剛神。得佛身一一毛如日輪現種種光明云解脫門。須彌華光執金剛神。得化現無量身大神變解脫門。清凈云音執金剛神。得無邊隨類音解脫門。妙臂天主執金剛神。得現為一切世間主開悟眾生解脫門。可愛樂光明執金剛神。得普開示一切佛法差別門咸盡無遺解脫門。大樹雷音執金剛神。得以可愛樂莊嚴具攝一切樹神解脫門。師子王光明執金剛神。得如來廣大福莊嚴聚皆具足明了解脫門。密焰吉祥目執金剛神。得普觀察險惡眾生心為現威嚴身解脫門。蓮華摩尼髻執金剛神。得普雨一切菩薩莊嚴具摩尼髻解脫門。爾時妙色那羅延執金剛神。承佛威力。普觀一切執金剛神眾。而說頌言


　汝應觀法王　　法王法如是
　色相無有邊　　普現于世間
　佛身一一毛　　光網不思議
　譬如凈日輪　　普照十方國
　如來神通力　　法界悉周遍
　一切眾生前　　示現無盡身
　如來說法音　　十方莫不聞
　隨諸眾生類　　悉令心滿足
　眾見牟尼尊　　處世宮殿中
　普為諸群生　　闡揚于大法
　法海漩澓處　　一切差別義
　種種方便門　　演說無窮盡
　無邊大方便　　普應十方國
　遇佛凈光明　　悉見如來身
　供養于諸佛　　億剎微塵數
　功德如虛空　　一切所瞻仰
　神通力平等　　一切剎皆現
　安坐妙道場　　普現眾生前
　焰云普照明　　種種光圓滿
　法界無不及　　示佛所行處　

大方廣佛華嚴經卷第四大方廣佛華嚴經卷第五

　　　　于闐國三藏實叉難陀奉　制譯


　　世主妙嚴品第一之五

復次普賢菩薩摩訶薩。入不思議解脫門方便海。入如來功德海。所謂。有解脫門。名嚴凈一切佛國土調伏眾生令究竟出離。有解脫門。名普詣一切如來所修具足功德境界。有解脫門。名安立一切菩薩地諸大愿海。有解脫門。名普現法界微塵數無量身。有解脫門。名演說遍一切國土不可思議數差別名。有解脫門。名一切微塵中悉現無邊諸菩薩神通境界。有解脫門。名一念中現三世劫成壞事。有解脫門。名示現一切菩薩諸根海各入自境界。有解脫門。名能以神通力化現種種身遍無邊法界。有解脫門。名顯示一切菩薩修行法次第門入一切智廣大方便。爾時普賢菩薩摩訶薩。以自功德。復承如來威神之力。普觀一切眾會海已。即說頌言


　佛所莊嚴廣大剎　　等于一切微塵數
　清凈佛子悉滿中　　雨不思議最妙法
　如于此會見佛坐　　一切塵中悉如是
　佛身無去亦無來　　所有國土皆明現
　顯示菩薩所修行　　無量趣地諸方便
　及說難思真實理　　令諸佛子入法界
　出生化佛如塵數　　普應群生心所欲
　入深法界方便門　　廣大無邊悉開演
　如來名號等世間　　十方國土悉充遍
　一切方便無空過　　調伏眾生皆離垢
　佛于一切微塵中　　示現無邊大神力
　悉坐道場能演說　　如佛往昔菩提行
　三世所有廣大劫　　佛念念中皆示現
　彼諸成壞一切事　　不思議智無不了
　佛子眾會廣無限　　欲共測量諸佛地
　諸佛法門無有邊　　能悉了知甚為難
　佛如虛空無分別　　等真法界無所依
　化現周行靡不至　　悉坐道場成正覺
　佛以妙音廣宣暢　　一切諸地皆明了
　普現一一眾生前　　盡與如來平等法　

復次凈德妙光菩薩摩訶薩。得遍往十方菩薩眾會莊嚴道場解脫門。普德最勝燈光照菩薩摩訶薩。得一念中現無盡成正覺門教化成熟不思議眾生界解脫門。普光師子幢菩薩摩訶薩。得修習菩薩福德莊嚴出生一切佛國土解脫門。普寶焰妙光菩薩摩訶薩。得觀察佛神通境界無迷惑解脫門。普音功德海幢菩薩摩訶薩。得于一眾會道場中示現一切佛土莊嚴解脫門。普智光照如來境菩薩摩訶薩。得隨逐如來觀察甚深廣大法界藏解脫門。普清凈無盡福威光菩薩摩訶薩。得普入一切世間行出生菩薩無邊行門解脫門。普相最勝光菩薩摩訶薩。得能于無相法界中出現一切諸佛境界解脫門。爾時凈德妙光菩薩摩訶薩。承佛威力。普觀一切菩薩解脫門海已。即說頌言


　十方所有諸國土　　一剎那中悉嚴凈
　以妙音聲轉法輪　　普遍世間無與等
　如來境界無邊際　　一念法界悉充滿
　一一塵中建道場　　悉證菩提起神變
　世尊往昔修諸行　　經于百千無量劫
　一切佛剎皆莊嚴　　出現無礙如虛空
　佛神通力無限量　　充滿無邊一切劫
　假使經于無量劫　　念念觀察無疲厭
　汝應觀佛神通境　　十方國土皆嚴凈
　一切于此悉現前　　念念不同無量種
　觀佛百千無量劫　　不得一毛之分限
　如來無礙方便門　　此光普照難思剎
　如來往劫在世間　　承事無邊諸佛海
　是故一切如川騖　　咸來供養世所尊
　如來出現遍十方　　一一塵中無量土
　其中境界皆無量　　悉住無邊無盡劫
　佛于曩劫為眾生　　修習無邊大悲海
　隨諸眾生入生死　　普化眾會令清凈
　佛住真如法界藏　　無相無形離諸垢
　眾生觀見種種身　　一切苦難皆消滅　

復次海月光大明菩薩摩訶薩。得出生菩薩諸地諸波羅蜜教化眾生及嚴凈一切佛國土方便解脫門。云音海光離垢藏菩薩摩訶薩。得念念中普入法界種種差別處解脫門。智生寶髻菩薩摩訶薩。得不可思議劫于一切眾生前現清凈大功德解脫門。功德自在王凈光菩薩摩訶薩。得普見十方一切菩薩初詣道場時種種莊嚴解脫門。善勇猛蓮華髻菩薩摩訶薩。得隨諸眾生根解海普為顯示一切佛法解脫門。普智云日幢菩薩摩訶薩。得成就如來智永住無量劫解脫門。大精進金剛臍菩薩摩訶薩。得普入一切無邊法印力解脫門。香焰光幢菩薩摩訶薩。得顯示現在一切佛始修菩薩行乃至成就智慧聚解脫門。大明德深美音菩薩摩訶薩。得安住毗盧遮那一切大愿海解脫門。大福光智生菩薩摩訶薩。得顯示如來遍法界甚深境界解脫門。爾時。海月光大明菩薩摩訶薩。承佛威力。普觀一切菩薩眾莊嚴海已。即說頌言


　諸波羅蜜及諸地　　廣大難思悉圓滿
　無量眾生盡調伏　　一切佛土皆嚴凈
　如佛教化眾生界　　十方國土皆充滿
　一念心中轉法輪　　普應群情無不遍
　佛于無量廣大劫　　普現一切眾生前
　如其往昔廣修治　　示彼所行清凈處
　我睹十方無有余　　亦見諸佛現神通
　悉坐道場成正覺　　眾會聞法共圍繞
　廣大光明佛法身　　能以方便現世間
　普隨眾生心所樂　　悉稱其根而雨法
　真如平等無相身　　離垢光明凈法身
　智慧寂靜身無量　　普應十方而演法
　法王諸力皆清凈　　智慧如空無有邊
　悉為開示無遺隱　　普使眾生同悟入
　如佛往昔所修治　　乃至成于一切智
　今放光明遍法界　　于中顯現悉明了
　佛以本愿現神通　　一切十方無不照
　如佛往昔修治行　　光明網中皆演說
　十方境界無有盡　　無等無邊各差別
　佛無礙力發大光　　一切國土皆明顯　

爾時如來師子之座。眾寶妙華輪臺基陛。及諸戶牖。如是一切莊嚴具中。一一各出佛剎微塵數菩薩摩訶薩。其名曰海慧自在神通王菩薩摩訶薩。雷音普震菩薩摩訶薩。眾寶光明髻菩薩摩訶薩。大智日勇猛慧菩薩摩訶薩。不思議功德寶智印菩薩摩訶薩。百目蓮華髻菩薩摩訶薩。金焰圓滿光菩薩摩訶薩。法界普音菩薩摩訶薩。云音凈月菩薩摩訶薩。善勇猛光明幢菩薩摩訶薩。如是等而為上首。有眾多佛剎微塵數。同時出現。此諸菩薩。各興種種供養云。所謂。一切摩尼寶華云。一切蓮華妙香云。一切寶圓滿光云。無邊境界香焰云。日藏摩尼輪光明云。一切悅意樂音云。無邊色相一切寶燈光焰云。眾寶樹枝華果云。無盡寶清凈光明摩尼王云。一切莊嚴具摩尼王云。如是等諸供養云。有佛世界微塵數。彼諸菩薩。一一皆興如是供養云。雨于一切道場眾海。相續不絕。現是云已。右繞世尊。經無量百千匝。隨其方面。去佛不遠。化作無量種種寶蓮華師子之座。各于其上。結跏趺坐。是諸菩薩所行清凈廣大如海。得智慧光照普門法。隨順諸佛。所行無礙。能入一切辯才法海。得不思議解脫法門。住于如來普門之地。已得一切陀羅尼門。悉能容受一切法海。善住三世平等智地。已得深信廣大喜樂。無邊福聚。極善清凈。虛空法界靡不觀察。十方世界。一切國土。所有佛興。咸勤供養。爾時海慧自在神通王菩薩摩訶薩。承佛威力。普觀一切道場眾海。即說頌言




　諸佛所悟悉已知　　如空無礙皆明照
　光遍十方無量土　　處于眾會普嚴潔
　如來功德不可量　　十方法界悉充滿
　普坐一切樹王下　　諸大自在共云集
　佛有如是神通力　　一念現于無盡相
　如來境界無有邊　　各隨解脫能觀見
　如來往昔經劫海　　在于諸有勤修行
　種種方便化眾生　　令彼受行諸佛法
　毗盧遮那具嚴好　　坐蓮華藏師子座
　一切眾會皆清凈　　寂然而住同瞻仰
　摩尼寶藏放光明　　普發無邊香焰云
　無量華纓共垂布　　如是座上如來坐
　種種嚴飾吉祥門　　恒放燈光寶焰云
　廣大熾然無不照　　牟尼處上增嚴好
　種種摩尼綺麗窗　　妙寶蓮華所垂飾
　恒出妙音聞者悅　　佛坐其上特明顯
　寶輪承座半月形　　金剛為臺色焰明
　持髻菩薩常圍繞　　佛在其中最光耀
　種種變化滿十方　　演說如來廣大愿
　一切影像于中現　　如是座上佛安坐　

爾時雷音普震菩薩摩訶薩。承佛威力。普觀一切道場眾海。即說頌言


　世尊往集菩提行　　供養十方無量佛
　善逝威力所加持　　如來座中無不睹
　香焰摩尼如意王　　填飾妙華師子座
　種種莊嚴皆影現　　一切眾會悉明矚
　佛座普現莊嚴相　　念念色類各差別
　隨諸眾生解不同　　各見佛坐于其上
　寶枝垂布蓮華網　　華開踴現諸菩薩
　各出微妙悅意聲　　稱贊如來坐于座
　佛功德量如虛空　　一切莊嚴從此生
　一一地中嚴飾事　　一切眾生不能了
　金剛為地無能壞　　廣博清凈極夷坦
　摩尼為網垂布空　　菩提樹下皆周遍
　其地無邊色相殊　　真金為末布其中
　普散名華及眾寶　　悉以光瑩如來座
　地神歡喜而踴躍　　剎那示現無有盡
　普興一切莊嚴云　　恒在佛前瞻仰住
　寶燈廣大極熾然　　香焰流光無斷絕
　隨時示現各差別　　地神以此為供養
　十方一切剎土中　　彼地所有諸莊嚴
　今此道場無不現　　以佛威神故能爾　

爾時眾寶光明髻菩薩摩訶薩。承佛威力。普觀一切道場眾海。即說頌言


　世尊往昔修行時　　見諸佛土皆圓滿
　如是所見地無盡　　此道場中皆顯現
　世尊廣大神通力　　舒光普雨摩尼寶
　如是寶藏散道場　　其地周回悉嚴麗
　如來福德神通力　　摩尼妙寶普莊嚴
　其地及以菩提樹　　遞發光音而演說
　寶燈無量從空雨　　寶王間錯為嚴飾
　悉吐微妙演法音　　如是地神之所現
　寶地普現妙光云　　寶炬焰明如電發
　寶網遐張覆其上　　寶枝雜布為嚴好
　汝等普觀于此地　　種種妙寶所莊嚴
　顯示眾生諸業海　　令彼了知真法性
　普遍十方一切佛　　所有圓滿菩提樹
　莫不皆現道場中　　演說如來清凈法
　隨諸眾生心所樂　　其地普出妙音聲
　如佛座上所應演　　一一法門咸具說
　其地恒出妙香光　　光中普演清凈音
　若有眾生堪受法　　悉使得聞煩惱滅
　一一莊嚴悉圓滿　　假使億劫無能說
　如來神力靡不周　　是故其地皆嚴凈　

爾時大智日勇猛慧菩薩摩訶薩。承佛威力。普觀一切道場眾海。即說頌言


　世尊凝睟處法堂　　炳然照耀宮殿中
　隨諸眾生心所樂　　其身普現十方土
　如來宮殿不思議　　摩尼寶藏為嚴飾
　諸莊嚴具咸光耀　　佛坐其中特明顯
　摩尼為柱種種色　　真金鈴鐸如云布
　寶階四面列成行　　門闥隨方咸洞啟
　妙華繒綺莊嚴帳　　寶樹枝條共嚴飾
　摩尼瓔珞四面垂　　智海于中湛然坐
　摩尼為網妙香幢　　光焰燈明若云布
　覆以種種莊嚴具　　超世正知于此坐
　十方普現變化云　　其云演說遍世間
　一切眾生悉調伏　　如是皆從佛宮現
　摩尼為樹發妙華　　十方所有無能匹
　三世國土莊嚴事　　莫不于中現其影
　處處皆有摩尼聚　　光焰熾然無量種
　門牖隨方相間開　　棟宇莊嚴極殊麗
　如來宮殿不思議　　清凈光明具眾相
　一切宮殿于中現　　一一皆有如來坐
　如來宮殿無有邊　　自然覺者處其中
　十方一切諸眾會　　莫不向佛而來集　

爾時不思議功德寶智印菩薩摩訶薩。承佛威力。普觀一切道場眾海。即說頌言


　佛昔修治眾福海　　一切剎土微塵數
　神通愿力所出生　　道場嚴凈無諸垢
　如意珠王作樹根　　金剛摩尼以為身
　寶網遐施覆其上　　妙香氛氳共旋繞
　樹枝嚴飾備眾寶　　摩尼為干爭聳擢
　枝條密布如重云　　佛于其下坐道場
　道場廣大不思議　　其樹周回盡彌覆
　密葉繁華相庇映　　華中悉結摩尼果
　一切枝間發妙光　　其光遍照道場中
　清凈熾然無有盡　　以佛愿力如斯睹
　摩尼寶藏以為華　　布影騰輝若綺云
　匝樹垂芳無不遍　　于道場中普嚴飾
　汝觀善逝道場中　　蓮華寶網俱清凈
　光焰成輪從此現　　鈴音鐸響云間發
　十方一切國土中　　所有妙色莊嚴樹
　菩提樹中無不現　　佛于其下離眾垢
　道場廣大福所成　　樹枝雨寶恒無盡
　寶中出現諸菩薩　　悉往十方供事佛
　諸佛境界不思議　　普令其樹出樂音
　如昔所集菩提道　　眾會聞音咸得見　

爾時百目蓮華髻菩薩摩訶薩。承佛威力。普觀一切道場眾海。即說頌言


　一切摩尼出妙音　　稱揚三世諸佛名
　彼佛無量神通事　　此道場中皆現睹
　眾華競發如纓布　　光云流演遍十方
　菩提樹神持向佛　　一心瞻仰為供養
　摩尼光焰悉成幢　　幢中熾然發妙香
　其香普熏一切眾　　是故其處皆嚴潔
　蓮華垂布金色光　　其光演佛妙聲云
　普蔭十方諸剎土　　永息眾生煩惱熱
　菩提樹王自在力　　常放光明極清凈
　十方眾會無有邊　　莫不影現道場中
　寶枝光焰若明燈　　其光演音宣大愿
　如佛往昔于諸有　　本所修行皆具說
　樹下諸神剎塵數　　悉共依于此道場
　各各如來道樹前　　念念宣揚解脫門
　世尊往昔修諸行　　供養一切諸如來
　本所修行及名聞　　摩尼寶中皆悉現
　道場一切出妙音　　其音廣大遍十方
　若有眾生堪受法　　莫不調伏令清凈
　如來往昔普修治　　一切無量莊嚴事
　十方一切菩提樹　　一一莊嚴無量種　

爾時金焰圓滿光菩薩摩訶薩。承佛威力。普觀一切道場眾海。即說頌言


　佛昔修習菩提行　　于諸境界解明了
　處與非處凈無疑　　此是如來初智力
　如昔等觀諸法性　　一切業海皆明徹
　如是今于光網中　　普遍十方能具演
　往劫修治大方便　　隨眾生根而化誘
　普使眾會心清凈　　故佛能成根智力
　如諸眾生解不同　　欲樂諸行各差別
　隨其所應為說法　　佛以智力能如是
　普盡十方諸剎海　　所有一切眾生界
　佛智平等如虛空　　悉能顯現毛孔中
　一切處行佛盡知　　一念三世畢無余
　十方剎劫眾生時　　悉能開示令現了
　禪定解脫力無邊　　三昧方便亦復然
　佛為示現令歡喜　　普使滌除煩惱闇
　佛智無礙包三世　　剎那悉現毛孔中
　佛法國土及眾生　　所現皆由隨念力
　佛眼廣大如虛空　　普見法界盡無余
　無礙地中無等用　　彼眼無量佛能演
　一切眾生具諸結　　所有隨眠與習氣
　如來出現遍世間　　悉以方便令除滅　

爾時法界普音菩薩摩訶薩。承佛威力。普觀一切道場眾會海已。即說頌言


　佛威神力遍十方　　廣大示現無分別
　大菩提行波羅蜜　　昔所滿足皆令見
　昔于眾生起大悲　　修行布施波羅蜜
　以是其身最殊妙　　能令見者生歡喜
　昔在無邊大劫海　　修治凈戒波羅蜜
　故獲凈身遍十方　　普滅世間諸重苦
　往昔修行忍清凈　　信解真實無分別
　是故色相皆圓滿　　普放光明照十方
　往昔勤修多劫海　　能轉眾生深重障
　故能分身遍十方　　悉現菩提樹王下
　佛久修行無量劫　　禪定大海普清凈
　故令見者深歡喜　　煩惱障垢悉除滅
　如來往修諸行海　　具足般若波羅蜜
　是故舒光普照明　　克殄一切愚癡暗
　種種方便化眾生　　令所修治悉成就
　一切十方皆遍往　　無邊際劫不休息
　佛昔修行大劫海　　凈治諸愿波羅蜜
　是故出現遍世間　　盡未來際救眾生
　佛無量劫廣修治　　一切法力波羅蜜
　由是能成自然力　　普現十方諸國土
　佛昔修治普門智　　一切智性如虛空
　是故得成無礙力　　舒光普照十方剎　

爾時云音凈月菩薩摩訶薩。承佛威力。普觀一切道場眾會海已。即說頌言


　神通境界等虛空　　十方眾生靡不見
　如昔修行所成地　　摩尼果中咸具說
　清凈勤修無量劫　　入于初地極歡喜
　出生法界廣大智　　普見十方無量佛
　一切法中離垢地　　等眾生數持凈戒
　已于多劫廣修行　　供養無邊諸佛海
　積集福德發光地　　奢摩他藏堅固忍
　法云廣大悉已聞　　摩尼果中如是說
　焰海慧明無等地　　善了境界起慈悲
　一切國土平等身　　如佛所治皆演暢
　普藏等門難勝地　　動寂相順無違返
　佛法境界悉平等　　如佛所凈皆能說
　廣大修行慧海地　　一切法門咸遍了
　普現國土如虛空　　樹中演暢此法音
　周遍法界虛空身　　普照眾生智慧燈
　一切方便皆清凈　　昔所遠行令具演
　一切愿行所莊嚴　　無量剎海皆清凈
　所有分別無能動　　此無等地咸宣說
　無量境界神通力　　善入教法光明力
　此是清凈善慧地　　劫海所行皆備闡
　法云廣大第十地　　含藏一切遍虛空
　諸佛境界聲中演　　此聲是佛威神力　

爾時善勇猛光幢菩薩摩訶薩。承佛威神。觀察十方。即說頌言


　無量眾生處會中　　種種信解心清凈
　悉能悟入如來智　　了達一切莊嚴境
　各起凈愿修諸行　　悉曾供養無量佛
　能見如來真實體　　及以一切諸神變
　或有能見佛法身　　無等無礙普周遍
　所有無邊諸法性　　悉入其身無不盡
　或有見佛妙色身　　無邊色相光熾然
　隨諸眾生解不同　　種種變現十方中
　或見無礙智慧身　　三世平等如虛空
　普隨眾生心樂轉　　種種差別皆令見
　或有能了佛音聲　　普遍十方諸國土
　隨諸眾生所應解　　為出言音無障礙
　或見如來種種光　　種種照耀遍世間
　或有于佛光明中　　復見諸佛現神通
　或有見佛海云光　　從毛孔出色熾然
　示現往昔修行道　　令生深信入佛智
　或見佛相福莊嚴　　及見此福所從生
　往昔修行諸度海　　皆佛相中明了見
　如來功德不可量　　充滿法界無邊際
　及以神通諸境界　　以佛力故能宣說　

爾時華藏莊嚴世界海。以佛神力。其地一切六種。十八相震動。所謂。動遍動。普遍動。起。遍起。普遍起。涌。遍涌。普遍涌。震。遍震。普遍震。吼。遍吼。普遍吼。擊。遍擊。普遍擊。此諸世主。一一皆現不思議諸供養云。雨于如來道場眾海。所謂。一切香華莊嚴云。一切摩尼妙飾云。一切寶焰華網云。無邊種類摩尼寶圓光云。一切眾色寶真珠藏云。一切寶栴檀香云。一切寶蓋云。清凈妙聲摩尼王云。日光摩尼瓔珞輪云。一切寶光明藏云一切各別莊嚴具云。如是等諸供養云。其數無量不可思議。此諸世主。一一皆現如是供養云。雨于如來道場眾海。靡不周遍。如此世界中。一一世主。心生歡喜。如是供養。其華藏莊嚴。世界海中。一切世界。所有世主。悉亦如是而為供養。其一切世界中。悉有如來。坐于道場。一一世主各各信解。各各所緣。各各三昧方便門。各各修習助道法。各各成就。各各歡喜。各各趣入。各各悟解諸法門。各各入如來神通境界。各各入如來力境界。各各入如來解脫門。如于此華藏世界海。十方盡法界。虛空界。一切世界海中。悉亦如是

大方廣佛華嚴經卷第五大方廣佛華嚴經卷第六

　　　　于闐國三藏實叉難陀奉　制譯


　　如來現相品第二

爾時諸菩薩。及一切世間主。作是思惟。云何是諸佛地。云何是諸佛境界。云何是諸佛加持。云何是諸佛所行。云何是諸佛力。云何是諸佛無所畏。云何是諸佛三昧。云何是諸佛無能攝取。云何是諸佛眼。云何是諸佛耳。云何是諸佛鼻。云何是諸佛舌。云何是諸佛身。云何是諸佛意。云何是諸佛身光。云何是諸佛光明。云何是諸佛聲。云何是諸佛智。唯愿世尊。哀愍我等。開示演說。又十方世界海。一切諸佛。皆為諸菩薩。說世界海。眾生海。佛海。佛波羅蜜海。佛解脫海。佛變化海。佛演說海。佛名號海。佛壽量海。及一切菩薩誓愿海。一切菩薩發趣海。一切菩薩助道海。一切菩薩乘海。一切菩薩行海。一切菩薩出離海。一切菩薩神通海。一切菩薩波羅蜜海。一切菩薩地海。一切菩薩智海。愿佛世尊。亦為我等。如是而說。爾時諸菩薩。威神力故。于一切供養具云中。自然出音。而說頌言


　無量劫中修行滿　　菩提樹下成正覺
　為度眾生普現身　　如云充遍盡未來
　眾生有疑皆使斷　　廣大信解悉令發
　無邊際苦普使除　　諸佛安樂咸令證
　菩薩無數等剎塵　　俱來此會同瞻仰
　愿隨其意所應受　　演說妙法除疑惑
　云何了知諸佛地　　云何觀察如來境
　佛所加持無有邊　　愿示此法令清凈
　云何是佛所行處　　而以智慧能明入
　佛力清凈廣無邊　　為諸菩薩應開示
　云何廣大諸三昧　　云何凈治無畏法
　神通力用不可量　　愿隨眾生心樂說
　諸佛法王如世主　　所行自在無能制
　及余一切廣大法　　為利益故當開演
　佛眼云何無有量　　耳鼻舌身亦復然
　意無有量復云何　　愿示能知此方便
　如諸剎海眾生海　　法界所有安立海
　及諸佛海亦無邊　　愿為佛子咸開暢
　永出思議眾度海　　普入解脫方便海
　所有一切法門海　　此道場中愿宣說　

爾時世尊。知諸菩薩心之所念。即于面門眾齒之間。放佛剎微塵數光明。所謂。眾寶華遍照光明。出種種音莊嚴法界光明。垂布微妙云光明。十方佛坐道場現神變光明。一切寶焰云蓋光明。充滿法界無礙光明。遍莊嚴一切佛剎光明迥建立清凈金剛寶幢光明。普莊嚴菩薩眾會道場光明。妙音稱揚一切佛名號光明。如是等佛剎微塵數。一一復有佛剎微塵數光明。以為眷屬。其光悉具眾妙寶色。普照十方各一億佛剎微塵數世界海。彼世界海諸菩薩眾。于光明中。各得見此華藏莊嚴世界海。以佛神力。其光于彼一切菩薩眾會之前。而說頌言


　無量劫中修行海　　供養十方諸佛海
　化度一切眾生海　　今成妙覺遍照尊
　毛孔之中出化云　　光明普照于十方
　應受化者咸開覺　　令趣菩提凈無礙
　佛昔往來諸趣中　　教化成熟諸群生
　神通自在無邊量　　一念皆令得解脫
　摩尼妙寶菩提樹　　種種莊嚴悉殊特
　佛于其下成正覺　　放大光明普威耀
　大音震吼遍十方　　普為弘宣寂滅法
　隨諸眾生心所樂　　種種方便令開曉
　往修諸度皆圓滿　　等于千剎微塵數
　一切諸力悉已成　　汝等應往同瞻禮
　十方佛子等剎塵　　悉共歡喜而來集
　已雨諸云為供養　　今在佛前專覲仰
　如來一音無有量　　能演契經深大海
　普雨妙法應群心　　彼兩足尊宜往見
　三世諸佛所有愿　　菩提樹下皆宣說
　一剎那中悉現前　　汝可速詣如來所
　毗盧遮那大智海　　面門舒光無不見
　今待眾集將演音　　汝可往觀聞所說　

爾時十方世界海。一切眾會。蒙佛光明所開覺已。各共來詣毗盧遮那如來所。親近供養。所謂。此華藏莊嚴世界海東。次有世界海。名清凈光蓮華莊嚴。彼世界種中有國土。名摩尼瓔珞金剛藏。佛號法水覺虛空無邊王。于彼如來大眾海中。有菩薩摩訶薩。名觀察勝法蓮華幢。與世界海微塵數諸菩薩俱。來詣佛所。各現十種菩薩身相云。遍滿虛空。而不散滅。復現十種雨一切寶蓮華光明云。復現十種須彌寶峰云。復現十種日輪光云。復現十種寶華瓔珞云。復現十種一切音樂云。復現十種末香樹云。復現十種涂香燒香眾色相云。復現十種一切香樹云。如是等世界海微塵數諸供養云。悉遍虛空。而不散滅。現是云已。向佛作禮。以為供養。即于東方。各化作種種華光明藏師子之座。于其座上。結跏趺坐。此華藏世界海南。次有世界海。名一切寶月光明莊嚴藏。彼世界種中有國土。名無邊光圓滿莊嚴。佛號普智光明德須彌王。于彼如來大眾海中。有菩薩摩訶薩。名普照法海慧。與世界海微塵數諸菩薩俱。來詣佛所。各現十種一切莊嚴光明藏摩尼王云。遍滿虛空。而不散滅。復現十種雨一切寶莊嚴具普照耀摩尼王云。復現十種寶焰熾然稱揚佛名號摩尼王云。復現十種說一切佛法摩尼王云。復現十種眾妙樹莊嚴道場摩尼王云。復現十種寶光普照現眾化佛摩尼王云。復現十種普現一切道場莊嚴像摩尼王云。復現十種密焰燈說諸佛境界摩尼王云。復現十種不思議佛剎宮殿像摩尼王云。復現十種普現三世佛身像摩尼王云。如是等世界海微塵數摩尼王云。悉遍虛空。而不散滅。現是云已。向佛作禮。以為供養。即于南方。各化作帝青寶閻浮檀金蓮華藏師子之座。于其座上。結跏趺坐。此華藏世界海西。次有世界海。名可愛樂寶光明。彼世界種中有國土。名出生上妙資身具。佛號香焰功德寶莊嚴。于彼如來大眾海中。有菩薩摩訶薩。名月光香焰普莊嚴。與世界海微塵數諸菩薩俱。來詣佛所。各現十種一切寶香眾妙華樓閣云遍滿。虛空而不散滅。復現十種無邊色相眾寶王樓閣云。復現十種寶燈香焰樓閣云。復現十種一切真珠樓閣云。復現十種一切寶華樓閣云。復現十種寶瓔珞莊嚴樓閣云。復現十種普現十方一切莊嚴光明藏樓閣云。復現十種眾寶末間錯莊嚴樓閣云。復現十種周遍十方一切莊嚴樓閣云。復現十種華門鐸網樓閣云。如是等世界海微塵數樓閣云。悉遍虛空。而不散滅。現是云已。向佛作禮。以為供養。即于西方。各化作真金葉大寶藏師子之座。于其座上。結跏趺坐。此華藏世界海北。次有世界海。名毗琉璃蓮華光圓滿藏。彼世界種中有國土。名優缽羅華莊嚴。佛號普智幢音王。于彼如來大眾海中。有菩薩摩訶薩。名師子奮迅光明。與世界海微塵數諸菩薩俱。來詣佛所。各現十種一切香摩尼眾妙樹云。遍滿虛空。而不散滅。復現十種密葉妙香莊嚴樹云。復現十種化現一切無邊色相樹莊嚴樹云。復現十種一切華周布莊嚴樹云。復現十種一切寶焰圓滿光莊嚴樹云。復現十種現一切栴檀香菩薩身莊嚴樹云。復現十種現往昔道場處不思議莊嚴樹云。復現十種眾寶衣服藏如日光明樹云。復現十種普發一切悅意音聲樹云。如是等世界海微塵數樹云。悉遍虛空。而不散滅。現是云已。向佛作禮。以為供養。即于北方。各化作摩尼燈蓮華藏師子之座。于其座上。結跏趺坐。此華藏世界海東北方。次有世界海。名閻浮檀金玻璃色幢。彼世界種中有國土。名眾寶莊嚴。佛號一切法無畏燈。于彼如來大眾海中。有菩薩摩訶薩。名最勝光明燈無盡功德藏。與世界海微塵數諸菩薩俱。來詣佛所。各現十種無邊色相寶蓮華藏師子座云。遍滿虛空。而不散滅。復現十種摩尼王光明藏師子座云。復現十種一切莊嚴具種種校飾師子座云。復現十種眾寶鬘燈焰藏師子座云。復現十種普雨寶瓔珞師子座云。復現十種一切香華寶瓔珞藏師子座云。復現十種示現一切佛座莊嚴摩尼王藏師子座云。復現十種戶牖階砌及諸瓔珞一切莊嚴師子座云。復現十種一切摩尼樹寶枝莖藏師子座云。復現十種寶香間飾日光明藏師子座云。如是等世界海微塵數師子座云。悉遍虛空。而不散滅。現是云已。向佛作禮以為供養。即于東北方。各化作寶蓮華摩尼光幢師子之座。于其座上。結跏趺坐。此華藏世界海東南方。次有世界海。名金莊嚴琉璃光普照。彼世界種中有國土。名清凈香光明。佛號普喜深信王。于彼如來大眾海中。有菩薩摩訶薩。名慧燈普明。與世界海微塵數諸菩薩俱。來詣佛所。各現十種一切如意王摩尼帳云。遍滿虛空。而不散滅。復現十種帝青寶一切華莊嚴帳云。復現十種一切香摩尼帳云。復現十種寶焰燈帳云。復現十種示現佛神通說法摩尼王帳云。復現十種現一切衣服莊嚴色像摩尼帳云。復現十種一切寶華叢光明帳云。復現十種寶網鈴鐸音帳云。復現十種摩尼為臺蓮華為網帳云。復現十種現一切不思議莊嚴具色像帳云。如是等世界海微塵數眾寶帳云。悉遍虛空。而不散滅。現是云已。向佛作禮。以為供養。即于東南方。各化作寶蓮華藏師子之座。于其座上。結跏趺坐。此華藏世界海西南方。次有世界海。名日光遍照。彼世界種中有國土。名師子日光明。佛號普智光明音。于彼如來大眾海中。有菩薩摩訶薩。名普華光焰髻。與世界海微塵數諸菩薩俱。來詣佛所。各現十種眾妙莊嚴寶蓋云。遍滿虛空。而不散滅。復現十種光明莊嚴華蓋云。復現十種無邊色真珠藏蓋云。復現十種出一切菩薩悲愍音摩尼王蓋云。復現十種眾妙寶焰鬘蓋云。復現十種妙寶嚴飾垂網鐸蓋云。復現十種摩尼樹枝莊嚴蓋云。復現十種日光普照摩尼王蓋云。復現十種一切涂香燒香蓋云。復現十種栴檀藏蓋云。復現十種廣大佛境界普光明莊嚴蓋云。如是等世界海微塵數眾寶蓋云。悉遍虛空。而不散滅。現是云已。向佛作禮。以為供養。即于西南方。各化作帝青寶光焰莊嚴藏師子之座。于其座上。結跏趺坐。此華藏世界海西北方。次有世界海。名寶光照耀。彼世界種中有國土。名眾香莊嚴。佛號無量功德海光明。于彼如來大眾海中。有菩薩摩訶薩。名無盡光摩尼王。與世界海微塵數諸菩薩俱。來詣佛所。各現十種一切寶圓滿光云。遍滿虛空。而不散滅。復現十種一切寶焰圓滿光云。復現十種一切妙華圓滿光云。復現十種一切化佛圓滿光云。復現十種十方佛土圓滿光云。復現十種佛境界雷聲寶樹圓滿光云。復現十種一切琉璃寶摩尼王圓滿光云。復現十種一念中現無邊眾生相圓滿光云。復現十種演一切如來大愿音圓滿光云。復現十種演化一切眾生音摩尼王圓滿光云。如是等世界海微塵數圓滿光云。悉遍虛空。而不散滅。現是云已。向佛作禮。以為供養。即于西北方。各化作無盡光明威德藏師子之座。于其座上。結跏趺坐。此華藏世界海下方。次有世界海。名蓮華香妙德藏。彼世界種中有國土。名寶師子光明照耀。佛號法界光明。于彼如來大眾海中。有菩薩摩訶薩。名法界光焰慧。與世界海微塵數諸菩薩俱。來詣佛所。各現十種一切摩尼藏光明云。遍滿虛空。而不散滅。復現十種一切香光明云。復現十種一切寶焰光明云。復現十種出一切佛說法音光明云。復現十種現一切佛土莊嚴光明云。復現十種一切妙華樓閣光明云。復現十種現一切劫中諸佛教化眾生事光明云。復現十種一切無盡寶華蕊光明云。復現十種一切莊嚴座光明云。如是等世界海微塵數光明云。悉遍虛空。而不散滅。現是云已。向佛作禮。以為供養。即于下方。各化作寶焰燈蓮華藏師子之座。于其座上。結跏趺座。此華藏世界海上方。次有世界海。名摩尼寶照耀莊嚴。彼世界種中有國土。名無相妙光明。佛號無礙功德光明王。于彼如來大眾海中。有菩薩摩訶薩。名無礙力精進慧。與世界海微塵數諸菩薩俱。來詣佛所。各現十種無邊色相寶光焰云。遍滿虛空。而不散滅。復現十種摩尼寶網光焰云。復現十種一切廣大佛土莊嚴光焰云。復現十種一切妙香光焰云。復現十種一切莊嚴光焰云。復現十種諸佛變化光焰云。復現十種眾妙樹華光焰云。復現十種一切金剛光焰云。復現十種說無邊菩薩行摩尼光焰云。復現十種一切真珠燈光焰云。如是等世界海微塵數光焰云。悉遍虛空。而不散滅。現是云已。向佛作禮。以為供養。即于上方。各化作演佛音聲光明蓮華藏師子之座。于其座上。結跏趺坐。如是等十億佛剎微塵數世界海中。有十億佛剎微塵數菩薩摩訶薩。一一各有世界海微塵數諸菩薩眾。前后圍繞。而來集會。是諸菩薩。一一各現世界海微塵數種種莊嚴諸供養云。悉遍虛空。而不散滅。現是云已。向佛作禮。以為供養。隨所來方。各化作種種寶莊嚴師子之座。于其座上。結跏趺坐。如是坐已。其諸菩薩。身毛孔中。一一各現十世界海微塵數一切寶種種色光明。一一光中。悉現十世界海微塵數諸菩薩。皆坐蓮華藏師子之座。此諸菩薩。悉能遍入一切法界諸安立海所有微塵。彼一一塵中。皆有十佛世界微塵數諸廣大剎。一一剎中。皆有三世諸佛世尊。此諸菩薩。悉能遍往親近供養。于念念中。以夢自在。示現法門。開悟世界海微塵數眾生。念念中。以示現一切諸天沒生法門。開悟世界海微塵數眾生。念念中。以說一切菩薩行法門。開悟世界海微塵數眾生。念念中。以普震動一切剎嘆佛功德神變法門。開悟世界海微塵數眾生。念念中。以嚴凈一切佛國土顯示一切大愿海法門。開悟世界海微塵數眾生。念念中。以普攝一切眾生言辭佛音聲法門。開悟世界海微塵數眾生。念念中。以能雨一切佛法云法門。開悟世界海微塵數眾生。念念中。以光明普照十方國土周遍法界示現神變法門。開悟世界海微塵數眾生。念念中。以普現佛身。充遍法界一切如來解脫力法門。開悟世界海微塵數眾生。念念中。以普賢菩薩建立一切眾會道場海法門。開悟世界海微塵數眾生。如是普遍一切法界。隨眾生心。悉令開悟。念念中。一一國土。各令如須彌山微塵數眾生墮惡道者永離其苦。各令如須彌山微塵數眾生住邪定者入正定聚。各令如須彌山微塵數眾生隨其所樂生于天上。各令如須彌山微塵數眾生安住聲聞辟支佛地。各令如須彌山微塵數眾生事善知識具眾福行。各令如須彌山微塵數眾生發于無上菩提之心。各令如須彌山微塵數眾生趣于菩薩不退轉地。各令如須彌山微塵數眾生得凈智眼見于如來所見一切諸平等法。各令如須彌山微塵數眾生安住諸力諸愿海中以無盡智而為方便凈諸佛國。各令如須彌山微塵數眾生皆得安住毗盧遮那廣大愿海。生如來家

爾時諸菩薩。光明中同時發聲。說此頌言


　諸光明中出妙音　　普遍十方一切國
　演說佛子諸功德　　能入菩提之妙道
　劫海修行無厭惓　　令苦眾生得解脫
　心無下劣及勞疲　　佛子善入斯方便
　盡諸劫海修方便　　無量無邊無有余
　一切法門無不入　　而恒說彼性寂滅
　三世諸佛所有愿　　一切修治悉令盡
　即以利益諸眾生　　而為自行清凈業
　一切諸佛眾會中　　普遍十方無不往
　皆以甚深智慧海　　入彼如來寂滅法
　一一光明無有邊　　悉入難思諸國土
　清凈智眼普能見　　是諸菩薩所行境
　菩薩能住一毛端　　遍動十方諸國土
　不令眾生有怖想　　是其清凈方便地
　一一塵中無量身　　復現種種莊嚴剎
　一念沒生普令見　　獲無礙意莊嚴者
　三世所有一切劫　　一剎那中悉能現
　知身如幻無體相　　證明法性無礙者
　普賢勝行皆能入　　一切眾生悉樂見
　佛子能住此法門　　諸光明中大音吼　

爾時世尊欲令一切菩薩大眾得于如來無邊境界神通力故。放眉間光。此光名一切菩薩智光明。普照耀十方藏。其狀猶如寶色燈云。遍照十方一切佛剎。其中國土及以眾生。悉令顯現。又普震動諸世界網。一一塵中。現無數佛。隨諸眾生性欲不同。普雨三世一切諸佛妙法輪云。顯示如來波羅蜜海。又雨無量諸出離云。令諸眾生永度生死。復雨諸佛大愿之云。顯示十方諸世界中。普賢菩薩。道場眾會。作是事已。右繞于佛。從足下入。爾時佛前有大蓮華。忽然出現。其華具有十種莊嚴。一切蓮華。所不能及。所謂。眾寶間錯。以為其莖。摩尼寶王。以為其藏。法界眾寶。普作其葉。諸香摩尼而作其須。閻浮檀金。莊瑩其臺。妙網覆上。光色清凈。于一念中。示現無邊諸佛神變。普能發起一切音聲。摩尼寶王影現佛身。于音聲中普能演說一切菩薩所修行愿。此華生已。一念之間。于如來白毫相中。有菩薩摩訶薩。名一切法勝音。與世界海微塵數諸菩薩眾。俱時而出右繞如來。經無量匝。禮佛足已。時勝音菩薩。坐蓮華臺。諸菩薩眾。坐蓮華須。各于其上。次第而住。其一切法勝音菩薩。了深法界。生大歡喜。入佛所行。智無凝滯。入不可測佛法身海。往一切剎諸如來所。身諸毛孔。悉現神通。念念普觀一切法界。十方諸佛。共與其力。令普安住一切三昧。盡未來劫。常見諸佛。無邊法界。功德海身。乃至一切三昧解脫。神通變化。即于眾中。承佛威神。觀察十方。而說頌曰


　佛身充滿于法界　　普現一切眾生前
　隨緣赴感靡不周　　而恒處此菩提座
　如來一一毛孔中　　一切剎塵諸佛坐
　菩薩眾會共圍繞　　演說普賢之勝行
　如來安處菩提座　　一毛示現多剎海
　一一毛現悉亦然　　如是普周于法界
　一一剎中悉安立　　一切剎土皆周遍
　十方菩薩如云集　　莫不咸來詣道場
　一切剎土微塵數　　功德光明菩薩海
　普在如來眾會中　　乃至法界咸充遍
　法界微塵諸剎土　　一切眾中皆出現
　如是分身智境界　　普賢行中能建立
　一切諸佛眾會中　　勝智菩薩僉然坐
　各各聽法生歡喜　　處處修行無量劫
　已入普賢廣大愿　　各各出生眾佛法
　毗盧遮那法海中　　修行克證如來地
　普賢菩薩所開覺　　一切如來同贊喜
　已獲諸佛大神通　　法界周流無不遍
　一切剎土微塵數　　常現身云悉充滿
　普為眾生放大光　　各雨法雨稱其心　

爾時眾中復有菩薩摩訶薩。名觀察一切勝法蓮華光慧王。承佛威神。觀察十方。而說頌曰


　如來甚深智　　普入于法界
　能隨三世轉　　與世為明導
　諸佛同法身　　無依無差別
　隨諸眾生意　　令見佛色形
　具足一切智　　遍知一切法
　一切國土中　　一切無不現
　佛身及光明　　色相不思議
　眾生信樂者　　隨應悉令見
　于一佛身上　　化為無量佛
　雷音遍眾剎　　演法深如海
　一一毛孔中　　光網遍十方
　演佛妙音聲　　調彼難調者
　如來光明中　　常出深妙音
　贊佛功德海　　及菩薩所行
　佛轉正法輪　　無量無有邊
　所說法無等　　淺智不能測
　一切世界中　　現身成正覺
　各各起神變　　法界悉充滿
　如來一一身　　現佛等眾生
　一切微塵剎　　普現神通力　

爾時眾中復有菩薩摩訶薩。名法喜慧光明。承佛威神。觀察十方。而說頌曰


　佛身常顯現　　法界悉充滿
　恒演廣大音　　普震十方國
　如來普現身　　遍入于世間
　隨眾生樂欲　　顯示神通力
　佛隨眾生心　　普現于其前
　眾生所見者　　皆是佛神力
　光明無有邊　　說法亦無量
　佛子隨其智　　能入能觀察
　佛身無有生　　而能示出生
　法性如虛空　　諸佛于中住
　無住亦無去　　處處皆見佛
　光明靡不周　　名稱悉遠聞
　無體無住處　　亦無生可得
　無相亦無形　　所現皆如影
　佛隨眾生心　　為興大法云
　種種方便門　　示悟而調伏
　一切世界中　　見佛坐道場
　大眾所圍繞　　照耀十方國
　一切諸佛身　　皆有無盡相
　示現雖無量　　色相終不盡　

爾時眾中復有菩薩摩訶薩。名香焰光普明慧。承佛威神。觀察十方而說頌曰


　此會諸菩薩　　入佛難思地
　一一皆能見　　一切佛神力
　智身能遍入　　一切剎微塵
　見身在彼中　　普見于諸佛
　如影現眾剎　　一切如來所
　于彼一切中　　悉現神通事
　普賢諸行愿　　修治已明潔
　能于一切剎　　普見佛神變
　身住一切處　　一切皆平等
　智能如是行　　入佛之境界
　已證如來智　　等照于法界
　普入佛毛孔　　一切諸剎海
　一切佛國土　　皆現神通力
　示現種種身　　及種種名號
　能于一念頃　　普現諸神變
　道場成正覺　　及轉妙法輪
　一切廣大剎　　億劫不思議
　菩薩三昧中　　一念皆能現
　一切諸佛土　　一一諸菩薩
　普入于佛身　　無邊亦無盡　

爾時眾中復有菩薩摩訶薩。名師子奮迅慧光明。承佛威神。遍觀十方。而說頌曰


　毗盧遮那佛　　能轉正法輪
　法界諸國土　　如云悉周遍
　十方中所有　　諸大世界海
　佛神通愿力　　處處轉法輪
　一切諸剎土　　廣大眾會中
　名號各不同　　隨應演妙法
　如來大威力　　普賢愿所成
　一切國土中　　妙音無不至
　佛身等剎塵　　普雨于法雨
　無生無差別　　現一切世間
　無數諸億劫　　一切塵剎中
　往昔所行事　　妙音咸具演
　十方塵國土　　光網悉周遍
　光中悉有佛　　普化諸群生
　佛身無差別　　充滿于法界
　能令見色身　　隨機善調伏
　三世一切剎　　所有眾導師
　種種名號殊　　為說皆令見
　過未及現在　　一切諸如來
　所轉妙法輪　　此會皆得聞　

爾時眾中復有菩薩摩訶薩。名法海慧功德藏。承佛威神。觀察十方。而說頌曰




　此會諸佛子　　善修眾智慧
　斯人已能入　　如是方便門
　一一國土中　　普演廣大音
　說佛所行處　　周聞十方剎
　一一心念中　　普觀一切法
　安住真如地　　了達諸法海
　一一佛身中　　億劫不思議
　修習波羅蜜　　及嚴凈國土
　一一微塵中　　能證一切法
　如是無所礙　　周行十方國
　一一佛剎中　　往詣悉無余
　見佛神通力　　入佛所行處
　諸佛廣大音　　法界靡不聞
　菩薩能了知　　善入音聲海
　劫海演妙音　　其音等無別
　智周三世者　　入彼音聲地
　眾生所有音　　及佛自在聲
　獲得音聲智　　一切皆能了
　從地而得地　　住于力地中
　億劫勤修行　　所獲法如是　

爾時眾中復有菩薩摩訶薩。名慧燈普明。承佛威神。觀察十方。而說頌曰


　一切諸如來　　遠離于眾相
　若能知是法　　乃見世導師
　菩薩三昧中　　慧光普明了
　能知一切佛　　自在之體性
　見佛真實體　　則悟甚深法
　普觀于法界　　隨愿而受身
　從于福海生　　安住于智地
　觀察一切法　　修行最勝道
　一切佛剎中　　一切如來所
　如是遍法界　　悉見真實體
　十方廣大剎　　億劫勤修行
　能游正遍知　　一切諸法海
　唯一堅密身　　一切塵中見
　無生亦無相　　普現于諸國
　隨諸眾生心　　普現于其前
　種種示調伏　　速令向佛道
　以佛威神故　　出現諸菩薩
　佛力所加持　　普見諸如來
　一切眾導師　　無量威神力
　開悟諸菩薩　　法界悉周遍　

爾時眾中復有菩薩摩訶薩。名華焰髻普明智。承佛威力。觀察十方。而說頌曰


　一切國土中　　普演微妙音
　稱揚佛功德　　法界悉充滿
　佛以法為身　　清凈如虛空
　所現眾色形　　令入此法中
　若有深信喜　　及為佛攝受
　當知如是人　　能生了佛智
　諸有少智者　　不能知此法
　慧眼清凈人　　于此乃能見
　以佛威神力　　觀察一切法
　入住及出時　　所見皆明了
　一切諸法中　　法門無有邊
　成就一切智　　入于深法海
　安住佛國土　　出興一切處
　無去亦無來　　諸佛法如是
　一切眾生海　　佛身如影現
　隨其解差別　　如是見導師
　一切毛孔中　　各各現神通
　修行普賢愿　　清凈者能見
　佛以一一身　　處處轉法輪
　法界悉周遍　　思議莫能及　

爾時眾中復有菩薩摩訶薩。名威德慧無盡光。承佛威神。觀察十方。而說頌曰


　一一佛剎中　　處處坐道場
　眾會共圍繞　　魔軍悉摧伏
　佛身放光明　　遍滿于十方
　隨應而示現　　色相非一種
　一一微塵內　　光明悉充滿
　普見十方土　　種種各差別
　十方諸剎海　　種種無量剎
　悉平坦清凈　　帝青寶所成
　或覆或傍住　　或似蓮華合
　或圓或四方　　種種眾形相
　法界諸剎土　　周行無所礙
　一切眾會中　　常轉妙法輪
　佛身不思議　　國土悉在中
　于其一切處　　導世演真法
　所轉妙法輪　　法性無差別
　依于一實理　　演說諸法相
　佛以圓滿音　　闡明真實理
　隨其解差別　　現無盡法門
　一切剎土中　　見佛坐道場
　佛身如影現　　生滅不可得　

爾時眾中復有菩薩摩訶薩。名法界普明慧。承佛威力。觀察十方。而說頌曰


　如來微妙身　　色相不思議
　見者生歡喜　　恭敬信樂法
　佛身一切相　　悉現無量佛
　普入十方界　　一一微塵中
　十方國土海　　無量無邊佛
　咸于念念中　　各各現神通
　大智諸菩薩　　深入于法海
　佛力所加持　　能知此方便
　若有已安住　　普賢諸行愿
　見彼眾國土　　一切佛神力
　若人有信解　　及以諸大愿
　具足深智慧　　通達一切法
　能于諸佛身　　一一而觀察
　色聲無所礙　　了達于諸境
　能于諸佛身　　安住智所行
　速入如來地　　普攝于法界
　佛剎微塵數　　如是諸國土
　能令一念中　　一一塵中現
　一切諸國土　　及以神通事
　悉現一剎中　　菩薩力如是　

爾時眾中復有菩薩摩訶薩。名精進力無礙慧。承佛威神。觀察十方。而說頌曰


　佛演一妙音　　周聞十方剎
　眾音悉具足　　法雨皆充遍
　一切言辭海　　一切隨類音
　一切佛剎中　　轉于凈法輪
　一切諸國土　　悉見佛神變
　聽佛說法音　　聞已趣菩提
　法界諸國土　　一一微塵中
　如來解脫力　　于彼普現身
　法身同虛空　　無礙無差別
　色形如影像　　種種眾相現
　影像無方所　　如空無體性
　智慧廣大人　　了達其平等
　佛身不可取　　無生無起作
　應物普現前　　平等如虛空
　十方所有佛　　盡入一毛孔
　各各現神通　　智眼能觀見
　毗盧遮那佛　　愿力周法界
　一切國土中　　恒轉無上輪
　一毛現神變　　一切佛同說
　經于無量劫　　不得其邊際　

如此四天下道場中。以佛神力。十方各有一億世界海微塵數諸菩薩眾。而來集會。應知一切世界海。一一四天下。諸道場中。悉亦如是

大方廣佛華嚴經卷第六大方廣佛華嚴經卷第七

　　　　于闐國三藏實叉難陀奉　制譯


　　普賢三昧品第三

爾時普賢菩薩摩訶薩。于如來前。坐蓮華藏。師子之座。承佛神力。入于三昧。此三昧名一切諸佛。毗盧遮那如來藏身。普入一切佛平等性。能于法界。示眾影像。廣大無礙。同于虛空。法界海漩。靡不隨入。出生一切諸三昧法。普能包納十方法界。三世諸佛。智光明海。皆從此生。十方所有。諸安立海。悉能示現。含藏一切佛力解脫。諸菩薩智。能令一切國土微塵。普能容受無邊法界。成就一切佛功德海。顯示如來諸大愿海。一切諸佛。所有法輪。流通護持。使無斷絕。如此世界中。普賢菩薩。于世尊前。入此三昧。如是盡法界虛空界。十方三世。微細無礙。廣大光明。佛眼所見。佛力能到。佛身所現。一切國土。及此國土。所有微塵。一一塵中。有世界海。微塵數佛剎。一一剎中。有世界海。微塵數諸佛。一一佛前。有世界海。微塵數普賢菩薩。皆亦入此一切諸佛。毗盧遮那。如來藏身三昧

爾時一一普賢菩薩。皆有十方一切諸佛。而現其前。彼諸如來。同聲贊言。善哉善哉。善男子。汝能入此一切諸佛。毗盧遮那如來藏身。菩薩三昧。佛子。此是十方一切諸佛。共加于汝。以毗盧遮那如來。本愿力故。亦以汝修一切諸佛。行愿力故。所謂。能轉一切佛法輪故。開顯一切如來。智慧海故。普照十方諸安立海。悉無余故。令一切眾生。凈治雜染。得清凈故。普攝一切諸大國土。無所著故。深入一切諸佛境界。無障礙故。普示一切佛功德故。能入一切諸法實相。增智慧故。觀察一切諸法門故。了知一切眾生根故。能持一切諸佛如來教文海故

爾時十方一切諸佛。即與普賢菩薩摩訶薩。能入一切智性力智。與入法界無邊量智。與成就一切佛境界智。與知一切世界海成壞智。與知一切眾生界廣大智。與住諸佛甚深解脫。無差別諸三昧智。與入一切菩薩。諸根海智。與知一切眾生語言海。轉法輪辭辯智。與普入法界。一切世界海身智。與得一切佛音聲智。如此世界中。如來前。普賢菩薩。蒙諸佛與如是智。如是一切世界海。及彼世界海。一一塵中。所有普賢。悉亦如是。何以故。證彼三昧法。如是故。是時十方諸佛。各舒右手。摩普賢菩薩頂。其手皆以相好莊嚴。妙網光舒香流焰發。復出諸佛。種種妙音。及以自在神通之事。過現未來。一切菩薩。普賢愿海。一切如來。清凈法輪。及三世佛。所有影像。皆于中現。如此世界中。普賢菩薩。為十方佛。所共摩頂。如是一切世界海。及彼世界海。一一塵中。所有普賢。悉亦如是。為十方佛之所摩頂

爾時。普賢菩薩。即從是三昧而起。從此三昧而起時。即從一切世界海微塵數。三昧海門起。所謂。從知三世。念念無差別。善巧智三昧門起。從知三世一切法界。所有微塵三昧門起。從現三世一切佛剎。三昧門起。從現一切眾生舍宅。三昧門起。從知一切眾生心海。三昧門起。從知一切眾生。各別名字。三昧門起。從知十方法界。處所各差別三昧門起。從知一切微塵中。各有無邊廣大佛身云。三昧門起。從演說一切法理趣海。三昧門起。普賢菩薩。從如是等三昧門起時。其諸菩薩。一一各得世界海微塵數。三昧海云。世界海微塵數。陀羅尼海云。世界海微塵數。諸法方便海云世界海微塵數。辯才門海云世界海微塵數。修行海云。世界海微塵數。普照法界。一切如來。功德藏智。光明海云。世界海微塵數。一切如來。諸力智慧。無差別方便海云。世界海微塵數。一切如來。一一毛孔中。各現眾剎海云。世界海微塵數。一一菩薩。示現從兜率天宮沒。下生成佛。轉正法輪。般涅槃等海云如此世界中。普賢菩薩。從三昧起。諸菩薩眾。獲如是益。如是一切世界海。及彼世界海。所有微塵。一一塵中。悉亦如是

爾時。十方一切世界海。以諸佛威神力。及普賢菩薩。三昧力故。悉皆微動。一一世界。眾寶莊嚴。及出妙音。演說諸法。復于一切如來。眾會道場海中。普雨十種。大摩尼王云。何等為十。所謂。妙金星幢。摩尼王云光明照耀。摩尼王云。寶輪垂下。摩尼王云。眾寶藏現菩薩像。摩尼王云。稱揚佛名。摩尼王云。光明熾盛。普照一切佛剎道場。摩尼王云。光照十方。種種變化。摩尼王云稱贊一切菩薩功德。摩尼王云。如日光熾盛。摩尼王云。悅意樂音。周聞十方。摩尼王云普雨如是十種大摩尼王云已。一切如來。諸毛孔中。咸放光明。于光明中。而說頌言


　普賢遍住于諸剎　　坐寶蓮華眾所觀
　一切神通靡不現　　無量三昧皆能入
　普賢恒以種種身　　法界周流悉充滿
　三昧神通方便力　　圓音廣說皆無礙
　一切剎中諸佛所　　種種三昧現神通
　一一神通悉周遍　　十方國土無遺者
　如一切剎如來所　　彼剎塵中悉亦然
　所現三昧神通事　　毗盧遮那之愿力
　普賢身相如虛空　　依真而住非國土
　隨諸眾生心所欲　　示現普身等一切
　普賢安住諸大愿　　獲此無量神通力
　一切佛身所有剎　　悉現其形而詣彼
　一切眾海無有邊　　分身住彼亦無量
　所現國土皆嚴凈　　一剎那中見多劫
　普賢安住一切剎　　所現神通勝無比
　震動十方靡不周　　令其觀者悉得見
　一切佛智功德力　　種種大法皆成滿
　以諸三昧方便門　　示己往昔菩提行
　如是自在不思議　　十方國土皆示現
　為顯普入諸三昧　　佛光云中贊功德　

爾時。一切菩薩眾。皆向普賢。合掌瞻仰。承佛神力。同聲贊言


　從諸佛法而出生　　亦因如來愿力起
　真如平等虛空藏　　汝已嚴凈此法身
　一切佛剎眾會中　　普賢遍住于其所
　功德智海光明者　　等照十方無不見
　普賢廣大功德海　　遍往十方親近佛
　一切塵中所有剎　　悉能詣彼而明現
　佛子我曹常見汝　　諸如來所悉親近
　住于三昧實境中　　一切國土微塵劫
　佛子能以普遍身　　悉詣十方諸國土
　眾生大海咸濟度　　法界微塵無不入
　入于法界一切塵　　其身無盡無差別
　譬如虛空悉周遍　　演說如來廣大法
　一切功德光明者　　如云廣大力殊勝
　眾生海中皆往詣　　說佛所行無等法
　為度眾生于劫海　　普賢勝行皆修習
　演一切法如大云　　其音廣大靡不聞
　國土云何得成立　　諸佛云何而出現
　及以一切眾生海　　愿隨其義如實說
　此中無量大眾海　　悉在尊前恭敬住
　為轉清凈妙法輪　　一切諸佛皆隨喜　

　　大方廣佛華嚴經世界成就品第四

爾時。普賢菩薩摩訶薩。以佛神力。遍觀察一切世界海。一切眾生海。一切諸佛海。一切法界海。一切眾生業海。一切眾生根欲海。一切諸佛法輪海。一切三世海。一切如來愿力海。一切如來神變海。如是觀察已。普告一切道場眾海。諸菩薩言。佛子。諸佛世尊。知一切世界海。成壞清凈智。不可思議。知一切眾生業海智。不可思議。知一切法界。安立海智。不可思議。說一切無邊佛海智。不可思議。入一切欲解根海智。不可思議。一念普知一切三世智。不可思議。顯示一切如來。無量愿海智。不可思議。示現一切佛神變海智。不可思議。轉法輪智。不可思議。建立演說海。不可思議。清凈佛身。不可思議。無邊色相海普照明。不可思議。相及隨好。皆清凈。不可思議。無邊色相。光明輪海。具足清凈。不可思議。種種色相。光明云海。不可思議。殊勝寶焰海。不可思議。成就言音海。不可思議。示現三種自在海。調伏成熟一切眾生。不可思議。勇猛調伏諸眾生海。無空過者。不可思議。安住佛地。不可思議。入如來境界。不可思議。威力護持。不可思議。觀察一切佛智所行。不可思議。諸力圓滿。無能摧伏。不可思議。無畏功德。無能過者。不可思議。住無差別三昧。不可思議。神通變化。不可思議。清凈自在智。不可思議。一切佛法。無能毀壞。不可思議。如是等一切法。我當承佛神力。及一切如來。威神力故。具足宣說。為令眾生。入佛智慧海故。為令一切菩薩。于佛功德海中。得安住故。為令一切世界海。一切佛自在。所莊嚴故。為令一切劫海中。如來種性。恒不斷故。為令于一切世界海中。顯示諸法真實性故。為令隨一切眾生。無量解海。而演說故。為令隨一切眾生。諸根海方便。令生諸佛法故。為令隨一切眾生樂欲海。摧破一切障礙山故。為令隨一切眾生心行海。令凈修治出要道故。為令一切菩薩。安住普賢愿海中故。是時普賢菩薩。復欲令無量道場眾海。生歡喜故。令于一切法。增長愛樂故。令生廣大真實。信解海故。令凈治普門法界藏身故。令安立普賢愿海故。令凈治入三世平等智眼故。令增長普照一切世間藏。大慧海故。令生陀羅尼力。持一切法輪故。令于一切道場中。盡佛境界。悉開示故。令開闡一切如來法門故。令增長法界。廣大甚深。一切智性故。即說頌言


　智慧甚深功德海　　普現十方無量國
　隨諸眾生所應見　　光明遍照轉法輪
　十方剎海叵思議　　佛無量劫皆嚴凈
　為化眾生使成熟　　出興一切諸國土
　佛境甚深難可思　　普示眾生令得入
　其心樂小著諸有　　不能通達佛所悟
　若有凈信堅固心　　常得親近善知識
　一切諸佛與其力　　此乃能入如來智
　離諸諂誑心清凈　　常樂慈悲性歡喜
　志欲廣大深信人　　彼聞此法生欣悅
　安住普賢諸愿地　　修行菩薩清凈道
　觀察法界如虛空　　此乃能知佛行處
　此諸菩薩獲善利　　見佛一切神通力
　修余道者莫能知　　普賢行人方得悟
　眾生廣大無有邊　　如來一切皆護念
　轉正法輪靡不至　　毗盧遮那境界力
　一切剎土入我身　　所住諸佛亦復然
　汝應觀我諸毛孔　　我今示汝佛境界
　普賢行愿無邊際　　我已修行得具足
　普眼境界廣大身　　是佛所行應諦聽　

爾時普賢菩薩摩訶薩。告諸大眾言。諸佛子。世界海。有十種事。過去現在未來諸佛。已說。現說。當說。何者為十。所謂世界海起具因緣。世界海所依住。世界海形狀。世界海體性。世界海莊嚴。世界海清凈。世界海佛出興。世界海劫住。世界海劫轉變差別世界海無差別門。諸佛子。略說世界海。有此十事。若廣說者。與世界海微塵數等。過去現在未來諸佛。已說。現說。當說。諸佛子。略說以十種因緣故。一切世界海。已成現成當成。何者為十。所謂如來神力故。法應如是故。一切眾生行業故。一切菩薩。成一切智所得故。一切眾生。及諸菩薩。同集善根故。一切菩薩。嚴凈國土愿力故。一切菩薩。成就不退行愿故。一切菩薩。清凈勝解自在故。一切如來。善根所流。及一切諸佛成道時。自在勢力故。普賢菩薩自在愿力故。諸佛子。是為略說十種因緣。若廣說者。有世界海微塵數。爾時普賢菩薩。欲重宣其義。承佛威力。觀察十方。而說頌言


　所說無邊眾剎海　　毗盧遮那悉嚴凈
　世尊境界不思議　　智慧神通力如是
　菩薩修行諸愿海　　普隨眾生心所欲
　眾生心行廣無邊　　菩薩國土遍十方
　菩薩趣于一切智　　勤修種種自在力
　無量愿海普出生　　廣大剎土皆成就
　修諸行海無有邊　　入佛境界亦無量
　為凈十方諸國土　　一一土經無量劫
　眾生煩惱所擾濁　　分別欲樂非一相
　隨心造業不思議　　一切剎海斯成立
　佛子剎海莊嚴藏　　離垢光明寶所成
　斯由廣大信解心　　十方所住咸如是
　菩薩能修普賢行　　游行法界微塵道
　塵中悉現無量剎　　清凈廣大如虛空
　等虛空界現神通　　悉詣道場諸佛所
　蓮華座上示眾相　　一一身包一切剎
　一念普現于三世　　一切剎海皆成立
　佛以方便悉入中　　此是毗盧所嚴凈　

爾時普賢菩薩。復告大眾言。諸佛子。一一世界海。有世界海微塵數所依住。所謂。或依一切莊嚴住。或依虛空住。或依一切寶光明住。或依一切佛光明住。或依一切寶色光明住。或依一切佛音聲住。或依如幻業生。大力阿修羅形。金剛手住。或依一切世主身住。或依一切菩薩身住。或依普賢菩薩愿所生。一切差別莊嚴海住。諸佛子。世界海。有如是等。世界海微塵數所依住。爾時普賢菩薩。欲重宣其義。承佛威力觀察十方。而說頌言


　遍滿十方虛空界　　所有一切諸國土
　如來神力之所加　　處處現前皆可見
　或有種種諸國土　　無非離垢寶所成
　清凈摩尼最殊妙　　熾然普現光明海
　或有清凈光明剎　　依止虛空界而住
　或在摩尼寶海中　　復有安住光明藏
　如來處此眾會海　　演說法輪皆巧妙
　諸佛境界廣無邊　　眾生見者心歡喜
　有以摩尼作嚴飾　　狀如華燈廣分布
　香焰光云色熾然　　覆以妙寶光明網
　或有剎土無邊際　　安住蓮華深大海
　廣博清凈與世殊　　諸佛妙善莊嚴故
　或有剎海隨輪轉　　以佛威神得安住
　諸菩薩眾遍在中　　常見無央廣大寶
　或有住于金剛手　　或復有住天主身
　毗盧遮那無上尊　　常于此處轉法輪
　或依寶樹平均住　　香焰云中亦復然
　或有依諸大水中　　有住堅固金剛海
　或有依止金剛幢　　或有住于華海中
　廣大神通無不周　　毗盧遮那此能現
　或修或短無量種　　其相旋環亦非一
　妙莊嚴藏與世殊　　清凈修治乃能見
　如是種種各差別　　一切皆依愿海住
　或有國土常在空　　諸佛如云悉充遍
　或有在空懸覆住　　或時而有或無有
　或有國土極清凈　　住于菩薩寶冠中
　十方諸佛大神通　　一切皆于此中見
　諸佛音聲咸遍滿　　斯由業力之所化
　或有國土周法界　　清凈離垢從心起
　如影如幻廣無邊　　如因陀網各差別
　或現種種莊嚴藏　　依止虛空而建立
　諸業境界不思議　　佛力顯示皆令見
　一一國土微塵內　　念念示現諸佛剎
　數皆無量等眾生　　普賢所作恒如是
　為欲成熟眾生故　　是中修行經劫海
　廣大神變靡不興　　法界之中悉周遍
　法界國土一一塵　　諸大剎海住其中
　佛云平等悉彌覆　　于一切處咸充滿
　如一塵中自在用　　一切塵內亦復然
　諸佛菩薩大神通　　毗盧遮那悉能現
　一切廣大諸剎土　　如影如幻亦如焰
　十方不見所從生　　亦復無來無去處
　滅壞生成互循復　　于虛空中無暫已
　莫不皆由清凈愿　　廣大業力之所持　

爾時普賢菩薩。復告大眾言。諸佛子。世界海。有種種差別形相。所謂。或圓或方。或非圓方。無量差別。或如水漩形。或如山焰形。或如樹形。或如華形。或如宮殿形。或如眾生形。或如佛形。如是等。有世界海微塵數。爾時普賢菩薩。欲重宣其義。承佛威力。觀察十方。而說頌言


　諸國土海種種別　　種種莊嚴種種住
　殊形共美遍十方　　汝等咸應共觀察
　其狀或圓或有方　　或復三維及八隅
　摩尼輪狀蓮華等　　一切皆由業令異
　或有清凈焰莊嚴　　真金間錯多殊好
　門闥競開無壅滯　　斯由業廣意無雜
　剎海無邊差別藏　　譬如云布在虛空
　寶輪布地妙莊嚴　　諸佛光明照耀中
　一切國土心分別　　種種光明而照現
　佛于如是剎海中　　各各示現神通力
　或有雜染或清凈　　受苦受樂各差別
　斯由業海不思議　　諸流轉法恒如是
　一毛孔內難思剎　　等微塵數種種主
　一一皆有遍照尊　　在眾會中宣妙法
　于一塵中大小剎　　種種差別如塵數
　平坦高下各不同　　佛悉往詣轉法輪
　一切塵中所現剎　　皆是本愿神通力
　隨其心樂種種殊　　于虛空中悉能作
　一切國土所有塵　　一一塵中佛皆入
　普為眾生起神變　　毗盧遮那法如是　

爾時普賢菩薩。復告大眾言。諸佛子。應知世界海。有種種體。所謂。或以一切寶莊嚴為體。或以一寶種種莊嚴為體。或以一切寶光明為體。或以種種色光明為體。或以一切莊嚴光明為體。或以不可壞金剛為體。或以佛力持為體。或以妙寶相為體。或以佛變化為體。或以日摩尼輪為體。或以極微細寶為體。或以一切寶焰為體。或以種種香為體。或以一切寶華冠為體。或以一切寶影像為體。或以一切莊嚴所示現為體。或以一念心。普示現境界為體。或以菩薩形寶為體。或以寶華蕊為體。或以佛言音為體。爾時普賢菩薩。欲重宣其義。承佛威力。觀察十方。而說頌言


　或有諸剎海　　妙寶所合成
　堅固不可壞　　安住寶蓮華
　或是凈光明　　出生不可知
　一切光莊嚴　　依止虛空住
　或凈光為體　　復依光明住
　光云作嚴飾　　菩薩共游處
　或有諸剎海　　從于愿力生
　猶如影像住　　取說不可得
　或以摩尼成　　普放日藏光
　珠輪以嚴地　　菩薩悉充滿
　有剎寶焰成　　焰云覆其上
　眾寶光殊妙　　皆由業所得
　或從妙相生　　眾相莊嚴地
　如冠共持戴　　斯由佛化起
　或從心海生　　隨心所解住
　如幻無處所　　一切是分別
　或以佛光明　　摩尼光為體
　諸佛于中現　　各起神通力
　或普賢菩薩　　化現諸剎海
　愿力所莊嚴　　一切皆殊妙　

爾時普賢菩薩。復告大眾言。諸佛子。應知世界海。有種種莊嚴。所謂。或以一切莊嚴具中。出上妙云莊嚴。或以說一切菩薩。功德莊嚴。或以說一切眾生。業報莊嚴。或以示現一切菩薩。愿海莊嚴。或以表示一切三世佛。影像莊嚴。或以一念頃。示現無邊劫。神通境界莊嚴。或以出現一切佛身莊嚴。或以出現一切寶香云莊嚴。或以示現一切道場中。諸珍妙物。光明照耀莊嚴。或以示現一切普賢行愿莊嚴。如是等。有世界海微塵數。爾時普賢菩薩。欲重宣其義。承佛威力。觀察十方。而說頌言


　廣大剎海無有邊　　皆由清凈業所成
　種種莊嚴種種住　　一切十方皆遍滿
　無邊色相寶焰云　　廣大莊嚴非一種
　十方剎海常出現　　普演妙音而說法
　菩薩無邊功德海　　種種大愿所莊嚴
　此土俱時出妙音　　普震十方諸剎網
　眾生業海廣無量　　隨其感報各不同
　于一切處莊嚴中　　皆由諸佛能演說
　三世所有諸如來　　神通普現諸剎海
　一一事中一切佛　　如是嚴凈汝應觀
　過去未來現在劫　　十方一切諸國土
　于彼所有大莊嚴　　一一皆于剎中見
　一切事中無量佛　　數等眾生遍世間
　為令調伏起神通　　以此莊嚴國土海
　一切莊嚴吐妙云　　種種華云香焰云
　摩尼寶云常出現　　剎海以此為嚴飾
　十方所有成道處　　種種莊嚴皆具足
　流光布迥若彩云　　于此剎海咸令見
　普賢愿行諸佛子　　等眾生劫勤修習
　無邊國土悉莊嚴　　一切處中皆顯現　

爾時普賢菩薩。復告大眾言。諸佛子。應知世界海。有世界海微塵數。清凈方便海。所謂。諸菩薩親近一切善知識。同善根故。增長廣大功德云。遍法界故。凈修廣大諸勝解故。觀察一切菩薩境界。而安住故。修治一切諸波羅蜜。悉圓滿故。觀察一切菩薩諸地。而入住故。出生一切凈愿海故。修習一切出要行故。入于一切莊嚴海故。成就清凈方便力故。如是等。有世界海微塵數。爾時普賢菩薩。欲重宣其義。承佛威力。觀察十方。而說頌言


　一切剎海諸莊嚴　　無數方便愿力生
　一切剎海常光耀　　無量清凈業力起
　久遠親近善知識　　同修善業皆清凈
　慈悲廣大遍眾生　　以此莊嚴諸剎海
　一切法門三昧等　　禪定解脫方便地
　于諸佛所悉凈治　　以此出生諸剎海
　發生無量決定解　　能解如來等無異
　忍海方便已修治　　故能嚴凈無邊剎
　為利眾生修勝行　　福德廣大常增長
　譬如云布等虛空　　一切剎海皆成就
　諸度無量等剎塵　　悉已修行令具足
　愿波羅蜜無有盡　　清凈剎海從此生
　凈修無等一切法　　生起無邊出要行
　種種方便化群生　　如是莊嚴國土海
　修習莊嚴方便地　　入佛功德法門海
　普使眾生竭苦源　　廣大凈剎皆成就
　力海廣大無與等　　普使眾生種善根
　供養一切諸如來　　國土無邊悉清凈　

爾時普賢菩薩。復告大眾言。諸佛子。應知一一世界海。有世界海微塵數佛。出現差別。所謂。或現小身。或現大身。或現短壽。或現長壽。或唯嚴凈一佛國土。或有嚴凈無量佛土。或唯顯示一乘法輪。或有顯示不可思議。諸乘法輪。或現調伏少分眾生。或示調伏無邊眾生。如是等。有世界海微塵數。爾時普賢菩薩。欲重宣其義。承佛威力。觀察十方。而說頌言


　諸佛種種方便門　　出興一切諸剎海
　皆隨眾生心所樂　　此是如來善權力
　諸佛法身不思議　　無色無形無影像
　能為眾生現眾相　　隨其心樂悉令見
　或為眾生現短壽　　或現住壽無量劫
　法身十方普現前　　隨宜出現于世間
　或有嚴凈不思議　　十方所有諸剎海
　或唯嚴凈一國土　　于一示現悉無余
　或隨眾生心所樂　　示現難思種種乘
　或有唯宣一乘法　　一中方便現無量
　或有自然成正覺　　令少眾生住于道
　或有能于一念中　　開悟群迷無有數
　或于毛孔出化云　　示現無量無邊佛
　一切世間皆現睹　　種種方便度群生
　或有言音普周遍　　隨其心樂而說法
　不可思議大劫中　　調伏無量眾生海
　或有無量莊嚴國　　眾會清凈儼然坐
　佛如云布在其中　　十方剎海靡不充
　諸佛方便不思議　　隨眾生心悉現前
　普住種種莊嚴剎　　一切國土皆周遍　

爾時普賢菩薩。復告大眾言。諸佛子。應知世界海。有世界海微塵數劫住。所謂。或有阿僧祇劫住。或有無量劫住。或有無邊劫住。或有無等劫住。或有不可數劫住。或有不可稱劫住。或有不可思劫住。或有不可量劫住。或有不可說劫住。如是等。有世界海微塵數。爾時普賢菩薩。欲重宣其義。承佛威力。觀察十方。而說頌言


　世界海中種種劫　　廣大方便所莊嚴
　十方國土咸觀見　　數量差別悉明了
　我見十方世界海　　劫數無量等眾生
　或長或短或無邊　　以佛音聲今演說
　我見十方諸剎海　　或住國土微塵劫
　或有一劫或無數　　以愿種種各不同
　或有純凈或純染　　或復染凈二俱雜
　愿海安立種種殊　　住于眾生心想中
　往昔修行剎塵劫　　獲大清凈世界海
　諸佛境界具莊嚴　　永住無邊廣大劫
　有名種種寶光明　　或名等音焰眼藏
　離塵光明及賢劫　　此清凈劫攝一切
　有清凈劫一佛興　　或一劫中無量現
　無盡方便大愿力　　入于一切種種劫
　或無量劫入一劫　　或復一劫入多劫
　一切劫海種種門　　十方國土皆明現
　或一切劫莊嚴事　　于一劫中皆現睹
　或一劫內所莊嚴　　普入一切無邊劫
　始從一念終成劫　　悉依眾生心想生
　一切剎海劫無邊　　以一方便皆清凈　

爾時普賢菩薩。復告大眾言。諸佛子。應知世界海。有世界海微塵數劫轉變差別。所謂。法如是故。世界海。無量成壞劫轉變。染污眾生住故。世界海。成染污劫轉變。修廣大福眾生住故。世界海。成染凈劫轉變。信解菩薩住故。世界海。成染凈劫轉變。無量眾生。發菩提心故。世界海。純清凈劫轉變。諸菩薩各各游諸世界故。世界海。無邊莊嚴劫轉變。十方一切世界海。諸菩薩云集故。世界海。無量大莊嚴劫轉變。諸佛世尊。入涅槃故。世界海。莊嚴滅劫轉變。諸佛出現于世故。一切世界海。廣博嚴凈劫轉變。如來神通變化故。世界海。普清凈劫轉變。如是等。有世界海微塵數。爾時普賢菩薩。欲重宣其義。承佛威力。觀察十方。而說頌言


　一切諸國土　　皆隨業力生
　汝等應觀察　　轉變相如是
　染污諸眾生　　業惑纏可怖
　彼心令剎海　　一切成染污
　若有清凈心　　修諸福德行
　彼心令剎海　　雜染及清凈
　信解諸菩薩　　于彼劫中生
　隨其心所有　　雜染清凈見
　無量諸眾生　　悉發菩提心
　彼心令剎海　　住劫恒清凈
　無量億菩薩　　往詣于十方
　莊嚴無有殊　　劫中差別見
　一一微塵內　　佛剎如塵數
　菩薩共云集　　國土皆清凈
　世尊入涅槃　　彼土莊嚴滅
　眾生無法器　　世界成雜染
　若有佛興世　　一切悉珍好
　隨其心清凈　　莊嚴皆具足
　諸佛神通力　　示現不思議
　是時諸剎海　　一切普清凈

爾時普賢菩薩。復告大眾言。諸佛子。應知世界海。有世界海微塵數無差別。所謂。一一世界海中。有世界海微塵數。世界無差別。一一世界海中。諸佛出現。所有威力無差別。一一世界海中。一切道場遍十方法界無差別。一一世界海中。一切如來。道場眾會無差別。一一世界海中。一切佛光明。遍法界無差別。一一世界海中。一切佛變化。名號無差別。一一世界海中。一切佛音聲。普遍世界海。無邊劫住無差別。一一世界海中。法輪方便無差別。一一世界海中。一切世界海。普入一塵無差別。一一世界海中。一一微塵。一切三世。諸佛世尊。廣大境界。皆于中現無差別。諸佛子。世界海無差別。略說如是。若廣說者。有世界海微塵數。爾時普賢菩薩。欲重宣其義。承佛威力。觀察十方。而說頌言


　一微塵中多剎海　　處所各別悉嚴凈
　如是無量入一中　　一一區分無雜越
　一一塵內難思佛　　隨眾生心普現前
　一切剎海靡不周　　如是方便無差別
　一一塵中諸樹王　　種種莊嚴悉垂布
　十方國土皆同現　　如是一切無差別
　一一塵內微塵眾　　悉共圍繞人中主
　出過一切遍世間　　亦不迫隘相雜亂
　一一塵中無量光　　普遍十方諸國土
　悉現諸佛菩提行　　一切剎海無差別
　一一塵中無量身　　變化如云普周遍
　以佛神通導群品　　十方國土亦無別
　一一塵中說眾法　　其法清凈如輪轉
　種種方便自在門　　一切皆演無差別
　一塵普演諸佛音　　充滿法器諸眾生
　遍住剎海無央劫　　如是音聲亦無異
　剎海無量妙莊嚴　　于一塵中無不入
　如是諸佛神通力　　一切皆由業性起
　一一塵中三世佛　　隨其所樂悉令見
　體性無來亦無去　　以愿力故遍世間　

大方廣佛華嚴經卷第七大方廣佛華嚴經卷第八

　　　　于闐國三藏實叉難陀奉　制譯


　　華藏世界品第五之一

爾時普賢菩薩。復告大眾言諸佛子此華藏莊嚴世界海。是毗盧遮那如來。往昔于世界海微塵數劫修菩薩行時。一一劫中。親近世界海微塵數佛。一一佛所。凈修世界海微塵數。大愿之所嚴凈。諸佛子。此華藏莊嚴世界海。有須彌山。微塵數風輪所持其最下風輪。名平等住。能持其上。一切寶焰。熾然莊嚴。次上風輪。名出生種種寶莊嚴。能持其上。凈光照耀。摩尼王幢。次上風輪。名寶威德。能持其上。一切寶鈴。次上風輪。名平等焰。能持其上。日光明相。摩尼王輪。次上風輪。名種種普莊嚴。能持其上。光明輪華。次上風輪。名普清凈。能持其上。一切華焰師子座。次上風輪。名聲遍十方。能持其上。一切珠王幢。次上風輪。名一切寶光明。能持其上。一切摩尼王樹華。次上風輪。名速疾普持。能持其上。一切香摩尼須彌云。次上風輪。名種種宮殿游行。能持其上。一切寶色香臺云。諸佛子。彼須彌山微塵數風輪。最在上者。名殊勝威光藏。能持普光摩尼。莊嚴香水海。此香水海。有大蓮華。名種種光明蕊香幢。華藏莊嚴世界海。住在其中。四方均平。清凈堅固。金剛輪山。周匝圍繞。地海眾樹。各有區別。是時普賢菩薩。欲重宣其義。承佛神力。觀察十方。而說頌言


　世尊往昔于諸有　　微塵佛所修凈業
　故獲種種寶光明　　華藏莊嚴世界海
　廣大悲云遍一切　　舍身無量等剎塵
　以昔劫海修行力　　今此世界無諸垢
　放大光明遍住空　　風力所持無動搖
　佛藏摩尼普嚴飾　　如來愿力令清凈
　普散摩尼妙藏華　　以昔愿力空中住
　種種堅固莊嚴海　　光云垂布滿十方
　諸摩尼中菩薩云　　普詣十方光熾然
　光焰成輪妙華飾　　法界周流靡不遍
　一切寶中放凈光　　其光普照眾生海
　十方國土皆周遍　　咸令出苦向菩提
　寶中佛數等眾生　　從其毛孔出化形
　梵主帝釋輪王等　　一切眾生及諸佛
　化現光明等法界　　光中演說諸佛名
　種種方便示調伏　　普應群心無不盡
　華藏世界所有塵　　一一塵中見法界
　寶光現佛如云集　　此是如來剎自在
　廣大愿云周法界　　于一切劫化群生
　普賢智地行悉成　　所有莊嚴從此出　

爾時普賢菩薩。復告大眾言。諸佛子。此華藏莊嚴世界海。大輪圍山。住日珠王蓮華之上。栴檀摩尼。以為其身。威德寶王。以為其峰。妙香摩尼。而作其輪。焰藏金剛。所共成立。一切香水。流注其間。眾寶為林。妙華開敷。香草布地。明珠間飾。種種香華。處處盈滿。摩尼為網。周匝垂覆。如是等。有世界海微塵數。眾妙莊嚴。爾時普賢菩薩。欲重宣其義。承佛神力。觀察十方。而說頌言


　世界大海無有邊　　寶輪清凈種種色
　所有莊嚴盡奇妙　　此由如來神力起
　摩尼寶輪妙香輪　　及以真珠燈焰輪
　種種妙寶為嚴飾　　清凈輪圍所安住
　堅固摩尼以為藏　　閻浮檀金作嚴飾
　舒光發焰遍十方　　內外映徹皆清凈
　金剛摩尼所集成　　復雨摩尼諸妙寶
　其寶精奇非一種　　放凈光明普嚴麗
　香水分流無量色　　散諸華寶及栴檀
　眾蓮競發如衣布　　珍草羅生悉芬馥
　無量寶樹普莊嚴　　開華發蕊色熾然
　種種名衣在其內　　光云四照常圓滿
　無量無邊大菩薩　　執蓋焚香充法界
　悉發一切妙音聲　　普轉如來正法輪
　諸摩尼樹寶末成　　一一寶末現光明
　毗盧遮那清凈身　　悉入其中普令見
　諸莊嚴中現佛身　　無邊色相無央數
　悉往十方無不遍　　所化眾生亦無限
　一切莊嚴出妙音　　演說如來本愿輪
　十方所有凈剎海　　佛自在力咸令遍　

爾時普賢菩薩。復告大眾言。諸佛子。此世界海。大輪圍山內。所有大地。一切皆以金剛所成。堅固莊嚴。不可沮壞。清凈平坦。無有高下。摩尼為輪。眾寶為藏。一切眾生。種種形狀。諸摩尼寶。以為間錯。散眾寶末。布以蓮華。香藏摩尼。分置其間。諸莊嚴具。充遍如云。三世一切。諸佛國土。所有莊嚴。而為校飾。摩尼妙寶。以為其網。普現如來。所有境界。如天帝網。于中布列。諸佛子。此世界海地。有如是等。世界海微塵數莊嚴。爾時普賢菩薩。欲重宣其義。承佛神力。觀察十方。而說頌言


　其地平坦極清凈　　安住堅固無能壞
　摩尼處處以為嚴　　眾寶于中相間錯
　金剛為地甚可悅　　寶輪寶網具莊嚴
　蓮華布上皆圓滿　　妙衣彌覆悉周遍
　菩薩天冠寶瓔珞　　悉布其地為嚴好
　栴檀摩尼普散中　　咸舒離垢妙光明
　寶華發焰出妙光　　光焰如云照一切
　散此妙華及眾寶　　普覆于地為嚴飾
　密云興布滿十方　　廣大光明無有盡
　普至十方一切土　　演說如來甘露法
　一切佛愿摩尼內　　普現無邊廣大劫
　最勝智者昔所行　　于此寶中無不見
　其地所有摩尼寶　　一切佛剎咸來入
　彼諸佛剎一一塵　　一切國土亦入中
　妙寶莊嚴華藏界　　菩薩游行遍十方
　演說大士諸弘愿　　此是道場自在力
　摩尼妙寶莊嚴地　　放凈光明備眾飾
　充滿法界等虛空　　佛力自然如是現
　諸有修治普賢愿　　入佛境界大智人
　能知于此剎海中　　如是一切諸神變　

爾時普賢菩薩。復告大眾言。諸佛子。此世界海大地中。有不可說。佛剎微塵數香水海。一切妙寶。莊嚴其底。妙香摩尼。莊嚴其岸。毗盧遮那。摩尼寶王。以為其網。香水映徹。具眾寶色。充滿其中。種種寶華。旋布其上。栴檀細末。澄垽其下。演佛言音。放寶光明。無邊菩薩。持種種蓋。現神通力。一切世界。所有莊嚴。悉于中現。十寶階陛。行列分布。十寶欄楯。周匝圍繞。四天下微塵數。一切寶莊嚴。芬陀利華。敷榮水中。不可說百千億。那由他數。十寶尸羅幢。恒河沙數。一切寶衣鈴網幢。恒河沙數。無邊色相。寶華樓閣。百千億那由他數。十寶蓮華城。四天下微塵數。眾寶樹林。寶焰摩尼。以為其網。恒河沙數栴檀香。諸佛言音。光焰摩尼。不可說百千億。那由他數。眾寶垣墻。悉共圍繞。周遍嚴飾。爾時普賢菩薩。欲重宣其義。承佛神力。觀察十方。而說頌言


　此世界中大地上　　有香水海摩尼嚴
　清凈妙寶布其底　　安住金剛不可壞
　香藏摩尼積成岸　　日焰珠輪布若云
　蓮華妙寶為瓔珞　　處處莊嚴凈無垢
　香水澄渟具眾色　　寶華旋布放光明
　普震音聲聞遠近　　以佛威神演妙法
　階陛莊嚴具眾寶　　復以摩尼為間飾
　周回欄楯悉寶成　　蓮華珠網如云布
　摩尼寶樹列成行　　華蕊敷榮光赫奕
　種種樂音恒競奏　　佛神通力令如是
　種種妙寶芬陀利　　敷布莊嚴香水海
　香焰光明無暫停　　廣大圓滿皆充遍
　明珠寶幢恒熾盛　　妙衣垂布為嚴飾
　摩尼鈴網演法音　　令其聞者趣佛智
　妙寶蓮華作城廓　　眾彩摩尼所嚴瑩
　真珠云影布四隅　　如是莊嚴香水海
　垣墻繚繞皆周匝　　樓閣相望布其上
　無量光明恒熾然　　種種莊嚴清凈海
　毗盧遮那于往昔　　種種剎海皆嚴凈
　如是廣大無有邊　　悉是如來自在力　

爾時普賢菩薩。復告大眾言。諸佛子。一一香水海。各有四天下。微塵數香水河。右旋圍繞。一切皆以金剛為岸。凈光摩尼。以為嚴飾。常現諸佛。寶色光云。及諸眾生。所有言音。其河所有。漩澓之處。一切諸佛。所修因行。種種形相。皆從中出。摩尼為網。眾寶鈴鐸。諸世界海。所有莊嚴。悉于中現。摩尼寶云。以覆其上。其云普現華藏世界。毗盧遮那。十方化佛。及一切佛。神通之事。復出妙音。稱揚三世。佛菩薩名。其香水中。常出一切寶焰光云。相續不絕若廣說者。一一河各有世界海。微塵數莊嚴。爾時普賢菩薩。欲重宣其義。承佛神力。觀察十方。而說頌言


　清凈香流滿大河　　金剛妙寶為其岸
　寶末為輪布其地　　種種嚴飾皆珍好
　寶階行列妙莊嚴　　欄楯周回悉殊麗
　真珠為藏眾華飾　　種種纓鬘共垂下
　香水寶光清凈色　　恒吐摩尼競疾流
　眾華隨浪皆搖動　　悉奏樂音宣妙法
　細末栴檀作泥垽　　一切妙寶同洄澓
　香藏氛氳布在中　　發焰流芬普周遍
　河中出生諸妙寶　　悉放光明色熾然
　其光布影成臺座　　華蓋珠瓔皆具足
　摩尼王中現佛身　　光明普照十方剎
　以此為輪嚴飾地　　香水映徹常盈滿
　摩尼為網金為鐸　　遍覆香河演佛音
　克宣一切菩提道　　及以普賢之妙行
　寶岸摩尼極清凈　　恒出如來本愿音
　一切諸佛曩所行　　其音普演皆令見
　其河所有漩流處　　菩薩如云常踴出
　悉往廣大剎土中　　乃至法界咸充滿
　清凈珠王布若云　　一切香河悉彌覆
　其珠等佛眉間相　　炳然顯現諸佛影　

爾時普賢菩薩。復告大眾言。諸佛子。此諸香水河。兩間之地。悉以妙寶。種種莊嚴。一一各有四天下。微塵數眾寶莊嚴。芬陀利華。周匝遍滿。各有四天下微塵數。眾寶樹林。次第行列。一一樹中。恒出一切諸莊嚴云。摩尼寶王。照耀其間。種種華香。處處盈滿。其樹復出微妙音聲。說諸如來。一切劫中。所修大愿。復散種種摩尼寶王。充遍其地。所謂。蓮華輪摩尼寶王。香焰光云。摩尼寶王。種種嚴飾。摩尼寶王。現不可思議。莊嚴色摩尼寶王。日光明衣藏。摩尼寶王。周遍十方。普垂布光網云。摩尼寶王現一切諸佛神變。摩尼寶王。現一切眾生業報海。摩尼寶王。如是等。有世界海微塵數。其香水河。兩間之地。一切悉具如是莊嚴。爾時普賢菩薩。欲重宣其義。承佛神力。觀察十方。而說頌言


　其地平坦極清凈　　真金摩尼共嚴飾
　諸樹行列蔭其中　　聳干垂條華若云
　枝條妙寶所莊嚴　　華焰成輪光四照
　摩尼為果如云布　　普使十方常現睹
　摩尼布地皆充滿　　眾華寶末共莊嚴
　復以摩尼作宮殿　　悉現眾生諸影像
　諸佛影像摩尼王　　普散其地靡不周
　如是赫奕遍十方　　一一塵中咸見佛
　妙寶莊嚴善分布　　真珠燈網相間錯
　處處悉有摩尼輪　　一一皆現佛神通
　眾寶莊嚴放大光　　光中普現諸化佛
　一一周行靡不遍　　悉以十力廣開演
　摩尼妙寶芬陀利　　一切水中咸遍滿
　其華種種各不同　　悉現光明無盡歇
　三世所有諸莊嚴　　摩尼果中皆顯現
　體性無生不可取　　此是如來自在力
　此地一切莊嚴中　　悉現如來廣大身
　彼亦不來亦不去　　佛昔愿力皆令見
　此地一一微塵中　　一切佛子修行道
　各見所記當來剎　　隨其意樂悉清凈　

爾時普賢菩薩。復告大眾言。諸佛子。諸佛世尊世界海。莊嚴不可思議。何以故。諸佛子。此華藏莊嚴世界海。一切境界。一一皆以世界海微塵數。清凈功德之所莊嚴。爾時普賢菩薩。欲重宣其義。承佛神力。觀察十方。而說頌言


　此剎海中一切處　　悉以眾寶為嚴飾
　發焰騰空布若云　　光明洞徹常彌覆
　摩尼吐云無有盡　　十方佛影于中現
　神通變化靡暫停　　一切菩薩咸來集
　一切摩尼演佛音　　其音美妙不思議
　毗盧遮那昔所行　　于此寶內恒聞見
　清凈光明遍照尊　　莊嚴具中皆現影
　變化分身眾圍繞　　一切剎海咸周遍
　所有化佛皆如幻　　求其來處不可得
　以佛境界威神力　　一切剎中如是現
　如來自在神通事　　悉遍十方諸國土
　以此剎海凈莊嚴　　一切皆于寶中見
　十方所有諸變化　　一切皆如鏡中像
　但由如來昔所行　　神通愿力而出生
　若有能修普賢行　　入于菩薩勝智海
　能于一切微塵中　　普現其身凈眾剎
　不可思議億大劫　　親近一切諸如來
　如其一切之所行　　一剎那中悉能現
　諸佛國土如虛空　　無等無生無有相
　為利眾生普嚴凈　　本愿力故住其中　

爾時普賢菩薩。復告大眾言。諸佛子。此中有何等世界住。我今當說。諸佛子。此不可說。佛剎微塵數。香水海中。有不可說。佛剎微塵數。世界種安住。一一世界種。復有不可說。佛剎微塵數世界。諸佛子。彼諸世界種。于世界海中。各各依住。各各形狀。各各體性。各各方所。各各趣入。各各莊嚴。各各分齊。各各行列。各各無差別。各各力加持。諸佛子。此世界種。或有依大蓮華海住。或有依無邊色。寶華海住。或有依一切真珠藏寶。瓔珞海住。或有依香水海住。或有依一切華海住。或有依摩尼寶網海住。或有依漩流光海住。或有依菩薩。寶莊嚴冠海住。或有依種種眾生身海住。或有依一切佛音聲。摩尼王海住。如是等。若廣說者。有世界海微塵數。諸佛子。彼一切世界種。或有作須彌山形。或作江河形。或作回轉形。或作漩流形。或作輪輞形。或作壇墠形。或作樹林形。或作樓閣形。或作山幢形。或作普方形。或作胎藏形。或作蓮華形。或作佉勒迦形。或作眾生身形。或作云形。或作諸佛相好形。或作圓滿光明形。或作種種珠網形。或作一切門闥形。或作諸莊嚴具形。如是等。若廣說者。有世界海微塵數。諸佛子。彼一切世界種。或有以十方摩尼云為體。或有以眾色焰為體。或有以諸光明為體。或有以寶香焰為體。或有以一切寶莊嚴。多羅華為體。或有以菩薩影像為體。或有以諸佛光明為體。或有以佛色相為體。或有以一寶光為體。或有以眾寶光為體。或有以一切眾生。福德海音聲為體。或有以一切眾生。諸業海音聲為體。或有以一切佛境界。清凈音聲為體。或有以一切菩薩。大愿海音聲為體。或有以一切佛。方便音聲為體。或有以一切剎莊嚴具。成壞音聲為體。或有以無邊佛音聲為體。或有以一切佛。變化音聲為體。或有以一切眾生。善音聲為體。或有以一切佛功德海。清凈音聲為體。如是等。若廣說者。有世界海微塵數。爾時普賢菩薩。欲重宣其義。承佛神力。觀察十方。而說頌言


　剎種堅固妙莊嚴　　廣大清凈光明藏
　依止蓮華寶海住　　或有住于香海等
　須彌城樹壇墠形　　一切剎種遍十方
　種種莊嚴形相別　　各各布列而安住
　或有體是凈光明　　或是華藏及寶云
　或有剎種焰所成　　安住摩尼不壞藏
　燈云焰彩光明等　　種種無邊清凈色
　或有言音以為體　　是佛所演不思議
　或是愿力所出音　　神變音聲為體性
　一切眾生大福業　　佛功德音亦如是
　剎種一一差別門　　不可思議無有盡
　如是十方皆遍滿　　廣大莊嚴現神力
　十方所有廣大剎　　悉來入此世界種
　雖見十方普入中　　而實無來無所入
　以一剎種入一切　　一切入一亦無余
　體相如本無差別　　無等無量悉周遍
　一切國土微塵中　　普見如來在其所
　愿海言音若雷震　　一切眾生悉調伏
　佛身周遍一切剎　　無數菩薩亦充滿
　如來自在無等倫　　普化一切諸含識　

爾時普賢菩薩。復告大眾言。諸佛子。此不可說。佛剎微塵數香水海。在華藏莊嚴。世界海中。如天帝網。分布而住。諸佛子。此最中央香水海。名無邊妙華光。以現一切菩薩形。摩尼王幢為底。出大蓮華。名一切香。摩尼王莊嚴。有世界種。而住其上。名普照十方。熾然寶光明。以一切莊嚴具為體。有不可說佛剎。微塵數世界。于中布列。其最下方有世界。名最勝光遍照。以一切金剛莊嚴。光耀輪為際。依眾寶摩尼華而住。其狀猶如摩尼寶形。一切寶華莊嚴云。彌覆其上。佛剎微塵數世界。周匝圍繞。種種安住。種種莊嚴。佛號凈眼離垢燈。此上過佛剎。微塵數世界。有世界。名種種香。蓮華妙莊嚴。以一切莊嚴具為際。依寶蓮華網而住。其狀猶如師子之座。一切寶色珠帳云。彌覆其上。二佛剎微塵數世界。周匝圍繞。佛號師子光勝照。此上過佛剎。微塵數世界。有世界。名一切寶莊嚴普照光。以香風輪為際。依種種寶華瓔珞住。其形八隅。妙光摩尼日輪云。而覆其上。三佛剎微塵數世界。周匝圍繞。佛號凈光智勝幢。此上過佛剎。微塵數世界。有世界。名種種光明華莊嚴。以一切寶王為際。依眾色金剛。尸羅幢海住。其狀猶如摩尼蓮華。以金剛摩尼寶光云。而覆其上。四佛剎微塵數世界。周匝圍繞純一清凈。佛號金剛光明無量精進力善出現。此上過佛剎。微塵數世界。有世界。名普放妙華光。以一切寶鈴。莊嚴網為際。依一切樹林莊嚴。寶輪網海住。其形普方。而多有隅角。梵音摩尼王云。以覆其上。五佛剎微塵數世界。周匝圍繞。佛號香光喜力海。此上過佛剎。微塵數世界。有世界。名凈妙光明。以寶王莊嚴幢為際。依金剛宮殿海住。其形四方。摩尼輪髻帳云。而覆其上。六佛剎微塵數世界。周匝圍繞。佛號普光自在幢。此上過佛剎。微塵數世界。有世界。名眾華焰莊嚴。以種種華莊嚴為際。依一切寶色焰海住。其狀猶如樓閣之形。一切寶色衣。真珠欄楯云。而覆其上。七佛剎微塵數世界。周匝圍繞。純一清凈。佛號歡喜海功德名稱自在光。此上過佛剎。微塵數世界。有世界。名出生威力地。以出一切聲。摩尼王莊嚴為際。依種種寶色。蓮華座虛空海住。其狀猶如因陀羅網。以無邊色華網云。而覆其上。八佛剎微塵數世界。周匝圍繞。佛號廣大名稱智海幢。此上過佛剎。微塵數世界。有世界。名出妙音聲。以心王摩尼。莊嚴輪為際。依恒出一切。妙音聲莊嚴云。摩尼王海住。其狀猶如梵天身形。無量寶莊嚴。師子座云。而覆其上。九佛剎微塵數世界。周匝圍繞。佛號清凈月光明相無能摧伏。此上過佛剎。微塵數世界。有世界。名金剛幢。以無邊莊嚴。真珠藏寶。瓔珞為際。依一切莊嚴。寶師子座。摩尼海住。其狀周圓。十須彌山。微塵數。一切香摩尼華。須彌云。彌覆其上。十佛剎微塵數世界。周匝圍繞。純一清凈。佛號一切法海最勝王。此上過佛剎。微塵數世界。有世界。名恒出現帝青寶光明。以極堅牢。不可壞金剛。莊嚴為際。依種種殊異華海住。其狀猶如半月之形。諸天寶帳云。而覆其上。十一佛剎微塵數世界。周匝圍繞。佛號無量功德法。此上過佛剎。微塵數世界。有世界。名光明照耀。以普光莊嚴為際。依華旋香水海住。狀如華旋。種種衣云。而覆其上。十二佛剎微塵數世界。周匝圍繞。佛號超釋梵。此上過佛剎。微塵數世界。至此世界。名娑婆。以金剛莊嚴為際。依種種色。風輪所持。蓮華網住。狀如虛空。以普圓滿天宮殿。莊嚴虛空而覆其上。十三佛剎微塵數世界。周匝圍繞。其佛即是毗盧遮那如來世尊。此上過佛剎。微塵數世界。有世界。名寂靜離塵光。以一切寶莊嚴為際。依種種寶衣海住。其狀猶如執金剛形。無邊色金剛云。而覆其上。十四佛剎微塵數世界。周匝圍繞。佛號遍法界勝音。此上過佛剎。微塵數世界。有世界。名眾妙光明燈。以一切莊嚴帳為際。依凈華網海住。其狀猶如卍字之形。摩尼樹香水海云。而覆其上。十五佛剎微塵數世界。周匝圍繞。純一清凈。佛號不可摧伏力普照幢。此上過佛剎。微塵數世界。有世界。名清凈光遍照。以無盡寶云。摩尼王為際。依種種香焰蓮華海住。其狀猶如龜甲之形。圓光摩尼輪栴檀云。而覆其上。十六佛剎微塵數世界。周匝圍繞。佛號清凈日功德眼。此上過佛剎。微塵數世界。有世界。名寶莊嚴藏。以一切眾生形。摩尼王為際。依光明藏。摩尼王海住。其形八隅。以一切輪圍山。寶莊嚴華樹網。彌覆其上。十七佛剎微塵數世界。周匝圍繞。佛號無礙智光明遍照十方。此上過佛剎。微塵數世界。有世界。名離塵。以一切殊妙相。莊嚴為際。依眾妙華。師子座海住。狀如珠瓔。以一切寶香。摩尼王圓光云。而覆其上。十八佛剎微塵數世界。周匝圍繞。純一清凈。佛號無量方便最勝幢。此上過佛剎。微塵數世界。有世界。名清凈光普照。以出無盡寶云。摩尼王為際。依無量色香焰。須彌山海住。其狀猶如寶華旋布。以無邊色光明。摩尼王帝青云。而覆其上。十九佛剎微塵數世界。周匝圍繞。佛號普照法界虛空光。此上過佛剎。微塵數世界。有世界。名妙寶焰。以普光明。日月寶為際。依一切諸天形。摩尼王海住。其狀猶如寶莊嚴具。以一切寶衣幢云。及摩尼燈藏網。而覆其上。二十佛剎微塵數世界。周匝圍繞。純一清凈。佛號福德相光明。諸佛子。此遍照十方熾然寶光明世界種。有如是等。不可說。佛剎微塵數。廣大世界。各各所依住。各各形狀。各各體性。各各方面。各各趣入。各各莊嚴。各各分齊。各各行列。各各無差別。各各力加持周匝圍繞。所謂。十佛剎微塵數。回轉形世界。十佛剎微塵數。江河形世界。十佛剎微塵數。漩流形世界。十佛剎微塵數。輪輞形世界。十佛剎微塵數。壇墠形世界。十佛剎微塵數。樹林形世界。十佛剎微塵數。樓觀形世界。十佛剎微塵數。尸羅幢形世界。十佛剎微塵數。普方形世界。十佛剎微塵數。胎藏形世界。十佛剎微塵數。蓮華形世界。十佛剎微塵數。佉勒迦形世界。十佛剎微塵數。種種眾生形世界。十佛剎微塵數。佛相形世界。十佛剎微塵數。圓光形世界。十佛剎微塵數。云形世界。十佛剎微塵數。網形世界。十佛剎微塵數。門闥形世界。如是等有不可說。佛剎微塵數。此一一世界。各有十佛剎微塵數。廣大世界。周匝圍繞。此諸世界。一一復有如上所說微塵數世界。而為眷屬。如是所說。一切世界。皆在此無邊妙華光。香水海。及圍繞此海。香水河中

大方廣佛華嚴經卷第八大方廣佛華嚴經卷第九

　　　　于闐國三藏實叉難陀奉　制譯


　　華藏世界品第五之二

爾時普賢菩薩。復告大眾言。諸佛子。此無邊妙華光。香水海東。次有香水海。名離垢焰藏。出大蓮華。名一切香。摩尼王妙莊嚴。有世界種而住其上。名遍照剎旋。以菩薩行吼音為體。此中最下方。有世界。名宮殿莊嚴幢。其形四方。依一切寶。莊嚴海住。蓮華光網云。彌覆其上。佛剎微塵數。世界圍繞。純一清凈。佛號眉間光遍照。此上過佛剎。微塵數世界。有世界。名德華藏。其形周圓。依一切寶。華蕊海住。真珠幢。師子座云。彌覆其上。二佛剎微塵數。世界圍繞。佛號一切無邊法海慧。此上過佛剎。微塵數世界。有世界。名善變化妙香輪。形如金剛依一切寶。莊嚴鈴網海住。種種莊嚴圓光云。彌覆其上。三佛剎微塵數。世界圍繞。佛號功德相光明普照。此上過佛剎。微塵數世界。有世界。名妙色光明。其狀猶如摩尼寶輪。依無邊色寶。香水海住。普光明真珠。樓閣云。彌覆其上。四佛剎微塵數。世界圍繞純一清凈。佛號善眷屬出興遍照。此上過佛剎。微塵數世界。有世界。名善蓋覆。狀如蓮華。依金剛香水海住。離塵光明香水云。彌覆其上。五佛剎微塵數。世界圍繞。佛號法喜無盡慧。此上過佛剎。微塵數世界。有世界。名尸利華光輪。其形三角。依一切堅固。寶莊嚴海住。菩薩摩尼冠光明云。彌覆其上。六佛剎微塵數。世界圍繞。佛號清凈普光明云。此上過佛剎。微塵數世界。有世界。名寶蓮華莊嚴。形如半月。依一切蓮華。莊嚴海住。一切寶華云。彌覆其上。七佛剎微塵數。世界圍繞。純一清凈。佛號功德華清凈眼。此上過佛剎。微塵數世界。有世界。名無垢焰莊嚴。其狀猶如寶燈行列。依寶焰藏海住。常雨香水。種種身云。彌覆其上。八佛剎微塵數。世界圍繞。佛號慧力無能勝。此上過佛剎。微塵數世界。有世界。名妙梵音。形如卍字。依寶衣幢海住。一切華莊嚴帳云。彌覆其上。九佛剎微塵數。世界圍繞。佛號廣大目如空中凈月。此上過佛剎。微塵數世界。有世界。名微塵數音聲。其狀猶如因陀羅網。依一切寶水海住。一切樂音寶蓋云。彌覆其上。十佛剎微塵數。世界圍繞。純一清凈。佛號金色須彌燈。此上過佛剎。微塵數世界。有世界。名寶色莊嚴。形如卍字。依帝釋形。寶王海住。日光明華云。彌覆其上。十一佛剎微塵數。世界圍繞。佛號回照法界光明智。此上過佛剎。微塵數世界。有世界。名金色妙光。其狀猶如廣大城廓。依一切寶。莊嚴海住。道場寶華云。彌覆其上。十二佛剎微塵數。世界圍繞。佛號寶燈普照幢。此上過佛剎。微塵數世界。有世界。名遍照光明輪。狀如華旋。依寶衣旋海住。佛音聲寶王樓閣云。彌覆其上。十三佛剎微塵數。世界圍繞。純一清凈。佛號蓮華焰遍照。此上過佛剎。微塵數世界。有世界。名寶藏莊嚴。狀如四洲。依寶瓔珞須彌住。寶焰摩尼云彌覆其上。十四佛剎微塵數。世界圍繞。佛號無盡福開敷華。此上過佛剎。微塵數世界。有世界。名如鏡像普現。其狀猶如阿修羅身。依金剛蓮華海住。寶冠光影云。彌覆其上。十五佛剎微塵數。世界圍繞。佛號甘露音。此上過佛剎。微塵數世界。有世界。名栴檀月。其形八隅。依金剛栴檀寶海住。真珠華摩尼云。彌覆其上。十六佛剎微塵數。世界圍繞。純一清凈。佛號最勝法無等智。此上過佛剎。微塵數世界。有世界。名離垢光明。其狀猶如香水漩流。依無邊色寶光海住。妙香光明云。彌覆其上。十七佛剎微塵數。世界圍繞。佛號遍照虛空光明音。此上過佛剎。微塵數世界。有世界。名妙華莊嚴。其狀猶如旋繞之形。依一切華海住。一切樂音摩尼云。彌覆其上。十八佛剎微塵數。世界圍繞。佛號普現勝光明。此上過佛剎。微塵數世界。有世界。名勝音莊嚴。其狀猶如師子之座。依金師子座海住。眾色蓮華藏。師子座云。彌覆其上。十九佛剎微塵數。世界圍繞。佛號無邊功德稱普光明。此上過佛剎。微塵數世界。有世界。名高勝燈。狀如佛掌。依寶衣服香幢海住。日輪普照。寶王樓閣云。彌覆其上。二十佛剎微塵數。世界圍繞。純一清凈。佛號普照虛空燈

諸佛子。此離垢焰藏。香水海南。次有香水海。名無盡光明輪。世界種。名佛幢莊嚴。以一切佛功德海。音聲為體。此中最下方。有世界。名愛見華。狀如寶輪。依摩尼樹藏寶王海住。化現菩薩形寶藏云。彌覆其上。佛剎微塵數。世界圍繞。純一清凈。佛號蓮華光歡喜面。此上過佛剎。微塵數世界。有世界。名妙音。佛號須彌寶燈。此上過佛剎。微塵數世界。有世界。名眾寶莊嚴光。佛號法界音聲幢。此上過佛剎。微塵數世界。有世界。名香藏金剛。佛號光明音。此上過佛剎。微塵數世界。有世界。名凈妙音。佛號最勝精進力。此上過佛剎。微塵數世界。有世界。名寶蓮華莊嚴。佛號法城云雷音。此上過佛剎。微塵數世界。有世界。名與安樂。佛號大名稱智慧燈。此上過佛剎。微塵數世界。有世界。名無垢網。佛號師子光功德海。此上過佛剎。微塵數世界。有世界。名華林幢遍照。佛號大智蓮華光。此上過佛剎。微塵數世界。有世界。名無量莊嚴。佛號普眼法界幢。此上過佛剎。微塵數世界。有世界。名普光寶莊嚴。佛號勝智大商主。此上過佛剎。微塵數世界。有世界。名華王。佛號月光幢。此上過佛剎。微塵數世界。有世界。名離垢藏。佛號清凈覺。此上過佛剎。微塵數世界。有世界。名寶光明。佛號一切智虛空燈。此上過佛剎。微塵數世界。有世界。名出生寶瓔珞。佛號諸度福海相光明。此上過佛剎。微塵數世界。有世界。名妙輪遍覆。佛號調伏一切染著心令歡喜。此上過佛剎。微塵數世界。有世界。名寶華幢。佛號廣博功德音大名稱。此上過佛剎。微塵數世界。有世界。名無量莊嚴。佛號平等智光明功德海。此上過佛剎。微塵數世界。有世界。名無盡光莊嚴幢。狀如蓮華。依一切寶網海住。蓮華光摩尼網。彌覆其上。二十佛剎微塵數。世界圍繞。純一清凈。佛號法界凈光明諸佛子。此無盡光明輪。香水海右旋。次有香水海。名金剛寶焰光。世界種。名佛光莊嚴藏。以稱說一切如來名音聲為體。此中最下方。有世界。名寶焰蓮華。其狀猶如摩尼色。眉間毫相。依一切寶色。水漩海住。一切莊嚴樓閣云。彌覆其上。佛剎微塵數。世界圍繞。純一清凈。佛號無垢寶光明。此上過佛剎。微塵數世界。有世界。名光焰藏。佛號無礙自在智慧光。此上過佛剎。微塵數世界。有世界。名寶輪妙莊嚴。佛號一切寶光明。此上過佛剎。微塵數世界。有世界。名栴檀樹華幢。佛號清凈智光明。此上過佛剎。微塵數世界。有世界。名佛剎妙莊嚴。佛號廣大歡喜音。此上過佛剎。微塵數世界。有世界。名妙光莊嚴。佛號法界自在智。此上過佛剎。微塵數世界。有世界。名無邊相。佛號無礙智。此上過佛剎。微塵數世界。有世界。名焰云幢。佛號演說不退輪。此上過佛剎。微塵數世界。有世界。名眾寶莊嚴清凈輪。佛號離垢華光明。此上過佛剎。微塵數世界。有世界。名廣大出離。佛號無礙智日眼。此上過佛剎。微塵數世界。有世界。名妙莊嚴金剛座佛號法界智大光明。此上過佛剎。微塵數世界。有世界。名智慧普莊嚴。佛號智炬光明王。此上過佛剎。微塵數世界。有世界。名蓮華池深妙音。佛號一切智普照。此上過佛剎。微塵數世界。有世界。名種種色光明。佛號普光華王云。此上過佛剎。微塵數世界。有世界。名妙寶幢。佛號功德光。此上過佛剎。微塵數世界。有世界。名摩尼華毫相光。佛號普音云。此上過佛剎。微塵數世界。有世界。名甚深海。佛號十方眾生主。此上過佛剎微塵數世界。有世界。名須彌光。佛號法界普智音。此上過佛剎。微塵數世界。有世界。名金蓮華。佛號福德藏普光明。此上過佛剎。微塵數世界。有世界。名寶莊嚴藏。形如卍字。依一切香。摩尼莊嚴樹海住。清凈光明云。彌覆其上。二十佛剎微塵數。世界圍繞。純一清凈。佛號大變化光明網

諸佛子。此金剛寶焰。香水海右旋。次有香水海。名帝青寶莊嚴。世界種。名光照十方。依一切妙莊嚴。蓮華香云住。無邊佛音聲為體。于此最下方。有世界。名十方無盡色藏輪。其狀周回。有無量角。依無邊色一切寶藏海住。因陀羅網。而覆其上。佛剎微塵數。世界圍繞。純一清凈。佛號蓮華眼光明遍照。此上過佛剎。微塵數世界。有世界。名凈妙莊嚴藏。佛號無上慧大師子。此上過佛剎。微塵數世界。有世界。名出現蓮華座。佛號遍照法界光明王。此上過佛剎。微塵數世界。有世界。名寶幢音。佛號大功德普名稱。此上過佛剎。微塵數世界。有世界。名金剛寶莊嚴藏。佛號蓮華日光明。此上過佛剎。微塵數世界。有世界。名因陀羅華月。佛號法自在智慧幢。此上過佛剎。微塵數世界。有世界。名妙輪藏。佛號大喜清凈音。此上過佛剎。微塵數世界。有世界。名妙音藏。佛號大力善商主。此上過佛剎。微塵數世界。有世界。名清凈月。佛號須彌光智慧力。此上過佛剎。微塵數世界。有世界。名無邊莊嚴相。佛號方便愿凈月光。此上過佛剎。微塵數世界。有世界。名妙華音。佛號法海大愿音。此上過佛剎。微塵數世界。有世界。名一切寶莊嚴。佛號功德寶光明相。此上過佛剎。微塵數世界。有世界。名堅固地。佛號美音最勝天。此上過佛剎。微塵數世界。有世界。名普光善化。佛號大精進寂靜慧。此上過佛剎。微塵數世界。有世界。名善守護莊嚴行。佛號見者生歡喜。此上過佛剎。微塵數世界。有世界。名栴檀寶華藏。佛號甚深不可動智慧光遍照。此上過佛剎。微塵數世界。有世界。名現種種色相海。佛號普放不思議勝義王光明。此上過佛剎。微塵數世界。有世界。名化現十方大光明。佛號勝功德威光無與等。此上過佛剎。微塵數世界。有世界。名須彌云幢。佛號極凈光明眼。此上過佛剎。微塵數世界。有世界。名蓮華遍照。其狀周圓。依無邊色。眾妙香。摩尼海住。一切乘莊嚴云。彌覆其上。二十佛剎微塵數。世界圍繞。純一清凈。佛號解脫精進日

諸佛子。此帝青寶莊嚴。香水海右旋。次有香水海。名金剛輪莊嚴底。世界種。名妙寶間錯因陀羅網。普賢智所生。音聲為體。此中最下方。有世界。名蓮華網。其狀猶如須彌山形。依眾妙華。山幢海住。佛境界摩尼王帝網云。而覆其上。佛剎微塵數。世界圍繞。純一清凈。佛號法身普覺慧。此上過佛剎。微塵數世界。有世界。名無盡日光明。佛號最勝大覺慧。此上過佛剎。微塵數世界。有世界。名普放妙光明。佛號大福云無盡力。此上過佛剎。微塵數世界。有世界。名樹華幢。佛號無邊智法界音。此上過佛剎。微塵數世界。有世界。名真珠蓋。佛號波羅蜜師子頻申。此上過佛剎。微塵數世界。有世界。名無邊音。佛號一切智妙覺慧。此上過佛剎。微塵數世界。有世界。名普見樹峰。佛號普現眾生前。此上過佛剎。微塵數世界。有世界。名師子帝網光。佛號無垢日金色光焰云。此上過佛剎。微塵數世界。有世界。名眾寶間錯。佛號帝幢最勝慧。此上過佛剎。微塵數世界。有世界。名無垢光明地。佛號一切力清凈月。此上過佛剎。微塵數世界。有世界。名恒出嘆佛功德音。佛號如虛空普覺慧。此上過佛剎。微塵數世界。有世界。名高焰藏。佛號化現十方大云幢。此上過佛剎。微塵數世界。有世界。名光嚴道場。佛號無等智遍照。此上過佛剎。微塵數世界。有世界。名出生一切寶莊嚴。佛號廣度眾生神通王。此上過佛剎。微塵數世界。有世界。名光嚴妙宮殿。佛號一切義成廣大慧。此上過佛剎。微塵數世界。有世界。名離塵寂靜。佛號不唐現。此上過佛剎。微塵數世界。有世界。名摩尼華幢。佛號悅意吉祥音。此上過佛剎。微塵數世界。有世界。名普云藏。其狀猶如樓閣之形。依種種宮殿。香水海住。一切寶燈云彌覆其上。二十佛剎微塵數。世界圍繞純一清凈。佛號最勝覺神通王。諸佛子。此金剛輪莊嚴底。香水海右旋。次有香水海。名蓮華因陀羅網。世界種。名普現十方影。依一切香。摩尼莊嚴。蓮華住。一切佛智光音聲為體。此中最下方。有世界。名眾生海寶光明。其狀猶如真珠之藏。依一切摩尼。瓔珞海漩住。水光明摩尼云。而覆其上。佛剎微塵數。世界圍繞純一清凈。佛號不思議功德遍照月。此上過佛剎。微塵數世界。有世界。名妙香輪。佛號無量力幢。此上過佛剎。微塵數世界。有世界。名妙光輪。佛號法界光音覺悟慧。此上過佛剎。微塵數世界。有世界。名吼聲摩尼幢。佛號蓮華光恒垂妙臂。此上過佛剎。微塵數世界。有世界。名極堅固輪。佛號不退轉功德海光明。此上過佛剎。微塵數世界。有世界。名眾行光莊嚴。佛號一切智普勝尊。此上過佛剎。微塵數世界。有世界。名師子座遍照。佛號師子光無量力覺慧。此上過佛剎。微塵數世界。有世界。名寶焰莊嚴。佛號一切法清凈智。此上過佛剎。微塵數世界。有世界。名無量燈。佛號無憂相。此上過佛剎。微塵數世界。有世界。名常聞佛音。佛號自然勝威光。此上過佛剎。微塵數世界。有世界。名清凈變化。佛號金蓮華光明。此上過佛剎。微塵數世界。有世界。名普入十方。佛號觀法界頻申慧。此上過佛剎。微塵數世界。有世界。名熾然焰。佛號光焰樹緊那羅王。此上過佛剎。微塵數世界。有世界。名香光遍照。佛號香燈善化王。此上過佛剎。微塵數世界。有世界。名無量華聚輪。佛號普現佛功德。此上過佛剎。微塵數世界。有世界。名眾妙普清凈。佛號一切法平等神通王。此上過佛剎。微塵數世界。有世界。名金光海。佛號十方自在大變化。此上過佛剎。微塵數世界。有世界。名真珠華藏。佛號法界寶光明不可思議慧。此上過佛剎。微塵數世界。有世界。名帝釋須彌師子座。佛號勝力光。此上過佛剎。微塵數世界。有世界。名無邊寶普照。其形四方。依華林海住。普雨無邊色。摩尼王帝網。彌覆其上。二十佛剎微塵數。世界圍繞。純一清凈。佛號遍照世間最勝音諸佛子。此蓮華因陀羅網。香水海右旋。次有香水海。名積集寶香藏。世界種。名一切威德莊嚴。以一切佛法輪音聲為體。此中最下方。有世界。名種種出生。形如金剛。依種種金剛山幢住。金剛寶光云。而覆其上。佛剎微塵數。世界圍繞。純一清凈。佛號蓮華眼。此上過佛剎。微塵數世界。有世界。名喜見音。佛號生喜樂。此上過佛剎。微塵數世界。有世界。名寶莊嚴幢。佛號一切智。此上過佛剎。微塵數世界。有世界。名多羅華普照。佛號無垢寂妙音。此上過佛剎。微塵數世界。有世界。名變化光。佛號清凈空智慧月。此上過佛剎。微塵數世界。有世界。名眾妙間錯。佛號開示福德海密云相。此上過佛剎。微塵數世界。有世界。名一切莊嚴具。妙音聲。佛號歡喜云。此上過佛剎。微塵數世界。有世界。名蓮華池。佛號名稱幢。此上過佛剎。微塵數世界。有世界。名一切寶莊嚴。佛號頻申觀察眼。此上過佛剎。微塵數世界。有世界。名凈妙華。佛號無盡金剛智。此上過佛剎。微塵數世界。有世界。名蓮華莊嚴城。佛號日藏眼普光明。此上過佛剎。微塵數世界。有世界。名無量樹峰。佛號一切法雷音。此上過佛剎。微塵數世界。有世界。名日光明。佛號開示無量智。此上過佛剎。微塵數世界。有世界。名依止蓮華葉。佛號一切福德山。此上過佛剎。微塵數世界。有世界。名風普持。佛號日曜根。此上過佛剎。微塵數世界。有世界。名光明顯現。佛號身光普照。此上過佛剎。微塵數世界。有世界。名香雷音。金剛寶普照。佛號最勝華開敷相。此上過佛剎。微塵數世界。有世界。名帝網莊嚴。形如欄楯。依一切莊嚴海住。光焰樓閣云。彌覆其上。二十佛剎微塵數。世界圍繞。純一清凈。佛號示現無畏云

諸佛子。此積集寶香藏。香水海右旋。次有香水海。名寶莊嚴。世界種。名普無垢。以一切微塵中。佛剎神變聲為體。此中最下方。有世界。名凈妙。平坦形如寶身。依一切寶光輪海住。種種栴檀。摩尼真珠云。而覆其上。佛剎微塵數。世界圍繞。純一清凈。佛號難摧伏無等幢。此上過佛剎。微塵數世界。有世界。名熾然妙莊嚴。佛號蓮華慧神通王。此上過佛剎。微塵數世界。有世界。名微妙相輪幢。佛號十方大名稱無盡光。此上過佛剎。微塵數世界。有世界。名焰藏摩尼妙莊嚴。佛號大智慧見聞皆歡喜。此上過佛剎。微塵數世界。有世界。名妙華莊嚴。佛號無量力最勝智。此上過佛剎。微塵數世界。有世界。名出生凈微塵。佛號超勝梵。此上過佛剎。微塵數世界。有世界。名普光明變化香。佛號香象金剛大力勢。此上過佛剎。微塵數世界。有世界。名光明旋。佛號義成善名稱。此上過佛剎。微塵數世界。有世界。名寶瓔珞海。佛號無比光遍照。此上過佛剎。微塵數世界。有世界。名妙華燈幢。佛號究竟功德無礙慧燈。此上過佛剎。微塵數世界。有世界。名善巧莊嚴。佛號慧日波羅蜜。此上過佛剎。微塵數世界。有世界。名栴檀華普光明。佛號無邊慧法界音。此上過佛剎。微塵數世界。有世界。名帝網幢。佛號燈光迥照。此上過佛剎。微塵數世界。有世界。名凈華輪。佛號法界日光明。此上過佛剎。微塵數世界。有世界。名大威耀。佛號無邊功德海法輪音。此上過佛剎。微塵數世界。有世界。名同安住。寶蓮華池。佛號開示入不可思議智。此上過佛剎。微塵數世界。有世界。名平坦地。佛號功德寶光明王。此上過佛剎。微塵數世界。有世界。名香摩尼聚。佛號無盡福德海妙莊嚴。此上過佛剎。微塵數世界。有世界。名微妙光明。佛號無等力普遍音。此上過佛剎。微塵數世界。有世界。名十方普堅固。莊嚴照耀。其形八隅。依心王摩尼輪海住。一切寶莊嚴帳云。彌覆其上。二十佛剎微塵數。世界圍繞。純一清凈。佛號普眼大明燈

諸佛子此寶莊嚴香水海右旋。次有香水海。名金剛寶聚。世界種。名法界行。以一切菩薩地。方便法音聲為體。此中最下方。有世界。名凈光照耀。形如珠貫。依一切寶色。珠瓔海住。菩薩珠髻。光明摩尼云。而覆其上。佛剎微塵數。世界圍繞。純一清凈。佛號最勝功德光。此上過佛剎。微塵數世界。有世界。名妙蓋。佛號法自在慧。此上過佛剎。微塵數世界。有世界。名寶莊嚴師子座。佛號大龍淵。此上過佛剎。微塵數世界。有世界。名出現金剛座。佛號升師子座蓮華臺。此上過佛剎。微塵數世界。有世界。名蓮華勝音。佛號智光普開悟。此上過佛剎。微塵數世界。有世界。名善慣習。佛號持地妙光王。此上過佛剎。微塵數世界。有世界。名喜樂音。佛號法燈王。此上過佛剎。微塵數世界。有世界。名摩尼藏。因陀羅網。佛號不空見。此上過佛剎。微塵數世界。有世界。名眾妙地藏。佛號焰身幢。此上過佛剎。微塵數世界。有世界。名金光輪。佛號凈治眾生行。此上過佛剎。微塵數世界。有世界。名須彌山莊嚴。佛號一切功德云普照。此上過佛剎。微塵數世界。有世界。名眾樹形。佛號寶華相凈月覺。此上過佛剎。微塵數世界。有世界。名無怖畏。佛號最勝金光炬。此上過佛剎。微塵數世界。有世界。名大名稱龍王幢。佛號觀等一切法。此上過佛剎。微塵數世界。有世界。名示現摩尼色。佛號變化日此上過佛剎。微塵數世界。有世界。名光焰燈莊嚴。佛號寶蓋光遍照。此上過佛剎。微塵數世界。有世界。名香光云。佛號思惟慧。此上過佛剎。微塵數世界。有世界。名無怨仇。佛號精進勝慧海。此上過佛剎。微塵數世界。有世界。名一切莊嚴具光明幢。佛號普現悅意蓮華自在王。此上過佛剎。微塵數世界。有世界。名毫相莊嚴。形如半月。依須彌山摩尼華海住。一切莊嚴。熾盛光摩尼王云。彌覆其上。二十佛剎微塵數。世界圍繞。純一清凈。佛號清凈眼

諸佛子。此金剛寶聚。香水海右旋。次有香水海。名天城寶堞。世界種。名燈焰光明。以普示一切。平等法輪音為體。此中最下方。有世界。名寶月光焰輪。形如一切莊嚴具。依一切寶。莊嚴華海住。琉璃色師子座云。而覆其上。佛剎微塵數。世界圍繞。純一清凈。佛號日月自在光。此上過佛剎。微塵數世界。有世界。名須彌寶光。佛號無盡法寶幢。此上過佛剎。微塵數世界。有世界。名眾妙光明幢。佛號大華聚。此上過佛剎。微塵數世界。有世界。名摩尼光明華。佛號人中最自在。此上過佛剎。微塵數世界。有世界。名普音。佛號一切智遍照。此上過佛剎。微塵數世界。有世界。名大樹緊那羅音。佛號無量福德自在龍。此上過佛剎。微塵數世界。有世界。名無邊凈光明。佛號功德寶華光。此上過佛剎。微塵數世界。有世界。名最勝音。佛號一切智莊嚴。此上過佛剎。微塵數世界。有世界。名眾寶間飾。佛號寶焰須彌山。此上過佛剎。微塵數世界。有世界。名清凈須彌音。佛號出現一切行光明。此上過佛剎。微塵數世界。有世界。名香水蓋。佛號一切波羅蜜無礙海。此上過佛剎。微塵數世界。有世界。名師子華網。佛號寶焰幢。此上過佛剎。微塵數世界。有世界。名金剛妙華燈。佛號一切大愿光。此上過佛剎。微塵數世界。有世界。名一切法光明地。佛號一切法廣大真實義。此上過佛剎。微塵數世界。有世界。名真珠末。平坦莊嚴。佛號勝慧光明網。此上過佛剎。微塵數世界。有世界。名琉璃華。佛號寶積幢。此上過佛剎。微塵數世界。有世界。名無量妙光輪。佛號大威力智海藏。此上過佛剎。微塵數世界。有世界。名明見十方。佛號凈修一切功德幢。此上過佛剎。微塵數世界。有世界。名可愛樂梵音。形如佛手。依寶光網海住。菩薩身一切莊嚴云。彌覆其上。二十佛剎微塵數。世界圍繞。純一清凈。佛號普照法界無礙光

大方廣佛華嚴經卷第九大方廣佛華嚴經卷第十

　　　　于闐國三藏實叉難陀奉　制譯


　　華藏世界品第五之三

爾時普賢菩薩。復告大眾言。諸佛子。彼離垢焰藏香水海東。次有香水海。名變化微妙身。此海中。有世界種。名善布差別方。次有香水海。名金剛眼幢。世界種。名莊嚴法界橋。次有香水海。名種種蓮華妙莊嚴。世界種。名恒出十方變化。次有香水海。名無間寶王輪。世界種。名寶蓮華莖密云。次有香水海。名妙香焰普莊嚴。世界種。名毗盧遮那變化行。次有香水海。名寶末閻浮幢。世界種。名諸佛護念境界。次有香水海。名一切色熾然光。世界種。名最勝光遍照。次有香水海。名一切莊嚴具境界。世界種。名寶焰燈。如是等。不可說佛剎。微塵數香水海。其最近輪圍山香水海。名玻璃地。世界種。名常放光明。以世界海。清凈劫音聲為體。此中最下方。有世界。名可愛樂凈光幢。佛剎微塵數。世界圍繞。純一清凈。佛號最勝三昧精進慧。此上過十佛剎。微塵數世界。與金剛幢世界齊等。有世界。名香莊嚴幢。十佛剎微塵數。世界圍繞。純一清凈。佛號無障礙法界燈。此上過三佛剎。微塵數世界。與娑婆世界齊等。有世界。名放光明藏。佛號遍法界無障礙慧明。此上過七佛剎。微塵數世界。至此世界種最上方。有世界。名最勝身香。二十佛剎。微塵數世界圍繞。純一清凈。佛號覺分華

諸佛子。彼無盡光明輪香水海外。次有香水海。名具足妙光。世界種。名遍無垢。次有香水海。名光耀蓋。世界種。名無邊普莊嚴。次有香水海。名妙寶莊嚴。世界種。名香摩尼軌度形。次有香水海。名出佛音聲。世界種。名善建立莊嚴。次有香水海。名香幢須彌藏。世界種。名光明遍滿。次有香水海。名栴檀妙光明。世界種。名華焰輪。次有香水海。名風力持。世界種。名寶焰云幢。次有香水海。名帝釋身莊嚴。世界種。名真珠藏。次有香水海。名平坦嚴凈。世界種。名毗琉璃末。種種莊嚴。如是等。不可說佛剎。微塵數香水海。其最近輪圍山香水海。名妙樹華。世界種。名出生諸方廣大剎。以一切佛。摧伏魔音為體。此中最下方。有世界。名焰炬幢。佛號世間功德海。此上過十佛剎。微塵數世界。與金剛幢世界齊等。有世界。名出生寶。佛號師子力寶云。此上與娑婆世界齊等。有世界。名衣服幢。佛號一切智海王。于此世界種最上方。有世界。名寶瓔珞。師子光明。佛號善變化蓮華幢

諸佛子。彼金剛焰光明。香水海外。次有香水海。名一切莊嚴具瑩飾幢。世界種。名清凈行莊嚴。次有香水海。名一切寶華光耀海。世界種。名功德相莊嚴。次有香水海。名蓮華開敷。世界種。名菩薩摩尼冠莊嚴。次有香水海。名妙寶衣服。世界種。名凈珠輪。次有香水海。名可愛華遍照。世界種。名百光云照耀。次有香水海。名遍虛空大光明。世界種。名寶光普照。次有香水海。名妙華莊嚴幢。世界種。名金月眼瓔珞。次有香水海。名真珠香海藏。世界種。名佛光明。次有香水海。名寶輪光明。世界種。名善化現佛境界光明。如是等不可說佛剎。微塵數香水海。其最近輪圍山香水海。名無邊輪莊嚴底。世界種。名無量方差別。以一切國土。種種言說音為體。此中最下方。有世界。名金剛華蓋。佛號無盡相光明普門音。此上過十佛剎。微塵數世界。有世界。與金剛幢世界齊等。名出生寶衣幢。佛號福德云大威勢。此上與娑婆世界齊等。有世界。名眾寶具妙莊嚴。佛號勝慧海。于此世界種最上方。有世界。名日光明衣服幢。佛號智日蓮華云

諸佛子彼帝青寶莊嚴。香水海外。次有香水海。名阿修羅宮殿。世界種。名香水光所持。次有香水海。名寶師子莊嚴。世界種。名遍示十方一切寶。次有香水海。名宮殿色光明云。世界種。名寶輪妙莊嚴。次有香水海。名出大蓮華。世界種。名妙莊嚴遍照法界。次有香水海。名燈焰妙眼。世界種。名遍觀察十方變化。次有香水海。名不思議莊嚴輪。世界種。名十方光明普名稱。次有香水海。名寶積莊嚴。世界種。名燈光照耀。次有香水海。名清凈寶光明。世界種。名須彌無能為礙風。次有香水海。名寶衣欄楯。世界種。名如來身光明。如是等不可說佛剎。微塵數香水海。其最近輪圍山香水海。名樹莊嚴幢。世界種。名安住帝網以一切菩薩。智地音聲為體。此中最下方。有世界。名妙金色。佛號香焰勝威光。此上過十佛剎。微塵數世界。與金剛幢世界齊等。有世界。名摩尼樹華。佛號無礙普現。此上與娑婆世界齊等。有世界。名毗琉璃妙莊嚴。佛號法自在堅固慧。于此世界種最上方。有世界。名梵音妙莊嚴。佛號蓮華開敷光明王

諸佛子。彼金剛輪莊嚴底。香水海外。次有香水海。名化現蓮華處。世界種。名國土平正。次有香水海。名摩尼光。世界種。名遍法界無迷惑。次有香水海。名眾妙香日摩尼。世界種。名普現十方。次有香水海。名恒納寶流。世界種。名普行佛言音。次有香水海。名無邊深妙音。世界種。名無邊方差別。次有香水海。名堅實積聚。世界種。名無量處差別。次有香水海。名清凈梵音。世界種。名普清凈莊嚴。次有香水海。名栴檀欄楯音聲藏。世界種。名迥出幢。次有香水海。名妙香寶王光莊嚴。世界種。名普現光明力

諸佛子。彼蓮華因陀羅網。香水海外。次有香水海。名銀蓮華妙莊嚴。世界種。名普遍行。次有香水海。名毗琉璃竹密焰云。世界種。名普出十方音。次有香水海。名十方光焰聚。世界種。名恒出。變化。分布十方。次有香水海。名出現真金摩尼幢。世界種。名金剛幢相。次有香水海。名平等大莊嚴。世界種。名法界勇猛旋次有香水海。名寶華叢無盡光。世界種。名無邊凈光明。次有香水海。名妙金幢。世界種。名演說微密處。次有香水海。名光影遍照。世界種。名普莊嚴。次有香水海。名寂音。世界種。名現前垂布。如是等。不可說佛剎。微塵數香水海。其最近輪圍山香水海。名密焰云幢。世界種。名一切光莊嚴。以一切如來。道場眾會音為體。于此最下方。有世界。名凈眼莊嚴。佛號金剛月遍照十方。此上過十佛剎。微塵數世界。與金剛幢世界齊等。有世界。名蓮華德。佛號大精進善覺慧。此上與娑婆世界齊等。有世界。名金剛密莊嚴。佛號娑羅王幢。此上過七佛剎。微塵數世界。有世界。名凈海莊嚴。佛號威德絕倫無能制伏

諸佛子。彼積集寶香藏。香水海外。次有香水海。名一切寶光明遍照。世界種。名無垢稱莊嚴。次有香水海。名眾寶華開敷。世界種。名虛空相。次有香水海。名吉祥幄遍照。世界種。名無礙光普莊嚴。次有香水海。名栴檀。樹華。世界種。名普現十方旋。次有香水海。名出生妙色寶。世界種。名勝幢周遍行。次有香水海。名普生金剛華。世界種。名現不思議莊嚴。次有香水海。名心王摩尼輪嚴飾。世界種。名示現無礙佛光明。次有香水海。名積集寶瓔珞。世界種。名凈除疑。次有香水海。名真珠輪普莊嚴。世界種。名諸佛愿所流。如是等。不可說佛剎。微塵數香水海。其最近輪圍山香水海。名閻浮檀寶藏輪。世界種。名普音幢。以入一切智門。音聲為體。此中最下方。有世界。名華蕊焰。佛號精進施。此上過十佛剎。微塵數世界。與金剛幢世界齊等。有世界。名蓮華光明幢。佛號一切功德最勝心王。此上過三佛剎。微塵數世界。與娑婆世界齊等。有世界。名十力莊嚴。佛號善出現無量功德王。于此世界種最上方。有世界。名摩尼香山幢。佛號廣大善眼凈除疑

諸佛子。彼寶莊嚴香水海外。次有香水海。名持須彌光明藏。世界種。名出生廣大云。次有香水海。名種種莊嚴。大威力境界。世界種。名無礙凈莊嚴。次有香水海。名密布寶蓮華。世界種。名最勝燈莊嚴。次有香水海。名依止一切寶莊嚴。世界種。名日光明網藏。次有香水海。名眾多嚴凈。世界種。名寶華依處。次有香水海。名極聰慧行。世界種。名最勝形莊嚴。次有香水海。名持妙摩尼峰。世界種。名普凈虛空藏。次有香水海。名大光遍照。世界種。名帝青炬光明。次有香水海。名可愛摩尼珠。充滿遍照。世界種。名普吼聲。如是等。不可說佛剎。微塵數香水海。其最近輪圍山香水海。名出帝青寶。世界種。名周遍無差別。以一切菩薩震吼聲為體。此中最下方。有世界。名妙勝藏。佛號最勝功德慧。此上過十佛剎。微塵數世界。與金剛幢世界齊等。有世界。名莊嚴相。佛號超勝大光明。此上與娑婆世界齊等。有世界。名琉璃輪普莊嚴。佛號須彌燈。于此世界種最上方。有世界。名華幢海。佛號無盡變化妙慧云

諸佛子。彼金剛寶聚。香水海外。次有香水海。名崇飾寶埤堄。世界種。名秀出寶幢。次有香水海。名寶幢莊嚴。世界種。名現一切光明。次有香水海。名妙寶云。世界種。名一切寶莊嚴。光明遍照。次有香水海。名寶樹華莊嚴。世界種。名妙華間飾。次有香水海。名妙寶衣莊嚴。世界種。名光明海。次有香水海。名寶樹峰。世界種。名寶焰云。次有香水海。名示現光明。世界種。名入金剛無所礙。次有香水海。名蓮華普莊嚴。世界種。名無邊岸海淵。次有香水海。名妙寶莊嚴。世界種。名普示現國土藏。如是等。不可說佛剎。微塵數香水海。其最近輪圍山香水海。名不可壞海。世界種。名妙輪間錯蓮華場。以一切佛力。所出音為體。此中最下方。有世界。名最妙香。佛號變化無量塵數光。此上過十佛剎。微塵數世界。與金剛幢世界齊等。有世界。名不思議。差別莊嚴門。佛號無量智。此上與娑婆世界齊等。有世界。名十方光明。妙華藏。佛號師子眼光焰云。于此最上方。有世界。名海音聲。佛號水天光焰門

諸佛子。彼天城寶堞。香水海外。次有香水海。名焰輪赫奕光。世界種。名不可說種種莊嚴。次有香水海。名寶塵路。世界種。名普入無量旋。次有香水海。名具一切莊嚴。世界種。名寶光遍照。次有香水海。名布眾寶網。世界種。名安布深密。次有香水海。名妙寶莊嚴幢。世界種。名世界海明了音。次有香水海。名日宮清凈影。世界種。名遍入因陀羅網。次有香水海。名一切鼓樂美妙音。世界種。名圓滿平正。次有香水海。名種種妙莊嚴。世界種。名凈密光焰云。次有香水海。名周遍寶焰燈。世界種。名隨佛本愿種種形。如是等。不可說佛剎。微塵數香水海。其最近輪圍山香水海。名積集瓔珞衣。世界種。名化現妙衣。以三世一切佛。音聲為體。此中最下方。有香水海。名因陀羅華藏。世界。名發生歡喜。佛剎微塵數世界圍繞。純一清凈。佛號堅悟智。此上過十佛剎。微塵數世界。與金剛幢世界齊等。有世界。名寶網莊嚴。十佛剎微塵數。世界圍繞。純一清凈。佛號無量歡喜光。此上過三佛剎。微塵數世界。與娑婆世界齊等。有世界。名寶蓮華師子座。十三佛剎微塵數。世界圍繞。佛號最清凈不空聞。此上過七佛剎。微塵數世界。至此世界種最上方。有世界。名寶色龍光明。二十佛剎微塵數。世界圍繞。純一清凈。佛號遍法界普照明

諸佛子。如是十不可說佛剎。微塵數香水海中。有十不可說佛剎。微塵數世界種皆依現一切菩薩形。摩尼王幢。莊嚴蓮華住。各各莊嚴際。無有間斷。各各放寶色光明。各各光明云。而覆其上各各莊嚴具。各各劫差別。各各佛出現。各各演法海。各各眾生遍充滿。各各十方普趣入。各各一切佛神力所加持。此一一世界種中。一切世界。依種種莊嚴住。遞相接連。成世界網。于華藏莊嚴世界海。種種差別。周遍建立。爾時普賢菩薩。欲重宣其義。承佛威力。而說頌言


　華藏世界海　　法界等無別
　莊嚴極清凈　　安住于虛空
　此世界海中　　剎種難思議
　一一皆自在　　各各無雜亂
　華藏世界海　　剎種善安布
　殊形異莊嚴　　種種相不同
　諸佛變化音　　種種為其體
　隨其業力見　　剎種妙嚴飾
　須彌山城網　　水旋輪圓形
　廣大蓮華開　　彼彼互圍繞
　山幢樓閣形　　旋轉金剛形
　如是不思議　　廣大諸剎種
　大海真珠焰　　光網不思議
　如是諸剎種　　悉在蓮華住
　一一諸剎種　　光網不可說
　光中現眾剎　　普遍十方海
　一切諸剎種　　所有莊嚴具
　國土悉入中　　普見無有盡
　剎種不思議　　世界無邊際
　種種妙嚴好　　皆由大仙力
　一切剎種中　　世界不思議
　或成或有壞　　或有已壞滅
　譬如林中葉　　有生亦有落
　如是剎種中　　世界有成壞
　譬如依樹林　　種種果差別
　如是依剎種　　種種眾生住
　譬如種子別　　生果各殊異
　業力差別故　　眾生剎不同
　譬如心王寶　　隨心見眾色
　眾生心凈故　　得見清凈剎
　譬如大龍王　　興云遍虛空
　如是佛愿力　　出生諸國土
　如幻師咒術　　能現種種事
　眾生業力故　　國土不思議
　譬如眾繢像　　畫師之所作
　如是一切剎　　心畫師所成
　眾生身各異　　隨心分別起
　如是剎種種　　莫不皆由業
　譬如見導師　　種種色差別
　隨眾生心行　　見諸剎亦然
　一切諸剎際　　周布蓮華網
　種種相不同　　莊嚴悉清凈
　彼諸蓮華網　　剎網所安住
　種種莊嚴事　　種種眾生居
　或有剎土中　　險惡不平坦
　由眾生煩惱　　于彼如是見
　雜染及清凈　　無量諸剎種
　隨眾生心起　　菩薩力所持
　或有剎土中　　雜染及清凈
　斯由業力起　　菩薩之所化
　有剎放光明　　離垢寶所成
　種種妙嚴飾　　諸佛令清凈
　一一剎種中　　劫燒不思議
　所現雖敗惡　　其處常堅固
　由眾生業力　　出生多剎土
　依止于風輪　　及以水輪住
　世界法如是　　種種見不同
　而實無有生　　亦復無滅壞
　一一心念中　　出生無量剎
　以佛威神力　　悉見凈無垢
　有剎泥土成　　其體甚堅鞕
　黑闇無光照　　惡業者所居
　有剎金剛成　　雜染大憂怖
　苦多而樂少　　薄福之所處
　或有用鐵成　　或以赤銅作
　石山險可畏　　罪惡者充滿
　剎中有地獄　　眾生苦無救
　常在黑闇中　　焰海所燒然
　或復有畜生　　種種丑陋形
　由其自惡業　　常受諸苦惱
　或見閻羅界　　饑渴所煎逼
　登上大火山　　受諸極重苦
　或有諸剎土　　七寶所合成
　種種諸宮殿　　斯由凈業得
　汝應觀世間　　其中人與天
　凈業果成就　　隨時受快樂
　一一毛孔中　　億剎不思議
　種種相莊嚴　　未曾有迫隘
　眾生各各業　　世界無量種
　于中取著生　　受苦樂不同
　有剎眾寶成　　常放無邊光
　金剛妙蓮華　　莊嚴凈無垢
　有剎光為體　　依止光輪住
　金色栴檀香　　焰云普照明
　有剎月輪成　　香衣悉周布
　于一蓮華內　　菩薩皆充滿
　有剎眾寶成　　色相無諸垢
　譬如天帝網　　光明恒照耀
　有剎香為體　　或是金剛華
　摩尼光影形　　觀察甚清凈
　或有難思剎　　華旋所成就
　化佛皆充滿　　菩薩普光明
　或有清凈剎　　悉是眾華樹
　妙枝布道場　　蔭以摩尼云
　有剎凈光照　　金剛華所成
　有是佛化音　　無邊列成網
　有剎如菩薩　　摩尼妙寶冠
　或有如座形　　從化光明出
　或是栴檀末　　或是眉間光
　或佛光中音　　而成斯妙剎
　有見清凈剎　　以一光莊嚴
　或見多莊嚴　　種種皆奇妙
　或用十國土　　妙物作嚴飾
　或以千土中　　一切為莊校
　或以億剎物　　莊嚴于一土
　種種相不同　　皆如影像現
　不可說土物　　莊嚴于一剎
　各各放光明　　如來愿力起
　或有諸國土　　愿力所凈治
　一切莊嚴中　　普見眾剎海
　諸修普賢愿　　所得清凈土
　三世剎莊嚴　　一切于中現
　佛子汝應觀　　剎種威神力
　未來諸國土　　如夢悉令見
　十方諸世界　　過去國土海
　咸于一剎中　　現像猶如化
　三世一切佛　　及以其國土
　于一剎種中　　一切悉觀見
　一切佛神力　　塵中現眾土
　種種悉明見　　如影無真實
　或有眾多剎　　其形如大海
　或如須彌山　　世界不思議
　有剎善安住　　其形如帝網
　或如樹林形　　諸佛滿其中
　或作寶輪形　　或有蓮華狀
　八隅備眾飾　　種種悉清凈
　或有如座形　　或復有三隅
　或如佉勒迦　　城廓梵王身
　或如天主髻　　或有如半月
　或如摩尼山　　或如日輪形
　或有世界形　　譬如香海旋
　或作光明輪　　佛昔所嚴凈
　或有輪輞形　　或有壇墠形
　或如佛毫相　　肉髻廣長眼
　或有如佛手　　或如金剛杵
　或如焰山形　　菩薩悉周遍
　或如師子形　　或如海蚌形
　無量諸色相　　體性各差別
　于一剎種中　　剎形無有盡
　皆由佛愿力　　護念得安住
　有剎住一劫　　或住于十劫
　乃至過百千　　國土微塵數
　或于一劫中　　見剎有成壞
　或無量無數　　乃至不思議
　或有剎有佛　　或有剎無佛
　或有唯一佛　　或有無量佛
　國土若無佛　　他方世界中
　有佛變化來　　為現諸能事
　沒天與降神　　處胎及出生
　降魔成正覺　　轉無上法輪
　隨眾生心樂　　示現種種相
　為轉妙法輪　　悉應其根欲
　一一佛剎中　　一佛出興世
　經于億千歲　　演說無上法
　眾生非法器　　不能見諸佛
　若有心樂者　　一切處皆見
　一一剎土中　　各有佛興世
　一切剎中佛　　億數不思議
　此中一一佛　　現無量神變
　悉遍于法界　　調伏眾生海
　有剎無光明　　黑闇多恐懼
　苦觸如刀劍　　見者自酸毒
　或有諸天光　　或有宮殿光
　或日月光明　　剎網難思議
　有剎自光明　　或樹放凈光
　未曾有苦惱　　眾生福力故
　或有山光明　　或有摩尼光
　或以燈光照　　悉眾生業力
　或有佛光明　　菩薩滿其中
　有是蓮華光　　焰色甚嚴好
　有剎華光照　　有以香水照
　涂香燒香照　　皆由凈愿力
　有以云光照　　摩尼蚌光照
　佛神力光照　　能宣悅意聲
　或以寶光照　　或金剛焰照
　凈音能遠震　　所至無眾苦
　或有摩尼光　　或是嚴具光
　或道場光明　　照耀眾會中
　佛放大光明　　化佛滿其中
　其光普照觸　　法界悉周遍
　有剎甚可畏　　嗥叫大苦聲
　其聲極酸楚　　聞者生厭怖
　地獄畜生道　　及以閻羅處
　是濁惡世界　　恒出憂苦聲
　或有國土中　　常出可樂音
　悅意順其教　　斯由凈業得
　或有國土中　　恒聞帝釋音
　或聞梵天音　　一切世主音
　或有諸剎土　　云中出妙聲
　寶海摩尼樹　　及樂音遍滿
　諸佛圓光內　　化聲無有盡
　及菩薩妙音　　周聞十方剎
　不可思議國　　普轉法輪聲
　愿海所出聲　　修行妙音聲
　三世一切佛　　出生諸世界
　名號皆具足　　音聲無有盡
　或有剎中聞　　一切佛力音
　地度及無量　　如是法皆演
　普賢誓愿力　　億剎演妙音
　其音若雷震　　住劫亦無盡
　佛于清凈國　　示現自在音
　十方法界中　　一切無不聞　

大方廣佛華嚴經卷第十大方廣佛華嚴經卷第十一

　　　　于闐國三藏實叉難陀奉　制譯


　　毗盧遮那品第六

爾時。普賢菩薩。復告大眾言。諸佛子。乃往古世。過世界微塵數劫。復倍是數。有世界海。名普門凈光明。此世界海中有世界。名勝音。依摩尼華網海住。須彌山微塵數世界。而為眷屬。其形正圓。其地具有無量莊嚴。三百重眾寶樹輪圍山。所共圍繞。一切寶云。而覆其上。清凈無垢。光明照耀。城邑宮殿。如須彌山。衣服飲食。隨念而至。其劫名曰種種莊嚴。諸佛子。彼勝音世界中。有香水海。名清凈光明。其海中。有大華。須彌山出現。名華焰普莊嚴幢。十寶欄楯。周匝圍繞。于其山上。有一大林。名摩尼華枝輪。無量華樓閣。無量寶臺觀。周回布列。無量妙香幢。無量寶山幢。迥極莊嚴。無量寶芬陀利華。處處敷榮。無量香摩尼蓮華網。周匝垂布。樂音和悅。香云照耀。數各無量。不可紀極。有百萬億那由他城。周匝圍繞。種種眾生。于中止住。諸佛子。此林東有一大城。名焰光明。人王所都。百萬億那由他城。周匝圍繞。清凈妙寶。所共成立。縱廣各有七千由旬。七寶為廓。樓櫓卻敵。悉皆崇麗。七重寶塹香水盈滿。優缽羅華。波頭摩華。拘物頭華。芬陀利華。悉是眾寶。處處分布。以為嚴飾。寶多羅樹。七重圍繞。宮殿樓閣。悉寶莊嚴。種種妙網。張施其上。涂香散華。芬瑩其中。有百萬億那由他門。悉寶莊嚴。一一門前。各有四十九寶尸羅幢。次第行列

復有百萬億園林。周匝圍繞。其中皆有種種雜香。摩尼樹香。周流普熏。眾鳥和鳴。聽者歡悅。此大城中。所有居人。靡不成就業報神足。乘空往來。行同諸天。心有所欲。應念皆至。其城次南。有一天城。名樹華莊嚴。其次右旋。有大龍城。名曰究竟。次有夜叉城。名金剛勝妙幢。次有乾闥婆城。名曰妙宮。次有阿修羅城。名曰寶輪。次有迦樓羅城。名妙寶莊嚴。次有梵天王城。名種種妙莊嚴。如是等。百萬億那由他數。此一一城。各有百萬億那由他樓閣。所共圍繞。一一皆有無量莊嚴。諸佛子。此寶華枝輪大林之中。有一道場。名寶華遍照。以眾大寶。分布莊嚴。摩尼華輪。遍滿開敷。然以香燈。具眾寶色焰云彌覆。光網普照。諸莊嚴具。常出妙寶。一切樂中。恒奏雅音。摩尼寶王。現菩薩身。種種妙華。周遍十方。其道場前。有一大海。名香摩尼金剛。出大蓮華。名華蕊焰輪。其華廣大。百億由旬。莖葉須臺。皆是妙寶。十不可說。百千億那由他蓮華。所共圍繞。常放光明。恒出妙音。周遍十方。諸佛子。彼勝音世界。最初劫中。有十須彌山。微塵數如來。出興于世。其第一佛。號一切功德山須彌勝云。諸佛子。應知彼佛將出現時。一百年前。此摩尼華枝輪大林中。一切莊嚴。周遍清凈。所謂。出不思議寶焰云。發嘆佛功德音。演無數佛音聲。舒光布網。彌覆十萬。宮殿樓閣。互相照耀。寶華光明。騰聚成云。復出妙音。說一切眾生。前世所行。廣大善根。說三世一切。諸佛名號。說諸菩薩。所修愿行。究竟之道。說諸如來。轉妙法輪。種種言辭。現如是等。莊嚴之相。顯示如來。當出于世。其世界中。一切諸王。見此相故。善根成熟。悉欲見佛。而來道場。爾時。一切功德山須彌勝云佛。于其道場。大蓮華中。忽然出現。其身周普。等真法界。一切佛剎。皆示出生。一切道場。悉詣其所。無邊妙色。具足清凈。一切世間。無能映奪。具眾寶相。一一分明。一切宮殿。悉現其像。一切眾生。咸得目見。無邊化佛。從其身出。種種色光。充滿法界。如于此清凈光明香水海。華焰莊嚴幢須彌頂上。摩尼華枝輪大林中。出現其身。而坐于座。其勝音世界。有六十八千億須彌山頂。悉亦于彼。現身而坐。爾時彼佛即于眉間。放大光明。其光名發起一切善根音。十佛剎微塵數光明。而為眷屬。充滿一切十方國土。若有眾生。應可調伏。其光照觸。即自開悟。息諸惑熱。裂諸蓋網。摧諸障山。凈諸垢濁。發大信解。生勝善根。永離一切諸難恐怖。滅除一切身心苦惱。起見佛心。趣一切智。時一切世間主。并其眷屬。無量百千。蒙佛光明。所開覺故。悉詣佛所。頭面禮足

諸佛子。彼焰光明大城中有王。名喜見善慧。統領百萬億那由他城。夫人采女。三萬七千人。福吉祥為上首。王子五百人。(別本云二萬五千人)大威光為上首。大威光太子有十千夫人。妙見為上首。爾時。大威光太子。見佛光明已。以昔所修善根力故。即時證得十種法門。何謂為十。所謂。證得一切諸佛。功德輪三昧。證得一切佛法。普門陀羅尼。證得廣大方便藏。般若波羅蜜。證得調伏一切眾生。大莊嚴大慈。證得普云音大悲。證得生無邊功德。最勝心大喜。證得如實覺悟一切法大舍。證得廣大方便。平等藏大神通。證得增長信解力大愿。證得普入一切智。光明辯才門。爾時。大威光太子。獲得如是法光明已。承佛威力。普觀大眾。而說頌言


　世尊坐道場　　清凈大光明
　譬如千日出　　普照虛空界
　無量億千劫　　導師時乃現
　佛今出世間　　一切所瞻奉
　汝觀佛光明　　化佛難思議
　一切宮殿中　　寂然而正受
　汝觀佛神通　　毛孔出焰云
　照耀于世間　　光明無有盡
　汝應觀佛身　　光網極清凈
　現形等一切　　遍滿于十方
　妙音遍世間　　聞者皆欣樂
　隨諸眾生語　　贊嘆佛功德
　世尊光所照　　眾生悉安樂
　有苦皆滅除　　心生大歡喜
　觀諸菩薩眾　　十方來萃止
　悉放摩尼云　　現前稱贊佛
　道場出妙音　　其音極深遠
　能滅眾生苦　　此是佛神力
　一切咸恭敬　　心生大歡喜
　共在世尊前　　瞻仰于法王　

諸佛子。彼大威光太子。說此頌時。以佛神力。其聲普遍勝音世界。時喜見善慧王。聞此頌已。心大歡喜。觀諸眷屬。而說頌言


　汝應速召集　　一切諸王眾
　王子及大臣　　城邑宰官等
　普告諸城內　　疾應擊大鼓
　共集所有人　　俱行往見佛
　一切四衢道　　悉應鳴寶鐸
　妻子眷屬俱　　共往觀如來
　一切諸城廓　　宜令悉清凈
　普建勝妙幢　　摩尼以嚴飾
　寶帳羅眾網　　妓樂如云布
　嚴備在虛空　　處處令充滿
　道路皆嚴凈　　普雨妙衣服
　巾馭汝寶乘　　與我同觀佛
　各各隨自力　　普雨莊嚴具
　一切如云布　　遍滿虛空中
　香焰蓮華蓋　　半月寶瓔珞
　及無數妙衣　　汝等皆應雨
　須彌香水海　　上妙摩尼輪
　及清凈栴檀　　悉應雨滿空
　眾寶華瓔珞　　莊嚴凈無垢
　及以摩尼燈　　皆令在空住
　一切持向佛　　心生大歡喜
　妻子眷屬俱　　往見世所尊　

爾時喜見善慧王。與三萬七千夫人采女俱。福吉祥為上首。五百王子俱。大威光為上首。六萬大臣俱。慧力為上首。如是等。七十七百千億那由他眾。前后圍繞。從焰光明大城出。以王力故。一切大眾。乘空而往。諸供養具。遍滿虛空。至于佛所。頂禮佛足。卻坐一面。復有妙華城。善化幢天王。與十億那由他眷屬俱

復有究竟大城。凈光龍王。與二十五億眷屬俱。復有金剛勝幢城。猛健夜叉王與七十七億眷屬俱。復有無垢城。喜見乾闥婆王。與九十七億眷屬俱。復有妙輪城。凈色思惟阿修羅王。與五十八億眷屬俱。復有妙莊嚴城。十力行迦樓羅王。與九十九千眷屬俱

復有游戲快樂城。金剛德緊那羅王。與十八億眷屬俱。復有金剛幢城。寶稱幢摩睺羅伽王。與三億百千那由他眷屬俱。復有凈妙莊嚴城。最勝梵王。與十八億眷屬俱。如是等百萬億那由他大城中。所有諸王。并其眷屬。悉共往詣一切功德須彌勝云如來所。頂禮佛足。卻坐一面

時彼如來。為欲調伏諸眾生故。于眾會道場海中。說普集一切三世佛。自在法修多羅。世界微塵數修多羅。而為眷屬。隨眾生心。悉令獲益。是時。大威光菩薩。聞是法已。即獲一切功德須彌勝云佛。宿世所集法海光明。所謂。得一切法聚。平等三昧智光明。一切法悉入最初菩提心中住智光明。十方法界普光明藏。清凈眼智光明。觀察一切佛法。大愿海智光明。入無邊功德海。清凈行智光明。趣向不退轉。大力速疾藏智光明。法界中無量變化力。出離輪智光明。決定入無量功德。圓滿海智光明。了知一切佛決定解。莊嚴成就海智光明。了知法界無邊佛。現一切眾生前。神通海智光明。了知一切佛。力無所畏。法智光明。爾時大威光菩薩。得如是無量智光明已。承佛威力。而說頌言


　我聞佛妙法　　而得智光明
　以是見世尊　　往昔所行事
　一切所生處　　名號身差別
　及供養于佛　　如是我咸見
　往昔諸佛所　　一切皆承事
　無量劫修行　　嚴凈諸剎海
　舍施于自身　　廣大無涯際
　修治最勝行　　嚴凈諸剎海
　耳鼻頭手足　　及以諸宮殿
　舍之無有量　　嚴凈諸剎海
　能于一一剎　　億劫不思議
　修習菩提行　　嚴凈諸剎海
　普賢大愿力　　一切佛海中
　修行無量行　　嚴凈諸剎海
　如因日光照　　還見于日輪
　我以佛智光　　見佛所行道
　我觀佛剎海　　清凈大光明
　寂靜證菩提　　法界悉周遍
　我當如世尊　　廣凈諸剎海
　以佛威神力　　修習菩提行　

諸佛子。時大威光菩薩。以見一切功德山須彌勝云佛。承事供養故。于如來所。心得悟了。為一切世間。顯示如來往昔行海。顯示往昔菩薩行方便。顯示一切佛功德海。顯示普入一切法界清凈智。顯示一切道場中。成佛自在力。顯示佛力無畏。無差別智。顯示普示現如來身。顯示不可思議佛神變。顯示莊嚴無量。清凈佛土。顯示普賢菩薩。所有行愿。令如須彌山。微塵數眾生。發菩提心。佛剎微塵數眾生。成就如來清凈國土。爾時一切功德山須彌勝云佛。為大威光菩薩。而說頌言


　善哉大威光　　福藏廣名稱
　為利眾生故　　發趣菩提道
　汝獲智光明　　法界悉充遍
　福慧咸廣大　　當得深智海
　一剎中修行　　經于剎塵劫
　如汝見于我　　當獲如是智
　非諸劣行者　　能知此方便
　獲大精進力　　乃能凈剎海
　一一微塵中　　無量劫修行
　彼人乃能得　　莊嚴諸佛剎
　為一一眾生　　輪回經劫海
　其心不疲懈　　當成世導師
　供養一一佛　　悉盡未來際
　心無暫疲厭　　當成無上道
　三世一切佛　　當共滿汝愿
　一切佛會中　　汝身安住彼
　一切諸如來　　誓愿無有邊
　大智通達者　　能知此方便
　大光供養我　　故獲大威力
　令塵數眾生　　成熟向菩提
　諸修普賢行　　大名稱菩薩
　莊嚴佛剎海　　法界普周遍　

諸佛子。汝等應知。彼大莊嚴劫中。有恒河沙數小劫。人壽命二小劫。諸佛子。彼一切功德須彌勝云佛。壽命五十億歲。彼佛滅度后。有佛出世。名波羅蜜善眼莊嚴王。亦于彼摩尼華枝輪大林中。而成正覺。爾時。大威光童子。見彼如來。成等正覺。現神通力。即得念佛三昧。名無邊海藏門。即得陀羅尼。名大智力法淵。即得大慈。名普隨眾生。調伏度脫。即得大悲。名遍覆一切境界云。即得大喜。名一切佛功德海威力藏。即得大舍。名法性虛空。平等清凈。即得般若波羅蜜。名自性離垢。法界清凈身。即得神通。名無礙光普隨現。即得辯才。名善入離垢淵。即得智光。名一切佛法清凈藏。如是等十千法門。皆得通達。爾時。大威光童子。承佛威力。為諸眷屬。而說頌言


　不可思議億劫中　　導世明師難一遇
　此土眾生多善利　　而今得見第二佛
　佛身普放大光明　　色相無邊極清凈
　如云充滿一切土　　處處稱揚佛功德
　光明所照咸歡喜　　眾生有苦悉除滅
　各令恭敬起慈心　　此是如來自在用
　出不思議變化云　　放無量色光明網
　十方國土皆充滿　　此佛神通之所現
　一一毛孔現光云　　普遍虛空發大音
　所有幽冥靡不照　　地獄眾苦咸令滅
　如來妙音遍十方　　一切言音咸具演
　隨諸眾生宿善力　　此是大師神變用
　無量無邊大眾海　　佛于其中皆出現
　普轉無盡妙法輪　　調伏一切諸眾生
　佛神通力無有邊　　一切剎中皆出現
　善逝如是智無礙　　為利眾生成正覺
　汝等應生歡喜心　　踴躍愛樂極尊重
　我當與汝同詣彼　　若見如來眾苦滅
　發心回向趣菩提　　慈念一切諸眾生
　悉住普賢廣大愿　　當如法王得自在　

諸佛子。大威光童子。說此頌時。以佛神力。其聲無礙。一切世界。皆悉得聞。無量眾生。發菩提心。時大威光王子。與其父母。并諸眷屬。及無量百千億那由他眾生。前后圍繞。寶蓋如云。遍覆虛空。共詣波羅蜜善眼莊嚴王如來所。其佛為說法界體性。清凈莊嚴。修多羅。世界海微塵等修多羅。而為眷屬。彼諸大眾。聞此經已。得清凈智。名入一切凈方便。得于地。名離垢光明。得波羅蜜輪。名示現一切世間。愛樂莊嚴。得增廣行輪。名普入一切剎土。無邊光明清凈見。得趣向行輪。名離垢福德云光明幢。得隨入證輪。名一切法海。廣大光明。得轉深發趣行。名大智莊嚴。得灌頂智慧海。名無功用修極妙見。得顯了大光明。名如來功德海相。光影遍照。得出生愿力清凈智。名無量愿力信解藏。時彼佛。為大威光菩薩。而說頌言


　善哉功德智慧海　　發心趣向大菩提
　汝當得佛不思議　　普為眾生作依處
　汝已出生大智海　　悉能遍了一切法
　當以難思妙方便　　入佛無盡所行境
　已見諸佛功德云　　已入無盡智慧地
　諸波羅蜜方便海　　大名稱者當滿足
　已得方便總持門　　及以無盡辯才門
　種種行愿皆修習　　當成無等大智慧
　汝已出生諸愿海　　汝已入于三昧海
　當具種種大神通　　不可思議諸佛法
　究竟法界不思議　　廣大深心已清凈
　普見十方一切佛　　離垢莊嚴眾剎海
　汝已入我菩提行　　昔時本事方便海
　如我修行所凈治　　如是妙行汝皆悟
　我于無量一一剎　　種種供養諸佛海
　如彼修行所得果　　如是莊嚴汝咸見
　廣大劫海無有盡　　一切剎中修凈行
　堅固誓愿不可思　　當得如來此神力
　諸佛供養盡無余　　國土莊嚴悉清凈
　一切劫中修妙行　　汝當成佛大功德

諸佛子。波羅蜜善眼莊嚴王如來。入涅槃已。喜見善慧王。尋亦去世。大威光童子。受轉輪王位。彼摩尼華枝輪大林中。第三如來。出現于世。名最勝功德海。時大威光轉輪圣王。見彼如來。成佛之相。與其眷屬。及四兵眾。城邑聚落。一切人民。并持七寶。俱往佛所。以一切香。摩尼莊嚴。大樓閣。奉上于佛。時彼如來。于其林中。說菩薩普眼。光明行修多羅。世界微塵數修多羅。而為眷屬。爾時。大威光菩薩。聞此法已。得三昧。名大福德普光明。得此三昧故。悉能了知一切菩薩。一切眾生。過現未來。福非福海。時彼佛。為大威光菩薩。而說頌言


　善哉福德大威光　　汝等今來至我所
　愍念一切眾生海　　發勝菩提大愿心
　汝為一切苦眾生　　起大悲心令解脫
　當作群迷所依怙　　是名菩薩方便行
　若有菩薩能堅固　　修諸勝行無厭怠
　最勝最上無礙解　　如是妙智彼當得
　福德光者福幢者　　福德處者福海者
　普賢菩薩所有愿　　是汝大光能趣入
　汝能以此廣大愿　　入不思議諸佛海
　諸佛福海無有邊　　汝以妙解皆能見
　汝于十方國土中　　悉見無量無邊佛
　彼佛往昔諸行海　　如是一切汝咸見
　若有住此方便海　　必得入于智地中
　此是隨順諸佛學　　決定當成一切智
　汝于一切剎海中　　微塵劫海修諸行
　一切如來諸行海　　汝皆學已當成佛
　如汝所見十方中　　一切剎海極嚴凈
　汝剎嚴凈亦如是　　無邊愿者所當得
　今此道場眾會海　　聞汝愿已生欣樂
　皆入普賢廣大乘　　發心回向趣菩提
　無邊國土一一中　　悉入修行經劫海
　以諸愿力能圓滿　　普賢菩薩一切行　

諸佛子。彼摩尼華枝輪大林中。復有佛出。號名稱普聞蓮華眼幢。是時大威光。于此命終。生須彌山上。寂靜寶宮。天城中。為大天王。名離垢福德幢。共諸天眾俱詣佛所。雨寶華云。以為供養。時彼如來。為說廣大方便。普門遍照修多羅。世界海微塵數修多羅。而為眷屬。時天王眾。聞此經已。得三昧。名普門歡喜藏。以三昧力。能入一切法實相海。獲是益已。從道場出。還歸本處

大方廣佛華嚴經卷第十一大方廣佛華嚴經卷第十二

　　　　于闐國三藏實叉難陀奉　制譯


　　如來名號品第七

爾時世尊。在摩竭提國阿蘭若法菩提場中。始成正覺。于普光明殿。坐蓮華藏師子之座。妙悟皆滿。二行永絕。達無相法。住于佛住。得佛平等。到無障處。不可轉法。所行無礙。立不思議。普見三世。與十佛剎微塵數。諸菩薩俱。莫不皆是一生補處。悉從他方。而共來集。普善觀察諸眾生界。法界世界。涅槃界。諸業果報。心行次第。一切文義。世出世間。有為無為。過現未來。時諸菩薩。作是思惟。若世尊見愍我等。愿隨所樂。開示佛剎。佛住。佛剎莊嚴。佛法性。佛剎清凈。佛所說法。佛剎體性。佛威德。佛剎成就。佛大菩提。如十方一切世界。諸佛世尊。為成就一切菩薩故。令如來種性。不斷故。救護一切眾生故。令諸眾生。永離一切煩惱故。了知一切諸行故。演說一切諸法故。凈除一切雜染故。永斷一切疑網故。拔除一切希望故。滅壞一切愛著處故。說諸菩薩。十住十行。十回向十藏。十地十愿。十定十通。十頂。及說如來地。如來境界。如來神力。如來所行。如來力。如來無畏。如來三昧。如來神通。如來自在。如來無礙。如來眼。如來耳。如來鼻。如來舌。如來身。如來意。如來辯才。如來智慧。如來最勝。愿佛世尊。亦為我說

爾時世尊。知諸菩薩。心之所念。各隨其類。為現神通。現神通已。東方過十佛剎。微塵數世界。有世界。名金色。佛號不動智。彼世界中。有菩薩。名文殊師利。與十佛剎。微塵數諸菩薩俱。來詣佛所。到已作禮。即于東方。化作蓮華藏師子之座。結跏趺坐。南方過十佛剎。微塵數世界。有世界。名妙色。佛號無礙智。彼有菩薩。名曰覺首。與十佛剎。微塵數諸菩薩俱。來詣佛所。到已作禮。即于南方。化作蓮華藏師子之座。結跏趺坐。西方過十佛剎。微塵數世界。有世界。名蓮華色。佛號滅暗智。彼有菩薩。名曰財首。與十佛剎。微塵數諸菩薩俱。來詣佛所。到已作禮。即于西方。化作蓮華藏師子之座。結跏趺坐。北方過十佛剎。微塵數世界。有世界。名薝卜華色。佛號威儀智。彼有菩薩。名曰寶首。與十佛剎。微塵數諸菩薩俱。來詣佛所。到已作禮。即于北方。化作蓮華藏師子之座。結跏趺坐。東北方。過十佛剎。微塵數世界。有世界。名優缽羅華色。佛號明相智。彼有菩薩。名功德首。與十佛剎。微塵數諸菩薩俱。來詣佛所。到已作禮。即于東北方。化作蓮華藏師子之座。結跏趺坐。東南方。過十佛剎。微塵數世界。有世界。名金色。佛號究竟智。彼有菩薩。名目首。與十佛剎。微塵數諸菩薩俱。來詣佛所。到已作禮。即于東南方。化作蓮華藏師子之座。結跏趺坐。西南方。過十佛剎。微塵數世界。有世界。名寶色。佛號最勝智。彼有菩薩。名精進首。與十佛剎。微塵數諸菩薩俱。來詣佛所。到已作禮。即于西南方。化作蓮華藏師子之座。結跏趺坐。西北方。過十佛剎。微塵數世界。有世界。名金剛色。佛號自在智。彼有菩薩。名法首。與十佛剎。微塵數諸菩薩俱。來詣佛所。到已作禮。即于西北方。化作蓮華藏師子之座。結跏趺坐。下方過十佛剎。微塵數世界。有世界。名玻璃色。佛號梵智。彼有菩薩。名智首。與十佛剎。微塵數諸菩薩俱。來詣佛所。到已作禮。即于下方。化作蓮華藏師子之座。結跏趺坐。上方過十佛剎。微塵數世界。有世界。名平等色。佛號觀察智。彼有菩薩。名賢首。與十佛剎。微塵數諸菩薩俱。來詣佛所。到已作禮。即于上方。化作蓮華藏師子之座。結跏趺坐

爾時。文殊師利菩薩摩訶薩。承佛威力普觀一切菩薩眾會。而作是言。此諸菩薩。甚為希有。諸佛子。佛國土不可思議。佛住佛剎莊嚴。佛法性。佛剎清凈。佛說法。佛出現。佛剎成就。佛阿耨多羅三藐三菩提。皆不可思議。何以故。諸佛子。十方世界。一切諸佛。知諸眾生。樂欲不同。隨其所應。說法調伏。如是乃至等法界虛空界。諸佛子。如來于此娑婆世界。諸四天下。種種身。種種名。種種色相。種種修短。種種壽量。種種處所。種種諸根。種種生處。種種語業。種種觀察。令諸眾生。各別知見。諸佛子。如來于此四天下中。或名一切義成。或名圓滿月。或名師子吼。或名釋迦牟尼。或名第七仙。或名毗盧遮那。或名瞿曇氏。或名大沙門。或名最勝。或名導師。如是等。其數十千。令諸眾生。各別知見。諸佛子。此四天下東。次有世界。名為善護。如來于彼。或名金剛。或名自在。或名有智慧。或名難勝。或名云王。或名無諍。或名能為主。或名心歡喜。或名無與等。或名斷言論。如是等。其數十千。令諸眾生。各別知見。諸佛子。此四天下南。次有世界。名為難忍。如來于彼。或名帝釋。或名寶稱。或名離垢。或名實語。或名能調伏。或名具足喜。或名大名稱。或名能利益。或名無邊。或名最勝。如是等。其數十千。令諸眾生。各別知見。諸佛子。此四天下西。次有世界。名為親慧。如來于彼。或名水天。或名喜見。或名最勝王。或名調伏天。或名真實慧。或名到究竟。或名歡喜。或名法慧。或名所作已辦。或名善住。如是等。其數十千。令諸眾生。各別知見。諸佛子。此四天下北。次有世界。名有師子。如來于彼。或名大牟尼。或名苦行。或名世所尊。或名最勝田。或名一切智。或名善意。或名清凈。或名瑿羅跋那。或名最上施。或名苦行得。如是等。其數十千。令諸眾生。各別知見。諸佛子。此四天下東北方。次有世界。名妙觀察。如來于彼。或名調伏魔。或名成就。或名息滅。或名賢天。或名離貪。或名勝慧。或名心平等。或名無能勝。或名智慧音。或名難出現。如是等。其數十千。令諸眾生。各別知見。諸佛子。此四天下東南方。次有世界。名為喜樂。如來于彼。或名極威嚴。或名光焰聚。或名遍知。或名秘密。或名解脫。或名性安住。或名如法行。或名凈眼王。或名大勇健。或名精進力。如是等。其數十千。令諸眾生。各別知見。諸佛子。此四天下西南方。次有世界。名甚堅牢。如來于彼或名安住。或名智王。或名圓滿。或名不動。或名妙眼。或名頂王。或名自在音。或名一切施。或名持眾仙。或名勝須彌。如是等。其數十千。令諸眾生。各別知見。諸佛子。此四天下西北方。次有世界。名為妙地。如來于彼。或名普遍。或名光焰。或名摩尼髻。或名可憶念。或名無上義。或名常喜樂。或名性清凈。或名圓滿光。或名修臂。或名住本。如是等。其數十千。令諸眾生。各別知見。諸佛子。此四天下。次下方有世界。名為焰慧。如來于彼。或名集善根。或名師子相。或名猛利慧。或名金色焰。或名一切知識。或名究竟音。或名作利益。或名到究竟。或名真實天。或名普遍勝。如是等。其數十千。令諸眾生。各別知見。諸佛子。此四天下。次上方有世界。名曰持地。如來于彼。或名有智慧。或名清凈面。或名覺慧。或名上首。或名行莊嚴。或名發歡喜。或名意成滿。或名如盛火。或名持戒。或名一道。如是等。其數十千。令諸眾生。各別知見。諸佛子。此娑婆世界。有百億四天下。如來于中。有百億萬。種種名號。令諸眾生。各別知見。諸佛子。此娑婆世界東。次有世界。名為密訓。如來于彼。或名平等。或名殊勝。或名安慰。或名開曉意。或名真實語。或名得自在。或名最勝身。或名大勇猛。或名無等智。如是等。百億萬種種名號。令諸眾生。各別知見。諸佛子。此娑婆世界南。次有世界。名曰豐溢。如來于彼。或名本性。或名勤意。如是等。百億萬種種名號。令諸眾生。各別知見。諸佛子。此娑婆世界西。次有世界。名為離垢。如來于彼。或名意成。或名知道。或名安住本。或名能解縛。或名通達義。或名樂分別。或名最勝見。或名調伏行。或名眾苦行。或名具足力。如是等。百億萬種種名號。令諸眾生。各別知見。諸佛子。此娑婆世界北。次有世界。名曰豐樂。如來于彼。或名薝卜華色。或名日藏。或名善住。或名現神通。或名性超邁。或名慧日。或名無礙。或名如月現。或名迅疾風。或名清凈身。如是等。百億萬種種名號。令諸眾生。各別知見。諸佛子。此娑婆世界東北方。次有世界。名為攝取。如來于彼。或名永離苦。或名普解脫。或名大伏藏。或名解脫智。或名過去藏。或名寶光明。或名離世間。或名無礙地。或名凈信藏。或名心不動。如是等。百億萬種種名號。令諸眾生。各別知見。諸佛子。此娑婆世界東南方。次有世界。名為饒益。如來于彼。或名現光明。或名盡智。或名美音。或名勝根。或名莊嚴蓋。或名精進根。或名到分別彼岸。或名勝定。或名簡言辭。或名智慧海。如是等。百億萬種種名號。令諸眾生。各別知見。諸佛子。此娑婆世界西南方。次有世界。名為鮮少。如來于彼。或名牟尼主。或名具眾寶。或名世解脫。或名遍知根。或名勝言辭。或名明了見。或名根自在。或名大仙師。或名開導業。或名金剛師子。如是等。百億萬種種名號。令諸眾生。各別知見。諸佛子。此娑婆世界西北方。次有世界。名為歡喜。如來于彼。或名妙華聚。或名栴檀蓋。或名蓮華藏。或名超越諸法。或名法寶。或名復出生。或名凈妙蓋。或名廣大眼。或名有善法。或名專念法。或名網藏。如是等。百億萬種種名號。令諸眾生。各別知見。諸佛子。此娑婆世界。次下方有世界。名為關鑰。如來于彼。或名發起焰。或名調伏毒。或名帝釋弓。或名無常所。或名覺悟本。或名斷增長。或名大速疾。或名常樂施。或名分別道。或名摧伏幢。如是等。百億萬種種名號。令諸眾生。各別知見。諸佛子。此娑婆世界。次上方有世界。名曰振音。如來于彼。或名勇猛幢。或名無量寶。或名樂大施。或名天光。或名吉興。或名超境界。或名一切主。或名不退輪。或名離眾惡。或名一切智。如是等。百億萬種種名號。令諸眾生。各別知見。諸佛子。如娑婆世界。如是。東方百千億。無數無量。無邊無等。不可數不可稱。不可思不可量。不可說。盡法界虛空界。諸世界中。如來名號。種種不同。南西北方。四維上下。亦復如是。如世尊昔為菩薩時。以種種談論。種種語言。種種音聲。種種業。種種報。種種處。種種方便。種種根。種種信解。種種地位。而得成熟。亦令眾生。如是知見。而為說法

　　大方廣佛華嚴經四圣諦品第八

爾時文殊師利菩薩摩訶薩。告諸菩薩言。諸佛子。苦圣諦。此娑婆世界中。或名罪。或名逼迫或名變異。或名攀緣。或名聚。或名刺。或名依根。或名虛誑。或名癰瘡處。或名愚夫行。諸佛子苦集圣諦。此娑婆世界中。或名系縛。或名滅壞。或名愛著義。或名妄覺念。或名趣入。或名決定。或名網。或名戲論。或名隨行。或名顛倒根。諸佛子。苦滅圣諦。此娑婆世界中。或名無諍。或名離塵。或名寂靜。或名無相。或名無沒。或名無自性。或名無障礙。或名滅。或名體真實。或名住自性。諸佛子。苦滅道圣諦。此娑婆世界中。或名一乘。或名趣寂。或名導引。或名究竟無分別。或名平等。或名舍擔。或名無所趣。或名隨圣意。或名仙人行。或名十藏。諸佛子。此娑婆世界。說四圣諦。有如是等。四百億十千名。隨眾生心。悉令調伏

諸佛子。此娑婆世界。所言苦圣諦者。彼密訓世界中。或名營求根。或名不出離。或名系縛本。或名作所不應作。或名普斗諍。或名分析悉無力。或名作所依。或名極苦。或名躁動。或名形狀物。諸佛子。所言苦集圣諦者。彼密訓世界中。或名順生死。或名染著。或名燒然。或名流轉。或名敗壞根。或名續諸有。或名惡行。或名愛著。或名病源。或名分數。諸佛子。所言苦滅圣諦者。彼密訓世界中。或名第一義。或名出離。或名可贊嘆。或名安隱。或名善入處。或名調伏。或名一分。或名無罪。或名離貪。或名決定。諸佛子。所言苦滅道圣諦者。彼密訓世界中。或名猛將。或名上行。或名超出。或名有方便。或名平等眼。或名離邊。或名了悟。或名攝取。或名最勝眼。或名觀方。諸佛子。密訓世界。說四圣諦。有如是等。四百億十千名。隨眾生心。悉令調伏

諸佛子。此娑婆世界。所言苦圣諦者。彼最勝世界中。或名恐怖。或名分段。或名可厭惡。或名須承事。或名變異。或名招引怨。或名能欺奪。或名難共事。或名妄分別。或名有勢力。諸佛子。所言苦集圣諦者。彼最勝世界中。或名敗壞。或名癡根。或名大怨。或名利刃。或名滅味。或名仇對。或名非己物。或名惡導引。或名增黑闇。或名壞善利。諸佛子。所言苦滅圣諦者。彼最勝世界中。或名大義。或名饒益。或名義中義。或名無量。或名所應見。或名離分別。或名最上調伏。或名常平等。或名可同住。或名無為。諸佛子。所言苦滅道圣諦者。彼最勝世界中。或名能燒然。或名最上品。或名決定。或名無能破。或名深方便。或名出離。或名不下劣。或名通達。或名解脫性。或名能度脫。諸佛子。最勝世界。說四圣諦。有如是等。四百億十千名。隨眾生心。悉令調伏諸佛子。此娑婆世界。所言苦圣諦者。彼離垢世界中。或名悔恨。或名資待。或名展轉。或名住城。或名一味。或名非法。或名居宅。或名妄著處。或名虛妄見。或名無有數。諸佛子。所言苦集圣諦者。彼離垢世界中。或名無實物。或名但有語。或名非潔白。或名生地。或名執取。或名鄙賤。或名增長。或名重擔。或名能生。或名粗獷。諸佛子。所言苦滅圣諦者。彼離垢世界中。或名無等等。或名普除盡。或名離垢。或名最勝根。或名稱會。或名無資待。或名滅惑。或名最上。或名畢竟。或名破印。諸佛子。所言苦滅道圣諦者。彼離垢世界中。或名堅固物。或名方便分。或名解脫本。或名本性實。或名不可毀。或名最清凈。或名諸有邊。或名受寄全。或名作究竟。或名凈分別。諸佛子。離垢世界。說四圣諦。有如是等。四百億十千名。隨眾生心。悉令調伏

諸佛子。此娑婆世界。所言苦圣諦者。彼豐溢世界中。或名愛染處。或名險害根。或名有海分。或名積集成。或名差別根。或名增長。或名生滅。或名障礙。或名刀劍本。或名數所成。諸佛子。所言苦集圣諦者。彼豐溢世界中。或名可惡。或名名字。或名無盡。或名分數。或名不可愛。或名能攫噬。或名粗鄙物。或名愛著。或名器。或名動。諸佛子。所言苦滅圣諦者。彼豐溢世界中。或名相續斷。或名開顯。或名無文字。或名無所修。或名無所見。或名無所作。或名寂滅。或名已燒盡。或名舍重擔。或名已除壞。諸佛子。所言苦滅道圣諦者。彼豐溢世界中。或名寂滅行。或名出離行。或名勤修證。或名安隱去。或名無量壽。或名善了知。或名究竟道。或名難修習。或名至彼岸。或名無能勝。諸佛子。豐溢世界。說四圣諦。有如是等。四百億十千名。隨眾生心。悉令調伏

諸佛子。此娑婆世界。所言苦圣諦者。彼攝取世界中。或名能劫奪。或名非善友。或名多恐怖。或名種種戲論。或名地獄性。或名非實義。或名貪欲擔。或名深重根。或名隨心轉。或名根本空。諸佛子。所言苦集圣諦者。彼攝取世界中。或名貪著。或名惡成辨。或名過惡。或名速疾。或名能執取。或名想。或名有果。或名無可說。或名無可取。或名流轉。諸佛子。所言苦滅圣諦者彼攝取世界中。或名不退轉。或名離言說。或名無相狀。或名可欣樂。或名堅固。或名上妙。或名離癡。或名滅盡。或名遠惡。或名出離。諸佛子。所言苦滅道圣諦者。彼攝取世界中。或名離言。或名無諍。或名教導。或名善回向。或名大善巧。或名差別方便。或名如虛空。或名寂靜行。或名勝智。或名能了義。諸佛子。攝取世界。說四圣諦。有如是等。四百億十千名。隨眾生心。悉令調伏

諸佛子。此娑婆世界。所言苦圣諦者。彼饒益世界中。或名重擔。或名不堅。或名如賊。或名老死。或名愛所成。或名流轉。或名疲勞。或名惡相狀。或名生長。或名利刃。諸佛子。所言苦集圣諦者。彼饒益世界中。或名敗壞。或名渾濁。或名退失。或名無力。或名喪失。或名乖違。或名不和合。或名所作。或名取。或名意欲。諸佛子。所言苦滅圣諦者。彼饒益世界中。或名出獄。或名真實。或名離難。或名覆護。或名離惡。或名隨順。或名根本。或名舍因。或名無為。或名無相續。諸佛子。所言苦滅道圣諦者。彼饒益世界中。或名達無所有。或名一切印。或名三昧藏。或名得光明。或名不退法。或名能盡有。或名廣大路。或名能調伏。或名有安隱。或名不流轉根。諸佛子。饒益世界。說四圣諦。有如是等。四百億十千名。隨眾生心。悉令調伏

諸佛子。此娑婆世界。所言苦圣諦者。彼鮮少世界中。或名險樂欲。或名系縛處。或名邪行。或名隨受。或名無慚恥。或名貪欲根。或名恒河流。或名常破壞。或名炬火性。或名多憂惱。諸佛子。所言苦集圣諦者。彼鮮少世界中。或名廣地。或名能趣。或名遠慧。或名留難。或名恐怖。或名放逸。或名攝取。或名著處。或名宅主。或名連縛。諸佛子。所言苦滅圣諦者。彼鮮少世界中。或名充滿。或名不死。或名無我。或名無自性。或名分別盡。或名安樂住。或名無限量。或名斷流轉。或名絕行處。或名不二。諸佛子。所言苦滅道圣諦者。彼鮮少世界中。或名大光明。或名演說海。或名揀擇義。或名和合法。或名離取著。或名斷相續。或名廣大路。或名平等因。或名凈方便。或名最勝見。諸佛子。鮮少世界。說四圣諦。有如是等。四百億十千名。隨眾生心。悉令調伏諸佛子。此娑婆世界。所言苦圣諦者。彼歡喜世界中。或名流轉。或名出生。或名染著。或名重擔。或名差別。或名內險。或名集會。或名惡舍宅。或名苦惱性。諸佛子。所言苦集圣諦者。彼歡喜世界中。或名地。或名方便。或名非時。或名非實法。或名無底。或名攝取。或名離戒。或名煩惱法。或名狹劣見。或名垢聚。諸佛子。所言苦滅圣諦者。彼歡喜世界中。或名破依止。或名不放逸。或名真實。或名平等。或名善凈。或名無病。或名無曲。或名無相。或名自在。或名無生。諸佛子。所言苦滅道圣諦者。彼歡喜世界中。或名入勝界。或名斷集。或名超等類。或名廣大性。或名分別盡。或名神力道。或名眾方便。或名正念行。或名常寂路。或名攝解脫。諸佛子。歡喜世界。說四圣諦。有如是等。四百億十千名。隨眾生心。悉令調伏諸佛子。此娑婆世界。所言苦圣諦者。彼關鑰世界中。或名敗壞相。或名如壞器。或名我所成。或名諸趣身。或名數流轉。或名眾惡門或名性苦。或名可棄舍。或名無味。或名來去諸佛子。所言苦集圣諦者。彼關鑰世界中。或名行。或名憤毒。或名和合。或名受支。或名我心。或名雜毒。或名虛稱。或名乖違。或名熱惱。或名驚駭。諸佛子。所言苦滅圣諦者。彼關鑰世界中。或名無積集。或名不可得。或名妙藥。或名不可壞。或名無著。或名無量。或名廣大。或名覺分。或名離染。或名無障礙。諸佛子。所言苦滅道圣諦者。彼關鑰世界中。或名安隱行。或名離欲。或名究竟實。或名入義。或名性究竟。或名凈現。或名攝念。或名趣解脫。或名救濟。或名勝行。諸佛子。關鑰世界。說四圣諦。有如是等。四百億十千名。隨眾生心。悉令調伏

諸佛子。此娑婆世界。所言苦圣諦者。彼振音世界中。或名匿疵。或名世間。或名所依。或名傲慢。或名染著性。或名駛流。或名不可樂。或名覆藏。或名速滅。或名難調。諸佛子。所言苦集圣諦者。彼振音世界中。或名須制伏。或名心趣。或名能縛。或名隨念起。或名至后邊。或名共和合。或名分別。或名門。或名飄動。或名隱覆諸佛子。所言苦滅圣諦者。彼振音世界中。或名無依處。或名不可取。或名轉還。或名離諍。或名小。或名大。或名善凈。或名無盡。或名廣博。或名無等價。諸佛子。所言苦滅道圣諦者。彼振音世界中。或名觀察。或名能摧敵。或名了知印。或名能入性。或名難敵對。或名無限義。或名能入智。或名和合道。或名恒不動。或名殊勝義。諸佛子。振音世界。說四圣諦。有如是等。四百億十千名。隨眾生心。悉令調伏

諸佛子。如此娑婆世界中。說四圣諦。有四百億十千名。如是。東方百千億。無數無量。無邊無等。不可數不可稱。不可思不可量。不可說。盡法界虛空界。所有世界。彼一一世界中。說四圣諦。亦各有四百億十千名隨眾生心。悉令調伏。如東方。南西北方。四維上下。亦復如是。諸佛子。如娑婆世界。有如上所說。十方世界。彼一切世界。亦各有如是。十方世界。一一世界中。說苦圣諦。有百億萬種名。說集圣諦。滅圣諦。道圣諦。亦各有百億萬種名。皆隨眾生。心之所樂。令其調伏

大方廣佛華嚴經卷第十二大方廣佛華嚴經卷第十三

　　　　于闐國三藏實叉難陀奉　制譯


　　光明覺品第九

爾時世尊。從兩足輪下。放百億光明。照此三千大千世界。百億閻浮提。百億弗婆提。百億瞿耶尼。百億郁單越。百億大海。百億輪圍山。百億菩薩受生。百億菩薩出家。百億如來成正覺。百億如來轉法輪。百億如來入涅槃。百億須彌山王。百億四天王眾天。百億三十三天。百億夜摩天。百億兜率天。百億化樂天。百億他化自在天。百億梵眾天。百億光音天。百億遍凈天。百億廣果天。百億色究竟天。其中所有。悉皆明現。如此處見佛世尊。坐蓮華藏師子之座。十佛剎微塵數菩薩。所共圍繞。其百億閻浮提中。百億如來。亦如是坐。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其名曰文殊師利菩薩。覺首菩薩。財首菩薩。寶首菩薩。功德首菩薩。目首菩薩。精進首菩薩。法首菩薩。智首菩薩。賢首菩薩。是諸菩薩。所從來國。所謂金色世界。妙色世界。蓮華色世界。薝卜華色世界。優缽羅華色世界。金色世界。寶色世界。金剛色世界。玻璃色世界。平等色世界。此諸菩薩。各于佛所凈修梵行。所謂。不動智佛。無礙智佛。解脫智佛。威儀智佛。明相智佛。究竟智佛。最勝智佛。自在智佛。梵智佛。觀察智佛。爾時一切處。文殊師利菩薩。各于佛所。同時發聲。說此頌言


　若有見正覺　　解脫離諸漏
　不著一切世　　彼非證道眼
　若有知如來　　體相無所有
　修習得明了　　此人疾作佛
　能見此世界　　其心不搖動
　于佛身亦然　　當成勝智者
　若于佛及法　　其心了平等
　二念不現前　　當踐難思位
　若見佛及身　　平等而安住
　無住無所入　　當成難遇者
　色受無有數　　想行識亦然
　若能如是知　　當作大牟尼
　世及出世見　　一切皆超越
　而能善知法　　當成大光耀
　若于一切智　　發生回向心
　見心無所生　　當獲大名稱
　眾生無有生　　亦復無有壞
　若得如是智　　當成無上道
　一中解無量　　無量中解一
　了彼亙生起　　當成無所畏　

爾時光明過此世界。遍照東方。十佛國土。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。如此處見佛世尊。坐蓮華藏師子之座。十佛剎微塵數菩薩。所共圍繞。彼一一世界中。各有百億閻浮提。百億如來。亦如是坐。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等。爾時一切處。文殊師利菩薩。各于佛所。同時發聲。說此頌言


　眾生無智慧　　愛刺所傷毒
　為彼求菩提　　諸佛法如是
　普見于諸法　　二邊皆舍離
　道成永不退　　轉此無等輪
　不可思議劫　　精進修諸行
　為度諸眾生　　此是大仙力
　導師降眾魔　　勇健無能勝
　光中演妙義　　慈悲故如是
　以彼智慧心　　破諸煩惱障
　一念見一切　　此是佛神力
　擊于正法鼓　　覺寤十方剎
　咸令向菩提　　自在力能爾
　不壞無邊境　　而游諸億剎
　于有無所著　　彼自在如佛
　諸佛如虛空　　究竟常清凈
　憶念生歡喜　　彼諸愿具足
　一一地獄中　　經于無量劫
　為度眾生故　　而能忍是苦
　不惜于身命　　常護諸佛法
　無我心調柔　　能得如來道　

爾時光明過十世界。遍照東方百世界。南西北方。四維上下。亦復如是。彼諸世界中。皆有百億閻浮提。乃至百億色究竟天。其中所有。悉皆明現。彼一一閻浮提中。悉見如來。坐蓮華藏師子之座。十佛剎微塵數菩薩。所共圍繞。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等。爾時一切處。文殊師利菩薩。各于佛所。同時發聲。說此頌言


　佛了法如幻　　通達無障礙
　心凈離眾著　　調伏諸群生
　或有見初生　　妙色如金山
　住是最后身　　永作人中月
　或見經行時　　具無量功德
　念慧皆善巧　　丈夫師子步
　或見紺青目　　觀察于十方
　有時現戲笑　　為順眾生欲
　或見師子吼　　殊勝無比身
　示現最后生　　所說無非實
　或有見出家　　解脫一切縛
　修治諸佛行　　常樂觀寂滅
　或見坐道場　　覺知一切法
　到功德彼岸　　癡暗煩惱盡
　或見勝丈夫　　具足大悲心
　轉于妙法輪　　度無量眾生
　或見師子吼　　威光最殊特
　超一切世間　　神通力無等
　或見心寂靜　　如世燈永滅
　種種現神通　　十力能如是　

爾時光明過百世界。遍照東方千世界。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。彼一一閻浮提中。悉見如來。坐蓮華藏師子之座。十佛剎微塵數菩薩。所共圍繞。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等。爾時一切處。文殊師利菩薩。各于佛所。同時發聲。說此頌言


　佛于甚深法　　通達無與等
　眾生不能了　　次第為開示
　我性未曾有　　我所亦空寂
　云何諸如來　　而得有其身
　解脫明行者　　無數無等倫
　世間諸因量　　求過不可得
　佛非世間蘊　　界處生死法
　數法不能成　　故號人師子
　其性本空寂　　內外俱解脫
　離一切妄念　　無等法如是
　體性常不動　　無我無來去
　而能寤世間　　無邊悉調伏
　常樂觀寂滅　　一相無有二
　其心不增減　　現無量神力
　不作諸眾生　　業報因緣行
　而能了無礙　　善逝法如是
　種種諸眾生　　流轉于十方
　如來不分別　　度脫無邊類
　諸佛真金色　　非有遍諸有
　隨眾生心樂　　為說寂滅法　

爾時光明過千世界。遍照東方十千世界。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。彼一一閻浮提中。悉見如來。坐蓮華藏師子之座。十佛剎微塵數菩薩。所共圍繞。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等。爾時一切處。文殊師利菩薩。各于佛所。同時發聲。說此頌言


　發起大悲心　　救護諸眾生
　永出人天眾　　如是業應作
　意常信樂佛　　其心不退轉
　親近諸如來　　如是業應作
　志樂佛功德　　其心永不退
　住于清涼慧　　如是業應作
　一切威儀中　　常念佛功德
　晝夜無暫斷　　如是業應作
　觀無邊三世　　學彼佛功德
　常無厭倦心　　如是業應作
　觀身如實相　　一切皆寂滅
　離我無我著　　如是業應作
　等觀眾生心　　不起諸分別
　入于真實境　　如是業應作
　悉舉無邊界　　普飲一切海
　此神通智力　　如是業應作
　思惟諸國土　　色與非色相
　一切悉能知　　如是業應作
　十方國土塵　　一塵為一佛
　悉能知其數　　如是業應作　

爾時光明過十千世界。遍照東方。百千世界。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。彼一一閻浮提中。悉見如來。坐蓮華藏師子之座。十佛剎微塵數菩薩。所共圍繞。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等

爾時一切處。文殊師利菩薩。各于佛所。同時發聲。說此頌言


　若以威德色種族　　而見人中調御師
　是為病眼顛倒見　　彼不能知最勝法
　如來色形諸相等　　一切世間莫能測
　億那由劫共思量　　色相威德轉無邊
　如來非以相為體　　但是無相寂滅法
　身相威儀悉具足　　世間隨樂皆得見
　佛法微妙難可量　　一切言說莫能及
　非是和合非不合　　體性寂滅無諸相
　佛身無生超戲論　　非是蘊聚差別法
　得自在力決定見　　所行無畏離言道
　身心悉平等　　內外皆解脫
　永劫住正念　　無著無所系
　意凈光明者　　所行無染著
　智眼靡不周　　廣大利眾生
　一身為無量　　無量復為一
　了知諸世間　　現形遍一切
　此身無所從　　亦無所積聚
　眾生分別故　　見佛種種身
　心分別世間　　是心無所有
　如來知此法　　如是見佛身　

爾時光明過百千世界。遍照東方。百萬世界。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。彼一一閻浮提中。悉見如來。坐蓮華藏師子之座。十佛剎微塵數菩薩。所共圍繞。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等

爾時一切處。文殊師利菩薩。各于佛所。同時發聲。說此頌言


　如來最自在　　超世無所依
　具一切功德　　度脫于諸有
　無染無所著　　無想無依止
　體性不可量　　見者咸稱嘆
　光明遍清凈　　塵累悉蠲滌
　不動離二邊　　此是如來智
　若有見如來　　身心離分別
　則于一切法　　永出諸疑滯
　一切世間中　　處處轉法輪
　無性無所轉　　導師方便說
　于法無疑惑　　永絕諸戲論
　不生分別心　　是念佛菩提
　了知差別法　　不著于言說
　無有一與多　　是名隨佛教
　多中無一性　　一亦無有多
　如是二俱舍　　普入佛功德
　眾生及國土　　一切皆寂滅
　無依無分別　　能入佛菩提
　眾生及國土　　一異不可得
　如是善觀察　　名知佛法義　

爾時光明過百萬世界。遍照東方。一億世界。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。彼一一閻浮提中。各見如來。坐蓮華藏師子之座。十佛剎微塵數菩薩。所共圍繞。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等。爾時一切處。文殊師利菩薩。各于佛所。同時發聲。說此頌言


　智慧無等法無邊　　超諸有海到彼岸
　壽量光明悉無比　　此功德者方便力
　所有佛法皆明了　　常觀三世無厭倦
　雖緣境界不分別　　此難思者方便力
　樂觀眾生無生想　　普見諸趣無趣想
　恒住禪寂不系心　　此無礙慧方便力
　善巧通達一切法　　正念勤修涅槃道
　樂于解脫離不平　　此寂滅人方便力
　有能勸向佛菩提　　趣如法界一切智
　善化眾生入于諦　　此住佛心方便力
　佛所說法皆隨入　　廣大智慧無所礙
　一切處行悉已臻　　此自在修方便力
　恒住涅槃如虛空　　隨心化現靡不周
　此依無相而為相　　到難到者方便力
　晝夜日月及年劫　　世界始終成壞相
　如是憶念悉了知　　此時數智方便力
　一切眾生有生滅　　色與非色想非想
　所有名字悉了知　　此住難思方便力
　過去現在未來世　　所有言說皆能了
　而知三世悉平等　　此無比解方便力　

爾時光明過一億世界。遍照東方。十億世界。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。彼一一閻浮提中。悉見如來。坐蓮華藏師子之座。十佛剎微塵數菩薩。所共圍繞。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等

爾時一切處。文殊師利菩薩。各于佛所。同時發聲。說此頌言


　廣大苦行皆修習　　日夜精勤無厭怠
　已度難度師子吼　　普化眾生是其行
　眾生流轉愛欲海　　無明網覆大憂迫
　至仁勇猛悉斷除　　誓亦當然是其行
　世間放逸著五欲　　不實分別受眾苦
　奉行佛教常攝心　　誓度于斯是其行
　眾生著我入生死　　求其邊際不可得
　普事如來獲妙法　　為彼宣說是其行
　眾生無怙病所纏　　常淪惡趣起三毒
　大火猛焰恒燒熱　　凈心度彼是其行
　眾生迷惑失正道　　常行邪徑入闇宅
　為彼大然正法燈　　永作照明是其行
　眾生漂溺諸有海　　憂難無涯不可處
　為彼興造大法船　　皆令得度是其行
　眾生無知不見本　　迷惑癡狂險難中
　佛哀愍彼建法橋　　正念令升是其行
　見諸眾生在險道　　老病死苦常逼迫
　修諸方便無限量　　誓當悉度是其行
　聞法信解無疑惑　　了性空寂不驚怖
　隨形六道遍十方　　普教群迷是其行　

爾時光明過十億世界。遍照東方。百億世界。千億世界。百千億世界。那由他億世界。百那由他億世界。千那由他億世界。百千那由他億世界。如是。無數無量。無邊無等。不可數不可稱。不可思不可量。不可說。盡法界。虛空界。所有世界。南西北方。四維上下。亦復如是。彼一一世界中。皆有百億閻浮提。乃至百億色究竟天。其中所有。悉皆明現。彼一一閻浮提中。悉見如來。坐蓮華藏師子之座。十佛剎微塵數菩薩。所共圍繞。悉以佛神力故。十方各有一大菩薩。一一各與十佛剎。微塵數諸菩薩俱。來詣佛所。其大菩薩。謂文殊師利等。所從來國。謂金色世界等。本所事佛。謂不動智如來等。爾時一切處。文殊師利菩薩。各于佛所。同時發聲。說此頌言


　一念普觀無量劫　　無去無來亦無住
　如是了知三世事　　超諸方便成十力
　十方無比善名稱　　永離諸難常歡喜
　普詣一切國土中　　廣為宣揚如是法
　為利眾生供養佛　　如其意獲相似果
　于一切法悉順知　　遍十方中現神力
　從初供佛意柔忍　　入深禪定觀法性
　普勸眾生發道心　　以此速成無上果
　十方求法情無異　　為修功德令滿足
　有無二相悉滅除　　此人于佛為真見
　普往十方諸國土　　廣說妙法興義利
　住于實際不動搖　　此人功德同于佛
　如來所轉妙法輪　　一切皆是菩提分
　若能聞已悟法性　　如是之人常見佛
　不見十力空如幻　　雖見非見如盲睹
　分別取相不見佛　　畢竟離著乃能見
　眾生隨業種種別　　十方內外難盡見
　佛身無礙遍十方　　不可盡見亦如是
　譬如空中無量剎　　無來無去遍十方
　生成滅壞無所依　　佛遍虛空亦如是　

　　大方廣佛華嚴經菩薩問明品第十

爾時文殊師利菩薩。問覺首菩薩言。佛子。心性是一。云何見有種種差別。所謂。往善趣惡趣。諸根滿缺受生同異。端正丑陋。苦樂不同。業不知心。心不知業。受不知報。報不知受。心不知受。受不知心。因不知緣。緣不知因。智不知境。境不知智。時覺首菩薩。以頌答曰


　仁今問是義　　為曉悟群蒙
　我如其性答　　惟仁應諦聽
　諸法無作用　　亦無有體性
　是故彼一切　　各各不相知
　譬如河中水　　湍流競奔逝
　各各不相知　　諸法亦如是
　亦如大火聚　　猛焰同時發
　各各不相知　　諸法亦如是
　又如長風起　　遇物咸鼓扇
　各各不相知　　諸法亦如是
　又如眾地界　　展轉因依住
　各各不相知　　諸法亦如是
　眼耳鼻舌身　　心意諸情根
　以此常流轉　　而無能轉者
　法性本無生　　示現而有生
　是中無能現　　亦無所現物
　眼耳鼻舌身　　心意諸情根
　一切空無性　　妄心分別有
　如理而觀察　　一切皆無性
　法眼不思議　　此見非顛倒
　若實若不實　　若妄若非妄
　世間出世間　　但有假言說　

爾時文殊師利菩薩。問財首菩薩言。佛子。一切眾生非眾生。云何如來。隨其時。隨其命。隨其身。隨其行。隨其解。隨其言論。隨其心樂。隨其方便。隨其思惟。隨其觀察。于如是諸眾生中。為現其身。教化調伏。時財首菩薩。以頌答曰


　此是樂寂滅　　多聞者境界
　我為仁宣說　　仁今應聽受
　分別觀內身　　此中誰是我
　若能如是解　　彼達我有無
　此身假安立　　住處無方所
　諦了是身者　　于中無所著
　于身善觀察　　一切皆明見
　知法皆虛妄　　不起心分別
　壽命因誰起　　復因誰退滅
　猶如旋火輪　　初后不可知
　智者能觀察　　一切有無常
　諸法空無我　　永離一切相
　眾報隨業生　　如夢不真實
　念念常滅壞　　如前后亦爾
　世間所見法　　但以心為主
　隨解取眾相　　顛倒不如實
　世間所言論　　一切是分別
　未曾有一法　　得入于法性
　能緣所緣力　　種種法出生
　速滅不暫停　　念念悉如是　

爾時文殊師利菩薩。問寶首菩薩言。佛子。一切眾生。等有四大。無我無我所。云何而有受苦受樂。端正丑陋。內好外好。少受多受。或受現報。或受后報。然法界中。無美無惡。時寶首菩薩。以頌答曰


　隨其所行業　　如是果報生
　作者無所有　　諸佛之所說
　譬如凈明鏡　　隨其所對質
　現像各不同　　業性亦如是
　亦如田種子　　各各不相知
　自然能出生　　業性亦如是
　又如巧幻師　　在彼四衢道
　示現眾色相　　業性亦如是
　如機關木人　　能出種種聲
　彼無我非我　　業性亦如是
　亦如眾鳥類　　從[穀-禾+卵]而得出
　音聲各不同　　業性亦如是
　譬如胎藏中　　諸根悉成就
　體相無來處　　業性亦如是
　又如在地獄　　種種諸苦事
　彼悉無所從　　業性亦如是
　譬如轉輪王　　成就勝七寶
　來處不可得　　業性亦如是
　又如諸世界　　大火所燒然
　此火無來處　　業性亦如是　

爾時文殊師利菩薩。問德首菩薩言。佛子。如來所悟。唯是一法。云何乃說無量諸法。現無量剎。化無量眾。演無量音。示無量身。知無量心。現無量神通。普能震動無量世界。示現無量殊勝莊嚴。顯示無邊種種境界。而法性中。此差別相。皆不可得。時德首菩薩。以頌答曰


　佛子所問義　　甚深難可了
　智者能知此　　常樂佛功德
　譬如地性一　　眾生各別住
　地無一異念　　諸佛法如是
　亦如火性一　　能燒一切物
　火焰無分別　　諸佛法如是
　亦如大海一　　波濤千萬異
　水無種種殊　　諸佛法如是
　亦如風性一　　能吹一切物
　風無一異念　　諸佛法如是
　亦如大云雷　　普雨一切地
　雨滴無差別　　諸佛法如是
　亦如地界一　　能生種種芽
　非地有殊異　　諸佛法如是
　如日無云曀　　普照于十方
　光明無異性　　諸佛法如是
　亦如空中月　　世間靡不見
　非月往其處　　諸佛法如是
　譬如大梵王　　應現滿三千
　其身無別異　　諸佛法如是　

爾時文殊師利菩薩。問目首菩薩言。佛子。如來福田。等一無異。云何而見眾生布施。果報不同。所謂。種種色。種種形。種種家。種種根。種種財。種種主。種種眷屬。種種官位。種種功德。種種智慧。而佛于彼。其心平等。無異思惟。時目首菩薩。以頌答曰


　譬如大地一　　隨種各生芽
　于彼無怨親　　佛福田亦然
　又如水一味　　因器有差別
　佛福田亦然　　眾生心故異
　亦如巧幻師　　能令眾歡喜
　佛福田如是　　令眾生敬悅
　如有才智王　　能令大眾喜
　佛福田如是　　令眾悉安樂
　譬如凈明鏡　　隨色而現像
　佛福田如是　　隨心獲眾報
　如阿揭陀藥　　能療一切毒
　佛福田如是　　滅諸煩惱患
　亦如日出時　　照曜于世間
　佛福田如是　　滅除諸黑暗
　亦如凈滿月　　普照于大地
　佛福田亦然　　一切處平等
　譬如毗藍風　　普震于大地
　佛福田如是　　動三有眾生
　譬如大火起　　能燒一切物
　佛福田如是　　燒一切有為　

爾時文殊師利菩薩。問勤首菩薩言。佛子。佛教是一。眾生得見。云何不即悉斷一切諸煩惱縛。而得出離。然其色蘊。受蘊想蘊。行蘊識蘊。欲界色界。無色界。無明貪愛。無有差別。是則佛教。于諸眾生。或有利益。或無利益時勤首菩薩。以頌答曰


　佛子善諦聽　　我今如實答
　或有速解脫　　或有難出離
　若欲求除滅　　無量諸過惡
　當于佛法中　　勇猛常精進
　譬如微少火　　樵濕速令滅
　于佛教法中　　懈怠者亦然
　如鉆燧求火　　未出而數息
　火勢隨止滅　　懈怠者亦然
　如人持日珠　　不以物承影
　火終不可得　　懈怠者亦然
　譬如赫日照　　孩稚閉其目
　怪言何不睹　　懈怠者亦然
　如人無手足　　欲以芒草箭
　遍射破大地　　懈怠者亦然
　如以一毛端　　而取大海水
　欲令盡干竭　　懈怠者亦然
　又如劫火起　　欲以少水滅
　于佛教法中　　懈怠者亦然
　如有見虛空　　端居不搖動
　而言普騰躡　　懈怠者亦然　

爾時文殊師利菩薩。問法首菩薩言。佛子。如佛所說。若有眾生。受持正法。悉能除斷一切煩惱。何故復有受持正法。而不斷者。隨貪嗔癡。隨慢隨覆。隨忿隨恨。隨嫉隨慳。隨誑隨諂。勢力所轉。無有離心。能受持法。何故復于心行之內。起諸煩惱。時法首菩薩。以頌答曰


　佛子善諦聽　　所問如實義
　非但以多聞　　能入如來法
　如人水所漂　　懼溺而渴死
　于法不修行　　多聞亦如是
　如人設美膳　　自餓而不食
　于法不修行　　多聞亦如是
　如人善方藥　　自疾不能救
　于法不修行　　多聞亦如是
　如人數他寶　　自無半錢分
　于法不修行　　多聞亦如是
　如有生王宮　　而受餧與寒
　于法不修行　　多聞亦如是
　如聾奏音樂　　悅彼不自聞
　于法不修行　　多聞亦如是
　如盲繢眾像　　示彼不自見
　于法不修行　　多聞亦如是
　譬如海船師　　而于海中死
　于法不修行　　多聞亦如是
　如在四衢道　　廣說眾好事
　內自無實德　　不行亦如是　

爾時文殊師利菩薩。問智首菩薩言。佛子。于佛法中。智為上首。如來何故。或為眾生。贊嘆布施。或贊持戒。或贊堪忍。或贊精進。或贊禪定。或贊智慧。或復贊嘆慈悲喜舍。而終無有唯以一法。而得出離。成阿耨多羅三藐三菩提者。時智首菩薩。以頌答曰


　佛子甚希有　　能知眾生心
　如仁所問義　　諦聽我今說
　過去未來世　　現在諸導師
　無有說一法　　而得于道者
　佛知眾生心　　性分各不同
　隨其所應度　　如是而說法
　慳者為贊施　　毀禁者贊戒
　多嗔為贊忍　　好懈贊精進
　亂意贊禪定　　愚癡贊智慧
　不仁贊慈愍　　怒害贊大悲
　憂戚為贊喜　　曲心贊嘆舍
　如是次第修　　漸具諸佛法
　如先立基堵　　而后造宮室
　施戒亦復然　　菩薩眾行本
　譬如建城廓　　為護諸人眾
　忍進亦如是　　防護諸菩薩
　譬如大力王　　率土咸戴仰
　定慧亦如是　　菩薩所依賴
　亦如轉輪王　　能與一切樂
　四等亦如是　　與諸菩薩樂　

爾時文殊師利菩薩。問賢首菩薩言。佛子。諸佛世尊。唯以一道。而得出離。云何今見一切佛土。所有眾事。種種不同。所謂。世界眾生界。說法調伏。壽量光明。神通眾會。教儀法住。各有差別。無有不具一切佛法。而成阿耨多羅三藐三菩提者。時賢首菩薩。以頌答曰


　文殊法常爾　　法王唯一法
　一切無礙人　　一道出生死
　一切諸佛身　　唯是一法身
　一心一智慧　　力無畏亦然
　如本趣菩提　　所有回向心
　得如是剎土　　眾會及說法
　一切諸佛剎　　莊嚴悉圓滿
　隨眾生行異　　如是見不同
　佛剎與佛身　　眾會及言說
　如是諸佛法　　眾生莫能見
　其心已清凈　　諸愿皆具足
　如是明達人　　于此乃能睹
　隨眾生心樂　　及以業果力
　如是見差別　　此佛威神故
　佛剎無分別　　無憎無有愛
　但隨眾生心　　如是見有殊
　以是于世界　　所見各差別
　非一切如來　　大仙之過咎
　一切諸世界　　所應受化者
　常見人中雄　　諸佛法如是　

爾時諸菩薩謂文殊師利菩薩言。佛子。我等所解。各自說已。唯愿仁者。以妙辯才。演暢如來。所有境界。何等是佛境界。何等是佛境界因。何等是佛境界度。何等是佛境界入。何等是佛境界智。何等是佛境界法。何等是佛境界說。何等是佛境界知。何等是佛境界證。何等是佛境界現。何等是佛境界廣。時文殊師利菩薩。以頌答曰


　如來深境界　　其量等虛空
　一切眾生入　　而實無所入
　如來深境界　　所有勝妙因
　億劫常宣說　　亦復不能盡
　隨其心智慧　　誘進咸令益
　如是度眾生　　諸佛之境界
　世間諸國土　　一切皆隨入
　智身無有色　　非彼所能見
　諸佛智自在　　三世無所礙
　如是慧境界　　平等如虛空
　法界眾生界　　究竟無差別
　一切悉了知　　此是如來境
　一切世間中　　所有諸音聲
　佛智皆隨了　　亦無有分別
　非識所能識　　亦非心境界
　其性本清凈　　開示諸群生
　非業非煩惱　　無物無住處
　無照無所行　　平等行世間
　一切眾生心　　普在三世中
　如來于一念　　一切悉明達　

爾時此娑婆世界中。一切眾生所有法差別。業差別。世間差別。身差別。根差別。受生差別。持戒果差別。犯戒果差別。國土果差別。以佛神力。悉皆明現。如是。東方百千億那由他。無數無量。無邊無等。不可數不可稱。不可思不可量。不可說。盡法界虛空界。一切世界中。所有眾生。法差別。乃至國土果差別。悉以佛神力故。分明顯現。南西北方。四維上下。亦復如是

大方廣佛華嚴經卷第十三大方廣佛華嚴經卷第十四

　　　　于闐國三藏實叉難陀奉　制譯


　　凈行品第十一

爾時智首菩薩。問文殊師利菩薩言。佛子。菩薩云何得無過失身語意業。云何得不害身語意業。云何得不可毀身語意業。云何得不可壞身語意業。云何得不退轉身語意業。云何得不可動身語意業。云何得殊勝身語意業。云何得清凈身語意業。云何得無染身語意業。云何得智為先導身語意業。云何得生處具足。種族具足。家具足。色具足。相具足。念具足。慧具足。行具足。無畏具足。覺悟具足。云何得勝慧。第一慧。最上慧。最勝慧。無量慧。無數慧。不思議慧。無與等慧。不可量慧。不可說慧。云何得因力。欲力。方便力。緣力所緣力。根力。觀察力。奢摩他力。毗缽舍那力。思惟力。云何得蘊善巧。界善巧。處善巧。緣起善巧。欲界善巧。色界善巧。無色界善巧。過去善巧未來善巧。現在善巧。云何善修習念覺分。擇法覺分。精進覺分。喜覺分。猗覺分。定覺分。舍覺分。空無相無愿。云何得圓滿檀波羅蜜。尸波羅蜜。羼提波羅蜜。毗梨耶波羅蜜。禪那波羅蜜。般若波羅蜜。及以圓滿慈悲喜舍。云何得處非處智力。過未現在業報智力。根勝劣智力。種種界智力。種種解智力。一切至處道智力。禪解脫三昧染凈智力。宿住念智力。無障礙天眼智力。斷諸習智力。云何常得天王。龍王。夜叉王。乾闥婆王。阿修羅王。迦樓羅王。緊那羅王。摩睺羅伽王。人王。梵王之所守護。恭敬供養。云何得與一切眾生。為依為救。為歸為趣。為炬為明。為照為導。為勝導為普導。云何于一切眾生中。為第一為大。為勝為最勝。為妙為極妙。為上為無上。為無等為無等等

爾時文殊師利菩薩。告智首菩薩言。善哉佛子。汝今為欲多所饒益。多所安隱。哀愍世間。利樂天人。問如是義。佛子。若諸菩薩。善用其心。則獲一切勝妙功德。于諸佛法。心無所礙。住去來今。諸佛之道。隨眾生住。恒不舍離。如諸法相。悉能通達。斷一切惡。具足眾善。當如普賢。色像第一。一切行愿。皆得具足。于一切法。無不自在。而為眾生第二導師。佛子。云何用心。能獲一切勝妙功德。佛子


　菩薩在家　　當愿眾生　　知家性空
　免其逼迫　　孝事父母　　當愿眾生
　善事于佛　　護養一切　　妻子集會
　當愿眾生　　怨親平等　　永離貪著
　若得五欲　　當愿眾生　　拔除欲箭
　究竟安隱　　妓樂聚會　　當愿眾生
　以法自娛　　了妓非實　　若在宮室
　當愿眾生　　入于圣地　　永除穢欲
　著瓔珞時　　當愿眾生　　舍諸偽飾
　到真實處　　上升樓閣　　當愿眾生
　升正法樓　　徹見一切　　若有所施
　當愿眾生　　一切能舍　　心無愛著
　眾會聚集　　當愿眾生　　舍眾聚法
　成一切智　　若在厄難　　當愿眾生
　隨意自在　　所行無礙　　舍居家時
　當愿眾生　　出家無礙　　心得解脫
　入僧伽藍　　當愿眾生　　演說種種
　無乖諍法　　詣大小師　　當愿眾生
　巧事師長　　習行善法　　求請出家
　當愿眾生　　得不退法　　心無障礙
　脫去俗服　　當愿眾生　　勤修善根
　舍諸罪軛　　剃除須發　　當愿眾生
　永離煩惱　　究竟寂滅　　著袈裟衣
　當愿眾生　　心無所染　　具大仙道
　正出家時　　當愿眾生　　同佛出家
　救護一切　　自歸于佛　　當愿眾生
　紹隆佛種　　發無上意　　自歸于法
　當愿眾生　　深入經藏　　智慧如海
　自歸于僧　　當愿眾生　　統理大眾
　一切無礙　　受學戒時　　當愿眾生
　善學于戒　　不作眾惡　　受阇梨教
　當愿眾生　　具足威儀　　所行真實
　受和尚教　　當愿眾生　　入無生智
　到無依處　　受具足戒　　當愿眾生
　具諸方便　　得最勝法　　若入堂宇
　當愿眾生　　升無上堂　　安住不動
　若敷床座　　當愿眾生　　開敷善法
　見真實相　　正身端坐　　當愿眾生
　坐菩提座　　心無所著　　結跏趺坐
　當愿眾生　　善根堅固　　得不動地
　修行于定　　當愿眾生　　以定伏心
　究竟無余　　若修于觀　　當愿眾生
　見如實理　　永無乖諍　　舍跏趺坐
　當愿眾生　　觀諸行法　　悉歸散滅
　下足住時　　當愿眾生　　心得解脫
　安住不動　　若舉于足　　當愿眾生
　出生死海　　具眾善法　　著下裙時
　當愿眾生　　服諸善根　　具足慚愧
　整衣束帶　　當愿眾生　　檢束善根
　不令散失　　若著上衣　　當愿眾生
　獲勝善根　　至法彼岸　　著僧伽梨
　當愿眾生　　入第一位　　得不動法
　手執楊枝　　當愿眾生　　皆得妙法
　究竟清凈　　嚼楊枝時　　當愿眾生
　其心調凈　　噬諸煩惱　　大小便時
　當愿眾生　　棄貪嗔癡　　蠲除罪法
　事訖就水　　當愿眾生　　出世法中
　速疾而往　　洗滌形穢　　當愿眾生
　清凈調柔　　畢竟無垢　　以水盥掌
　當愿眾生　　得清凈手　　受持佛法
　以水洗面　　當愿眾生　　得凈法門
　永無垢染　　手執錫杖　　當愿眾生
　設大施會　　示如實道　　執持應器
　當愿眾生　　成就法器　　受天人供
　發趾向道　　當愿眾生　　趣佛所行
　入無依處　　若在于道　　當愿眾生
　能行佛道　　向無余法　　涉路而去
　當愿眾生　　履凈法界　　心無障礙
　見升高路　　當愿眾生　　永出三界
　心無怯弱　　見趣下路　　當愿眾生
　其心謙下　　長佛善根　　見斜曲路
　當愿眾生　　舍不正道　　永除惡見
　若見直路　　當愿眾生　　其心正直
　無諂無誑　　見路多塵　　當愿眾生
　遠離塵坌　　獲清凈法　　見路無塵
　當愿眾生　　常行大悲　　其心潤澤
　若見險道　　當愿眾生　　住正法界
　離諸罪難　　若見眾會　　當愿眾生
　說甚深法　　一切和合　　若見大柱
　當愿眾生　　離我諍心　　無有忿恨
　若見叢林　　當愿眾生　　諸天及人
　所應敬禮　　若見高山　　當愿眾生
　善根超出　　無能至頂　　見棘刺樹
　當愿眾生　　疾得翦除　　三毒之刺
　見樹葉茂　　當愿眾生　　以定解脫
　而為蔭映　　若見華開　　當愿眾生
　神通等法　　如華開敷　　若見樹華
　當愿眾生　　眾相如華　　具三十二
　若見果實　　當愿眾生　　獲最勝法
　證菩提道　　若見大河　　當愿眾生
　得預法流　　入佛智海　　若見陂澤
　當愿眾生　　疾悟諸佛　　一味之法
　若見池沼　　當愿眾生　　語業滿足
　巧能演說　　若見汲井　　當愿眾生
　具足辯才　　演一切法　　若見涌泉
　當愿眾生　　方便增長　　善根無盡
　若見橋道　　當愿眾生　　廣度一切
　猶如橋梁　　若見流水　　當愿眾生
　得善意欲　　洗除惑垢　　見修園圃
　當愿眾生　　五欲圃中　　耘除愛草
　見無憂林　　當愿眾生　　永離貪愛
　不生憂怖　　若見園苑　　當愿眾生
　勤修諸行　　趣佛菩提　　見嚴飾人
　當愿眾生　　三十二相　　以為嚴好
　見無嚴飾　　當愿眾生　　舍諸飾好
　具頭陀行　　見樂著人　　當愿眾生
　以法自娛　　歡愛不舍　　見無樂著
　當愿眾生　　有為事中　　心無所樂
　見歡樂人　　當愿眾生　　常得安樂
　樂供養佛　　見苦惱人　　當愿眾生
　獲根本智　　滅除眾苦　　見無病人
　當愿眾生　　入真實慧　　永無病惱
　見疾病人　　當愿眾生　　知身空寂
　離乖諍法　　見端正人　　當愿眾生
　于佛菩薩　　常生凈信　　見丑陋人
　當愿眾生　　于不善事　　不生樂著
　見報恩人　　當愿眾生　　于佛菩薩
　能知恩德　　見背恩人　　當愿眾生
　于有惡人　　不加其報　　若見沙門
　當愿眾生　　調柔寂靜　　畢竟第一
　見婆羅門　　當愿眾生　　永持梵行
　離一切惡　　見苦行人　　當愿眾生
　依于苦行　　至究竟處　　見操行人
　當愿眾生　　堅持志行　　不舍佛道
　見著甲胄　　當愿眾生　　常服善鎧
　趣無師法　　見無鎧仗　　當愿眾生
　永離一切　　不善之業　　見論議人
　當愿眾生　　于諸異論　　悉能摧伏
　見正命人　　當愿眾生　　得清凈命
　不矯威儀　　若見于王　　當愿眾生
　得為法王　　恒轉正法　　若見王子
　當愿眾生　　從法化生　　而為佛子
　若見長者　　當愿眾生　　善能明斷
　不行惡法　　若見大臣　　當愿眾生
　恒守正念　　習行眾善　　若見城廓
　當愿眾生　　得堅固身　　心無所屈
　若見王都　　當愿眾生　　功德共聚
　心恒喜樂　　見處林藪　　當愿眾生
　應為天人　　之所嘆仰　　入里乞食
　當愿眾生　　入深法界　　心無障礙
　到人門戶　　當愿眾生　　入于一切
　佛法之門　　入其家已　　當愿眾生
　得入佛乘　　三世平等　　見不舍人
　當愿眾生　　常不舍離　　勝功德法
　見能舍人　　當愿眾生　　永得舍離
　三惡道苦　　若見空缽　　當愿眾生
　其心清凈　　空無煩惱　　若見滿缽
　當愿眾生　　具足成滿　　一切善法
　若得恭敬　　當愿眾生　　恭敬修行
　一切佛法　　不得恭敬　　當愿眾生
　不行一切　　不善之法　　見慚恥人
　當愿眾生　　具慚恥行　　藏護諸根
　見無慚恥　　當愿眾生　　舍離無慚
　住大慈道　　若得美食　　當愿眾生
　滿足其愿　　心無羨欲　　得不美食
　當愿眾生　　莫不獲得　　諸三昧味
　得柔軟食　　當愿眾生　　大悲所熏
　心意柔軟　　得粗澀食　　當愿眾生
　心無染著　　絕世貪愛　　若飯食時
　當愿眾生　　禪悅為食　　法喜充滿
　若受味時　　當愿眾生　　得佛上味
　甘露滿足　　飯食已訖　　當愿眾生
　所作皆辨　　具諸佛法　　若說法時
　當愿眾生　　得無盡辯　　廣宣法要
　從舍出時　　當愿眾生　　深入佛智
　永出三界　　若入水時　　當愿眾生
　入一切智　　知三世等　　洗浴身體
　當愿眾生　　身心無垢　　內外光潔
　盛暑炎毒　　當愿眾生　　舍離眾惱
　一切皆盡　　暑退涼初　　當愿眾生
　證無上法　　究竟清涼　　諷誦經時
　當愿眾生　　順佛所說　　總持不忘
　若得見佛　　當愿眾生　　得無礙眼
　見一切佛　　諦觀佛時　　當愿眾生
　皆如普賢　　端正嚴好　　見佛塔時
　當愿眾生　　尊重如塔　　受天人供
　敬心觀塔　　當愿眾生　　諸天及人
　所共瞻仰　　頂禮于塔　　當愿眾生
　一切天人　　無能見頂　　右繞于塔
　當愿眾生　　所行無逆　　成一切智
　繞塔三匝　　當愿眾生　　勤求佛道
　心無懈歇　　贊佛功德　　當愿眾生
　眾德悉具　　稱嘆無盡　　贊佛相好
　當愿眾生　　成就佛身　　證無相法
　若洗足時　　當愿眾生　　具神足力
　所行無礙　　以時寢息　　當愿眾生
　身得安隱　　心無動亂　　睡眠始寤
　當愿眾生　　一切智覺　　周顧十方　

佛子若諸菩薩。如是用心。則獲一切勝妙功德。一切世間。諸天魔梵。沙門婆羅門。乾闥婆。阿修羅等。及以一切聲聞緣覺。所不能動



　　大方廣佛華嚴經賢首品第十二之一

爾時文殊師利菩薩。說無濁亂清凈行。大功德已。欲顯示菩提心功德故。以偈問賢首菩薩曰


　我今已為諸菩薩　　說佛往修清凈行
　仁亦當于此會中　　演暢修行勝功德　

爾時賢首菩薩。以偈答曰


　善哉仁者應諦聽　　彼諸功德不可量
　我今隨力說少分　　猶如大海一滴水
　若有菩薩初發心　　誓求當證佛菩提
　彼之功德無邊際　　不可稱量無與等
　何況無量無邊劫　　具修地度諸功德
　十方一切諸如來　　悉共稱揚不能盡
　如是無邊大功德　　我今于中說少分
　譬如鳥足所履空　　亦如大地一微塵
　菩薩發意求菩提　　非是無因無有緣
　于佛法僧生凈信　　以是而生廣大心
　不求五欲及王位　　富饒自樂大名稱
　但為永滅眾生苦　　利益世間而發心
　常欲利樂諸眾生　　莊嚴國土供養佛
　受持正法修諸智　　證菩提故而發心
　深心信解常清凈　　恭敬尊重一切佛
　于法及僧亦如是　　至誠供養而發心
　深信于佛及佛法　　亦信佛子所行道
　及信無上大菩提　　菩薩以是初發心
　信為道元功德母　　長養一切諸善法
　斷除疑網出愛流　　開示涅槃無上道
　信無垢濁心清凈　　滅除憍慢恭敬本
　亦為法藏第一財　　為清凈手受眾行
　信能惠施心無吝　　信能歡喜入佛法
　信能增長智功德　　信能必到如來地
　信令諸根凈明利　　信力堅固無能壞
　信能永滅煩惱本　　信能專向佛功德
　信于境界無所著　　遠離諸難得無難
　信能超出眾魔路　　示現無上解脫道
　信為功德不壞種　　信能生長菩提樹
　信能增益最勝智　　信能示現一切佛
　是故依行說次第　　信樂最勝甚難得
　譬如一切世間中　　而有隨意妙寶珠
　若常信奉于諸佛　　則能持戒修學處
　若常持戒修學處　　則能具足諸功德
　戒能開發菩提本　　學是勤修功德地
　于戒及學常順行　　一切如來所稱美
　若常信奉于諸佛　　則能興集大供養
　若能興集大供養　　彼人信佛不思議
　若常信奉于尊法　　則聞佛法無厭足
　若聞佛法無厭足　　彼人信法不思議
　若常信奉清凈僧　　則得信心不退轉
　若得信心不退轉　　彼人信力無能動
　若得信力無能動　　則得諸根凈明利
　若得諸根凈明利　　則能遠離惡知識
　若能遠離惡知識　　則得親近善知識
　若得親近善知識　　則能修集廣大善
　若能修集廣大善　　彼人成就大因力
　若人成就大因力　　則得殊勝決定解
　若得殊勝決定解　　則為諸佛所護念
　若為諸佛所護念　　則能發起菩提心
　若能發起菩提心　　則能勤修佛功德
　若能勤修佛功德　　則得生在如來家
　若得生在如來家　　則善修行巧方便
　若善修行巧方便　　則得信樂心清凈
　若得信樂心清凈　　則得增上最勝心
　若得增上最勝心　　則常修習波羅蜜
　若常修習波羅蜜　　則能具足摩訶衍
　若能具足摩訶衍　　則能如法供養佛
　若能如法供養佛　　則能念佛心不動
　若能念佛心不動　　則常睹見無量佛
　若常睹見無量佛　　則見如來體常住
　若見如來體常住　　則能知法永不滅
　若能知法永不滅　　則得辯才無障礙
　若得辯才無障礙　　則能開演無邊法
　若能開演無邊法　　則能慈愍度眾生
　若能慈愍度眾生　　則得堅固大悲心
　若得堅固大悲心　　則能愛樂甚深法
　若能愛樂甚深法　　則能舍離有為過
　若能舍離有為過　　則離憍慢及放逸
　若離憍慢及放逸　　則能兼利一切眾
　若能兼利一切眾　　則處生死無疲厭
　若處生死無疲厭　　則能勇健無能勝
　若能勇健無能勝　　則能發起大神通
　若能發起大神通　　則知一切眾生行
　若知一切眾生行　　則能成就諸群生
　若能成就諸群生　　則得善攝眾生智
　若得善攝眾生智　　則能成就四攝法
　若能成就四攝法　　則與眾生無限利
　若與眾生無限利　　則具最勝智方便
　若具最勝智方便　　則住勇猛無上道
　若住勇猛無上道　　則能摧殄諸魔力
　若能摧殄諸魔力　　則能超出四魔境
　若能超出四魔境　　則得至于不退地
　若得至于不退地　　則得無生深法忍
　若得無生深法忍　　則為諸佛所授記
　若為諸佛所授記　　則一切佛現其前
　若一切佛現其前　　則了神通深密用
　若了神通深密用　　則為諸佛所憶念
　若為諸佛所憶念　　則以佛德自莊嚴
　若以佛德自莊嚴　　則獲妙福端嚴身
　若獲妙福端嚴身　　則身晃耀如金山
　若身晃耀如金山　　則相莊嚴三十二
　若相莊嚴三十二　　則具隨好為嚴飾
　若具隨好為嚴飾　　則身光明無限量
　若身光明無限量　　則不思議光莊嚴
　若不思議光莊嚴　　其光則出諸蓮華
　其光若出諸蓮華　　則無量佛坐華上
　示現十方靡不遍　　悉能調伏諸眾生
　若能如是調眾生　　則現無量神通力
　若現無量神通力　　則住不可思議土
　演說不可思議法　　令不思議眾歡喜
　若說不可思議法　　令不思議眾歡喜
　則以智慧辯才力　　隨眾生心而化誘
　若以智慧辯才力　　隨眾生心而化誘
　則以智慧為先導　　身語意業恒無失
　若以智慧為先導　　身語意業恒無失
　則其愿力得自在　　普隨諸趣而現身
　若其愿力得自在　　普隨諸趣而現身
　則能為眾說法時　　音聲隨類難思議
　若能為眾說法時　　音聲隨類難思議
　則于一切眾生心　　一念悉知無有余
　若于一切眾生心　　一念悉知無有余
　則知煩惱無所起　　永不沒溺于生死
　若知煩惱無所起　　永不沒溺于生死
　則獲功德法性身　　以法威力現世間
　若獲功德法性身　　以法威力現世間
　則獲十地十自在　　修行諸度勝解脫
　若獲十地十自在　　修行諸度勝解脫
　則獲灌頂大神通　　住于最勝諸三昧
　若獲灌頂大神通　　住于最勝諸三昧
　則于十方諸佛所　　應受灌頂而升位
　若于十方諸佛所　　應受灌頂而升位
　則蒙十方一切佛　　手以甘露灌其頂
　若蒙十方一切佛　　手以甘露灌其頂
　則身充遍如虛空　　安住不動滿十方
　若身充遍如虛空　　安住不動滿十方
　則彼所行無與等　　諸天世人莫能知
　菩薩勤修大悲行　　愿度一切無不果
　見聞聽受若供養　　靡不皆令獲安樂
　彼諸大士威神力　　法眼常全無缺減
　十善妙行等諸道　　無上勝寶皆令現
　譬如大海金剛聚　　以彼威力生眾寶
　無減無增亦無盡　　菩薩功德聚亦然
　或有剎土無有佛　　于彼示現成正覺
　或有國土不知法　　于彼為說妙法藏
　無有分別無功用　　于一念頃遍十方
　如月光影靡不周　　無量方便化群生
　于彼十方世界中　　念念示現成佛道
　轉正法輪入寂滅　　乃至舍利廣分布
　或現聲聞獨覺道　　或現成佛普莊嚴
　如是開闡三乘教　　廣度眾生無量劫
　或現童男童女形　　天龍及以阿修羅
　乃至摩睺羅伽等　　隨其所樂悉令見
　眾生形相各不同　　行業音聲亦無量
　如是一切皆能現　　海印三昧威神力
　嚴凈不可思議剎　　供養一切諸如來
　放大光明無有邊　　度脫眾生亦無限
　智慧自在不思議　　說法言辭無有礙
　施戒忍進及禪定　　智慧方便神通等
　如是一切皆自在　　以佛華嚴三昧力
　一微塵中入三昧　　成就一切微塵定
　而彼微塵亦不增　　于一普現難思剎
　彼一塵內眾多剎　　或有有佛或無佛
　或有雜染或清凈　　或有廣大或狹小
　或復有成或有壞　　或有正住或傍住
　或如曠野熱時焰　　或如天上因陀網
　如一塵中所示現　　一切微塵悉亦然
　此大名稱諸圣人　　三昧解脫神通力
　若欲供養一切佛　　入于三昧起神變
　能以一手遍三千　　普供一切諸如來
　十方所有勝妙華　　涂香末香無價寶
　如是皆從手中出　　供養道樹諸最勝
　無價寶衣雜妙香　　寶幢幡蓋皆嚴好
　真金為華寶為帳　　莫不皆從掌中雨
　十方所有諸妙物　　應可奉獻無上尊
　掌中悉雨無不備　　菩提樹前持供佛
　十方一切諸妓樂　　鐘鼓琴瑟非一類
　悉奏和雅妙音聲　　靡不從于掌中出
　十方所有諸贊頌　　稱嘆如來實功德
　如是種種妙言辭　　皆從掌內而開演
　菩薩右手放凈光　　光中香水從空雨
　普灑十方諸佛土　　供養一切照世燈
　又放光明妙莊嚴　　出生無量寶蓮華
　其華色相皆殊妙　　以此供養于諸佛
　又放光明華莊嚴　　種種妙華集為帳
　普散十方諸國土　　供養一切大德尊
　又放光明香莊嚴　　種種妙香集為帳
　普散十方諸國土　　供養一切大德尊
　又放光明末香嚴　　種種末香聚為帳
　普散十方諸國土　　供養一切大德尊
　又放光明衣莊嚴　　種種名衣集為帳
　普散十方諸國土　　供養一切大德尊
　又放光明寶莊嚴　　種種妙寶集為帳
　普散十方諸國土　　供養一切大德尊
　又放光明蓮莊嚴　　種種蓮華集為帳
　普散十方諸國土　　供養一切大德尊
　又放光明瓔莊嚴　　種種妙瓔集為帳
　普散十方諸國土　　供養一切大德尊
　又放光明幢莊嚴　　其幢絢煥備眾色
　種種無量皆殊好　　以此莊嚴諸佛土
　種種雜寶莊嚴蓋　　眾妙繒幡共垂飾
　摩尼寶鐸演佛音　　執持供養諸如來
　手出供具難思議　　如是供養一導師
　一切佛所皆如是　　大士三昧神通力
　菩薩住在三昧中　　種種自在攝眾生
　悉以所行功德法　　無量方便而開誘
　或以供養如來門　　或以難思布施門
　或以頭陀持戒門　　或以不動堪忍門
　或以苦行精進門　　或以寂靜禪定門
　或以決了智慧門　　或以所行方便門
　或以梵住神通門　　或以四攝利益門
　或以福智莊嚴門　　或以因緣解脫門
　或以根力正道門　　或以聲聞解脫門
　或以獨覺清凈門　　或以大乘自在門
　或以無常眾苦門　　或以無我壽者門
　或以不凈離欲門　　或以滅盡三昧門
　隨諸眾生病不同　　悉以法藥而對治
　隨諸眾生心所樂　　悉以方便而滿足
　隨諸眾生行差別　　悉以善巧而成就
　如是三昧神通相　　一切天人莫能測
　有妙三昧名隨樂　　菩薩住此普觀察
　隨宜示現度眾生　　悉使歡心從法化
　劫中饑饉災難時　　悉與世間諸樂具
　隨其所欲皆令滿　　普為眾生作饒益
　或以飲食上好味　　寶衣嚴具眾妙物
　乃至王位皆能舍　　令好施者悉從化
　或以相好莊嚴身　　上妙衣服寶瓔珞
　華鬘為飾香涂體　　威儀具足度眾生
　一切世間所好尚　　色相顏容及衣服
　隨應普現愜其心　　俾樂色者皆從道
　迦陵頻伽美妙音　　俱枳羅等妙音聲
　種種梵音皆具足　　隨其心樂為說法
　八萬四千諸法門　　諸佛以此度眾生
　彼亦如其差別法　　隨世所宜而化度
　眾生苦樂利衰等　　一切世間所作法
　悉能應現同其事　　以此普度諸眾生
　一切世間眾苦患　　深廣無涯如大海
　與彼同事悉能忍　　令其利益得安樂
　若有不識出離法　　不求解脫離諠憒
　菩薩為現舍國財　　常樂出家心寂靜
　家是貪愛系縛所　　欲使眾生悉免離
　故示出家得解脫　　于諸欲樂無所受
　菩薩示行十種行　　亦行一切大人法
　諸仙行等悉無余　　為欲利益眾生故
　若有眾生壽無量　　煩惱微細樂具足
　菩薩于中得自在　　示受老病死眾患
　或有貪欲嗔恚癡　　煩惱猛火常熾然
　菩薩為現老病死　　令彼眾生悉調伏
　如來十力無所畏　　及以十八不共法
　所有無量諸功德　　悉以示現度眾生
　記心教誡及神足　　悉是如來自在用
　彼諸大士皆示現　　能使眾生盡調伏
　菩薩種種方便門　　隨順世法度眾生
　譬如蓮華不著水　　如是在世令深信
　雅思淵才文中王　　歌舞談說眾所欣
　一切世間眾技術　　譬如幻師無不現
　或為長者邑中主　　或為賈客商人導
　或為國王及大臣　　或作良醫善眾論
　或于曠野作大樹　　或為良藥眾寶藏
　或作寶珠隨所求　　或以正道示眾生
　若見世界始成立　　眾生未有資身具
　是時菩薩為工匠　　為之示現種種業
　不作逼惱眾生物　　但說利益世間事
　咒術藥草等眾論　　如是所有皆能說
　一切仙人殊勝行　　人天等類同信仰
　如是難行苦行法　　菩薩隨應悉能作
　或作外道出家人　　或在山林自勤苦
　或露形體無衣服　　而于彼眾作師長
　或現邪命種種行　　習行非法以為勝
　或現梵志諸威儀　　于彼眾中為上首
　或受五熱隨日轉　　或持牛狗及鹿戒
　或著壞衣奉事火　　為化是等作導師
　或有示謁諸天廟　　或復示入恒河水
　食根果等悉示行　　于彼常思已勝法
　或現蹲踞或翹足　　或臥草棘及灰上
　或復臥杵求出離　　而于彼眾作師首
　如是等類諸外道　　觀其意解與同事
　所示苦行世靡堪　　令彼見已皆調伏
　眾生迷惑稟邪教　　住于惡見受眾苦
　為其方便說妙法　　悉令得解真實諦
　或邊咒語說四諦　　或善密語說四諦
　或人直語說四諦　　或天密語說四諦
　分別文字說四諦　　決定義理說四諦
　善破于他說四諦　　非外所動說四諦
　或八部語說四諦　　或一切語說四諦
　隨彼所解語言音　　為說四諦令解脫
　所有一切諸佛法　　皆如是說無不盡
　知語境界不思議　　是名說法三昧力　

大方廣佛華嚴經卷第十四大方廣佛華嚴經卷第十五

　　　　于闐國三藏實叉難陀奉　制譯


　　賢首品第十二之二


　有勝三昧名安樂　　能普救度諸群生
　放大光明不思議　　令其見者悉調伏
　所放光明名善現　　若有眾生遇此光
　必令獲益不唐捐　　因是得成無上智
　彼光示現于諸佛　　示法示僧示正道
　亦示佛塔及形像　　是故得成此光明
　又放光明名照耀　　映蔽一切諸天光
　所有闇障靡不除　　普為眾生作饒益
　此光覺悟一切眾　　令執燈明供養佛
　以燈供養諸佛故　　得成世中無上燈
　然諸油燈及酥燈　　亦然種種諸明炬
　眾香妙藥上寶燭　　以是供佛獲此光
　又放光明名濟度　　此光能覺一切眾
　令其普發大誓心　　度脫欲海諸群生
　若能普發大誓心　　度脫欲海諸群生
　則能越度四瀑流　　示導無憂解脫城
　于諸行路大水處　　造立橋梁及船筏
　毀呰有為贊寂靜　　是故得成此光明
　又放光明名滅愛　　此光能覺一切眾
　令其舍離于五欲　　專思解脫妙法味
　若能舍離于五欲　　專思解脫妙法味
　則能以佛甘露雨　　普滅世間諸渴愛
　惠施池井及泉流　　專求無上菩提道
　毀呰五欲贊禪定　　是故得成此光明
　又放光明名歡喜　　此光能覺一切眾
　令其愛慕佛菩提　　發心愿證無師道
　造立如來大悲像　　眾相莊嚴坐華座
　恒嘆最勝諸功德　　是故得成此光明
　又放光明名愛樂　　此光能覺一切眾
　令其心樂于諸佛　　及以樂法樂眾僧
　若常心樂于諸佛　　及以樂法樂眾僧
　則在如來眾會中　　逮成無上深法忍
　開悟眾生無有量　　普使念佛法僧寶
　及示發心功德行　　是故得成此光明
　又放光明名福聚　　此光能覺一切眾
　令行種種無量施　　以此愿求無上道
　設大施會無遮限　　有來求者皆滿足
　不令其心有所乏　　是故得成此光明
　又放光明名具智　　此光能覺一切眾
　令于一法一念中　　悉解無量諸法門
　為諸眾生分別法　　及以決了真實義
　善說法義無虧減　　是故得成此光明
　又放光明名慧燈　　此光能覺一切眾
　令知眾生性空寂　　一切諸法無所有
　演說諸法空無主　　如幻如焰水中月
　乃至猶如夢影像　　是故得成此光明
　又放光名法自在　　此光能覺一切眾
　令得無盡陀羅尼　　悉持一切諸佛法
　恭敬供養持法者　　給侍守護諸賢圣
　以種種法施眾生　　是故得成此光明
　又放光明名能舍　　此光覺悟慳眾生
　令知財寶悉非常　　恒樂惠施心無著
　慳心難調而能調　　解財如夢如浮云
　增長惠施清凈心　　是故得成此光明
　又放光明名除熱　　此光能覺毀禁者
　普使受持清凈戒　　發心愿證無師道
　勸引眾生受持戒　　十善業道悉清凈
　又令發向菩提心　　是故得成此光明
　又放光明名忍嚴　　此光覺悟嗔恚者
　令彼除嗔離我慢　　常樂忍辱柔和法
　眾生暴惡難可忍　　為菩提故心不動
　常樂稱揚忍功德　　是故得成此光明
　又放光明名勇猛　　此光覺悟懶墮者
　令彼常于三寶中　　恭敬供養無疲厭
　若彼常于三寶中　　恭敬供養無疲厭
　則能超出四魔境　　速成無上佛菩提
　勸化眾生令進策　　常勤供養于三寶
　法欲滅時專守護　　是故得成此光明
　又放光明名寂靜　　此光能覺亂意者
　令其遠離貪恚癡　　心不動搖而正定
　舍離一切惡知識　　無義談說雜染行
　贊嘆禪定阿蘭若　　是故得成此光明
　又放光明名慧嚴　　此光覺悟愚迷者
　令其證諦解緣起　　諸根智慧悉通達
　若能證諦解緣起　　諸根智慧悉通達
　則得日燈三昧法　　智慧光明成佛果
　國財及己皆能舍　　為菩提故求正法
　聞已專勤為眾說　　是故得成此光明
　又放光明名佛慧　　此光覺悟諸含識
　令見無量無邊佛　　各各坐寶蓮華上
　贊佛威德及解脫　　說佛自在無有量
　顯示佛力及神通　　是故得成此光明
　又放光明名無畏　　此光照觸恐怖者
　非人所持諸毒害　　一切皆令疾除滅
　能于眾生施無畏　　遇有惱害皆勸止
　拯濟厄難孤窮者　　以是得成此光明
　又放光明名安隱　　此光能照疾病者
　令除一切諸苦痛　　悉得正定三昧樂
　施以良藥救眾患　　妙寶延命香涂體
　酥油乳蜜充飲食　　以是得成此光明
　又放光明名見佛　　此光覺悟將沒者
　令隨憶念見如來　　命終得生其凈國
　見有臨終勸念佛　　又示尊像令瞻敬
　俾于佛所深歸仰　　是故得成此光明
　又放光明名樂法　　此光能覺一切眾
　令于正法常欣樂　　聽聞演說及書寫
　法欲盡時能演說　　令求法者意充滿
　于法愛樂勤修行　　是故得成此光明
　又放光明名妙音　　此光開悟諸菩薩
　能令三界所有聲　　聞者皆是如來音
　以大音聲稱贊佛　　及施鈴鐸諸音樂
　普使世間聞佛音　　是故得成此光明
　又放光名施甘露　　此光開悟一切眾
　令舍一切放逸行　　具足修習諸功德
　說有為法非安隱　　無量苦惱悉充遍
　恒樂稱揚寂滅樂　　是故得成此光明
　又放光明名最勝　　此光開悟一切眾
　令于佛所普聽聞　　戒定智慧增上法
　常樂稱揚一切佛　　勝戒勝定殊勝慧
　如是為求無上道　　是故得成此光明
　又放光明名寶嚴　　此光能覺一切眾
　令得寶藏無窮盡　　以此供養諸如來
　以諸種種上妙寶　　奉施于佛及佛塔
　亦以惠施諸貧乏　　是故得成此光明
　又放光明名香嚴　　此光能覺一切眾
　令其聞者悅可意　　決定當成佛功德
　人天妙香以涂地　　供養一切最勝主
　亦以造塔及佛像　　是故得成此光明
　又放光名雜莊嚴　　寶幢幡蓋無央數
　焚香散華奏眾樂　　城邑內外皆充滿
　本以微妙妓樂音　　眾香妙華幢蓋等
　種種莊嚴供養佛　　是故得成此光明
　又放光明名嚴潔　　令地平坦猶如掌
　莊嚴佛塔及其處　　是故得成此光明
　又放光明名大云　　能起香云雨香水
　以水灑塔及庭院　　是故得成此光明
　又放光明名嚴具　　令裸形者得上服
　嚴身妙物而為施　　是故得成此光明
　又放光明名上味　　能令饑者獲美食
　種種珍饌而為施　　是故得成此光明
　又放光明名大財　　令貧乏者獲寶藏
　以無盡物施三寶　　是故得成此光明
　又放光名眼清凈　　能令盲者見眾色
　以燈施佛及佛塔　　是故得成此光明
　又放光名耳清凈　　能令聾者悉善聽
　鼓樂娛佛及佛塔　　是故得成此光明
　又放光名鼻清凈　　昔未聞香皆得聞
　以香施佛及佛塔　　是故得成此光明
　又放光名舌清凈　　能以美音稱贊佛
　永除粗惡不善語　　是故得成此光明
　又放光名身清凈　　諸根缺者令具足
　以身禮佛及佛塔　　是故得成此光明
　又放光名意清凈　　令失心者得正念
　修行三昧悉自在　　是故得成此光明
　又放光名色清凈　　令見難思諸佛色
　以眾妙色莊嚴塔　　是故得成此光明
　又放光名聲清凈　　令知聲性本空寂
　觀聲緣起如谷響　　是故得成此光明
　又放光名香清凈　　令諸臭穢悉香潔
　香水洗塔菩提樹　　是故得成此光明
　又放光名味清凈　　能除一切味中毒
　恒供佛僧及父母　　是故得成此光明
　又放光名觸清凈　　能令惡觸皆柔軟
　戈鋋劍戟從空雨　　皆令變作妙華鬘
　以昔曾于道路中　　涂香散華布衣服
　迎送如來令蹈上　　是故今獲光如是
　又放光名法清凈　　能令一切諸毛孔
　悉演妙法不思議　　眾生聽者咸欣悟
　因緣所生無有生　　諸佛法身非是身
　法性常住如虛空　　以說其義光如是
　如是等比光明門　　如恒河沙無限數
　悉從大仙毛孔出　　一一作業各差別
　如一毛孔所放光　　無量無數如恒沙
　一切毛孔悉亦然　　此是大仙三昧力
　如其本行所得光　　隨彼宿緣同行者
　今放光明故如是　　此是大仙智自在
　往昔同修于福業　　及有愛樂能隨喜
　見其所作亦復然　　彼于此光咸得見
　若有自修眾福業　　供養諸佛無央數
　于佛功德常愿求　　是此光明所開覺
　譬如生盲不見日　　非為無日出世間
　諸有目者悉明見　　各隨所務修其業
　大士光明亦如是　　有智慧者皆悉見
　凡夫邪信劣解人　　于此光明莫能睹
　摩尼宮殿及輦乘　　妙寶靈香以涂瑩
　有福德者自然備　　非無德者所能處
　大士光明亦如是　　有深智者咸照觸
　邪信劣解凡愚人　　無有能見此光明
　若有聞此光差別　　能生清凈深信解
　永斷一切諸疑網　　速成無上切德幢
　有勝三昧能出現　　眷屬莊嚴皆自在
　一切十方諸國土　　佛子眾會無倫匹
　有妙蓮華光莊嚴　　量等三千大千界
　其身端坐悉充滿　　是此三昧神通力
　復有十剎微塵數　　妙好蓮華所圍繞
　諸佛子眾于中坐　　住此三昧威神力
　宿世成就善因緣　　具足修行佛功德
　此等眾生繞菩薩　　悉共合掌觀無厭
　譬如明月在星中　　菩薩處眾亦復然
　大士所行法如是　　入此三昧威神力
　如于一方所示現　　諸佛子眾共圍繞
　一切方中悉如是　　住此三昧威神力
　有勝三昧名方網　　菩薩住此廣開示
　一切方中普現身　　或現入定或從出
　或于東方入正定　　而于西方從定出
　或于西方入正定　　而于東方從定出
　或于余方入正定　　而于余方從定出
　如是入出遍十方　　是名菩薩三昧力
　盡于東方諸國土　　所有如來無數量
　悉現其前普親近　　住于三昧寂不動
　而于西方諸世界　　一切諸佛如來所
　皆現從于三昧起　　廣修無量諸供養
　盡于西方諸國土　　所有如來無數量
　悉現其前普親近　　住于三昧寂不動
　而于東方諸世界　　一切諸佛如來所
　皆現從于三昧起　　廣修無量諸供養
　如是十方諸世界　　菩薩悉入無有余
　或現三昧寂不動　　或現恭敬供養佛
　于眼根中入正定　　于色塵中從定出
　示現色性不思議　　一切天人莫能知
　于色塵中入正定　　于眼起定心不亂
　說眼無生無有起　　性空寂滅無所作
　于耳根中入正定　　于聲塵中從定出
　分別一切語言音　　諸天世人莫能知
　于聲塵中入正定　　于耳起定心不亂
　說耳無生無有起　　性空寂滅無所作
　于鼻根中入正定　　于香塵中從定出
　普得一切上妙香　　諸天世人莫能知
　于香塵中入正定　　于鼻起定心不亂
　說鼻無生無有起　　性空寂滅無所作
　于舌根中入正定　　于味塵中從定出
　普得一切諸上味　　諸天世人莫能知
　于味塵中入正定　　于舌起定心不亂
　說舌無生無有起　　性空寂滅無所作
　于身根中入正定　　于觸塵中從定出
　善能分別一切觸　　諸天世人莫能知
　于觸塵中入正定　　于身起定心不亂
　說身無生無有起　　性空寂滅無所作
　于意根中入正定　　于法塵中從定出
　分別一切諸法相　　諸天世人莫能知
　于法塵中入正定　　從意起定心不亂
　說意無生無有起　　性空寂滅無所作
　童子身中入正定　　壯年身中從定出
　壯年身中入正定　　老年身中從定出
　老年身中入正定　　善女身中從定出
　善女身中入正定　　善男身中從定出
　善男身中入正定　　比丘尼身從定出
　比丘尼身入正定　　比丘身中從定出
　比丘身中入正定　　學無學身從定出
　學無學身入正定　　辟支佛身從定出
　辟支佛身入正定　　現如來身從定出
　于如來身入正定　　諸天身中從定出
　諸天身中入正定　　大龍身中從定出
　大龍身中入正定　　夜叉身中從定出
　夜叉身中入正定　　鬼神身中從定出
　鬼神身中入正定　　一毛孔中從定出
　一毛孔中入正定　　一切毛孔從定出
　一切毛孔入正定　　一毛端頭從定出
　一毛端頭入正定　　一微塵中從定出
　一微塵中入正定　　一切塵中從定出
　一切塵中入正定　　金剛地中從定出
　金剛地中入正定　　摩尼樹上從定出
　摩尼樹上入正定　　佛光明中從定出
　佛光明中入正定　　于河海中從定出
　于河海中入正定　　于火大中從定出
　于火大中入正定　　于風起定心不亂
　于風大中入正定　　于地大中從定出
　于地大中入正定　　于天宮殿從定出
　于天宮殿入正定　　于空起定心不亂
　是名無量功德者　　三昧自在難思議
　十方一切諸如來　　于無量劫說不盡
　一切如來咸共說　　眾生業報難思議
　諸龍變化佛自在　　菩薩神力亦難思
　欲以譬諭而顯示　　終無有諭能諭此
　然諸智慧聰達人　　因于譬故解其義
　聲聞心住八解脫　　所有變現皆自在
　能以一身現多身　　復以多身為一身
　于虛空中入火定　　行住坐臥悉在空
　身上出水身下火　　身上出火身下水
　如是皆于一念中　　種種自在無邊量
　彼不具足大慈悲　　不為眾生求佛道
　尚能現此難思事　　況大饒益自在力
　譬如日月游虛空　　影像普遍于十方
　泉池陂澤器中水　　眾寶河海靡不現
　菩薩色像亦復然　　十方普現不思議
　此皆三昧自在法　　唯有如來能證了
　如凈水中四兵像　　各各別異無交雜
　劍戟弧矢類甚多　　鎧胄車輿非一種
　隨其所有相差別　　莫不皆于水中現
　而水本自無分別　　菩薩三昧亦如是
　海中有神名善音　　其音普順海眾生
　所有語言皆辯了　　令彼一切悉歡悅
　彼神具有貪恚癡　　猶能善解一切音
　況復總持自在力　　而不能令眾歡喜
　有一婦人名辯才　　父母求天而得生
　若有離惡樂真實　　入彼身中生妙辯
　彼有貪欲嗔恚癡　　猶能隨行與辯才
　何況菩薩具智慧　　而不能與眾生益
　譬如幻師知幻法　　能現種種無量事
　須臾示作日月歲　　城邑豐饒大安樂
　幻師具有貪恚癡　　猶能幻力悅世間
　況復禪定解脫力　　而不能令眾歡喜
　天阿修羅斗戰時　　修羅敗衄而退走
　兵仗車輿及徒旅　　一時竄匿莫得見
　彼有貪欲嗔恚癡　　尚能變化不思議
　況住神通無畏法　　云何不能現自在
　釋提桓因有象王　　彼知天主欲行時
　自化作頭三十三　　一一六牙皆具足
　一一牙上七池水　　清凈香潔湛然滿
　一一清凈池水中　　各七蓮華妙嚴飾
　彼諸嚴飾蓮華上　　各各有七天玉女
　悉善技藝奏眾樂　　而與帝釋相娛樂
　彼象或復舍本形　　自化其身同諸天
　威儀進止悉齊等　　有此變現神通力
　彼有貪欲嗔恚癡　　尚能現此諸神通
　何況具足方便智　　而于諸定不自在
　如阿修羅變作身　　蹈金剛際海中立
　海水至深僅其半　　首共須彌正齊等
　彼有貪欲嗔恚癡　　尚能現此大神通
　況伏魔怨照世燈　　而無自在威神力
　天阿修羅共戰時　　帝釋神力難思議
　隨阿修羅軍眾數　　現身等彼而與敵
　諸阿修羅發是念　　釋提桓因來向我
　必取我身五種縛　　由是彼眾悉憂悴
　帝釋現身有千眼　　手持金剛出火焰
　被甲持杖極威嚴　　修羅望見咸退伏
　彼以微小福德力　　猶能摧破大怨敵
　何況救度一切者　　具足功德不自在
　忉利天中有天鼓　　從天業報而生得
　知諸天眾放逸時　　空中自然出此音
　一切五欲悉無常　　如水聚沫性虛偽
　諸有如夢如陽焰　　亦如浮云水中月
　放逸為怨為苦惱　　非甘露道生死徑
　若有作諸放逸行　　入于死滅大魚口
　世間所有眾苦本　　一切圣人皆厭患
　五欲功德滅壞性　　汝應愛樂真實法
　三十三天聞此音　　悉共來升善法堂
　帝釋為說微妙法　　咸令順寂除貪愛
　彼音無形不可見　　猶能利益諸天眾
　況隨心樂現色身　　而不濟度諸群生
　天阿修羅共斗時　　諸天福德殊勝力
　天鼓出音告其眾　　汝等宜應勿憂怖
　諸天聞此所告音　　悉除憂畏增益力
　時阿修羅心震懼　　所將兵眾咸退走
　甘露妙定如天鼓　　恒出降魔寂靜音
　大悲哀愍救一切　　普使眾生滅煩惱
　帝釋普應諸天女　　九十有二那由他
　令彼各各心自謂　　天王獨與我娛樂
　如天女中身普應　　善法堂內亦如是
　能于一念現神通　　悉至其前為說法
　帝釋具有貪恚癡　　能令眷屬悉歡喜
　況大方便神通力　　而不能令一切悅
　他化自在六天王　　于欲界中得自在
　以業惑苦為罥網　　系縛一切諸凡夫
　彼有貪欲嗔恚癡　　猶于眾生得自在
　況具十種自在力　　而不能令眾同行
　三千世界大梵王　　一切梵天所住處
　悉能現身于彼坐　　演暢微妙梵音聲
　彼住世間梵道中　　禪定神通尚如意
　況出世間無有上　　于禪解脫不自在
　摩醯首羅智自在　　大海龍王降雨時
　悉能分別數其滴　　于一念中皆辨了
　無量億劫勤修學　　得是無上菩提智
　云何不于一念中　　普知一切眾生心
　眾生業報不思議　　為大風力起世間
　巨海諸山天宮殿　　眾寶光明萬物種
　亦能興云降大雨　　亦能散滅諸云氣
　亦能成熟一切谷　　亦能安樂諸群生
　風不能學波羅蜜　　亦不學佛諸功德
　猶成不可思議事　　何況具足諸愿者
　男子女人種種聲　　一切鳥獸諸音聲
　大海川流雷震聲　　皆能稱悅眾生意
　況復知聲性如響　　逮得無礙妙辯才
　普應眾生而說法　　而不能令世間喜
　海有希奇殊特法　　能為一切平等印
　眾生寶物及川流　　普悉包容無所拒
　無盡禪定解脫者　　為平等印亦如是
　福德智慧諸妙行　　一切普修無厭足
　大海龍王游戲時　　普于諸處得自在
　興云充遍四天下　　其云種種莊嚴色
　第六他化自在天　　于彼云色如真金
　化樂天上赤珠色　　兜率陀天霜雪色
　夜摩天上琉璃色　　三十三天碼瑙色
　四王天上玻璃色　　大海水上金剛色
　緊那羅中妙香色　　諸龍住處蓮華色
　夜叉住處白鵝色　　阿修羅中山石色
　郁單越處金焰色　　閻浮提中青寶色
　余二天下雜莊嚴　　隨眾所樂而應之
　又復他化自在天　　云中電耀如日光
　化樂天上如月光　　兜率天上閻浮金
　夜摩天上珂雪色　　三十三天金焰色
　四王天上眾寶色　　大海之中赤珠色
　緊那羅界琉璃色　　龍王住處寶藏色
　夜叉所住玻璃色　　阿修羅中碼瑙色
　郁單越境火珠色　　閻浮提中帝青色
　余二天下雜莊嚴　　如云色相電亦然
　他化雷震如梵音　　化樂天中大鼓音
　兜率天上歌唱音　　夜摩天上天女音
　于彼三十三天上　　如緊那羅種種音
　護世四王諸天所　　如乾闥婆所出音
　海中兩山相擊聲　　緊那羅中簫笛聲
　諸龍城中頻伽聲　　夜叉住處龍女聲
　阿修羅中天鼓聲　　于人道中海潮聲
　他化自在雨妙香　　種種雜華為莊嚴
　化樂天雨多羅華　　曼陀羅華及澤香
　兜率天上雨摩尼　　具足種種寶莊嚴
　髻中寶珠如月光　　上妙衣服真金色
　夜摩中雨幢幡蓋　　華鬘涂香妙嚴具
　赤真珠色上好衣　　及以種種眾妓樂
　三十三天如意珠　　堅黑沉水栴檀香
　郁金雞羅多摩等　　妙華香水相雜雨
　護世城中雨美膳　　色香味具增長力
　亦雨難思眾妙寶　　悉是龍王之所作
　又復于彼大海中　　注雨不斷如車軸
　復雨無盡大寶藏　　亦雨種種莊嚴寶
　緊那羅界雨瓔珞　　眾色蓮華衣及寶
　婆利師迦末利香　　種種樂音皆具足
　諸龍城中雨赤珠　　夜叉城內光摩尼
　阿修羅中雨兵仗　　摧伏一切諸怨敵
　郁單越中雨瓔珞　　亦雨無量上妙華
　弗婆瞿耶二天下　　悉雨種種莊嚴具
　閻浮提雨清凈水　　微細悅澤常應時
　長養眾華及果藥　　成熟一切諸苗稼
　如是無量妙莊嚴　　種種云電及雷雨
　龍王自在悉能作　　而身不動無分別
　彼于世界海中住　　尚能現此難思力
　況入法海具功德　　而不能為大神變
　彼諸菩薩解脫門　　一切譬諭無能顯
　我今以此諸譬諭　　略說于其自在力
　第一智慧廣大慧　　真實智慧無邊慧
　勝慧及以殊勝慧　　如是法門今已說
　此法希有甚奇特　　若人聞已能忍可
　能信能受能贊說　　如是所作甚為難
　世間一切諸凡夫　　信是法者甚難得
　若有勤修清凈福　　以昔因力乃能信
　一切世界諸群生　　少有欲求聲聞乘
　求獨覺者轉復少　　趣大乘者甚難遇
　趣大乘者猶為易　　能信此法倍更難
　況復持誦為人說　　如法修行真實解
　有以三千大千界　　頂戴一劫身不動
　彼之所作未為難　　信是法者乃為難
　有以手擎十佛剎　　盡于一劫空中住
　彼之所作未為難　　能信此法乃為難
　十剎塵數眾生所　　悉施樂具經一劫
　彼之福德未為勝　　信此法者為最勝
　十剎塵數如來所　　悉皆承事盡一劫
　若于此品能誦持　　其福最勝過于彼　

時賢首菩薩。說此偈已。十方世界。六返震動。魔宮隱蔽。惡道休息。十方諸佛。普現其前。各以右手。而摩其頂。同聲贊言。善哉善哉。快說此法。我等一切悉皆隨喜

大方廣佛華嚴經卷第十五大方廣佛華嚴經卷第十六

　　　　于闐國三藏實叉難陀奉　制譯


　　升須彌山頂品第十三

爾時如來威神力故。十方一切世界。一一四天下。閻浮提中。悉見如來坐于樹下。各有菩薩。承佛神力。而演說法。靡不自謂恒對于佛

爾時世尊。不離一切菩提樹下。而上升須彌。向帝釋殿。時天帝釋。在妙勝殿前。遙見佛來。即以神力。莊嚴此殿。置普光明藏師子之座。其座悉以妙寶所成。十千層級。迥極莊嚴。十千金網。彌覆其上。十千種帳。十千種蓋。周回間列。十千繒綺。以為垂帶。十千珠瓔周遍交絡。十千衣服。敷布座上。十千天子。十千梵王。前后圍繞。十千光明。而為照耀。爾時帝釋。奉為如來。敷置座已。曲躬合掌。恭敬向佛。而作是言。善來世尊。善來善逝。善來如來。應正等覺。唯愿哀愍。處此宮殿。爾時世尊。即受其請。入妙勝殿。十方一切諸世界中。悉亦如是。爾時帝釋。以佛神力。諸宮殿中。所有樂音。自然止息。即自憶念過去佛所。種諸善根。而說頌言


　迦葉如來具大悲　　諸吉祥中最無上
　彼佛曾來入此殿　　是故此處最吉祥
　拘那牟尼見無礙　　諸吉祥中最無上
　彼佛曾來入此殿　　是故此處最吉祥
　迦羅鳩馱如金山　　諸吉祥中最無上
　彼佛曾來入此殿　　是故此處最吉祥
　毗舍浮佛無三垢　　諸吉祥中最無上
　彼佛曾來入此殿　　是故此處最吉祥
　尸棄如來離分別　　諸吉祥中最無上
　彼佛曾來入此殿　　是故此處最吉祥
　毗婆尸佛如滿月　　諸吉祥中最無上
　彼佛曾來入此殿　　是故此處最吉祥
　弗沙明達第一義　　諸吉祥中最無上
　彼佛曾來入此殿　　是故此處最吉祥
　提舍如來辯無礙　　諸吉祥中最無上
　彼佛曾來入此殿　　是故此處最吉祥
　波頭摩佛凈無垢　　諸吉祥中最無上
　彼佛曾來入此殿　　是故此處最吉祥
　然燈如來大光明　　諸吉祥中最無上
　彼佛曾來入此殿　　是故此處最吉祥　

如此世界中。忉利天王。以如來神力故。偈贊十佛所有功德。十方世界。諸釋天王。悉亦如是。贊佛功德。爾時。世尊。入妙勝殿。結跏趺坐。此殿忽然。廣博寬容。如其天眾。諸所住處。十方世界。悉亦如是

　　大方廣佛華嚴經須彌頂上偈贊品第十四

爾時。佛神力故。十方各有一大菩薩。一一各與佛剎微塵數菩薩俱。從百佛剎。微塵數國土外。諸世界中。而來集會。其名曰法慧菩薩。一切慧菩薩。勝慧菩薩。功德慧菩薩。精進慧菩薩。善慧菩薩。智慧菩薩。真實慧菩薩。無上慧菩薩。堅固慧菩薩。所從來土。所謂。因陀羅華世界。波頭摩華世界。寶華世界。優缽羅華世界。金剛華世界。妙香華世界。悅意華世界。阿盧那華世界。那羅陀華世界。虛空華世界。各于佛所。凈修梵行。所謂。殊特月佛。無盡月佛。不動月佛。風月佛。水月佛。解脫月佛。無上月佛。星宿月佛。清凈月佛。明了月佛。是諸菩薩。至佛所已。頂禮佛足。隨所來方。各化作毗盧遮那藏師子之座。于其座上。結跏趺坐。如此世界中。須彌頂上。菩薩來集。一切世界。悉亦如是。彼諸菩薩。所有名字。世界佛號。悉等無別。爾時世尊。從兩足指。放百千億妙色光明。普照十方一切世界。須彌頂上。帝釋宮中。佛及大眾。靡不皆現。爾時法慧菩薩。承佛威神。普觀十方。而說頌曰


　佛放凈光明　　普見世導師
　須彌山王頂　　妙勝殿中住
　一切釋天王　　請佛入宮殿
　悉以十妙頌　　稱贊諸如來
　彼諸大會中　　所有菩薩眾
　皆從十方至　　化座而安坐
　彼會諸菩薩　　皆同我等名
　所從諸世界　　名字亦如是
　本國諸世尊　　名號悉亦同
　各于其佛所　　凈修無上行
　佛子汝應觀　　如來自在力
　一切閻浮提　　皆言佛在中
　我等今見佛　　住于須彌頂
　十方悉亦然　　如來自在力
　一一世界中　　發心求佛道
　依于如是愿　　修習菩提行
　佛以種種身　　游行遍世間
　法界無所礙　　無能測量者
　慧光恒普照　　世闇悉除滅
　一切無等倫　　云何可測知　

爾時一切慧菩薩。承佛威力。普觀十方。而說頌言


　假使百千劫　　常見于如來
　不依真實義　　而觀救世者
　是人取諸相　　增長癡惑網
　系縛生死獄　　盲冥不見佛
　觀察于諸法　　自性無所有
　如其生滅相　　但是假名說
　一切法無生　　一切法無滅
　若能如是解　　諸佛常現前
　法性本空寂　　無取亦無見
　性空即是佛　　不可得思量
　若知一切法　　體性皆如是
　斯人則不為　　煩惱所染著
　凡夫見諸法　　但隨于相轉
　不了法無相　　以是不見佛
　牟尼離三世　　諸相悉具足
　住于無所住　　普遍而不動
　我觀一切法　　皆悉得明了
　今見于如來　　決定無有疑
　法慧先已說　　如來真實性
　我從彼了知　　菩提難思議　

爾時勝慧菩薩。承佛威力普觀十方。而說頌言


　如來大智慧　　希有無等倫
　一切諸世間　　思惟莫能及
　凡夫妄觀察　　取相不如理
　佛離一切相　　非彼所能見
　迷惑無知者　　妄取五蘊相
　不了彼真性　　是人不見佛
　了知一切法　　自性無所有
　如是解法性　　則見盧舍那
　因前五蘊故　　后蘊相續起
　于此性了知　　見佛難思議
　譬如闇中寶　　無燈不可見
　佛法無人說　　雖慧莫能了
　亦如目有翳　　不見凈妙色
　如是不凈心　　不見諸佛法
　又如明凈日　　瞽者莫能見
　無有智慧心　　終不見諸佛
　若能除眼翳　　舍離于色想
　不見于諸法　　則得見如來
　一切慧先說　　諸佛菩提法
　我從于彼聞　　得見盧舍那　

爾時功德慧菩薩。承佛威力。普觀十方。而說頌言


　諸法無真實　　妄取真實相
　是故諸凡夫　　輪回生死獄
　言辭所說法　　小智妄分別
　是故生障礙　　不了于自心
　不能了自心　　云何知正道
　彼由顛倒慧　　增長一切惡
　不見諸法空　　恒受生死苦
　斯人未能有　　清凈法眼故
　我昔受眾苦　　由我不見佛
　故當凈法眼　　觀其所應見
　若得見于佛　　其心無所取
　此人則能見　　如佛所知法
　若見佛真法　　則名大智者
　斯人有凈眼　　能觀察世間
　無見即是見　　能見一切法
　于法若有見　　此則無所見
　一切諸法性　　無生亦無滅
　奇哉大導師　　自覺能覺他
　勝慧先已說　　如來所悟法
　我等從彼聞　　能知佛真性　

爾時精進慧菩薩。承佛威力。觀察十方。而說頌言


　若住于分別　　則壞清凈眼
　愚癡邪見增　　永不見諸佛
　若能了邪法　　如實不顛倒
　知妄本自真　　見佛則清凈
　有見則為垢　　此則未為見
　遠離于諸見　　如是乃見佛
　世間言語法　　眾生妄分別
　知世皆無生　　乃是見世間
　若見見世間　　見則世間相
　如實等無異　　此名真見者
　若見等無異　　于物不分別
　是見離諸惑　　無漏得自在
　諸佛所開示　　一切分別法
　是悉不可得　　彼性清凈故
　法性本清凈　　如空無有相
　一切無能說　　智者如是觀
　遠離于法想　　不樂一切法
　此亦無所修　　能見大牟尼
　如德慧所說　　此名見佛者
　所有一切行　　體性皆寂滅　

爾時善慧菩薩。承佛威力。普觀十方。而說頌言


　希有大勇健　　無量諸如來
　離垢心解脫　　自度能度彼
　我見世間燈　　如實不顛倒
　如于無量劫　　積智者所見
　一切凡夫行　　莫不速歸盡
　其性如虛空　　故說無有盡
　智者說無盡　　此亦無所說
　自性無盡故　　得有難思盡
　所說無盡中　　無眾生可得
　知眾生性爾　　則見大名稱
　無見說為見　　無生說眾生
　若見若眾生　　了知無體性
　能見及所見　　見者悉除遣
　不壞于真法　　此人了知佛
　若人了知佛　　及佛所說法
　則能照世間　　如佛盧舍那
　正覺善開示　　一法清凈道
　精進慧大士　　演說無量法
　若有若無有　　彼想皆除滅
　如是能見佛　　安住于實際　

爾時智慧菩薩。承佛威力。普觀十方。而說頌言




　我聞最勝教　　即生智慧光
　普照十方界　　悉見一切佛
　此中無少物　　但有假名字
　若計有我人　　則為入險道
　諸取著凡夫　　計身為實有
　如來非所取　　彼終不得見
　此人無慧眼　　不能得見佛
　于無量劫中　　流轉生死海
　有諍說生死　　無諍即涅槃
　生死及涅槃　　一俱不可得
　若逐假名字　　取著此二法
　此人不如實　　不知圣妙道
　若生如是想　　此佛此最勝
　顛倒非實義　　不能見正覺
　能知此實體　　寂滅真如相
　則見正覺尊　　超出語言道
　言語說諸法　　不能顯實相
　平等乃能見　　如法佛亦然
　正覺過去世　　未來及現在
　永斷分別根　　是故說名佛　

爾時真實慧菩薩。承佛威力。普觀十方。而說頌言


　寧受地獄苦　　得聞諸佛名
　不受無量樂　　而不聞佛名
　所以于往昔　　無數劫受苦
　流轉生死中　　不聞佛名故
　于法不顛倒　　如實而現證
　離諸和合相　　是名無上覺
　現在非和合　　去來亦復然
　一切法無相　　是則佛真體
　若能如是觀　　諸法甚深義
　則見一切佛　　法身真實相
　于實見真實　　非實見不實
　如是究竟解　　是故名為佛
　佛法不可覺　　了此名覺法
　諸佛如是修　　一法不可得
　知以一故眾　　知以眾故一
　諸法無所依　　但從和合起
　無能作所作　　唯從業想生
　云何知如是　　異此無有故
　一切法無住　　定處不可得
　諸佛住于此　　究竟不動搖　

爾時無上慧菩薩。承佛威力。普觀十方。而說頌言


　無上摩訶薩　　遠離眾生想
　無有能過者　　故號為無上
　諸佛所得處　　無作無分別
　粗者無所有　　微細亦復然
　諸佛所行境　　于中無有數
　正覺遠離數　　此是佛真法
　如來光普照　　滅除眾暗冥
　是光非有照　　亦復非無照
　于法無所著　　無念亦無染
　無住無處所　　不壞于法性
　此中無有二　　亦復無有一
　大智善見者　　如理巧安住
　無中無有二　　無二亦復無
　三界一切空　　是則諸佛見
　凡夫無覺解　　佛令住正法
　諸法無所住　　悟此見自身
　非身而說身　　非起而現起
　無身亦無見　　是佛無上身
　如是實慧說　　諸佛妙法性
　若聞此法者　　當得清凈眼　

爾時堅固慧菩薩。承佛威力。普觀十方。而說頌言


　偉哉大光明　　勇健無上士
　為利群迷故　　而興于世間
　佛以大悲心　　普觀諸眾生
　見在三有中　　輪回受眾苦
　唯除正等覺　　具德尊導師
　一切諸天人　　無能救護者
　若佛菩薩等　　不出于世間
　無有一眾生　　而能得安樂
　如來等正覺　　及諸賢圣眾
　出現于世間　　能與眾生樂
　若見如來者　　為得大善利
　聞佛名生信　　則是世間塔
　我等見世尊　　為得大利益
　聞如是妙法　　悉當成佛道
　諸菩薩過去　　以佛威神力
　得清凈慧眼　　了諸佛境界
　今見盧舍那　　重增清凈信
　佛智無邊際　　演說不可盡
　勝慧等菩薩　　及我堅固慧
　無數億劫中　　說亦不能盡　

　　大方廣佛華嚴經十住品第十五

爾時。法慧菩薩。承佛威力。入菩薩無量方便三昧。以三昧力。十方各千佛剎。微塵數世界之外。有千佛剎。微塵數諸佛。皆同一號。名曰法慧。普現其前。告法慧菩薩言。善哉善哉。善男子。汝能入是菩薩。無量方便三昧。善男子。十方各千佛剎。微塵數諸佛。悉以神力。共加于汝。又是毗盧遮那如來。往昔愿力。威神之力。及汝所修。善根力故。入此三昧。令汝說法。為增長佛智故。深入法界故。善了眾生界故。所入無礙故。所行無障故。得無等方便故。入一切智性故。覺一切法故。知一切根故。能持說一切法故。所謂。發起諸菩薩十種住。善男子。汝當承佛威神之力。而演此法。是時諸佛。即與法慧菩薩。無礙智無著智。無斷智無癡智。無異智無失智。無量智無勝智。無懈智無奪智。何以故。此三昧力。法如是故。是時諸佛。各申右手。摩法慧菩薩頂。法慧菩薩。即從定起。告諸菩薩言。佛子。菩薩住處廣大。與法界虛空等。佛子。菩薩住三世諸佛家。彼菩薩住。我今當說。諸佛子。菩薩住有十種。過去未來現在諸佛。已說。當說。今說。何者為十。所謂。初發心住。治地住。修行住。生貴住。具足方便住。正心住。不退住。童真住。王子住。灌頂住。是名菩薩十住。去來現在。諸佛所說

佛子。云何為菩薩發心住。此菩薩。見佛世尊。形貌端嚴。色相圓滿。人所樂見。難可值遇。有大威力。或見神足。或聞記別。或聽教誡。或見眾生受諸劇苦。或聞如來廣大佛法。發菩提心。求一切智。此菩薩。緣十種難得法。而發于心。何者為十。所謂。是處非處智。善惡業報智。諸根勝劣智。種種解差別智。種種界差別智。一切至處道智。諸禪解脫三昧智。宿命無礙智。天眼無礙智。三世漏普盡智。是為十。佛子。此菩薩。應勸學十法。何者為十。所謂。勤供養佛樂住生死。主導世間令除惡業。以勝妙法常行教誨。嘆無上法學佛功德。生諸佛前恒蒙攝受。方便演說寂靜三昧。贊嘆遠離生死輪回。為苦眾生作歸依處。何以故。欲令菩薩。于佛法中。心轉增廣。有所聞法。即自開解。不由他教故

佛子。云何為菩薩治地住。此菩薩。于諸眾生。發十種心。何者為十。所謂。利益心。大悲心。安樂心。安住心。憐愍心。攝受心。守護心。同己心。師心。導師心。是為十。佛子。此菩薩。應勸學十法。何者為十。所謂。誦習多聞。虛閑寂靜。近善知識。發言和悅。語必知時。心無怯怖。了達于義。如法修行。遠離愚迷。安住不動。何以故。欲令菩薩。于諸眾生。增長大悲。有所聞法。即自開解。不由他教故

佛子。云何為菩薩修行住。此菩薩。以十種行。觀一切法。何等為十。所謂。觀一切法無常。一切法苦。一切法空。一切法無我。一切法無作。一切法無味。一切法不如名。一切法無處所。一切法離分別。一切法無堅實。是為十。佛子。此菩薩。應勸學十法。何者為十。所謂。觀察眾生界。法界。世界。觀察地界。水界。火界。風界。觀察欲界。色界。無色界。何以故。欲令菩薩。智慧明了。有所聞法。即自開解。不由他教故

佛子。云何為菩薩生貴住。此菩薩。從圣教中生。成就十法。何者為十。所謂。永不退轉于諸佛所。深生凈信。善觀察法。了知眾生。國土。世界。業行。果報。生死。涅槃。是為十。佛子。此菩薩。應勸學十法。何者為十。所謂。了知過去。未來。現在。一切佛法。修集過去。未來。現在。一切佛法。圓滿過去。未來。現在。一切佛法。了知一切諸佛平等。何以故。欲令增進于三世中。心得平等。有所聞法。即自開解。不由他教故

佛子。云何為菩薩具足方便住。此菩薩。所修善根。皆為救護一切眾生。饒益一切眾生。安樂一切眾生。哀愍一切眾生。度脫一切眾生。令一切眾生。離諸災難。令一切眾生。出生死苦。令一切眾生。發生凈信。令一切眾生。悉得調伏。令一切眾生。咸證涅槃。佛子。此菩薩。應勸學十法。何者為十。所謂。知眾生無邊。知眾生無量。知眾生無數。知眾生不思議。知眾生無量色。知眾生不可量。知眾生空。知眾生無所作。知眾生無所有。知眾生無自性。何以故。欲令其心。轉復增勝。無所染著。有所聞法。即自開解。不由他教故

佛子。云何為菩薩正心住。此菩薩。聞十種法。心定不動。何者為十。所謂。聞贊佛毀佛。于佛法中。心定不動。聞贊法毀法。于佛法中。心定不動。聞贊菩薩毀菩薩。于佛法中。心定不動。聞贊菩薩毀菩薩所行法。于佛法中。心定不動。聞說眾生有量無量。于佛法中。心定不動。聞說眾生有垢無垢。于佛法中。心定不動。聞說眾生易度難度。于佛法中。心定不動。聞說法界有量無量。于佛法中。心定不動。聞說法界有成有壞。于佛法中。心定不動。聞說法界若有若無。于佛法中。心定不動。是為十。佛子。此菩薩。應勸學十法。何者為十。所謂。一切法無相。一切法無體。一切法不可修。一切法無所有。一切法無真實。一切法空。一切法無性。一切法如幻。一切法如夢。一切法無分別。何以故。欲令其心。轉復增進。得不退轉。無生法忍。有所聞法。即自開解。不由他教故

佛子。云何為菩薩不退住。此菩薩。聞十種法。堅固不退。何者為十。所謂。聞有佛無佛。于佛法中。心不退轉。聞有法無法。于佛法中。心不退轉。聞有菩薩無菩薩。于佛法中。心不退轉。聞有菩薩行無菩薩行。于佛法中。心不退轉。聞菩薩修行出離。修行不出離。于佛法中。心不退轉。聞過去有佛。過去無佛。于佛法中。心不退轉。聞未來有佛。未來無佛。于佛法中。心不退轉。聞現在有佛。現在無佛。于佛法中。心不退轉。聞佛智有盡。佛智無盡。于佛法中。心不退轉。聞三世一相。三世非一相。于佛法中。心不退轉。是為十。佛子。此菩薩。應勸學十種廣大法。何者為十。所謂。說一即多。說多即一。文隨于義。義隨于文。非有即有。有即非有。無相即相。相即無相。無性即性。性即無性。何以故。欲令增進于一切法。善能出離。有所聞法。即自開解。不由他教故

佛子。云何為菩薩童真住。此菩薩。住十種業。何者為十。所謂。身行無失。語行無失。意行無失。隨意受生。知眾生種種欲。知眾生種種解。知眾生種種界。知眾生種種業。知世界成壞。神足自在。所行無礙。是為十。佛子。此菩薩。應勸學十種法。何者為十。所謂。知一切佛剎。動一切佛剎。持一切佛剎。觀一切佛剎。詣一切佛剎。游行無數世界。領受無數佛法。現變化自在身。出廣大遍滿音。一剎那中。承事供養無數諸佛。何以故。欲令增進于一切法。能得善巧。有所聞法。即自開解。不由他教故

佛子。云何為菩薩王子住。此菩薩。善知十種法。何者為十。所謂。善知諸眾生受生。善知諸煩惱現起。善知習氣相續。善知所行方便。善知無量法。善解諸威儀。善知世界差別。善知前際后際事。善知演說世諦。善知演說第一義諦。是為十。佛子。此菩薩。應勸學十種法。何者為十。所謂。法王處善巧。法王處軌度。法王處宮殿。法王處趣入。法王處觀察。法王灌頂。法王力持。法王無畏。法王宴寢。法王贊嘆。何以故。欲令增進。心無障礙。有所聞法。即自開解。不由他教故

佛子。云何為菩薩灌頂住。此菩薩。得成就十種智。何者為十。所謂。震動無數世界。照耀無數世界。住持無數世界。往詣無數世界。嚴凈無數世界。開示無數眾生。觀察無數眾生。知無數眾生根。令無數眾生趣入。令無數眾生調伏。是為十。佛子。此菩薩。身及身業。神通變現。過去智未來智現在智。成就佛土。心境界智境界。皆不可知。乃至法王子菩薩。亦不能知。佛子。此菩薩。應勸學諸佛十種智。何者為十。所謂。三世智。佛法智。法界無礙智。法界無邊智。充滿一切世界智。普照一切世界智。住持一切世界智。知一切眾生智。知一切法智。知無邊諸佛智。何以故。欲令增長一切種智。有所聞法。即自開解。不由他教故

爾時。佛神力故。十方各一萬佛剎。微塵數世界。六種震動。所謂。動。遍動。等遍動。起。遍起。等遍起。涌遍涌。等遍涌。震。遍震。等遍震。吼。遍吼。等遍吼。擊。遍擊。等遍擊。雨天妙華。天末香。天華鬘。天雜香。天寶衣。天寶云。天莊嚴具天諸音樂。不鼓自鳴。放大光明。及妙音聲。如此四天下。須彌山頂。帝釋殿上。說十住法。現諸神變。十方所有。一切世界。悉亦如是。又以佛神力故。十方各過一萬佛剎。微塵數世界。有十佛剎。微塵數菩薩。來詣于此。充滿十方。作如是言。善哉善哉。佛子。善說此法。我等諸人。同名法慧。所從來國。同名法云。彼土如來。皆名妙法。我等佛所。亦說十住。眾會眷屬。文句義理。悉亦如是。無有增減。佛子。我等承佛神力。來入此會。為汝作證。如于此會。十方所有。一切世界。悉亦如是。爾時法慧菩薩。承佛威力。觀察十方。暨于法界。而說頌曰




　見最勝智微妙身　　相好端嚴皆具足
　如是尊重甚難遇　　菩薩勇猛初發心
　見無等比大神通　　聞說記心及教誡
　諸趣眾生無量苦　　菩薩以此初發心
　聞諸如來普勝尊　　一切功德皆成就
　譬如虛空不分別　　菩薩以此初發心
　三世因果名為處　　我等自性為非處
　欲悉了知真實義　　菩薩以此初發心
　過去未來現在世　　所有一切善惡業
　欲悉了知無不盡　　菩薩以此初發心
　諸禪解脫及三昧　　雜染清凈無量種
　欲悉了知入住出　　菩薩以此初發心
　隨諸眾生根利鈍　　如是種種精進力
　欲悉了達分別知　　菩薩以此初發心
　一切眾生種種解　　心所好樂各差別
　如是無量欲悉知　　菩薩以此初發心
　眾生諸界各差別　　一切世間無有量
　欲悉了知其體性　　菩薩以此初發心
　一切有為諸行道　　一一皆有所至處
　悉欲了知其實性　　菩薩以此初發心
　一切世界諸眾生　　隨業漂流無暫息
　欲得天眼皆明見　　菩薩以此初發心
　過去世中曾所有　　如是體性如是相
　欲悉了知其宿住　　菩薩以此初發心
　一切眾生諸結惑　　相續現起及習氣
　欲悉了知究竟盡　　菩薩以此初發心
　隨諸眾生所安立　　種種談論語言道
　如其世諦悉欲知　　菩薩以此初發心
　一切諸法離言說　　性空寂滅無所作
　欲悉明達此真義　　菩薩以此初發心
　欲悉震動十方國　　傾覆一切諸大海
　具足諸佛大神通　　菩薩以此初發心
　欲一毛孔放光明　　普照十方無量土
　一一光中覺一切　　菩薩以此初發心
　欲以難思諸佛剎　　悉置掌中而不動
　了知一切如幻化　　菩薩以此初發心
　欲以無量剎眾生　　置一毛端不迫隘
　悉知無人無有我　　菩薩以此初發心
　欲以一毛滴海水　　一切大海悉令竭
　而悉分別知其數　　菩薩以此初發心
　不可思議諸國土　　盡抹為塵無遺者
　欲悉分別知其數　　菩薩以此初發心
　過去未來無量劫　　一切世間成壞相
　欲悉了達窮其際　　菩薩以此初發心
　三世所有諸如來　　一切獨覺及聲聞
　欲知其法盡無余　　菩薩以此初發心
　無量無邊諸世界　　欲以一毛悉稱舉
　如其體相悉了知　　菩薩以此初發心
　無量無數輪圍山　　欲令悉入毛孔中
　如其大小皆得知　　菩薩以此初發心
　欲以寂靜一妙音　　普應十方隨類演
　如是皆令凈明了　　菩薩以此初發心
　一切眾生語言法　　一言演說無不盡
　悉欲了知其自性　　菩薩以此初發心
　世間言音靡不作　　悉令其解證寂滅
　欲得如是妙舌根　　菩薩以此初發心
　欲使十方諸世界　　有成壞相皆得見
　而悉知從分別生　　菩薩以此初發心
　一切十方諸世界　　無量如來悉充滿
　欲悉了知彼佛法　　菩薩以此初發心
　種種變化無量身　　一切世界微塵等
　欲悉了達從心起　　菩薩以此初發心
　過去未來現在世　　無量無數諸如來
　欲于一念悉了知　　菩薩以此初發心
　欲具演說一句法　　阿僧祇劫無有盡
　而令文義各不同　　菩薩以此初發心
　十方一切諸眾生　　隨其流轉生滅相
　欲于一念皆明達　　菩薩以此初發心
　欲以身語及意業　　普詣十方無所礙
　了知三世皆空寂　　菩薩以此初發心
　菩薩如是發心已　　應令往詣十方國
　恭敬供養諸如來　　以此使其無退轉
　菩薩勇猛求佛道　　住于生死不疲厭
　為彼稱嘆使順行　　如是令其無退轉
　十方世界無量剎　　悉在其中作尊主
　為諸菩薩如是說　　以此令其無退轉
　最勝最上最第一　　甚深微妙清凈法
　勸諸菩薩說與人　　如是教令離煩惱
　一切世間無與等　　不可傾動摧伏處
　為彼菩薩常稱贊　　如是教令不退轉
　佛是世間大力主　　具足一切諸功德
　令諸菩薩住是中　　以此教為勝丈夫
　無量無邊諸佛所　　悉得往詣而親近
　常為諸佛所攝受　　如是教令不退轉
　所有寂靜諸三昧　　悉皆演暢無有余
　為彼菩薩如是說　　以此令其不退轉
　摧滅諸有生死輪　　轉于清凈妙法輪
　一切世間無所著　　為諸菩薩如是說
　一切眾生墮惡道　　無量重苦所纏迫
　與作救護歸依處　　為諸菩薩如是說
　此是菩薩發心住　　一向志求無上道
　如我所說教誨法　　一切諸佛亦如是
　第二治地住菩薩　　應當發起如是心
　十方一切諸眾生　　愿使悉順如來教
　利益大悲安樂心　　安住憐愍攝受心
　守護眾生同己心　　師心及以導師心
　已住如是勝妙心　　次令誦習求多聞
　常樂寂靜正思惟　　親近一切善知識
　發言和悅離粗獷　　言必知時無所畏
　了達于義如法行　　遠離愚迷心不動
　此是初學菩提行　　能行此行真佛子
　我今說彼所應行　　如是佛子應勤學
　第三菩薩修行住　　當依佛教勤觀察
　諸法無常苦及空　　無有我人無動作
　一切諸法不可樂　　無如名字無處所
　無所分別無真實　　如是觀者名菩薩
　次令觀察眾生界　　及以勸觀于法界
　世界差別盡無余　　于彼咸應勸觀察
　十方世界及虛空　　所有地水與火風
　欲界色界無色界　　悉勸觀察咸令盡
　觀察彼界各差別　　及其體性咸究竟
　得如是教勤修行　　此則名為真佛子
　第四生貴住菩薩　　從諸圣教而出生
　了達諸有無所有　　超過彼法生法界
　信佛堅固不可壞　　觀法寂滅心安住
　隨諸眾生悉了知　　體性虛妄無真實
　世間剎土業及報　　生死涅槃悉如是
　佛子于法如是觀　　從佛親生名佛子
　過去未來現在世　　其中所有諸佛法
　了知積集及圓滿　　如是修學令究竟
　三世一切諸如來　　能隨觀察悉平等
　種種差別不可得　　如是觀者達三世
　如我稱揚贊嘆者　　此是四住諸功德
　若能依法勤修行　　速成無上佛菩提
　從此第五諸菩薩　　說名具足方便住
　深入無量巧方便　　發生究竟功德業
　菩薩所修眾福德　　皆為救護諸群生
　專心利益與安樂　　一向哀愍令度脫
　為一切世除眾難　　引出諸有令歡喜
　一一調伏無所遺　　皆令具德向涅槃
　一切眾生無有邊　　無量無數不思議
　及以不可稱量等　　聽受如來如是法
　此第五住真佛子　　成就方便度眾生
　一切功德大智尊　　以如是法而開示
　第六正心圓滿住　　于法自性無迷惑
　正念思惟離分別　　一切天人莫能動
　聞贊毀佛與佛法　　菩薩及以所行行
　眾生有量若無量　　有垢無垢難易度
　法界大小及成壞　　若有若無心不動
　過去未來今現在　　諦念思惟恒決定
　一切諸法皆無相　　無體無性空無實
　如幻如夢離分別　　常樂聽聞如是義
　第七不退轉菩薩　　于佛及法菩薩行
　若有若無出不出　　雖聞是說無退轉
　過去未來現在世　　一切諸佛有以無
　佛智有盡或無盡　　三世一相種種相
　一即是多多即一　　文隨于義義隨文
　如是一切展轉成　　此不退人應為說
　若法有相及無相　　若法有性及無性
　種種差別互相屬　　此人聞已得究竟
　第八菩薩童真住　　身語意行皆具足
　一切清凈無諸失　　隨意受生得自在
　知諸眾生心所樂　　種種意解各差別
　及其所有一切法　　十方國土成壞相
　逮得速疾妙神通　　一切處中隨念往
　于諸佛所聽聞法　　贊嘆修行無懈倦
　了知一切諸佛國　　震動加持亦觀察
　超過佛土不可量　　游行世界無邊數
　阿僧祇法悉咨問　　所欲受身皆自在
　言音善巧靡不充　　諸佛無數咸承事
　第九菩薩王子住　　能見眾生受生別
　煩惱現習靡不知　　所行方便皆善了
　諸法各異威儀別　　世界不同前后際
　如其世俗第一義　　悉善了知無有余
　法王善巧安立處　　隨其處所所有法
　法王宮殿若趣入　　及以于中所觀見
　法王所有灌頂法　　神力加持無怯畏
　宴寢宮室及嘆譽　　以此教詔法王子
　如是為說靡不盡　　而令其心無所著
　于此了知修正念　　一切諸佛現其前
　第十灌頂真佛子　　成滿最上第一法
　十方無數諸世界　　悉能震動光普照
　住持往詣亦無余　　清凈莊嚴皆具足
　開示眾生無有數　　觀察知根悉能盡
　發心調伏亦無邊　　咸令趣向大菩提
　一切法界咸觀察　　十方國土皆往詣
　其中身及身所作　　神通變現難可測
　三世佛土諸境界　　乃至王子無能了
　一切見者三世智　　于諸佛法明了智
　法界無礙無邊智　　充滿一切世界智
　照耀世界住持智　　了知眾生諸法智
　及知正覺無邊智　　如來為說咸令盡
　如是十住諸菩薩　　皆從如來法化生
　隨其所有功德行　　一切天人莫能測
　過去未來現在世　　發心求佛無有邊
　十方國土皆充滿　　莫不當成一切智
　一切國土無邊際　　世界眾生法亦然
　惑業心樂各差別　　依彼而發菩提意
　始求佛道一念心　　世間眾生及二乘
　斯等尚亦不能知　　何況所余功德行
　十方所有諸世界　　能以一毛悉稱舉
　彼人能知此佛子　　趣向如來智慧行
　十方所有諸大海　　悉以毛端滴令盡
　彼人能知此佛子　　一念所修功德行
　一切世界抹為塵　　悉能分別知其數
　如是之人乃能見　　此諸菩薩所行道
　去來現在十方佛　　一切獨覺及聲聞
　悉以種種妙辯才　　開示初發菩提心
　發心功德不可量　　充滿一切眾生界
　眾智共說無能盡　　何況所余諸妙行　

大方廣佛華嚴經卷第十六大方廣佛華嚴經卷第十七

　　　　于闐國三藏實叉難陀奉　制譯


　　梵行品第十六

爾時正念天子。白法慧菩薩言。佛子。一切世界。諸菩薩眾。依如來教。染衣出家。云何而得梵行清凈。從菩薩位。逮于無上菩提之道。法慧菩薩言。佛子。菩薩摩訶薩。修梵行時。應以十法。而為所緣。作意觀察。所謂。身。身業。語。語業。意。意業。佛。法。僧。戒。應如是觀。為身是梵行耶。乃至戒是梵行耶。若身是梵行者。當知梵行。則為非善。則為非法。則為渾濁。則為臭惡。則為不凈。則為可厭。則為違逆。則為雜染。則為死尸。則為蟲聚。若身業是梵行者。梵行則是行住坐臥。左右顧視。屈伸俯仰。若語是梵行者。梵行則是音聲風息。胸舌喉吻。吐納抑縱。高低清濁。若語業是梵行者。梵行則是起居問訊。略說廣說。諭說直說。贊說毀說。安立說。隨俗說。顯了說。若意是梵行者。梵行則應是覺是觀。是分別。是種種分別。是憶念。是種種憶念。是思惟。是種種思惟。是幻術。是眠夢。若意業是梵行者。當知梵行則是思想。寒熱饑渴。苦樂憂喜。若佛是梵行者。為色是佛耶。受是佛耶。想是佛耶。行是佛耶。識是佛耶。為相是佛耶。好是佛耶。神通是佛耶。業行是佛耶。果報是佛耶。若法是梵行者。為寂滅是法耶。涅槃是法耶。不生是法耶。不起是法耶。不可說是法耶。無分別是法耶。無所行是法耶。不合集是法耶。若僧是梵行者。為預流向是僧耶。預流果是僧耶。一來向是僧耶。一來果是僧耶。不還向是僧耶。不還果是僧耶。阿羅漢向是僧耶。阿羅漢果是僧耶。三明是僧耶。六通是僧耶。若戒是梵行者。為壇場是戒耶。問清凈是戒耶。教威儀是戒耶。三說羯磨是戒耶。和尚是戒耶。阿阇梨是戒耶。剃發是戒耶。著袈裟衣是戒耶。乞食是戒耶。正命是戒耶。如是觀已。于身無所取。于修無所著。于法無所住。過去已滅。未來未至。現在空寂。無作業者。無受報者。此世不移動。彼世不改變。此中何法。名為梵行。梵行從何處來。誰之所有。體為是誰。由誰而作。為是有。為是無。為是色。為非色。為是受。為非受。為是想為非想。為是行。為非行。為是識。為非識。如是觀察。梵行法不可得故。三世法皆空寂故。意無取著故。心無障礙故。所行無二故。方便自在故。受無相法故。觀無相法故。知佛法平等故。具一切佛法故。如是名為清凈梵行。復應修習十種法。何者為十。所謂。處非處智。過現未來業報智。諸禪解脫三昧智。諸根勝劣智。種種解智。種種界智。一切至處道智。天眼無礙智。宿命無礙智。永斷習氣智。于如來十力。一一觀察。一一力中。有無量義。悉應咨問。聞已應起大慈悲心。觀察眾生。而不舍離。思惟諸法。無有休息。行無上業。不求果報。了知境界。如幻如夢。如影如響。亦如變化。若諸菩薩。能與如是觀行相應。于諸法中。不生二解。一切佛法。疾得現前。初發心時。即得阿耨多羅三藐三菩提。知一切法。即心自性。成就慧身。不由他悟



　　大方廣佛華嚴經初發心功德品第十七

爾時。天帝釋。白法慧菩薩言。佛子。菩薩初發菩提之心。所得功德。其量幾何。法慧菩薩言。此義甚深。難說難知。難分別難信解。難證難行。難通達難思惟。難度量難趣入。雖然。我當承佛威神之力。而為汝說。佛子。假使有人。以一切樂具。供養東方阿僧祇世界。所有眾生。經于一劫。然后教令凈持五戒。南西北方。四維上下。亦復如是。佛子。于汝意云何。此人功德。寧為多不。天帝言。佛子。此人功德。唯佛能知。其余一切。無能量者。法慧菩薩言。佛子。此人功德。比菩薩初發心功德。百分不及一。千分不及一。百千分不及一。如是。億分百億分。千億分百千億分。那由他億分。百那由他億分。千那由他億分。百千那由他億分。數分。歌羅分。算分。諭分。優波尼沙陀分。亦不及一。佛子。且置此諭。假使有人。以一切樂具。供養十方。十阿僧祇世界。所有眾生。經于百劫。然后教令修十善道。如是供養。經于千劫。教住四禪。經于百千劫。教住四無量心。經于億劫。教住四無色定。經于百億劫。教住須陀洹果。經于千億劫。教住斯陀含果。經于百千億劫。教住阿那含果。經于那由他億劫。教住阿羅漢果。經于百千那由他億劫。教住辟支佛道。佛子。于意云何。是人功德。寧為多不。天帝言。佛子。此人功德。唯佛能知。法慧菩薩言。佛子。此人功德。比菩薩初發心功德。百分不及一。千分不及一。百千分不及一。乃至優波尼沙陀分。亦不及一。何以故。佛子。一切諸佛。初發心時。不但為以一切樂具。供養十方。十阿僧祇世界。所有眾生。經于百劫。乃至百千那由他億劫故。發菩提心。不但為教爾所眾生。令修五戒。十善業道。教住四禪。四無量心。四無色定。教得須陀洹果。斯陀含果。阿那含果。阿羅漢果。辟支佛道故。發菩提心。為令如來種性。不斷故。為充遍一切世界故。為度脫一切世界眾生故。為悉知一切世界成壞故。為悉知一切世界中。眾生垢凈故。為悉知一切世界。自性清凈故。為悉知一切眾生。心樂煩惱習氣故。為悉知一切眾生。死此生彼故。為悉知一切眾生。諸根方便故。為悉知一切眾生。心行故。為悉知一切眾生。三世智故。為悉知一切佛境界。平等故。發于無上菩提之心。佛子。復置此諭假使有人。于一念頃。能過東方阿僧祇世界。念念如是。盡阿僧祇劫。此諸世界。無有能得知其邊際。又第二人。于一念頃。能過前人。阿僧祇劫。所過世界。如是亦盡阿僧祇劫。次第展轉。乃至第十。南西北方。四維上下。亦復如是。佛子。此十方中。凡有百人。一一如是。過諸世界。是諸世界。可知邊際。菩薩初發阿耨多羅三藐三菩提心。所有善根。無有能得知其際者。何以故。佛子。菩薩不齊限。但為往爾所世界。得了知故。發菩提心。為了知十方世界故。發菩提心。所謂。欲了知妙世界。即是粗世界。粗世界。即是妙世界。仰世界。即是覆世界。覆世界。即是仰世界。小世界。即是大世界。大世界。即是小世界。廣世界。即是狹世界。狹世界。即是廣世界。一世界。即是不可說世界。不可說世界。即是一世界。不可說世界。入一世界。一世界入不可說世界。穢世界。即是凈世界。凈世界。即是穢世界。欲知一毛端中。一切世界。差別性。一切世界中。一毛端。一體性。欲知一世界中。出生一切世界。欲知一切世界。無體性。欲以一念心。盡知一切廣大世界。而無障礙故。發阿耨多羅三藐三菩提心。佛子。復置此諭假使有人。于一念頃。能知東方阿僧祇世界。成壞劫數。念念如是。盡阿僧祇劫。此諸劫數。無有能得知其邊際。有第二人。于一念頃。能知前人。阿僧祇劫。所知劫數。如是廣說。乃至第十。南西北方。四維上下。亦復如是。佛子。此十方阿僧祇世界。成壞劫數。可知邊際。菩薩初發阿耨多羅三藐三菩提心。功德善根。無有能得知其際者。何以故。菩薩不齊限。但為知爾所世界。成壞劫數故。發阿耨多羅三藐三菩提心。為悉知一切世界。成壞劫盡。無余故。發阿耨多羅三藐三菩提心。所謂。知長劫與短劫平等。短劫與長劫平等。一劫與無數劫平等。無數劫與一劫平等。有佛劫與無佛劫平等。無佛劫與有佛劫平等。一佛劫中。有不可說佛。不可說佛劫中。有一佛。有量劫與無量劫平等。無量劫與有量劫平等。有盡劫與無盡劫平等。無盡劫與有盡劫平等。不可說劫。與一念平等。一念與不可說劫平等。一切劫入非劫。非劫入一切劫。欲于一念中。盡知前際后際。及現在一切世界。成壞劫故。發阿耨多羅三藐三菩提心。是名初發心。大誓莊嚴。了知一切劫神通智。佛子。復置此諭。假使有人。于一念頃。能知東方阿僧祇世界。所有眾生。種種差別解。念念如是。盡阿僧祇劫。有第二人。于一念頃。能知前人。阿僧祇劫。所知眾生。諸解差別。如是亦盡阿僧祇劫。次第展轉。乃至第十。南西北方。四維上下。亦復如是。佛子。此十方眾生。種種差別解。可知邊際。菩薩初發阿耨多羅三藐三菩提心。功德善根。無有能得知其際者。何以故。佛子。菩薩不齊限。但為知爾所眾生解故。發阿耨多羅三藐三菩提心。為盡知一切世界。所有眾生。種種差別解故。發阿耨多羅三藐三菩提心。所謂。欲知一切差別解。無邊故。一眾生解。無數眾生解。平等故。欲得不可說差別解。方便智光明故。欲悉知眾生海。各各差別解。盡無余故。欲悉知過現未來。善不善。種種無量解故。欲悉知相似解。不相似解故。欲悉知一切解。即是一解。一解即是一切解故。欲得如來解力故。欲悉知有上解無上解。有余解無余解。等解不等解。差別故。欲悉知有依解無依解。共解不共解。有邊解無邊解。差別解無差別解。善解不善解。世間解出世間解。差別故。欲于一切妙解。大解無量解。正位解中。得如來解脫。無障礙智故。欲以無量方便悉知十方。一切眾生界。一一眾生。凈解染解。廣解略解。細解粗解。盡無余故。欲悉知深密解方便解。分別解自然解。隨因所起解。隨緣所起解。一切解網。悉無余故。發阿耨多羅三藐三菩提心。佛子。復置此諭。假使有人。于一念頃。能知東方無數世界。一切眾生。諸根差別。念念如是。經阿僧祇劫。有第二人。于一念頃。能知前人。阿僧祇劫。念念所知。諸根差別。如是廣說。乃至第十。南西北方。四維上下。亦復如是。佛子。此十方世界。所有眾生。諸根差別。可知邊際。菩薩初發阿耨多羅三藐三菩提心。功德善根。無有能得知其際者。何以故。菩薩不齊限。但為知爾所世界眾生根故。發阿耨多羅三藐三菩提心。為盡知一切世界中。一切眾生根。種種差別。廣說乃至。欲盡知一切諸根網故。發阿耨多羅三藐三菩提心。佛子。復置此諭。假使有人。于一念頃。能知東方無數世界。所有眾生。種種欲樂。念念如是。盡阿僧祇劫。次第廣說。乃至第十。南西北方。四維上下。亦復如是。此十方眾生。所有欲樂。可知邊際。菩薩初發阿耨多羅三藐三菩提心。功德善根。無有能得知其際者。何以故。佛子。菩薩不齊限。但為知爾所眾生。欲樂故。發阿耨多羅三藐三菩提心。為盡知一切世界。所有眾生。種種欲樂。廣說乃至。欲盡知一切欲樂網故。發阿耨多羅三藐三菩提心。佛子。復置此諭。假使有人。于一念頃。能知東方無數世界。所有眾生。種種方便。如是廣說。乃至第十。南西北方。四維上下。亦復如是。此十方眾生。種種方便。可知邊際。菩薩初發阿耨多羅三藐三菩提心。功德善根。無有能得知其際者。何以故。佛子。菩薩不齊限。但為知爾所。世界眾生。種種方便故。發阿耨多羅三藐三菩提心。為盡知一切世界。所有眾生。種種方便。廣說乃至。欲盡知一切方便網故。發阿耨多羅三藐三菩提心。佛子復置此諭。假使有人。于一念頃。能知東方無數世界。所有眾生。種種差別心。廣說乃至。此十方世界。所有眾生。種種差別心。可知邊際。菩薩初發阿耨多羅三藐三菩提心。功德善根。無有能得知其際者。何以故。佛子。菩薩不齊限。但為知爾所。眾生心故。發阿耨多羅三藐三菩提心。為悉知盡法界虛空界。無邊眾生。種種心。乃至欲盡知一切心網故。發阿耨多羅三藐三菩提心。佛子。復置此諭。假使有人。于一念頃。能知東方無數世界。所有眾生。種種差別業。廣說乃至。此十方眾生。種種差別業。可知邊際。菩薩初發阿耨多羅三藐三菩提心。善根邊際。不可得知。何以故。佛子。菩薩不齊限。但為知爾所。眾生業故。發阿耨多羅三藐三菩提心。欲悉知三世。一切眾生業。乃至欲悉知一切業網故。發阿耨多羅三藐三菩提心。佛子。復置此諭。假使有人。于一念頃。能知東方無數世界。所有眾生。種種煩惱。念念如是。盡阿僧祇劫。此諸煩惱。種種差別。無有能得知其邊際。有第二人。于一念頃。能知前人。阿僧祇劫。所知眾生。煩惱差別。如是復盡阿僧祇劫。次第廣說。乃至第十。南西北方。四維上下。亦復如是。佛子。此十方眾生。煩惱差別。可知邊際。菩薩初發阿耨多羅三藐三菩提心。善根邊際。不可得知。何以故。佛子。菩薩不齊限。但為知爾所世界眾生煩惱故。發阿耨多羅三藐三菩提心。為盡知一切世界。所有眾生。煩惱差別故。發阿耨多羅三藐三菩提心。所謂。欲盡知輕煩惱重煩惱。眠煩惱起煩惱。一一眾生。無量煩惱。種種差別。種種覺觀。凈治一切諸雜染故。欲盡知依無明煩惱。愛相應煩惱。斷一切諸有趣。煩惱結故。欲盡知貪分煩惱。嗔分煩惱。癡分煩惱。等分煩惱。斷一切煩惱根本故。欲悉知我煩惱。我所煩惱。我慢煩惱。覺悟一切煩惱。盡無余故。欲悉知從顛倒分別生。根本煩惱。隨煩惱。因身見生。六十二見。調伏一切煩惱故。欲悉知蓋煩惱障煩惱。發大悲救護心。斷一切煩惱網。令一切智性。清凈故。發阿耨多羅三藐三菩提心。佛子。復置此諭。假使有人。于一念頃。以諸種種上味飲食。香華衣服。幢幡傘蓋。及僧伽藍。上妙宮殿。寶帳網幔。種種莊嚴。師子之座。及眾妙寶。供養東方無數諸佛。及無數世界。所有眾生。恭敬尊重。禮拜贊嘆。曲躬瞻仰。相續不絕。經無數劫。又勸彼眾生。悉令如是供養于佛。至佛滅后。各為起塔。其塔高廣。無數世界。眾寶所成。種種莊嚴。一一塔中。各有無數如來形像。光明遍照無數世界。經無數劫。南西北方。四維上下。亦復如是。佛子。于汝意云何。此人功德。寧為多不。天帝言。是人功德。唯佛乃知。余無能測。佛子。此人功德。比菩薩初發心功德。百分不及一。千分不及一。百千分不及一。乃至優波尼沙陀分。亦不及一。佛子。復置此諭。假使復有第二人。于一念中。能作前人。及無數世界。所有眾生。無數劫中。供養之事。念念如是。以無量種。供養之具。供養無量諸佛如來。及無量世界。所有眾生。經無量劫。其第三人。乃至第十人。皆亦如是。于一念中。能作前人。所有供養。念念如是。以無邊無等。不可數不可稱。不可思不可量。不可說。不可說不可說。供養之具。供養無邊。乃至不可說不可說諸佛。及爾許世界。所有眾生。經無邊乃至不可說不可說劫。至佛滅后。各為起塔。其塔高廣。乃至住劫。亦復如是。佛子。此前功德。比菩薩初發心功德。百分不及一。千分不及一。百千分不及一。乃至優波尼沙陀分。亦不及一。何以故。佛子。菩薩摩訶薩。不齊限。但為供養爾所佛故。發阿耨多羅三藐三菩提心。為供養盡法界虛空界。不可說不可說。十方無量。去來現在。所有諸佛故。發阿耨多羅三藐三菩提心。發是心已。能知前際一切諸佛。始成正覺。及般涅槃。能信后際一切諸佛。所有善根。能知現在一切諸佛。所有智慧。彼諸佛所有功德。此菩薩能信能受。能修能得。能知能證。能成就。能與諸佛。平等一性。何以故。此菩薩。為不斷一切如來種性故。發心。為充遍一切世界故。發心。為度脫一切世界眾生故。發心。為悉知一切世界成壞故。發心。為悉知一切眾生垢凈故。發心。為悉知一切世界。三有清凈故。發心。為悉知一切眾生。心樂煩惱習氣故。發心。為悉知一切眾生。死此生彼故。發心。為悉知一切眾生。諸根方便故。發心。為悉知一切眾生心行故。發心。為悉知一切眾生三世智故。發心。以發心故。常為三世一切諸佛之所憶念。當得三世一切諸佛。無上菩提。即為三世一切諸佛。與其妙法。即與三世一切諸佛。體性平等。已修三世一切諸佛。助道之法。成就三世一切諸佛。力無所畏。莊嚴三世一切諸佛。不共佛法。悉得法界一切諸佛。說法智慧。何以故。以是發心。當得佛故。應知此人。即與三世諸佛同等。即與三世諸佛如來境界平等。即與三世諸佛如來功德平等。得如來一身無量身究竟平等。真實智慧。才發心時。即為十方一切諸佛。所共稱嘆。即能說法。教化調伏一切世界。所有眾生。即能震動一切世界。即能光照一切世界。即能息滅一切世界。諸惡道苦。即能嚴凈一切國土。即能于一切世界中。示現成佛。即能令一切眾生。皆得歡喜。即能入一切法界性。即能持一切佛種性。即能得一切佛智慧光明。此初發心菩薩。不于三世。少有所得。所謂。若諸佛。若諸佛法。若菩薩。若菩薩法。若獨覺。若獨覺法。若聲聞。若聲聞法。若世間。若世間法。若出世間。若出世間法。若眾生。若眾生法。唯求一切智。于諸法界。心無所著。爾時。佛神力故。十方各一萬佛剎。微塵數世界。六種震動。所謂。動。遍動。等遍動。起。遍起。等遍起。涌。遍涌。等遍涌。震。遍震。等遍震。吼。遍吼。等遍吼擊。遍擊。等遍擊。雨眾天華。天香天末香。天華鬘。天衣天寶。天莊嚴具。作天妓樂放天光明。及天音聲。是時。十方各過十佛剎。微塵數世界外。有萬佛剎。微塵數佛。同名法慧。各現其身。在法慧菩薩前。作如是言。善哉善哉。法慧。汝于今者。能說此法。我等十方。各萬佛剎。微塵數佛。亦說是法。一切諸佛悉如是說。汝說此法時。有萬佛剎。微塵數菩薩。發菩提心。我等今者。悉授其記。于當來世。過千不可說無邊劫。同一劫中。而得作佛。出興于世。皆號清凈心如來。所住世界。各各差別。我等悉當護持此法。令未來世。一切菩薩。未曾聞者。皆悉得聞。如此娑婆世界。四天下。須彌頂上。說如是法。令諸眾生。聞已受化。如是十方。百千億那由他。無數無量。無邊無等。不可數不可稱。不可思不可量。不可說。盡法界虛空界。諸世界中。亦說此法。教化眾生。其說法者。同名法慧。悉以佛神力故。世尊本愿力故。為欲顯示佛法故。為以智光普照故。為欲開闡實義故。為令證得法性故。為令眾會悉歡喜故。為欲開示佛法因故。為得一切佛平等故。為了法界無有二故。說如是法

爾時。法慧菩薩。普觀盡虛空界。十方國土。一切眾會。欲悉成就諸眾生故。欲悉凈治諸業果報故。欲悉開顯清凈法界故。欲悉拔除雜染根本故。欲悉增長廣大信解故。欲悉令知無量眾生根故。欲悉令知三世法平等故。欲悉令觀察涅槃界故。欲增長自清凈善根故。承佛威力。即說頌言


　為利世間發大心　　其心普遍于十方
　眾生國土三世法　　佛及菩薩最勝海
　究竟虛空等法界　　所有一切諸世間
　如諸佛法皆往詣　　如是發心無退轉
　慈念眾生無暫舍　　離諸惱害普饒益
　光明照世為所歸　　十力護念難思議
　十方國土悉趣入　　一切色形皆示現
　如佛福智廣無邊　　隨順修因無所著
　有剎仰住或傍覆　　粗妙廣大無量種
　菩薩一發最上心　　悉能往詣皆無礙
　菩薩勝行不可說　　皆勤修習無所住
　見一切佛常欣樂　　普入于其深法海
　哀愍五趣諸群生　　令除垢穢普清凈
　紹隆佛種不斷絕　　摧滅魔宮無有余
　已住如來平等性　　善修微妙方便道
　于佛境界起信心　　得佛灌頂心無著
　兩足尊所念報恩　　心如金剛不可沮
　于佛所行能照了　　自然修習菩提行
　諸趣差別想無量　　業果及心亦非一
　乃至根性種種殊　　一發大心悉明見
　其心廣大等法界　　無依無變如虛空
　趣向佛智無所取　　諦了實際離分別
　知眾生心無生想　　了達諸法無法想
　雖普分別無分別　　億那由剎皆往詣
　無量諸佛妙法藏　　隨順觀察悉能入
　眾生根行靡不知　　到如是處如世尊
　清凈大愿恒相應　　樂供如來不退轉
　人天見者無厭足　　常為諸佛所護念
　其心清凈無所依　　雖觀深法而不取
　如是思惟無量劫　　于三世中無所著
　其心堅固難制沮　　趣佛菩提無障礙
　志求妙道除蒙惑　　周行法界不告勞
　知語言法皆寂滅　　但入真如絕異解
　諸佛境界悉順觀　　達于三世心無礙
　菩薩始發廣大心　　即能遍往十方剎
　法門無量不可說　　智光普照皆明了
　大悲廣度最無比　　慈心普遍等虛空
　而于眾生不分別　　如是清凈游于世
　十方眾生悉慰安　　一切所作皆真實
　恒以凈心不異語　　常為諸佛共加護
　過去所有皆憶念　　未來一切悉分別
　十方世界普入中　　為度眾生令出離
　菩薩具足妙智光　　善了因緣無有疑
　一切迷惑皆除斷　　如是而游于法界
　魔王宮殿悉摧破　　眾生翳膜咸除滅
　離諸分別心不動　　善了如來之境界
　三世疑網悉已除　　于如來所起凈信
　以信得成不動智　　智清凈故解真實
　為令眾生得出離　　盡于后際普饒益
　長時勤苦心無厭　　乃至地獄亦安受
　福智無量皆具足　　眾生根欲悉了知
　及諸業行無不見　　如其所樂為說法
　了知一切空無我　　慈念眾生恒不舍
　以一大悲微妙音　　普入世間而演說
　放大光明種種色　　普照眾生除黑闇
　光中菩薩坐蓮華　　為眾闡揚清凈法
　于一毛端現眾剎　　諸大菩薩皆充滿
　眾會智慧各不同　　悉能明了眾生心
　十方世界不可說　　一念周行無不盡
　利益眾生供養佛　　于諸佛所問深義
　于諸如來作父想　　為利眾生修覺行
　智慧善巧通法藏　　入深智處無所著
　隨順思惟說法界　　經無量劫不可盡
　智雖善入無處所　　無有疲厭無所著
　三世諸佛家中生　　證得如來妙法身
　普為群生現眾色　　譬如幻師無不作
　或現始修殊勝行　　或現初生及出家
　或現樹下成菩提　　或為眾生示涅槃
　菩薩所住希有法　　唯佛境界非二乘
　身語意想皆已除　　種種隨宜悉能現
　菩薩所得諸佛法　　眾生思惟發狂亂
　智入實際心無礙　　普現如來自在力
　此于世間無與等　　何況復增殊勝行
　雖未具足一切智　　已獲如來自在力
　已住究竟一乘道　　深入微妙最上法
　善知眾生時非時　　為利益故現神通
　分身遍滿一切剎　　放凈光明除世闇
　譬如龍王起大云　　普雨妙雨悉充洽
　觀察眾生如幻夢　　以業力故常流轉
　大悲哀愍咸救拔　　為說無為凈法性
　佛力無量此亦然　　譬如虛空無有邊
　為令眾生得解脫　　億劫勤修而不倦
　種種思惟妙功德　　善修無上第一業
　于諸勝行恒不舍　　專念生成一切智
　一身示現無量身　　一切世界悉周遍
　其心清凈無分別　　一念難思力如是
　于諸世間不分別　　于一切法無妄想
　雖觀諸法而不取　　恒救眾生無所度
　一切世間唯是想　　于中種種各差別
　知想境界險且深　　為現神通而救脫
　譬如幻師自在力　　菩薩神變亦如是
　身遍法界及虛空　　隨眾生心靡不見
　能所分別二俱離　　雜染清凈無所取
　若縛若解智悉忘　　但愿普與眾生樂
　一切世間唯想力　　以智而入心無畏
　思惟諸法亦復然　　三世推求不可得
　能入過去畢前際　　能入未來畢后際
　能入現在一切處　　常勤觀察無所有
　隨順涅槃寂滅法　　住于無諍無所依
　心如實際無與等　　專向菩薩永不退
　修諸勝行無退怯　　安住菩薩不動搖
　佛及菩薩與世間　　盡于法界皆明了
　欲得最勝第一道　　為一切智解脫王
　應當速發菩提心　　永盡諸漏利群生
　趣向菩提心清凈　　功德廣大不可說
　為利眾生故稱述　　汝等諸賢應善聽
　無量世界盡為塵　　一一塵中無量剎
　其中諸佛皆無量　　悉能明見無所取
　善知眾生無生想　　善知言語無語想
　于諸世界心無礙　　悉善了知無所著
　其心廣大如虛空　　于三世事悉明達
　一切疑惑皆除滅　　正觀佛法無所取
　十方無量諸國土　　一念往詣心無著
　了達世間眾苦法　　悉住無生真實際
　無量難思諸佛所　　悉往彼會而覲謁
　常為上首問如來　　菩薩所修諸愿行
　心常憶念十方佛　　而無所依無所取
　恒勸眾生種善根　　莊嚴國土令清凈
　一切眾生三有處　　以無礙眼咸觀察
　所有習性諸根解　　無量無邊悉明見
　眾生心樂悉了知　　如是隨宜為說法
　于諸染凈皆通達　　令彼修治入于道
　無量無數諸三昧　　菩薩一念皆能入
　于中想智及所緣　　悉善了知得自在
　菩薩獲此廣大智　　疾向菩提無所礙
　為欲利益諸群生　　處處宣揚大人法
　善知世間長短劫　　一月半月及晝夜
　國土各別性平等　　常勤觀察不放逸
　普詣十方諸世界　　而于方處無所取
　嚴凈國土悉無余　　亦不曾生凈分別
　眾生是處若非處　　及以諸業感報別
　隨順思惟入佛力　　于此一切悉了知
　一切世間種種性　　種種所行住三有
　利根及與中下根　　如是一切咸觀察
　凈與不凈種種解　　勝劣及中悉明見
　一切眾生至處行　　三有相續皆能說
　禪定解脫諸三昧　　染凈因起各不同
　及以先世苦樂殊　　凈修佛力咸能見
　眾生業惑續諸趣　　斷此諸趣得寂滅
　種種漏法永不生　　并其習種悉了知
　如來煩惱皆除盡　　大智光明照于世
　菩薩于佛十力中　　雖未證得亦無疑
　菩薩于一毛孔中　　普現十方無量剎
　或有雜染或清凈　　種種業作皆能了
　一微塵中無量剎　　無量諸佛及佛子
　諸剎各別無雜亂　　如一一切悉明見
　于一毛孔見十方　　盡虛空界諸世間
　無有一處空無佛　　如是佛剎悉清凈
　于毛孔中見佛剎　　復見一切諸眾生
　三世六趣各不同　　晝夜月時有縛解
　如是大智諸菩薩　　專心趣向法王位
　于佛所住順思惟　　而獲無邊大歡喜
　菩薩分身無量億　　供養一切諸如來
　神通變現勝無比　　佛所行處皆能住
　無量佛所皆鉆仰　　所有法藏悉耽味
　見佛聞法勤修行　　如飲甘露心歡喜
　已獲如來勝三昧　　善入諸法智增長
　信心不動如須彌　　普作群生功德藏
　慈心廣大遍眾生　　悉愿疾成一切智
　而恒無著無依處　　離諸煩惱得自在
　哀愍眾生廣大智　　普攝一切同于己
　知空無相無真實　　而行其心不懈退
　菩薩發心功德量　　億劫稱揚不可盡
　以出一切諸如來　　獨覺聲聞安樂故
　十方國土諸眾生　　皆悉施安無量劫
　勸持五戒及十善　　四禪四等諸定處
　復于多劫施安樂　　令斷諸惑成羅漢
　彼諸福聚雖無量　　不與發心功德比
　又教億眾成緣覺　　獲無諍行微妙道
　以彼而校菩提心　　算數譬諭無能及
　一念能過塵數剎　　如是經于無量劫
　此諸剎數尚可量　　發心功德不可知
　過去未來及現在　　所有劫數無邊量
　此諸劫數猶可知　　發心功德無能測
　以菩提心遍十方　　所有分別靡不知
　一念三世悉明達　　利益無量眾生故
　十方世界諸眾生　　欲解方便意所行
　及以虛空際可測　　發心功德難知量
　菩薩志愿等十方　　慈心普洽諸群生
　悉使修成佛功德　　是故其力無邊際
　眾生欲解心所樂　　諸根方便行各別
　于一念中悉了知　　一切智智心同等
　一切眾生諸惑業　　三有相續無暫斷
　此諸邊際尚可知　　發心功德難思議
　發心能離業煩惱　　供養一切諸如來
　業惑既離相續斷　　普于三世得解脫
　一念供養無邊佛　　亦供無數諸眾生
　悉以香華及妙鬘　　寶幢幡蓋上衣服
　美食珍座經行處　　種種宮殿悉嚴好
　毗盧遮那妙寶珠　　如意摩尼發光耀
　念念如是持供養　　經無量劫不可說
　其人福聚雖復多　　不及發心功德大
　所說種種眾譬諭　　無有能及菩提心
　以諸三世人中尊　　皆從發心而得生
　發心無礙無齊限　　欲求其量不可得
　一切智智誓必成　　所有眾生皆永度
　發心廣大等虛空　　生諸功德同法界
　所行普遍如無異　　永離眾著佛平等
　一切法門無不入　　一切國土悉能往
　一切智境咸通達　　一切功德皆成就
　一切能舍恒相續　　凈諸戒品無所著
　具足無上大功德　　常勤精進不退轉
　入深禪定恒思惟　　廣大智慧共相應
　此是菩薩最勝地　　出生一切普賢道
　三世一切諸如來　　靡不護念初發心
　悉以三昧陀羅尼　　神通變化共莊嚴
　十方眾生無有量　　世界虛空亦如是
　發心無量過于彼　　是故能生一切佛
　菩提心是十力本　　亦為四辯無畏本
　十八不共亦復然　　莫不皆從發心得
　諸佛色相莊嚴身　　及以平等妙法身
　智慧無著所應供　　悉以發心而得有
　一切獨覺聲聞乘　　色界諸禪三昧樂
　及無色界諸三昧　　悉以發心作其本
　一切人天自在樂　　及以諸趣種種樂
　進定根力等眾樂　　靡不皆由初發心
　以因發起廣大心　　則能修行六種度
　勸諸眾生行正行　　于三界中受安樂
　住佛無礙實義智　　所有妙業咸開闡
　能令無量諸眾生　　悉斷惑業向涅槃
　智慧光明如凈日　　眾行具足猶滿月
　功德常盈譬巨海　　無垢無礙同虛空
　普發無邊功德愿　　悉與一切眾生樂
　盡未來際依愿行　　常勤修習度眾生
　無量大愿難思議　　愿令眾生悉清凈
　空無相愿無依處　　以愿力故皆明顯
　了法自性如虛空　　一切寂滅悉平等
　法門無數不可說　　為眾生說無所著
　十方世界諸如來　　悉共贊嘆初發心
　此身無量德所嚴　　能到彼岸同于佛
　如眾生數爾許劫　　說其功德不可盡
　以住如來廣大家　　三界諸法無能諭
　欲知一切諸佛法　　宜應速發菩提心
　此心功德中最勝　　必得如來無礙智
　眾生心行可數知　　國土微塵亦復然
　虛空邊際乍可量　　發心功德無能測
　出生三世一切佛　　成就世間一切樂
　增長一切勝功德　　永斷一切諸疑惑
　開示一切妙境界　　盡除一切諸障礙
　成就一切清凈剎　　出生一切如來智
　欲見十方一切佛　　欲施無盡功德藏
　欲滅眾生諸苦惱　　宜應速發菩提心　

大方廣佛華嚴經卷第十七大方廣佛華嚴經卷第十八

　　　　于闐國三藏實叉難陀奉　制譯


　　明法品第十八

爾時精進慧菩薩。白法慧菩薩言。佛子。菩薩摩訶薩。初發求一切智心。成就如是。無量功德。具大莊嚴。升一切智乘。入菩薩正位。舍諸世間法。得佛出世法。去來現在。諸佛攝受。決定至于無上菩提。究竟之處。彼諸菩薩。于佛教中。云何修習。令諸如來。皆生歡喜。入諸菩薩。所住之處。一切大行。皆得清凈。所有大愿。悉使滿足。獲諸菩薩。廣大之藏。隨所應化。常為說法。而恒不舍波羅蜜行。所念眾生。咸令得度。紹三寶種。使不斷絕。善根方便。皆悉不虛。佛子。彼諸菩薩。以何方便。能令此法。當得圓滿。愿垂哀愍。為我宣說。此諸大會。靡不樂聞。復次如諸菩薩摩訶薩。常勤修習。滅除一切無明黑暗。降伏魔怨制諸外道。永滌一切煩惱心垢。悉能成就一切善根。永出一切惡趣諸難。凈治一切大智境界。成就一切菩薩諸地。諸波羅蜜。總持三昧。六通三明。四無所畏。清凈功德。莊嚴一切諸佛國土。及諸相好。身語心行。成就滿足。善知一切諸佛如來。力無所畏。不共佛法。一切智智。所行境界。為欲成熟一切眾生。隨其心樂。而取佛土。隨根隨時。如應說法。種種無量。廣大佛事。及余無量。諸功德法。諸行諸道。及諸境界。皆悉圓滿。疾與如來。功德平等。于諸如來。應正等覺。百千阿僧祇劫。修菩薩行時。所集法藏。悉能守護。開示演說。諸魔外道。無能沮壞。攝持正法。無有窮盡。于一切世界。演說法時。天王夜叉王。乾闥婆王。阿修羅王。迦樓羅王。緊那羅王。摩睺羅伽王。人王。梵王。如來法王。皆悉守護。一切世間恭敬供養。同灌其頂。常為諸佛之所護念。一切菩薩。亦皆愛敬。得善根力。增長白法。開演如來。甚深法藏。攝持正法以自莊嚴。一切菩薩所行次第愿皆演說。爾時精進慧菩薩。欲重宣其義。而說頌言


　大名稱者善能演　　菩薩所成功德法
　深入無邊廣大行　　具足清凈無師智
　若有菩薩初發心　　成就福德智慧乘
　入離生位超世間　　普獲正等菩提法
　彼復云何佛教中　　堅固勤修轉增勝
　令諸如來悉歡喜　　佛所住地速當入
　所行清凈愿皆滿　　及得廣大智慧藏
　常能說法度眾生　　而心無依無所著
　菩薩一切波羅蜜　　悉善修行無缺減
　所念眾生咸救度　　常持佛種使不絕
　所作堅固不唐捐　　一切功成得出離
　如諸勝者所修行　　彼清凈道愿宣說
　永破一切無明暗　　降伏眾魔及外道
　所有垢穢悉滌除　　得近如來大智慧
　永離惡趣諸險難　　凈治大智殊勝境
　獲妙道力鄰上尊　　一切功德皆成就
　證得如來最勝智　　住于無量諸國土
　隨眾生心而說法　　及作廣大諸佛事
　云何而得諸妙道　　開演如來正法藏
　常能受持諸佛法　　無能超勝無與等
　云何無畏如師子　　所行清凈如滿月
　云何修習佛功德　　猶如蓮華不著水　

爾時法慧菩薩。告精進慧菩薩言。善哉佛子。汝今為欲多所饒益。多所安樂。多所惠利。哀愍世間。諸天及人。問于如是菩薩所修清凈之行。佛子。汝住實法。發大精進。增長不退。已得解脫。能作是問。同于如來。諦聽諦聽。善思念之。我今承佛威神之力。為汝于中。說其少分。佛子。菩薩摩訶薩。已發一切智心。應離癡暗。精勤守護。無令放逸。佛子。菩薩摩訶薩。住十種法。名不放逸。何者為十。一者護持眾戒。二者遠離愚癡。凈菩提心。三者心樂質直。離諸諂誑。四者勤修善根無有退轉。五者恒善思惟自所發心。六者不樂親近在家出家。一切凡夫。七者修諸善業。而不愿求世間果報。八者永離二乘。行菩薩道。九者樂修眾善。令不斷絕。十者恒善觀察。自相續力。佛子。若諸菩薩。行此十法。是則名為住不放逸。佛子。菩薩摩訶薩。住不放逸。得十種清凈。何者為十。一者如說而行。二者念智成就。三者住于深定。不沈不舉。四者樂求佛法。無有懈息。五者隨所聞法。如理觀察。具足出生巧妙智慧。六者入深禪定。得佛神通。七者其心平等。無有高下。八者于諸眾生。上中下類。心無障礙。猶如大地。等作利益。九者若見眾生。乃至一發菩提之心。尊重承事。猶如和尚。十者于授戒和尚。及阿阇梨。一切菩薩。諸善知識。法師之所。常生尊重。承事供養。佛子。是名菩薩。住不放逸。十種清凈。佛子。菩薩摩訶薩。住不放逸。發大精進。起于正念。生勝欲樂。所行不息。于一切法。心無依處。于甚深法。能勤修習。入無諍門。增廣大心。佛法無邊。能順了知。令諸如來。皆悉歡喜。佛子。菩薩摩訶薩。復有十法。能令一切諸佛歡喜。何等為十。一者精進不退。二者不惜身命。三者于諸利養。無有希求。四者知一切法。皆如虛空。五者善能觀察。普入法界。六者知諸法印。心無倚著。七者常發大愿。八者成就清凈忍智光明。九者觀自善法。心無增減。十者依無作門。修諸凈行。佛子。是為菩薩。住十種法。能令一切如來歡喜。佛子。復有十法。能令一切諸佛歡喜。何者為十。所謂。安住不放逸。安住無生忍。安住大慈。安住大悲。安住滿足諸波羅蜜。安住諸行。安住大愿。安住巧方便。安住勇猛力。安住智慧。觀一切法。皆無所住。猶如虛空。佛子。若諸菩薩。住此十法。能令一切諸佛歡喜。佛子。有十種法。令諸菩薩。速入諸地。何等為十。一者善巧圓滿。福智二行。二者能大莊嚴波羅蜜道。三者智慧明達。不隨他語。四者承事善友。恒不舍離。五者常行精進。無有懈怠。六者善能安住如來神力。七者修諸善根。不生疲倦。八者深心利智。以大乘法。而自莊嚴。九者于地地法門。心無所住。十者與三世佛。善根方便。同一體性。佛子。此十種法。令諸菩薩。速入諸地。復次佛子。諸菩薩。初住地時。應善觀察。隨其所有。一切法門。隨其所有。甚深智慧。隨所修因。隨所得果。隨其境界。隨其力用。隨其示現。隨其分別。隨其所得。悉善觀察。知一切法。皆是自心。而無所著。如是知已。入菩薩地。能善安住。佛子。彼諸菩薩。作是思惟。我等宜應速入諸地。何以故。我等若于地地中住。成就如是廣大功德。具功德已。漸入佛地。住佛地已。能作無邊廣大佛事。是故宜應常勤修習無有休息。無有疲厭。以大功德。而自莊嚴。入菩薩地。佛子。有十種法。令諸菩薩。所行清凈。何等為十。一者悉舍資財。滿眾生意。二者持戒清凈。無所毀犯。三者柔和忍辱。無有窮盡。四者勤修諸行。永不退轉。五者以正念力。心無迷亂。六者分別了知無量諸法。七者修一切行。而無所著。八者其心不動。猶如山王。九者廣度眾生猶如橋梁。十者知一切眾生。與諸如來。同一體性。佛子。是為十法。令諸菩薩。所行清凈。菩薩既得行清凈已。復獲十種增勝法。何等為十。一者他方諸佛。皆悉護念。二者善根增勝。超諸等列。三者善能領受佛加持力。四者常得善人。為所依怙。五者安住精進。恒不放逸。六者知一切法。平等無異。七者心恒安住。無上大悲。八者如實觀法。出生妙慧。九者能善修行巧妙方便。十者能知如來。方便之力。佛子。是為菩薩。十種增勝法。佛子。菩薩。有十種清凈愿。何等為十。一愿成熟眾生。無有疲倦。二愿具行眾善。凈諸世界。三愿承事如來。常生尊重。四愿護持正法。不惜軀命。五愿以智觀察。入諸佛土。六愿與諸菩薩。同一體性。七愿入如來門。了一切法。八愿見者生信。無不獲益。九愿神力。住世盡未來劫。十愿具普賢行。凈治一切種智之門。佛子。是為菩薩。十種清凈愿。佛子。菩薩住十種法。令諸大愿。皆得圓滿。何等為十。一者心無疲厭。二者具大莊嚴。三者念諸菩薩。殊勝愿力。四者聞諸佛土。悉愿往生。五者深心長久。盡未來劫。六者愿悉成就一切眾生。七者住一切劫。不以為勞。八者受一切苦。不生厭離。九者于一切樂。心無貪著。十者常勤守護。無上法門。佛子。菩薩滿足如是愿時。即得十種無盡藏。何等為十。所謂。普見諸佛無盡藏。總持不忘無盡藏。決了諸法無盡藏。大悲救護無盡藏。種種三昧無盡藏。滿眾生心。廣大福德無盡藏。演一切法。甚深智慧無盡藏。報得神通無盡藏。住無量劫無盡藏。入無邊世界無盡藏。佛子。是為菩薩。十無盡藏。菩薩得是十種藏已。福德具足。智慧清凈。于諸眾生。隨其所應。而為說法。佛子。菩薩云何于諸眾生。隨其所應。而為說法。所謂。知其所作。知其因緣。知其心行。知其欲樂。貪欲多者。為說不凈。嗔恚多者。為說大慈。愚癡多者。教勤觀察。三毒等者。為說成就勝智法門。樂生死者。為說三苦。若著處所。說處空寂。心懈怠者。說大精進。懷我慢者。說法平等。多諂誑者。為說菩薩。其心質直。樂寂靜者。廣為說法。令其成就。菩薩如是。隨其所應。而為說法。為說法時。文相連屬。義無舛謬。觀法先后。以智分別。是非審定。不違法印。次第建立無邊行門。令諸眾生。斷一切疑。善知諸根。入如來教。證真實際。知法平等。斷諸法愛。除一切執。常念諸佛。心無暫舍。了知音聲。體性平等。于諸言說。心無所著。巧說譬諭。無相違反。悉令得悟。一切諸佛。隨應普現平等智身。菩薩如是。為諸眾生。而演說法。則自修習。增長義利。不舍諸度。具足莊嚴波羅蜜道。是時菩薩。為令眾生。心滿足故。內外悉舍。而無所著。是則能凈檀波羅蜜。具持眾戒。而無所著。永離我慢。是則能凈尸波羅蜜。悉能忍受一切諸惡。于諸眾生。其心平等。無有動搖。譬如大地。能持一切。是則能凈忍波羅蜜。普發眾業常修靡懈。諸有所作。恒不退轉。勇猛勢力。無能制伏。于諸功德。不取不舍。而能滿足。一切智門。是則能凈精進波羅蜜。于五欲境。無所貪著。諸次第定。悉能成就。常正思惟。不住不出。而能銷滅一切煩惱。出生無量諸三昧門。成就無邊大神通力。逆順次第。入諸三昧。于一三昧門。入無邊三昧門。悉知一切三昧境界。與一切三昧。三摩缽底智印。不相違背。能速入于一切智地。是則能凈禪波羅蜜。于諸佛所。聞法受持。近善知識。承事不倦。常樂聞法。心無厭足。隨所聽受。如理思惟。入真三昧。離諸僻見。善觀諸法。得實相印。了知如來。無功用道。乘普門慧。入于一切智智之門。永得休息。是則能凈般若波羅蜜。示現一切世間作業。教化眾生。而不厭倦。隨其心樂。而為現身。一切所行。皆無染著。或現凡夫。或現圣人。所行之行。或現生死。或現涅槃。善能觀察一切所作。示現一切諸莊嚴事。而不貪著。遍入諸趣。度脫眾生。是則能凈方便波羅蜜。盡成就一切眾生。盡莊嚴一切世界。盡供養一切諸佛。盡通達無障礙法。盡修行遍法界行。身恒住盡未來劫智。盡知一切心念。盡覺悟流轉還滅。盡示現一切國土。盡證得如來智慧。是則能凈愿波羅蜜。具深心力。無有雜染故。具深信力。無能摧伏故。具大悲力。不生疲厭故。具大慈力。所行平等故。具總持力。能以方便。持一切義故。具辯才力。令一切眾生。歡喜滿足故。具波羅蜜力。莊嚴大乘故。具大愿力。永不斷絕故。具神通力。出生無量故。具加持力。令信解領受故。是則能凈力波羅蜜。知貪欲行者。知嗔恚行者。知愚癡行者。知等分行者。知修學地行者。一念中知無邊眾生行。知無邊眾生心。知一切法真實。知一切如來力。普覺悟法界門。是則能凈智波羅蜜。佛子。菩薩如是。清凈諸波羅蜜時。圓滿諸波羅蜜時。不舍諸波羅蜜時。住大莊嚴菩薩乘中。隨其所念一切眾生。皆為說法。令增凈業。而得度脫。墮惡道者。教使發心。在難中者。令勤精進。多貪眾生。示無貪法。多嗔眾生。令行平等。著見眾生。為說緣起。欲界眾生。教離欲恚惡不善法。色界眾生。為其宣說毗缽舍那。無色界眾生。為其宣說微妙智慧。二乘之人。教寂靜行。樂大乘者。為說十力。廣大莊嚴。如其往昔。初發心時。見無量眾生。墮諸惡道。大師子吼。作如是言。我當以種種法門。隨其所應。而度脫之。菩薩具足如是智慧。廣能度脫一切眾生。佛子。菩薩具足如是智慧。令三寶種。永不斷絕。所以者何。菩薩摩訶薩。教諸眾生。發菩提心。是故能令佛種不斷。常為眾生。開闡法藏。是故能令法種不斷。善持教法。無所乖違。是故能令僧種不斷。復次悉能稱贊一切大愿。是故能令佛種不斷。分別演說因緣之門。是故能令法種不斷。常勤修習六和敬法。是故能令僧種不斷。復次于眾生田中。下佛種子。是故能令佛種不斷。護持正法。不惜身命。是故能令法種不斷。統理大眾。無有疲倦。是故能令僧種不斷。復次于去來今佛。所說之法。所制之戒。皆悉奉持。心不舍離。是故能令佛法僧種。永不斷絕。菩薩如是。紹隆三寶。一切所行。無有過失。隨有所作。皆以回向一切智門。是故三業。皆無瑕玷。無瑕玷故。所作眾善。所行諸行。教化眾生。隨應說法。乃至一念。無有錯謬。皆與方便智慧相應。悉以向于一切智智。無空過者。菩薩如是。修習善法。念念具足十種莊嚴。何者為十。所謂。身莊嚴。隨諸眾生。所應調伏。而為示現故。語莊嚴。斷一切疑。皆令歡喜故。心莊嚴。于一念中。入諸三昧故。佛剎莊嚴。一切清凈。離諸煩惱故。光明莊嚴。放無邊光。普照眾生故。眾會莊嚴。普攝眾會。皆令歡喜故。神通莊嚴。隨眾生心。自在示現故。正教莊嚴。能攝一切聰慧人故。涅槃地莊嚴。于一處成道。周遍十方。悉無余故。巧說莊嚴。隨處隨時。隨其根器。為說法故。菩薩成就如是莊嚴。于念念中。身語意業。皆無空過。悉以回向一切智門。若有眾生。見此菩薩。當知亦復無空過者。以必當成阿耨多羅三藐三菩提故。若聞名若供養。若同住若憶念。若隨出家。若聞說法。若隨喜善根。若遙生欽敬。乃至稱揚。贊嘆名字。皆當得阿耨多羅三藐三菩提。佛子。譬如有藥。名為善見。眾生見者。眾毒悉除。菩薩如是。成就此法。眾生若見。諸煩惱毒。皆得除滅。善法增長。佛子。菩薩摩訶薩。住此法中。勤加修習。以智慧明。滅諸癡闇。以慈悲力。摧伏魔軍。以大智慧。及福德力。制諸外道。以金剛定。滅除一切心垢煩惱。以精進力。集諸善根。以凈佛土。諸善根力。遠離一切惡道諸難。以無所著力。凈智境界。以方便智慧力。出生一切菩薩諸地。諸波羅蜜。及諸三昧。六通三明。四無所畏。悉令清凈。以一切善法力。成滿一切諸佛凈土。無邊相好。身語及心。具足莊嚴。以智自在觀察力。知一切如來。力無所畏。不共佛法。悉皆平等。以廣大智慧力。了知一切智智境界。以往昔誓愿力。隨所應化。現佛國土。轉大法輪。度脫無量無邊眾生。佛子。菩薩摩訶薩。勤修此法。次第成就。諸菩薩行。乃至得與諸佛平等。于無邊世界中。為大法師。護持正法。一切諸佛之所護念。守護受持廣大法藏。獲無礙辯。深入法門。于無邊世界。大眾之中。隨類不同。普現其身。色相具足。最勝無比。以無礙辯。巧說深法。其音圓滿。善巧分布故。能令聞者。入于無盡智慧之門。知諸眾生。心行煩惱。而為說法。所出言音。具足清凈故。一音演暢。能令一切皆生歡喜。其身端正。有大威力故。處于眾會。無能過者。善知眾心故。能普現身。善巧說法故。音聲無礙。得心自在故。巧說大法。無能沮壞。得無所畏故。心無怯弱。于法自在故。無能過者。于智自在故。無能勝者。般若波羅蜜自在故。所說法相。不相違背。辯才自在故。隨樂說法。相續不斷。陀羅尼自在故。決定開示諸法實相。辯才自在故。隨所演說。能開種種譬諭之門。大悲自在故。勤誨眾生。心無懈息。大慈自在故。放光明網。悅可眾心。菩薩如是。處于高廣師子之座。演說大法。唯除如來。及勝愿智。諸大菩薩。其余眾生。無能勝者。無見頂者。無映奪者。欲以難問令其退屈。無有是處。佛子。菩薩摩訶薩。得如是自在力已。假使有不可說世界量。廣大道場。滿中眾生。一一眾生。威德色相。皆如三千大千世界主。菩薩于此。才現其身。悉能映蔽如是大眾。以大慈悲。安其怯弱。以深智慧。察其欲樂。以無畏辯。為其說法。能令一切。皆生歡喜。何以故。佛子。菩薩摩訶薩。成就無量智慧輪故。成就無量巧分別故。成就廣大正念力故。成就無盡善巧慧故。成就決了諸法實相陀羅尼故。成就無邊際。菩提心故。成就無錯謬。妙辯才故。成就得一切佛加持。深信解故。成就普入三世諸佛。眾會道場。智慧力故。成就知三世諸佛。同一體性。清凈心故。成就三世一切如來智。一切菩薩大愿智。能作大法師。開闡諸佛正法藏。及護持故。爾時。法慧菩薩。欲重宣其義。承佛神力。而說頌言


　心住菩提集眾福　　常不放逸植堅慧
　正念其意恒不忘　　十方諸佛皆歡喜
　念欲堅固自勤勵　　于世無依無退怯
　以無諍行入深法　　十方諸佛皆歡喜
　佛歡喜已堅精進　　修行福智助道法
　入于諸地凈眾行　　滿足如來所說愿
　如是而修獲妙法　　既得法已施群生
　隨其心樂及根性　　悉順其宜為開演
　菩薩為他演說法　　不舍自己諸度行
　波羅蜜道既已成　　常于有海濟群生
　晝夜勤修無懈倦　　令三寶種不斷絕
　所行一切白凈法　　悉以回向如來地
　菩薩所修眾善行　　普為成就諸群生
　令其破闇滅煩惱　　降伏魔軍成正覺
　如是修行得佛智　　深入如來正法藏
　為大法師演妙法　　譬如甘露悉沾灑
　慈悲哀愍遍一切　　眾生心行靡不知
　如其所樂為開闡　　無量無邊諸佛法
　進止安徐如象王　　勇猛無畏猶師子
　不動如山智如海　　亦如大雨除眾熱　

時法慧菩薩。說此頌已。如來歡喜。大眾奉行

大方廣佛華嚴經卷第十八大方廣佛華嚴經卷第十九

　　　　于闐國三藏實叉難陀奉　制譯


　　升夜摩天宮品第十九

爾時如來威神力故。十方一切世界。一一四天下。南閻浮提。及須彌頂上。皆見如來。處于眾會。彼諸菩薩。悉以佛神力故。而演說法。莫不自謂恒對于佛。爾時世尊。不離一切菩提樹下。及須彌山頂。而向于彼夜摩天宮。寶莊嚴殿。時夜摩天王。遙見佛來。即以神力。于其殿內。化作寶蓮華藏師子之座。百萬層級。以為莊嚴。百萬金網。以為交絡。百萬華帳。百萬鬘帳。百萬香帳。百萬寶帳。彌覆其上。華蓋鬘蓋。香蓋寶蓋。各亦百萬。周回布列。百萬光明。而為照耀。百萬夜摩天王。恭敬頂禮。百萬梵王。踴躍歡喜。百萬菩薩。稱揚贊嘆。百萬天樂。各奏百萬種法音。相續不斷。百萬種華云。百萬種鬘云。百萬種莊嚴具云。百萬種衣云。周匝彌覆。百萬種摩尼云。光明照耀。從百萬種善根所生。百萬諸佛之所護持。百萬種福德之所增長。百萬種深心。百萬種誓愿之所嚴凈。百萬種行之所生起。百萬種法之所建立。百萬種神通之所變現。恒出百萬種言音。顯示諸法。時彼天王。敷置座已。向佛世尊。曲躬合掌。恭敬尊重。而白佛言。善來世尊。善來善逝。善來如來。應正等覺。唯愿哀愍。處此宮殿。時佛受請。即升寶殿。一切十方。悉亦如是。爾時天王。即自憶念過去佛所。所種善根。承佛神力。而說頌言


　名稱如來聞十方　　諸吉祥中最無上
　彼曾入此摩尼殿　　是故此處最吉祥
　寶王如來世間燈　　諸吉祥中最無上
　彼曾入此清凈殿　　是故此處最吉祥
　喜目如來見無礙　　諸吉祥中最無上
　彼曾入此莊嚴殿　　是故此處最吉祥
　然燈如來照世間　　諸吉祥中最無上
　彼曾入此殊勝殿　　是故此處最吉祥
　饒益如來利世間　　諸吉祥中最無上
　彼曾入此無垢殿　　是故此處最吉祥
　善覺如來無有師　　諸吉祥中最無上
　彼曾入此寶香殿　　是故此處最吉祥
　勝天如來世中燈　　諸吉祥中最無上
　彼曾入此妙香殿　　是故此處最吉祥
　無去如來論中雄　　諸吉祥中最無上
　彼曾入此普眼殿　　是故此處最吉祥
　無勝如來具眾德　　諸吉祥中最無上
　彼曾入此善嚴殿　　是故此處最吉祥
　苦行如來利世間　　諸吉祥中最無上
　彼曾入此普嚴殿　　是故此處最吉祥　

如此世界中夜摩天王。承佛神力。憶念往昔。諸佛功德。稱揚贊嘆。十方世界。夜摩天王。悉亦如是。嘆佛功德。爾時世尊。入摩尼莊嚴殿。于寶蓮華藏。師子座上。結跏趺坐。此殿忽然。廣博寬容。如其天眾。諸所住處。十方世界。悉亦如是



　　大方廣佛華嚴經夜摩宮中偈贊品第二十

爾時。佛神力故。十方各有一大菩薩。一一各與佛剎。微塵數菩薩俱。從十萬佛剎。微塵數國土外。諸世界中。而來集會其名。曰功德林菩薩。慧林菩薩。勝林菩薩。無畏林菩薩。慚愧林菩薩。精進林菩薩。力林菩薩。行林菩薩。覺林菩薩。智林菩薩。此諸菩薩。所從來國。所謂。親慧世界。幢慧世界。寶慧世界。勝慧世界。燈慧世界。金剛慧世界。安樂慧世界。日慧世界。凈慧世界。梵慧世界。此諸菩薩。各于佛所。凈修梵行。所謂。常住眼佛。無勝眼佛。無住眼佛。不動眼佛。天眼佛。解脫眼佛。審諦眼佛。明相眼佛。最上眼佛。紺青眼佛。是諸菩薩。至佛所已。頂禮佛足。隨所來方。各化作摩尼藏。師子之座。于其座上。結跏趺坐。如此世界中。夜摩天上。菩薩來集。一切世界。悉亦如是。其諸菩薩。世界如來。所有名號。悉等無別。爾時世尊。從兩足上。放百千億。妙色光明。普照十方。一切世界。夜摩宮中。佛及大眾。靡不皆現。爾時功德林菩薩。承佛威力。普觀十方。而說頌言


　佛放大光明　　普照于十方
　悉見天人尊　　通達無障礙
　佛坐夜摩宮　　普遍十方界
　此事甚奇特　　世間所希有
　須夜摩天王　　偈贊十如來
　如此會所見　　一切處咸爾
　彼諸菩薩眾　　皆同我等名
　十方一切處　　演說無上法
　所從諸世界　　名號亦無別
　各于其佛所　　凈修于梵行
　彼諸如來等　　名號悉亦同
　國土皆豐樂　　神力悉自在
　十方一切處　　皆謂佛在此
　或見在人間　　或見住天宮
　如來普安住　　一切諸國土
　我等今見佛　　處此天宮殿
　昔發菩提愿　　普及十方界
　是故佛威力　　充遍難思議
　遠離世所貪　　具足無邊德
　故獲神通力　　眾生靡不見
　游行十方界　　如空無所礙
　一身無量身　　其相不可得
　佛功德無邊　　云何可測知
　無住亦無去　　普入于法界　

爾時慧林菩薩。承佛威力。普觀十方。而說頌言


　世間大導師　　離垢無上尊
　不可思議劫　　難可得值遇
　佛放大光明　　世間靡不見
　為眾廣開演　　饒益諸群生
　如來出世間　　為世除癡冥
　如是世間燈　　希有難可見
　已修施戒忍　　精進及禪定
　般若波羅蜜　　以此照世間
　如來無與等　　求比不可得
　不了法真實　　無有能得見
　佛身及神通　　自在難思議
　無去亦無來　　說法度眾生
　若有得見聞　　清凈天人師
　永出諸惡趣　　舍離一切苦
　無量無數劫　　修習菩提行
　不能知此義　　不可得成佛
　不可思議劫　　供養無量佛
　若能知此義　　功德超于彼
　無量剎珍寶　　滿中施于佛
　不能知此義　　終不成菩提　

爾時勝林菩薩。承佛威力。普觀十方。而說頌言


　譬如孟夏月　　空凈無云曀
　赫日揚光暉　　十方靡不充
　其光無限量　　無有能測知
　有目斯尚然　　何況盲冥者
　諸佛亦如是　　功德無邊際
　不可思議劫　　莫能分別知
　諸法無來處　　亦無能作者
　無有所從生　　不可得分別
　一切法無來　　是故無有生
　以生無有故　　滅亦不可得
　一切法無生　　亦復無有滅
　若能如是解　　斯人見如來
　諸法無生故　　自性無所有
　如是分別知　　此人達深義
　以法無性故　　無有能了知
　如是解于法　　究竟無所解
　所說有生者　　以現諸國土
　能知國土性　　其心不迷惑
　世間國土性　　觀察悉如實
　若能于此知　　善說一切義　

爾時無畏林菩薩。承佛威力。普觀十方。而說頌言


　如來廣大身　　究竟于法界
　不離于此座　　而遍一切處
　若聞如是法　　恭敬信樂者
　永離三惡道　　一切諸苦難
　設往諸世界　　無量不可數
　專心欲聽聞　　如來自在力
　如是諸佛法　　是無上菩提
　假使欲暫聞　　無有能得者
　若有于過去　　信如是佛法
　已成兩足尊　　而作世間燈
　若有當得聞　　如來自在力
　聞已能生信　　彼亦當成佛
　若有于現在　　能信此佛法
　亦當成正覺　　說法無所畏
　無量無數劫　　此法甚難值
　若有得聞者　　當知本愿力
　若有能受持　　如是諸佛法
　持已廣宣說　　此人當成佛
　況復勤精進　　堅固心不舍
　當知如是人　　決定成菩提　

爾時慚愧林菩薩。承佛威力。普觀十方。而說頌言


　若人得聞是　　希有自在法
　能生歡喜心　　疾除疑惑網
　一切知見人　　自說如是言
　如來無不知　　是故難思議
　無有從無智　　而生于智慧
　世間常暗冥　　是故無能生
　如色及非色　　此二不為一
　智無智亦然　　其體各殊異
　如相與無相　　生死及涅槃
　分別各不同　　智無智如是
　世界始成立　　無有敗壞相
　智無智亦然　　二相非一時
　如菩薩初心　　不與后心俱
　智無智亦然　　二心不同時
　譬如諸識身　　各各無和合
　智無智如是　　究竟無和合
　如阿伽陀藥　　能滅一切毒
　有智亦如是　　能滅于無智
　如來無有上　　亦無與等者
　一切無能比　　是故難值遇

爾時精進林菩薩。承佛威力。普觀十方。而說頌言


　諸法無差別　　無有能知者
　唯佛與佛知　　智慧究竟故
　如金與金色　　其性無差別
　法非法亦然　　體性無有異
　眾生非眾生　　二俱無真實
　如是諸法性　　實義俱非有
　譬如未來世　　無有過去相
　諸法亦如是　　無有一切相
　譬如生滅相　　種種皆非實
　諸法亦復然　　自性無所有
　涅槃不可取　　說時有二種
　諸法亦復然　　分別有殊異
　如依所數物　　而有于能數
　彼性無所有　　如是了知法
　譬如算數法　　增一至無量
　數法無體性　　智慧故差別
　譬如諸世間　　劫燒有終盡
　虛空無損敗　　佛智亦如是
　是十方眾生　　各取虛空相
　諸佛亦如是　　世間妄分別　

爾時力林菩薩。承佛威力。普觀十方。而說頌言


　一切眾生界　　皆在三世中
　三世諸眾生　　悉住五蘊中
　諸蘊業為本　　諸業心為本
　心法猶如幻　　世間亦如是
　世間非自作　　亦復非他作
　而其得有成　　亦復得有壞
　世間雖有成　　世間雖有壞
　了達世間者　　此二不應說
　云何為世間　　云何非世間
　世間非世間　　但是名差別
　三世五蘊法　　說名為世間
　彼滅非世間　　如是但假名
　云何說諸蘊　　諸蘊有何性
　蘊性不可滅　　是故說無生
　分別此諸蘊　　其性本空寂
　空故不可滅　　此是無生義
　眾生既如是　　諸佛亦復然
　佛及諸佛法　　自性無所有
　能知此諸法　　如實不顛倒
　一切知見人　　常見在其前　

爾時行林菩薩。承佛威力。普觀十方。而說頌言


　譬如十方界　　一切諸地種
　自性無所有　　無處不周遍
　佛身亦如是　　普遍諸世界
　種種諸色相　　無主無來處
　但以諸業故　　說名為眾生
　亦不離眾生　　而有業可得
　業性本空寂　　眾生所依止
　普作眾色相　　亦復無來處
　如是諸色相　　業力難思議
　了達其根本　　于中無所見
　佛身亦如是　　不可得思議
　種種諸色相　　普現十方剎
　身亦非是佛　　佛亦非是身
　但以法為身　　通達一切法
　若能見佛身　　清凈如法性
　此人于佛法　　一切無疑惑
　若見一切法　　本性如涅槃
　是則見如來　　究竟無所住
　若修習正念　　明了見正覺
　無相無分別　　是名法王子　

爾時覺林菩薩。承佛威力。遍觀十方。而說頌言


　譬如工畫師　　分布諸彩色
　虛妄取異相　　大種無差別
　大種中無色　　色中無大種
　亦不離大種　　而有色可得
　心中無彩畫　　彩畫中無心
　然不離于心　　有彩畫可得
　彼心恒不住　　無量難思議
　示現一切色　　各各不相知
　譬如工畫師　　不能知自心
　而由心故畫　　諸法性如是
　心如工畫師　　能畫諸世間
　五蘊悉從生　　無法而不造
　如心佛亦爾　　如佛眾生然
　應知佛與心　　體性皆無盡
　若人知心行　　普造諸世間
　是人則見佛　　了佛真實性
　心不住于身　　身亦不住心
　而能作佛事　　自在未曾有
　若人欲了知　　三世一切佛
　應觀法界性　　一切唯心造　

爾時智林菩薩。承佛威力。普觀十方。而說頌言


　所取不可取　　所見不可見
　所聞不可聞　　一心不思議
　有量及無量　　二俱不可取
　若有人欲取　　畢竟無所得
　不應說而說　　是為自欺誑
　己事不成就　　不令眾歡喜
　有欲贊如來　　無邊妙色身
　盡于無數劫　　無能盡稱述
　譬如隨意珠　　能現一切色
　無色而現色　　諸佛亦如是
　又如凈虛空　　非色不可見
　雖現一切色　　無能見空者
　諸佛亦如是　　普現無量色
　非心所行處　　一切莫能睹
　雖聞如來聲　　音聲非如來
　亦不離于聲　　能知正等覺
　菩提無來去　　離一切分別
　云何于是中　　自言能得見
　諸佛無有法　　佛于何有說
　但隨其自心　　謂說如是法　

　　大方廣佛華嚴經十行品第二十一之一

爾時功德林菩薩。承佛神力。入菩薩善思惟三昧。入是三昧已。十方各過萬佛剎。微塵數世界外。有萬佛剎。微塵數諸佛。皆號功德林。而現其前。告功德林菩薩言。善哉佛子。乃能入此善思惟三昧。善男子。此是十方。各萬佛剎。微塵數同名。諸佛共加于汝。亦是毗盧遮那如來。往昔愿力。威神之力。及諸菩薩。眾善根力。令汝入是三昧。而演說法。為增長佛智故。深入法界故。了知眾生界故。所入無礙故。所行無障故。得無量方便故。攝取一切智性故。覺悟一切諸法故。知一切諸根故。能持說一切法故。所謂。發起諸菩薩十種行。善男子。汝當承佛威神之力。而演此法。是時諸佛。即與功德林菩薩。無礙智無著智。無斷智無師智。無癡智無異智。無失智無量智。無勝智無懈智。無奪智。何以故。此三昧力。法如是故。爾時諸佛。各申右手。摩功德林菩薩頂。時功德林菩薩即從定起。告諸菩薩言。佛子。菩薩行不可思議。與法界虛空界等。何以故。菩薩摩訶薩。學三世諸佛。而修行故。佛子。何等是菩薩摩訶薩行。佛子。菩薩摩訶薩。有十種行。三世諸佛之所宣說。何等為十。一者歡喜行。二者饒益行。三者無違逆行。四者無屈橈行。五者無癡亂行。六者善現行。七者無著行。八者難得行。九者善法行。十者真實行。是為十。佛子。何等為菩薩摩訶薩。歡喜行。佛子。此菩薩。為大施主。凡所有物。悉能惠施。其心平等。無有悔吝。不望果報。不求名稱。不貪利養。但為救護一切眾生。攝受一切眾生。饒益一切眾生。為學習諸佛本所修行。憶念諸佛本所修行。愛樂諸佛本所修行。清凈諸佛本所修行。增長諸佛本所修行。住持諸佛本所修行。顯現諸佛本所修行。演說諸佛本所修行。令諸眾生。離苦得樂。佛子。菩薩摩訶薩。修此行時。令一切眾生。歡喜愛樂。隨諸方土。有貧乏處。以愿力故。往生于彼。豪貴大富。財寶無盡。假使于念念中。有無量無數眾生。詣菩薩所。白言仁者。我等貧乏。靡所資贍。饑羸困苦。命將不全。唯愿慈哀。施我身肉。令我得食。以活其命。爾時菩薩。即便施之。令其歡喜。心得滿足。如是無量百千眾生。而來乞求。菩薩于彼。曾無退怯。但更增長慈悲之心。以是眾生。咸來乞求。菩薩見之。倍復歡喜。作如是念。我得善利。此等眾生。是我福田。是我善友。不求不請。而來教我。入佛法中。我今應當如是修學。不違一切眾生之心。又作是念。愿我已作。現作。當作。所有善根。令我未來。于一切世界。一切眾生中。受廣大身。以是身肉。充足一切饑苦眾生。乃至若有一小眾生。未得飽足。愿不舍命。所割身肉。亦無有盡。以此善根。愿得阿耨多羅三藐三菩提。證大涅槃。愿諸眾生。食我肉者。亦得阿耨多羅三藐三菩提。獲平等智。具諸佛法。廣作佛事。乃至入于無余涅槃。若一眾生。心不滿足。我終不證阿耨多羅三藐三菩提。菩薩如是。利益眾生。而無我想。眾生想。有想命想。種種想。補伽羅想。人想摩納婆想。作者想受者想。但觀法界眾生界。無邊際法。空法。無所有法。無相法。無體法。無處法。無依法。無作法。作是觀時。不見自身。不見施物。不見受者。不見福田。不見業。不見報。不見果。不見大果。不見小果。爾時菩薩。觀去來今。一切眾生。所受之身。尋即壞滅。便作是念。奇哉眾生。愚癡無智。于生死內。受無數身。危脆不停。速歸壞滅。若已壞滅。若今壞滅。若當壞滅。而不能以不堅固身。求堅固身。我當盡學諸佛所學。證一切智。知一切法。為諸眾生。說三世平等。隨順寂靜。不壞法性。令其永得安隱快樂。佛子。是名菩薩摩訶薩。第一歡喜行。佛子。何等為菩薩摩訶薩。饒益行。此菩薩。護持凈戒。于色聲香味觸。心無所著。亦為眾生。如是宣說。不求威勢。不求種族。不求富饒。不求色相。不求王位。如是一切。皆無所著。但堅持凈戒。作如是念。我持凈戒。必當舍離一切纏縛。貪求熱惱。諸難逼迫。毀謗亂濁。得佛所贊。平等正法。佛子。菩薩如是。持凈戒時。于一日中。假使無數。百千億那由他。諸大惡魔。詣菩薩所。一一各將無量無數。百千億那由他天女。皆于五欲。善行方便。端正姝麗。傾惑人心。執持種種珍玩之具。欲來惑亂菩薩道意。爾時菩薩。作如是念。此五欲者。是障道法。乃至障礙無上菩提。是故不生一念欲想。心凈如佛。唯除方便。教化眾生。而不舍于一切智心。佛子。菩薩不以欲因緣故。惱一眾生。寧舍身命。而終不作惱眾生事。菩薩自得見佛已來。未曾心生一念欲想。何況從事。若或從事。無有是處。爾時菩薩。但作是念。一切眾生。于長夜中。想念五欲。趣向五欲。貪著五欲。其心決定。耽染沉溺。隨其流轉。不得自在。我今應當令此諸魔。及諸天女。一切諸生。住無上戒。住凈戒已。于一切智。心無退轉。得阿耨多羅三藐三菩提。乃至入于無余涅槃。何以故。此是我等。所應作業。應隨諸佛。如是修學。作是學已。離諸惡行。計我無知。以智入于一切佛法。為眾生說。令除顛倒。然知不離眾生有顛倒。不離顛倒有眾生。不于顛倒內有眾生。不于眾生內有顛倒。亦非顛倒是眾生。亦非眾生是顛倒。顛倒非內法。顛倒非外法。眾生非內法。眾生非外法。一切諸法。虛妄不實。速起速滅。無有堅固。如夢如影。如幻如化。誑惑愚夫。如是解者。即能覺了一切諸行。通達生死。及與涅槃。證佛菩提。自得度。令他得度。自解脫。令他解脫。自調伏。令他調伏。自寂靜。令他寂靜。自安隱。令他安隱。自離垢。令他離垢。自清凈。令他清凈。自涅槃。令他涅槃。自快樂。令他快樂。佛子。此菩薩。復作是念。我當隨順一切如來。離一切世間行。具一切諸佛法。住無上平等處。等觀眾生。明達境界。離諸過失。斷諸分別。舍諸執著。善巧出離。心恒安住。無上無說。無依無動。無量無邊。無盡無色。甚深智慧。佛子。是名菩薩摩訶薩。第二饒益行佛子。何等為菩薩摩訶薩。無違逆行。此菩薩常修忍法。謙下恭敬。不自害。不他害。不兩害。不自取。不他取。不兩取。不自著。不他著。不兩著。亦不貪求名聞利養。但作是念。我當常為眾生說法。令離一切惡。斷貪嗔癡憍慢覆藏。慳嫉諂誑。令恒安住忍辱柔和。佛子。菩薩成就如是忍法。假使有百千億。那由他阿僧祇眾生。來至其所。一一眾生。化作百千億。那由他阿僧祇口。一一口出百千億。那由他阿僧祇語。所謂。不可喜語。非善法語。不悅意語。不可愛語。非仁賢語。非圣智語。非圣相應語。非圣親近語。深可厭惡語。不堪聽聞語。以是言辭。毀辱菩薩。又此眾生。一一各有百千億。那由他阿僧祇手。一一手各執百千億。那由他阿僧祇器仗。逼害菩薩。如是經于阿僧祇劫。曾無休息。菩薩遭此極大楚毒。身毛皆豎。命將欲斷。作是念言。我因是苦。心若動亂。則自不調伏。自不守護。自不明了。自不修習。自不正定。自不寂靜。自不愛惜。自生執著。何能令他。心得清凈。菩薩爾時。復作是念。我從無始劫。住于生死。受諸苦惱。如是思惟。重自勸勵。令心清凈。而得歡喜。善自調攝。自能安住于佛法中。亦令眾生。同得此法。復更思惟。此身空寂。無我我所。無有真實。性空無二。若苦若樂。皆無所有。諸法空故。我當解了。廣為人說。令諸眾生。滅除此見。是故我今。雖遭苦毒。應當忍受。為慈念眾生故。饒益眾生故。安樂眾生故。憐愍眾生故。攝受眾生故。不舍眾生故。自得覺悟故。令他覺悟故。心不退轉故。趣向佛道故。是名菩薩摩訶薩。第三無違逆行

佛子。何等為菩薩摩訶薩。無屈橈行。此菩薩。修諸精進。所謂。第一精進。大精進。勝精進。殊勝精進。最勝精進。最妙精進。上精進。無上精進。無等精進。普遍精進。性無三毒。性無憍慢。性不覆藏。性不慳嫉。性無諂誑。性自慚愧。終不為惱一眾生故。而行精進。但為斷一切煩惱故。而行精進。但為拔一切惑本故。而行精進。但為除一切習氣故。而行精進。但為知一切眾生界故。而行精進。但為知一切眾生。死此生彼故。而行精進。但為知一切眾生。煩惱故。而行精進。但為知一切眾生。心樂故。而行精進。但為知一切眾生。境界故。而行精進。但為知一切眾生。諸根勝劣故。而行精進。但為知一切眾生。心行故。而行精進。但為知一切法界故。而行精進。但為知一切佛法。根本性故。而行精進。但為知一切佛法。平等性故。而行精進。但為知三世平等性故。而行精進。但為得一切佛法。智光明故。而行精進。但為證一切佛法智故。而行精進。但為知一切佛法。一實相故。而行精進。但為知一切佛法。無邊際故。而行精進。但為得一切佛法。廣大決定。善巧智故。而行精進。但為得分別演說一切佛法。句義智故。而行精進。佛子。菩薩摩訶薩。成就如是。精進行已。設有人言。汝頗能為無數世界。所有眾生。以一一眾生故。于阿鼻地獄。經無數劫。備受眾苦。令彼眾生。一一得值無數諸佛。出興于世。以見佛故。具受眾樂。乃至入于無余涅槃。汝乃當成阿耨多羅三藐三菩提。能爾。不耶。答言。我能。設復有人。作如是言。有無量阿僧祇大海。汝當以一毛端滴之。令盡有無量阿僧祇世界。盡抹為塵。彼滴及塵。一一數之。悉知其數。為眾生故。經爾許劫。于念念中。受苦不斷。菩薩不以聞此語故。而生一念。悔恨之心。但更增上歡喜踴躍。深自慶幸。得大善利。以我力故。令彼眾生。永脫諸苦。菩薩以此所行方便。于一切世界中。令一切眾生。乃至究竟。無余涅槃。是名菩薩摩訶薩。第四無屈橈行

佛子。何等為菩薩摩訶薩。離癡亂行。此菩薩。成就正念。心無散亂。堅固不動。最上清凈。廣大無量。無有迷惑。以是正念故。善解世間。一切語言。能持出世。諸法言說。所謂。能持色法。非色法言說。能持建立色。自性言說。乃至能持建立受想行識。自性言說心無癡亂。于世間中。死此生彼。心無癡亂。入胎出胎。心無癡亂。發菩提意。心無癡亂。事善知識。心無癡亂。勤修佛法。心無癡亂。覺知魔事。心無癡亂。離諸魔業。心無癡亂。于不可說劫。修菩薩行。心無癡亂。此菩薩。成就如是無量正念。于無量阿僧祇劫中。從諸佛菩薩。善知識所。聽聞正法。所謂。甚深法。廣大法。莊嚴法。種種莊嚴法。演說種種名句文身法。菩薩莊嚴法。佛神力光明無上法。正希望決定解清凈法。不著一切世間法。分別一切世間法。甚廣大法。離癡翳照了一切眾生法。一切世間共法。不共法。菩薩智無上法。一切智自在法。菩薩聽聞如是法已。經阿僧祇劫。不忘不失。心常憶念。無有間斷。何以故。菩薩摩訶薩。于無量劫。修諸行時。終不惱亂一眾生。令失正念。不壞正法。不斷善根。心常增長廣大智故。復次此菩薩摩訶薩。種種音聲。不能惑亂。所謂。高大聲。粗濁聲。極令人恐怖聲。悅意聲。不悅意聲。諠亂耳識聲。沮壞六根聲。此菩薩。聞如是等。無量無數。好惡音聲。假使充滿阿僧祇世界。未曾一念。心有散亂。所謂正念不亂。境界不亂。三昧不亂。入甚深法不亂。行菩提行不亂。發菩提心不亂憶念諸佛不亂。觀真實法不亂。化眾生智不亂。凈眾生智不亂。決了甚深義不亂。不作惡業故。無惡業障。不起煩惱故。無煩惱障。不輕慢法故。無有法障。不誹謗正法故。無有報障。佛子。如上所說。如是等聲。一一充滿。阿僧祇世界。于無量無數劫。未曾斷絕。悉能壞亂眾生身心。一切諸根。而不能壞此菩薩心。菩薩入三昧中。住于圣法。思惟觀察一切音聲。善知音聲。生住滅相。善知音聲。生住滅性。如是聞已。不生于貪。不起于嗔。不失于念。善取其相。而不染著。知一切聲。皆無所有。實不可得。無有作者。亦無本際。與法界等。無有差別。菩薩如是。成就寂靜身語意行。至一切智。永不退轉。善入一切諸禪定門。知諸三昧。同一體性。了一切法。無有邊際。得一切法。真實智慧。得離音聲。甚深三昧。得阿僧祇諸三昧門。增長無量廣大悲心。是時菩薩。于一念中。得無數百千三昧。聞如是聲。心不惑亂。令其三昧。漸更增廣。作如是念。我當令一切眾生。安住無上。清凈念中。于一切智。得不退轉。究竟成就無余涅槃。是名菩薩摩訶薩。第五離癡亂行佛子。何等為菩薩摩訶薩。善現行。此菩薩。身業清凈。語業清凈。意業清凈。住無所得。示無所得。身語意業。能知三業。皆無所有。無虛妄故。無有系縛。凡所示現。無性無依。住如實心。知無量心自性。知一切法自性。無得無相。甚深難入。住于正位。真如法性。方便出生。而無業報。不生不滅。住涅槃界。住寂靜性。住于真實。無性之性。言語道斷。超諸世間。無有所依。入離分別。無縛著法。入最勝智。真實之法。入非諸世間。所能了知。出世間法。此是菩薩。善巧方便。示現生相。佛子。此菩薩。作如是念。一切眾生。無性為性。一切諸法。無為為性。一切國土。無相為相。一切三世。唯有言說。一切言說。于諸法中。無有依處。一切諸法。于言說中。亦無依處。菩薩如是。解一切法。皆悉甚深。一切世間。皆悉寂靜。一切佛法。無所增益。佛法不異世間法。世間法不異佛法。佛法世間法。無有雜亂。亦無差別。了知法界體性平等。普入三世。永不舍離。大菩提心。恒不退轉。化眾生心。轉更增長。大慈悲心。與一切眾生。作所依處。菩薩爾時。復作是念。我不成熟眾生。誰當成熟。我不調伏眾生。誰當調伏。我不教化眾生。誰當教化。我不覺悟眾生。誰當覺悟。我不清凈眾生。誰當清凈。此我所宜。我所應作。復作是念。若我自解此甚深法。唯我一人于阿耨多羅三藐三菩提。獨得解脫。而諸眾生。盲冥無目。入大險道。為諸煩惱之所纏縛。如重病人。恒受苦痛。處貪愛獄。不能自出。不離地獄。餓鬼畜生。閻羅王界。不能滅苦。不舍惡業。常處癡闇。不見真實。輪回生死。無得出離。住于八難。眾垢所著。種種煩惱。覆障其心。邪見所迷。不行正道。菩薩如是。觀諸眾生。作是念言。若此眾生。未成熟。未調伏。舍而取證阿耨多羅三藐三菩提。是所不應。我當先化眾生。于不可說不可說劫。行菩薩行。未成熟者。先令成熟。未調伏者。先令調伏。是菩薩。住此行時。諸天魔梵。沙門婆羅門。一切世間。乾闥婆阿修羅等。若有得見。暫同住止。恭敬尊重。承事供養。及暫耳聞。一經心者。如是所作。悉不唐捐。必定當成阿耨多羅三藐三菩提。是名菩薩摩訶薩。第六善現行

大方廣佛華嚴經卷第十九大方廣佛華嚴經卷第二十

　　　　于闐國三藏實叉難陀奉　制譯


　　十行品第二十一之二

佛子何等。為菩薩摩訶薩。無著行。佛子。此菩薩以無著心。于念念中。能入阿僧祇世界。嚴凈阿僧祇世界。于諸世界。心無所著。往詣阿僧祇。諸如來所。恭敬禮拜。承事供養。以阿僧祇華。阿僧祇香。阿僧祇鬘。阿僧祇涂香。末香。衣服珍寶。幢幡妙蓋。諸莊嚴具。各阿僧祇。以用供養。如是供養。為究竟無作法故。為住不思議法故。于念念中。見無數佛。于諸佛所。心無所著。于諸佛剎。亦無所著。于佛相好。亦無所著。見佛光明。聽佛說法。亦無所著。于十方世界。及佛菩薩。所有眾會。亦無所著。聽佛法已。心生歡喜。志力廣大。能攝能行。諸菩薩行。然于佛法。亦無所著。此菩薩。于不可說劫。見不可說佛。出興于世。一一佛所。承事供養。皆悉盡。于不可說劫。心無厭足。見佛聞法。及見菩薩。眾會莊嚴。皆無所著。見不凈世界。亦無憎惡。何以故。此菩薩。如諸佛法。而觀察故。諸佛法中。無垢無凈。無闇無明。無異無一。無實無妄。無安隱無險難。無正道無邪道。菩薩如是。深入法界。教化眾生。而于眾生。不生執著。受持諸法。而于諸法。不生執著。發菩提心。住于佛住。而于佛住。不生執著。雖有言說。而于言說。心無所著。入眾生趣。于眾生趣。心無所著。了知三昧。能入能住。而于三昧。心無所著。往詣無量諸佛國土。若入若見。若于中住。而于佛土。心無所著。舍去之時。亦無顧戀。菩薩摩訶薩。以能如是。無所著故。于佛法中。心無障礙。了佛菩提。證法毗尼。住佛正教。修菩薩行。住菩薩心。思惟菩薩解脫之法。于菩薩住處。心無所染。于菩薩所行。亦無所著。凈菩薩道。受菩薩記。得受記已。作如是念。凡夫愚癡。無知無見。無信無解。無聰敏行。頑嚚貪著。流轉生死。不求見佛。不隨明導。不信調御。迷誤失錯。入于險道。不敬十力王。不知菩薩恩。戀著住處。聞諸法空。心大驚怖。遠離正法。住于邪法。舍夷坦道。入險難道。棄背佛意。隨逐魔意。于諸有中。堅執不舍。菩薩如是。觀諸眾生。增長大悲。生諸善根。而無所著。菩薩爾時。復作是念。我當為一眾生。于十方世界。一一國土。經不可說不可說劫。教化成熟。如為一眾生。為一切眾生。皆亦如是。終不以此。而生疲厭。舍而余去。又以毛端。遍量法界。于一毛端處。盡不可說不可說劫。教化調伏一切眾生。如一毛端處。一一毛端處。皆亦如是。乃至不于一彈指頃。執著于我。起我我所想。于一一毛端處。盡未來劫。修菩薩行。不著身。不著法。不著念。不著愿。不著三昧。不著觀察。不著寂定。不著境界。不著教化調伏眾生。亦復不著入于法界。何以故。菩薩作是念。我應觀一切法界如幻。諸佛如影。菩薩行如夢。佛說法如響。一切世間如化。業報所持故。差別身如幻。行力所起故。一切眾生如心。種種雜染故。一切法如實際。不可變異故。又作是念。我當盡虛空遍法界。于十方國土中。行菩薩行。念念明達。一切佛法。正念現前。無所取著。菩薩如是。觀身無我。見佛無礙。為化眾生。演說諸法。令于佛法。發生無量。歡喜凈信。救護一切。心無疲厭。無疲厭故。于一切世界。有眾生。未成熟。未調伏處。悉詣于彼。方便化度。其中眾生。種種音聲。種種諸業。種種取著。種種施設。種種和合。種種流轉。種種所作。種種境界。種種生。種種沒。以大誓愿。安住其中。而教化之。不令其心。有動有退。亦不一念。生染著想。何以故。得無所著。無所依故。自利利他。清凈滿足。是名菩薩摩訶薩。第七無著行

佛子。何等為菩薩摩訶薩。難得行。此菩薩。成就難得善根。難伏善根。最勝善根。不可壞善根。無能過善根。不思議善根。無盡善根。自在力善根。大威德善根。與一切佛。同一性善根。此菩薩。修諸行時。于佛法中。得最勝解。于佛菩提。得廣大解。于菩薩愿。未曾休息。盡一切劫。心無疲倦。于一切苦。不生厭離。一切眾魔。所不能動。一切諸佛之所護念。具行一切菩薩苦行。修菩薩行。精勤匪懈。于大乘愿。恒不退轉。是菩薩。安住此難得行已。于念念中。能轉阿僧祇劫生死。而不舍菩薩大愿。若有眾生。承事供養。乃至見聞。皆于阿耨多羅三藐三菩提。得不退轉。此菩薩。雖了眾生非有。而不舍一切眾生界。譬如船師。不住此岸。不住彼岸。不住中流。而能運度此岸眾生。至于彼岸。以往返無休息故。菩薩摩訶薩。亦復如是。不住生死。不住涅槃。亦復不住生死中流。而能運度此岸眾生。置于彼岸。安隱無畏。無憂惱處。亦不于眾生數。而有所著。不舍一眾生。著多眾生。不舍多眾生。著一眾生。不增眾生界。不減眾生界。不生眾生界。不滅眾生界。不盡眾生界。不長眾生界。不分別眾生界。不二眾生界。何以故。菩薩深入眾生界。如法界。眾生界法界。無有二。無二法中。無增無減。無生無滅。無有無無。無取無依。無著無二。何以故。菩薩了一切法。法界無二故。菩薩如是。以善方便。入深法界。住于無相。以清凈相。莊嚴其身。了法無性。而能分別一切法相。不取眾生。而能了知眾生之數。不著世界。而現身佛剎。不分別法。而善入佛法。深達義理。而廣演言教。了一切法。離欲真際。而不斷菩薩道。不退菩薩行。常勤修習無盡之行。自在入于清凈法界。譬如鉆木。以出于火。火事無量。而火不滅。菩薩如是。化眾生事。無有窮盡。而在世間。常住不滅。非究竟。非不究竟。非取。非不取。非依。非無依。非世法。非佛法。非凡夫。非得果。菩薩成就如是難得心。修菩薩行時。不說二乘法。不說佛法。不說世間。不說世間法。不說眾生。不說無眾生。不說垢。不說凈。何以故。菩薩知一切法。無染無取。不轉不退故。菩薩于如是。寂滅微妙。甚深最勝法中。修行時。亦不生念。我現修此行。已修此行。當修此行。不著蘊界處。內世間。外世間。內外世間。所起大愿。諸波羅蜜。及一切法。皆無所著。何以故。法界中。無有法名。向聲聞乘。向獨覺乘。無有法名。向菩薩乘。向阿耨多羅三藐三菩提。無有法名。向凡夫界。無有法名。向染向凈。向生死向涅槃。何以故。諸法無二。無不二故。譬如虛空。于十方中。若去來今。求不可得。然非無虛空。菩薩如是。觀一切法。皆不可得。然非無一切法。如實無異。不失所作。普示修行菩薩諸行。不舍大愿。調伏眾生。轉正法輪。不壞因果。亦不違于平等妙法。普與三世。諸如來等。不斷佛種。不壞實相。深入于法。辯才無盡。聞法不著。至法淵底。善能開演。心無所畏。不舍佛住。不違世法。普現世間。而不著世間。菩薩如是。成就難得智慧心。修習諸行。于三惡趣。拔出眾生。教化調伏。安置三世。諸佛道中。令不動搖。復作是念。世間眾生。不知恩報。更相雙對。邪見執著。迷惑顛倒。愚癡無智。無有信心。隨逐惡友。起諸惡慧。貪愛無明。種種煩惱。皆悉充滿。是我所修。菩薩行處。設有知恩。聰明慧解。及善知識。充滿世間。我不于中。修菩薩行。何以故。我于眾生。無所適莫。無所冀望。乃至不求一縷一毫。及以一字。贊美之言。盡未來劫。修菩薩行。未曾一念。自為于己。但欲度脫一切眾生。令其清凈。永得出離。何以故。于眾生中。為明導者。法應如是。不取不求。但為眾生。修菩薩道。令其得至安隱彼岸。成阿耨多羅三藐三菩提。是名菩薩摩訶薩。第八難得行。佛子。何等為菩薩摩訶薩。善法行。此菩薩。為一切世間。天人魔梵。沙門婆羅門。乾闥婆等。作清涼法池。攝持正法。不斷佛種。得清凈光明。陀羅尼故。說法授記。辯才無盡。得具足義。陀羅尼故。義辯無盡。得覺悟實法。陀羅尼故。法辯無盡。得訓釋言辭。陀羅尼故。辭辯無盡。得無邊文句。無盡義無礙門。陀羅尼故。無礙辯無盡。得佛灌頂陀羅尼。灌其頂故。歡喜辯無盡。得不由他悟。陀羅尼門故。光明辯無盡。得同辯陀羅尼門故。同辯無盡。得種種義身。句身文身中。訓釋陀羅尼門故。訓釋辯無盡。得無邊旋陀羅尼故。無邊辯無盡。此菩薩。大悲堅固。普攝眾生。于三千大千世界。變身金色。施作佛事。隨諸眾生。根性欲樂。以廣長舌。于一音中。現無量音。應時說法。皆令歡喜。假使有不可說。種種業報。無數眾生。共會一處。其會廣大充滿。不可說世界。菩薩。于彼眾會中坐是。中眾生。一一皆有不可說。阿僧祇口。一一口。能出百千億。那由他音。同時發聲。各別言辭。各別所問。菩薩于一念中。悉能領受。皆為酬對。令除疑惑。如一眾會中。于不可說眾會中。悉亦如是。復次假使一毛端處。念念出不可說不可說。道場眾會。一切毛端處。皆亦如是。盡未來劫。彼劫可盡。眾會無盡。是諸眾會。于念念中。以各別言辭。各別所問。菩薩于一念中。悉能領受。無怖無怯。無疑無謬。而作是念。設一切眾生。以如是語業。俱來問我。我為說法。無斷無盡。皆令歡喜。住于善道。復令善解一切言辭。能為眾生。說種種法。而于言語。無所分別。假使不可說不可說。種種言辭。而來問難。一念悉領。一音咸答。普使開悟。無有遺余。以得一切智灌頂故。以得無礙藏故。以得一切法。圓滿光明故。具足一切智智故。佛子。此菩薩摩訶薩。安住善法行已。能自清凈。亦能以無所著方便。而普饒益一切眾生。不見有眾生。得出離者。如于此三千大千世界。如是乃至于不可說。三千大千世界。變身金色。妙音具足。于一切法。無所障礙。而作佛事。佛子。此菩薩摩訶薩。成就十種身。所謂。入無邊法界。非趣身。滅一切世間故。入無邊法界。諸趣身。生一切世間故。不生身。住無生平等法故。不滅身。一切滅言說不可得故。不實身。得如實故。不妄身。隨應現故。不遷身。離死此生彼故。不壞身。法界性無壞故。一相身。三世語言道斷故。無相身。善能觀察法相故。菩薩成就如是十種身。為一切眾生舍。長養一切善根故。為一切眾生救。令其得大安隱故。為一切眾生歸。與其作大依處故。為一切眾生導。令得無上出離故。為一切眾生師。令入真實法中故。為一切眾生燈。令其明見業報故。為一切眾生光。令照甚深妙法故。為一切三世炬。令其曉悟實法故。為一切世間照。令入光明地中故。為一切諸趣明。示現如來自在故。佛子。是名菩薩摩訶薩。第九善法行。菩薩安住此行。為一切眾生。作清涼法池。能盡一切佛法源故

佛子。何等為菩薩摩訶薩。真實行。此菩薩。成就第一誠諦之語。如說能行。如行能說。此菩薩。學三世諸佛真實語。入三世諸佛種性。與三世諸佛善根同等。得三世諸佛無二語。隨如來學。智慧成就。此菩薩。成就知眾生。是處非處智。去來現在業報智。諸根利鈍智。種種界智。種種解智。一切至處道智。諸禪解脫。三昧垢凈。起時非時智。一切世界。宿住隨念智。天眼智。漏盡智。而不舍一切菩薩行。何以故。欲教化一切眾生悉令清凈故。此菩薩。復生如是增上心。若我不令一切眾生。住無上解脫道。而我先成阿耨多羅三藐三菩提者。則違我本愿。是所不應。是故要當。先令一切眾生。得無上菩提。無余涅槃。然后成佛。何以故。非眾生請我發心。我自為眾生。作不請之友。欲先令一切眾生。滿足善根。成一切智。是故我為最勝。不著一切世間故。我為最上。住無上調御地故。我為離翳。解眾生無際故。我為已辦。本愿成就故。我為善變化。菩薩功德莊嚴故。我為善依怙。三世諸佛攝受故。此菩薩摩訶薩。不舍本愿故。得入無上智慧莊嚴。利益眾生。悉令滿足。隨本誓愿。皆得究竟。于一切法中。智慧自在。令一切眾生。普得清凈。念念遍游十方世界。念念普詣不可說不可說。諸佛國土。念念悉見不可說不可說諸佛。及佛莊嚴。清凈國土。示現如來。自在神力。普遍法界。虛空界。此菩薩。現無量身。普入世間。而無所依。于其身中。現一切剎。一切眾生。一切諸法。一切諸佛。此菩薩。知眾生種種想。種種欲。種種解。種種業報。種種善根。隨其所應。為現其身。而調伏之。觀諸菩薩如幻。一切法如化。佛出世如影。一切世間如夢。得義身文身無盡藏。正念自在。決定了知一切諸法。智慧最勝。入一切三昧。真實相。住一性無二地。菩薩摩訶薩。以諸眾生。皆著于二。安住大悲。修行如是寂滅之法。得佛十力。入因陀羅網法界。成就如來。無礙解脫。人中雄猛。大師子吼。得無所畏。能轉無礙清凈法輪。得智慧解脫。了知一切世間境界。絕生死回流。入智慧大海。為一切眾生。護持三世諸佛正法。到一切佛法海。實相源底。菩薩。住此真實行已。一切世間。天人魔梵。沙門婆羅門。乾闥婆阿修羅等。有親近者。皆令開悟。歡喜清凈。是名菩薩摩訶薩。第十真實行

爾時。佛神力故。十方各有佛剎。微塵數世界。六種震動。所謂。動。遍動。等遍動。起。遍起。等遍起。涌。遍涌。等遍涌。震。遍震。等遍震。吼。遍吼。等遍吼。擊。遍擊。等遍擊。雨天妙華。天香天末香。天鬘天衣。天寶天莊嚴具。奏天樂音。放天光明演暢諸天微妙音聲。如此世界。夜摩天宮。說十行法。所現神變。十方世界。悉亦如是。復以佛神力故。十方各過十萬佛剎。微塵數世界外。有十萬佛剎。微塵數菩薩俱。來詣此土。充滿十方。語功德林菩薩言。佛子。善哉善哉。善能演說諸菩薩行。我等一切同名功德林。所住世界。皆名功德幢。彼土如來。同名普功德。我等佛所。亦說此法。眾會眷屬。言辭義理。悉亦如是。無有增減。佛子。我等皆承佛神力。來入此會。為汝作證。十方世界。悉亦如是

爾時。功德林菩薩。承佛神力。普觀十方。一切眾會。暨于法界。欲令佛種性不斷故。欲令菩薩種性。清凈故。欲令愿種性。不退轉故。欲令行種性。常相續故。欲令三世種性。悉平等故。欲攝三世一切。佛種性故。欲開演所種。諸善根故。欲觀察一切諸根欲解煩惱習氣。心行所作故。欲照了一切佛菩提故。而說頌曰


　一心敬禮十力尊　　離垢清凈無礙見
　境界深遠無倫匹　　住如虛空道中者
　過去人中諸最勝　　功德無量無所著
　勇猛第一無等倫　　彼離塵者行斯道
　現在十方諸國土　　善能開演第一義
　離諸過惡最清凈　　彼無依者行斯道
　未來所有人師子　　周遍游行于法界
　已發諸佛大悲心　　彼饒益者行斯道
　三世所有無比尊　　自然除滅愚癡暗
　于一切法皆平等　　彼大力人行此道
　普見無量無邊界　　一切諸有及諸趣
　見已其心不分別　　彼無動者行斯道
　法界所有皆明了　　于第一義最清凈
　永破嗔慢及愚癡　　彼功德者行斯道
　于諸眾生善分別　　悉入法界真實性
　自然覺悟不由他　　彼等空者行斯道
　盡空所有諸國土　　悉往說法廣開諭
　所說清凈無能壞　　彼勝牟尼行此道
　具足堅固不退轉　　成就尊重最勝法
　愿力無盡到彼岸　　彼善修者所行道
　無量無邊一切地　　廣大甚深妙境界
　悉能知見靡有遺　　彼論師子所行道
　一切句義皆明了　　所有異論悉摧伏
　于法決定無所疑　　彼大牟尼行此道
　遠離世間諸過患　　普與眾生安隱樂
　能為無等大導師　　彼勝德者行斯道
　恒以無異施眾生　　普令一切皆欣慶
　其心清凈離染濁　　彼無等者行斯道
　意業清凈極調善　　離諸戲論無口過
　威光圓滿眾所欽　　彼最勝者行斯道
　入真實義到彼岸　　住功德處心永寂
　諸佛護念恒不忘　　彼滅有者行斯道
　遠離于我無惱害　　恒以大音宣正法
　十方國土靡不周　　彼絕譬者行斯道
　檀波羅蜜已成滿　　百福相好所莊嚴
　眾生見者皆欣悅　　彼最勝慧行斯道
　智地甚深難可入　　能以妙慧善安住
　其心究竟不動搖　　彼堅固行行斯道
　法界所有悉能入　　隨所入處咸究竟
　神通自在靡不該　　彼法光明行此道
　諸無等等大牟尼　　勤修三昧無二相
　心常在定樂寂靜　　彼普見者行斯道
　微細廣大諸國土　　更相涉入各差別
　如其境界悉了知　　彼智山王行此道
　意常明潔離諸垢　　于三界中無所著
　護持眾戒到彼岸　　此凈心者行斯道
　智慧無邊不可說　　普遍法界虛空界
　善能修學住其中　　彼金剛慧行斯道
　三世一切佛境界　　智慧善入悉周遍
　未嘗暫起疲厭心　　彼最勝者行斯道
　善能分別十力法　　了知一切至處道
　身業無礙得自在　　彼功德身行此道
　十方無量無邊界　　所有一切諸眾生
　我皆救護而不舍　　彼無畏者行斯道
　于諸佛法勤修習　　心常精進不懈倦
　凈治一切諸世間　　彼大龍王行此道
　了知眾生根不同　　欲解無量各差別
　種種諸界皆明達　　此普入者行斯道
　十方世界無量剎　　悉往受生無有數
　未曾一念生疲厭　　彼歡喜者行斯道
　普放無量光明網　　照耀一切諸世間
　其光所照入法性　　此善慧者行斯道
　震動十方諸國土　　無量億數那由他
　不令眾生有驚怖　　此利世者所行道
　善解一切語言法　　問難酬對悉究竟
　聰哲辯慧靡不知　　此無畏者所行道
　善解覆仰諸國土　　分別思惟得究竟
　悉使住于無盡地　　此勝慧者所行道
　功德無量那由他　　為求佛道皆修習
　于其一切到彼岸　　此無盡行所行道
　超出世間大論師　　辯才第一師子吼
　普使群生到彼岸　　此凈心者所行道
　諸佛灌頂第一法　　已得此法灌其頂
　心恒安住正法門　　彼廣大心行此道
　一切眾生無量別　　了達其心悉周遍
　決定護持佛法藏　　彼如須彌行此道
　能于一一語言中　　普為示現無量音
　令彼眾生隨類解　　此無礙見行斯道
　一切文字語言法　　智皆善入不分別
　住于真實境界中　　此見性者所行道
　安住甚深大法海　　善能印定一切法
　了法無相真實門　　此見實者所行道
　一一佛土皆往詣　　盡于無量無邊劫
　觀察思惟靡暫停　　此匪懈者所行道
　無量無數諸如來　　種種名號各不同
　于一毛端悉明見　　此凈福者所行道
　一毛端處見諸佛　　其數無量不可說
　一切法界悉亦然　　彼諸佛子行斯道
　無量無邊無數劫　　于一念中悉明見
　知其修促無定相　　此解脫行所行道
　能令見者無空過　　皆于佛法種因緣
　而于所作心無著　　彼諸最勝所行道
　那由他劫常遇佛　　終不一念生疲厭
　其心歡喜轉更增　　此不空見所行道
　盡于無量無邊劫　　觀察一切眾生界
　未曾見有一眾生　　此堅固士所行道
　修習無邊福智藏　　普作清涼功德池
　利益一切諸群生　　彼第一人行此道
　法界所有諸品類　　普遍虛空無數量
　了彼皆依言說住　　此師子吼所行道
　能于一一三昧中　　普入無數諸三昧
　悉至法門幽奧處　　此論月者行斯道
　忍力勤修到彼岸　　能忍最勝寂滅法
　其心平等不動搖　　此無邊智所行道
　于一世界一坐處　　其身不動恒寂然
　而于一切普現身　　彼無邊身行此道
　無量無邊諸國土　　悉令共入一塵中
　普得包容無障礙　　彼無邊思行此道
　了達是處及非處　　于諸力處普能入
　成就如來最上力　　彼第一力所行道
　過去未來現在世　　無量無邊諸業報
　恒以智慧悉了知　　此達解者所行道
　了達世間時非時　　如應調伏諸眾生
　悉順其宜而不失　　此善了者所行道
　善守身語及意業　　恒令依法而修行
　離諸取著降眾魔　　此智心者所行道
　于諸法中得善巧　　能入真如平等處
　辯才宣說無有窮　　此佛行者所行道
　陀羅尼門已圓滿　　善能安住無礙藏
　于諸法界悉通達　　此深入者所行道
　三世所有一切佛　　悉與等心同智慧
　一性一相無有殊　　此無礙種所行道
　已決一切愚癡膜　　深入廣大智慧海
　普施眾生清凈眼　　此有目者所行道
　已具一切諸導師　　平等神通無二行
　獲于如來自在力　　此善修者所行道
　遍游一切諸世間　　普雨無邊妙法雨
　悉令于義得決了　　此法云者所行道
　能于佛智及解脫　　深生凈信永不退
　以信而生智慧根　　此善學者所行道
　能于一念悉了知　　一切眾生無有余
　了彼眾生心自性　　達無性者所行道
　法界一切諸國土　　悉能化往無有數
　其身最妙絕等倫　　此無比行所行道
　佛剎無邊無有數　　無量諸佛在其中
　菩薩于彼悉現前　　親近供養生尊重
　菩薩能以獨一身　　入于三昧而寂定
　令見其身無有數　　一一皆從三昧起
　菩薩所住最深妙　　所行所作超戲論
　其心清凈常悅樂　　能令眾生悉歡喜
　諸根方便各差別　　能以智慧悉明見
　而了諸根無所依　　調難調者所行道
　能以方便巧分別　　于一切法得自在
　十方世界各不同　　悉在其中作佛事
　諸根微妙行亦然　　能為眾生廣說法
　誰其聞者不欣慶　　此等虛空所行道
　智眼清凈無與等　　于一切法悉明見
　如是智慧巧分別　　此無等者所行道
　所有無盡廣大福　　一切修行使究竟
　令諸眾生悉清凈　　此無比者所行道
　普勸修成助道法　　悉令得住方便地
　度脫眾生無有數　　未曾暫起眾生想
　一切機緣悉觀察　　先護彼意令無諍
　普示眾生安隱處　　此方便者所行道
　成就最上第一智　　具足無量無邊智
　于諸四眾無所畏　　此方便智所行道
　一切世界及諸法　　悉能遍入得自在
　亦入一切眾會中　　度脫群生無有數
　十方一切國土中　　擊大法鼓悟群生
　為法施主最無上　　此不滅者所行道
　一身結跏而正坐　　充滿十方無量剎
　而令其身不迫隘　　此法身者所行道
　能于一義一文中　　演說無量無邊法
　而其邊際不可得　　此無邊智所行道
　于佛解脫善修學　　得佛智慧無障礙
　成就無畏為世雄　　此方便者所行道
　了知十方世界海　　亦知一切佛剎海
　智海法海悉了知　　眾生見者咸欣慶
　或現入胎及初生　　或現道場成正覺
　如是皆令世間見　　此無邊者所行道
　無量億數國土中　　示現其身入涅槃
　實不舍愿歸寂滅　　此雄論者所行道
　堅固微密一妙身　　與佛平等無差別
　隨諸眾生各異見　　一實身者所行道
　法界平等無差別　　具足無量無邊義
　樂觀一相心不移　　三世智者所行道
　于諸眾生及佛法　　建立加持悉究竟
　所有持力同于佛　　最上持者行斯道
　神足無礙猶如佛　　天眼無礙最清凈
　耳根無礙善聽聞　　此無礙意所行道
　所有神通皆具足　　隨其智慧悉成就
　善知一切靡所儔　　此賢智者所行道
　其心正定不搖動　　其智廣大無邊際
　所有境界皆明達　　一切見者所行道
　已到一切功德岸　　能隨次第度眾生
　其心畢竟無厭足　　此常勤者所行道
　三世所有諸佛法　　于此一切咸知見
　從于如來種性生　　彼諸佛子行斯道
　隨順言辭已成就　　乖違談論善摧伏
　常能趣向佛菩提　　無邊慧者所行道
　一光照觸無涯限　　十方國土悉充遍
　普使世間得大明　　此破闇者所行道
　隨其應見應供養　　為現如來清凈身
　教化眾生百千億　　莊嚴佛剎亦如是
　為令眾生出世間　　一切妙行皆修習
　此行廣大無邊際　　云何而有能知者
　假使分身不可說　　而與法界虛空等
　悉共稱揚彼功德　　百千萬劫無能盡
　菩薩功德無有邊　　一切修行皆具足
　假使無量無邊佛　　于無量劫說不盡
　何況世間天及人　　一切聲聞及緣覺
　能于無量無邊劫　　贊嘆稱揚得究竟　

大方廣佛華嚴經卷第二十大方廣佛華嚴經卷第二十一

　　　　于闐國三藏實叉難陀奉　制譯


　　十無盡藏品第二十二

爾時功德林菩薩。復告諸菩薩言。佛子。菩薩摩訶薩。有十種藏。過去未來現在諸佛。已說當說今說。何等為十。所謂。信藏。戒藏。慚藏。愧藏。聞藏。施藏。慧藏。念藏。持藏。辯藏。是為十。佛子。何等為菩薩摩訶薩信藏。此菩薩。信一切法空。信一切法無相。信一切法無愿。信一切法無作。信一切法無分別。信一切法無所依。信一切法不可量。信一切法無有上。信一切法難超越。信一切法無生。若菩薩能如是。隨順一切法。生凈信已。聞諸佛法。不可思議。心不怯弱。聞一切佛。不可思議。心不怯弱。聞眾生界。不可思議。心不怯弱。聞法界不可思議。心不怯弱。聞虛空界。不可思議。心不怯弱。聞涅槃界。不可思議。心不怯弱。聞過去世。不可思議。心不怯弱。聞未來世。不可思議。心不怯弱。聞現在世。不可思議。心不怯弱。聞入一切劫。不可思議。心不怯弱。何以故。此菩薩。于諸佛所。一向堅信。知佛智慧。無邊無盡。十方無量。諸世界中。一一各有無量諸佛。于阿耨多羅三藐三菩提。已得今得當得。已出世。今出世。當出世。已入涅槃。今入涅槃。當入涅槃。彼諸佛智慧。不增不減。不生不滅。不進不退。不近不遠。無知無舍。此菩薩。入佛智慧。成就無邊無盡信。得此信已。心不退轉。心不雜亂。不可破壞。無所染著。常有根本。隨順圣人。住如來家。護持一切諸佛種性。增長一切菩薩信解。隨順一切如來善根。出生一切諸佛方便。是名菩薩摩訶薩信藏。菩薩住此信藏。則能聞持一切佛法。為眾生說。皆令開悟

佛子。何等為菩薩摩訶薩戒藏。此菩薩。成就普饒益戒。不受戒。不住戒。無悔恨戒。無違諍戒。不損惱戒。無雜穢戒。無貪求戒。無過失戒。無毀犯戒。云何為普饒益戒。此菩薩。受持凈戒。本為利益一切眾生。云何為不受戒。此菩薩。不受行外道。諸所有戒。但性自精進。奉持三世。諸佛如來。平等凈戒。云何為不住戒。此菩薩。受持戒時。心不住欲界。不住色界。不住無色界。何以故。不求生彼。而持戒故。云何為無悔恨戒。此菩薩。恒得安住。無悔恨心。何以故。不作重罪。不行諂詐。不破凈戒故。云何為無違諍戒。此菩薩。不非先制。不更造立。心常隨順。向涅槃戒。具足受持。無所毀犯。不以持戒。惱他眾生。令其生苦。但愿一切心常歡喜。而持于戒。云何為不惱害戒。此菩薩。不因于戒。學諸咒術。造作方藥。惱害眾生。但為救護一切眾生。而持于戒。云何為不雜戒。此菩薩不著邊見。不持雜戒。但觀緣起。持出離戒。云何為無貪求戒。此菩薩不現異相。彰己有德。但為滿足出離法故。而持于戒。云何為無過失戒。此菩薩。不自貢高。言我持戒。見破戒人。亦不輕毀。令他愧恥。但一其心。而持于戒。云何為無毀犯戒。此菩薩。永斷殺盜。邪淫妄語。兩舌惡口。及無義語。貪嗔邪見。具足受持十種善業。菩薩持此無犯戒時。作是念言。一切眾生。毀犯凈戒。皆由顛倒。唯佛世尊。能知眾生。以何因緣。而生顛倒。毀犯凈戒。我當成就無上菩提。廣為眾生。說真實法。令離顛倒。是名菩薩摩訶薩第二戒藏

佛子。何等為菩薩摩訶薩慚藏。此菩薩。憶念過去。所作諸惡。而生于慚。謂彼菩薩。心自念言。我無始世來。與諸眾生。皆悉互作父母兄弟。姊妹男女。具貪嗔癡。憍慢諂誑。及余一切諸煩惱故。更相惱害。遞相陵奪。奸淫傷殺。無惡不造。一切眾生。悉亦如是。以諸煩惱。備造眾惡。是故各各不相恭敬。不相尊重。不相承順。不相謙下。不相啟導。不相護惜。更相殺害。互為怨仇。自惟我身。及諸眾生。去來現在。行無慚法。三世諸佛。無不知見。今若不斷此無慚行。三世諸佛。亦當見我。我當云何猶行不止。甚為不可。是故我應專心斷除。證阿耨多羅三藐三菩提。廣為眾生。說真實法。是名菩薩摩訶薩第三慚藏

佛子。何等為菩薩摩訶薩愧藏。此菩薩。自愧昔來。于五欲中。種種貪求。無有厭足。因此增長貪恚癡等。一切煩惱。我今不應復行是事。又作是念。眾生無智。起諸煩惱。具行惡法。不相恭敬。不相尊重。乃至展轉。互為怨仇。如是等惡。無不備造。造已歡喜。追求稱嘆。盲無慧眼。無所知見。于母人腹中。入胎受生。成垢穢身。畢竟至于發白面皺。有智慧者。觀此但是從淫欲生不凈之法。三世諸佛。皆悉知見。若我于今。猶行是事。則為欺誑三世諸佛。是故我當修行于愧。速成阿耨多羅三藐三菩提。廣為眾生。說真實法。是名菩薩摩訶薩第四愧藏

佛子。何等為菩薩摩訶薩聞藏。此菩薩。知是事有故。是事有。是事無故。是事無。是事起故。是事起。是事滅故。是事滅。是世間法。是出世間法。是有為法。是無為法。是有記法。是無記法。何等為是事有故。是事有。謂無明有故。行有。何等為是事無故。是事無。謂識無故。名色無。何等為是事起故。是事起。謂愛起故。苦起。何等為是事滅故。是事滅。謂有滅故。生滅。何等為世間法。所謂。色受想行識。何等為出世間法。所謂。戒定慧。解脫。解脫知見。何等為有為法。所謂。欲界色界。無色界眾生界。何等為無為法。所謂。虛空涅槃。數緣滅非數緣滅。緣起法性住。何等為有記法。謂四圣諦四沙門果。四辯四無所畏。四念處。四正勤。四神足。五根五力。七覺分八圣道分。何等為無記法。謂世間有邊。世間無邊。世間亦有邊亦無邊。世間非有邊非無邊。世間有常。世間無常。世間亦有常亦無常。世間非有常非無常。如來滅后有。如來滅后無。如來滅后。亦有亦無。如來滅后。非有非無。我及眾生有。我及眾生無。我及眾生。亦有亦無。我及眾生。非有非無。過去。有幾如來般涅槃。幾聲聞辟支佛般涅槃。未來。有幾如來。幾聲聞辟支佛。幾眾生。現在。有幾佛住。幾聲聞辟支佛住。幾眾生住。何等如來。最先出。何等聲聞辟支佛。最先出。何等眾生。最先出。何等如來。最后出。何等聲聞辟支佛。最后出。何等眾生。最后出。何法最在初。何法最在后。世間從何處來。去至何所。有幾世界成。有幾世界壞。世界從何處來。去至何所。何者為生死最初際。何者為生死最后際。是名無記法。菩薩摩訶薩。作如是念。一切眾生于生死中。無有多聞。不能了知此一切法。我當發意。持多聞藏。證阿耨多羅三藐三菩提。為諸眾生。說真實法。是名菩薩摩訶薩第五多聞藏

佛子。何等為菩薩摩訶薩施藏。此菩薩。行十種施。所謂。分減施。竭盡施。內施外施。內外施。一切施。過去施。未來施。現在施。究竟施。佛子。云何為菩薩分減施。此菩薩。稟性仁慈。好行惠施。若得美味。不專自受。要與眾生。然后方食。凡所受物。悉亦如是。若自食時。作是念言。我身中有八萬戶蟲。依于我住。我身充樂。彼亦充樂。我身饑苦。彼亦饑苦。我今受此。所有飲食。愿令眾生。普得充飽。為施彼故。而自食之。不貪其味。復作是念。我于長夜。愛著其身。欲令充飽。而受飲食。今以此食。惠施眾生。愿我于身。永斷貪著。是名分減施。云何為菩薩竭盡施。佛子。此菩薩。得種種上味飲食。香華衣服。資生之具。若自以受用。則安樂延年。若輟己施人。則窮苦夭命。時或有人。來作是言。汝今所有。悉當與我。菩薩自念。我無始已來。以饑餓故。喪身無數。未曾得有如毫末許。饒益眾生。而獲善利。今我亦當同于往昔。而舍其命。是故應為饒益眾生。隨其所有。一切皆舍。乃至盡命。亦無所吝。是名竭盡施。云何為菩薩內施。佛子。此菩薩。年方少盛。端正美好。香華衣服。以嚴其身。始受灌頂。轉輪王位。七寶具足。王四天下。時或有人。來白王言。大王當知。我今衰老。身嬰重疾。煢獨羸頓。死將不久。若得王身。手足血肉。頭目骨髓。我之身命。必冀存活。唯愿大王。莫更籌量。有所顧惜。但見慈念。以施于我。爾時菩薩。作是念言。今我此身。后必當死。無一利益。宜時疾舍。以濟眾生。念已施之。心無所悔。是名內施。云何為菩薩外施。佛子。此菩薩。年盛色美。眾相具足。名華上服。而以嚴身。始受灌頂。轉輪王位。七寶具足。王四天下。時或有人。來白王言。我今貧窶。眾苦逼迫唯愿仁慈。特垂矜念。舍此王位。以贍于我。我當統領。受王福樂。爾時菩薩。作是念言。一切榮盛。必當衰歇。于衰歇時。不能復更饒益眾生。我今宜應隨彼所求。充滿其意。作是念已。即便施之。而無所悔。是名外施。云何為菩薩內外施。佛子。此菩薩。如上所說。處輪王位。七寶具足。王四天下。時或有人。而來白言。此轉輪位。王處已久。我未曾得。唯愿大王。舍之與我。并及王身。為我臣仆。爾時菩薩。作是念言。我身財寶。及以王位。悉是無常。敗壞之法。我今盛壯。富有天下。乞者現前。當以不堅。而求堅法。作是念已。即便施之。乃至以身。恭勤作役。心無所悔。是名內外施。云何為菩薩一切施。佛子。此菩薩。亦如上說。處輪王位。七寶具足。王四天下。時有無量。貧窮之人。來詣其前。而作是言。大王名稱。周聞十方。我等欽風。故來至此。吾曹今者。各有所求。愿普垂慈。令得滿足。時諸貧人。從彼大王。或乞國土。或乞妻子。或乞手足。血肉心肺。頭目髓腦。菩薩是時。心作是念。一切恩愛。會當別離。而于眾生。無所饒益。我今為欲永舍貪愛。以此一切必離散物。滿眾生愿。作是念已。悉皆施與。心無悔恨。亦不于眾生。而生厭賤。是名一切施。云何為菩薩過去施。此菩薩。聞過去諸佛菩薩。所有功德。聞已不著。了達非有。不起分別。不貪不味。亦不求取。無所依倚。見法如夢。無有堅固。于諸善根。不起有想。亦無所倚。但為教化取著眾生。成熟佛法。而為演說。又復觀察過去諸法。十方推求。都不可得。作是念已。于過去法。畢竟皆舍。是名過去施。云何為菩薩未來施。此菩薩。聞未來諸佛之所修行。了達非有。不取于相。不別樂往生諸佛國土。不味不著。亦不生厭。不以善根。回向于彼。亦不于彼。而退善根。常勤修行。未曾廢舍。但欲因彼境界。攝取眾生。為說真實。令成熟佛法。然此法者。非有處所。非無處所。非內非外。非近非遠。復作是念。若法非有。不可不舍。是名未來施。云何為菩薩現在施。此菩薩。聞四天王眾天。三十三天夜摩天。兜率陀天。化樂天。他化自在天。梵天梵身天。梵輔天梵眾天。大梵天。光天少光天。無量光天光音天。凈天少凈天。無量凈天遍凈天。廣天少廣天。無量廣天廣果天。無煩天無熱天。善見天善現天。色究竟天。乃至聞聲聞緣覺。具足功德。聞已其心。不迷不沒。不聚不散。但觀諸行。如夢不實。無有貪著。為令眾生。舍離惡趣。心無分別。修菩薩道。成就佛法。而為開演。是名現在施。云何為菩薩究竟施。佛子。此菩薩。假使有無量眾生。或有無眼。或有無耳。或無鼻舌。及以手足。來至其所。告菩薩言。我身薄祜。諸根殘缺。唯愿仁慈。以善方便。舍己所有。令我具足。菩薩聞之。即便施與。假使由此。經阿僧祇劫。諸根不具。亦不心生一念悔惜。但自觀身。從初入胎。不凈微形。胞段諸根。生老病死。又觀此身。無有真實。無有慚愧。非賢圣物。臭穢不潔。骨節相持。血肉所涂。九孔常流。人所惡賤。作是觀已。不生一念愛著之心。復作是念。此身危脆。無有堅固。我今云何。而生戀著。應以施彼。充滿其愿。如我所作。以此開導一切眾生。令于身心。不生貪愛。悉得成就清凈智身。是名究竟施。是為菩薩摩訶薩第六施藏

佛子。何等為菩薩摩訶薩慧藏。此菩薩。于色如實知。色集如實知。色滅如實知。色滅道如實知。于受想行識如實知。受想行識集如實知。受想行識滅如實知。受想行識滅道如實知。于無明如實知。無明集如實知。無明滅如實知。無明滅道如實知。于愛如實知。愛集如實知。愛滅如實知。愛滅道如實知。于聲聞如實知。聲聞法如實知。聲聞集如實知。聲聞涅槃如實知。于獨覺如實知。獨覺法如實知。獨覺集如實知。獨覺涅槃如實知。于菩薩如實知。菩薩法如實知。菩薩集如實知。菩薩涅槃如實知。云何知知從業報。諸行因緣之所造作。一切虛假。空無有實。非我非堅固。無有少法。可得成立。欲令眾生。知其實性。廣為宣說。為說何等。說諸法不可壞。何等法不可壞。色不可壞。受想行識不可壞。無明不可壞。聲聞法獨覺法。菩薩法不可壞。何以故。一切法。無作無作者。無言說無處所。不生不起。不與不取。無動轉無作用。菩薩成就如是等無量慧藏。以少方便。了一切法。自然明達。不由他悟。此慧無盡藏。有十種不可盡故。說為無盡。何等為十。所謂。多聞善巧不可盡故。親近善知識不可盡故。善分別句義不可盡故。入深法界不可盡故。以一味智莊嚴不可盡故。集一切福德心無疲倦不可盡故。入一切陀羅尼門不可盡故。能分別一切眾生語言音聲不可盡故。能斷一切眾生疑惑不可盡故。為一切眾生現一切佛神力教化調伏令修行不斷不可盡故。是為十。是為菩薩摩訶薩第七慧藏。住此藏者。得無盡智慧。普能開悟一切眾生

佛子。何等為菩薩摩訶薩念藏。此菩薩。舍離癡惑。得具足念。憶念過去。一生二生。乃至十生。百生千生。百千生無量百千生。成劫壞劫成壞劫。非一成劫。非一壞劫。非一成壞劫。百劫千劫。百千億那由他。乃至無數無量無邊無等。不可數不可稱。不可思不可量。不可說。不可說不可說劫。念一佛名號。乃至不可說不可說佛名號。念一佛出世說授記。乃至不可說不可說。佛出世說授記。念一佛出世。說修多羅。乃至不可說不可說。佛出世說修多羅。如修多羅。祇夜。授記。伽他。尼陀那。優陀那。本事。本生。方廣。未曾有。譬諭論議。亦如是。念一眾會。乃至不可說不可說眾會。念演一法。乃至演不可說不可說法。念一根種種性。乃至不可說不可說根種種性。念一根無量種種性。乃至不可說不可說根無量種種性。念一煩惱種種性。乃至不可說不可說煩惱種種性。念一三昧種種性。乃至不可說不可說三昧種種性。此念有十種。所謂。寂靜念。清凈念。不濁念。明徹念。離塵念。離種種塵念。離垢念。光耀念。可愛樂念。無障礙念。菩薩住是念時。一切世間。無能嬈亂。一切異論。無能變動。往世善根。悉得清凈。于諸世法。無所染著。眾魔外道。所不能壞。轉身受生。無所忘失。過現未來。說法無盡。于一切世界中。與眾生同住。曾無過咎。入一切諸佛。眾會道場。無所障礙。一切佛所。悉得親近。是名菩薩摩訶薩第八念藏

佛子。何等為菩薩摩訶薩持藏。此菩薩。持諸佛所說。修多羅。文句義理。無有忘失。一生持。乃至不可說不可說生持。持一佛名號。乃至不可說不可說佛名號。持一劫數。乃至不可說不可說劫數。持一佛授記。乃至不可說不可說佛授記。持一修多羅。乃至不可說不可說修多羅。持一眾會。乃至不可說不可說眾會。持演一法。乃至演不可說不可說法。持一根無量種種性。乃至不可說不可說根。無量種種性。持一煩惱種種性。乃至不可說不可說煩惱種種性。持一三昧種種性。乃至不可說不可說三昧種種性。佛子。此持藏。無邊難滿。難至其底。難得親近。無能制伏。無量無盡。具大威力。是佛境界。唯佛能了。是名菩薩摩訶薩第九持藏

佛子。何等為菩薩摩訶薩辯藏。此菩薩。有深智慧。了知實相。廣為眾生。演說諸法。不違一切諸佛經典。說一品法。乃至不可說不可說品法。說一佛名號。乃至不可說不可說佛名號。如是。說一世界。說一佛授記。說一修多羅。說一眾會。說演一法。說一根無量種種性。說一煩惱無量種種性。說一三昧無量種種性。乃至說不可說不可說。三昧無量種種性。或一日說。或半月一月說。或百年千年。百千年說。或一劫。百劫千劫。百千劫說。或百千億那由他劫說。或無數無量。乃至不可說不可說劫說。劫數可盡。一文一句。義理難盡。何以故。此菩薩。成就十種無盡藏故。成就此藏。得攝一切法。陀羅尼門現在前。百萬阿僧祇陀羅尼以為眷屬。得此陀羅尼已。以法光明。廣為眾生。演說于法。其說法時。以廣長舌出妙音聲。充滿十方一切世界。隨其根性。悉令滿足。心得歡喜。滅除一切煩惱纏垢。善入一切音聲言語。文字辯才。令一切眾生。佛種不斷。凈心相續。亦以法光明。而演說法。無有窮盡。不生疲倦。何以故。此菩薩。成就盡虛空遍法界無邊身故。是為菩薩摩訶薩第十辯藏。此藏無窮盡。無分段。無間無斷。無變異。無隔礙。無退轉。甚深無底。難可得入。普入一切佛法之門

佛子。此十種無盡藏。有十種無盡。令諸菩薩。究竟成就無上菩提。何等為十。饒益一切眾生故。以本愿善回向故。一切劫無斷絕故。盡虛空界悉開悟心無限故。回向有為而不著故。一念境界一切法無盡故。大愿心無變異故。善攝取諸陀羅尼故。一切諸佛所護念故。了一切法皆如幻故。是為十種無盡法。能令一切世間所作。悉得究竟無盡大藏

大方廣佛華嚴經卷第二十一大方廣佛華嚴經卷第二十二

　　　　于闐國三藏實叉難陀奉　制譯


　　升兜率天宮品第二十三

爾時佛神力故。十方一切世界。一一四天下。閻浮提中。皆見如來。坐于樹下。各有菩薩。承佛神力。而演說法。靡不自謂恒對于佛

爾時世尊。復以神力。不離于此菩提樹下。及須彌頂。夜摩天宮。而往詣于兜率陀天。一切妙寶所莊嚴殿。時兜率天王。遙見佛來。即于殿上。敷摩尼藏師子之座。其師子座。天諸妙寶之所集成。過去修行。善根所得。一切如來。神力所現。無量百千億。那由他阿僧祇。善根所生。一切如來。凈法所起。無邊福力之所嚴瑩。清凈業報。不可沮壞。觀者欣樂。無所厭足。是出世法。非世所染。一切眾生。咸來觀察。無有能得究其妙好。有百萬億層級。周匝圍繞。百萬億金網。百萬億華帳。百萬億寶帳。百萬億鬘帳。百萬億香帳。張施其上。華鬘垂下。香氣普熏。百萬億華蓋。百萬億鬘蓋。百萬億寶蓋。諸天執持。四面行列。百萬億寶衣。以敷其上。百萬億樓閣。綺煥莊嚴。百萬億摩尼網。百萬億寶網。彌覆其上。百萬億寶瓔珞網。四面垂下。百萬億莊嚴具網。百萬億蓋網。百萬億衣網。百萬億寶帳網。以張其上。百萬億寶蓮華網。開敷光榮。百萬億寶香網。其香美妙。稱悅眾心。百萬億寶鈴帳。其鈴微動。出和雅音。百萬億栴檀寶帳。香氣普熏。百萬億寶華帳。其華敷榮。百萬億眾妙色衣帳。世所希有。百萬億菩薩帳。百萬億雜色帳。百萬億真金帳。百萬億琉璃帳。百萬億種種寶帳。悉張其上。百萬億一切寶帳。大摩尼寶。以為莊嚴。百萬億妙寶華。周匝瑩飾。百萬億頻婆帳。殊妙間錯。百萬億寶鬘。百萬億香鬘。四面垂下。百萬億天堅固香。其香普熏。百萬億天莊嚴具瓔珞。百萬億寶華瓔珞。百萬億勝藏寶瓔珞。百萬億摩尼寶瓔珞。百萬億海摩尼寶瓔珞。莊嚴座身。百萬億妙寶繒彩。以為垂帶。百萬億因陀羅金剛寶。百萬億自在摩尼寶。百萬億妙色真金藏。以為間飾。百萬億毗盧遮那摩尼寶。百萬億因陀羅摩尼寶。光明照耀。百萬億天堅固摩尼寶。以為窗牖。百萬億清凈功德摩尼寶。彰施妙色。百萬億清凈妙藏寶。以為門闥。百萬億世中最勝半月寶。百萬億離垢藏摩尼寶。百萬億師子面摩尼寶。間錯莊嚴。百萬億心王摩尼寶。所求如意。百萬億閻浮檀摩尼寶。百萬億清凈藏摩尼寶。百萬億帝幢摩尼寶。咸放光明。彌覆其上。百萬億白銀藏摩尼寶。百萬億須彌幢摩尼寶。莊嚴其藏。百萬億真珠瓔珞。百萬億琉璃瓔珞。百萬億赤色寶瓔珞。百萬億摩尼瓔珞。百萬億寶光明瓔珞。百萬億種種藏。摩尼瓔珞。百萬億甚可樂見。赤真珠瓔珞。百萬億無邊色相藏。摩尼寶瓔珞。百萬億極清凈。無比寶瓔珞。百萬億勝光明。摩尼寶瓔珞。周匝垂布。以為莊嚴。百萬億摩尼身。殊妙嚴飾。百萬億因陀羅妙色寶。百萬億黑栴檀香。百萬億不思議境界香。百萬億十方妙香。百萬億最勝香。百萬億甚可愛樂香。咸發香氣。普熏十方。百萬億頻娑羅香。普散十方。百萬億凈光香。普熏眾生。百萬億無邊際。種種色香。普熏一切。諸佛國土。永不歇滅。百萬億涂香。百萬億熏香。百萬億燒香。香氣發越。普熏一切。百萬億蓮華藏沉水香。出大音聲。百萬億游戲香。能轉眾心。百萬億阿樓那香。香氣普熏。其味甘美。百萬億能開悟香。普遍一切。令其聞者。諸根寂靜

復有百萬億無比香王香。種種莊嚴。雨百萬億天華云。雨百萬億天香云。雨百萬億天末香云。雨百萬億天拘蘇摩華云。雨百萬億天波頭摩華云。雨百萬億天優缽羅華云。雨百萬億天拘物頭華云。雨百萬億天芬陀利華云。雨百萬億天曼陀羅華云。雨百萬億一切天華云。雨百萬億天衣云。雨百萬億摩尼寶云。雨百萬億天蓋云。雨百萬億天幡云雨百萬億天冠云。雨百萬億天莊嚴具云。雨百萬億天寶鬘云。雨百萬億天寶瓔珞云。雨百萬億天栴檀香云。雨百萬億天沉水香云。建百萬億寶幢。懸百萬億寶幡。垂百萬億寶繒帶。然百萬億香爐。布百萬億寶鬘。持百萬億寶扇。執百萬億寶拂。懸百萬億寶鈴網。微風吹動。出妙音聲。百萬億寶欄楯。周匝圍繞。百萬億寶多羅樹。次第行列。百萬億妙寶窗牖。綺麗莊嚴。百萬億寶樹。周匝垂陰。百萬億寶樓閣。延袤綺飾。百萬億寶門。垂布瓔珞。百萬億金鈴。出妙音聲。百萬億吉祥相瓔珞。嚴凈垂下。百萬億寶悉底迦。能除眾惡。百萬億金藏。金縷織成。百萬億寶蓋。眾寶為竿。執持行列。百萬億一切寶莊嚴具網。間錯莊嚴。百萬億光明寶。放種種光。百萬億光明。周遍照耀。百萬億日藏輪。百萬億月藏輪。并無量色寶之所集成。百萬億香焰。光明映徹。百萬億蓮華藏。開敷鮮榮。百萬億寶網。百萬億華網。百萬億香網。彌覆其上。百萬億天寶衣。百萬億天青色衣。百萬億天黃色衣。百萬億天赤色衣。百萬億天奇妙色衣。百萬億天種種寶奇妙衣。百萬億種種香熏衣。百萬億一切寶所成衣。百萬億鮮白衣。悉善敷布。見者歡喜。百萬億天鈴幢。百萬億金網幢。出微妙音。百萬億天繒幢。眾彩具足。百萬億香幢。垂布香網。百萬億華幢。雨一切華。百萬億天衣幢。懸布妙衣。百萬億天摩尼寶幢。眾寶莊嚴。百萬億天莊嚴具幢。眾具校飾。百萬億天鬘幢。種種華鬘。四面行布。百萬億天蓋幢。寶鈴和鳴。聞皆歡喜。百萬億天螺。出妙音聲。百萬億天鼓。出大音聲。百萬億天箜篌。出微妙音。百萬億天牟陀羅。出大妙音。百萬億天諸雜樂。同時俱奏。百萬億天自在樂。出妙音聲。其聲普遍一切佛剎。百萬億天變化樂。其聲如響。普應一切。百萬億天鼓。因于撫擊。而出妙音。百萬億天如意樂。自然出聲。音節相和。百萬億天諸雜樂。出妙音聲。滅諸煩惱。百萬億悅意音。贊嘆供養。百萬億廣大音。贊嘆承事。百萬億甚深音。贊嘆修行。百萬億眾妙音。嘆佛業果。百萬億微細音。嘆如實理。百萬億無障礙真實音。嘆佛本行。百萬億清凈音。贊嘆過去。供養諸佛。百萬億法門音。贊嘆諸佛。最勝無畏。百萬億無量音。嘆諸菩薩。功德無盡。百萬億菩薩地音。贊嘆開示一切菩薩地相應行。百萬億無斷絕音。嘆佛功德。無有斷絕。百萬億隨順音。贊嘆稱揚見佛之行。百萬億甚深法音。贊嘆一切法。無礙智相應理。百萬億廣大音。其音充滿一切佛剎。百萬億無礙清凈音。隨其心樂。悉令歡喜。百萬億不住三界音。令其聞者。深入法性。百萬億歡喜音。令其聞者。心無障礙。深信恭敬。百萬億佛境界音。隨所出聲。悉能開示一切法義。百萬億陀羅尼音。善宣一切法句差別。決了如來。秘密之藏。百萬億一切法音。其音和暢。克諧眾樂。有百萬億初發心菩薩。才見此座。倍更增長一切智心。百萬億治地菩薩。心凈歡喜。百萬億修行菩薩。悟解清凈。百萬億生貴菩薩。住勝志樂。百萬億方便具足菩薩。起大乘行。百萬億正心住菩薩。勤修一切菩薩道。百萬億不退菩薩。凈修一切菩薩地。百萬億童真菩薩。得一切菩薩三昧光明。百萬億法王子菩薩。入不思議諸佛境界。百萬億灌頂菩薩。能現無量。如來十力。百萬億菩薩。得自在神通。百萬億菩薩。生清凈解。百萬億菩薩。心生愛樂。百萬億菩薩。深信不壞。百萬億菩薩。勢力廣大。百萬億菩薩。名稱增長。百萬億菩薩。演說法義。令智決定。百萬億菩薩。正念不亂。百萬億菩薩。生決定智。百萬億菩薩。得聞持力。持一切佛法。百萬億菩薩。出生無量。廣大覺解。百萬億菩薩。安住信根。百萬億菩薩。得檀波羅蜜。能一切施。百萬億菩薩。得尸波羅蜜。具持眾戒。百萬億菩薩。得忍波羅蜜。心不妄動。悉能忍受。一切佛法。百萬億菩薩。得精進波羅蜜。能行無量。出離精進。百萬億菩薩。得禪波羅蜜。具足無量禪定光明。百萬億菩薩。得般若波羅蜜。智慧光明。能普照耀。百萬億菩薩。成就大愿。悉皆清凈。百萬億菩薩。得智慧燈。明照法門。百萬億菩薩。為十方諸佛。法光所照。百萬億菩薩。周遍十方。演離癡法。百萬億菩薩。普入一切諸佛剎土。百萬億菩薩。法身隨到一切佛國。百萬億菩薩。得佛音聲。能廣開悟。百萬億菩薩。得出生一切智方便。百萬億菩薩。得成就一切法門。百萬億菩薩。成就法智。猶如寶幢。能普顯示一切佛法。百萬億菩薩。能悉示現如來境界。百萬億諸天王。恭敬禮拜。百萬億龍王。諦觀無厭。百萬億夜叉王。頂上合掌。百萬億乾闥婆王。起凈信心。百萬億阿修羅王。斷憍慢意。百萬億迦樓羅王。口銜繒帶。百萬億緊那羅王。歡喜踴躍。百萬億摩睺羅伽王。歡喜瞻仰百萬億世主。稽首作禮。百萬億忉利天王。瞻仰不瞬。百萬億夜摩天王。歡喜贊嘆。百萬億兜率天王。布身作禮。百萬億化樂天王。頭頂禮敬。百萬億他化天王。恭敬合掌。百萬億梵天王。一心觀察。百萬億摩醯首羅天王。恭敬供養。百萬億菩薩。發聲贊嘆。百萬億天女。專心供養。百萬億同愿天。踴躍歡喜。百萬億往昔同住天。妙聲稱贊。百萬億梵身天。布身敬禮。百萬億梵輔天。合掌于頂。百萬億梵眾天。圍繞侍衛。百萬億大梵天。贊嘆稱揚。無量功德。百萬億光天。五體投地。百萬億少光天。宣揚贊嘆佛世難值。百萬億無量光天。遙向佛禮。百萬億光音天。贊嘆如來。甚難得見。百萬億凈天。與宮殿俱。而來詣此。百萬億少凈天。以清凈心。稽首作禮。百萬億無量凈天。愿欲見佛。投身而下。百萬億遍凈天。恭敬尊重。親近供養。百萬億廣天。念昔善根。百萬億少廣天。于如來所。生希有想。百萬億無量廣天。決定尊重。生諸善業。百萬億廣果天。曲躬恭敬。百萬億無煩天。信根堅固。恭敬禮拜。百萬億無熱天。合掌念佛。情無厭足。百萬億善見天。頭面作禮。百萬億善現天。念供養佛。心無懈歇。百萬億阿迦尼吒天。恭敬頂禮。百萬億種種天。皆大歡喜。發聲贊嘆。百萬億諸天。各善思惟。而為莊嚴百萬億菩薩天。護持佛座。莊嚴不絕。百萬億華手菩薩。雨一切華。百萬億香手菩薩。雨一切香。百萬億鬘手菩薩。雨一切鬘。百萬億末香手菩薩。雨一切末香。百萬億涂香手菩薩。雨一切涂香。百萬億衣手菩薩。雨一切衣。百萬億蓋手菩薩。雨一切蓋。百萬億幢手菩薩。雨一切幢。百萬億幡手菩薩。雨一切幡。百萬億寶手菩薩。雨一切寶。百萬億莊嚴手菩薩。雨一切莊嚴具。百萬億諸天子。從天宮出。至于座所。百萬億諸天子。以凈信心。并宮殿俱。百萬億生貴天子。以身持座。百萬億灌頂天子。舉身持座。百萬億思惟菩薩。恭敬思惟。百萬億生貴菩薩。發清凈心。百萬億菩薩。諸根悅樂。百萬億菩薩。深心清凈。百萬億菩薩。信解清凈。百萬億菩薩。諸業清凈。百萬億菩薩。受生自在。百萬億菩薩。法光照耀。百萬億菩薩。成就于地。百萬億菩薩。善能教化一切眾生。百萬億善根所生。百萬億諸佛護持。百萬億福德所圓滿。百萬億殊勝心所清凈。百萬億大愿所嚴潔。百萬億善行所生起。百萬億善法所堅固。百萬億神力所示現。百萬億功德所成就。百萬億贊嘆法。而以贊嘆。如此世界。兜率天王。奉為如來。敷置高座。一切世界。兜率天王。悉為于佛。如是敷座。如是莊嚴。如是儀則。如是信樂。如是心凈。如是欣樂。如是喜悅。如是尊重。如是而生希有之想。如是踴躍。如是渴仰。悉皆同等

爾時兜率天王。為如來。敷置座已。心生尊重。與十萬億阿僧祇。兜率天子。奉迎如來。以清凈心。雨阿僧祇色華云。雨不思議色香云。雨種種色鬘云。雨廣大清凈栴檀云。雨無量種種蓋云。雨細妙天衣云。雨無邊眾妙寶云。雨天莊嚴具云。雨無量種種燒香云。雨一切栴檀沉水。堅固末香云。諸天子眾。各從其身。出此諸云時。百千億阿僧祇。兜率天子。及余在會。諸天子眾。心大歡喜。恭敬頂禮。阿僧祇天女。踴躍欣慕。諦觀如來。兜率宮中。不可說諸菩薩眾。住虛空中。精勤一心。以出過諸天。諸供養具。供養于佛。恭敬作禮。阿僧祇音樂。一時同奏。爾時如來。威神力故。往昔善根之所流故。不可思議。自在力故。兜率宮中。一切諸天。及諸天女。皆遙見佛。如對目前。同興念言。如來出世。難可值遇。我今得見具一切智于法無礙正等覺者。如是思惟。如是觀察。與諸眾會。悉共同時。奉迎如來。各以天衣。盛一切華。盛一切香。盛一切寶。盛一切莊嚴具。盛一切天栴檀末香。盛一切天沉水末香。盛一切天妙寶末香。盛一切天香華。盛一切天曼陀羅華。悉以奉散。供養于佛。百千億那由他阿僧祇。兜率陀天子。住虛空中。咸于佛所。起智慧境界心。燒一切香。香氣成云。莊嚴虛空。又于佛所。起歡喜心。雨一切天華云。莊嚴虛空。又于佛所。起尊重心。雨一切天蓋云。莊嚴虛空。又于佛所。起供養心。散一切天鬘云。莊嚴虛空。又于佛所。生信解心。布阿僧祇金網。彌覆虛空。一切寶鈴。常出妙音。又于佛所。生最勝福田心。以阿僧祇帳。莊嚴虛空。雨一切瓔珞云。無有斷絕。又于佛所。生深信心。以阿僧祇。諸天宮殿。莊嚴虛空。一切天樂。出微妙音。又于佛所。生最勝難遇心。以阿僧祇種種色天衣云。莊嚴虛空。雨于無比。種種妙衣。又于佛所。生無量歡喜踴躍心。以阿僧祇諸天寶冠。莊嚴虛空。雨無量天冠。廣大成云。又于佛所。起歡喜心。以阿僧祇種種色寶。莊嚴虛空。雨一切瓔珞云。無有斷絕。百千億那由他阿僧祇天子。咸于佛所。生凈信心。散無數種種色天華。然無數種種色天香。供養如來。又于佛所。起大莊嚴變化心。持無數種種色。天栴檀末香。奉散如來。又于佛所。起歡喜踴躍心。持無數種種色蓋。隨逐如來。又于佛所。起增上心。持無數種種色天寶衣。敷布道路。供養如來。又于佛所。起清凈心。持無數種種色天寶幢。奉迎如來。又于佛所。起增上歡喜心。持無數種種色。天莊嚴具。供養如來。又于佛所。生不壞信心。持無數天寶鬘。供養如來。又于佛所。生無比歡喜心。持無數種種色天寶幡。供養如來。百千億那由他阿僧祇諸天子。以調順寂靜。無放逸心。持無數種種色天樂。出妙音聲。供養如來。百千億那由他不可說。先住兜率宮。諸菩薩眾。以從超過三界法所生。離諸煩惱行所生。周遍無礙心所生。甚深方便法所生。無量廣大智所生。堅固清凈信所增長。不思議善根所生起。阿僧祇善巧變化所成就。供養佛心之所現。無作法門之所印。出過諸天。諸供養具。供養于佛。以從波羅蜜所生。一切寶蓋。于一切佛境界。清凈解所生。一切華帳。無生法忍所生一切衣。入金剛法。無礙心所生。一切鈴網。解一切法。如幻心所生。一切堅固香。周遍一切佛境界。如來座心所生。一切佛眾寶妙座。供養佛不懈心所生。一切寶幢。解諸法如夢。歡喜心所生。佛所住一切寶宮殿。無著善根。無生善根所生。一切寶蓮華云。一切堅固香云。一切無邊色華云。一切種種色妙衣云。一切無邊清凈栴檀香云。一切妙莊嚴寶蓋云。一切燒香云。一切妙鬘云。一切清凈。莊嚴具云。皆遍法界。出過諸天。供養之具。供養于佛。其諸菩薩。一一身。各出不可說百千億那由他菩薩。皆充滿法界虛空界。其心等于三世諸佛。以從無顛倒法所起。無量如來力所加。開示眾生。安隱之道。具足不可說名味句。普入無量法。一切陀羅尼種中。生不可窮盡。辯才之藏。心無所畏。生大歡喜。以不可說。無量無盡。如實贊嘆法。贊嘆如來。無有厭足

爾時一切諸天。及諸菩薩眾。見于如來應正等覺不可思議人中之雄。其身無量。不可稱數。現不思議。種種神變。令無數眾生。心大歡喜。普遍一切虛空界。一切法界。以佛莊嚴。而為莊嚴。令一切眾生。安住善根。示現無量。諸佛神力。超過一切。諸語言道。諸大菩薩。所共欽敬。隨所應化。皆令歡喜。住于諸佛廣大之身功德善根。悉已清凈。色相第一。無能映奪。智慧境界。不可窮盡。無比三昧之所出生。其身無際。遍住一切眾生身中。令無量眾生。皆大歡喜。令一切智。種性不斷。住于諸佛。究竟所住。生于三世。諸佛之家。令不可數眾生。信解清凈。令一切菩薩。智慧成就。諸根悅豫。法云普覆。虛空法界。教化調伏。無有遺余。隨眾生心。悉令滿足。令其安住無分別智。出過一切眾生之上。獲一切智。放大光明。宿世善根。皆令顯現。普使一切。發廣大心。令一切眾生。安住普賢。不可壞智。遍住一切。眾生國土。從于不退正法中生。住于一切平等法界。明了眾生心之所宜。現不可說不可說。種種差別。如來之身。非世言辭。而嘆可盡。能令一切。常思念佛。充滿法界。廣度群生。隨初發心。所欲利益。以法惠施。令其調伏。信解清凈。示現色身。不可思議。等觀眾生。心無所著。住無礙住。得佛十力。無所障礙。心常寂定。未曾散亂。住一切智。善能開演種種文句。真實之義。能悉深入無邊智海。出生無量。功德慧藏。恒以佛日。普照法界。隨本愿力。常現不沒。恒住法界。住佛所住。無有變異。于我我所。俱無所著。住出世法。世法無染。于一切世間。建智慧幢。其智廣大。超過世間。無所染著。拔諸眾生。令出淤泥。置于最上。智慧之地。所有福德。饒益眾生。而無有盡。了知一切菩薩智慧。信向決定。當成正覺。以大慈悲。現不可說。無量佛身。種種莊嚴。以妙音聲。演無量法。隨眾生意。悉令滿足。于去來今。心常清凈。令諸眾生。不著境界。恒與一切諸菩薩記。令其皆入佛之種性。生在佛家。得佛灌頂。常游十方。未曾休息。而于一切。無所樂著。法界佛剎。悉能遍往。諸眾生心。靡不了知。所有福德。離世清凈。不住生死。而于世間。如影普現。以智慧月。普照法界。了達一切。悉無所得。恒以智慧。知諸世間。如幻如影。如夢如化。一切皆以心為自性。如是而住。隨諸眾生。業報不同。心樂差別。諸根各異。而現佛身。如來恒以無數眾生。而為所緣。為說世間。皆從緣起。知諸法相。皆悉無相。唯是一相。智慧之本。欲令眾生。離諸相著。示現一切。世間性相。而行于世。為其開示無上菩提。為欲救護一切眾生。出現世間。開示佛道。令其得見如來身相。攀緣憶念。勤加修習。除滅世間。煩惱之相。修菩提行。心不散動。于大乘門。皆得圓滿。成就一切。諸佛義利。悉能觀察眾生善根。而不壞滅。清凈業報。智慧明了。普入三世。永離一切世間分別。放光明網。普照十方。一切世界。無不充滿。色身妙好。見者無厭。以大功德。智慧神通。出生種種。菩薩諸行。諸根境界。自在圓滿。作諸佛事。作已便沒。善能開示過現未來。一切智道。為諸菩薩。普雨無量陀羅尼雨。令其發起廣大欲樂。受持修習。成就一切諸佛功德。圓滿熾盛。無邊妙色。莊嚴其身。一切世間。靡不現睹。永離一切障礙之法。于一切法。真實之義。已得清凈。于功德法。而得自在。為大法王。如日普照。為世福田。具大威德。于一切世間。普現化身。放智慧光。悉令開悟。欲令眾生。知佛具足無邊功德。以無礙繒。系頂受位。隨順世間。方便開導。以智慧手。安慰眾生。為大醫王。善療眾病。一切世間。無量國土。悉能遍往。未曾休息。清凈慧眼。離諸障翳。悉能明見于作不善。惡業眾生。種種調伏。令其入道。善取時宜。無有休息。若諸眾生。起平等心。即為化現。平等業報。隨其心樂。隨其業果。為現佛身。種種神變。而為說法。令其悟解。得法智慧。心大歡喜。諸根踴躍。見無量佛。起深重信。生諸善根。永不退轉。一切眾生。隨業所系。長眠生死。如來出世。能覺悟之。安慰其心。使無憂怖。若得見者。悉令證入無依義智。智慧善巧。了達境界。莊嚴妙好。無能映奪。智山法芽。悉已清凈。或現菩薩。或現佛身。令諸眾生。至無患地。無數功德之所莊嚴。業行所成。現于世間。一切諸佛。莊嚴清凈。莫不皆以一切智業之所成就。常守本愿。不舍世間。作諸眾生。堅固善友。清凈第一。離垢光明。令一切眾生。皆得現見。六趣眾生。無量無邊。佛以神力。常隨不舍。若有往昔。同種善根。皆令清凈。而于六趣一切眾生。不舍本愿。無所欺誑。悉以善法。方便攝取。令其修習清凈之業。摧破一切。諸魔斗諍。從無礙際。出廣大力。最勝日藏。無有障礙。于凈心界。而現影像。一切世間。無不睹見。以種種法。廣施眾生。佛是無邊。光明之藏。諸力智慧。皆悉圓滿。恒以大光。普照眾生。隨其所愿。皆令滿足。離諸怨敵。為上福田。一切眾生。共所依怙。凡有所施。悉令清凈。修少善行。受無量福。悉令得入無盡智地。為一切眾生。種植善根。凈心之主。為一切眾生。發生福德。最上良田。智慧甚深。方便善巧。能救一切。三惡道苦。如是信解。如是觀察。如是入于智慧之淵。如是游于功德之海。如是普至虛空智慧。如是而知眾生福田。如是正念。現前觀察。如是觀佛。諸業相好。如是觀佛。普現世間。如是觀佛。神通自在。時彼大眾。見如來身。一一毛孔。出百千億那由他。阿僧祇光明。一一光明。有阿僧祇色。阿僧祇清凈。阿僧祇照明。令阿僧祇眾觀察。阿僧祇眾歡喜。阿僧祇眾快樂。阿僧祇眾深信增長。阿僧祇眾志樂清凈。阿僧祇眾諸根清涼。阿僧祇眾恭敬尊重。爾時大眾。咸見佛身。放百千億那由他。不思議大光明。一一光明。皆有不思議色。不思議光。照不思議無邊法界。以佛神力。出大妙音。其音演暢。百千億那由他。不思議贊頌。超諸世間。所有言辭。出世善根之所成就。復現百千億那由他。不思議微妙莊嚴。于百千億那由他。不思議劫。嘆不可盡。皆是如來。無盡自在之所出生。又現不可說。諸佛如來。出興于世。令諸眾生。入智慧門。解甚深義。又現不可說。諸佛如來。所有變化。盡法界虛空界。令一切世間。平等清凈。如是皆從如來所住。無障礙一切智生。亦從如來所修行。不思議勝德生。復現百千億那由他不思議妙寶光焰。從昔大愿。善根所起。以曾供養無量如來。修清凈行。無放逸故。薩婆若心。無有障礙。生善根故。為顯如來。力廣遍故。為斷一切眾生疑故。為令咸得見如來故。令無量眾生住善根故。顯示如來神通之力無映奪故。欲令眾生普得入于究竟海故。為令一切諸佛國土菩薩大眾皆來集故。為欲開示不可思議佛法門故。爾時如來。大悲普覆。示一切智。所有莊嚴。欲令不可說。百千億那由他阿僧祇世界中眾生。未信者信。已信者增長。已增長者。令其清凈。已清凈者。令其成熟。已成熟者。令心調伏。觀甚深法。具足無量智慧光明。發生無量廣大之心。薩婆若心。無有退轉。不違法性。不怖實際。證真實理。滿足一切。波羅蜜行。出世善根。皆悉清凈。猶如普賢。得佛自在。離魔境界。入諸佛境了知深法。獲難思智。大乘誓愿。永不退轉。常見諸佛。未曾舍離。成就證智。證無量法。具足無邊福德藏力。發歡喜心入無疑地。離惡清凈。依一切智。見法不動。得入一切菩薩眾會。常生三世。諸如來家。世尊所現。如是莊嚴。皆是過去。先所積集。善根所成。為欲調伏諸眾生故。開示如來大威德故。照明無礙智慧藏故。示現如來無邊勝德極熾然故。顯示如來不可思議大神變故。以神通力于一切趣現佛身故。示現如來神通變化無邊際故。本所志愿悉成滿故。顯示如來勇猛智慧能遍往故。于法自在成法王故。出生一切智慧門故。示現如來身清凈故。又現其身最殊妙故。顯示證得三世諸佛平等法故。開示善根清凈藏故。顯示世間無能為諭上妙色故。顯示具足十力之相令其見者無厭足故。為世間日照三世故。自在法王。一切功德。皆從往昔。善根所現。一切菩薩。于一切劫。稱揚贊說。不可窮盡。爾時兜率陀天王。奉為如來。嚴辨如是。諸供具已。與百千億那由他阿僧祇兜率天子。向佛合掌。白佛言。善來世尊。善來善逝。善來如來應正等覺。唯見哀愍。處此宮殿

爾時世尊。以佛莊嚴。而自莊嚴。具大威德。為令一切眾生生大歡喜故。一切菩薩發深悟解故。一切兜率陀天子增益欲樂故。兜率陀天王供養承事無厭足故。無量眾生緣念于佛而發心故。無量眾生種見佛善根福德無盡故。常能發起清凈信故。見佛供養無所求故。所有志愿皆清凈故。勤集善根無懈息故。發大誓愿求一切智故。受天王請。入一切寶莊嚴殿。如此世界。十方所有。一切世界。悉亦如是

爾時一切寶莊嚴殿。自然而有妙好莊嚴。出過諸天。莊嚴之上。一切寶網。周匝彌覆。普雨一切上妙寶云。普雨一切莊嚴具云。普雨一切寶衣云。普雨一切栴檀香云。普雨一切堅固香云。普雨一切寶莊嚴蓋云。普雨不可思議華聚云。普出不可思議妓樂音聲。贊揚如來一切種智。悉與妙法。而共相應。如是一切。諸供養具。悉過諸天。供養之上。時兜率宮中。妓樂歌贊。熾然不息。以佛神力。令兜率王。心無動亂。往昔善根。皆得圓滿。無量善法。益加堅固。增長凈信。起大精進。生大歡喜。凈深志樂。發菩提心。念法無斷。總持不忘。爾時兜率陀天王。承佛威力。即自憶念過去佛所。所種善根。而說頌言


　昔有如來無礙月　　諸吉祥中最殊勝
　彼曾入此莊嚴殿　　是故此處最吉祥
　昔有如來名廣智　　諸吉祥中最殊勝
　彼曾入此金色殿　　是故此處最吉祥
　昔有如來名普眼　　諸吉祥中最殊勝
　彼曾入此蓮華殿　　是故此處最吉祥
　昔有如來號珊瑚　　諸吉祥中最殊勝
　彼曾入此寶藏殿　　是故此處最吉祥
　昔有如來論師子　　諸吉祥中最殊勝
　彼曾入此山王殿　　是故此處最吉祥
　昔有如來名日照　　諸吉祥中最殊勝
　彼曾入此眾華殿　　是故此處最吉祥
　昔有佛號無邊光　　諸吉祥中最殊勝
　彼曾入此樹嚴殿　　是故此處最吉祥
　昔有如來名法幢　　諸吉祥中最殊勝
　彼曾入此寶宮殿　　是故此處最吉祥
　昔有如來名智燈　　諸吉祥中最殊勝
　彼曾入此香山殿　　是故此處最吉祥
　昔有佛號功德光　　諸吉祥中最殊勝
　彼曾入此摩尼殿　　是故此處最吉祥　

如此世界。兜率天王。承佛神力。以頌贊嘆過去諸佛。十方一切。諸世界中。兜率天王。悉亦如是。嘆佛功德

爾時世尊。于一切寶莊嚴殿。摩尼寶藏。師子座上。結跏趺坐。法身清凈。妙用自在。與三世佛。同一境界。住一切智。與一切佛。同入一性。佛眼明了。見一切法。皆無障礙。有大威力。普游法界。未嘗休息。具大神通。隨有可化。眾生之處。悉能遍往。以一切諸佛。無礙莊嚴。而嚴其身。善知其時。為眾說法。不可說諸菩薩眾。各從他方。種種國土。而共來集。眾會清凈。法身無二。無所依止。而能自在。起佛身行。坐此座已。于其殿中。自然而有無量無數。殊特妙好。出過諸天。供養之具。所謂。華鬘衣服。涂香末香。寶蓋幢幡。妓樂歌贊。如是等事。一一皆悉不可稱數。以廣大心。恭敬尊重。供養于佛。十方一切。兜率陀天。悉亦如是

大方廣佛華嚴經卷第二十二大方廣佛華嚴經卷第二十三

　　　　于闐國三藏實叉難陀奉　制譯


　　兜率宮中偈贊品第二十四

爾時佛神力故。十方各有一大菩薩。一一各與萬佛剎。微塵數諸菩薩俱。從萬佛剎。微塵數國土外。諸世界中。來詣佛所。其名曰。金剛幢菩薩。堅固幢菩薩。勇猛幢菩薩。光明幢菩薩。智幢菩薩。寶幢菩薩。精進幢菩薩。離垢幢菩薩。星宿幢菩薩。法幢菩薩。所從來國。謂妙寶世界。妙樂世界。妙銀世界。妙金世界。妙摩尼世界。妙金剛世界。妙波頭摩世界。妙優缽羅世界。妙栴檀世界。妙香世界。各于佛所。凈修梵行。所謂。無盡幢佛。風幢佛。解脫幢佛。威儀幢佛。明相幢佛。常幢佛。最勝幢佛。自在幢佛。梵幢佛。觀察幢佛。其諸菩薩。至佛所已。頂禮佛足。以佛神力。即化作妙寶藏師子之座。寶網彌覆。周匝遍滿。諸菩薩眾。隨所來方。各于其上。結跏趺坐。其身悉放百千億。那由他阿僧祇。清凈光明。此無量光。皆從菩薩。清凈心寶。離眾過惡。大愿所起。顯示一切。諸佛自在。清凈之法。以諸菩薩。平等眼力。能普救護一切眾生。一切世間之所樂見。見者不虛。悉得調伏。其菩薩眾。悉已成就無量功德。所謂。遍游一切諸佛國土。無所障礙。見無依止。清凈法身。以智慧身。現無量身。遍往十方。承事諸佛。入于諸佛。無量無邊。不可思議。自在之法。住于無量。一切智門。以智光明。善了諸法。于諸法中。得無所畏。隨所演說。窮未來際。辯才無盡。以大智慧。開總持門。慧眼清凈。入深法界。智慧境界。無有邊際。究竟清凈。猶若虛空。如此世界。兜率天宮。諸菩薩眾。如是來集。十方一切。兜率天宮。悉有如是。名號菩薩。而來集會。所從來國。諸佛名號。亦皆同等。無有差別。爾時世尊。從兩膝輪。放百千億那由他光明。普照十方盡法界虛空界。一切世界。彼諸菩薩。皆見于此佛神變相。此諸菩薩。亦見于彼一切如來。神變之相。如是菩薩。皆與毗盧遮那如來。于往昔時。同種善根。修菩薩行。悉已悟入諸佛自在。甚深解脫。得無差別。法界之身。入一切土。而無所住。見無量佛。悉往承事。于一念中。周行法界。自在無礙。心意清凈。如無價寶。無量無數。諸佛如來。常加護念。共與其力。到于究竟第一彼岸。恒以凈念。住無上覺。念念恒入一切智處。以小入大。以大入小。皆得自在。通達無礙。已得佛身。與佛同住。獲一切智。從一切智。而生其身。一切如來。所行之處。悉能隨入。開闡無量智慧法門。到金剛幢。大智彼岸。獲金剛定。斷諸疑惑。已得諸佛。自在神通。普于一切。十方國土。教化調伏百千萬億。無數眾生。于一切數。雖無所著。善能修學。成就究竟。方便安立一切諸法。如是等。百千億那由他不可說。無盡清凈。三世一切。無量功德藏。諸菩薩眾。皆來集會。在于佛所。因光所見。一切佛所。悉亦如是。爾時金剛幢菩薩。承佛神力。普觀十方。而說頌言


　如來不出世　　亦無有涅槃
　以本大愿力　　示現自在法
　是法難思議　　非心所行處
　智慧到彼岸　　乃見諸佛境
　色身非是佛　　音聲亦復然
　亦不離色聲　　見佛神通力
　少智不能知　　諸佛實境界
　久修清凈業　　于此乃能了
　正覺無來處　　去亦無所從
　清凈妙色身　　神力故顯現
　無量世界中　　示現如來身
　廣說微妙法　　其心無所著
　智慧無邊際　　了達一切法
　普入于法界　　示現自在力
　眾生及諸法　　了達皆無礙
　普現眾色像　　遍于一切剎
　欲求一切智　　速成無上覺
　應以凈妙心　　修習菩提行
　若有見如來　　如是威神力
　當于最勝尊　　供養勿生疑　

爾時堅固幢菩薩。承佛神力。普觀十方。而說頌言


　如來勝無比　　甚深不可說
　出過言語道　　清凈如虛空
　汝觀人師子　　自在神通力
　已離于分別　　而令分別見
　導師為開演　　甚深微妙法
　以是因緣故　　現此無比身
　此是大智慧　　諸佛所行處
　若欲了知者　　常應親近佛
　意業常清凈　　供養諸如來
　終無疲厭心　　能入于佛道
　具無盡功德　　堅住菩提心
　以是疑網除　　觀佛無厭足
　通達一切法　　是乃真佛子
　此人能了知　　諸佛自在力
　廣大智所說　　欲為諸法本
　應起勝希望　　志求無上覺
　若有尊敬佛　　念報于佛恩
　彼人終不離　　一切諸佛住
　何有智慧人　　于佛得見聞
　不修清凈愿　　履佛所行道　

爾時勇猛幢菩薩。承佛神力。普觀十方。而說頌言


　譬如明凈眼　　因日睹眾色
　凈心亦復然　　佛力見如來
　如以精進力　　能盡海源底
　智力亦如是　　得見無量佛
　譬如良沃田　　所種必滋長
　如是凈心地　　出生諸佛法
　如人獲寶藏　　永離貧窮苦
　菩薩得佛法　　離垢心清凈
　譬如伽陀藥　　能消一切毒
　佛法亦如是　　滅諸煩惱患
　真實善知識　　如來所稱贊
　以彼威神故　　得聞諸佛法
　設于無數劫　　財寶施于佛
　不知佛實相　　此亦不名施
　無量眾色相　　莊嚴于佛身
　非于色相中　　而能見于佛
　如來等正覺　　寂然恒不動
　而能普現身　　遍滿十方界
　譬如虛空界　　不生亦不滅
　諸佛法如是　　畢竟無生滅　

爾時光明幢菩薩。承佛神力。普觀十方。而說頌言


　人間及天上　　一切諸世界
　普見于如來　　清凈妙色身
　譬如一心力　　能生種種心
　如是一佛身　　普現一切佛
　菩提無二法　　亦復無諸相
　而于二法中　　現相莊嚴身
　了法性空寂　　如幻而生起
　所行無有盡　　導師如是現
　三世一切佛　　法身悉清凈
　隨其所應化　　普現妙色身
　如來不念言　　我作如是身
　自然而示現　　未嘗起分別
　法界無差別　　亦無所依止
　而于世間中　　示現無量身
　佛身非變化　　亦復非非化
　于無化法中　　示有變化形
　正覺不可量　　法界虛空等
　深廣無涯底　　言語道悉絕
　如來善通達　　一切處行道
　法界眾國土　　所往皆無礙　

爾時智幢菩薩。承佛神力。普觀十方。而說頌言


　若人能信受　　一切智無礙
　修習菩提行　　其心不可量
　一切國土中　　普現無量身
　而身不在處　　亦不住于法
　一一諸如來　　神力示現身
　不可思議劫　　算數莫能盡
　三世諸眾生　　悉可知其數
　如來所示現　　其數不可得
　或時示一二　　乃至無量身
　普現十方剎　　其實無二種
　譬如凈滿月　　普現一切水
　影像雖無量　　本月未曾二
　如是無礙智　　成就等正覺
　普現一切剎　　佛體亦無二
　非一亦非二　　亦復非無量
　隨其所應化　　示現無量身
　佛身非過去　　亦復非未來
　一念現出生　　成道及涅槃
　如幻所作色　　無生亦無起
　佛身亦如是　　示現無有生

爾時寶幢菩薩。承佛神力。普觀十方。而說頌言


　佛身無有量　　能示有量身
　隨其所應睹　　導師如是現
　佛身無處所　　充滿一切處
　如空無邊際　　如是難思議
　非心所行處　　心不于中起
　諸佛境界中　　畢竟無生滅
　如翳眼所睹　　非內亦非外
　世間見諸佛　　應知亦如是
　饒益眾生故　　如來出世間
　眾生見有出　　而實無興世
　不可以國土　　晝夜而見佛
　歲月一剎那　　當知悉如是
　眾生如是說　　某日佛成道
　如來得菩提　　實不系于日
　如來離分別　　非世超諸數
　三世諸導師　　出現皆如是
　譬如凈日輪　　不與昏夜合
　而說某日夜　　諸佛法如是
　三世一切劫　　不與如來合
　而說三世佛　　導師法如是　

爾時精進幢菩薩。承佛神力。普觀十方。而說頌言


　一切諸導師　　身同義亦然
　普于十方剎　　隨應種種現
　汝觀牟尼尊　　所作甚奇特
　充滿于法界　　一切悉無余
　佛身不在內　　亦復不在外
　神力故顯現　　導師法如是
　隨諸眾生類　　先世所集業
　如是種種身　　示現各不同
　諸佛身如是　　無量不可數
　唯除大覺尊　　無有能思議
　如以我難思　　心業莫能取
　佛難思亦爾　　非心業所現
　如剎不可思　　而見凈莊嚴
　佛難思亦爾　　妙相無不現
　譬如一切法　　眾緣故生起
　見佛亦復然　　必假眾善業
　譬如隨意珠　　能滿眾生心
　諸佛法如是　　悉滿一切愿
　無量國土中　　導師興于世
　隨其愿力故　　普應于十方　

爾時離垢幢菩薩。承佛神力。普觀十方。而說頌言


　如來大智光　　普凈諸世間
　世間既凈已　　開示諸佛法
　設有人欲見　　眾生數等佛
　靡不應其心　　而實無來處
　以佛為境界　　專念而不息
　此人得見佛　　其數與心等
　成就白凈法　　具足諸功德
　彼于一切智　　專念心不舍
　導師為眾生　　如應演說法
　隨于可化處　　普現最勝身
　佛身及世間　　一切皆無我
　悟此成正覺　　復為眾生說
　一切人師子　　無量自在力
　示現念等身　　其身各不同
　世間如是身　　諸佛身亦然
　了知其自性　　是則說名佛
　如來普知見　　明了一切法
　佛法及菩提　　二俱不可得
　導師無來去　　亦復無所住
　遠離諸顛倒　　是名等正覺　

爾時星宿幢菩薩。承佛神力。普觀十方。而說頌言


　如來無所住　　普住一切剎
　一切土皆往　　一切處咸見
　佛隨眾生心　　普現一切身
　成道轉法輪　　及以般涅槃
　諸佛不思議　　誰能思議佛
　誰能見正覺　　誰能現最勝
　一切法皆如　　諸佛境亦然
　乃至無一法　　如中有生滅
　眾生妄分別　　是佛是世界
　了達法性者　　無佛無世界
　如來普現前　　令眾生信喜
　佛體不可得　　彼亦無所見
　若能于世間　　遠離一切著
　無礙心歡喜　　于法得開悟
　神力之所現　　即此說名佛
　三世一切時　　求悉無所有
　若能如是知　　心意及諸法
　一切悉知見　　疾得成如來
　言語中顯示　　一切佛自在
　正覺超語言　　假以語言說　

爾時法幢菩薩。承佛神力。普觀十方。而說頌言


　寧可恒具受　　一切世間苦
　終不遠如來　　不睹自在力
　若有諸眾生　　未發菩提心
　一得聞佛名　　決定成菩提
　若有智慧人　　一念發道心
　必成無上尊　　慎莫生疑惑
　如來自在力　　無量劫難遇
　若生一念信　　速登無上道
　設于念念中　　供養無量佛
　未知真實法　　不名為供養
　若聞如是法　　諸佛從此生
　雖經無量苦　　不舍菩提行
　一聞大智慧　　諸佛所入法
　普于法界中　　成三世導師
　雖盡未來際　　遍游諸佛剎
　不求此妙法　　終不成菩提
　眾生無始來　　生死久流轉
　不了真實法　　諸佛故興世
　諸法不可壞　　亦無能壞者
　自在大光明　　普示于世間　

　　大方廣佛華嚴經十回向品第二十五之一

爾時金剛幢菩薩。承佛神力。入菩薩智光三昧。入是三昧已。十方各過十萬佛剎微塵數世界外。有十萬佛剎微塵數諸佛。皆同一號。號金剛幢。而現其前。咸稱贊言。善哉善哉。善男子。乃能入此菩薩智光三昧。善男子。此是十方。各十萬佛剎微塵數。諸佛神力。共加于汝。亦是毗盧遮那如來。往昔愿力。威神之力。及由汝智慧清凈故。諸菩薩善根增勝故。令汝入是三昧。而演說法。為令諸菩薩。得清凈無畏故。具無礙辯才故。入無礙智地故。住一切智大心故。成就無盡善根故。滿足無礙白法故。入于普門法界故。現一切佛神力故。前際念智不斷故。得一切佛護持諸根故。以無量門。廣說眾法故。聞悉解了。受持不忘故。攝諸菩薩一切善根故。成辨出世助道故。不斷一切智智故。開發大愿故。解釋實義故。了知法界故。令諸菩薩皆悉歡喜故。修一切佛平等善根故。護持一切如來種性故。所謂演說諸菩薩十回向。佛子。汝當承佛威神之力。而演此法。得佛護念故。安住佛家故。增益出世功德故。得陀羅尼光明故。入無障礙佛法故。大光普照法界故。集無過失凈法故。住廣大智境界故。得無障礙法光故。爾時諸佛。即與金剛幢菩薩。無量智慧。與無留礙辯。與分別句義善方便。與無礙法光明。與如來平等身。與無量差別凈音聲。與菩薩不思議善觀察三昧。與不可沮壞。一切善根。回向智。與觀察一切法。成就巧方便。與一切處。說一切法無斷辯。何以故。入此三昧善根力故。爾時諸佛。各以右手。摩金剛幢菩薩頂。金剛幢菩薩。得摩頂已。即從定起。告諸菩薩言。佛子。菩薩摩訶薩。有不可思議大愿。充滿法界。普能救護一切眾生。所謂。修學去來現在。一切佛回向。佛子。菩薩摩訶薩回向有幾種。佛子。菩薩摩訶薩。回向有十種。三世諸佛。咸共演說。何等為十。一者救護一切眾生離眾生相回向。二者不壞回向。三者等一切諸佛回向。四者至一切處回向。五者無盡功德藏回向。六者入一切平等善根回向。七者等隨順一切眾生回向。八者真如相回向。九者無縛無著解脫回向。十者入法界無量回向。佛子。是為菩薩摩訶薩十種回向。過去未來現在諸佛。已說當說今說

佛子。云何為菩薩摩訶薩救護一切眾生離眾生相回向。佛子。此菩薩摩訶薩。行檀波羅蜜。凈尸波羅蜜。修羼提波羅蜜。起精進波羅蜜。入禪波羅蜜。住般若波羅蜜。大慈大悲。大喜大舍。修如是等無量善根。修善根時。作是念言。愿此善根。普能饒益一切眾生。皆使清凈。至于究竟。永離地獄。餓鬼畜生。閻羅王等。無量苦惱。菩薩摩訶薩。種善根時。以己善根。如是回向。我當為一切眾生作舍。令免一切諸苦事故。為一切眾生作護。悉令解脫諸煩惱故。為一切眾生作歸。皆令得離諸怖畏故。為一切眾生作趣。令得至于一切智故。為一切眾生作安。令得究竟安隱處故。為一切眾生作明。令得智光滅癡暗故。為一切眾生作炬。破彼一切無明闇故。為一切眾生作燈。令住究竟清凈處故。為一切眾生作導師。引其令入真實法故。為一切眾生作大導師。與其無礙大智慧故。佛子。菩薩摩訶薩。以諸善根。如是回向。平等饒益一切眾生。究竟皆令得一切智。佛子。菩薩摩訶薩。于非親友。守護回向。與其親友。等無差別。何以故。菩薩摩訶薩。入一切法平等性故。不于眾生而起一念非親友想。設有眾生。于菩薩所。起怨害心。菩薩亦以慈眼視之。終無恚怒。普為眾生。作善知識。演說正法。令其修習。譬如大海。一切眾毒。不能變壞。菩薩亦爾。一切愚蒙。無有智慧。不知恩德。嗔很頑毒。憍慢自大。其心盲瞽。不識善法。如是等類。諸惡眾生。種種逼惱。無能動亂。譬如日天子。出現世間。不以生盲不見故。隱而不現。又復不以乾闥婆城。阿修羅手。閻浮提樹。崇巖邃谷。塵霧煙云。如是等物之所覆障故。隱而不現。亦復不以時節變改故。隱而不現。菩薩摩訶薩。亦復如是。有大福德。其心深廣。正念觀察。無有退屈。為欲究竟功德智慧。于上勝法。心生志欲。法光普照。見一切義。于諸法門。智慧自在。常為利益一切眾生。而修善法。曾不誤起舍眾生心。不以眾生其性弊惡。邪見嗔濁。難可調伏。便即棄舍。不修回向。但以菩薩。大愿甲胄。而自莊嚴。救護眾生。恒無退轉。不以眾生。不知報恩。退菩薩行。舍菩提道。不以凡愚。共同一處。舍離一切如實善根。不以眾生。數起過惡。難可忍受。而于彼所。生疲厭心。何以故。譬如日天子。不但為一事故。出現世間。菩薩摩訶薩。亦復如是。不但為一眾生故。修諸善根。回向阿耨多羅三藐三菩提。普為救護一切眾生故。而修善根。回向阿耨多羅三藐三菩提。如是。不但為凈一佛剎故。不但為信一佛故。不但為見一佛故。不但為了一法故。起大智愿。回向阿耨多羅三藐三菩提。為普凈一切佛剎故。普信一切諸佛故。普承事供養。一切諸佛故。普解一切佛法故。發起大愿。修諸善根。回向阿耨多羅三藐三菩提。佛子。菩薩摩訶薩。以諸佛法。而為所緣。起廣大心。不退轉心。無量劫中。修集希有難得心寶。與一切諸佛。悉皆平等。菩薩如是。觀諸善根。信心清凈。大悲堅固。以甚深心。歡喜心。清凈心。最勝心。柔軟心。慈悲心。憐愍心。攝護心。利益心。安樂心。普為眾生。真實回向。非但口言。佛子。菩薩摩訶薩。以諸善根。回向。之時。作是念言。以我善根。愿一切趣生。一切眾生。皆得清凈。功德圓滿。不可沮壞。無有窮盡。常得尊重。正念不忘。獲決定慧。具無量智。身口意業。一切功德。圓滿莊嚴。又作是念。以此善根。令一切眾生。承事供養一切諸佛。無空過者。于諸佛所。凈信不壞。聽聞正法。斷諸疑惑。憶持不忘。如說修行。于如來所。起恭敬心。身業清凈。安住無量廣大善根。永離貧窮。七財滿足。于諸佛所。常隨修學。成就無量勝妙善根。平等悟解。住一切智。以無礙眼。等視眾生。眾相嚴身。無有玷缺。言音凈妙。功德圓滿。諸根調伏。十力成就。善心滿足。無所依住。令一切眾生。普得佛樂。得無量住。住佛所住。佛子。菩薩摩訶薩。見諸眾生。造作惡業。受諸重苦。以是障故。不見佛。不聞法。不識僧。便作是念。我當于彼諸惡道中。代諸眾生。受種種苦。令其解脫。菩薩如是。受苦毒時。轉更精勤。不舍不避。不驚不怖。不退不怯。無有疲厭。何以故。如其所愿。決欲荷負一切眾生。令解脫故。菩薩爾時。作是念言。一切眾生。在生老病死。諸苦難處。隨業流轉。邪見無智。喪諸善法。我應救之。令得出離。又諸眾生。愛網所纏。癡蓋所覆。染著諸有。隨逐不舍。入苦籠檻。作魔業行。福智都盡。常懷疑惑。不見安隱處。不知出離道在于生死輪轉不息。諸苦淤泥恒所沒溺。菩薩見已。起大悲心。大饒益心。欲令眾生。悉得解脫。以一切善根回向。以廣大心回向。如三世菩薩。所修回向。如大回向經所說回向。愿諸眾生。普得清凈。究竟成就一切種智。復作是念。我所修行。欲令眾生。皆悉得成無上智王。不為自身。而求解脫。但為救濟一切眾生。令其咸得一切智心。度生死流。解脫眾苦。復作是念。我當普為一切眾生。備受眾苦。令其得出無量生死。眾苦大壑。我當普為一切眾生。于一切世界。一切惡趣中。盡未來劫。受一切苦。然常為眾生。勤修善根。何以故。我寧獨受如是眾苦。不令眾生墮于地獄。我當于彼地獄畜生。閻羅王等。險難之處。以身為質。救贖一切惡道眾生。令得解脫。復作是念。我愿保護一切眾生。終不棄舍。所言誠實。無有虛妄。何以故。我為救度一切眾生。發菩提心。不為自身。求無上道。亦不為求五欲境界。及三有中。種種樂故。修菩提行。何以故。世間之樂。無非是苦。眾魔境界。愚人所貪。諸佛所訶。一切苦患。因之而起。地獄餓鬼。及以畜生。閻羅王處。忿恚斗訟。更相毀辱。如是諸惡。皆因貪著五欲所致。耽著五欲。遠離諸佛。障礙生天。何況得于阿耨多羅三藐三菩提。菩薩如是。觀諸世間。貪少欲味。受無量苦。終不為彼五欲樂故。求無上菩提。修菩薩行。但為安樂一切眾生。發心修習。成滿大愿。斷截眾生。諸苦罥索。令得解脫。佛子。菩薩摩訶薩。復作是念。我當以善根。如是回向。令一切眾生。得究竟樂。利益樂。不受樂。寂靜樂。無依樂。無動樂。無量樂。不舍不退樂。不滅樂一切智樂。復作是念。我當與一切眾生。作調御師。作主兵臣。執大智炬。示安隱道。令離險難。以善方便。俾知實義。又于生死海。作一切智善巧船師。度諸眾生。使到彼岸。佛子。菩薩摩訶薩。以諸善根。如是回向。所謂隨宜救護一切眾生。令出生死。承事供養一切諸佛。得無障礙。一切智智。舍離眾魔。遠惡知識。親近一切菩薩善友。滅諸過罪。成就凈業。具足菩薩。廣大行愿。無量善根。佛子。菩薩摩訶薩。以諸善根。正回向己。作如是念。不以四天下。眾生多故。多日出現。但一日出。悉能普照一切眾生。又諸眾生。不以自身光明故。知有晝夜。游行觀察。興造諸業。皆由日天子出。成辨斯事。然彼日輪。但一無二。菩薩摩訶薩。亦復如是。修集善根回向之時。作是念言。彼諸眾生。不能自救。何能救他。唯我一人。志獨無侶。修集善根。如是回向。所謂為欲廣度一切眾生故。普照一切眾生故。示導一切眾生故。開悟一切眾生故。顧復一切眾生故。攝受一切眾生故。成就一切眾生故。令一切眾生歡喜故。令一切眾生悅樂故。令一切眾生斷疑故。佛子。菩薩摩訶薩。復作是念。我應如日。普照一切。不求恩報。眾生有惡。悉能容受。終不以此。而舍誓愿。不以一眾生惡故。舍一切眾生。但勤修習善根回向。普令眾生。皆得安樂。善根雖少。普攝眾生。以歡喜心。廣大回向。若有善根。不欲饒益一切眾生。不名回向。隨一善根。普以眾生。而為所緣。乃名回向。安置眾生。于無所著法性回向。見眾生自性。不動不轉回向于回向。無所依無所取回向。不取善根相回向。不分別業報體性回向。不著五蘊相回向。不壞五蘊相回向。不取業回向。不求報回向。不染著因緣回向。不分別因緣所起回向。不著名稱回向。不著處所回向。不著虛妄法回向。不著眾生相世界相心意相回向。不起心顛倒想顛倒見顛倒回向。不著語言道回向。觀一切法真實性回向。觀一切眾生平等相回向。以法界印印諸善根回向。觀諸法離貪欲回向。解一切法。無種植善根。亦如是。觀諸法無二無生無滅回向。亦如是。以如是等善根回向。修行清凈。對治之法。所有善根。皆悉隨順出世間法。不作二相。非即業修習一切智非離業回向一切智。一切智。非即是業。然不離業。得一切智。以業如光影清凈故。報亦如光影清凈。報如光影清凈故。一切智智。亦如光影清凈。離我我所。一切動亂。思惟分別。如是了知。以諸善根。方便回向。菩薩如是。回向之時。度脫眾生。常無休息。不住法相。雖知諸法。無業無報。善能出生一切業報。而無違諍。如是方便。善修回向。菩薩摩訶薩。如是回向時。離一切過。諸佛所贊。佛子。是為菩薩摩訶薩第一救護一切眾生離眾生相回向

爾時金剛幢菩薩。觀察十方。一切眾會。暨于法界。入深句義。以無量心。修習勝行。大悲普覆一切眾生。不斷三世諸如來種。入一切佛功德法藏。出生一切諸佛法身。善能分別諸眾生心。知其所種。善根成熟。住于法身。而為示現清凈色身。承佛神力。即說頌言


　不思議劫修行道　　精進堅固心無礙
　為欲饒益群生類　　常求諸佛功德法
　調御世間無等人　　修治其意甚明潔
　發心普救諸含識　　彼能善入回向藏
　勇猛精進力具足　　智慧聰達意清凈
　普救一切諸群生　　其心堪忍不傾動
　心善安住無與等　　意常清凈大歡悅
　如是為物勤修行　　譬如大地普容受
　不為自身求快樂　　但欲救護諸眾生
　如是發起大悲心　　疾得入于無礙地
　十方一切諸世界　　所有眾生皆攝受
　為救彼故善住心　　如是修學諸回向
　修行布施大欣悅　　護持凈戒無所犯
　勇猛精進心不動　　回向如來一切智
　其心廣大無邊際　　忍力安住不傾動
　禪定甚深恒照了　　智慧微妙難思議
　十方一切世界中　　具足修治清凈行
　如是功德皆回向　　為欲安樂諸含識
　大士勤修諸善業　　無量無邊不可數
　如是悉以益眾生　　令住難思無上智
　普為一切眾生故　　不思議劫處地獄
　如是曾無厭退心　　勇猛決定常回向
　不求色聲香與味　　亦不希求諸妙觸
　但為救度諸群生　　常求無上最勝智
　智慧清凈如虛空　　修習無邊大士行
　如佛所行諸行法　　彼人如是常修學
　大士游行諸世界　　悉能安隱諸群生
　普使一切皆歡喜　　修菩薩行無厭足
　除滅一切諸心毒　　思惟修習最上智
　不為自己求安樂　　但愿眾生得離苦
　此人回向得究竟　　心常清凈離眾毒
　三世如來所付囑　　住于無上大法城
　未曾染著于諸色　　受想行識亦如是
　其心永出于三有　　所有功德盡回向
　佛所知見諸眾生　　盡皆攝取無有余
　誓愿皆令得解脫　　為彼修行大歡喜
　其心念念恒安住　　智慧廣大無與等
　離癡正念常寂然　　一切諸業皆清凈
　彼諸菩薩處于世　　不著內外一切法
　如風無礙行于空　　大士用心亦復然
　所有身業皆清凈　　一切語言無過失
　心常歸向于如來　　能令諸佛悉歡喜
　十方無量諸國土　　所有佛處皆往詣
　于中睹見大悲尊　　靡不恭敬而瞻奉
　心常清凈離諸失　　普入世間無所畏
　已住如來無上道　　復為三有大法池
　精勤觀察一切法　　隨順思惟有非有
　如是趣于真實理　　得入甚深無諍處
　以此修成堅固道　　一切眾生莫能壞
　善能了達諸法性　　普于三世無所著
　如是回向到彼岸　　普使群生離眾垢
　永離一切諸所依　　得入究竟無依處
　一切眾生語言道　　隨其種類各差別
　菩薩悉能分別說　　而心無著無所礙
　菩薩如是修回向　　功德方便不可說
　能令十方世界中　　一切諸佛皆稱嘆　

大方廣佛華嚴經卷第二十三大方廣佛華嚴經卷第二十四

　　　　于闐國三藏實叉難陀奉　制譯


　　十回向品第二十五之二

佛子。云何為菩薩摩訶薩不壞回向。佛子。此菩薩摩訶薩。于去來今。諸如來所。得不壞信。悉能承事一切佛故。于諸菩薩。乃至初發一念之心。求一切智。得不壞信。誓修一切菩薩善根。無疲厭故。于一切佛法。得不壞信。發深志樂故。于一切佛教。得不壞信。守護住持故。于一切眾生。得不壞信。慈眼等觀。善根回向。普利益故。于一切白凈法。得不壞信。普集無邊諸善根故。于一切菩薩回向道。得不壞信。滿足殊勝諸欲解故。于一切菩薩法師。得不壞信。于諸菩薩。起佛想故。于一切佛。自在神通。得不壞信。深信諸佛。難思議故。于一切菩薩。善巧方便行。得不壞信。攝取種種。無量無數。行境界故。佛子。菩薩摩訶薩。如是安住不壞信時。于佛菩薩。聲聞獨覺。若諸佛教。若諸眾生。如是等種種境界中。種諸善根。無量無邊。令菩提心。轉更增長。慈悲廣大。平等觀察。隨順修學諸佛所作。攝取一切清凈善根。入真實義。集福德行。行大惠施。修諸功德。等觀三世。菩薩摩訶薩。以如是等。善根功德。回向一切智。愿常見諸佛。親近善友。與諸菩薩。同共止住。念一切智。心無暫舍。受持佛教。勤加守護。教化成熟一切眾生。心常回向出世之道。供養瞻待一切法師。解了諸法。憶持不忘。修行大愿。悉使滿足。菩薩如是。積集善根。成就善根。增長善根。思惟善根。系念善根。分別善根。愛樂善根。修習善根。安住善根。菩薩摩訶薩。如是積集諸善根已。以此善根。所得依果修菩薩行。于念念中。見無量佛。如其所應。承事供養。以阿僧祇寶。阿僧祇華。阿僧祇鬘。阿僧祇衣。阿僧祇蓋。阿僧祇幢。阿僧祇幡。阿僧祇莊嚴具。阿僧祇給侍。阿僧祇涂飾地。阿僧祇涂香。阿僧祇末香。阿僧祇和香。阿僧祇燒香。阿僧祇深信。阿僧祇愛樂。阿僧祇凈心。阿僧祇尊重。阿僧祇贊嘆。阿僧祇禮敬。阿僧祇寶座。阿僧祇華座。阿僧祇香座。阿僧祇鬘座。阿僧祇栴檀座。阿僧祇衣座。阿僧祇金剛座。阿僧祇摩尼座。阿僧祇寶繒座。阿僧祇寶色座。阿僧祇寶經行處。阿僧祇華經行處。阿僧祇香經行處。阿僧祇鬘經行處。阿僧祇衣經行處。阿僧祇寶間錯經行處。阿僧祇一切寶繒彩經行處。阿僧祇一切寶多羅樹經行處。阿僧祇一切寶欄楯經行處。阿僧祇一切寶鈴網彌覆經行處。阿僧祇一切寶宮殿。阿僧祇一切華宮殿。阿僧祇一切香宮殿。阿僧祇一切鬘宮殿。阿僧祇一切栴檀宮殿。阿僧祇一切堅固妙香藏宮殿。阿僧祇一切金剛宮殿。阿僧祇一切摩尼宮殿。皆悉殊妙。出過諸天。阿僧祇諸雜寶樹。阿僧祇種種香樹。阿僧祇諸寶衣樹。阿僧祇諸音樂樹。阿僧祇寶莊嚴具樹。阿僧祇妙音聲樹。阿僧祇無厭寶樹。阿僧祇寶繒彩樹。阿僧祇寶珰樹。阿僧祇一切華香。幢幡鬘蓋。所嚴飾樹。如是等樹。扶疏蔭映。莊嚴宮殿。其諸宮殿。復有阿僧祇軒檻莊嚴。阿僧祇窗牖莊嚴。阿僧祇門闥莊嚴。阿僧祇樓閣莊嚴。阿僧祇半月莊嚴。阿僧祇帳莊嚴。阿僧祇金網。彌覆其上。阿僧祇香。周匝普熏。阿僧祇衣。敷布其地。佛子。菩薩摩訶薩。以如是等。諸供養具。于無量無數不可說不可說劫。凈心尊重。恭敬供養一切諸佛。恒不退轉。無有休息。一一如來。滅度之后。所有舍利。悉亦如是。恭敬供養。為令一切眾生。生凈信故。一切眾生。攝善根故。一切眾生。離諸苦故。一切眾生。廣大解故。一切眾生。以大莊嚴。而莊嚴故。無量莊嚴。而莊嚴故。諸有所作。得究竟故。知諸佛興。難可值故。滿足如來。無量力故。莊嚴供養佛塔廟故。住持一切諸佛法故。如是供養現在諸佛。及滅度后。所有舍利。其諸供養。于阿僧祇劫。說不可盡。如是修集無量功德。皆為成熟一切眾生。無有退轉。無有休息。無有疲厭。無有執著。離諸心想。無有依止。永絕所依。遠離于我。及以我所。如實法印。印諸業門。得法無生。住佛所住。觀無生性。印諸境界諸佛護念發心回向。與諸法性相應回向。入無作法。成就所作方便回向。舍離一切諸事想著方便回向。住于無量善巧回向。永出一切諸有回向。修行諸行不住于相善巧回向。普攝一切善根回向。普凈一切菩薩諸行廣大回向。發無上菩提心回向。與一切善根同住回向。滿足最上信解心回向。佛子。菩薩摩訶薩。以諸善根。如是回向時。雖隨生死。而不改變。求一切智未曾退轉。在于諸有。心無動亂。悉能度脫一切眾生。不染有為法。不失無礙智。菩薩行位。因緣無盡。世間諸法。無能變動。具足清凈諸波羅蜜。悉能成就一切智力菩薩如是。離諸癡暗。成菩提心。開示光明。增長凈法。回向勝道。具足眾行。以清凈意。善能分別。了一切法。悉隨心現。知業如幻。業報如像。諸行如化。因緣生法。悉皆如響。菩薩諸行。一切如影。出生無著。清凈法眼。見于無作。廣大境界。證寂滅性。了法無二。得法實相。具菩薩行。于一切相。皆無所著。善能修行。同事諸業。于白凈法。恒無廢舍。離一切著。住無著行。菩薩如是。善巧思惟。無有迷惑。不違諸法。不壞業因。明見真實。善巧回向知法自性。以方便力。成就業報。到于彼岸。智慧觀察一切諸法。獲神通智。諸業善根。無作而行。隨心自在。菩薩摩訶薩。以諸善根。如是回向。為欲度脫一切眾生。不斷佛種。永離魔業。見一切智。無有邊際。信樂不舍離世境界。斷諸雜染。亦愿眾生。得清凈智。入深方便。出生死法。獲佛善根。永斷一切諸魔事業。以平等印。普印諸業。發心趣入一切種智。成就一切出世間法。佛子。是為菩薩摩訶薩第二不壞回向。菩薩摩訶薩。住此回向時。得見一切無數諸佛。成就無量清凈妙法。普于眾生。得平等心。于一切法。無有疑惑。一切諸佛。神力所加。降伏眾魔。永離其業。成就生貴。滿菩提心。得無礙智。不由他解。善能開闡一切法義。能隨想力。入一切剎。普照眾生。悉使清凈。菩薩摩訶薩。以此不壞回向之力。攝諸善根。如是回向。爾時金剛幢菩薩。觀察十方。承佛神力。即說頌言


　菩薩已得不壞意　　修行一切諸善業
　是故能令佛歡喜　　智者以此而回向
　供養無量無邊佛　　布施持戒伏諸根
　為欲利益諸眾生　　普使一切皆清凈
　一切上妙諸香華　　無量差別勝衣服
　寶蓋及以莊嚴具　　供養一切諸如來
　如是供養于諸佛　　無量無數難思劫
　恭敬尊重常歡喜　　未曾一念生疲厭
　專心想念于諸佛　　一切世間大明燈
　十方所有諸如來　　靡不現前如目睹
　不可思議無量劫　　種種布施心無厭
　百千萬億眾劫中　　修諸善法悉如是
　彼諸如來滅度已　　供養舍利無厭足
　悉以種種妙莊嚴　　建立難思眾塔廟
　造立無等最勝形　　寶藏凈金為莊嚴
　巍巍高大如山王　　其數無量百千億
　凈心尊重供養已　　復生歡喜利益意
　不思議劫處世間　　救護眾生令解脫
　了知眾生皆妄想　　于彼一切無分別
　而能善別眾生根　　普為群生作饒益
　菩薩修集諸功德　　廣大最勝無與比
　了達體性悉非有　　如是決定皆回向
　以最勝智觀諸法　　其中無有一法生
　如是方便修回向　　功德無量不可盡
　以是方便令心凈　　悉與一切如來等
　此方便力不可盡　　是故福報無盡極
　發起無上菩提心　　一切世間無所依
　普至十方諸世界　　而于一切無所礙
　一切如來出世間　　為欲啟導眾生心
　如其心性而觀察　　畢竟推求不可得
　一切諸法無有余　　悉入于如無體性
　以是凈眼而回向　　開彼世間生死獄
　雖令諸有悉清凈　　亦不分別于諸有
　知諸有性無所有　　而令歡喜意清凈
　于一佛土無所依　　一切佛土悉如是
　亦不染著有為法　　知彼法性無依處
　以是修成一切智　　以是無上智莊嚴
　以是諸佛皆歡喜　　是為菩薩回向業
　菩薩專心念諸佛　　無上智慧巧方便
　如佛一切無所依　　愿我修成此功德
　專心救護于一切　　令其遠離眾惡業
　如是饒益諸群生　　系念思惟未曾舍
　住于智地守護法　　不以余乘取涅槃
　唯愿得佛無上道　　菩薩如是善回向
　不取眾生所言說　　一切有為虛妄事
　雖復不依言語道　　亦復不著無言說
　十方所有諸如來　　了達諸法無有余
　雖知一切皆空寂　　而不于空起心念
　以一莊嚴嚴一切　　亦不于法生分別
　如是開悟諸群生　　一切無性無所觀　

佛子。云何為菩薩摩訶薩等一切佛回向。佛子。此菩薩摩訶薩。隨順修學去來現在。諸佛世尊。回向之道。如是修學回向道時。見一切色。乃至觸法。若美若惡。不生愛憎。心得自在。無諸過失。廣大清凈。歡喜悅樂。離諸憂惱。心意柔軟。諸根清涼。佛子。菩薩摩訶薩。獲得如是安樂之時。復更發心。回向諸佛。作如是念。愿以我今所種善根。令諸佛樂。轉更增勝。所謂。不可思議佛所住樂。無有等比佛三昧樂。不可限量大慈悲樂。一切諸佛解脫之樂。無有邊際大神通樂。最極尊重大自在樂。廣大究竟無量力樂。離諸知覺寂靜之樂。住無礙住恒正定樂。行無二行不變異樂。佛子。菩薩摩訶薩。以諸善根。回向佛已。復以此善。回向菩薩。所謂。愿未滿者。令得圓滿。心未凈者。令得清凈。諸波羅蜜。未滿足者。令得滿足。安住金剛菩提之心。于一切智。得不退轉。不舍大精進。守護菩提門。一切善根。能令眾生。舍離我慢。發菩提心。所愿成滿。安住一切菩薩所住。獲得菩薩明利諸根。修習善根。證薩婆若。佛子。菩薩摩訶薩。以諸善根。如是回向菩薩已。復以回向一切眾生。愿一切眾生所有善根。乃至極少。一彈指頃。見佛聞法。恭敬圣僧。彼諸善根。皆離障礙。念佛圓滿。念法方便。念僧尊重。不離見佛。心得清凈。獲諸佛法。集無量德。凈諸神通。舍法疑念。依教而住。如為眾生。如是回向。為聲聞辟支佛回向。亦復如是。又愿一切眾生。永離地獄。餓鬼畜生閻羅王等。一切惡處。增長無上菩提之心。專意勤求一切種智。永不毀謗諸佛正法。得佛安樂。身心清凈。證一切智。佛子。菩薩摩訶薩。所有善根。皆以大愿。發起正發起。積集正積集增長正增長。悉令廣大。具足充滿。佛子。菩薩摩訶薩。在家宅中。與妻子俱。未曾暫舍菩提之心。正念思惟薩婆若境。自度度彼。令得究竟。以善方便。化己眷屬。令入菩薩智。令成熟解脫。雖與同止。心無所著。以本大悲。處于居家。以慈心故。隨順妻子。于菩薩清凈道。無所障礙。菩薩摩訶薩。雖在居家。作諸事業。未曾暫舍一切智心。所謂。若著衣裳。若啖滋味。若服湯藥。澡漱涂摩回旋顧視。行住坐臥。身語意業。若睡若寤。如是一切諸有所作。心常回向薩婆若道。系念思惟。無時舍離。為欲饒益一切眾生安住菩提。無量大愿。攝取無數廣大善根。勤修諸善。普救一切。永離一切憍慢放逸。決定趣于一切智地。終不發意。向于余道。常觀一切諸佛菩提。永舍一切諸雜染法。修行一切菩薩所學。于一切智道。無所障礙。住于智地。愛樂誦習。以無量智。集諸善根。心不戀樂一切世間。亦不染著所行之行。專心受持諸佛教法。菩薩如是。處在居家。普攝善根。令其增長。回向諸佛。無上菩提。佛子。菩薩爾時。乃至施與畜生之食。一摶一粒。咸作是愿。當令此等。舍畜生道。利益安樂。究竟解脫。永度苦海。永滅苦受。永除苦蘊。永斷苦覺。苦聚苦行。苦因苦本。及諸苦處。愿彼眾生。皆得舍離。菩薩如是。專心系念一切眾生。以彼善根。而為上首。為其回向一切種智。菩薩初發菩提之心。普攝眾生。修諸善根。悉以回向。欲令永離生死曠野。得諸如來。無礙快樂。出煩惱海。修佛法道。慈心遍滿。悲力廣大。普使一切。得清凈樂。守護善根。親近佛法。出魔境界。入佛境界。斷世間種。植如來種。住于三世。平等法中。菩薩摩訶薩。如是所有。已集當集現集善根。悉以回向。復作是念。如過去諸佛菩薩所行。恭敬供養一切諸佛。度諸眾生。令永出離。勤加修習一切善根。悉以回向。而無所著。所謂不依色。不著受。無倒想。不作行。不取識。舍離六處。不住世法。樂出世間。知一切法。皆如虛空。無所從來。不生不滅。無有真實。無所染著。遠離一切諸分別見。不動不轉。不失不壞。住于實際。無相離相。唯是一相。如是深入一切法性。常樂習行普門善根。悉見一切諸佛眾會。如彼過去。一切如來。善根回向。我亦如是。而為回向。解如是法。證如是法。依如是法。發心修習。不違法相。知所修行。如幻如影。如水中月。如鏡中像。因緣和合之所顯現。乃至如來。究竟之地。佛子。菩薩摩訶薩。復作是念。如過去諸佛。修菩薩行時。以諸善根。如是回向。未來現在。悉亦如是。我今亦應如彼諸佛。如是發心。以諸善根。而為回向。第一回向。勝回向。最勝回向。上回向。無上回向。無等回向。無等等回向。無比回向。無對回向。尊回向。妙回向。平等回向。正直回向。大功德回向。廣大回向。善回向。清凈回向。離惡回向。不隨惡回向。菩薩如是。以諸善根。正回向已。成就清凈身語意業。住菩薩住。無諸過失。修習善業。離身語惡。心無瑕穢。修一切智。住廣大心。知一切法。無有所作。住出世法。世法不染。分別了知無量諸業。成就回向。善巧方便。永拔一切取著根本。佛子。是為菩薩摩訶薩第三等一切佛回向。菩薩摩訶薩。住此回向。深入一切諸如來業。趣向如來勝妙功德。入深清凈智慧境界。不離一切諸菩薩業。善能分別巧妙方便。入深法界。善知菩薩修行次第。入佛種性。以巧方便。分別了知無量無邊。一切諸法。雖復現身。于世中生。而于世法。心無所著。爾時金剛幢菩薩。承佛神力。普觀十方。即說頌言


　彼諸菩薩摩訶薩　　修過去佛回向法
　亦學未來現在世　　一切導師之所行
　于諸境界得安樂　　諸佛如來所稱贊
　廣大光明清凈眼　　悉以回向大聰哲
　菩薩身根種種樂　　眼耳鼻舌亦復然
　如是無量上妙樂　　悉以回向諸最勝
　一切世間眾善法　　及諸如來所成就
　于彼悉攝無有余　　盡以隨喜益眾生
　世間隨喜無量種　　今此回向為眾生
　人中師子所有樂　　愿使群萌悉圓滿
　一切國土諸如來　　凡所知見種種樂
　愿令眾生皆悉得　　而為照世大明燈
　菩薩所得勝妙樂　　悉以回向諸群生
　雖為群生故回向　　而于回向無所著
　菩薩修行此回向　　興起無量大悲心
　如佛所修回向德　　愿我修行悉成滿
　如諸最勝所成就　　一切智乘微妙樂
　及我在世之所行　　諸菩薩行無量樂
　示入眾趣安隱樂　　恒守諸根寂靜樂
　悉以回向諸群生　　普使修成無上智
　非身語意即是業　　亦不離此而別有
　但以方便滅癡冥　　如是修成無上智
　菩薩所修諸行業　　積集無量勝功德
　隨順如來生佛家　　寂然不亂正回向
　十方一切諸世界　　所有眾生咸攝受
　悉以善根回向彼　　愿令具足安隱樂
　不為自身求利益　　欲令一切悉安樂
　未曾暫起戲論心　　但觀諸法空無我
　十方無量諸最勝　　所見一切真佛子
　悉以善根回向彼　　愿使速成無上覺
　一切世間含識類　　等心攝取無有余
　以我所行諸善業　　令彼眾生速成佛
　無量無邊諸大愿　　無上導師所演說
　愿諸佛子皆清凈　　隨其心樂悉成滿
　普觀十方諸世界　　悉以功德施于彼
　愿令皆具妙莊嚴　　菩薩如是學回向
　心不稱量諸二法　　但恒了達法無二
　諸法若二若不二　　于中畢竟無所著
　十方一切諸世間　　悉是眾生想分別
　于想非想無所得　　如是了達于諸想
　彼諸菩薩身凈已　　則意清凈無瑕穢
　語業已凈無諸過　　當知意凈無所著
　一心正念過去佛　　亦憶未來諸導師
　及以現在天人尊　　悉學于其所說法
　三世一切諸如來　　智慧明達心無礙
　為欲利益眾生故　　回向菩提集眾業
　彼第一慧廣大慧　　不虛妄慧無倒慧
　平等實慧清凈慧　　最勝慧者如是說　

佛子。云何為菩薩摩訶薩至一切處回向。佛子。此菩薩摩訶薩。修習一切諸善根時。作是念言。愿此善根功德之力。至一切處。譬如實際。無處不至。至一切物。至一切世間。至一切眾生。至一切國土。至一切法。至一切虛空。至一切三世。至一切有為無為。至一切語言音聲。愿此善根。亦復如是。遍至一切諸如來所。供養三世。一切諸佛。過去諸佛。所愿悉滿。未來諸佛。具足莊嚴。現在諸佛。及其國土。道場眾會。遍滿一切虛空法界。愿以信解。大威力故。廣大智慧。無障礙故。一切善根。悉回向故。以如諸天諸供養具。而為供養。充滿無量無邊世界。佛子。菩薩摩訶薩。復作是念。諸佛世尊。普遍一切虛空法界。種種業所起。十方不可說。一切世界種世界。不可說佛國土。佛境界。種種世界。無量世界。無分齊世界。轉世界側世界。仰世界覆世界。如是一切諸世界中。現住于壽。示現種種。神通變化。彼有菩薩。以勝解力。為諸眾生。堪受化者。于彼一切。諸世界中。現為如來。出興于世。以至一切處智。普遍開示如來無量。自在神力。法身遍往。無有差別。平等普入一切法界。如來藏身。不生不滅。善巧方便。普現世間。證法實性。超一切故。得不退轉。無礙力故。生于如來。無障礙見。廣大威德。種性中故。佛子。菩薩摩訶薩。以其所種。一切善根。愿于如是。諸如來所。以眾妙華。及眾妙香。鬘蓋幢幡。衣服燈燭。及余一切。諸莊嚴具。以為供養。若佛形像。若佛塔廟。悉亦如是。以此善根。如是回向。所謂。不亂回向。一心回向。自意回向。尊敬回向。不動回向。無住回向。無依回向。無眾生心回向。無躁競心回向。寂靜心回向。復作是念。盡法界虛空界。去來現在。一切劫中。諸佛世尊。得一切智。成菩提道。無量名字。各各差別。于種種時。現成正覺。悉皆住壽。盡未來際。一一各以法界莊嚴。而嚴其身。道場眾會。周遍法界。一切國土。隨時出興。而作佛事。如是一切諸佛如來。我以善根。普皆回向。愿以無數香蓋。無數香幢。無數香幡。無數香帳。無數香網。無數香像。無數香光。無數香焰。無數香云。無數香座。無數香經行地。無數香所住處。無數香世界。無數香山。無數香海。無數香河。無數香樹。無數香衣服。無數香蓮華。無數香宮殿。無量華蓋。廣說。乃至無量華宮殿。無邊鬘蓋。廣說。乃至無邊鬘宮殿。無等涂香蓋。廣說。乃至無等涂香宮殿。不可數末香蓋。廣說。乃至不可數。末香宮殿。不可稱衣蓋。廣說。乃至不可稱衣宮殿。不可思寶蓋。廣說。乃至不可思寶宮殿。不可量燈光明蓋。廣說。乃至不可量燈。光明宮殿。不可說莊嚴具蓋。廣說。乃至不可說莊嚴具宮殿。不可說不可說摩尼寶蓋。不可說不可說摩尼寶幢。如是。摩尼寶幡。摩尼寶帳。摩尼寶網。摩尼寶像。摩尼寶光。摩尼寶焰。摩尼寶云。摩尼寶座。摩尼寶經行地。摩尼寶所住處。摩尼寶剎。摩尼寶山。摩尼寶海。摩尼寶河。摩尼寶樹。摩尼寶衣服。摩尼寶蓮華。摩尼寶宮殿。皆不可說不可說。如是一一。諸境界中。各有無數欄楯。無數宮殿。無數樓閣。無數門闥。無數半月。無數卻敵。無數窗牖。無數清凈寶。無數莊嚴具。以如是等。諸供養物。恭敬供養。如上所說。諸佛世尊。愿令一切世間。皆得清凈。一切眾生。咸得出離。住十力地。于一切法中。得無礙法明。令一切眾生具足善根。悉得調伏。其心無量。等虛空界。往一切剎。而無所至。入一切土。施諸善法。常得見佛。植諸善根。成就大乘。不著諸法。具足眾善。立無量行。普入無邊一切法界。成就諸佛。神通之力。得于如來。一切智智譬如無我。普攝諸法。我諸善根。亦復如是。普攝一切。諸佛如來。咸悉供養。無有余故。普攝一切。無量諸法。悉能悟入無障礙故。普攝一切諸菩薩眾。究竟皆與同善根故。普攝一切諸菩薩行。以本愿力皆圓滿故。普攝一切菩薩法明。了達諸法。皆無礙故。普攝諸佛。大神通力。成就無量。諸善根故。普攝諸佛。力無所畏。發無量心。滿一切故。普攝菩薩。三昧辯才。陀羅尼門。善能照了。無二法故。普攝諸佛。善巧方便。示現如來。大神力故。普攝三世。一切諸佛。降生成道。轉正法輪。調伏眾生。入般涅槃。恭敬供養。悉周遍故。普攝十方。一切世界。嚴凈佛剎。咸究竟故。普攝一切。諸廣大劫。于中出現。修菩薩行。無斷絕故。普攝一切。所有趣生。悉于其中。現受生故。普攝一切。諸眾生界。具足普賢菩薩行故。普攝一切。諸惑習氣。悉以方便。令清凈故。普攝一切。眾生諸根。無量差別。咸了知故。普攝一切。眾生解欲。令離雜染。得清凈故。普攝一切。化眾生行。隨其所應。為現身故。普攝一切。應眾生道。悉入一切。眾生界故。普攝一切。如來智性。護持一切。諸佛教故。佛子。菩薩摩訶薩。以諸善根。如是回向時。用無所得。而為方便。不于業中分別報。不于報中分別業。雖無分別。而普入法界。雖無所作。而恒住善根。雖無所起。而勤修勝法。不信諸法。而能深入。不有于法。而悉知見。若作不作。皆不可得。知諸法性。恒不自在。雖悉見諸法。而無所見。普知一切。而無所知。菩薩如是。了達境界。知一切法。因緣為本。見于一切諸佛法身。至一切法。離染實際。解了世間。皆如變化。明達眾生。唯是一法。無有二性。不舍業境。善巧方便。于有為界。示無為法。而不滅壞有為之相。于無為界。示有為法。而不分別無為之相。菩薩如是。觀一切法。畢竟寂滅。成就一切清凈善根。而起救護眾生之心。智慧明達。一切法海。常樂修行。離愚癡法。已具成就出世功德。不更修學世間之法。得凈智眼。離諸癡翳。以善方便。修回向道。佛子。菩薩摩訶薩。以諸善根。如是回向。稱可一切諸佛之心。嚴凈一切諸佛國土。教化成熟一切眾生。具足受持一切佛法。作一切眾生最上福田。為一切商人智慧導師。作一切世間清凈日輪。一一善根。充遍法界。悉能救護一切眾生。皆令清凈具足功德。佛子。菩薩摩訶薩。如是回向時。能護持一切佛種。能成熟一切眾生。能嚴凈一切國土。能不壞一切諸業。能了知一切諸法。能等觀諸法無二。能遍往十方世界。能了達離欲實際。能成就清凈信解。能具足明利諸根。佛子。是為菩薩摩訶薩第四至一切處回向。菩薩摩訶薩。住此回向時。得至一切處身業。普能應現一切世界故。得至一切處語業。于一切世界中。演說法故。得至一切處意業。受持一切佛所說法故。得至一切處神足通。隨眾生心。悉往應故。得至一切處隨證智。普能了達一切法故。得至一切處。總持辯才。隨眾生心。令歡喜故。得至一切處入法界。于一毛孔中。普入一切世界故。得至一切處遍入身。于一眾生身。普入一切。眾生身故。得至一切處普見劫。一一劫中。常見一切。諸如來故。得至一切處普見念。一一念中。一切諸佛。悉現前故。佛子。菩薩摩訶薩。得至一切處回向。能以善根。如是回向。爾時金剛幢菩薩。承佛威力。普觀十方。而說頌言




　內外一切諸世間　　菩薩悉皆無所著
　不舍饒益眾生業　　大士修行如是智
　十方所有諸國土　　一切無依無所住
　不取活命等眾法　　亦不妄起諸分別
　普攝十方世界中　　一切眾生無有余
　觀其體性無所有　　至一切處善回向
　普攝有為無為法　　不于其中起妄念
　如于世間法亦然　　照世燈明如是覺
　菩薩所修諸業行　　上中下品各差別
　悉以善根回向彼　　十方一切諸如來
　菩薩回向到彼岸　　隨如來學悉成就
　恒以妙智善思惟　　具足人中最勝法
　清凈善根普回向　　利益群迷恒不舍
　悉令一切諸眾生　　得成無上照世燈
　未曾分別取眾生　　亦不妄想念諸法
　雖于世間無染著　　亦復不舍諸含識
　菩薩常樂寂滅法　　隨順得至涅槃境
　亦不舍離眾生道　　獲如是等微妙智
　菩薩未曾分別業　　亦不取著諸果報
　一切世間從緣生　　不離因緣見諸法
　深入如是諸境界　　不于其中起分別
　一切眾生調御師　　于此明了善回向　

大方廣佛華嚴經卷第二十四大方廣佛華嚴經卷第二十五

　　　　于闐國三藏實叉難陀奉　制譯


　　十回向品第二十五之三

佛子。云何為菩薩摩訶薩。無盡功德藏回向。佛子。此菩薩摩訶薩。以懺除一切。諸業重障。所起善根。禮敬三世。一切諸佛。所起善根。勸請一切。諸佛說法。所起善根。聞佛說法。精勤修習。悟不思議。廣大境界。所起善根。于去來今。一切諸佛。一切眾生。所有善根。皆生隨喜。所起善根。去來今世。一切諸佛。善根無盡。諸菩薩眾。精勤修習。所得善根。三世諸佛。成等正覺。轉正法輪。調伏眾生。菩薩悉知。發隨喜心。所生善根。三世諸佛。從初發心。修菩薩行。成最正覺。乃至示現入般涅槃。般涅槃已。正法住世。乃至滅盡。于如是等。皆生隨喜。所有善根。菩薩如是。念不可說。諸佛境界。及自境界。乃至菩提。無障礙境。如是廣大。無量差別。一切善根。凡所積集。凡所信解。凡所隨喜。凡所圓滿。凡所成就。凡所修行。凡所獲得。凡所知覺。凡所攝持。凡所增長。悉以回向。莊嚴一切。諸佛國土。如過去世。無邊際劫。一切世界。一切如來。所行之處。所謂。無量無數。佛世界種。佛智所知。菩薩所識。大心所受。莊嚴佛剎。清凈業行。所流所引。應眾生起。如來神力之所示現。諸佛出世。凈業所成。普賢菩薩妙行所興。一切諸佛。于中成道。示現種種自在神力。盡未來際。所有如來。應正等覺。遍法界住。當成佛道。當得一切。清凈莊嚴。功德佛土。盡法界虛空界。無邊無際。無斷無盡。皆從如來。智慧所生。無量妙寶之所莊嚴。所謂。一切香莊嚴。一切華莊嚴。一切衣莊嚴。一切功德藏莊嚴。一切諸佛力莊嚴。一切佛國土莊嚴。如來所都。不可思議。同行宿緣。諸清凈眾。于中止住。未來世中。當成正覺。一切諸佛之所成就。非世所睹。菩薩凈眼。乃能照見。此諸菩薩。具大威德。宿植善根。知一切法。如幻如化。普行菩薩。諸清凈業。入不思議。自在三昧。善巧方便。能作佛事。放佛光明。普照世間。無有限極。現在一切。諸佛世尊。悉亦如是。莊嚴世界。無量形相。無量光色。悉是功德之所成就。無量香無量寶。無量樹無數莊嚴。無數宮殿無數音聲。隨順宿緣。諸善知識。示現一切。功德莊嚴。無有窮盡。所謂一切香莊嚴。一切鬘莊嚴。一切末香莊嚴。一切寶莊嚴。一切幡莊嚴。一切寶繒彩莊嚴。一切寶欄楯莊嚴。阿僧祇金網莊嚴。阿僧祇河莊嚴。阿僧祇云雨莊嚴。阿僧祇音樂。奏微妙音。如是等無量無數。莊嚴之具。莊嚴一切。盡法界虛空界。十方無量。種種業起。佛所了知。佛所宣說。一切世界。其中所有。一切佛土。所謂莊嚴佛土。清凈佛土。平等佛土。妙好佛土。威德佛土。廣大佛土。安樂佛土。不可壞佛土。無盡佛土。無量佛土。無動佛土。無畏佛土。光明佛土。無違逆佛土。可愛樂佛土。普照明佛土。嚴好佛土。精麗佛土。妙巧佛土。第一佛土。勝佛土。殊勝佛土。最勝佛土。極勝佛土。上佛土。無上佛土。無等佛土。無比佛土。無譬諭佛土。如是過去未來現在。一切佛土。所有莊嚴。菩薩摩訶薩。以己善根。發心回向。愿以如是。去來現在。一切諸佛。所有國土。清凈莊嚴。悉以莊嚴于一世界。如彼一切。諸佛國土。所有莊嚴。皆悉成就。皆悉清凈。皆悉聚集。皆悉顯現。皆悉嚴好。皆悉住持。如一世界。如是盡法界虛空界。一切世界。悉亦如是。三世一切。諸佛國土。種種莊嚴。皆悉具足。佛子。菩薩摩訶薩。復以善根。如是回向愿我所修。一切佛剎。諸大菩薩。皆悉充滿。其諸菩薩。體性真實。智慧通達。善能分別一切世界。及眾生界。深入法界。及虛空界。舍離愚癡。成就念佛。念法真實。不可思議。念僧無量。普皆周遍。亦念于舍。法日圓滿。智光普照。見無所礙。從無得生。生諸佛法。為眾勝上善根之主。發生無上菩提之心。住如來力。趣薩婆若。破諸魔業。凈眾生界。深入法性。永離顛倒。善根大愿。皆悉不空。如是菩薩。充滿其土。生如是處。有如是德。常作佛事。得佛菩提。清凈光明。具法界智。現神通力。一身充滿。一切法界。得大智慧。入一切智。所行之境。善能分別。無量無邊。法界句義。于一切剎。皆無所著。而能普現。一切佛土。心如虛空。無有所依。而能分別一切法界。善能入出不可思議甚深三昧。趣薩婆若。住諸佛剎。得諸佛力。開示演說阿僧祇法。而無所畏。隨順三世諸佛善根。普照一切如來法界。悉能受持一切佛法。知阿僧祇。諸語言法。善能演出不可思議。差別音聲。入于無上。佛自在地。普游十方。一切世界。而無障礙。行于無諍無所依法。無所分別。修習增廣菩提之心。得善巧智。善知句義。能隨次第。開示演說。愿令如是。諸大菩薩。莊嚴其國。充滿分布。隨順安住。熏修極熏修。純凈極純凈。恬然宴寂。于一佛剎。隨一方所。皆有如是無數無量。無邊無等。不可數不可稱不可思不可量。不可說。不可說不可說。諸大菩薩。周遍充滿。如一方所。一切方所。亦復如是。如一佛剎。盡虛空遍法界。一切佛剎。悉亦如是。佛子。菩薩摩訶薩。以諸善根。方便回向一切佛剎。方便回向一切菩薩。方便回向一切如來。方便回向一切佛菩提。方便回向一切廣大愿。方便回向一切出要道。方便回向凈一切眾生界。方便回向于一切世界常見諸佛出興于世。方便回向常見如來壽命無量。方便回向常見諸佛遍周法界。轉無障礙不退法輪。佛子。菩薩摩訶薩。以諸善根。如是回向時。普入一切佛國土故。一切佛剎。皆悉清凈。普至一切眾生界故。一切菩薩。皆悉清凈。普愿一切諸佛國土。佛出興故。一切法界。一切佛土。諸如來身。超然出現。佛子。菩薩摩訶薩。以如是等無比回向。趣薩婆若。其心廣大。猶如虛空。無有限量。入不思議。知一切業。及以果報。皆悉寂滅。心常平等。無有邊際。普能遍入一切法界。佛子。菩薩摩訶薩。如是回向時。不分別我及以我所。不分別佛及以佛法。不分別剎及以嚴凈。不分別眾生及以調伏。不分別業及業果報。不著于思及思所起。不壞因。不壞果。不取事。不取法。不謂生死有分別。不謂涅槃恒寂靜。不謂如來證佛境界。無有少法。與法同止。佛子。菩薩摩訶薩。如是回向時。以諸善根。普施眾生。決定成熟。平等教化。無相無緣。無稱量無虛妄。遠離一切分別取著。菩薩摩訶薩。如是回向已。得無盡善根。所謂念三世一切諸佛故。得無盡善根。念一切菩薩故。得無盡善根。凈諸佛剎故。得無盡善根。凈一切眾生界故。得無盡善根。深入法界故。得無盡善根。修無量心。等虛空界故。得無盡善根。深解一切佛境界故。得無盡善根。于菩薩業。勤修習故。得無盡善根。了達三世故。得無盡善根。佛子。菩薩摩訶薩。以一切善根。如是回向時。了一切眾生界。無有眾生。解一切法。無有壽命。知一切法。無有作者。悟一切法。無補伽羅。了一切法。無有忿諍。觀一切法。皆從緣起。無有住處。知一切物。皆無所依。了一切剎。悉無所住。觀一切菩薩行。亦無處所。見一切境界。悉無所有。佛子。菩薩摩訶薩。如是回向時。眼終不見不凈佛剎。亦復不見異相眾生。無有少法為智所入。亦無少智而入于法。解如來身。非如虛空。一切功德。無量妙法。所圓滿故。于一切處。令諸眾生。積集善根。悉充足故。佛子。此菩薩摩訶薩。于念念中。得不可說不可說十力地。具足一切福德。成就清凈善根。為一切眾生福田。此菩薩摩訶薩。成就如意摩尼功德藏。隨有所須。一切樂具。悉皆得故。隨所游方。悉能嚴凈。一切國土。隨所行處。令不可說不可說眾生。皆悉清凈。攝取福德。修治諸行故。佛子。菩薩摩訶薩。如是回向時。修一切菩薩行。福德殊勝。色相無比。威力光明。超諸世間。魔及魔民。莫能瞻對。善根具足。大愿成就。其心彌廣。等一切智。于一念中。悉能周遍。無量佛剎。智力無量。了達一切諸佛境界。于一切佛。得深信解。住無邊智。菩提心力。廣大如法界。究竟如虛空。佛子。是名菩薩摩訶薩第五無盡功德藏回向。菩薩摩訶薩。住此回向。得十種無盡藏。何等為十。所謂得見佛無盡藏。于一毛孔。見阿僧祇諸佛。出興世故。得入法無盡藏。以佛智力。觀一切法。悉入一法故。得憶持無盡藏。受持一切佛所說法。無忘失故。得決定慧無盡藏。善知一切佛所說法。秘密方便故。得解義趣無盡藏。善知諸法。理趣分齊故。得無邊悟解無盡藏。以如虛空智。通達三世一切法故。得福德無盡藏。充滿一切諸眾生意。不可盡故。得勇猛智覺無盡藏。悉能除滅一切眾生愚癡翳故。得決定辯才無盡藏。演說一切佛平等法。令諸眾生。悉解了故。得十力無畏無盡藏。具足一切菩薩所行。以離垢繒。而系其頂。至無障礙一切智故。是為十。佛子。菩薩摩訶薩。以一切善根回向時。得此十種無盡藏。爾時金剛幢菩薩。普觀十方。而說頌言


　菩薩成就深心力　　普于諸法得自在
　以其勸請隨喜福　　無礙方便善回向
　三世所有諸如來　　嚴凈佛剎遍世間
　所有功德靡不具　　回向凈剎亦如是
　三世所有諸佛法　　菩薩皆悉諦思惟
　以心攝取無有余　　如是莊嚴諸佛剎
　盡于三世所有劫　　贊一佛剎諸功德
　三世諸劫猶可盡　　佛剎功德無窮盡
　如是一切諸佛剎　　菩薩悉見無有余
　總以莊嚴一佛土　　一切佛土悉如是
　有諸佛子心清凈　　悉從如來法化生
　一切功德莊嚴心　　一切佛剎皆充滿
　彼諸菩薩悉具足　　無量相好莊嚴身
　辯才演說遍世間　　譬如大海無窮盡
　菩薩安住諸三昧　　一切所行皆具足
　其心清凈無與等　　光明普照十方界
　如是無余諸佛剎　　此諸菩薩皆充滿
　未曾憶念聲聞乘　　亦復不求緣覺道
　菩薩如是心清凈　　善根回向諸群生
　普欲令其成正道　　具足了知諸佛法
　十方所有眾魔怨　　菩薩威力悉摧破
　勇猛智慧無能勝　　決定修行究竟法
　菩薩以此大愿力　　所有回向無留礙
　入于無盡功德藏　　去來現在常無盡
　菩薩善觀諸行法　　了達其性不自在
　既知諸法性如是　　不妄取業及果報
　無有色法無色法　　亦無有想無無想
　有法無法皆悉無　　了知一切無所得
　一切諸法因緣生　　體性非有亦非無
　而于因緣及所起　　畢竟于中無取著
　一切眾生語言處　　于中畢竟無所得
　了知名相皆分別　　明解諸法悉無我
　如眾生性本寂滅　　如是了知一切法
　三世所攝無有余　　剎及諸業皆平等
　以如是智而回向　　隨其悟解福業生
　此諸福相亦如解　　豈復于中有可得
　如是回向心無垢　　永不稱量諸法性
　了達其性皆非性　　不住世間亦不出
　一切所行眾善業　　悉以回向諸群生
　莫不了達其真性　　所有分別皆除遣
　所有一切虛妄見　　悉皆棄舍無有余
　離諸熱惱恒清涼　　住于解脫無礙地
　菩薩不壞一切法　　亦不滅壞諸法性
　解了諸法猶如響　　悉于一切無所著
　了知三世諸眾生　　悉從因緣和合起
　亦知心樂及習氣　　未曾滅壞一切法
　了達業性非是業　　而亦不違諸法相
　又亦不壞業果報　　說諸法性從緣起
　了知眾生無有生　　亦無眾生可流轉
　無實眾生而可說　　但依世俗假宣示　

佛子。云何為菩薩摩訶薩隨順堅固一切善根回向。佛子。此菩薩摩訶薩。或為帝王。臨御大國。威德廣被。名震天下。凡諸怨敵。靡不歸順。發號施令。悉依正法。執持一蓋。溥蔭萬方。周行率土。所向無礙。以離垢繒。而系其頂。于法自在。見者咸伏。不刑不罰。感德從化。以四攝法。攝諸眾生。為轉輪王。一切周給。菩薩摩訶薩。安住如是自在功德。有大眷屬。不可沮壞。離眾過失。見者無厭。福德莊嚴。相好圓滿。形體肢分。均調具足。獲那羅延堅固之身。大力成就。無能屈伏。得清凈業。離諸業障。具足修行一切布施。或施飲食。及諸上味。或施車乘。或施衣服。或施華鬘。雜香涂香。床座房舍。及所住處。上妙燈燭。病緣湯藥。寶器寶車。調良象馬。悉皆嚴飾。歡喜布施。或有來乞王所處座。若蓋若傘。幢幡寶物。諸莊嚴具。頂上寶冠。髻中明珠。乃至王位。皆無所吝。若見眾生。在牢獄中。舍諸財寶。妻子眷屬。乃至以身。救彼令脫。若見獄囚。將欲被戮。即舍其身。以代彼命。或見來乞連膚頂發。歡喜施與。亦無所吝。眼耳鼻舌。及以牙齒。頭頂手足。血肉骨髓。心腎肝肺。大腸小腸。厚皮薄皮。手足諸指。連肉爪甲。以歡喜心。盡皆施與。或為求請未曾有法。投身而下深大火坑。或為護持如來正法。以身忍受一切苦毒。或為求法。乃至一字。悉能遍舍四海之內。一切所有。恒以正法。化導群生。令修善行。舍離諸惡。若見眾生。損敗他形。慈心救之。令舍罪業。若見如來。成最正覺。稱揚贊嘆。普使聞知。或施于地。造立僧坊。房舍殿堂。以為住處。及施僮仆。供承作役。或以自身。施來乞者。或施于佛。為求法故。歡喜踴躍。為眾生故。承事供養。或舍王位。城邑聚落。宮殿園林。妻子眷屬。隨所乞求。悉滿其愿。或舍一切資生之物。普設無遮大施之會。其中眾生。種種福田。或從遠來。或從近來。或賢或愚。或好或丑。若男若女。人與非人。心行不同。所求各異。等皆施與。悉令滿足。佛子。菩薩摩訶薩。如是施時。發善攝心。悉以回向。所謂善攝色。隨順堅固。一切善根。善攝受想行識。隨順堅固。一切善根。善攝王位。隨順堅固。一切善根。善攝眷屬。隨順堅固。一切善根。善攝資具。隨順堅固。一切善根。善攝惠施。隨順堅固。一切善根。佛子。菩薩摩訶薩。隨所施物。無量無邊。以彼善根。如是回向。所謂以上妙食。施眾生時。其心清凈。于所施物。無貪無著。無所顧吝。具足行施。愿一切眾生。得智慧食。心無障礙。了知食性。無所貪著。但樂法喜。出離之食。智慧充滿。以法堅住。攝取善根。法身智身。清凈游行。哀愍眾生。為作福田。現受摶食。是為菩薩摩訶薩布施食時善根回向。佛子。菩薩摩訶薩。若施飲時。以此善根。如是回向。所謂。愿一切眾生。飲法味水。精勤修習。具菩薩道。斷世渴愛。常求佛智。離欲境界。得法喜樂。從清凈法。而生其身。常以三昧。調攝其心。入智慧海。興大法云。霔大法雨。是為菩薩摩訶薩布施飲時善根回向。佛子。菩薩摩訶薩。布施種種。清凈上味。所謂辛酸咸淡。及以甘苦。種種諸味。潤澤具足。能令四大。安隱調和。肌體盈滿。氣力強壯。其心清凈。常得歡喜。咽咀之時。不欬不逆。諸根明利。內藏充實。毒不能侵。病不能傷。始終無患。永得安樂。以此善根。如是回向。所謂愿一切眾生。得最上味。甘露充滿。愿一切眾生。得法智味。了知一切諸味業用。愿一切眾生。得無量法味。了達法界。安住實際。大法城中。愿一切眾生。作大法云。周遍法界。普雨法雨。教化調伏一切眾生。愿一切眾生。得勝智味。無上法喜。充滿身心。愿一切眾生。得無貪著。一切上味。不染世間。一切諸味。常勤修習一切佛法。愿一切眾生。得一法味。了諸佛法。悉無差別。愿一切眾生。得最勝味。乘一切智。終無退轉。愿一切眾生。得入諸佛無異法味。悉能分別一切諸根。愿一切眾生。法味增益。常得滿足。無礙佛法。是為菩薩摩訶薩布施味時善根回向。為令一切眾生。勤修福德。皆悉具足。無礙智身故。佛子。菩薩摩訶薩。施車乘時。以諸善根。如是回向。所謂愿一切眾生。皆得具足一切智乘。乘于大乘。不可壞乘。最勝乘。最上乘。速疾乘。大力乘。福德具足乘。出世間乘。出生無量諸菩薩乘。是為菩薩摩訶薩施車乘時善根回向。佛子。菩薩摩訶薩。布施衣時。以諸善根。如是回向。所謂愿一切眾生。得慚愧衣。以覆其身。舍離邪道。露形惡法。顏色潤澤。皮膚細軟。成就諸佛。第一之樂。得最清凈。一切種智。是為菩薩摩訶薩布施衣時善根回向。佛子。菩薩摩訶薩。常以種種。名華布施。所謂微妙香華。種種色華。無量奇妙華。善見華。可喜樂華。一切時華。天華人華。世所珍愛華。甚芬馥悅意華。以如是等無量妙華。供養一切現在諸佛。及佛滅后。所有塔廟。或以供養說法之人。或以供養比丘僧寶。一切菩薩。諸善知識。聲聞獨覺。父母宗親。下至自身。及余一切貧窮孤露。布施之時。以諸善根。如是回向。所謂愿一切眾生。皆得諸佛三昧之華。悉能開敷一切諸法。愿一切眾生。皆得如佛。見者歡喜。心無厭足。愿一切眾生。所見順愜。心無動亂。愿一切眾生。具行廣大清凈之業。愿一切眾生。常念善友。心無變異。愿一切眾生。如阿伽陀藥。能除一切煩惱眾毒。愿一切眾生。成滿大愿。皆悉得為無上智王。愿一切眾生。智慧日光。破愚癡暗。愿一切眾生。菩提凈月。增長滿足。愿一切眾生。入大寶洲。見善知識。具足成就一切善根。是為菩薩摩訶薩布施華時善根回向。為令眾生。皆得清凈。無礙智故。佛子。菩薩摩訶薩。布施鬘時。以諸善根。如是回向。所謂愿一切眾生。人所樂見。見者欽嘆。見者親善。見者愛樂。見者渴仰。見者除憂。見者生喜。見者離惡。見者常得親近于佛。見者清凈。獲一切智。是為菩薩摩訶薩布施鬘時善根回向。佛子。菩薩摩訶薩。布施香時。以諸善根。如是回向。愿一切眾生。具足戒香。得不缺戒。不雜戒。不污戒。無悔戒。離纏戒。無熱戒。無犯戒。無邊戒。出世戒。菩薩波羅蜜戒。愿一切眾生。以是戒故。皆得成就諸佛戒身。是為菩薩摩訶薩布施香時善根回向。為令眾生。悉得圓滿無礙戒蘊故。佛子。菩薩摩訶薩。施涂香時。以諸善根。如是回向。所謂。愿一切眾生。施香普熏。悉能惠舍一切所有。愿一切眾生。戒香普熏。得于如來究竟凈戒。愿一切眾生。忍香普熏。離于一切險害之心。愿一切眾生。精進香普熏。常服大乘。精進甲胄。愿一切眾生。定香普熏。安住諸佛。現前三昧。愿一切眾生。慧香普熏。一念得成無上智王。愿一切眾生。法香普熏。于無上法。得無所畏。愿一切眾生。德香普熏。成就一切大功德智。愿一切眾生。菩提香普熏。得佛十力。到于彼岸。愿一切眾生。清凈白法。妙香普熏。永滅一切不善之法。是為菩薩摩訶薩施涂香時善根回向。佛子。菩薩摩訶薩。施床座時。以諸善根。如是回向。所謂愿一切眾生。得諸天床座。證大智慧。愿一切眾生。得賢圣床座。舍凡夫意。住菩提心。愿一切眾生。得安樂床座。永離一切生死苦惱。愿一切眾生。得究竟床座。得見諸佛。自在神通。愿一切眾生。得平等床座。恒普熏修一切善法。愿一切眾生。得最勝床座。具清凈業。世無與等。愿一切眾生。得安隱床座。證真實法。具足究竟。愿一切眾生。得清凈床座。修習如來。凈智境界。愿一切眾生。得安住床座。得善知識。常隨覆護。愿一切眾生。得師子床座。常如如來。右脅而臥。是為菩薩摩訶薩施床座時善根回向。為令眾生。修習正念。善護諸根故。佛子。菩薩摩訶薩。施房舍時。以諸善根。如是回向。所謂愿一切眾生。皆得安住。清凈佛剎。精勤修習一切功德。安住甚深。三昧境界。舍離一切住處執著。了諸住處。皆無所有。離諸世間。住一切智。攝取一切諸佛所住。住究竟道。安樂住處。恒住第一清凈善根。終不舍離佛無上住是為菩薩摩訶薩施房舍時善根回向。為欲利益一切眾生。隨其所應。思惟救護故。佛子。菩薩摩訶薩。施住處時。以諸善根。如是回向。所謂愿一切眾生。常獲善利其心安樂。愿一切眾生。依如來住。依大智住。依善智識住。依尊勝住。依善行住。依大慈住。依大悲住。依六波羅蜜住。依大菩提心住。依一切菩薩道住。是為菩薩摩訶薩施住處時善根回向。為令一切。福德清凈故。究竟清凈故。智清凈故。道清凈故。法清凈故。戒清凈故。志樂清凈故。信解清凈故。愿清凈故。一切神通功德清凈故。佛子。菩薩摩訶薩。施諸燈明。所謂酥燈油燈。寶燈摩尼燈。漆燈火燈。沉水燈栴檀燈。一切香燈。無量色光燈。施如是等無量燈時。為欲利益一切眾生。為欲攝受一切眾生。以此善根。如是回向。所謂愿一切眾生。得無量光。普照一切諸佛正法。愿一切眾生。得清凈光。照見世間。極微細色。愿一切眾生。得離翳光。了眾生界。空無所有。愿一切眾生。得無邊光。身出妙光。普照一切。愿一切眾生。得普照光。于諸佛法。心無退轉。愿一切眾生。得佛凈光。一切剎中。悉皆顯現。愿一切眾生。得無礙光。一光遍照。一切法界。愿一切眾生。得無斷光。照諸佛剎。光明不斷。愿一切眾生。得智幢光。普照世間。愿一切眾生。得無量色光。照一切剎。示現神力。菩薩如是。施燈明時。為欲利益一切眾生。安樂一切眾生故。以此善根。隨逐眾生。以此善根。攝受眾生。以此善根。分布眾生。以此善根。慈愍眾生。以此善根。覆育眾生。以此善根。救護眾生。以此善根。充滿眾生。以此善根。緣念眾生。以此善根。等益眾生。以此善根。觀察眾生。是為菩薩摩訶薩施燈明時善根回向。如是回向。無有障礙。普令眾生。住善根中。佛子。菩薩摩訶薩。施湯藥時。以諸善根。如是回向。所謂愿一切眾生。于諸蓋纏究竟得出。愿一切眾生。永離病身。得如來身。愿一切眾生。作大良藥。滅除一切不善之病。愿一切眾生。成阿伽陀藥。安住菩薩不退轉地。愿一切眾生。成如來藥。能拔一切煩惱毒箭。愿一切眾生。親近賢圣。滅諸煩惱。修清凈行。愿一切眾生。作大藥王。永除眾病。不令重發。愿一切眾生。作不壞藥樹。悉能救療一切眾生。愿一切眾生。得一切智光。出眾病箭。愿一切眾生。善解世間。方藥之法。所有疾病。為其救療。菩薩摩訶薩。施湯藥時。為令一切眾生。永離眾病故。究竟安隱故。究竟清凈故。如佛無病故。拔除一切病箭故。得無盡堅固身故。得金剛圍山所不壞身故。得堅固滿足力故。得圓滿不可奪佛樂故。得一切佛。自在堅固身故。以諸善根。如是回向。佛子。菩薩摩訶薩。悉能惠施一切器物。所謂黃金器。盛滿雜寶。白銀器。盛眾妙寶。琉璃器。盛種種寶。玻璃器。盛滿無量寶莊嚴具。硨磲器。盛赤真珠。碼瑙器。盛滿珊瑚摩尼珠寶。白玉器。盛眾美食。栴檀器。盛天衣服。金剛器。盛眾妙香。無量無數。種種寶器。盛無量無數。種種眾寶。或施諸佛。信佛福田。不思議故。或施菩薩。知善知識。難值遇故。或施圣僧。為令佛法。久住世故。或施聲聞。及辟支佛。于諸圣人。生凈信故。或施父母。為尊重故。或施師長。為恒誘誨。令依圣教。修功德故。或施下劣。貧窮孤露。大慈大悲。愛眼等視諸眾生故。專意滿足。去來今世。一切菩薩。檀波羅蜜故。以一切物。普施一切。終不厭舍。諸眾生故。如是施時。于其施物。及以受者。皆無所著。菩薩摩訶薩。以如是等種種寶器。盛無量寶。而布施時。以諸善根。如是回向。所謂愿一切眾生。成等虛空無邊藏器。念力廣大。悉能受持世出世間。一切經書。無有忘失。愿一切眾生。成清凈器。能悟諸佛甚深正法。愿一切眾生。成無上寶器。悉能受持三世佛法。愿一切眾生。成就如來。廣大法器。以不壞信。攝受三世佛菩提法。愿一切眾生。成就最勝。寶莊嚴器。住大威德。菩提之心。愿一切眾生。成就功德。所依處器。于諸如來。無量智慧。生凈信解。愿一切眾生。成就趣入一切智器。究竟如來無礙解脫。愿一切眾生。得盡未來劫。菩薩行器。能令眾生。普皆安住。一切智力。愿一切眾生。成就三世。諸佛種性。勝功德器。一切諸佛。妙音所說。悉能受持。愿一切眾生。成就容納。盡法界虛空界。一切世界。一切如來。眾會道場器。為大丈夫。贊說之首。勸請諸佛。轉正法輪。是為菩薩摩訶薩布施器時善根回向。為欲普令一切眾生。皆得圓滿。普賢菩薩。行愿器故

大方廣佛華嚴經卷第二十五大方廣佛華嚴經卷第二十六

　　　　于闐國三藏實叉難陀奉　制譯


　　十回向品第二十五之四

佛子。菩薩摩訶薩。以種種車。眾寶嚴飾。奉施諸佛。及諸菩薩。師長善友。聲聞緣覺。如是無量種種福田。乃至貧窮。孤露之者。此諸人眾。或從遠來。或從近來。或承菩薩名聞故來。或是菩薩因緣故來。或聞菩薩。往昔所發。施愿故來。或是菩薩。心愿請來。菩薩是時。或施寶車。或施金車。悉妙莊嚴。鈴網覆上。寶帶垂下。或施上妙。琉璃之車。無量珍奇。以為嚴飾。或復施與白銀之車。覆以金網。駕以駿馬。或復施與無量雜寶。所莊嚴車。覆以寶網。駕以香象。或復施與栴檀之車。妙寶為輪。雜寶為蓋。寶師子座。敷置嚴好。百千采女。列坐其上。十萬丈夫。牽御而行。或復施與玻璃寶車。眾雜妙寶。以為嚴飾。端正女人。充滿其中。寶帳覆上。幢幡侍側。或復施與碼瑙藏車。飾以眾寶。熏諸雜香。種種妙華。散布莊嚴。百千采女。持寶瓔珞。駕馭均調。涉險能安。或復施與堅固香車。眾寶為輪。莊嚴巨麗。寶帳覆上。寶網垂下。種種寶衣。敷布其中。清凈好香。流芬外徹。其香美妙。稱悅人心。無量諸天。翼從而行。載以眾寶。隨時給施。或復施與光明寶車。種種諸寶。妙色映徹。眾妙寶網。羅覆其上。雜寶瓔珞。周匝垂下。散以末香。內外芬潔。所愛男女。悉載其上。佛子。菩薩摩訶薩。以如是等眾妙寶車。奉施佛時。以此善根。如是回向。所謂愿一切眾生。悉解供養。最上福田。深信施佛。得無量報。愿一切眾生。一心向佛。常遇無量。清凈福田。愿一切眾生。于諸如來。無所吝惜。具足成就大舍之心。愿一切眾生。于諸佛所。修行施行。離二乘愿。逮得如來無礙解脫一切智智。愿一切眾生。于諸佛所。行無盡施。入佛無量功德智慧。愿一切眾生。入佛勝智。得成清凈無上智王。愿一切眾生。得佛遍至無礙神通。隨所欲往。靡不自在。愿一切眾生。深入大乘。獲無量智。安住不動。愿一切眾生。皆能出生一切智法。為諸天人。最上福田。愿一切眾生。于諸佛所。無嫌恨心。勤種善根。樂求佛智。愿一切眾生。任運能往一切佛剎。一剎那中。普周法界。而無懈倦。愿一切眾生。逮得菩薩。自在神通。分身遍滿等虛空界。一切佛所。親近供養。愿一切眾生。得無比身。遍往十方。而無厭倦。愿一切眾生。得廣大身。飛行迅疾。隨意所往。終無懈退。愿一切眾生。得佛究竟。自在威力。一剎那中。盡虛空界。悉現諸佛神通變化。愿一切眾生。修安樂行。隨順一切。諸菩薩道。愿一切眾生。得速疾行。究竟十力。智慧神通。愿一切眾生。普入法界。十方國土。悉盡邊際。等無差別。愿一切眾生。行普賢行。無有退轉。到于彼岸。成一切智。愿一切眾生。升于無比。智慧之乘。隨順法性。見如實理。是為菩薩摩訶薩以眾寶車奉施現在一切諸佛及佛滅后所有塔廟善根回向。為令眾生。得于如來。究竟出離。無礙乘故。佛子。菩薩摩訶薩。以眾寶車。施菩薩等善知識時。以諸善根。如是回向。所謂愿一切眾生。心常憶持善知識教。專勤守護。令不忘失。愿一切眾生。與善知識。同一義利。普攝一切。與共善根。愿一切眾生。近善知識。尊重供養。悉舍所有。順可其心。愿一切眾生。得善志欲。隨逐善友。未嘗舍離。愿一切眾生。常得值遇諸善知識。專意承奉。不違其教。愿一切眾生。樂善知識。常不舍離。無間無雜。亦無誤失。愿一切眾生。能以其身。施善知識。隨其教命。靡有違逆。愿一切眾生。為善知識之所攝受。修習大慈。遠離諸惡。愿一切眾生。隨善知識。聽聞諸佛所說正法。愿一切眾生。與善知識。同一善根。清凈業果。與諸菩薩。同一行愿。究竟十力。愿一切眾生。悉能受持善知識法。逮得一切三昧境界。智慧神通。愿一切眾生。悉能受持一切正法。修習諸行。到于彼岸。愿一切眾生。乘于大乘。無所障礙。究竟成就一切智道。愿一切眾生。悉得上于一切智乘。至安隱處。無有退轉。愿一切眾生。知如實行。隨其所聞一切佛法。皆得究竟。永無忘失。愿一切眾生。普為諸佛之所攝受。得無礙智。究竟諸法。愿一切眾生。得無退失。自在神通。所欲往詣。一念皆到。愿一切眾生。往來自在。廣行化導。令住大乘。愿一切眾生。所行不空。載以智乘。到究竟位。愿一切眾生。得無礙乘。以無礙智。至一切處。是為菩薩摩訶薩施善知識種種車時善根回向。為令眾生。功德具足。與佛菩薩。等無異故。佛子。菩薩摩訶薩。以眾寶車。布施僧時。起學一切施心。智善了心。凈功德心。隨順舍心。僧寶難遇心。深信僧寶心。攝持正教心。住勝志樂。得未曾有。為大施會。出生無量廣大功德。深信佛教。不可沮壞。以諸善根。如是回向。所謂愿一切眾生。普入佛法。憶持不忘。愿一切眾生。離凡愚法。入賢圣處。愿一切眾生。速入圣位。能以佛法。次第開誘。愿一切眾生。舉世宗重。言必信用。愿一切眾生。善入一切諸法平等。了知法界。自性無二。愿一切眾生。從于如來智境而生。諸調順人。所共圍繞。愿一切眾生。住離染法。滅除一切煩惱塵垢。愿一切眾生。皆得成就無上僧寶。離凡夫地。入賢圣眾。愿一切眾生。勤修善法。得無礙智。具圣功德。愿一切眾生。得智慧心。不著三世。于諸眾中。自在如王。愿一切眾生。乘智慧乘。轉正法輪。愿一切眾生。具足神通。一念能往不可說不可說世界。愿一切眾生。乘虛空身。于諸世間。智慧無礙。愿一切眾生。普入一切。虛空法界。諸佛眾會。成就第一波羅蜜行。愿一切眾生。得輕舉身。殊勝智慧。悉能遍入一切佛剎。愿一切眾生。獲無邊際。善巧神足。于一切剎。普現其身。愿一切眾生。得于一切無所依身。以神通力。如影普現。愿一切眾生。得不思議。自在神力。隨應可化。即現其前。教化調伏。愿一切眾生。得入法界。無礙方便。一念遍游十方國土。是為菩薩摩訶薩施僧寶車善根回向。為令眾生。普乘清凈。無上智乘。于一切世間。轉無礙法。智慧輪故。佛子。菩薩摩訶薩。以眾寶車。布施聲聞。獨覺之時。起如是心。所謂福田心。尊敬心。功德海心。能出生功德智慧心。從如來功德勢力所生心。百千億那由他劫修習心。能于不可說劫修菩薩行心。解脫一切魔系縛心。摧滅一切魔軍眾心。慧光照了無上法心。以此施車。所有善根。如是回向。所謂。愿一切眾生。為世所信。第一福田。具足無上。檀波羅蜜。愿一切眾生。離無益語。常樂獨處。心無二念。愿一切眾生。成最第一。清凈福田攝諸眾生。令修福業。愿一切眾生。成智慧淵。能與眾生。無量無數。善根果報。愿一切眾生。住無礙行。滿足清凈。第一福田。愿一切眾生。住無諍法。了一切法。皆無所作。無性為性。愿一切眾生。常得親近。最上福田。具足修成。無量福德。愿一切眾生。能現無量。自在神通。以凈福田。攝諸含識。愿一切眾生。具足無盡。功德福田。能與眾生。如來十力。第一乘果。愿一切眾生。為能辨果。真實福田。成一切智。無盡福聚。愿一切眾生。得滅罪法。悉能受持所未曾聞。佛法句義。愿一切眾生。常勤聽受一切佛法。聞悉解悟。無空過者。愿一切眾生。聽聞佛法。通達究竟如其所聞。隨順演說。愿一切眾生。于如來教。信解修行。舍離一切九十六種外道邪見。愿一切眾生。常見賢圣。增長一切最勝善根。愿一切眾生。心常信樂。智行之士。與諸圣哲。同止共歡。愿一切眾生。聽聞佛名。悉不唐捐。隨其所聞。咸得目見。愿一切眾生。善分別知。諸佛正教。悉能守護持佛法者。愿一切眾生。常樂聽聞一切佛法。受持讀誦。開示照了。愿一切眾生。信解佛教。如實功德。悉舍所有。恭敬供養。是為菩薩摩訶薩施聲聞獨覺種種車時善根回向。為令眾生皆得成就清凈第一。智慧神通。精進修行。無有懈怠。獲一切智。力無畏故。佛子。菩薩摩訶薩。以眾寶車。施諸福田。乃至貧窮。孤獨者時。隨其所求。一切悉舍。心生歡喜。無有厭倦。仍向彼人。自悔責言。我應往就供養供給。不應勞汝。遠來疲頓。言已拜跪。問訊起居。凡有所須。一切施與。或時施彼摩尼寶車。以閻浮提。第一女寶充滿其上。或復施與金莊嚴車。人間女寶。充滿其上。或復施與妙琉璃車。內宮妓女。充滿其上。或施種種。奇妙寶車。童女充滿。如天采女。或施無數。寶莊嚴車。寶女滿中。柔明辯慧。或施所乘。妙栴檀車。或復施與玻璃寶車。悉載寶女。充滿其上。顏容端正。色相無比。袨服莊嚴。見者欣悅。或復施與碼瑙寶車。灌頂王子。身載其上。或時施與堅固香車。所有男女。悉載其中。或施一切寶莊嚴車。載以難舍親善眷屬。佛子。菩薩摩訶薩。以如是等無量寶車。隨其所求。恭敬施與。皆令遂愿。歡喜滿足。以此善根。如是回向。所謂愿一切眾生。乘不退轉。無障礙輪。廣大之乘。詣不可議。菩提樹下。愿一切眾生。乘清凈因。大法智乘。盡未來劫。修菩薩行。永不退轉。愿一切眾生。乘一切法。無所有乘。永離一切。分別執著。而常修習一切智道。愿一切眾生。乘無諂誑。正直之乘。往諸佛剎。自在無礙。愿一切眾生。隨順安住一切智乘。以諸佛法。共相娛樂。愿一切眾生。皆乘菩薩。清凈行乘。具足菩薩。十出離道。及三昧樂。愿一切眾生。乘四輪乘。所謂住好國土。依止善人。集勝福德。發大誓愿。以此成滿一切菩薩。清凈梵行。愿一切眾生。得普照十方。法光明乘。修學一切如來智力。愿一切眾生。乘佛法乘。到一切法。究竟彼岸。愿一切眾生。載眾福善。難思法乘。普示十方。安隱正道。愿一切眾生。乘大施乘。舍慳吝垢。愿一切眾生。乘凈戒乘。持等法界。無邊凈戒。愿一切眾生。乘忍辱乘。常于眾生。離嗔濁心。愿一切眾生。乘大精進不退轉乘。堅修勝行。趣菩提道。愿一切眾生。乘禪定乘。速至道場。證菩提智。愿一切眾生。乘于智慧。巧方便乘。化身充滿。一切法界。諸佛境界。愿一切眾生。乘法王乘。成就無畏。恒普惠施。一切智法。愿一切眾生。乘無所著。智慧之乘。悉能遍入一切十方。于真法性。而無所動。愿一切眾生。乘于一切諸佛法乘。示現受生。遍十方剎。而不失壞大乘之道。愿一切眾生。乘一切智最上寶乘。滿足普賢菩薩行愿。而無厭倦。是為菩薩摩訶薩以眾寶車施諸福田乃至貧窮孤露之人善根回向。為令眾生。具無量智。歡喜踴躍。究竟皆得一切智乘故。佛子。菩薩摩訶薩。布施象寶。其性調順。七支具足。年齒盛壯。六牙清凈。口色紅赤。猶如蓮華。形體鮮白。譬如雪山。金幢為飾。寶網羅覆。種種妙寶。莊嚴其鼻。見者欣玩。無有厭足。超步萬里。曾不疲倦。或復施與調良馬寶。諸相具足。猶如天馬。妙寶月輪。以為光飾。真金鈴網。羅覆其上。行步平正。乘者安隱。隨意所往。迅疾如風。游歷四洲。自在無礙。菩薩以此象寶馬寶。或奉養父母。及善知識。或給施貧乏。苦惱眾生。其心曠然。不生悔吝。但倍增欣慶。益加悲愍。修菩薩德。凈菩薩心。以此善根。如是回向。所謂愿一切眾生。住調順乘。增長一切菩薩功德。愿一切眾生。得善巧乘。能隨出生一切佛法。愿一切眾生。得信解乘。普照如來無礙智力。愿一切眾生。得發趣乘。能普發興一切大愿。愿一切眾生。具足平等。波羅蜜乘。成滿一切。平等善根。愿一切眾生。成就寶乘。生諸佛法。無上智寶。愿一切眾生。成就菩薩行莊嚴乘。開敷菩薩。諸三昧華。愿一切眾生。得無邊速疾乘。于無數劫。凈菩薩心。精勤思惟。了達諸法。愿一切眾生。成就最勝。調順大乘。以善方便。具菩薩地。愿一切眾生。成最高廣。堅固大乘。普能運載一切眾生。皆得至于一切智位。是為菩薩摩訶薩施象馬時善根回向。為令眾生。皆得乘于無礙智乘。圓滿究竟。至佛乘故

佛子。菩薩摩訶薩。布施座時。或施所處。師子之座。其座高廣殊特妙好。琉璃為足。金縷所成。柔軟衣服。以敷其上。建以寶幢。熏諸妙香。無量雜寶。莊嚴之具。以為莊校。金網覆上。寶鐸風搖。出妙音聲。奇珍萬計。周匝填飾。一切臣民。所共瞻仰。灌頂大王。獨居其上。宣布法化。萬邦遵奉。其王復以妙寶嚴身。所謂普光明寶。帝青寶。大帝青寶。勝藏摩尼寶。明凈如日。清涼猶月。周匝繁布。譬如眾星。上妙莊嚴。第一無比。海殊妙寶。海堅固幢寶。奇文異表。種種莊嚴。于大眾中。最尊最勝。閻浮檀金。離垢寶繒。以冠其首。享灌頂位。王閻浮提。具足無量大威德力。以慈為主。伏諸怨敵。教令所行。靡不承順。時轉輪王。以如是等百千萬億。無量無數。寶莊嚴座。施于如來。第一福田。及諸菩薩。真善知識。賢圣僧寶。說法之師。父母宗親。聲聞獨覺。及以發趣菩薩乘者。或如來塔。乃至一切。貧窮孤露。隨其所須悉皆施與。以此善根。如是回向。所謂愿一切眾生。坐菩提座。悉能覺悟諸佛正法。愿一切眾生。處自在座。得法自在。諸金剛山。所不能壞。能悉摧伏一切魔軍。愿一切眾生。得佛自在。師子之座。一切眾生之所瞻仰。愿一切眾生。得不可說不可說種種殊妙。寶莊嚴座。于法自在。化導眾生。愿一切眾生。得三種世間。最殊勝座。廣大善根之所嚴飾。愿一切眾生。得周遍不可說不可說世界座。阿僧祇劫嘆之無盡。愿一切眾生。得大深密。福德之座。其身充滿。一切法界。愿一切眾生。得不思議。種種寶座。隨其本愿所念眾生。廣開法施。愿一切眾生。得善妙座。現不可說。諸佛神通。愿一切眾生。得一切寶座。一切香座。一切華座。一切衣座。一切鬘座。一切摩尼座。一切琉璃等。不思議種種寶座。無量不可說世界座。一切世間。莊嚴清凈座。一切金剛座。示現如來。威德自在。成最正覺。是為菩薩摩訶薩。施寶座時。善根回向。為令眾生獲離世間。大菩提座。自然覺悟一切佛法故。佛子。菩薩摩訶薩。施諸寶蓋。此蓋殊特。尊貴所用。種種大寶。而為莊嚴。百千億那由他。上妙蓋中。最為第一。眾寶為竿。妙網覆上。寶繩金鈴。周匝垂下。摩尼瓔珞。次第懸布。微風吹動。妙音克諧。珠玉寶藏。種種充滿。無量奇珍。悉以嚴飾。栴檀沉水。妙香普熏。閻浮檀金。光明清凈。如是無量百千億那由他阿僧祇。眾妙寶物。具足莊嚴。以清凈心。奉施于佛。及佛滅后。所有塔廟。或為法故。施諸菩薩。及善知識。名聞法師。或施父母。或施僧寶。或復奉施一切佛法。或施種種。眾生福田。或施師僧。及諸尊宿。或施初發菩提之心。乃至一切。貧窮孤露。隨有求者。悉皆施與。以此善根。如是回向。所謂愿一切眾生。勤修善根。以覆其身。常為諸佛之所庇蔭。愿一切眾生功德智慧以為其蓋。永離世間一切煩惱。愿一切眾生覆以善法除滅世間塵垢熱惱。愿一切眾生。得智慧藏。令眾樂見。心無厭足。愿一切眾生。以寂靜白法。而自覆蔭。皆得究竟。不壞佛法。愿一切眾生。善覆其身。究竟如來。清凈法身。愿一切眾生。作周遍蓋。十力智慧。遍覆世間。愿一切眾生。得妙智慧。出過三世。無所染著。愿一切眾生。得應供蓋。成勝福田。受一切供。愿一切眾生。得最上蓋。獲無上智。自然覺悟。是為菩薩摩訶薩布施蓋時善根回向。為令一切眾生。得自在蓋。能持一切諸善法故。為令一切眾生。能以一蓋。普覆一切。虛空法界。一切剎土。示現諸佛。自在神通。無退轉故。為令一切眾生。能以一蓋。莊嚴十方。一切世界。供養佛故。為令一切眾生。以妙幢幡。及諸寶蓋。供養一切。諸如來故。為令一切眾生。得普莊嚴蓋。遍覆一切。諸佛國土。盡無余故。為令一切眾生。得廣大蓋。普蓋眾生。皆令于佛。生信解故。為令一切眾生。以不可說。眾妙寶蓋。供養一佛。于不可說。一一佛所。皆如是故。為令一切眾生。得佛菩提。高廣之蓋。普覆一切。諸如來故。為令一切眾生。得一切摩尼。寶莊嚴蓋。一切寶瓔珞莊嚴蓋。一切堅固。香莊嚴蓋。種種寶清凈莊嚴蓋。無量寶清凈莊嚴蓋。廣大寶清凈莊嚴蓋。寶網彌覆寶鈴垂下。隨風搖動。出微妙音。普覆法界虛空界。一切世界。諸佛身故。為令一切眾生。得無障無礙智。莊嚴蓋。普覆一切諸如來故。又欲令一切眾生。得第一智慧故。又欲令一切眾生。得佛功德莊嚴故。又欲令一切眾生。于佛功德。生清凈欲愿心故。又欲令一切眾生。得無量無邊。自在心寶故。又欲令一切眾生。滿足諸法自在智故。又欲令一切眾生。以諸善根。普覆一切故。又欲令一切眾生。成就最勝。智慧蓋故。又欲令一切眾生。成就十力。普遍蓋故。又欲令一切眾生。能以一蓋。彌覆法界。諸佛剎故。又欲令一切眾生。于法自在為法王故。又欲令一切眾生。得大威德。自在心故。又欲令一切眾生。得廣大智。恒無絕故。又欲令一切眾生。得無量功德。普覆一切。皆究竟故。又欲令一切眾生。以諸功德。蓋其心故。又欲令一切眾生。以平等心。覆眾生故。又欲令一切眾生。得大智慧。平等蓋故。又欲令一切眾生。具大回向。巧方便故。又欲令一切眾生。獲勝欲樂。清凈心故。又欲令一切眾生。得善欲樂。清凈意故。又欲令一切眾生。得大回向。普覆一切。諸眾生故。佛子。菩薩摩訶薩。或施種種上妙幢幡。眾寶為竿。寶繒為幡。種種雜彩。以為其幢。寶網垂覆。光色遍滿。寶鐸微搖。音節相和。奇特妙寶。形如半月。閻浮檀金。光逾皦日。悉置幢上。隨諸世界。業果所現。種種妙物。以為嚴飾。如是無數。千萬億那由他。諸妙幢幡。接影連輝遞相間發。光明嚴潔。周遍大地。充滿十方。虛空法界。一切佛剎。菩薩摩訶薩。凈心信解。以如是等。無量幢幡。或施現在。一切諸佛。及佛滅后。所有塔廟。或施法寶。或施僧寶。或施菩薩。諸善知識。或施聲聞。及辟支佛。或施大眾。或施別人。諸來求者。普皆施與。以此善根。如是回向。所謂愿一切眾生。皆能建立一切善根。福德幢幡。不可毀壞。愿一切眾生。建一切法。自在幢幡。尊重愛樂。勤加守護。愿一切眾生。常以寶繒。書寫正法。護持諸佛。菩薩法藏。愿一切眾生。建高顯幢。然智慧燈。普照世間。愿一切眾生。立堅固幢。悉能摧殄一切魔業。愿一切眾生。建智力幢。一切諸魔。所不能壞。愿一切眾生。得大智慧。那羅延幢。摧滅一切。世間幢幡。愿一切眾生。得智慧日。大光明幢。以智日光。普照法界。愿一切眾生。具足無量。寶莊嚴幢。充滿十方一切世界。供養諸佛。愿一切眾生。得如來幢。摧滅一切。九十六種。外道邪見。是為菩薩摩訶薩施幢幡時善根回向。為令一切眾生。得甚深高廣。菩薩行幢。及諸菩薩。神通行幢。清凈道故。佛子。菩薩摩訶薩。開眾寶藏。以百千億那由他。諸妙珍寶。給施無數。一切眾生。隨意與之。心無吝惜。以諸善根。如是回向。所謂愿一切眾生。常見佛寶。舍離愚癡。修行正念。愿一切眾生。皆得具足法寶光明。護持一切諸佛法藏。愿一切眾生。能悉攝受一切僧寶。周給供養。恒無厭足。愿一切眾生。得一切智。無上心寶。凈菩提心。無有退轉。愿一切眾生。得智慧寶。普入諸法。心無疑惑。愿一切眾生。具足菩薩。諸功德寶。開示演說。無量智慧。愿一切眾生。得于無量。妙功德寶。修成正覺。十力智慧。愿一切眾生。得妙三昧。十六智寶。究竟成滿。廣大智慧。愿一切眾生。成就第一。福田之寶。悟入如來。無上智慧。愿一切眾生。得成第一。無上寶主。以無盡辯。開演諸法。是為菩薩摩訶薩施眾寶時善根回向。為令一切眾生。皆得成滿第一智寶。如來無礙。凈眼寶故。佛子。菩薩摩訶薩。或以種種。妙莊嚴具。而為布施。所謂一切身莊嚴具。令身凈妙。靡不稱可。菩薩摩訶薩。等觀一切。世間眾生。猶如一子。欲令皆得身凈莊嚴。成就世間。最上安樂。佛智慧樂。安住佛法。利益眾生。以如是等。百千億那由他。種種殊妙。寶莊嚴具。勤行布施。行布施時。以諸善根。如是回向。所謂愿一切眾生。成就無上。妙莊嚴具。以諸清凈。功德智慧。莊嚴人天。愿一切眾生。得清凈莊嚴相。以凈福德。莊嚴其身。愿一切眾生。得上妙莊嚴相。以百福相。莊嚴其身。愿一切眾生。得不雜亂莊嚴相。以一切相。莊嚴其身。愿一切眾生。得善凈語言莊嚴相。具足種種。無盡辯才。愿一切眾生。得一切功德。聲莊嚴相。其音清凈。聞者喜悅。愿一切眾生。得可愛樂。諸佛語言莊嚴相令。諸眾生聞法歡喜。修清凈行。愿一切眾生。得心莊嚴相。入深禪定。普見諸佛。愿一切眾生。得總持莊嚴相。照明一切諸佛正法。愿一切眾生。得智慧莊嚴相。以佛智慧。莊嚴其心。是為菩薩摩訶薩惠施一切莊嚴具時善根回向。為令眾生。具足一切。無量佛法。功德智慧。圓滿莊嚴。永離一切憍慢放逸故。佛子。菩薩摩訶薩。以受灌頂。自在王位。摩尼寶冠。及髻中珠。普施眾生。心無吝惜。常勤修習。為大施主。修學施慧。增長舍根。智慧善巧。其心廣大。給施一切。以彼善根。如是回向。所謂愿一切眾生。得諸佛法之所灌頂。成一切智。愿一切眾生。具足頂髻。得第一智。到于彼岸。愿一切眾生。以妙智寶。普攝眾生。皆令究竟功德之頂。愿一切眾生。皆得成就智慧寶頂。堪受世間之所禮敬。愿一切眾生。以智慧冠。莊嚴其首。為一切法自在之王。愿一切眾生。智慧明珠。系其頂上。一切世間。無能見者。愿一切眾生。皆悉堪受世間頂禮。成就慧頂。照明佛法。愿一切眾生。首冠十力。莊嚴之冠。智慧寶海。清凈具足。愿一切眾生。至大地頂。得一切智。究竟十力。破欲界頂。諸魔眷屬。愿諸眾生。得成第一。無上頂王。獲一切智。光明之頂。無能映奪。是為菩薩摩訶薩施寶冠時善根回向。為令眾生。得第一智。最清凈處。智慧摩尼。妙寶冠故。佛子。菩薩摩訶薩。見有眾生。處在牢獄。黑暗之處。杻械枷鎖。檢系其身。起坐不安。眾苦競集。無有親識。無歸無救。裸露饑羸。酸劇難忍。菩薩見已。舍其所有。一切財寶。妻子眷屬。及以自身。于牢獄中。救彼眾生。如大悲菩薩。妙眼王菩薩。既救度已。隨其所須。普皆給施。除其苦患。令得安隱。然后施以無上法寶。令舍放逸。安住善根。于佛教中。心無退轉。佛子。菩薩摩訶薩。于牢獄中。救眾生時。以諸善根。如是回向。所謂愿一切眾生。究竟解脫。貪愛纏縛。愿一切眾生。斷生死流。升智慧岸。愿一切眾生。除滅愚癡。生長智慧。解脫一切。煩惱纏縛。愿一切眾生。滅三界縛。得一切智。究竟出離。愿一切眾生。永斷一切。煩惱結縛。到無煩惱。無障礙地。智慧彼岸。愿一切眾生。離諸動念。思惟分別。入于平等。不動智地。愿一切眾生。脫諸欲縛。永離世間。一切貪欲。于三界中。無所染著。愿一切眾生。得勝志樂。常蒙諸佛。為說法門。愿一切眾生。得無著無縛解脫心。廣大如法界。究竟如虛空。愿一切眾生。得菩薩神通。一切世界。調伏眾生。令離世間。住于大乘。是為菩薩摩訶薩救度牢獄苦眾生時善根回向。為令眾生。普入如來。智慧地故。佛子。菩薩摩訶薩。見有獄囚。五處被縛。受諸苦毒。防衛驅逼。將之死地。欲斷其命。舍閻浮提。一切樂具。親戚朋友。悉將永訣。置高砧上。以刀屠割。或用木槍。豎貫其體。衣纏油沃以火焚燒。如是等苦。種種逼迫。菩薩見已。自舍其身。而代受之。如阿逸多菩薩。殊勝行王菩薩。及余無量。諸大菩薩。為眾生故。自舍身命。受諸苦毒。菩薩爾時。語主者言。我愿舍身。以代彼命。如此等苦。可以與我。如治彼人。隨意皆作。設過彼苦。阿僧祇倍。我亦當受。令其解脫。我若見彼。將被殺害。不舍身命。救贖其苦。則不名為住菩薩心。何以故。我為救護一切眾生。發一切智菩提心故。佛子。菩薩摩訶薩。自舍身命。救眾生時以諸善根。如是回向。所謂愿一切眾生。得無斷盡。究竟身命。永離一切。災橫逼惱。愿一切眾生。依諸佛住。受一切智。具足十力。菩提記別。愿一切眾生。普救含識。令無怖畏。永出惡道。愿一切眾生。得一切命。入于不死。智慧境界。愿一切眾生。永離怨敵。無諸厄難。常為諸佛。善友所攝。愿一切眾生。舍離一切。刀劍兵仗。諸惡苦具。修行種種。清凈善業。愿一切眾生。離諸怖畏。菩提樹下。摧伏魔軍。愿一切眾生。離大眾怖。于無上法。心凈無畏。能為最上。大師子吼。愿一切眾生。得無障礙。師子智慧。于諸世間。修行正業。愿一切眾生。到無畏處。常念救護諸苦眾生。是為菩薩摩訶薩自舍身命。救彼臨刑諸獄囚時。善根回向。為令眾生。離生死苦。得于如來。上妙樂故

大方廣佛華嚴經卷第二十六大方廣佛華嚴經卷第二十七

　　　　于闐國三藏實叉難陀奉　制譯


　　十回向品第二十五之五

佛子。菩薩摩訶薩。布施乞者。連膚頂髻。如寶髻王菩薩。勝妙身菩薩。及余無量。諸菩薩等。菩薩是時。見乞者來。心生歡喜。而語之言。汝今若須連膚頂髻。可就我取。我此頂髻。閻浮提中。最為第一。作是語時。心無動亂。不念余業。舍離世間。志求寂靜。究竟清凈。精勤質直。向一切智。便執利刀。割其頭上。連膚頂髻。右膝著地。合十指掌。一心施與。正念三世。一切諸佛。菩薩所行。發大歡喜。增上志樂。于諸法中。意善開解。不取于苦。了知苦受。無相無生。諸受互起。無有常住。是故我應同去來今。一切菩薩。修行大舍。發深信樂。求一切智。無有退轉。不由他教。善知識力。菩薩摩訶薩。作是施時。以諸善根。如是回向。所謂愿一切眾生。得無見頂。成就菩薩。如塔之髻。愿一切眾生。得紺青發。金剛發。細軟發。能滅眾生。一切煩惱。愿一切眾生。得潤澤發。密致發。不侵鬢額發。愿一切眾生。得柔軟發。盡于鬢額而生發。愿一切眾生。得如卍字發。螺文右旋發。愿一切眾生。得佛相發。永離一切。煩惱結習。愿一切眾生。得光明發。其光普照十方世界。愿一切眾生。得無亂發。如如來發。凈妙無雜。愿一切眾生。得成應供。頂塔之發。令其見者。如見佛發。愿一切眾生。皆得如來無染著發。永離一切。闇翳塵垢。是為菩薩摩訶薩施連膚髻時善根回向。為令眾生。其心寂靜。皆得圓滿。諸陀羅尼。究竟如來一切種智。十種力故。佛子。菩薩摩訶薩。以眼布施。諸來乞者。如歡喜行菩薩。月光王菩薩。及余無量。諸菩薩等。所行惠施。菩薩摩訶薩。布施眼時。起清凈施眼心。起清凈智眼心。起依止法光明心。起現觀無上佛道心。發回向廣大智慧心。發與三世菩薩。平等舍施心。發于無礙眼。起不壞凈信心。于其乞者。起歡喜攝受心。為究竟一切神通故。為生佛眼故。為增廣大菩提心故。為修習大慈悲故。為制伏六根故。于如是法。而生其心。佛子。菩薩摩訶薩。布施眼時。于其乞者。心生愛樂。為設施會。增長法力。舍離世間。愛見放逸。除斷欲縛。修習菩提。隨彼所求。心安不動。不違其意。皆令滿足。而常隨順。無二舍行。以此善根。如是回向。所謂愿一切眾生。得最勝眼。示導一切。愿一切眾生。得無礙眼。開廣智藏。愿一切眾生。得凈肉眼。光明鑒徹。無能蔽者。愿一切眾生。得凈天眼。悉見眾生。生死業果。愿一切眾生。得凈法眼。能隨順入如來境界。愿一切眾生。得智慧眼。舍離一切。分別取著。愿一切眾生。具足佛眼。悉能覺悟一切諸法。愿一切眾生。成就普眼。盡諸境界。無所障礙。愿一切眾生。成就清凈。離癡翳眼。了眾生界。空無所有。愿一切眾生。具足清凈。無障礙眼。皆得究竟如來十力。是為菩薩摩訶薩布施眼時善根回向。為令眾生。得一切智。清凈眼故。佛子。菩薩摩訶薩。能以耳鼻。施諸乞者。如勝行王菩薩。無怨勝菩薩。及余無量。諸菩薩等。布施之時。親附乞者。專心修習。諸菩薩行。具佛種性。生如來家。念諸菩薩。所修施行。常勤發起諸佛菩提。清凈諸根。功德智慧。觀察三有。無一堅固。愿常得見諸佛菩薩。隨順憶念一切佛法。知身虛妄。空無所有。無所貪惜。菩薩如是。施耳鼻時。心常寂靜。調伏諸根。免濟眾生。險惡諸難。生長一切。智慧功德。入大施海。了達法義。具修諸道。依智慧行。得法自在。以不堅身。易堅固身。佛子。菩薩摩訶薩。布施耳時。以諸善根。如是回向。所謂愿一切眾生。得無礙耳。普聞一切說法之音。愿一切眾生。得無障耳。悉能解了一切音聲。愿一切眾生。得如來耳。一切聰達。無所壅滯。愿一切眾生。得清凈耳。不因耳處。生分別心。愿一切眾生。得無聾聵耳。令蒙昧識。畢竟不生。愿一切眾生。得遍法界耳。悉知一切諸佛法音。愿一切眾生。得無礙耳。開悟一切無障礙法。愿一切眾生。得無壞耳。善知諸論。無能壞者。愿一切眾生。得普聞耳。廣大清凈。為諸耳王。愿一切眾生。具足天耳。及以佛耳。是為菩薩摩訶薩布施耳時善根回向。為令眾生。皆悉獲得清凈耳故。佛子。菩薩摩訶薩。布施鼻時。如是回向。所謂愿一切眾生。得隆直鼻。得隨好鼻。得善相鼻。得可愛樂鼻。得凈妙鼻。得隨順鼻。得高顯鼻。得伏怨鼻。得善見鼻。得如來鼻。愿一切眾生。得離恚怒面。得一切法面。得無障礙面。得善見面。得隨順面。得清凈面。得離過失面。得如來圓滿面。得遍一切處面。得無量美好面。是為菩薩摩訶薩布施鼻時善根回向。為令眾生。究竟得入諸佛法故。為令眾生。究竟攝受諸佛法故。為令眾生。究竟了知諸佛法故。為令眾生。究竟住持諸佛法故。為令眾生。究竟常見諸如來故。為令眾生。皆悉證得佛法門故。為令眾生。究竟成就無能壞心故。為令眾生。皆能照了諸佛正法故。為令眾生。普悉嚴凈諸佛國土故。為令眾生。皆得如來。大威力身故。是為菩薩摩訶薩施耳鼻時善根回向。佛子。菩薩摩訶薩。安住堅固。自在地中。能以牙齒。施諸眾生。猶如往昔。華齒王菩薩。六牙象王菩薩。及余無量。諸菩薩等。菩薩摩訶薩。施牙齒時。其心清凈。希有難得。如優曇華。所謂無盡心施。大信心施。步步成就無量舍心施。調伏諸根心施。一切悉舍心施。一切智愿心施。安樂眾生心施。大施極施。勝施最勝施。輟身要用無所嫌恨心施。菩薩爾時。以諸善根。如是回向。所謂愿一切眾生。得铦白牙齒。成最勝塔。受天人供。愿一切眾生。得齊平牙齒。如佛相好。無有疏缺。愿一切眾生。得調伏心。善趣菩薩。波羅蜜行。愿一切眾生。口善清凈。牙齒鮮白。分明顯現。愿一切眾生。得可憶念。莊嚴牙齒其口清凈。無可惡相。愿一切眾生。牙齒成就。具滿四十。常出種種。希有妙香。愿一切眾生。意善調伏。牙齒鮮潔。如白蓮華。文理回旋。卍字成就。愿一切眾生。口唇鮮凈。牙齒潔白。放無量光。周遍照耀。愿一切眾生。牙齒堅利。食無完粒。無所味著。為上福田。愿一切眾生。于牙齒間。常放光明。授諸菩薩。第一記別。是為菩薩摩訶薩施牙齒時善根回向。為令眾生。具一切智。于諸法中。智慧清凈故。佛子。菩薩摩訶薩。若有人來。從乞舌時。于乞者所。以慈悲心。軟語愛語。猶如往昔。端正面王菩薩。不退轉菩薩。及余無量。諸菩薩等。佛子。菩薩摩訶薩。于諸趣中。而受生時。有無量百千億那由他眾生。而來乞舌。菩薩爾時。安置其人。在師子座。以無恚心。無害心。無恨心。大威德心。從佛種性所生心。住于菩薩所住心。常不濁亂心。住大勢力心。于身無著心。于語無著心。兩膝著地。開口出舌。以示乞者。慈心軟語。而告之言。我今此身。普皆屬汝。可取我舌。隨意所用。令汝所愿。皆得滿足。菩薩爾時。以諸善根。如是回向。所謂愿一切眾生。得周普舌。悉能宣示諸語言法。愿一切眾生。得覆面舌。所言無二。皆悉真實。愿一切眾生。得普覆一切佛國土舌。示現諸佛。自在神通。愿一切眾生。得軟薄舌。恒受美妙。清凈上味。愿一切眾生。得辯才舌。能斷一切。世間疑網。愿一切眾生。得光明舌。能放無數。萬億光明。愿一切眾生。得決定舌。辯說諸法。無有窮盡。愿一切眾生。得普調伏舌。善能開示一切秘要。所有言說。皆令信受。愿一切眾生。得普通達舌。善入一切語言大海。愿一切眾生。得善說一切諸法門舌。于言語智。悉到彼岸。是為菩薩摩訶薩布施舌時善根回向。為令眾生。皆得圓滿無礙智故。佛子。菩薩摩訶薩。以頭布施諸來乞者。如最勝智菩薩。及大丈夫。迦尸國王等。諸大菩薩。所行布施。為欲成就入一切法。最勝智首。為欲成就證大菩提。救眾生首。為欲具足。見一切法。最第一首。為得正見。清凈智首。為欲成就無障礙首。為欲證得第一地首。為求世間。最勝智首。欲成三界。無能見頂。凈智慧首。為得示現。普到十方。智慧王首。為欲滿足一切諸法。無能破壞。自在之首。佛子。菩薩摩訶薩。安住是法。精勤修習。則為已入諸佛種性。學佛行施。于諸佛所。生清凈信。增長善根。令諸乞者。皆得喜足。其心清凈。慶悅無量。心凈信解。照明佛法。發菩提意。安住舍心。諸根悅豫。功德增長。生善樂欲。常好修行廣大施行。菩薩爾時。以諸善根。如是回向。所謂愿一切眾生。得如來頭。得無見頂。于一切處。無能映蔽。于諸佛剎。最為上首。其發右旋。光凈潤澤。卍字嚴飾。世所希有。具足佛首。成就智首。一切世間。最第一首。為具足首。為清凈首。為坐道場圓滿智首。是為菩薩摩訶薩布施頭時善根回向。為令眾生。得最勝法。成于無上。大智慧故。佛子。菩薩摩訶薩。以其手足。施諸眾生。如常精進菩薩。無憂王菩薩。及余無量。諸菩薩等。于諸趣中。種種生處。布施手足。以信為手。起饒益行。往返周旋。勤修正法。愿得寶手。以手為施。所行不空。具菩薩道。常舒其手。擬將廣惠。安步游行。勇猛無怯。以凈信力。具精進行。除滅惡道。成就菩提。佛子。菩薩摩訶薩。如是施時。以無量無邊。廣大之心。開凈法門。入諸佛海。成就施手。周給十方。愿力任持。一切智道。住于究竟離垢之心。法身智身。無斷無壞。一切魔業。不能傾動。依善知識。堅固其心。同諸菩薩。修行施度。佛子。菩薩摩訶薩。為諸眾生。求一切智。施手足時。以諸善根。如是回向。所謂愿一切眾生。具神通力。皆得寶手。得寶手已。各相尊敬。生福田想。以種種寶。更相供養。又以眾寶。供養諸佛。興妙寶云。遍諸佛土。令諸眾生。互起慈心。不相惱害。游諸佛剎。安住無畏。自然具足究竟神通。又令皆得寶手華手。香手衣手。蓋手華鬘手。末香手莊嚴具手。無邊手無量手。普手。得是手已。以神通力。常勤往詣一切佛土。能以一手。遍摩一切。諸佛世界。以自在手。持諸眾生。得妙相手。放無量光。能以一手。普覆眾生。成于如來。手指網縵。赤銅爪相。菩薩爾時。以大愿手。普覆眾生。愿一切眾生。志常樂求無上菩提。出生一切功德大海。見來乞者。歡喜無厭。入佛法海。同佛善根。是為菩薩摩訶薩施手足時善根回向。佛子。菩薩摩訶薩。壞身出血。布施眾生。如法業菩薩。善意王菩薩。及余無量。諸菩薩等。于諸趣中。施身血時。起成就一切智心。起欣仰大菩提心。起樂修菩薩行心。起不取苦受心。起樂見乞者心。起不嫌來乞心。起趣向一切菩薩道心。起守護一切菩薩舍心。起增廣菩薩善施心。起不退轉心。不休息心。無戀己心。以諸善根。如是回向。所謂愿一切眾生。皆得成就法身智身。愿一切眾生。得無勞倦身。猶如金剛。愿一切眾生。得不可壞身。無能傷害。愿一切眾生。得如變化身。普現世間。無有盡極。愿一切眾生。得可愛樂身。凈妙堅固。愿一切眾生。得法界生身。同于如來。無所依止。愿一切眾生。得如妙寶光明之身。一切世人。無能映蔽。愿一切眾生。得智藏身。于不死界。而得自在。愿一切眾生。得寶海身。見皆獲益。無空過者。愿一切眾生。得虛空身。世間惱患。無能染著。是為菩薩摩訶薩施身血時以大乘心清凈心廣大心欣悅心慶幸心歡喜心增上心安樂心無濁心善根回向。佛子。菩薩摩訶薩。見有乞求其身髓肉。歡喜軟語。謂乞者言。我身髓肉。隨意取用。如饒益菩薩。一切施王菩薩。及余無量。諸菩薩等。于諸趣中。種種生處。以其髓肉。施乞者時。歡喜廣大。施心增長。同諸菩薩。修習善根。離世塵垢。得深志樂。以身普施。心無有盡。具足無量廣大善根。攝受一切妙功德寶。如菩薩法。受行無厭。心常愛樂布施功德。一切周給。心無有悔。審觀諸法。從緣無體。不貪施業。及業果報。隨所會遇。平等施與。佛子。菩薩摩訶薩。如是施時。一切諸佛。皆悉現前。想之如父。得護念故。一切眾生。皆悉現前。普令安住清凈法故。一切世界。皆悉現前。嚴凈一行佛國土故。一切眾生。皆悉現前。以大悲心。普救護故。一切佛道。皆悉現前。樂觀如來。十種力故。去來現在。一切菩薩。皆悉現前。同共圓滿諸善根故。一切無畏。皆悉現前。能作最上。師子吼故。一切三世。皆悉現前。得平等智。普觀察故。一切世間。皆悉現前。發廣大愿。盡未來劫。修菩提故。一切菩薩。無疲厭行。皆悉現前。發無數量。廣大心故。佛子。菩薩摩訶薩。施髓肉時。以此善根。如是回向。所謂愿一切眾生。得金剛身。不可沮壞。愿一切眾生。得堅密身。恒無缺減。愿一切眾生。得意生身。猶如佛身。莊嚴清凈。愿一切眾生。得百福相身。三十二相。而自莊嚴。愿一切眾生。得八十種好。妙莊嚴身。具足十力。不可斷壞。愿一切眾生。得如來身。究竟清凈。不可限量。愿一切眾生。得堅固身。一切魔怨。所不能壞。愿一切眾生。得一相身。與三世佛。同一身相。愿一切眾生。得無礙身。以凈法身。遍虛空界。愿一切眾生。得菩提藏身。普能容納一切世間。是為菩薩摩訶薩求一切智施髓肉時善根回向。為令眾生。皆得如來。究竟清凈。無量身故。佛子。菩薩摩訶薩。以心布施諸來乞者。如無悔厭菩薩。無礙王菩薩。及余無量。諸大菩薩。以其自心。施乞者時。學自在施心。修一切施心。習行檀波羅蜜心。成就檀波羅蜜心。學一切菩薩。布施心。一切悉舍無盡心。一切悉施慣習心。荷負一切菩薩施行心。正念一切諸佛現前心。供養一切諸來乞者。無斷絕心。菩薩摩訶薩。如是施時。其心清凈。為度一切諸眾生故。為得十力菩提處故。為依大愿。而修行故。為欲安住菩薩道故。為欲成就一切智故。為不舍離本誓愿故。以諸善根。如是回向。所謂愿一切眾生。得金剛藏心。一切金剛圍山等。所不能壞。愿一切眾生。得卍相莊嚴金剛界心。得無能動搖心。得不可恐怖心。得利益世間常無盡心。得大勇猛幢智慧藏心。得如那羅延堅固幢心。得如眾生海不可盡心。得那羅延藏無能壞心。得滅諸魔業魔軍眾心。得無所畏心。得大威德心。得常精進心。得大勇猛心。得不驚懼心。得被金剛甲胄心。得諸菩薩最上心。得成就佛法菩提光明心。得菩提樹下坐安住一切諸佛正法離諸迷惑成一切智心。得成就十力心。是為菩薩摩訶薩布施心時善根回向。為令眾生。不染世間。具足如來。十力心故。佛子。菩薩摩訶薩。若有乞求腸腎肝肺。悉皆施與。如善施菩薩。降魔自在王菩薩。及余無量。諸大菩薩。行此施時。見乞者來。其心歡喜。以愛眼觀。為求菩提。隨其所須。悉皆施與。心不中悔。觀察此身。無有堅固。我應施彼。取堅固身。復念此身。尋即敗壞。見者生厭。狐狼餓狗之所啖食。此身無常。會當棄舍。為他所食。無所覺知。佛子。菩薩摩訶薩。作是觀時。知身無常。穢污之極。于法解悟。生大歡喜。敬心諦視。彼來乞者。如善知識。而來護想。隨所乞求。無不惠施。以不堅身。易堅固身。佛子。菩薩摩訶薩。如是施時。所有善根。悉以回向。愿一切眾生。得智藏身。內外清凈。愿一切眾生。得福藏身。能普任持一切智愿。愿一切眾生。得上妙身。內蘊妙香。外發光明。愿一切眾生。得腹不現身。上下端直。肢節相稱。愿一切眾生。得智慧身。以佛法味。充悅滋長。愿一切眾生。得無盡身。修習安住。甚深法性。愿一切眾生。得陀羅尼。清凈藏身。以妙辯才。顯示諸法。愿一切眾生。得清凈身。若身若心。內外俱凈。愿一切眾生。得如來智。深觀行身。智慧充滿。雨大法雨。愿一切眾生。得內寂身。外為眾生。作智幢王。放大光明。普照一切。是為菩薩摩訶薩施腸腎肝肺善根回向。為令眾生。內外清凈。皆得安住。無礙智故。佛子。菩薩摩訶薩。布施乞者。肢節諸骨。如法藏菩薩。光明王菩薩。及余無量。諸大菩薩。施其身分。肢節骨時。見乞者來。生愛樂心。歡喜心。凈信心。安樂心。勇猛心。慈心。無礙心。清凈心。隨所乞求皆施與心。菩薩摩訶薩。施身骨時。以諸善根。如是回向。所謂愿一切眾生。得如化身。不復更受骨肉血身。愿一切眾生。得金剛身。不可破壞。無能勝者。愿一切眾生。得一切智。圓滿法身。于無縛無著。無系界生。愿一切眾生。得智力身。諸根圓滿。不斷不壞。愿一切眾生。得法力身。智力自在。到于彼岸。愿一切眾生。得堅固身。其身貞實。常無散壞。愿一切眾生。得隨應身。教化調伏一切眾生。愿一切眾生。得智熏身。具那羅延。肢節大力。愿一切眾生。得堅固相續不斷絕身。永離一切疲極勞倦。愿一切眾生。得大力安住身。悉能具足精進大力。愿一切眾生。得遍世間平等法身。住于無量。最上智處。愿一切眾生。得福德力身。見者蒙益。遠離眾惡。愿一切眾生。得無依處身。皆得具足無依著智。愿一切眾生。得佛攝受身。常為一切諸佛加護。愿一切眾生。得普饒益諸眾生身。悉能遍入一切諸道。愿一切眾生。得普現身。普能照現一切佛法。愿一切眾生。得具足精進身。專念勤修大乘智行。愿一切眾生。得離我慢貢高清凈身。智常安住。無所動亂。愿一切眾生。得堅固行身。成就大乘。一切智業。愿一切眾生。得佛家身。永離世間。一切生死。是為菩薩摩訶薩施身骨時善根回向。為令眾生。得一切智。永清凈故。佛子。菩薩摩訶薩。見有人來。手執利刀。乞其身皮。心生歡喜。諸根悅豫。譬如有人。惠以重恩。逢迎引納。敷座令坐。曲躬恭敬。而作是念。此來乞者。甚為難遇。斯欲滿我一切智愿。故來求索饒益于我。歡喜和顏。而語之言。我今此身。一切皆舍。所須皮者。隨意取用。猶如往昔。清凈藏菩薩。金脅鹿王菩薩。及余無量。諸大菩薩。等無有異。菩薩爾時。以諸善根。如是回向。所謂愿一切眾生。得微細皮。猶如如來。色相清凈。見者無厭。愿一切眾生。得不壞皮。猶如金剛。無能壞者。愿一切眾生。得金色皮。如閻浮檀。上妙真金。清凈明潔。愿一切眾生。得無量色皮。隨其心樂。現清凈色。愿一切眾生。得凈妙色皮。具足沙門。善軟清凈。如來色相。愿一切眾生。得第一色皮。自性清凈。色相無比。愿一切眾生。成就如來。清凈色皮。以諸相好。而自莊嚴。愿一切眾生。得妙色皮。放大光明。普照一切。愿一切眾生。得明網皮。如世高幢。放不可說。圓滿光明。愿一切眾生。得潤澤色皮。一切色相。悉皆清凈。是為菩薩摩訶薩施身皮時善根回向。為令眾生。皆得一切。嚴凈佛剎。具足如來。大功德故。佛子。菩薩摩訶薩。以手足指。施諸乞者。如堅精進菩薩。閻浮提自在王菩薩。及余無量。諸大菩薩。菩薩爾時。顏貌和悅。其心安善。無有顛倒。乘于大乘。不求美欲。不尚名聞。但發菩薩。廣大之意。遠離慳嫉。一切諸垢。專向如來。無上妙法。佛子。菩薩摩訶薩。如是施時。攝諸善根。悉以回向。愿一切眾生。得纖長指。與佛無異。愿一切眾生。得傭圓指。上下相稱。愿一切眾生。得赤銅甲指。其甲隆起。清凈鑒徹。愿一切眾生。得一切智勝丈夫指。悉能攝持一切諸法。愿一切眾生。得隨好指。具足十力。愿一切眾生。得大人指。纖傭齊等。愿一切眾生。得輪相指。指節圓滿。文相右旋。愿一切眾生。得如蓮華卍字旋指。十力業報。相好莊嚴。愿一切眾生。得光藏指。放大光明。照不可說。諸佛世界。愿一切眾生。得善安布指。善巧分布。網縵具足。是為菩薩摩訶薩布施指時善根回向。為令眾生。一切皆得心清凈故。佛子。菩薩摩訶薩。請求法時。若有人言。汝能施我。連肉爪甲。當與汝法。菩薩答言。但與我法。連肉爪甲。隨意取用。如求法自在王菩薩。無盡菩薩。及余無量。諸大菩薩。為求法故。欲以正法。開示演說。饒益眾生。一切皆令得滿足故。舍連肉爪甲。與諸乞者。菩薩爾時。以此善根。如是回向。所謂愿一切眾生。皆得諸佛赤銅相爪。愿一切眾生。得潤澤爪。隨好莊嚴。愿一切眾生。得光凈爪。鑒徹第一。愿一切眾生。得一切智爪。具大人相。愿一切眾生。得無比爪。于諸世間。無所染著。愿一切眾生。得妙莊嚴爪。光明普照一切世間。愿一切眾生。得不壞爪。清凈無缺。愿一切眾生。得入一切佛法方便相爪。廣大智慧。皆悉清凈。愿一切眾生。得善生爪。菩薩業果。無不凈妙。愿一切眾生。得一切智大導師爪。放無量色。妙光明藏。是為菩薩摩訶薩為求法故施連肉爪甲時善根回向。為令眾生。具足諸佛一切智爪。無礙力故。佛子。菩薩摩訶薩。求佛法藏。恭敬尊重。生難得想。有能說者。來語之言。若能投身。七仞火坑。當施汝法。菩薩聞已。歡喜踴躍。作是思惟。我為法故。尚應久住。阿鼻獄等。一切惡趣。受無量苦。何況才入人間火坑。即得聞法。奇哉正法。甚為易得。不受地獄。無量楚毒。但入火坑即便得聞。但為我說。我入火坑。如求善法王菩薩金剛思惟菩薩。為求法故。入火坑中。菩薩爾時。以此善根。如是回向。所謂愿一切眾生。住佛所住。一切智法。永不退轉。無上菩提。愿一切眾生。離諸險難。受佛安樂。愿一切眾生。得無畏心。離諸恐怖。愿一切眾生。常樂求法。具足喜樂。眾法莊嚴。愿一切眾生。離諸惡趣。滅除一切三毒熾火。愿一切眾生。常得安樂。具足如來。勝妙樂事。愿一切眾生。得菩薩心。永離一切。貪恚癡火。愿一切眾生。悉得菩薩。諸三昧樂。普見諸佛。心大歡喜。愿一切眾生。善說正法。于法究竟。常無忘失。愿一切眾生。具足菩薩。神通妙樂。究竟安住一切種智。是為菩薩摩訶薩為求正法投火坑時善根回向。為令眾生。離障礙業。皆得具足智慧火故。佛子。菩薩摩訶薩。為求正法。分別演說。開菩薩道。示菩提路。趣無上智。勤修十力。廣一切智心。獲無礙智法。令眾生清凈。住菩薩境界。勤修大智。護佛菩提時。以身具受無量苦惱。如求善法菩薩。勇猛王菩薩。及余無量。諸大菩薩。為求法故。受無量苦。乃至攝取誹謗正法。惡業所覆。魔業所持。極大惡人。彼所應受一切苦惱。以求法故。悉皆為受。以此善根。如是回向。所謂愿一切眾生。永離一切。苦惱逼迫。成就安樂。自在神通。愿一切眾生。永離諸苦。得一切樂。愿一切眾生。永滅苦蘊。得照現身。恒受安樂。愿一切眾生。超出苦獄。成就智行。愿一切眾生。見安隱道。離諸惡趣。愿一切眾生。得法喜樂。永斷眾苦。愿一切眾生。永拔眾苦。互相慈愛。無損害心。愿一切眾生。得諸佛樂離生死苦。愿一切眾生。成就清凈。無比安樂。一切苦惱。無能損害。愿一切眾生。得一切勝樂。究竟具足。佛無礙樂。是為菩薩摩訶薩。為求法故。受眾苦時。善根回向。為欲救護一切眾生。令離險難。住一切智。無所障礙。解脫處故。佛子。菩薩摩訶薩。處于王位。求正法時。乃至但為一文一字。一句一義。生難得想。能悉罄舍海內所有。若近若遠。國土城邑。人民庫藏。園池屋宅。樹林華果。乃至一切。珍奇妙物。宮殿樓閣。妻子眷屬。及以王位。悉能舍之。于不堅中。求堅固法。為欲利益一切眾生。勤求諸佛。無礙解脫。究竟清凈。一切智道。如大勢德菩薩。勝德王菩薩。及余無量。諸大菩薩。勤求正法。乃至極少。為于一字。五體投地。正念三世。一切佛法。愛樂修習。永不貪著。名聞利養。舍諸世間。自在王位。求佛自在。法王之位。于世間樂。心無所著。以出世法。長養其心。永離世間一切戲論。住于諸佛無戲論法。菩薩爾時。以諸善根。如是回向。所謂愿一切眾生。常樂惠施。一切悉舍。愿一切眾生。能舍所有。心無中悔。愿一切眾生。常求正法。不惜身命。資生之具。愿一切眾生。悉得法利。能斷一切。眾生疑惑。愿一切眾生。得善法欲。心常喜樂。諸佛正法。愿一切眾生。為求佛法。能舍身命。及以王位。大心修習無上菩提。愿一切眾生。尊重正法。常深愛樂。不惜身命。愿一切眾生。護持諸佛。甚難得法。常勤修習。愿一切眾生。皆得諸佛。菩提光明。成菩提行。不由他悟。愿一切眾生。常能觀察一切佛法。拔除疑箭。心得安隱。是為菩薩摩訶薩為求正法舍國城時善根回向。為令眾生。知見圓滿。常得住于安隱道故。佛子。菩薩摩訶薩。作大國王。于法自在。普行教命。令除殺業。閻浮提內。城邑聚落。一切屠殺皆令禁斷。無足二足。四足多足。種種生類。普施無畏。無欺奪心。廣修一切菩薩諸行。仁慈蒞物。不行侵惱。發妙寶心。安隱眾生。于諸佛所。立深志樂。常自安住三種凈戒。亦令眾生如是安住。菩薩摩訶薩。令諸眾生住于五戒永斷殺業。以此善根如是回向。所謂愿一切眾生。發菩薩心。具足智慧。永保壽命。無有終盡。愿一切眾生。住無量劫。供一切佛。恭敬勤修。更增壽命。愿一切眾生。具足修行。離老死法。一切栽毒。不害其命。愿一切眾生。具足成就。無病惱身。壽命自在。能隨意住。愿一切眾生。得無盡命。窮未來劫。住菩薩行。教化調伏一切眾生。愿一切眾生。為壽命門。十力善根。于中增長。愿一切眾生。善根具足。得無盡命。成滿大愿。愿一切眾生。悉見諸佛。供養承事。住無盡壽。修集善根。愿一切眾生。于如來處。善學所學。得圣法喜。無盡壽命。愿一切眾生。得不老不病。常住命根。勇猛精進。入佛智慧。是為菩薩摩訶薩住三聚凈戒永斷殺業善根回向。為令眾生得佛十力圓滿智故。佛子。菩薩摩訶薩。見有眾生。心懷殘忍。損諸人畜。所有男形。令身缺減。受諸楚毒。見是事已。起大慈悲。而哀救之。令閻浮提一切人民。皆舍此業。菩薩爾時。語其人言。汝何所為。作是惡業。我有庫藏。百千萬億。一切樂具。悉皆充滿。隨汝所須。盡當相給。汝之所作。眾罪由生。我今勸汝。莫作是事。汝所作業。不如道理。設有所獲。于何可用。損他益己。終無是處。如此惡行。諸不善法。一切如來。所不稱嘆。作是語已。即以所有。一切樂具。盡皆施與。復以善語。為說妙法。令其歡悅。所謂示寂靜法。令其信受。滅除不善。修行凈業。互起慈心。不相損害。彼人聞已。永舍罪惡。菩薩爾時。以此善根。如是回向。所謂愿一切眾生。具丈夫形。成就如來。馬陰藏相。愿一切眾生。具男子形。發勇猛心。修諸梵行。愿一切眾生。具勇猛力。恒為主導。住無礙智。永不退轉。愿一切眾生。皆得具足。大丈夫身。永離欲心。無所染著。愿一切眾生。悉得成就善男子法。智慧增長。諸佛所嘆。愿一切眾生。普得具于大人之力。常能修習十力善根。愿一切眾生。永不失壞男子之形。常修福智。未曾有法。愿一切眾生。于五欲中。無著無縛。心得解脫。厭離三有。住菩薩行。愿一切眾生。成就第一智慧丈夫。一切宗信。伏從其化。愿一切眾生。具足菩薩。丈夫智慧。不久當成無上大雄。是為菩薩摩訶薩禁絕一切毀敗男形善根回向。為令眾生。具丈夫形。皆能守護諸善丈夫。生賢圣家。智慧具足。常勤修習丈夫勝行。有丈夫用。巧能顯示七丈夫道。具足諸佛。善丈夫種。丈夫正教。丈夫勇猛。丈夫精進。丈夫智慧。丈夫清凈。普令眾生。究竟皆得

大方廣佛華嚴經卷第二十七大方廣佛華嚴經卷第二十八

　　　　于闐國三藏實叉難陀奉　制譯


　　十回向品第二十五之六

佛子。菩薩摩訶薩。若見如來。出興于世。開演正法。以大音聲。普告一切。如來出世。如來出世。令諸眾生。得聞佛名。舍離一切我慢戲論。復更勸導。令速見佛。令憶念佛。令歸向佛。令攀緣佛。令觀察佛。令贊嘆佛。復為廣說佛難值遇。千萬億劫。時乃一出。眾生由此。得見于佛。生清凈信。踴躍歡喜。尊重供養。復于佛所。聞諸佛名。轉更值遇無數諸佛。植諸善本。修習增長。爾時。無數百千萬億那由他眾生。因見佛故。皆得清凈。究竟調伏。彼諸眾生。于菩薩所。皆生最上善知識想。因菩薩故。成就佛法。以無數劫。所種善根。普于世間。施作佛事。佛子。菩薩摩訶薩。開示眾生。令見佛時。以諸善根。如是回向。所謂愿一切眾生。不待勸誘。自往見佛。承事供養。皆令歡喜。愿一切眾生。常樂見佛。心無廢舍。愿一切眾生。常勤修習廣大智慧。受持一切。諸佛法藏。愿一切眾生。隨所聞聲。皆悟佛法。于無量劫。修菩薩行。愿一切眾生。安住正念。恒以智眼。見佛出興。愿一切眾生。不念異業。常憶見佛。勤修十力。愿一切眾生。于一切處。常見諸佛。了達如來。遍虛空界。愿一切眾生。皆得具足佛自在身。普于十方。成道說法。愿一切眾生。遇善知識。常聞佛法。于諸如來。得不壞信。愿一切眾生。悉能稱嘆。諸佛出興。令其見者。普得清凈。是為菩薩摩訶薩嘆佛出世善根回向。為令眾生。見一切佛。供養承事。于無上法。究竟清凈故。佛子。菩薩摩訶薩。舍于大地。或施諸佛。造立精舍。或施菩薩。及善知識。隨意所用。或施眾僧。以為住處。或施父母。或施別人。聲聞獨覺。種種福田。乃至一切。貧窮孤露。及余四眾。隨意悉與。令無所乏。或施造立如來塔廟。于如是等諸處之中。悉為辨具。資生什物。令隨意用。無所恐懼。菩薩摩訶薩。隨何方所。布施地時。以諸善根。如是回向。所謂愿一切眾生。具足清凈。一切智地。悉到普賢。眾行彼岸。愿一切眾生。得總持地。正念受持一切佛法。愿一切眾生。得住持力。常能守護一切佛教。愿一切眾生。得如地心。于諸眾生。意常清凈。無有惡念。愿一切眾生。持諸佛種。成就菩薩。諸地次第。無有斷絕。愿一切眾生。普為一切。作安隱處。悉令調伏。住清凈道。愿一切眾生。同諸如來。利益世間。普使勤修。安住佛力。愿一切眾生。普為世間之所愛樂。悉令安住無上佛樂。愿一切眾生。獲善方便。住佛諸力。無畏法中。愿一切眾生。得如地智。自在修行一切佛法。是為菩薩摩訶薩。施大地時。善根回向。為令眾生。皆得究竟一切如來。清凈地故。佛子。菩薩摩訶薩。布施僮仆。供養一切諸佛菩薩。真善知識。或施僧寶。或奉父母。尊勝福田。或復給施病苦眾生。令無闕乏。以存其命。或復施與貧窮孤露。及余一切無瞻侍者。或為守護如來塔廟。或為書持諸佛正法。以百千億那由他仆使。隨時給施。其諸仆使。皆聰慧善巧。性自調順。常勤精進無有懈惰。具質直心。安樂心。利益心。仁慈心。恭恪心。無怨恨心。無仇敵心。能隨受者。方俗所宜。于彼彼中。作諸利益。又皆從菩薩凈業所感。才能技藝。工巧算數。靡不通達。善能供侍。悅可其心。菩薩爾時。以諸善根。如是回向。所謂愿一切眾生。得調順心。一切佛所。修習善根。愿一切眾生。隨順供養一切諸佛。于佛所說。悉能聽受。愿一切眾生。得佛攝受。常觀如來。更無余念。愿一切眾生。不壞佛種。勤修一切。順佛善根。愿一切眾生。常勤供養一切諸佛。無空過時。愿一切眾生。攝持一切。諸佛妙義。言辭清凈。游行無畏。愿一切眾生。常樂見佛。心無厭足。于諸佛所。不惜身命。愿一切眾生。得見諸佛。心無染著。離世所依。愿一切眾生。但歸于佛。永離一切。邪歸依處。愿一切眾生。隨順佛道。心常樂觀無上佛法。是為菩薩摩訶薩施仆使時善根回向。為令眾生。遠離塵垢。凈治佛地。能現如來。自在身故。佛子。菩薩摩訶薩。以身布施諸來乞者。布施之時。生謙下心。生如地心。生忍受眾苦。無變動心。生給侍眾生。不疲厭心。生于諸眾生。猶如慈母。所有眾善悉回與心。生于諸愚險極惡眾生種種侵陵皆寬宥心。安住善根。精勤給事。菩薩爾時。悉以善根。如是回向。所謂愿一切眾生。隨其所須。常無闕乏。修菩薩行。恒不間斷。不舍一切菩薩義利。善住菩薩。所行之道。了達菩薩。平等法性。得在如來。種族之數。住真實語。持菩薩行。令諸世間。得凈佛法。深心信解。證法究竟。令諸眾生。出生清凈。增上善根。住大功德。具一切智。又以此善根。令一切眾生。常得供養一切諸佛。解一切法。受持讀誦。不忘不失。不壞不散。心善調伏。不調令調。以寂靜法。而調習之。令彼眾生。于諸佛所。住如是事。又以此善根。令一切眾生。作第一塔。應受世間。種種供養。令一切眾生。成最上福田。得佛智慧。開悟一切。令一切眾生。作最上受者。普能饒益一切眾生。令一切眾生。成最上福利。能使具足一切善根。令一切眾生。成第一好施處。能使獲得無量福報。令一切眾生。于三界中。皆得出離。令一切眾生。作第一導師。能為世間。示如實道。令一切眾生。得妙總持。具持一切。諸佛正法。令一切眾生。證得無量第一法界。具足虛空。無礙正道。是為菩薩摩訶薩施自己身善根回向。為令眾生皆得應供。無量智身故。佛子。菩薩摩訶薩。聞法喜悅。生凈信心。能以其身。供養諸佛。欣樂信解。無上法寶。于諸佛所。生父母想。讀誦受持。無礙道法。普入無數。那由他法。大智慧寶。諸善根門。心常憶念無量諸佛。入佛境界。深達義理。能以如來。微密梵音。興佛法云。雨佛法雨。勇猛自在。能分別說一切智人。第一之地。具足成就薩婆若乘。以無量百千億那由他大法。成滿諸根。佛子。菩薩摩訶薩。于諸佛所。聞如是法。歡喜無量。安住正法。自斷疑惑。亦令他斷。心恒怡暢。功德成滿。善根具足。意恒相續。利益眾生。心常不匱。獲最勝智。成金剛藏。親近諸佛。凈諸佛剎。常勤供養一切如來。菩薩爾時。以諸善根。如是回向。所謂愿一切眾生。皆得圓滿最勝之身。一切諸佛之所攝受。愿一切眾生。常近諸佛。依諸佛住。恒得覲仰。未曾遠離。愿一切眾生。皆得清凈。不壞之身。具足一切。功德智慧。愿一切眾生。常勤供養一切諸佛。行無所得。究竟梵行。愿一切眾生。得無我身。離我我所。愿一切眾生。悉能分身。遍十方剎。猶如影現。而無來往。愿一切眾生。得自在身。普往十方。無我無受。愿一切眾生。從佛身生。處在如來。無上身家。愿一切眾生。得法力身。忍辱大力。無能壞者。愿一切眾生。得無比身。成就如來。清凈法身。愿一切眾生。成就出世。功德之身。生無所得。清凈法界。是為菩薩摩訶薩以身供佛善根回向。為令眾生。永住三世。諸佛家故。佛子。菩薩摩訶薩。以身布施一切眾生。為欲普令成就善根。憶念善根。菩薩摩訶薩。自愿其身。為大明燈。普能照耀一切眾生。為眾樂具。普能攝受一切眾生。為妙法藏。普能任持一切眾生。為凈光明。普能開曉一切眾生。為世光影。普令眾生。常得睹見。為善根因緣。普令眾生。常得值遇。為真善知識。令一切眾生。悉蒙教誘。為平坦道。令一切眾生。皆得履踐。為無有上。具足安樂。令一切眾生。離苦清凈。為明凈日。普作世間。平等利益。菩薩爾時。以諸善根。如是回向。所謂愿一切眾生。常親近佛。入佛智地。愿一切眾生。得隨順智。住無上覺。愿一切眾生。常處佛會。意善調伏。愿一切眾生。所行有則。具佛威儀。愿一切眾生。悉得涅槃。深解法義。愿一切眾生。具知足行。生如來家。愿一切眾生。舍無明欲。住佛志樂。愿一切眾生。生勝善根。坐菩提樹。愿一切眾生。殺煩惱賊。離怨害心。愿一切眾生。具足護持一切佛法。是為菩薩摩訶薩以身布施一切眾生善根回向。為欲利益一切眾生。令得無上。安隱處故。佛子。菩薩摩訶薩。自以其身。給侍諸佛。于諸佛所。念報重恩。如父母想。于諸如來。起深信樂。以清凈心。護佛菩提。住諸佛法。離世間想。生如來家。隨順諸佛。離魔境界。了達一切諸佛所行。成就一切諸佛法器。菩薩爾時。以此善根。如是回向。所謂愿一切眾生。得清凈心。一切智寶。而自莊嚴。愿一切眾生。住善調伏。遠離一切諸不善業。愿一切眾生。得不可壞。堅固眷屬。普能攝受諸佛正法。愿一切眾生。為佛弟子。到于菩薩。灌頂之地。愿一切眾生。常為諸佛之所攝受。永離一切不善之法。愿一切眾生。隨順諸佛。修行菩薩最勝之法。愿一切眾生。入佛境界。悉皆得授一切智記。愿一切眾生。與諸如來。皆悉平等。一切佛法。無不自在。愿一切眾生。悉為諸佛之所攝受。常能修行無取著業。愿一切眾生。常為諸佛。第一侍者。一切佛所。修智慧行。是為菩薩摩訶薩給侍諸佛善根回向。為欲證得諸佛菩提。為欲救護一切眾生。為欲出離一切三界。為欲成就無損惱心。為得無量廣大菩提。為欲成就照佛法智。為欲常蒙諸佛攝受。為得諸佛之所護持。為欲信解一切佛法。為欲成就與三世佛。平等善根。為欲圓滿無悔恨心。證得一切。諸佛法故。佛子。菩薩摩訶薩。布施國土。一切諸物。乃至王位。悉亦能舍。于諸世事。心得自在。無系無縛。無所戀著。遠離惡業。饒益眾生。不著業果。不樂世法。不復貪染諸有生處。雖住世間。非此處生。心不執著蘊界處法。于內外法。心無依住。常不忘失諸菩薩行。未曾遠離諸善知識。持諸菩薩。廣大行愿。常樂承事一切善友。菩薩爾時。以此善根。如是回向。所謂愿一切眾生。為大法王。于法自在。到于彼岸。愿一切眾生。成佛法王。摧滅一切煩惱怨賊。愿一切眾生。住佛王位。得如來智。開演佛法。愿一切眾生。住佛境界。能轉無上。自在法輪愿一切眾生。生如來家。于法自在。護持佛種。永使不絕。愿一切眾生。開示無量。法王正法。成就無邊。諸大菩薩。愿一切眾生。住凈法界。為大法王。現佛出興。相繼不斷。愿一切眾生。于諸世界。作智慧王。化導群生。無時暫舍。愿一切眾生。普為法界。虛空界等。諸世界中。一切眾生。作法施主。使其咸得住于大乘。愿一切眾生。得成具足眾善之王。與三世佛。善根齊等。是為菩薩摩訶薩布施王位善根回向。為欲令彼一切眾生。究竟住于安隱處故。佛子。菩薩摩訶薩。見有人來。乞王京都。嚴麗大城。及以關防。所有輸稅。盡皆施與。心無吝惜。專向菩提。發大誓愿。住于大慈。行于大悲。志意歡悅。利益眾生。以廣大智。解了深法。安住諸佛。平等法性。發心為求一切智故。于自在法。起深樂故。于自在智。求證得故。凈修一切諸功德故。住于堅固。廣大智故。廣集一切。諸善根故。修行一切佛法愿故。自然覺悟大智法故。安住菩提。心無退故。修習一切菩薩行愿。一切種智。盡究竟故。而行布施。以此善根。如是回向。所謂愿一切眾生。悉能嚴凈無量剎土。奉施諸佛。以為住處。愿一切眾生。常樂居止阿蘭若處。寂靜不動。愿一切眾生。永不依止王都聚落。心樂寂靜。永得究竟。愿一切眾生。永不樂著一切世間。于世語言。常樂遠離。愿一切眾生。得離貪心。施諸所有。心無中悔。愿一切眾生。得出離心。舍諸家業。愿一切眾生。得無吝心。常行惠施。愿一切眾生。得不著心。離居家法。愿一切眾生。得離眾苦。除滅一切。栽橫怖畏愿一切眾生。嚴凈十方。一切世界。奉施諸佛。是為菩薩摩訶薩布施王都善根回向。為令眾生。悉能嚴凈諸佛剎故。佛子。菩薩摩訶薩所有一切。內宮眷屬。妓侍眾女。皆顏貌端正。才能具足。談笑歌舞。悉皆巧妙。種種衣服。種種華香。而以嚴身。見者歡喜。情無厭足。如是寶女。百千萬億。那由他數。皆由菩薩。善業所生。隨意自在。敬順無失。盡以布施諸來乞者。而于其中。無愛樂心。無顧戀心。無耽著心。無系縛心。無執取心。無貪染心。無分別心。無隨逐心。無取相心。無樂欲心。菩薩爾時。觀諸善根。為欲令一切眾生。咸得出離故回向。得佛法喜故回向。于不堅固中。而得堅固故回向。得金剛智。不可壞心故回向。入佛道場故回向。到于彼岸故回向。得無上菩提心故回向。能以智慧。了達諸法故回向。出生一切善根故回向。入三世諸佛家故回向。佛子。菩薩摩訶薩。住如是法。生如來家。增長諸佛清凈勝因。出生最勝一切智道。深入菩薩廣大智業。滅除一切世間垢惱。常能供施功德福田。為諸眾生。宣說妙法善巧安立。令其修習諸清凈行。常勤攝取一切善根。菩薩爾時。以諸善根。如是回向所謂愿一切眾生。常得無量三昧眷屬。菩薩勝定。相續不斷。愿一切眾生。常樂見佛。悉入諸佛莊嚴三昧。愿一切眾生。成就菩薩不思議定。自在游戲。無量神通。愿一切眾生。入如實定。得不壞心。愿一切眾生。盡獲菩薩甚深三昧。于諸禪定而得自在。愿一切眾生。得解脫心。成就一切三昧眷屬。愿一切眾生。種種三昧。皆得善巧。悉能攝取諸三昧相。愿一切眾生。得勝智三昧。普能學習諸三昧門。愿一切眾生。得無礙三昧。入深禪定。終不退失。愿一切眾生。得無著三昧。心恒正受不取二法。是為菩薩摩訶薩布施一切內宮眷屬時善根回向。為欲令一切眾生。皆得不壞。清凈眷屬故。為欲令一切眾生。皆得菩薩眷屬故。為欲令一切眾生。悉得滿足佛法故。為欲令一切眾生。滿足一切智力故。為欲令一切眾生。證于無上智慧故為欲令一切眾生。得于隨順眷屬故。為欲令一切眾生。得同志行人共居故。為欲令一切眾生。具足一切福智故。為欲令一切眾生。成就清凈善根故。為欲令一切眾生。得善和眷屬故。為欲令一切眾生。成就如來清凈法身故。為欲令一切眾生。成就次第。如理辯才。善說諸佛。無盡法藏故。為欲令一切眾生。永舍一切世俗善根。同修出世清凈善根故。為欲令一切眾生。凈業圓滿。成就一切清凈法故。為欲令一切眾生。一切佛法。皆悉現前。以法光明。普嚴凈故。佛子。菩薩摩訶薩。能以所愛妻子布施。猶如往昔。須達拏太子。現莊嚴王菩薩。及余無量諸菩薩等。菩薩爾時。乘薩婆若心。行一切施。凈修菩薩布施之道。其心清凈。無有中悔。罄舍所珍。求一切智。令諸眾生。凈深志樂。成菩提行。觀菩薩道。念佛菩提。住佛種性。菩薩摩訶薩。成辨如是。布施心已。決定志求如來之身。自觀己身。繼屬一切。不得自在。又以其身。普攝眾生。猶如寶洲。給施一切。未滿足者。令其滿足。菩薩如是。護念眾生。欲令自身。作第一塔。普使一切。皆生歡喜。欲于世間。生平等心。欲為眾生。作清涼池。欲與眾生。一切安樂。欲為眾生。作大施主。智慧自在。了知菩薩所行之行。而能如是。大誓莊嚴。趣一切智。愿成無上。智慧福田。普念眾生。常隨守護。而能成辨。自身利益。智慧光明。普照于世。常勤憶念菩薩施心。恒樂觀察如來境界。佛子。菩薩摩訶薩。以無縛無著解脫心。布施妻子。所集善根。如是回向。所謂愿一切眾生。住佛菩提。起變化身。周遍法界。轉不退輪。愿一切眾生。得無著身。愿力周行。一切佛剎。愿一切眾生。舍愛憎心。斷貪恚結。愿一切眾生。為諸佛子。隨佛所行。愿一切眾生。于諸佛所。生自己心。不可沮壞。愿一切眾生。常為佛子。從法化生。愿一切眾生。得究竟處。成就如來。自在智慧。愿一切眾生。證佛菩提。永離煩惱。愿一切眾生。能具演說佛菩提道。常樂修行無上法施。愿一切眾生。得正定心。不為一切諸緣所壞。愿一切眾生。坐菩提樹。成最正覺。開示無量。從法化生。諸善男女。是為菩薩摩訶薩布施。妻子善根回向。為令眾生。皆悉證得無礙解脫。無著智故。佛子。菩薩摩訶薩。莊嚴舍宅。及諸資具。隨有乞求。一切施與。行布施法。于家無著。遠離一切居家覺觀。厭惡家業。資生之具。不貪不味。心無系著。知家易壞。心恒厭舍。都于其中。無所愛樂。但欲出家。修菩薩行。以諸佛法。而自莊嚴。一切悉舍。心無中悔。常為諸佛之所贊嘆。舍宅財物。隨處所有。悉以惠施。心無戀著。見有乞求。心生喜慶。菩薩爾時。以此善根。如是回向。所謂愿一切眾生。舍離妻子。成就出家第一之樂。愿一切眾生。解脫家縛。入于非家。諸佛法中。修行梵行。愿一切眾生。舍離慳垢。樂一切施。心無退轉。愿一切眾生。永離家法。少欲知足。無所藏積。愿一切眾生。出世俗家。住如來家。愿一切眾生。得無礙法。滅除一切障礙之道。愿一切眾生。離家屬愛。雖現居家。心無所著。愿一切眾生。善能化誘。不離家法。說佛智慧。愿一切眾生。身現在家。心常隨順佛智而住。愿一切眾生。在居家地。住于佛地。普令無量無邊眾生。發歡喜心。是為菩薩摩訶薩布施舍宅時善根回向。為令眾生。成就菩薩。種種行愿。神通智故。佛子。菩薩摩訶薩。布施種種。園林臺榭。游戲快樂。莊嚴之處。作是念言。我當為一切眾生。作好園林。我當為一切眾生。示現法樂。我當施一切眾生。歡喜之意。我當示一切眾生。無邊喜樂。我當為一切眾生。開凈法門。我當令一切眾生。發歡喜心。我當令一切眾生。得佛菩提。我當令一切眾生。成滿大愿。我當于一切眾生。猶如慈父。我當令一切眾生。智慧觀察。我當施一切眾生。資生之具。我當于一切眾生。猶如慈母。生長一切。善根大愿。佛子。菩薩摩訶薩。如是修行諸善根時。于惡眾生。不生疲厭。亦不誤起棄舍之心。設滿世間。一切眾生。悉不知恩。菩薩于彼。初無嫌恨。不生一念。求反報心。但欲滅其無量苦惱。于諸世間。心如虛空。無所染著。普觀諸法真實之相。發大誓愿。滅眾生苦。永不厭舍。大乘志愿。滅一切見。修諸菩薩平等行愿。佛子。菩薩摩訶薩。如是觀察已。攝諸善根。悉以回向。所謂愿一切眾生。念念滋生無量善法。成就無上。園林之心。愿一切眾生。得不動法。見一切佛。皆令歡喜。愿一切眾生。樂法園苑。得諸佛剎。園苑妙樂。愿一切眾生。得凈妙心。常見如來。神足園林。愿一切眾生。得佛戲樂。常善游戲智慧境界。愿一切眾生。得游戲樂。普詣佛剎。道場眾會。愿一切眾生。成就菩薩。解脫游戲。盡未來劫。行菩薩行。心無疲倦。愿一切眾生。見一切佛。充滿法界。發廣大心。住佛園林。愿一切眾生。悉能遍往一切佛剎。一一剎中。供養諸佛。愿一切眾生。得善欲心。清凈莊嚴一切佛剎。是為菩薩摩訶薩布施一切園林臺榭善根回向。為令眾生。見一切佛。游戲一切。佛園林故。佛子。菩薩摩訶薩。作百千億那由他。無量無數。廣大施會。一切清凈。諸佛印可。終不損惱于一眾生。普令眾生。遠離眾惡。凈三業道。成就智慧。開置無量百千億那由他阿僧祇。清凈境界。積集無量百千億那由他阿僧祇。資生妙物。發甚難得菩提之心。行無限施。令諸眾生。住清凈道。初中后善。生凈信解。隨百千億無量眾生。心之所樂。悉令歡喜。以大慈悲。救護一切。承事供養三世諸佛。為欲成就一切佛種。修行布施。心無中悔。增長信根。成滿勝行。念念增進檀波羅蜜。菩薩爾時。以諸善根。如是回向。所謂愿一切眾生。發大乘心。悉得成就摩訶衍施。愿一切眾生。皆悉能行大會施。盡施善施。最勝施。無上施。最無上施。無等等施。超諸世間。施一切諸佛所稱嘆施。愿一切眾生。作第一施主。于諸惡趣。免濟眾生。皆令得入無礙智道。修平等愿。如實善根。得無差別。證自境智。愿一切眾生。安住寂靜。諸禪定智。入不死道。究竟一切神通智慧。勇猛精進。具足諸地。莊嚴佛法。到于彼岸。永不退轉。愿一切眾生。設大施會。終不疲厭。給濟眾生。無有休息。究竟無上。一切種智。愿一切眾生。恒勤種植一切善根。到于無量功德彼岸。愿一切眾生。常蒙諸佛之所稱嘆。普為世間。作大施主。功德具足。充滿法界。遍照十方。施無上樂。愿一切眾生。設大施會。廣集善根。等攝眾生。到于彼岸。愿一切眾生。成最勝施。普令眾生。住第一乘。愿一切眾生。為應時施。永離非時。大施究竟。愿一切眾生。成就善施。到佛丈夫。大施彼岸。愿一切眾生。究竟常行大莊嚴施。盡以一切諸佛為師。悉皆親近。興大供養。愿一切眾生。住清凈施。集等法界。無量福德。到于彼岸。愿一切眾生。于諸世間。為大施主。誓度群品。住如來地。是為菩薩摩訶薩設大施會善根回向。為令眾生。行無上施。究竟佛施。成就善施。不可壞施。供諸佛施。無恚恨施。救眾生施。成一切智施。常見諸佛施。善精進施。成就一切菩薩功德諸佛智慧廣大施故。佛子。菩薩摩訶薩。布施一切資生之物。心無貪惜。不求果報。于世富樂。無所希望。離妄想心。善思惟法。為欲利益一切眾生。審觀一切諸法實性。隨諸眾生。種種不同。所用所求。各各差別。成辨無量。資生之具。所有嚴飾。悉皆妙好。行無邊施。行一切施。盡內外施。行此施時。增志樂力。獲大功德。成就心寶。常能守護。一切眾生。皆令發生。殊勝志愿。初未曾有。求反報心。所有善根。等三世佛。悉以圓滿一切種智。佛子。菩薩摩訶薩。以此布施。所有善根。回向眾生。愿一切眾生。清凈調伏。愿一切眾生。滅除煩惱。嚴凈一切諸佛剎土。愿一切眾生。以清凈心。于一念中。周遍法界。愿一切眾生。智慧充滿虛空法界。愿一切眾生。得一切智。普入三世。調伏眾生。于一切時。常轉清凈不退法輪。愿一切眾生。具一切智。善能示現神通方便。饒益眾生。愿一切眾生。悉能悟入諸佛菩提。盡未來劫。于十方界。常說正法。曾無休息。令諸眾生。普得聞知。愿一切眾生。于無量劫。修菩薩行。悉得圓滿。愿一切眾生。于一切世界。若染若凈。若小若大。若粗若細。若覆若仰。或一莊嚴。或種種莊嚴。所可演說。在世界數。諸世界中。修菩薩行。靡不周遍。愿一切眾生。于念念中。常作三世。一切佛事。教化眾生。向一切智。佛子。菩薩摩訶薩。隨諸眾生。一切所須。以如是等。阿僧祇物。而為給施。為令佛法。相續不斷。大悲普救一切眾生。安住大慈。修菩薩行。于佛教誨。終無違犯。以巧方便。修行眾善。不斷一切諸佛種性。隨求悉與。而無患厭。一切悉舍。未曾中悔。常勤回向一切智道。時十方國土。種種形類。種種趣生。種種福田。皆來集會。至菩薩所。種種求索。菩薩見已。普皆攝受。心生歡喜。如見善友。大悲哀愍。思滿其愿。舍心增長。無有休息。亦不疲厭。隨其所求。悉令滿足。離貧窮苦。時諸乞者。心大欣慶。轉更稱傳。贊揚其德。美聲遐布。悉來歸往。菩薩見已。歡喜無量。假使百千億那由他劫。受帝釋樂。無數劫。受夜摩天樂。無量劫。受兜率陀天樂。無邊劫。受善變化天樂。無等劫。受他化自在天樂。不可數劫。受梵王樂。不可稱劫。受轉輪王。王三千樂。不可思劫。受遍凈天樂。不可說劫。受凈居天樂。悉不能及。菩薩摩訶薩。見乞者來。歡喜愛樂。欣慶踴躍。信心增長。志樂清凈。諸根調順。信解成滿。乃至增進諸佛菩提。佛子。菩薩摩訶薩。以此善根。為欲利益一切眾生故回向。為欲安樂一切眾生故回向。為令一切眾生。得大義利故回向。為令一切眾生。悉得清凈故回向。為令一切眾生。悉求菩提故回向。為令一切眾生。悉得平等故回向。為令一切眾生。悉得賢善心故回向。為令一切眾生。悉入摩訶衍故回向。為令一切眾生。悉得賢善智慧故回向。為令一切眾生。悉具普賢菩薩行愿。滿十力乘。現成正覺故回向

佛子。菩薩摩訶薩。以諸善根。如是回向時。身口意業。皆悉解脫。無著無系。無眾生想。無命者想。無補伽羅想。無人想。無童子想。無生者想。無作者想。無受者想。無有想。無無想。無今世后世想。無死此生彼想。無常想。無無常想。無三有想。無無三有想。非想非非想。如是。非縛回向。非縛解回向。非業回向。非業報回向。非分別回向。非無分別回向。非思回向。非思已回向。非心回向。非無心回向。佛子。菩薩摩訶薩。如是回向時。不著內。不著外。不著能緣。不著所緣。不著因。不著果。不著法。不著非法。不著思。不著非思。不著色。不著色生。不著色滅。不著受想行識。不著受想行識生。不著受想行識滅。佛子。菩薩摩訶薩若能于此諸法不著。則不縛色。不縛色生。不縛色滅。不縛受想行識。不縛受想行識生。不縛受想行識滅。若能于此諸法不縛。則亦于諸法不解。何以故。無有少法。若現生。若已生。若當生。無法可取。無法可著。一切諸法。自相如是。無有自性。自性相離。非一非二。非多非無量。非小非大。非狹非廣。非深非淺。非寂靜非戲論。非處非非處。非法非非法。非體非非體。非有非非有。菩薩如是。觀察諸法。則為非法。于言語中。隨世建立。非法為法。不斷諸業道。不舍菩薩行。求一切智。終無退轉。了知一切。業緣如夢。音聲如響。眾生如影。諸法如幻。而亦不壞因緣業力。了知諸業。其用廣大。解一切法。皆無所作。行無作道。未嘗暫廢。佛子。此菩薩摩訶薩。住一切智。若處非處。普皆回向一切智性。于一切處。皆悉回向。無有退轉。以何義故。說名回向。永度世間。至于彼岸。故名回向。永出諸蘊。至于彼岸。故名回向。度言語道。至于彼岸。故名回向。離種種想。至于彼岸。故名回向。永斷身見。至于彼岸。故名回向。永離依處。至于彼岸。故名回向。永絕所作。至于彼岸。故名回向。永出諸有。至于彼岸。故名回向。永舍諸取。至于彼岸。故名回向。永出世法。至于彼岸。故名回向。佛子。菩薩摩訶薩。如是回向時。則為隨順佛住。隨順法住。隨順智住。隨順菩提住。隨順義住。隨順回向住。隨順境界住。隨順行住。隨順真實住。隨順清凈住。佛子。菩薩摩訶薩。如是回向。則為了達一切諸法。則為承事一切諸佛。無有一佛而不承事。無有一法而不供養。無有一法而可滅壞。無有一法而可乖違。無有一物而可貪著。無有一法而可厭離。不見內外。一切諸法。有少滅壞。違因緣道。法力具足。無有休息。佛子。是為菩薩摩訶薩第六隨順堅固一切善根回向。菩薩摩訶薩。住此回向時。常為諸佛之所護念。堅固不退。入深法性。修一切智。隨順法義。隨順法性。隨順一切堅固善根。隨順一切圓滿大愿。具足隨順堅固之法。一切金剛。所不能壞。于諸法中。而得自在

爾時金剛幢菩薩。觀察十方。觀察眾會。觀察法界已。入于字句甚深之義。修習無量廣大之心。以大悲心。普覆世間。長去來今。佛種性心。入于一切諸佛功德。成就諸佛自在力身。觀諸眾生。心之所樂。隨其善根。所可成熟。依法性身。為現色身。承佛神力。而說頌言


　菩薩現身作國王　　于世位中最無等
　福德威光勝一切　　普為群萌興利益
　其心清凈無染著　　于世自在咸遵敬
　弘宣正法以訓人　　普使眾生獲安隱
　現生貴族升王位　　常依正教轉法輪
　稟性仁慈無毒虐　　十方敬仰皆從化
　智慧分別常明了　　色相才能皆具足
　臨馭率土靡不從　　摧伏魔軍悉令盡
　堅持凈戒無違犯　　決志堪忍不動搖
　永愿蠲除忿恚心　　常樂修行諸佛法
　飲食香鬘及衣服　　車騎床褥座與燈
　菩薩悉以給濟人　　并及所余無量種
　為利益故而行施　　令其開發廣大心
　于尊勝處及所余　　意皆清凈生歡喜
　菩薩一切皆周給　　內外所有悉能舍
　必使其心永清凈　　不令暫爾生狹劣
　或施于頭或施眼　　或施于手或施足
　皮肉骨髓及余物　　一切皆舍心無吝
　菩薩身居大王位　　種族豪貴人中尊
　開口出舌施群生　　其心歡喜無憂戀
　以彼施舌諸功德　　回向一切諸眾生
　普愿藉此勝因緣　　悉得如來廣長舌
　或施妻子及王位　　或施其身作僮仆
　其心清凈常歡喜　　如是一切無憂悔
　隨所樂求咸施與　　應時給濟無疲厭
　一切所有皆能散　　諸來求者普滿足
　為聞法故施其身　　修諸苦行求菩提
　復為眾生舍一切　　求無上智不退轉
　以于佛所聞正法　　自舍其身充給侍
　為欲普救諸群生　　發生無量歡喜心
　彼見世尊大導師　　能以慈心廣饒益
　是時踴躍生歡喜　　聽受如來深法味
　菩薩所有諸善根　　悉以回向諸眾生
　普皆救護無有余　　永使解脫常安樂
　菩薩所有諸眷屬　　色相端嚴能辯慧
　華鬘衣服及涂香　　種種莊嚴皆具足
　此諸眷屬甚希有　　菩薩一切皆能施
　專求正覺度群生　　如是之心無暫舍
　菩薩如是諦思惟　　備行種種廣大業
　悉以回向諸含識　　而不生于取著心
　菩薩舍彼大王位　　及以國土諸城邑
　宮殿樓閣與園林　　僮仆侍衛皆無吝
　彼于無量百千劫　　處處周行而施與
　因以教導諸群生　　悉使超升無上岸
　無量品類各差別　　十方世界來萃止
　菩薩見已心欣慶　　隨其所乏令滿足
　如三世佛所回向　　菩薩亦修如是業
　調御人尊之所行　　悉皆隨學到彼岸
　菩薩觀察一切法　　誰為能入此法者
　云何為入何所入　　如是布施心無住
　菩薩回向善巧智　　菩薩回向方便法
　菩薩回向真實義　　于其法中無所著
　心不分別一切業　　亦不染著于業果
　如菩提性從緣起　　入深法界無違逆
　不于身中而有業　　亦不依止于心住
　智慧了知無業性　　以因緣故業不失
　心不妄取過去法　　亦不貪著未來事
　不于現在有所住　　了達三世悉空寂
　菩薩已到色彼岸　　受想行識亦如是
　超出世間生死流　　其心謙下常清凈
　諦觀五蘊十八界　　十二種處及己身
　于此一一求菩提　　體性畢竟不可得
　不取諸法常住相　　于斷滅相亦不著
　法性非有亦非無　　業理次第終無盡
　不于諸法有所住　　不見眾生及菩提
　十方國土三世中　　畢竟求之無可得
　若能如是觀諸法　　則如諸佛之所解
　雖求其性不可得　　菩薩所行亦不虛
　菩薩了法從緣有　　不違一切所行道
　開示解說諸業跡　　欲使眾生悉清凈
　是為智者所行道　　一切如來之所說
　隨順思惟入正義　　自然覺悟成菩提
　諸法無生亦無滅　　亦復無來無有去
　不于此死而生彼　　是人解悟諸佛法
　了達諸法真實性　　而于法性無分別
　知法無性無分別　　此人善入諸佛智
　法性遍在一切處　　一切眾生及國土
　三世悉在無有余　　亦無形相而可得
　一切諸佛所覺了　　悉皆攝取無有余
　雖說三世一切法　　如是等法悉非有
　如諸法性遍一切　　菩薩回向亦復然
　如是回向諸眾生　　常于世間無退轉　

大方廣佛華嚴經卷第二十八大方廣佛華嚴經卷第二十九

　　　　于闐國三藏實叉難陀奉　制譯


　　十回向品第二十五之七

佛子。云何為菩薩摩訶薩等隨順一切眾生回向。佛子。此菩薩摩訶薩。隨所積集一切善根。所謂。小善根。大善根。廣善根。多善根。無量善根。種種善根。微塵數善根。阿僧祇善根。無邊際善根。不可思善根。不可量善根。佛境界善根。法境界善根。僧境界善根。善知識境界善根。一切眾生境界善根。方便善巧境界善根。修諸善心境界善根。內境界善根。外境界善根。無邊助道法境界善根。勤修一切舍善根。立勝志究竟持凈戒善根。一切舍無不受堪忍善根。常精進心無退善根。以大方便入無量三昧善根。以智慧善觀察善根。知一切眾生心行差別善根。集無邊功德善根。勤修習菩薩業行善根。普覆育一切世間善根。佛子。菩薩摩訶薩。于此善根修行安住。趣入攝受。積集辨具。悟解心凈。開示發起。時得堪忍心。閉惡趣門。善攝諸根。威儀具足。遠離顛倒。正行圓滿。堪為一切諸佛法器。能作眾生福德良田。為佛所念。長佛善根。住諸佛愿。行諸佛業。心得自在。等三世佛。趣佛道場。入如來力。具佛色相。超諸世間。不樂生天。不貪富樂。不著諸行。一切善根。悉以回向。為諸眾生功德之藏。住究竟道。普覆一切。于虛妄道中。拔出眾生。令其安住一切善法。遍諸境界。無斷無盡。開一切智菩提之門。建立智幢。嚴凈大道。普能示現一切世間。令除垢染。心善調伏。生如來家。凈佛種性。功德具足。作大福田。為世所依。安立眾生。咸令清凈。常勤修習一切善根。佛子。菩薩摩訶薩。以凈志愿菩提心力。修諸善根時。作是念言。此諸善根。是菩提心之所積集。是菩提心之所思惟。是菩提心之所發起。是菩提心之所志樂。是菩提心之所增益。皆為憐愍一切眾生。皆為趣求一切種智。皆為成就如來十力。作是念時。善根增進。永不退轉。佛子。菩薩摩訶薩。復作是念。愿我以此善根果報。盡未來劫。修菩薩行。悉以惠施一切眾生。悉以回向一切眾生。普遍無余。愿令阿僧祇世界。珍寶充滿。阿僧祇世界。衣服充滿。阿僧祇世界。妙香充滿。阿僧祇世界。莊嚴具充滿。阿僧祇世界。無量摩尼寶充滿。阿僧祇世界。妙華充滿。阿僧祇世界。上味充滿。阿僧祇世界。財貨充滿。阿僧祇世界。床座充滿。蓋以寶帳。敷以妙衣。阿僧祇世界。種種莊嚴。寶冠充滿。假使一人。盡未來劫。常來求索。以此等物。而惠施之。未曾厭倦而有休息。如于一人。于一切眾生。悉亦如是。佛子。菩薩摩訶薩。如是施時。無虛偽心。無希望心。無名譽心。無中悔心。無熱惱心。但發專求一切智道心。一切悉舍心。哀愍眾生心。教化成熟心。皆令安住一切智智心。佛子。菩薩摩訶薩。以諸善根。如是回向。盡未來劫。常行惠施。佛子。菩薩摩訶薩。復作是念。我為一眾生故。欲令阿僧祇世界。寶象充滿。七支具足。性極調順。上立金幢。金網彌覆。種種妙寶。而為莊嚴。以用布施。愿令阿僧祇世界。寶馬充滿。如龍馬王。種種眾寶。莊嚴之具。而嚴飾之。持用布施。愿令阿僧祇世界。妓女充滿。悉能敷奏種種妙音。持用布施。愿令阿僧祇世界。男女充滿。持用布施。愿令阿僧祇世界。己身充滿。發菩提心。而用布施。愿令阿僧祇世界。己頭充滿。起不放逸心。而用布施。愿令阿僧祇世界。己眼充滿。而用布施。愿令阿僧祇世界。己身血肉。及以骨髓。充滿其中。心無顧戀。持用布施。愿令阿僧祇世界。自在王位。充滿其中。持用布施。愿令阿僧祇世界。奴仆作使。充滿其中。持用布施。菩薩摩訶薩。以如是等種種諸物。盡未來劫。安住廣大一切施心。施一眾生。如一眾生。盡眾生界一切眾生。皆如是施。佛子。菩薩摩訶薩。于一世界。盡未來劫。修菩薩行。以是等物。施一眾生。如是給施一切眾生。皆令滿足。如于一世界。于盡虛空遍法界一切世界中。悉亦如是。大悲普覆。終無間息。普加哀愍。隨其所須。供給供養。不令施行。遇緣而息。乃至不于一彈指頃。生疲倦心。佛子。菩薩摩訶薩。如是施時。生于此心。所謂無著心。無縛心。解脫心。大力心。甚深心。善攝心。無執心。無壽者心。善調伏心。不散亂心。不妄計心。具種種寶性心。不求果報心。了達一切法心。住大回向心。善決諸義心。令一切眾生。住無上智心。生大法光明心。入一切智智心。佛子。菩薩摩訶薩。以所集善根。于念念中。如是回向。所謂愿一切眾生。財寶豐足。無所乏少。愿一切眾生成就無盡大功德藏。愿一切眾生。具足一切安隱快樂。愿一切眾生。增長菩薩摩訶薩業。愿一切眾生。成滿無量第一勝法。愿一切眾生。得不退轉一切智乘。愿一切眾生。普見十方一切諸佛。愿一切眾生。永離世間諸惑塵垢。愿一切眾生。皆得清凈平等之心。愿一切眾生。離諸難處。得一切智

佛子。菩薩摩訶薩。如是回向時。發歡喜心。為令一切眾生。得利益安樂故。為令一切眾生。得平等心故。為令一切眾生。住能舍心故。為令一切眾生。住一切施心故。為令一切眾生。住歡喜施心故。為令一切眾生。住永離貧窮施心故。為令一切眾生。住一切財寶施心故。為令一切眾生。住無數財寶施心故。為令一切眾生。住普施無量施一切施心故。為令一切眾生。住盡未來劫。無斷施心故。為令一切眾生。住一切悉舍。無悔無惱施心故。為令一切眾生。住悉舍一切資生之物施心故。為令一切眾生。住隨順施心故。為令一切眾生。住攝取施心故。為令一切眾生。住廣大施心故。為令一切眾生。住舍無量莊嚴具供養施心故。為令一切眾生。住無著施心故。為令一切眾生。住平等施心故。為令一切眾生。住如金剛極大力施心故。為令一切眾生。住如日光明施心故。為令一切眾生。住攝如來智施心故。為令一切眾生。善根眷屬具足故。為令一切眾生。善根智慧常現在前故。為令一切眾生。得不可壞凈心圓滿故。為令一切眾生。成就最勝清凈善根故。為令一切眾生。于煩惱睡眠中。得覺悟故。為令一切眾生。滅除一切諸疑惑故。為令一切眾生。得平等智慧凈功德故。為令一切眾生。功德圓滿。無能壞者故。為令一切眾生。具足清凈不動三昧故。為令一切眾生。住不可壞一切智智故。為令一切眾生。成滿菩薩無量清凈神通行故。為令一切眾生。修集無著善根故。為令一切眾生。念去來今一切諸佛心清凈故。為令一切眾生。出生清凈勝善根故。為令一切眾生。滅除一切魔所作業障道法故。為令一切眾生。具足無礙清凈平等功德法故。為令一切眾生。以廣大心。常念諸佛。無懈廢故。為令一切眾生。常近諸佛。勤供養故。為令一切眾生。廣開一切諸善根門。普能圓滿白凈法故。為令一切眾生。無量心。廣大心。最勝心。悉清凈故。為令一切眾生。成就清凈等施心故。為令一切眾生。奉持諸佛尸波羅蜜等清凈故。為令一切眾生。得大堪忍波羅蜜故。為令一切眾生。住精進波羅蜜。常無懈故。為令一切眾生。住無量定。能起種種神通智故。為令一切眾生。得知一切法無體性般若波羅蜜故。為令一切眾生。圓滿無邊凈法界故。為令一切眾生。成滿一切神通清凈善根故。為令一切眾生。住平等行。積集善法。悉圓滿故。為令一切眾生。善入一切諸佛境界。悉周遍故。為令一切眾生。身口意業。普清凈故。為令一切眾生。善業果報。普清凈故。為令一切眾生。了達諸法。普清凈故。為令一切眾生。了達實義。普清凈故。為令一切眾生。修諸勝行。普清凈故。為令一切眾生。成就一切菩薩大愿。普清凈故。為令一切眾生。證得一切功德智慧。普清凈故。為令一切眾生。成就一切同體善根。回向出生。一切智乘。普圓滿故。為令一切眾生。嚴凈一切諸佛國土。普圓滿故。為令一切眾生。見一切佛。而無所著。普圓滿故。為令一切眾生具諸相好。功德莊嚴。普圓滿故。為令一切眾生。得六十種音聲。發言誠諦。皆可信受。百千種法。而以莊嚴。如來無礙。功德妙音。悉圓滿故。為令一切眾生。成就十力莊嚴無礙平等心故。為令一切眾生。得一切佛無盡法明。一切辯才。普圓滿故。為令一切眾生。得無上無畏。人中之雄。師子吼故。為令一切眾生得一切智轉不退轉無盡法輪故。為令一切眾生。了一切法。開示演說。普圓滿故。為令一切眾生。以時修習清凈善法。普圓滿故。為令一切眾生。成就導師。無上法寶等清凈故。為令一切眾生。于一莊嚴。無量莊嚴。大莊嚴。諸佛莊嚴。普圓滿故。為令一切眾生。等入三世所有境界。悉周遍故。為令一切眾生。悉能往詣一切佛剎。聽受正法。無不遍故。為令一切眾生。智慧利益。為世所宗。與佛等故。為令一切眾生。以一切智。知一切法。普圓滿故。為令一切眾生。行不動業。得無礙果。普圓滿故。為令一切眾生。所有諸根。咸得神通。能知一切眾生根故。為令一切眾生。得無差別平等智慧。于一相法。普清凈故。為令一切眾生。與理無違。一切善根。悉具足故。為令一切眾生。于一切菩薩自在神通。悉明達故。為令一切眾生。得一切佛。無盡功德。若福若智。悉平等故。為令一切眾生。發菩提心。解一切法。平等一相。無遺缺故。為令一切眾生。了達正法。為世最上福德田故。為令一切眾生。成就平等。清凈大悲。為諸施者。大力田故。為令一切眾生。堅固第一。無能沮壞故。為令一切眾生。見必蒙益。無能摧伏故。為令一切眾生。成滿最勝平等心故。為令一切眾生。善能了達一切諸法。得大無畏故。為令一切眾生。放一光明。普照十方一切世界故。為令一切眾生。普修一切菩薩精進行。無懈退故。為令一切眾生。以一行愿。普滿一切諸行愿故。為令一切眾生。以一妙音。普使聞者。皆得解故。為令一切眾生。悉能具足一切菩薩。清凈心故。為令一切眾生。普得值遇諸善知識。咸承事故。為令一切眾生。修菩薩行。調伏眾生。不休息故。為令一切眾生。以妙辯才。具一切音。隨機廣演。無斷盡故。為令一切眾生。能以一心。知一切心。以一切善根。等回向故。為令一切眾生。常樂積集一切善根。安立眾生。于凈智故。為令一切眾生得一切智。福德智慧。清凈身故。為令一切眾生。善知一切眾生善根。觀察回向。普成就故。為令一切眾生。得一切智。成等正覺。普圓滿故。為令一切眾生。得具足神通智。于一處出興。一切諸處。皆出興故。為令一切眾生。得普莊嚴智。嚴凈一眾會。一切眾會。皆嚴凈故。為令一切眾生。于一佛國土。普見一切佛國土故。為令一切眾生。以一切莊嚴具。不可說莊嚴具。無量莊嚴具。無盡莊嚴具。莊嚴一切諸佛國土。普周遍故。為令一切眾生。于一切法。悉能決了甚深義故。為令一切眾生。得諸如來。最上第一自在神通故。為令一切眾生。得非一非異。一切功德。自在神通故。為令一切眾生。具足一切平等善根。普為諸佛。灌其頂故。為令一切眾生。悉得成滿清凈智身。于諸有中。最尊勝故。佛子。菩薩摩訶薩。如是悲愍。利益安樂。一切眾生。咸令清凈。遠離慳嫉。受勝妙生。具大威德。生大信解。永離嗔恚。及諸翳濁。其心清凈。質直柔軟。無有諂曲。迷惑愚癡。行出離行。堅固不壞。平等之心。永無退轉。白凈法力。具足成就。無惱無失。善巧回向。常修正行。調伏眾生。滅除一切諸不善業。修行苦行一切善根。又勸眾生。令其修集。普為含識。具受眾苦。以大智眼。觀諸善根。知其悉以智慧為性。方便回向一切眾生。為令一切眾生。悉得安住一切清凈。功德處故。為令一切眾生。悉能攝受一切善根。知諸功德性及義故。為令一切眾生。普凈一切。諸善根故。為令一切眾生。于福田境界中。種諸善法。心無悔故。為令一切眾生。普能攝受一切眾生。一一皆令趣一切智故。為令一切眾生。普攝一切所有善根。一一皆與平等回向。而相應故。又以諸善根。如是回向。所謂愿一切眾生。究竟安隱。愿一切眾生。究竟清凈。愿一切眾生。究竟安樂。愿一切眾生。究竟解脫。愿一切眾生。究竟平等。愿一切眾生。究竟了達。愿一切眾生。究竟安住諸白凈法。愿一切眾生。得無礙眼。愿一切眾生。善調其心。愿一切眾生。具足十力。調伏眾生。佛子。菩薩摩訶薩。如是回向時。不著業。不著報。不著身。不著物。不著剎。不著方。不著眾生。不著無眾生。不著一切法。不著無一切法。佛子。菩薩摩訶薩。如是回向時。以此善根。普施世間。愿一切眾生。成滿佛智。得清凈心。智慧明了。內心寂靜。外緣不動。增長成就三世佛種。佛子。菩薩摩訶薩。修行如是回向之時。超出一切。無能過者。一切世間。所有言辭。悉共稱贊。亦不可盡。普修一切菩薩諸行。悉能往詣一切佛土。普見諸佛。無所障礙。又能普見一切世界。菩薩所行。以善方便。為諸眾生。分別諸法。甚深句義。得陀羅尼。演說妙法。盡未來劫。無有斷絕。為眾生故。念念于不可說不可說世界。猶如影像。普現其身。供養諸佛。念念嚴凈不可說不可說諸佛國土。悉令周遍。修行嚴凈佛剎智慧。而無厭足。念念令不可說不可說百千億那由他眾生。清凈成就。平等滿足。于彼一切諸國土中。勤修一切諸波羅蜜。攝取眾生。成就凈業。得無礙耳。于不可說不可說。諸佛世界。一一如來。所轉法輪。聽聞受持。精勤修習。不生一念舍離之心。住無所得。無依止。無作無著。菩薩神通。于一剎那。一彈指頃。分身普詣不可說諸佛世界。與諸菩薩。等同一見。佛子。菩薩摩訶薩。如是修習菩薩行時。尚能成滿無量不可說不可說。清凈功德。憶念稱贊。所不能盡。況復得成無上菩提。一切佛剎。平等清凈。一切眾生。平等清凈。一切身平等清凈。一切根平等清凈。一切業果。平等清凈。一切眾會道場。平等清凈。一切圓滿行。平等清凈。一切法方便智。平等清凈。一切如來。諸愿回向。平等清凈。一切諸佛。神通境界。平等清凈。佛子。菩薩摩訶薩。如是回向時。得一切功德清凈。歡喜法門。無量功德。圓滿莊嚴。如是回向時。眾生不違一切剎。剎不違一切眾生。剎眾生不違業。業不違剎眾生。思不違心。心不違思。思心不違境界。境界不違思心。業不違報。報不違業。業不違業道。業道不違業。法性不違相。法相不違性。法生不違性。法性不違生。剎平等不違眾生平等。眾生平等不違剎平等。一切眾生平等。不違一切法平等。一切法平等。不違一切眾生平等。離欲際平等。不違一切眾生安住平等。一切眾生安住平等。不違離欲際平等。過去不違未來。未來不違過去。過去未來。不違現在。現在不違過去未來。世平等不違佛平等。佛平等不違世平等。菩薩行不違一切智。一切智不違菩薩行。佛子。菩薩摩訶薩。如是回向時。得業平等。得報平等。得身平等。得方便平等。得愿平等。得一切眾生平等。得一切剎平等。得一切行平等。得一切智平等。得三世諸佛平等。得承事一切諸佛。得供養一切菩薩。得種一切善根。得滿一切大愿。得教化一切眾生。得了知一切業。得承事供養一切善知識。得入一切清凈眾會道場。得通達一切正教。得成滿一切白法。佛子。是為菩薩摩訶薩第七等隨順一切眾生回向。菩薩摩訶薩。成就此回向。則能摧滅一切魔怨。拔諸欲刺。得出離樂。住無二性。具大威德。救護眾生。為功德王。神足無礙。往一切剎。入寂滅處。具一切身。成菩薩行。于諸行愿。心得自在。分別了知一切諸法。悉能遍生一切佛剎。得無礙耳。聞一切剎。所有音聲。得凈慧眼。見一切佛。未嘗暫舍于一切境界。成就善根。心無高下。于一切法。得無所得。菩薩摩訶薩。以一切善根。等隨順一切眾生。如是回向。爾時金剛幢菩薩。承佛神力。普觀十方。而說頌言


　菩薩所作諸功德　　微妙廣大甚深遠
　乃至一念而修行　　悉能回向無邊際
　菩薩所有資生具　　種種豐盈無限億
　香象寶馬以駕車　　衣服珍財悉殊妙
　或以頭目并手足　　或持身肉及骨髓
　悉遍十方無量剎　　普施一切令充遍
　無量劫中所修習　　一切功德盡回向
　為欲救度諸群生　　其心畢竟不退轉
　菩薩為度眾生故　　常修最勝回向業
　普令三界得安樂　　悉使當成無上果
　菩薩普興平等愿　　隨其所集清凈業
　悉以回施諸群生　　如是大誓終無舍
　菩薩愿力無限礙　　一切世間咸攝受
　如是回向諸群生　　未曾暫起分別心
　普愿眾生智明了　　布施持戒悉清凈
　精進修行不懈廢　　如是大誓無休息
　菩薩回向到彼岸　　普開清凈妙法門
　智慧同于兩足尊　　分別實義得究竟
　菩薩言辭已通達　　種種智慧亦如是
　說法如理無障礙　　而于其中心不著
　常于諸法不作二　　亦復不作于不二
　于二不二并皆離　　知其悉是語言道
　知諸世間悉平等　　莫非心語一切業
　眾生幻化無有實　　所有果報從茲起
　一切世間之所有　　種種果報各不同
　莫不皆由業力成　　若滅于業彼皆盡
　菩薩觀察諸世間　　身口意業悉平等
　亦令眾生住平等　　猶如無等大圣尊
　菩薩善業悉回向　　普令眾生色清凈
　福德方便皆具足　　同于無上調御士
　菩薩利益諸群生　　功德大海盡回向
　愿使威光特超世　　得成勇猛大力身
　凡所修習諸功德　　愿使世間普清凈
　諸佛清凈無倫匹　　眾生清凈亦如是
　菩薩于義得善巧　　能知諸佛最勝法
　以眾善業等回向　　愿令庶品同如來
　菩薩了知諸法空　　一切世間無所有
　無有造作及作者　　眾生業報亦不失
　諸法寂滅非寂滅　　遠離此二分別心
　知諸分別是世見　　入于正位分別盡
　如是真實諸佛子　　從于如來法化生
　彼能如是善回向　　世間疑惑悉除滅　

大方廣佛華嚴經卷第二十九大方廣佛華嚴經卷第三十

　　　　	于闐國三藏實叉難陀奉　制譯


　　十回向品第二十五之八

佛子。何者是菩薩摩訶薩真如相回向。佛子。此菩薩摩訶薩。正念明了。其心堅住。遠離迷惑。專意修行。深心不動。成不壞業。趣一切智。終不退轉。志求大乘。勇猛無畏。植諸德本。普安世間。生勝善根。修白凈法。大悲增長。心寶成就。常念諸佛。護持正法。于菩薩道。信樂堅固。成就無量凈妙善根。勤修一切功德智慧。為調御師。生眾善法。以智方便。而為回向。菩薩爾時。慧眼普觀所有善根。無量無邊。其諸善根。修集之時。若求緣若辨具。若治凈若趣入。若專勵若起行。若明達若精審。若開示。如是一切。有種種門。種種境。種種相。種種事。種種分。種種行。種種名字。種種分別。種種出生。種種修習。其中所有。一切善根。悉是趣向十力乘心之所建立。皆悉回向一切種智。唯一無二。以諸善根。如是回向。所謂愿得圓滿。無礙身業。修菩薩行。愿得清凈無礙口業。修菩薩行。愿得成就無礙意業。安住大乘。愿得圓滿無障礙心。凈修一切諸菩薩行。愿起無量廣大施心。周給無邊一切眾生。愿于諸法。心得自在。演大法明。無能障蔽。愿得明達一切智處。發菩提心。普照世間。愿常正念三世諸佛。諦想如來常現在前。愿住圓滿增上志樂。遠離一切諸魔怨敵。愿得安住佛十力智。普攝眾生。無有休息。愿得三昧。游諸世界。而于世間。無所染著。愿住諸世界。無有疲厭。教化眾生。恒不休息。愿起無量。思慧方便。成就菩薩不思議道。愿得諸方不迷惑智。悉能分別一切世間。愿得自在神通智力。于一念中。悉能嚴凈一切國土。愿得普入諸法自性。見一切世間悉皆清凈。愿得生起無差別智。于一剎中。入一切剎。愿以一切剎莊嚴之事。顯示一切教化無量。無邊眾生。愿于一佛剎中。示無邊法界。一切佛剎。悉亦如是。愿得自在。大神通智。普能往詣一切佛土。佛子。菩薩摩訶薩。以諸善根。愿得莊嚴一切佛國。愿得周遍一切世界。愿得成就智慧觀察。如為己身。如是回向。如是而為一切眾生。所謂愿一切眾生。永離一切。地獄畜生。閻羅王趣。愿一切眾生。除滅一切障礙之業。愿一切眾生。得周普心。平等智慧。愿一切眾生。于怨于親。等心攝受。皆令安樂。智慧清凈。愿一切眾生。智慧圓滿。凈光普照。愿一切眾生。思慧成滿。了真實義。愿一切眾生。以凈志樂。趣求菩提。獲無量智。愿一切眾生。普能顯示安隱住處。佛子。菩薩摩訶薩。恒以善心。如是回向。為令一切眾生。遇清涼云。霔法雨故。為令一切眾生。常值福田。勝境界故。為令一切眾生。皆能善入菩提心藏。自護持故。為令一切眾生。離諸蓋纏。善安住故。為令一切眾生。皆獲無礙神通智故。為令一切眾生。得自在身。普示現故。為令一切眾生。成就最勝一切種智。普興利益。無空過故。為令一切眾生。普攝群品。令清凈故。為令一切眾生。皆能究竟一切智故。為令一切眾生。心不動搖。無障礙故。佛子。菩薩摩訶薩。見可愛樂。國土園林。草木華果。名香上服。珍寶財物。諸莊嚴具。或見可樂村邑聚落。或見帝王威德自在。或見住處離諸諠雜。見是事已。以方便智。精勤修習。出生無量勝妙功德。為諸眾生。勤求善法。心無放逸。廣集眾善。猶如大海。以無盡善。普覆一切。為眾善法所依之處。以諸善根。方便回向。而無分別。開示無量種種善根。智常觀察一切眾生。心恒憶念善根境界。以等真如。平等善根。回向眾生。無有休息。菩薩爾時。以諸善根。如是回向。所謂愿一切眾生。得諸如來可愛樂見。見法真性。平等平等。無所取著。圓滿清凈。愿一切眾生。見諸如來甚可愛樂。圓滿供養。愿一切眾生。往生一切無諸煩惱。甚可愛樂。清凈佛剎。愿一切眾生。得見諸佛可愛樂法。愿一切眾生。常樂護持一切菩薩。可愛樂行。愿一切眾生。得善知識可愛樂眼。見無所礙。愿一切眾生。常見一切可愛樂物。無有違逆。愿一切眾生。證得一切可愛樂法。而勤護持。愿一切眾生。于一切佛可樂法中。得凈光明。愿一切眾生。修諸菩薩一切能舍可愛樂心。愿一切眾生。得無所畏。能說一切可愛樂法。愿一切眾生。得諸菩薩。極可愛樂。甚深三昧。愿一切眾生。得諸菩薩。甚可愛樂。陀羅尼門。愿一切眾生。得諸菩薩。甚可愛樂。善觀察智。愿一切眾生。能現菩薩。甚可愛樂。自在神通。愿一切眾生。能于諸佛大眾會中。說可愛樂甚深妙法。愿一切眾生。能以方便。開示演說甚可愛樂差別之句。愿一切眾生。常能發起甚可愛樂平等大悲。愿一切眾生。念念發起甚可愛樂大菩提心。常令諸根。歡喜悅豫。愿一切眾生。能入一切甚可愛樂諸如來家。愿一切眾生。得可愛樂。能調伏行。調伏眾生。無有休息。愿一切眾生。得諸菩薩甚可愛樂。無盡辯才。演說諸法。愿一切眾生。于不可說不可說劫。住于一切可樂世界。教化眾生。心無厭倦。愿一切眾生。以無量方便。普能悟入甚可愛樂諸佛法門。愿一切眾生。得可愛樂無礙方便。知一切法無有根本。愿一切眾生。得可愛樂離貪欲際。知一切法畢竟無二。斷一切障。愿一切眾生。得可愛樂離貪欲際。知一切法。平等真實。愿一切眾生。具足成滿一切菩薩。甚可愛樂。無戲論法。愿一切眾生。得金剛藏精進之心。成可愛樂一切智道。愿一切眾生。具可愛樂無礙善根。摧伏一切煩惱怨敵。愿一切眾生。得可愛樂一切智門。普于世間。現成正覺。佛子。菩薩摩訶薩。修習如是諸善根時。得智慧明。為善知識之所攝受。如來慧日。明照其心。永滅癡冥。勤修正法。入諸智業。善學智地。流布善根。充滿法界。以智回向。盡諸菩薩善根源底。以智深入大方便海。成就無量廣大善根

佛子。菩薩摩訶薩。以此善根。如是回向。所謂不著世間。不取眾生。其心清凈。無所依止。正念諸法。離分別見。不舍一切。佛自在慧。不違三世一切諸佛。正回向門。隨順一切平等正法。不壞如來真實之相。等觀三世。無眾生相。善順佛道。善說于法。深了其義。入最勝地。悟真實法。智慧圓滿。信樂堅固。雖善修正業。而知業性空。了一切法皆如幻化。知一切法無有自性。觀一切義及種種行。隨世言說。而無所著。除滅一切執著因緣。知如實理。觀諸法性。皆悉寂滅。了一切法同一實相。知諸法相。不相違背。與諸菩薩。而共同止。修行其道。善攝眾生。入去來今一切菩薩。回向之門。于諸佛法。心無驚怖。以無量心。令諸眾生。普得清凈。于十方世界。不起執取我我所心。于諸世間。無所分別。于一切境界。不生染著。勤修一切出世間法。于諸世間。無取無依。于深妙道。正見牢固。離諸妄見。了真實法。譬如真如遍一切處。無有邊際。善根回向亦復如是。遍一切處。無有邊際。譬如真如真實為性。善根回向亦復如是。了一切法。真實為性。譬如真如恒守本性。無有改變。善根回向。亦復如是。守其本性。始終不改。譬如真如以一切法無性為性。善根回向亦復如是。了一切法。無性為性。譬如真如無相為相。善根回向亦復如是。了一切法。無相為相。譬如真如若有得者。終無退轉。善根回向亦復如是。若有得者。于諸佛法。永不退轉。譬如真如一切諸佛之所行處。善根回向亦復如是。一切如來所行之處。譬如真如離境界相。而為境界。善根回向亦復如是。離境界相。而為三世一切諸佛。圓滿境界。譬如真如能有安立。善根回向亦復如是。悉能安立一切眾生。譬如真如性常隨順。善根回向亦復如是。盡未來劫。隨順不斷。譬如真如無能測量。善根回向亦復如是。等虛空界。盡眾生心。無能測量。譬如真如充滿一切。善根回向亦復如是。一剎那中。普周法界。譬如真如常住無盡。善根回向。亦復如是。究竟無盡。譬如真如無有比對。善根回向亦復如是。普能圓滿一切佛法。無有比對。譬如真如體性堅固。善根回向亦復如是。體性堅固。非諸惑惱之所能沮。譬如真如不可破壞。善根回向亦復如是。一切眾生。不能損壞。譬如真如照明為體。善根回向亦復如是。以普照明。而為其性。譬如真如無所不在。善根回向亦復如是。于一切處。悉無不在。譬如真如遍一切時。善根回向亦復如是。遍一切時。譬如真如性常清凈。善根回向亦復如是。住于世間。而體清凈。譬如真如于法無礙。善根回向亦復如是。周行一切。而無所礙。譬如真如為眾法眼。善根回向亦復如是。能為一切眾生作眼。譬如真如性無勞倦。善根回向亦復如是。修行一切菩薩諸行。恒無勞倦。譬如真如體性甚深。善根回向亦復如是。其性甚深。譬如真如無有一物。善根回向亦復如是。了知其性。無有一物。譬如真如性非出現。善根回向亦復如是。其體微妙。難可得見。譬如真如離眾垢翳。善根回向亦復如是。慧眼清凈。離諸癡翳。譬如真如性無與等。善根回向亦復如是。成就一切諸菩薩行。最上無等。譬如真如體性寂靜。善根回向亦復如是。善能隨順寂靜之法。譬如真如無有根本。善根回向亦復如是。能入一切無根本法。譬如真如體性無邊。善根回向亦復如是。凈諸眾生。其數無邊。譬如真如體性無著。善根回向亦復如是。畢竟遠離一切諸著。譬如真如無有障礙。善根回向亦復如是。除滅一切世間障礙。譬如真如非世所行。善根回向亦復如是。非諸世間之所能行。譬如真如體性無住。善根回向亦復如是。一切生死。皆非所住。譬如真如性無所作。善根回向亦復如是。一切所作。悉皆舍離。譬如真如體性安住。善根回向亦復如是。安住真實。譬如真如與一切法。而共相應。善根回向亦復如是。與諸菩薩。聽聞修習。而共相應。譬如真如一切法中。性常平等。善根回向亦復如是。于諸世間。修平等行。譬如真如不離諸法。善根回向亦復如是。盡未來際。不舍世間。譬如真如一切法中。畢竟無盡。善根回向亦復如是。于諸眾生。回向無盡。譬如真如與一切法。無有相違。善根回向亦復如是。不違三世一切佛法。譬如真如普攝諸法。善根回向亦復如是。盡攝一切眾生善根。譬如真如與一切法。同其體性。善根回向亦復如是。與三世佛。同一體性。譬如真如與一切法。不相舍離。善根回向亦復如是。攝持一切世出世法。譬如真如無能映蔽。善根回向亦復如是。一切世間。無能映蔽。譬如真如不可動搖。善根回向亦復如是。一切魔業。無能動搖。譬如真如性無垢濁。善根回向亦復如是。修菩薩行。無有垢濁。譬如真如無有變易。善根回向亦復如是。愍念眾生。心無變易。譬如真如不可窮盡。善根回向亦復如是。非諸世法。所能窮盡。譬如真如性常覺悟。善根回向亦復如是。普能覺悟一切諸法。譬如真如不可失壞。善根回向亦復如是。于諸眾生。起勝志愿。永不失壞。譬如真如能大照明。善根回向亦復如是。以大智光。照諸世間。譬如真如不可言說。善根回向亦復如是。一切言語。所不可說。譬如真如持諸世間。善根回向亦復如是。能持一切菩薩諸行。譬如真如隨世言說。善根回向亦復如是。隨順一切智慧言說。譬如真如遍一切法。善根回向亦復如是。遍于十方一切佛剎。現大神通。成等正覺。譬如真如無有分別。善根回向亦復如是。于諸世間。無所分別。譬如真如遍一切身。善根回向亦復如是。遍十方剎。無量身中。譬如真如體性無生。善根回向亦復如是。方便示生。而無所生。譬如真如無所不在。善根回向亦復如是。十方三世。諸佛土中。普現神通。而無不在。譬如真如遍在于夜。善根回向亦復如是。于一切夜。放大光明。施作佛事。譬如真如遍在于晝。善根回向亦復如是。悉令一切在晝眾生。見佛神變。演不退輪。離垢清凈。無空過者。譬如真如遍在半月及以一月。善根回向亦復如是。于諸世間。次第時節。得善方便。于一念中。知一切時。譬如真如遍在年歲。善根回向亦復如是。住無量劫。明了成熟一切諸根。皆令圓滿。譬如真如遍成壞劫。善根回向亦復如是。住一切劫。清凈無染。教化眾生。咸令清凈。譬如真如盡未來際。善根回向亦復如是。盡未來際。修諸菩薩清凈妙行。成滿大愿。無有退轉。譬如真如遍住三世。善根回向亦復如是。令諸眾生。于一剎那。見三世佛。未曾一念。而有舍離。譬如真如遍一切處。善根回向亦復如是。超出三界。周行一切。悉得自在。譬如真如住有無法。善根回向亦復如是。了達一切有無之法。畢竟清凈。譬如真如體性清凈。善根回向亦復如是。能以方便。集助道法。凈治一切。諸菩薩行。譬如真如體性明潔。善根回向亦復如是。令諸菩薩。悉得三昧明潔之心。譬如真如體性無垢。善根回向亦復如是。遠離諸垢。滿足一切。諸清凈意。譬如真如。無我我所。善根回向亦復如是。以無我我所清凈之心。充滿十方諸佛國土。譬如真如體性平等。善根回向亦復如是。獲得平等一切智智。照了諸法。離諸癡翳。譬如真如超諸數量。善根回向亦復如是。與超數量。一切智乘。大力法藏。而同止住。興遍十方一切世界。廣大法云。譬如真如平等安住。善根回向亦復如是。發生一切諸菩薩行。平等住于一切智道。譬如真如遍住一切諸眾生界。善根回向亦復如是。滿足無礙一切種智。于眾生界。悉現在前。譬如真如。無有分別。普住一切音聲智中。善根回向亦復如是。具足一切諸言音智。能普示現種種言音。開示眾生。譬如真如永離世間。善根回向亦復如是。普使眾生。永出世間。譬如真如體性廣大。善根回向亦復如是。悉能受持去來今世。廣大佛法。恒不忘失。勤修一切菩薩諸行。譬如真如無有間息。善根回向亦復如是。為欲安處一切眾生于大智地。于一切劫。修菩薩行。無有間息。譬如真如體性寬廣。遍一切法。善根回向亦復如是。凈念無礙。普攝一切寬廣法門。譬如真如遍攝群品。善根回向亦復如是。證得無量品類之智。修諸菩薩真實妙行。譬如真如無所取著。善根回向亦復如是。于一切法。皆無所取。除滅一切世間取著。普令清凈。譬如真如體性不動。善根回向亦復如是。安住普賢。圓滿行愿。畢竟不動。譬如真如是佛境界。善根回向亦復如是。令諸眾生滿足一切。大智境界。滅煩惱境。悉令清凈。譬如真如無能制伏。善根回向亦復如是。不為一切眾魔事業。外道邪論之所制伏。譬如真如非是可修。非不可修。善根回向亦復如是。舍離一切妄想取著。于修不修。無所分別。譬如真如無有退舍。善根回向亦復如是。常見諸佛。發菩提心。大誓莊嚴。永無退舍。譬如真如普攝一切世間言音。善根回向亦復如是。能得一切。差別言音。神通智慧。普發一切種種言辭。譬如真如于一切法。無所希求。善根回向亦復如是。令諸眾生。乘普賢乘。而得出離。于一切法。無所貪求。譬如真如住一切地。善根回向亦復如是。令一切眾生。舍世間地。住智慧地。以普賢行。而自莊嚴。譬如真如無有斷絕。善根回向亦復如是。于一切法。得無所畏。隨其類音。處處演說。無有斷絕。譬如真如舍離諸漏。善根回向亦復如是。令一切眾生。成就法智。了達于法。圓滿菩提無漏功德。譬如真如無有少法而能壞亂。令其少分。非是覺悟。善根回向亦復如是。普令開悟一切諸法。其心無量。遍周法界。譬如真如過去非始。未來非末。現在非異。善根回向亦復如是。為一切眾生。新新恒起菩提心愿。普使清凈。永離生死。譬如真如于三世中。無所分別。善根回向亦復如是。現在念念。心常覺悟。過去未來。皆悉清凈。譬如真如成就一切諸佛菩薩。善根回向亦復如是。發起一切大愿方便。成就諸佛廣大智慧。譬如真如究竟清凈。不與一切諸煩惱俱。善根回向亦復如是。能滅一切眾生煩惱。圓滿一切清凈智慧。佛子。菩薩摩訶薩。如是回向時。得一切佛剎平等。普嚴凈一切世界故。得一切眾生平等。普為轉無礙法輪故。得一切菩薩平等。普出生一切智愿故。得一切諸佛平等。觀察諸佛。體無二故。得一切法平等。普知諸法性無易故。得一切世間平等。以方便智。善解一切語言道故。得一切菩薩行平等。隨種善根。盡回向故。得一切時平等。勤修佛事。于一切時。無斷絕故。得一切業果平等。于世出世所有善根。皆無染著。咸究竟故。得一切佛自在神通平等。隨順世間。現佛事故。佛子。是為菩薩摩訶薩第八真如相回向。菩薩摩訶薩。住此回向。證得無量清凈法門。能為如來大師子吼。自在無畏。以善方便。教化成就無量菩薩。于一切時。未曾休息。得佛無量圓滿之身。一身充遍一切世界。得佛無量圓滿音聲。一音開悟一切眾生。得佛無量圓滿之力。一毛孔中。普能容納一切國土。得佛無量圓滿神通。置諸眾生于一塵中。得佛無量圓滿解脫。于一眾生身。示現一切諸佛境界。成等正覺。得佛無量圓滿三昧。一三昧中。普能示現一切三昧。得佛無量圓滿辯才。說一句法。窮未來際。而不可盡。悉除一切眾生疑惑。得佛無量圓滿眾生。具佛十力。盡眾生界。示成正覺。佛子。是為菩薩摩訶薩以一切善根順真如相回向。爾時金剛幢菩薩。承佛威力。普觀十方。而說頌言


　菩薩志樂常安住　　正念堅固離癡惑
　其心善軟恒清涼　　積集無邊功德行
　菩薩謙順無違逆　　所有志愿悉清凈
　已得智慧大光明　　善能照了一切業
　菩薩思惟業廣大　　種種差別甚希有
　決意修行無退轉　　以此饒益諸群生
　諸業差別無量種　　菩薩一切勤修習
　隨順眾生不違意　　普令心凈生歡喜
　已升調御人尊地　　離諸熱惱心無礙
　于法于義悉善知　　為利群生轉勤習
　菩薩所修眾善行　　無量無數種種別
　于彼一切分別知　　為利群生故回向
　以妙智慧恒觀察　　究竟廣大真實理
　斷諸有處悉無余　　如彼真如善回向
　譬如真如遍一切　　如是普攝諸世間
　菩薩以此心回向　　悉令眾生無所著
　菩薩愿力遍一切　　譬如真如無不在
　若見不見念悉周　　悉以功德而回向
　夜中隨住晝亦住　　半月一月亦隨住
　若年若劫悉住中　　真如如是行亦然
　所有三世及剎土　　一切眾生與諸法
　悉住其中無所住　　以如是行而回向
　譬如真如本自性　　菩薩如是發大心
　真如所在無不在　　以如是行而回向
　譬如真如本自性　　其中未曾有一法
　不得自性是真性　　以如是業而回向
　如真如相業亦爾　　如真如性業亦爾
　如真如性本真實　　業亦如是同真如
　譬如真如無邊際　　業亦如是無有邊
　而于其中無縛著　　是故此業得清凈
　如是聰慧真佛子　　志愿堅固不動搖
　以其智力善通達　　入于諸佛方便藏
　覺悟法王真實法　　于中無著亦無縛
　如是自在心無礙　　未曾見有一法起
　如來法身所作業　　一切世間如彼相
　說諸法相皆無相　　知如是相是知法
　菩薩住是不思議　　于中思議不可盡
　入此不可思議處　　思與非思皆寂滅
　如是思惟諸法性　　了達一切業差別
　所有我執皆除滅　　住于功德無能動
　菩薩一切業果報　　悉為無盡智所印
　如是無盡自性盡　　是故無盡方便滅
　菩薩觀心不在外　　亦復不得在于內
　知其心性無所有　　我法皆離永寂滅
　彼諸佛子如是知　　一切法性常空寂
　無有一法能造作　　同于諸佛悟無我
　了知一切諸世間　　悉與真如性相等
　見是不可思議相　　是則能知無相法
　若能住是甚深法　　常樂修行菩薩行
　為欲利益諸群生　　大誓莊嚴無退轉
　是則超過于世間　　不起生死妄分別
　了達其心如幻化　　勤修眾行度群生
　菩薩正念觀世間　　一切皆從業緣得
　為欲救度修諸行　　普攝三界無遺者
　了知眾生種種異　　悉是想行所分別
　于此觀察悉明了　　而不壞于諸法性
　智者了知諸佛法　　以如是行而回向
　哀愍一切諸眾生　　令于實法正思惟　

大方廣佛華嚴經卷第三十大方廣佛華嚴經卷第三十一

　　　　于闐國三藏實叉難陀奉　制譯


　　十回向品第二十五之九

佛子。云何為菩薩摩訶薩。無著無縛解脫回向。佛子。是菩薩摩訶薩。于一切善根。心生尊重。所謂于出生死。心生尊重。于攝取一切善根。心生尊重。于希求一切善根。心生尊重。于悔諸過業。心生尊重。于隨喜善根。心生尊重。于禮敬諸佛。心生尊重。于合掌恭敬。心生尊重。于頂禮塔廟。心生尊重。于勸佛說法。心生尊重。于如是等種種善根。皆生尊重。隨順忍可。佛子。菩薩摩訶薩。于彼善根。皆生尊重。隨順忍可時。究竟欣樂。堅固信解。自得安住。令他安住。勤修無著。自在積集。成勝志樂。住如來境。勢力增長。悉得知見。以諸善根。如是回向。所謂以無著無縛解脫心。成就普賢身業。以無著無縛解脫心。清凈普賢語業。以無著無縛解脫心。圓滿普賢意業。以無著無縛解脫心。發起普賢廣大精進。以無著無縛解脫心。具足普賢無礙音聲陀羅尼門。其聲廣大。普遍十方。以無著無縛解脫心。具足普賢見一切佛陀羅尼門。恒見十方一切諸佛。以無著無縛解脫心。成就解了一切音聲陀羅尼門。同一切音。說無量法。以無著無縛解脫心。成就普賢一切劫住陀羅尼門。普于十方。修菩薩行。以無著無縛解脫心。成就普賢自在力。于一眾生身中。示修一切菩薩行。盡未來劫。常無間斷。如一眾生身。一切眾生身悉如是。以無著無縛解脫心。成就普賢自在力。普入一切眾道場。普現一切諸佛前。修菩薩行。以無著無縛解脫心。成就普賢佛自在力。于一門中。示現經不可說不可說劫。無有窮盡。令一切眾生。皆得悟入。以無著無縛解脫心。成就普賢佛自在力。于種種門中。示現經不可說不可說劫。無有窮盡。令一切眾生。皆得悟入。其身普現一切佛前。以無著無縛解脫心。成就普賢自在力。念念中。令不可說不可說眾生。住十力智。心無疲倦。以無著無縛解脫心。成就普賢自在力。于一切眾生身中。現一切佛自在神通。令一切眾生。住普賢行。以無著無縛解脫心。成就普賢自在力。于一一眾生語言中。作一切眾生語言。令一切眾生。一一皆住一切智地。以無著無縛解脫心。成就普賢自在力。于一一眾生身中。普容納一切眾生身。令皆自謂成就佛身。以無著無縛解脫心。成就普賢自在力。能以一華。莊嚴一切十方世界。以無著無縛解脫心。成就普賢自在力。出大音聲。普遍法界。周聞一切諸佛國土。攝受調伏一切眾生。以無著無縛解脫心。成就普賢自在力。盡未來際。不可說不可說劫。于念念中。悉能遍入一切世界。以佛神力。隨念莊嚴。以無著無縛解脫心。成就普賢自在力。盡未來際。所住之劫。常能遍入一切世界。示現成佛。出興于世。以無著無縛解脫心。成普賢行。一光普照盡虛空界一切世界。以無著無縛解脫心。成普賢行得無量智慧。具一切神通。說種種法。以無著無縛解脫心。成普賢行。入于如來盡一切劫。不可測量神通智慧。以無著無縛解脫心。成普賢行。住盡法界諸如來所。以佛神力。修習一切諸菩薩行。身口意業。曾無懈倦。以無著無縛解脫心。成普賢行。不違于義。不壞于法。言辭清凈。樂說無盡。教化調伏一切眾生。令其當得一切諸佛無上菩提。以無著無縛解脫心。修普賢行。入一法門時。放無量光。照不思議一切法門。如一法門。一切法門。皆亦如是。通達無礙。究竟當得一切智地。以無著無縛解脫心。住菩薩行。于法自在。到于普賢莊嚴彼岸。于一一境界。皆以一切智。觀察悟入。而一切智。亦不窮盡。以無著無縛解脫心。始從此生。盡未來際。住普賢行。常不休息。得一切智。悟不可說不可說真實法。于法究竟。無有迷惑。以無著無縛解脫心。修普賢業。方便自在。得法光明。于諸菩薩所行之行。照了無礙。以無著無縛解脫心。修普賢行。得一切方便智。知一切方便。所謂無量方便。不思議方便。菩薩方便。一切智方便。一切菩薩調伏方便。轉無量法輪方便。不可說時方便。說種種法方便。無邊際無畏藏方便。說一切法無余方便。以無著無縛解脫心。住普賢行。成就身業。令一切眾生。見者歡喜。不生誹謗。發菩提心。永不退轉。究竟清凈。以無著無縛解脫心。修普賢行。得了一切眾生語言清凈智一切言辭。具足莊嚴。普應眾生。皆令歡喜。以無著無縛解脫心。住普賢行。立殊勝志。具清凈心。得廣大神通。廣大智慧。普詣一切廣大世間。廣大國土。廣大眾生。所說一切如來。不可說廣大法。廣大莊嚴圓滿藏。以無著無縛解脫心。成滿普賢。回向行愿。得一切佛。清凈身。清凈心。清凈解攝佛功德。住佛境界。智印普照。示現菩薩清凈之業。善入一切差別句義。示諸佛菩薩廣大自在。為一切眾生。現成正覺。以無著無縛解脫心。勤修普賢諸根行愿。得聰利根。調順根。一切法自在根。無盡根。勤修一切善根根。一切佛境界平等根。授一切菩薩不退轉記大精進根。了知一切佛法金剛界根。一切如來智慧光照金剛焰根。分別一切諸根自在根。安立無量眾生于一切智根。無邊廣大根。一切圓滿根。清凈無礙根。以無著無縛解脫心。修普賢行。得一切菩薩神力。所謂無量廣大力神力。無量自在智神力。不動其身普現一切佛剎神力。無礙不斷自在神力。普攝一切佛剎置于一處神力。一身遍滿一切佛剎神力。無礙解脫游戲神力。無所作一念自在神力。住無性無依神力。一毛孔中次第安立不可說世界遍游法界諸佛道場示諸眾生皆令得入大智慧門神力。以無著無縛解脫心。入普賢門。生菩薩行。以自在智。于一念頃。普入無量諸佛國土。一身容受無量佛剎。獲能嚴凈佛國土智。恒以智慧。觀見無邊諸佛國土。永不發起二乘之心。以無著無縛解脫心。修普賢方便行。入智慧境界。生如來家。住菩薩道。具足不可說不可說。無量不思議殊勝心。行無量愿。未曾休息。了知三世一切法界。以無著無縛解脫心。成就普賢清凈法門。于一毛端量處。悉包容盡虛空遍法界不可說不可說一切國土。皆使明見。如一毛端量處。遍法界虛空界。一一毛端量處。悉亦如是。以無著無縛解脫心。成就普賢深心方便。于一念心中。現一眾生不可說不可說劫念心。如是乃至。現一切眾生爾許劫念心。以無著無縛解脫心。入普賢回向。行方便地。于一身中。悉能包納盡法界不可說不可說身。而眾生界。無所增減。如一身。乃至周遍法界一切身。悉亦如是。以無著無縛解脫心。成就普賢大愿方便。舍離一切想倒。心倒見倒。普入一切諸佛境界。常見諸佛。虛空界等。清凈法身。相好莊嚴。神力自在。常以妙音。開示演說。無礙無斷。令其聞者。如說受持。于如來身。了無所得。以無著無縛解脫心。修普賢行。住菩薩地。于一念中。入一切世界。所謂入仰世界。覆世界。不可說不可說十方網一切處廣大世界。以因陀羅網。分別方便。普分別一切法界。以種種世界。入一世界。以不可說不可說無量世界。入一世界。以一切法界所安立無量世界。入一世界。以一切虛空界所安立無量世界。入一世界。而亦不壞安立之相。悉令明見。以無著無縛解脫心。修習普賢菩薩行愿。得佛灌頂。于一念中。入方便地。成滿安住眾行智寶。悉能了知一切諸想。所謂眾生想。法想剎想。方想佛想。世想業想。行想界想。解想根想。時想持想。煩惱想清凈想。成熟想見佛想。轉法輪想。聞法解了想。調伏想無量想。出離想。種種地想。無量地想。菩薩了知想。菩薩修習想。菩薩三昧想。菩薩三昧起想。菩薩成想。菩薩壞想。菩薩沒想。菩薩生想。菩薩解脫想。菩薩自在想。菩薩住持想。菩薩境界想。劫成壞想。明想闇想。晝想夜想。半月一月。一時一歲。變異想。去想來想。住想坐想。睡想覺想。如是等想。于一念中。悉能了知。而離一切想。無所分別。斷一切障。無所執著。一切佛智。充滿其心。一切佛法。長其善根。與諸如來。等同一身。一切諸佛之所攝取。離垢清凈。一切佛法。皆隨修學。到于彼岸。以無著無縛解脫心。為一切眾生。修普賢行。生大智寶。于一一心中。知無量心。隨其依止。隨其分別。隨其種性。隨其所作。隨其業用。隨其相狀。隨其思覺。種種不同。靡不明見。以無著無縛解脫心。成就普賢大愿智寶。于一處中。知于無量不可說處。如于一處。于一切處。悉亦如是。以無著無縛解脫心。修習普賢行業智地。于一業中。能知無量不可說不可說業。其業各以種種緣造。明了知見。如于一業。于一切業。悉亦如是。以無著無縛解脫心。修習普賢知諸法智。于一法中。知不可說不可說法。于一切法中。而知一法。如是諸法。各各差別。無有障礙。無違無著。以無著無縛解脫心。住菩薩行。得具普賢無礙耳根。于一言音中。知不可說不可說言音。無量無邊。種種差別。而無所著。如于一言音。于一切言音。悉亦如是。以無著無縛解脫心。修普賢智。起普賢行。住普賢地。于一一法中。演說不可說不可說法。其法廣大。種種差別。教化攝受。不可思議方便相應。于無量時。于一切時。隨諸眾生。所有欲解。隨根隨時。以佛音聲。而為說法。以一妙音。令不可說道場眾會。無量眾生。皆悉歡喜。一如來所無量菩薩。充滿法界。立殊勝志。生廣大見。究竟了知一切諸行。住普賢地。隨所說法。于念念中。悉能證入一剎那頃。增長無量不可說不可說大智慧聚。盡未來劫。如是演說。于一切剎。修習廣大虛空等行。成就圓滿。以無著無縛解脫心。修習普賢諸根行門。成大行王。于一一根中。悉能了知無量諸根。無量心樂。不思議境界。所生妙行。以無著無縛解脫心。住普賢行。大回向心。得色甚微細智。身甚微細智。剎甚微細智。劫甚微細智。世甚微細智。方甚微細智。時甚微細智。數甚微細智。業報甚微細智。清凈甚微細智。如是等一切甚微細。于一念中。悉能了知。而心不恐怖。心不迷惑。不亂不散。不濁不劣。其心一緣。心善寂定。心善分別。心善安住。以無著無縛解脫心。住菩薩智。修普賢行。無有懈倦。能知一切眾生趣甚微細。眾生死甚微細。眾生生甚微細。眾生住甚微細。眾生處甚微細。眾生品類甚微細。眾生境界甚微細。眾生行甚微細。眾生取甚微細。眾生攀緣甚微細。如是等一切甚微細。于一念中。悉能了知。以無著無縛解脫心。立深志樂。修普賢行。能知一切菩薩。從初發心。為一切眾生。修菩薩行甚微細。菩薩住處甚微細。菩薩神通甚微細。菩薩游行無量佛剎甚微細。菩薩法光明甚微細。菩薩清凈眼甚微細。菩薩成就殊勝心甚微細。菩薩往詣一切如來道場眾會甚微細。菩薩陀羅尼門智甚微細。菩薩無量無畏地一切辯才藏演說甚微細。菩薩無量三昧相甚微細。菩薩見一切佛三昧智甚微細。菩薩甚深三昧智甚微細。菩薩大莊嚴三昧智甚微細。菩薩法界三昧智甚微細。菩薩大自在神通三昧智甚微細。菩薩盡未來際廣大行住持三昧智甚微細。菩薩出生無量差別三昧智甚微細。菩薩出生一切諸佛前勤修供養恒不舍離三昧智甚微細。菩薩修行一切甚深廣博無障無礙三昧智甚微細。菩薩究竟一切智地住持行智地大神通地決定義地離翳三昧智甚微細。如是等一切甚微細。悉能了知。以無著無縛解脫心。修普賢行。悉知一切菩薩安立智甚微細。菩薩地甚微細。菩薩無量行甚微細。菩薩出生回向甚微細。菩薩得一切佛藏甚微細。菩薩觀察智甚微細。菩薩神通愿力甚微細。菩薩演說三昧甚微細。菩薩自在方便甚微細。菩薩印甚微細。菩薩一生補處甚微細。菩薩生兜率天甚微細。菩薩住止天宮甚微細。菩薩嚴凈佛國甚微細。菩薩觀察人中甚微細。菩薩放大光明甚微細。菩薩種族殊勝甚微細。菩薩道場眾會甚微細。菩薩遍一切世界受生甚微細。菩薩于一身示現一切身命終甚微細。菩薩入母胎甚微細。菩薩住母胎甚微細。菩薩在母胎中自在示現一切法界道場眾會甚微細。菩薩在母胎中示現一切佛神力甚微細。菩薩示現誕生事甚微細。菩薩師子游行七步智甚微細。菩薩示處王宮巧方便智甚微細。菩薩出家修調伏行甚微細。菩薩菩提樹下坐道場甚微細。菩薩破魔軍眾成阿耨多羅三藐三菩提甚微細。如來坐菩提座放大光明照十方界甚微細。如來示現無量神變甚微細。如來師子吼大涅槃甚微細。如來調伏一切眾生而無所礙甚微細。如來不思議自在力如金剛菩提心甚微細。如來普護念一切世間境界甚微細。如來普于一切世界施作佛事盡未來劫而無休息甚微細。如來無礙神力周遍法界甚微細。如來于盡虛空界一切世界普現成佛調伏眾生甚微細。如來于一佛身現無量佛身甚微細。如來于去來今三世中皆處道場自在智甚微細。如是等一切微細。悉能了知。成就清凈。普能示現一切世間。于念念中。增長智慧。圓滿不退。善巧方便。修菩薩行。無有休息。成就普賢回向之地。具足一切如來功德。永不厭舍菩薩所行。出生菩薩現前境界。無量方便。皆悉清凈。普欲安隱一切眾生。修菩薩行。成就菩薩大威德地。得諸菩薩心之樂欲。獲金剛幢回向之門。出生法界諸功德藏。常為諸佛之所護念。入諸菩薩。深妙法門。演說一切。真實之義。于法善巧。無所違失。起大誓愿。不舍眾生。于一念中。盡知一切。心非心地。境界之藏。于非心處。示生于心遠離語言。安住智慧。同諸菩薩。所行之行。以自在力。示成佛道。盡未來際。常無休息。一切世間。眾生劫數。妄想言說之所建立。神通愿力。悉能示現。以無著無縛解脫心。修普賢行。得一切眾生界甚微細智。所謂眾生界分別甚微細智。眾生界言說甚微細智。眾生界執著甚微細智。眾生界異類甚微細智。眾生界同類甚微細智。眾生界無量趣甚微細智。眾生界不思議。種種分別所作甚微細智。眾生界無量雜染甚微細智。眾生界無量清凈甚微細智。如是等一切眾生界境界甚微細。于一念中。能以智慧。皆如實知。廣攝眾生。而為說法。開示種種清凈法門。令修菩薩廣大智慧。化身無量。見者歡喜。以智日光。照菩薩心。令其開悟智慧自在。以無著無縛解脫心。為一切眾生。于一切世界。修普賢行。得盡虛空界法界。一切世界。甚微細智。所謂小世界甚微細智。大世界甚微細智。雜染世界甚微細智。清凈世界甚微細智。無比世界甚微細智。種種世界甚微細智。廣世界甚微細智。狹世界甚微細智。無礙莊嚴世界甚微細智。遍一切世界佛出現甚微細智。遍一切世界說正法甚微細智。遍一切世界普現身甚微細智。遍一切世界放大光明甚微細智。盡一切世界示現諸佛自在神通甚微細智。盡一切世界以一音聲。示一切音甚微細智。入一切世界一切佛剎道場眾會甚微細智。以一切法界佛剎作一佛剎甚微細智。以一佛剎作一切法界佛剎甚微細智。知一切世界如夢甚微細智。知一切世界如像甚微細智。知一切世界如幻甚微細智。如是了知。出生一切。菩薩之道。入普賢行。智慧神通。具普賢觀。修菩薩行。常無休息。得一切佛。自在神變。具無礙身。住無依智。于諸善法。無所取著。心之所行。悉無所得。于一切處。起遠離想。于菩薩行。起凈修想。于一切智。無取著想。以諸三昧。而自莊嚴。智慧隨順一切法界。以無著無縛解脫心。入普賢菩薩行門。得無量法界甚微細智。演說一切法界甚微細智。入廣大法界甚微細智。分別不思議法界甚微細智。分別一切法界甚微細智。一念遍一切法界甚微細智。普入一切法界甚微細智。知一切法界無所得甚微細智。觀一切法界無所礙甚微細智。知一切法界無有生甚微細智。于一切法界現神變甚微細智。如是等一切法界甚微細。以廣大智。皆如實知。于法自在。示普賢行。令諸眾生。皆悉滿足。不舍于義。不著于法。出生平等無礙之智。知無礙本。不住一切法。不壞諸法性。如實無染。猶若虛空。隨順世間。起于言說。開真實義。示寂滅性。于一切境無依無住。無有分別。明見法界。廣大安立。了諸世間。及一切法。平等無二。離一切著。以無著無縛解脫心。修普賢行。生諸劫甚微細智。所謂以不可說劫為一念甚微細智。以一念為不可說劫甚微細智。以阿僧祇劫。入一劫甚微細智。以一劫入阿僧祇劫甚微細智。以長劫入短劫甚微細智。以短劫入長劫甚微細智。入有佛劫無佛劫甚微細智。知一切劫數甚微細智。知一切劫非劫甚微細智。一念中見三世一切劫甚微細智。如是等一切諸劫甚微細以如來智。于一念中。皆如實知。得諸菩薩。圓滿行王心。入普賢行心。離一切分別異道戲論心。發大愿無懈息心。普見無量世界網無量諸佛充滿心。于諸佛善根諸菩薩行能聞持心。于安慰一切眾生廣大行聞已不忘心。能于一切劫現佛出世心。于一一世界盡未來際行不動行無休息心。于一切世界中以如來身業充滿菩薩身心。以無著無縛解脫心。修普賢行。成不退轉。得一切法甚微細智。所謂甚深法甚微細智。廣大法甚微細智。種種法甚微細智。莊嚴法甚微細智。一切法無有量甚微細智。一切法入一法甚微細智。一法入一切法甚微細智。一切法入非法甚微細智。無法中安立一切法而不相違甚微細智。入一切佛法方便無有余甚微細智。如是等一切世界。一切言說。所安立法。諸微細智。與彼同等。其智無礙。皆如實知。得入無邊法界心。于一一法界。深心堅住。成無礙行。以一切智。充滿諸根。入諸佛智。正念方便。成就諸佛廣大功德。遍滿法界。普入一切諸如來身。現諸菩薩。所有身業。隨順一切世界言辭。演說于法。得一切佛神力所加。智慧意業。出生無量。善巧方便。分別諸法。薩婆若智。以無著無縛解脫心。修普賢行。出生一切甚微細智。所謂。知一切剎甚微細智。知一切眾生甚微細智。知一切法果報甚微細智。知一切眾生心甚微細智。知一切說法時甚微細智。知一切法界甚微細智。知一切盡虛空界三世甚微細智。知一切語言道甚微細智。知一切世間行甚微細智。知一切出世行甚微細智。乃至知一切如來道一切菩薩道一切眾生道甚微細智。修菩薩行。住普賢道。若文若義。皆如實知。生如影智。生如夢智。生如幻智。生如響智。生如化智。生如空智。生寂滅智。生一切法界智。生無所依智。生一切佛法智。佛子。菩薩摩訶薩。以無著無縛解脫心回向。不分別若世間。若世間法。不分別若菩提。若菩提薩埵。不分別若菩薩行。若出離道。不分別若佛。若一切佛法。不分別若調伏眾生。若不調伏眾生。不分別若善根。若回向。不分別若自若他。不分別若施物。若受施者。不分別若菩薩行。若等正覺。不分別若法若智。佛子。菩薩摩訶薩。以彼善根。如是回向。所謂心無著無縛解脫。身無著無縛解脫。口無著無縛解脫。業無著無縛解脫。報無著無縛解脫。世間無著無縛解脫。佛剎無著無縛解脫。眾生無著無縛解脫。法無著無縛解脫。智無著無縛解脫。菩薩摩訶薩。如是回向時。如三世諸佛。為菩薩時。所修回向。而行回向。學過去諸佛回向。成未來諸佛回向。住現在諸佛回向。安住過去諸佛回向道。不舍未來諸佛回向道。隨順現在諸佛回向道。勤修過去諸佛教。成就未來諸佛教。了知現在諸佛教。滿足過去諸佛平等。成就未來諸佛平等。安住現在諸佛平等。行過去諸佛境界。住未來諸佛境界。等現在諸佛境界。得三世一切諸佛善根。具三世一切諸佛種性。住三世一切諸佛所行。順三世一切諸佛境界。佛子。是為菩薩摩訶薩第九無著無縛解脫心回向。菩薩摩訶薩。住此回向時。一切金剛輪圍山。所不能壞。于一切眾生中。色相第一。無能及者。悉能摧破諸魔邪業。普現十方一切世界。修菩薩行。為欲開悟一切眾生。以善方便。說諸佛法。得大智慧。于諸佛法。心無迷惑。在在生處。若行若住。常得值遇不壞眷屬。三世諸佛。所說正法。以清凈念。悉能受持。盡未來劫。修菩薩行。常不休息。無所依著。普賢行愿。增長具足。得一切智。施作佛事。成就菩薩自在神通。爾時金剛幢菩薩。承佛神力。普觀十方。而說頌言


　普于十方無等尊　　未曾一起輕慢心
　隨其所修功德業　　亦復恭敬生尊重
　所修一切諸功德　　不為自己及他人
　恒以最上信解心　　利益眾生故回向
　未嘗暫起高慢心　　亦復不生下劣意
　如來所有身等業　　彼悉請問勤修習
　所修種種諸善根　　悉為利益諸含識
　安住深心廣大解　　回向人尊功德位
　世間所有無量別　　種種善巧奇特事
　粗細廣大及甚深　　靡不修行皆了達
　世間所有種種身　　以身平等入其中
　于此修行得了悟　　慧門成就無退轉
　世間國土無量種　　微細廣大仰覆別
　菩薩能以智慧門　　一毛孔中無不見
　眾生心行無有量　　能令平等入一心
　以智慧門悉開悟　　于所修行不退轉
　眾生諸根及欲樂　　上中下品各不同
　一切甚深難可知　　隨其本性悉能了
　眾生所有種種業　　上中下品各差別
　菩薩深入如來力　　以智慧門普明見
　不可思議無量劫　　能令平等入一念
　如是見已遍十方　　修行一切清凈業
　過去未來及現在　　了知其相各不同
　而亦不違平等理　　是則大心明達行
　世間眾生行不同　　或顯或隱無量種
　菩薩悉知差別相　　亦知其相皆無相
　十方世界一切佛　　所現自在神通力
　廣大難可得思議　　菩薩悉能分別知
　一切世界兜率中　　自然覺悟人師子
　功德廣大凈無等　　如其體相悉能見
　或現降神處母胎　　無量自在大神變
　成佛說法示滅度　　普遍世間無暫已
　人中師子初生時　　一切勝智悉承奉
　諸天帝釋梵王等　　靡不恭敬而瞻侍
　十方一切無有余　　無量無邊法界中
　無始無末無遐邇　　示現如來自在力
　人中尊導現生已　　游行諸方各七步
　欲以妙法悟群生　　是故如來普觀察
　見諸眾生沈欲海　　盲暗愚癡之所覆
　人中自在現微笑　　念當救彼三有苦
　大師子吼出妙音　　我為世間第一尊
　應然明凈智慧燈　　滅彼生死愚癡闇
　人師子王出世時　　普放無量大光明
　令諸惡道皆休息　　永滅世間眾苦難
　或時示現處王宮　　或現舍家修學道
　為欲饒益眾生故　　示其如是自在力
　如來始坐道場時　　一切大地皆動搖
　十方世界悉蒙光　　六趣眾生咸離苦
　震動一切魔宮殿　　開悟十方眾生心
　昔曾受化及修行　　皆使了知真實義
　十方所有諸國土　　悉入毛孔無有余
　一切毛孔剎無邊　　于彼普現神通力
　一切諸佛所開演　　無量方便皆隨悟
　設諸如來所不說　　亦能解了勤修習
　遍滿三千大千界　　一切魔軍興斗諍
　所作無量種種惡　　無礙智門能悉滅
　如來或在諸佛剎　　或復現處諸天宮
　或在梵宮而現身　　菩薩悉見無障礙
　佛現無量種種身　　轉于清凈妙法輪
　乃至三世一切劫　　求其邊際不可得
　寶座高廣最無等　　遍滿十方無量界
　種種妙相而莊嚴　　佛處其上難思議
　諸佛子眾共圍繞　　盡于法界悉周遍
　開示菩提無量行　　一切最勝所由道
　諸佛隨宜所作業　　無量無邊等法界
　智者能以一方便　　一切了知無不盡
　諸佛自在神通力　　示現一切種種身
　或現諸趣無量生　　或現采女眾圍繞
　或于無量諸世界　　示現出家成佛道
　乃至最后般涅槃　　分布其身起塔廟
　如是種種無邊行　　導師演說佛所住
　世尊所有大功德　　誓愿修行悉令盡
　以彼善根回向時　　住于如是方便法
　如是修習菩提行　　其心畢竟無厭怠
　如來所有大神通　　及以無邊勝功德
　乃至世間諸智行　　一切悉知無不盡
　如是一切人中主　　隨其所有諸境界
　于一念中皆了悟　　而亦不舍菩提行
　諸佛所有微細行　　及一切剎種種法
　于彼悉能隨順知　　究竟回向到彼岸
　有數無數一切劫　　菩薩了知即一念
　于此善入菩提行　　常勤修習不退轉
　十方所有無量剎　　或有雜染或清凈
　及彼一切諸如來　　菩薩悉能分別知
　于念念中悉明見　　不可思議無量劫
　如是三世無有余　　具足修治菩薩行
　于一切心平等入　　入一切法亦平等
　盡空佛剎斯亦然　　彼最勝行悉了知
　出生眾生及諸法　　所有種種諸智慧
　菩薩神力亦復然　　如是一切無窮盡
　諸微細智各差別　　菩薩盡攝無有余
　同知異相悉善知　　如是修行廣大行
　十方無量諸佛剎　　其中眾生各無量
　趣生族類種種殊　　住行力已悉能知
　過去未來現在世　　所有一切諸導師
　若人知此而回向　　則與彼佛行平等
　若人能修此回向　　則為學佛所行道
　當得一切佛功德　　及以一切佛智慧
　一切世間莫能壞　　一切所學皆成就
　常能憶念一切佛　　常見一切世間燈
　菩薩勝行不可量　　諸功德法亦如是
　已住如來無上行　　悉知諸佛自在力　

大方廣佛華嚴經卷第三十一大方廣佛華嚴經卷第三十二

　　　　于闐國三藏實叉難陀奉　制譯


　　十回向品第二十五之十

佛子。云何為菩薩摩訶薩。等法界無量回向。佛子。此菩薩摩訶薩。以離垢繒。而系其頂。住法師位。廣行法施。起大慈悲。安立眾生于菩提心。常行饒益。無有休息。以菩提心。長養善根。為諸眾生。作調御師。示諸眾生。一切智道。為諸眾生。作法藏日。善根光明。普照一切。于諸眾生。其心平等。修諸善行。無有休息。心凈無染。智慧自在。不舍一切善根道業。作諸眾生大智商主。普令得入安隱正道。為諸眾生。而作導首。令修一切善根法行。為諸眾生。作不可壞堅固善友。令其善根。增長成就。佛子。此菩薩摩訶薩。以法施為首。發生一切清凈白法。攝受趣向一切智心。殊勝愿力。究竟堅固。成就增益。具大威德。依善知識。心無諂誑。思惟觀察一切智門。無邊境界。以此善根。如是回向。愿得修習。成就增長。廣大無礙。一切境界。愿得于佛正教之中。乃至聽聞一句一偈。受持演說。愿得憶念。與法界等。無量無邊。一切世界。去來現在。一切諸佛。既憶念已。修菩薩行。又愿以此念佛善根。為一眾生。于一世界。盡未來劫。修菩薩行。如于一世界。盡法界虛空界。一切世界。皆亦如是。如為一眾生。為一切眾生。亦復如是。以善方便。一一皆為盡未來劫。大誓莊嚴。終無離佛善知識想。常見諸佛。現在其前。無有一佛。出興于世。不得親近。一切諸佛。及諸菩薩。所贊所說。清凈梵行。誓愿修行。悉令圓滿。所謂不破梵行。不缺梵行。不雜梵行。無點梵行。無失梵行。無能蔽梵行。佛所贊梵行。無所依梵行。無所得梵行。增益菩薩清凈梵行。三世諸佛所行梵行。無礙梵行。無著梵行。無諍梵行。無滅梵行。安住梵行。無比梵行。無動梵行。無亂梵行。無恚梵行。佛子。菩薩摩訶薩。若能為己。修行如是清凈梵行。則能普為一切眾生。令一切眾生。皆得安住。令一切眾生。皆得開曉。令一切眾生。皆得成就。令一切眾生。皆得清凈。令一切眾生。皆得無垢。令一切眾生。皆得照明。令一切眾生。離諸塵染。令一切眾生。無諸障翳。令一切眾生。離諸熱惱。令一切眾生。離諸纏縛。令一切眾生。永離諸惡。令一切眾生。無諸惱害。畢竟清凈。何以故。菩薩摩訶薩。自于梵行。不能清凈。不能令他。而得清凈。自于梵行。而有退轉。不能令他。無有退轉。自于梵行。而有失壞。不能令他。無有失壞。自于梵行。而有遠離。不能令他。常不遠離。自于梵行。而有懈怠。不能令他。不生懈怠。自于梵行。不生信解。不能令他。心生信解。自于梵行。而不安住。不能令他。而得安住。自于梵行。而不證入。不能令他。心得證入。自于梵行。而有放舍。不能令他。恒不放舍。自于梵行。而有散動。不能令他。心不散動。何以故。菩薩摩訶薩。住無倒行。說無倒法。所言誠實。如說修行。凈身口意。離諸雜染。住無礙行。滅一切障。菩薩摩訶薩。自得凈心。為他演說。清凈心法。自修和忍。以諸善根。調伏其心。令他和忍。以諸善根。調伏其心。自離疑悔。亦令他人。永離疑悔。自得凈信。亦令他得不壞凈信。自住正法。亦令眾生。安住正法。佛子。菩薩摩訶薩。復以法施。所生善根。如是回向。所謂愿我獲得一切諸佛無盡法門。普為眾生。分別解說。皆令歡喜。心得滿足。摧滅一切外道異論。愿我能為一切眾生。演說三世諸佛法海。于一一法生起。一一法義理。一一法名言。一一法安立。一一法解說。一一法顯示。一一法門戶。一一法悟入。一一法觀察。一一法分位。悉得無邊無盡法藏。獲無所畏。具四辯才。廣為眾生。分別解說。窮未來際。而無有盡。為欲令一切眾生。立勝志愿。出生無礙。無謬失辯。為欲令一切眾生。皆生歡喜。為欲令一切眾生。成就一切凈法光明。隨其類音。演說無斷。為欲令一切眾生。深信歡喜。住一切智。辨了諸法。俾無迷惑。作是念言。我當普于一切世界。為諸眾生。精勤修習。得遍法界無量自在身。得遍法界無量廣大心。具等法界無量清凈音聲。現等法界無量眾會道場。修等法界無量菩薩業。得等法界無量菩薩住。證等法界無量菩薩平等。學等法界無量菩薩法。住等法界無量菩薩行。入等法界無量菩薩回向。是為菩薩摩訶薩以諸善根而為回向。為令眾生。悉得成就一切智故。佛子。菩薩摩訶薩。復以善根。如是回向。所謂為欲見等法界無量諸佛。調伏等法界無量眾生。住持等法界無量佛剎。證等法界無量菩薩智。獲等法界無量無所畏。成等法界無量諸菩薩陀羅尼。得等法界無量諸菩薩不思議住。具等法界無量功德。滿等法界無量利益眾生善根。又愿以此善根故。令我得福德平等。智慧平等。力平等。無畏平等。清凈平等。自在平等。正覺平等。說法平等。義平等。決定平等。一切神通平等。如是等法皆悉圓滿。如我所得。愿一切眾生。亦如是得。如我無異。佛子。菩薩摩訶薩。復以善根。如是回向。所謂如法界無量善根回向。亦復如是。所得智慧。終無有量。如法界無邊善根回向。亦復如是。見一切佛。無有其邊。如法界無限善根回向。亦復如是。詣諸佛剎。無有齊限。如法界無際善根回向。亦復如是。于一切世界。修菩薩行。無有涯際。如法界無斷善根回向。亦復如是。住一切智。永不斷絕。如法界一性善根回向。亦復如是。與一切眾生。同一智性。如法界自性清凈善根回向。亦復如是。令一切眾生。究竟清凈。如法界隨順善根回向。亦復如是。令一切眾生。悉皆隨順普賢行愿。如法界莊嚴善根回向。亦復如是。令一切眾生。以普賢行。而為莊嚴。如法界不可失壞善根回向。亦復如是。令諸菩薩。永不失壞諸清凈行。佛子。菩薩摩訶薩。復以此善根。如是回向。所謂愿以此善根。承事一切諸佛菩薩。皆令歡喜。愿以此善根。速得趣入一切智性。愿以此善根。遍一切處。修一切智。愿以此善根。令一切眾生。常得往覲一切諸佛。愿以此善根。令一切眾生。常見諸佛。能作佛事。愿以此善根。令一切眾生。恒得見佛。不于佛事生怠慢心。愿以此善根。令一切眾生。常得見佛。心喜清凈。無有退轉。愿以此善根。令一切眾生。常得見佛。心善解了。愿以此善根。令一切眾生。常得見佛。不生執著。愿以此善根。令一切眾生。常得見佛。了達無礙。愿以此善根。令一切眾生。常得見佛。成普賢行。愿以此善根。令一切眾生。常見諸佛。現在其前。無時暫舍。愿以此善根。令一切眾生。常見諸佛。出生菩薩無量諸力。愿以此善根。令一切眾生。常見諸佛。于一切法。永不忘失。佛子。菩薩摩訶薩。又以諸善根。如是回向。所謂如法界無起性回向。如法界根本性回向。如法界自體性回向。如法界無依性回向。如法界無忘失性回向。如法界空無性回向。如法界寂靜性回向。如法界無處所性回向。如法界無遷動性回向。如法界無差別性回向。佛子。菩薩摩訶薩。復以法施。所有宣示。所有開悟。及因此起一切善根。如是回向。所謂愿一切眾生。成菩薩法師。常為諸佛之所護念。愿一切眾生。作無上法師。方便安立一切眾生于一切智。愿一切眾生。作無屈法師。一切問難。莫能窮盡。愿一切眾生。作無礙法師。得一切法。無礙光明。愿一切眾生。作智藏法師。能善巧說一切佛法。愿一切眾生。成諸如來。自在法師。善能分別如來智慧。愿一切眾生。作如眼法師。說如實法。不由他教。愿一切眾生。作憶持一切佛法法師。如理演說。不違句義。愿一切眾生。作修行無相道法師。以諸妙相。而自莊嚴。放無量光。善入諸法。愿一切眾生。作大身法師。其身普遍一切國土。興大法云。雨諸佛法。愿一切眾生。作護法藏法師。建無勝幢。護諸佛法。令正法海。無所缺減。愿一切眾生。作一切法日法師。得佛辯才。巧說諸法。愿一切眾生。作妙音方便法師。善說無邊法界之藏。愿一切眾生。作到法彼岸法師。以智神通。開正法藏。愿一切眾生。作安住正法法師。演說如來究竟。智慧。愿一切眾生。作了達諸法法師。能說無量無盡功德。愿一切眾生。作不誑世間法師。能以方便。令入實際。愿一切眾生。作破諸魔眾法師。善能覺知一切魔業。愿一切眾生。作諸佛所攝受法師。離我我所。攝受之心。愿一切眾生。作安隱一切世間法師。成就菩薩說法愿力。佛子。菩薩摩訶薩。復以諸善根。如是回向。所謂不以取著業故回向。不以取著報故回向。不以取著心故回向。不以取著法故回向。不以取著事故回向。不以取著因故回向。不以取著語言音聲故回向。不以取著名句文身故回向。不以取著回向故回向。不以取著利益眾生故回向。佛子。菩薩摩訶薩。復以善根。如是回向。所謂不為耽著色境界故回向。不為耽著聲香味觸法境界故回向。不為求生天故回向。不為求欲樂故回向。不為著欲境界故回向。不為求眷屬故回向。不為求自在故回向。不為求生死樂故回向。不為著生死故回向。不為樂諸有故回向。不為求和合樂故回向。不為求可樂著處故回向。不為懷毒害心故回向。不壞善根故回向。不依三界故回向。不著諸禪解脫三昧故回向。不住聲聞辟支佛乘故回向。但為教化調伏一切眾生故回向。但為成滿一切智智故回向。但為得無礙智故回向。但為得無障礙清凈善根故回向。但為令一切眾生。超出生死。證大智慧故回向。但為令大菩提心。如金剛。不可壞故回向。但為成就究竟不死法故回向。但為以無量莊嚴。莊嚴佛種性。示現一切智。自在故回向。但為求菩薩一切法明。大神通智故回向。但為于盡法界虛空界。一切佛剎。行普賢行。圓滿不退。被堅固大愿鎧。令一切眾生。住普賢地故回向。但為盡未來劫。度脫眾生。常無休息。示現一切智地。無礙光明。恒不斷故回向。佛子。菩薩摩訶薩。以彼善根。回向時。以如是心回向。所謂以本性平等心回向。以法性平等心回向。以一切眾生無量平等心回向。以無諍平等心回向。以自性無所起平等心回向。以知諸法無亂心回向。以入三世平等心回向。以出生三世諸佛種性心回向。以得不退失神通心回向。以生成一切智行心回向。又為令一切眾生。永離一切地獄故回向。為令一切眾生。不入畜生趣故回向。為令一切眾生。不往閻羅王處故回向。為令一切眾生。除滅一切障道法故回向。為令一切眾生。滿足一切善根故回向。為令一切眾生。能應時轉法輪。令一切歡喜故回向。為令一切眾生。入十力輪故回向。為令一切眾生。滿足菩薩無邊清凈法愿故回向。為令一切眾生。隨順一切善知識教。菩提心器。得滿足故回向。為令一切眾生。受持修行甚深佛法。得一切佛智光明故回向。為令一切眾生。修諸菩薩無障礙行。常現前故回向。為令一切眾生。常見諸佛。現其前故回向。為令一切眾生。清凈法光明。常現前故回向。為令一切眾生。無畏大菩提心。常現前故回向。為令一切眾生。菩薩不思議智。常現前故回向。為令一切眾生。普救護眾生。令清凈大悲心。常現前故回向。為令一切眾生。以不可說不可說。勝妙莊嚴具。莊嚴一切諸佛剎故回向。為令一切眾生。摧滅一切眾魔斗諍。羅網業故回向。為令一切眾生。于一切佛剎。皆無所依。修菩薩行故回向。為令一切眾生。發一切種智心。入一切佛法廣大門故回向。佛子。菩薩摩訶薩。又以此善根。正念清凈回向。智慧決定回向。盡知一切佛法方便回向。為成就無量無礙智故回向。欲滿足清凈。殊勝心故回向。為一切眾生住大慈故回向。為一切眾生住大悲故回向。為一切眾生住大喜故回向。為一切眾生住大舍故回向。為永離二著住勝善根故回向。為思惟觀察分別演說一切緣起法故回向。為立大勇猛幢心故回向。為立無能勝幢藏故回向。為破諸魔眾故回向。為得一切法清凈無礙心故回向。為修一切菩薩行不退轉故回向。為得樂求第一勝法心故回向。為得樂求諸功德法自在清凈一切智智心故回向。為滿一切愿除一切諍。得佛自在無礙清凈法。為一切眾生。轉不退法輪故回向。為得如來。最上殊勝法智慧日。百千光明之所莊嚴。普照一切法界眾生故回向。為欲調伏一切眾生隨其所樂。常令滿足。不舍本愿。盡未來際。聽聞正法。修習大行。得凈智慧。離垢光明。斷除一切憍慢消滅一切煩惱。裂愛欲網。破愚癡闇。具足無垢。無障礙法故回向。為一切眾生。于阿僧祇劫。常勤修習一切智行。無有退轉。一一令得無礙妙慧。示現諸佛。自在神通。無有休息故回向。佛子。菩薩摩訶薩。以諸善根。如是回向時。不應貪著三有。五欲境界。何以故。菩薩摩訶薩。應以無貪善根回向。應以無嗔善根回向。應以無癡善根回向。應以不害善根回向。應以離慢善根回向。應以不諂善根回向。應以質直善根回向。應以精勤善根回向。應以修習善根回向。佛子。菩薩摩訶薩。如是回向時。得凈信心。于菩薩行。歡喜忍受。修習清凈大菩薩道。具佛種性。得佛智慧。舍一切惡。離眾魔業。親近善友。成己大愿。請諸眾生。設大施會。佛子。菩薩摩訶薩。復以此法施。所生善根。如是回向。所謂令一切眾生。得凈妙音。得柔軟音。得天鼓音。得無量無數不思議音。得可愛樂音。得清凈音。得周遍一切佛剎音。得百千那由他不可說。功德莊嚴音。得高遠音。得廣大音。得滅一切散亂音。得充滿法界音。得攝取一切眾生語言音。得一切眾生。無邊音聲智。得一切清凈語言音聲智。得無量語言音聲智。得最自在音。入一切音聲智。得一切清凈莊嚴音。得一切世間無厭足音。得究竟不系屬一切世間音。得歡喜音。得佛清凈語言音。得說一切佛法。遠離癡翳。名稱普聞音。得令一切眾生。得一切法。陀羅尼莊嚴音。得說一切無量種法音。得普至法界。無量眾會道場音。得普攝持不可思議法。金剛句音。得開示一切法音。得能說不可說。字句差別智藏音。得演說一切法。無所著不斷音。得一切法。光明照耀音。得能令一切世間。清凈究竟。至于一切智音。得普攝一切法句義音。得神力護持。自在無礙音。得到一切世間。彼岸智音。又以此善根。令一切眾生。得不下劣音。得無怖畏音。得無染著音。得一切眾會。道場歡喜音。得隨順美妙音。得善說一切佛法音。得斷一切眾生疑念。皆令覺悟音。得具足辯才音。得普覺悟一切眾生。長夜睡眠音。佛子。菩薩摩訶薩。復以諸善根。如是回向。所謂愿一切眾生。得離眾過惡。清凈法身。愿一切眾生。得離眾過惡。凈妙功德。愿一切眾生。得離眾過惡。清凈妙相。愿一切眾生。得離眾過惡。清凈業果。愿一切眾生。得離眾過惡。清凈一切智心。愿一切眾生。得離眾過惡。無量清凈菩提心。愿一切眾生。得離眾過惡。了知諸根。清凈方便。愿一切眾生。得離眾過惡。清凈信解。愿一切眾生。得離眾過惡。清凈勤修。無礙行愿。愿一切眾生。得離眾過惡。清凈正念。智慧辯才。佛子。菩薩摩訶薩。復以諸善根。為一切眾生。如是回向。愿得種種清凈妙身。所謂光明身。離濁身。無染身。清凈身極清凈身。離塵身。極離塵身。離垢身。可愛樂身。無障礙身。于一切世界。現諸業像。于一切世間。現言說像。于一切宮殿。現安立像。如凈明鏡。種種色像。自然顯現。示諸眾生。大菩提行。示諸眾生。甚深妙法。示諸眾生。種種功德。示諸眾生。修行之道。示諸眾生。成就之行。示諸眾生。菩薩行愿。示諸眾生。于一世界。一切世界。佛興于世。示諸眾生一切諸佛。神通變化。示諸眾生。一切菩薩。不可思議。解脫威力。示諸眾生。成滿普賢菩薩行愿。一切智性。菩薩摩訶薩。以如是等。微妙凈身方便攝取一切眾生。悉令成就清凈功德一切智身。佛子。菩薩摩訶薩。復以法施。所生善根。如是回向。愿身隨住一切世界。修菩薩行。眾生見者。皆悉不虛。發菩提心。永無退轉。順真實義。不可傾動。于一切世界。盡未來劫。住菩薩道。而無疲厭。大悲均普。量同法界。知眾生根。應時說法。常不休息。于善知識。心常正念。乃至不舍一剎那頃。一切諸佛。常現在前。心常正念。未曾暫懈。修諸善根。無有虛偽。置諸眾生于一切智。令不退轉。具足一切佛法光明。持大法云。受大法雨。修菩薩行。入一切眾生。入一切佛剎。入一切諸法。入一切三世。入一切眾生業報智。入一切菩薩。善巧方便智。入一切菩薩出生智。入一切菩薩。清凈境界智。入一切佛。自在神通。入一切無邊法界。于此安住。修菩薩行

大方廣佛華嚴經卷第三十二大方廣佛華嚴經卷第三十三

　　　　于闐國三藏實叉難陀奉　制譯


　　十回向品第二十五之十一

佛子。菩薩摩訶薩。復以法施。所修善根。如是回向。愿一切佛剎。皆悉清凈。以不可說不可說莊嚴具。而莊嚴之。一一佛剎。其量廣大。同于法界。純善無礙。清凈光明。諸佛于中。現成正覺。一佛剎中。清凈境界。悉能顯現一切佛剎。如一佛剎。一切佛剎。亦復如是。其一一剎。悉以等法界。無量無邊。清凈妙寶。莊嚴之具。而為嚴飾。所謂阿僧祇清凈寶座敷眾寶衣。阿僧祇寶帳寶網垂布。阿僧祇寶蓋一切妙寶互相映徹。阿僧祇寶云普雨眾寶。阿僧祇寶華周遍清凈。阿僧祇眾寶所成欄楯軒檻清凈莊嚴。阿僧祇寶鈴常演諸佛微妙音聲周流法界。阿僧祇寶蓮華種種寶色開敷榮耀。阿僧祇寶樹周匝行列無量妙寶以為華果。阿僧祇寶宮殿無量菩薩止住其中。阿僧祇寶樓閣廣博崇麗延袤遠近。阿僧祇寶卻敵大寶所成莊嚴妙好。阿僧祇寶門闥妙寶瓔珞周匝垂布。阿僧祇寶窗牖不思議寶清凈莊嚴。阿僧祇寶多羅形如半月眾寶集成。如是一切。悉以眾寶而為嚴飾。離垢清凈。不可思議。無非如來善根所起。具足無數寶藏莊嚴。復有阿僧祇寶河流出一切清凈善法。阿僧祇寶海法水盈滿。阿僧祇寶芬陀利華常出妙法芬陀利聲。阿僧祇寶須彌山智慧山王秀出清凈。阿僧祇八楞妙寶寶線貫穿嚴凈無比。阿僧祇凈光寶常放無礙大智光明普照法界。阿僧祇寶鈴鐸更相扣擊出妙音聲。阿僧祇清凈寶諸菩薩寶具足充滿。阿僧祇寶繒彩處處垂下色相光潔。阿僧祇妙寶幢以寶半月而為嚴飾。阿僧祇寶幡悉能普雨無量寶幡。阿僧祇寶帶垂布空中莊嚴殊妙。阿僧祇寶敷具能生種種微細樂觸。阿僧祇妙寶旋示現菩薩一切智眼。阿僧祇寶瓔珞一一瓔珞百千菩薩上妙莊嚴。阿僧祇寶宮殿。超過一切妙絕無比。阿僧祇寶莊嚴具金剛摩尼以為嚴飾。阿僧祇種種妙寶莊嚴具常現一切清凈妙色。阿僧祇清凈寶殊形異彩光鑒映徹。阿僧祇寶山以為垣墻周匝圍繞清凈無礙。阿僧祇寶香其香普熏一切世界。阿僧祇寶化事一一化事周遍法界。阿僧祇寶光明一一光明現一切光。復有阿僧祇寶光明。清凈智光。照了諸法。復有阿僧祇無礙寶光明。一一光明。周遍法界。有阿僧祇寶處。一切諸寶。皆悉具足。阿僧祇寶藏。開示一切正法藏寶。阿僧祇寶幢。如來幢相。回然高出。阿僧祇寶賢。大智賢像。具足清凈。阿僧祇寶園。生諸菩薩。三昧快樂。阿僧祇寶音。如來妙音。普示世間。阿僧祇寶形。其一一形。皆放無量妙法光明。阿僧祇寶相。其一一相。悉超眾相。阿僧祇寶威儀。見者皆生菩薩喜樂。阿僧祇寶聚。見者皆生智慧寶聚。阿僧祇寶安住。見者皆生善住寶心。阿僧祇寶衣服。其有著者。生諸菩薩無比三昧。阿僧祇寶袈裟。其有著者。才始發心。則得善見陀羅尼門。阿僧祇寶修習。其有見者。知一切寶。皆是業果。決定清凈。阿僧祇寶無礙知見。其有見者。得了一切清凈法眼。阿僧祇寶光藏。其有見者。則得成就大智慧藏。阿僧祇寶座。佛坐其上。大師子吼。阿僧祇寶燈。常放清凈智慧光明。阿僧祇寶多羅樹。次第行列。繚以寶繩。莊嚴清凈。其樹復有阿僧祇寶干。從身聳擢。端直圓潔。阿僧祇寶枝。種種眾寶。莊嚴稠密。不思議鳥。翔集其中。常吐妙音。宣揚正法。阿僧祇寶葉。放大智光。遍一切處。阿僧祇寶華。一一華上。無量菩薩。結跏趺坐。遍游法界。阿僧祇寶果。見者當得一切智智。不退轉果。阿僧祇寶聚落。見者舍離世聚落法。阿僧祇寶都邑。無礙眾生。于中盈滿。阿僧祇寶宮殿。王處其中。具足菩薩那羅延身。勇猛堅固。被法甲胄。心無退轉。阿僧祇寶舍。入者能除戀舍宅心。阿僧祇寶衣。著者能令解了無著。阿僧祇寶宮殿。出家菩薩。充滿其中。阿僧祇寶珍玩。見者咸生無量歡喜。阿僧祇寶輪。放不思議智慧光明。轉不退輪。阿僧祇寶跋陀樹。因陀羅網。莊嚴清凈。阿僧祇寶地。不思議寶。間錯莊嚴。阿僧祇寶吹。其音清亮。充滿法界。阿僧祇寶鼓。妙音克諧。窮劫不絕。阿僧祇寶眾生。盡能攝持無上法寶。阿僧祇寶身。具足無量功德妙寶。阿僧祇寶口。常演一切妙法寶音。阿僧祇寶心。具清凈意。大智愿寶。阿僧祇寶念。斷諸愚惑。究竟堅固一切智寶。阿僧祇寶明。誦持一切諸佛法寶。阿僧祇寶慧。決了一切諸佛法藏。阿僧祇寶智。得大圓滿。一切智寶。阿僧祇寶眼。鑒十力寶。無所障礙。阿僧祇寶耳。聽聞無量。盡法界聲。清凈無礙。阿僧祇寶鼻。常嗅隨順。清凈寶香。阿僧祇寶舌。能說無量諸語言法。阿僧祇寶身。遍游十方。而無掛礙。阿僧祇寶意。常勤修習普賢行愿。阿僧祇寶音。凈妙音聲。遍十方界。阿僧祇寶身業。一切所作。以智為首。阿僧祇寶語業。常說修行無礙智寶。阿僧祇寶意業。得無障礙。廣大智寶。究竟圓滿。佛子。菩薩摩訶薩。于彼一切諸佛剎中。于一佛剎。一方一處。一毛端量。有無量無邊不可說數。諸大菩薩。皆悉成就清凈智慧。充滿而住。如一佛剎。一方一處。一毛端量。如是。盡虛空遍法界。一一佛剎。一一方。一一處。一一毛端量。悉亦如是。是為菩薩摩訶薩以諸善根而為回向。普愿一切諸佛國土。悉具種種妙寶莊嚴。如寶莊嚴。如是廣說。如是香莊嚴。華莊嚴。鬘莊嚴。涂香莊嚴。燒香莊嚴。末香莊嚴。衣莊嚴。蓋莊嚴。幢莊嚴。幡莊嚴。摩尼寶莊嚴。次第乃至過此百倍。皆如寶莊嚴。如是廣說。佛子。菩薩摩訶薩。以法施等。所集善根。為長養一切善根故回向。為嚴凈一切佛剎故回向。為成就一切眾生故回向。為令一切眾生。皆心凈不動故回向。為令一切眾生。皆入甚深佛法故回向。為令一切眾生。皆得無能過。清凈功德故回向。為令一切眾生。皆得不可壞。清凈福力故回向。為令一切眾生。皆得無盡智力。度諸眾生。令入佛法故回向。為令一切眾生。皆得平等。無量清凈言音故回向。為令一切眾生。皆得平等無礙眼。成就盡虛空遍法界等智慧故回向。為令一切眾生。皆得清凈念。知前際劫一切世界故回向。為令一切眾生。皆得無礙大智慧。悉能決了一切法藏故回向。為令一切眾生。皆得無限量大菩提。周遍法界。無所障礙故回向。為令一切眾生。皆得平等無分別同體善根故回向。為令一切眾生。皆得一切功德。具足莊嚴。清凈身語意業故回向。為令一切眾生。皆得同于普賢行故回向。為令一切眾生。皆得入一切同體清凈佛剎故回向。為令一切眾生。悉觀察一切智。皆趣入圓滿故回向。為令一切眾生。皆得遠離不平等善根故回向。為令一切眾生。皆得平等無異相。深心次第。圓滿一切智故回向。為令一切眾生。皆得安住一切白法故回向。為令一切眾生。皆于一念中。證一切智。得究竟故回向。為令一切眾生。皆成滿清凈一切智道故回向。佛子。菩薩摩訶薩。以諸善根。普為一切眾生。如是回向已。復以此善根。欲普圓滿。演說一切清凈行法力故回向。欲成就清凈行威力。得不可說不可說法海故回向。欲于一一法海。具足無量等法界。清凈智光明故回向。欲開示演說一切法差別句義故回向。欲成就無邊廣大。一切法光明三昧故回向。欲隨順三世諸佛辯才故回向。欲成就去來現在。一切佛自在身故回向。為尊重一切佛可愛樂無障礙法故回向。為滿足大悲心。救護一切眾生。常無退轉故回向。欲成就不思議差別法。無障礙智心。無垢染諸根清凈。普入一切眾會道場故回向。欲于一切若覆若仰。若粗若細。若廣若狹。小大染凈。如是等諸佛國土。常轉平等不退法輪故回向。欲于念念中。得無所畏。無有窮盡。種種辯才。妙法光明。開示演說故回向。為樂求眾善。發心修習。諸根轉勝。獲一切法。大神通智。盡能了知一切諸法故回向。欲于一切眾會道場。親近供養。為一切眾生。演一切法。咸令歡喜故回向。佛子。菩薩摩訶薩。又以此善根。如是回向。所謂以住法界無量住回向。以住法界無量身業回向。以住法界無量語業回向。以住法界無量意業回向。以住法界無量色平等回向。以住法界無量受想行識平等回向。以住法界無量蘊平等回向。以住法界無量界平等回向。以住法界無量處平等回向。以住法界無量內平等回向。以住法界無量外平等回向。以住法界無量發起平等回向。以住法界無量深心平等回向。以住法界無量方便平等回向。以住法界無量信解平等回向。以住法界無量諸根平等回向。以住法界無量初中后際平等回向。以住法界無量業報平等回向。以住法界無量染凈平等回向。以住法界無量眾生平等回向。以住法界無量佛剎平等回向。以住法界無量法平等回向。以住法界無量世間光明平等回向。以住法界無量諸佛菩薩平等回向。以住法界無量菩薩行愿平等回向。以住法界無量菩薩出離平等回向。以住法界無量菩薩教化調伏平等回向。以住法界無量法界無二平等回向。以住法界無量如來眾會道場平等回向。佛子。菩薩摩訶薩。如是回向時。安住法界無量平等清凈身。安住法界無量平等清凈語。安住法界無量平等清凈心。安住法界無量平等諸菩薩清凈行愿。安住法界無量平等清凈眾會道場。安住法界無量平等為一切菩薩廣說諸法清凈智。安住法界無量平等能入盡法界一切世界身。安住法界無量平等一切法光明清凈無畏。能以一音。盡斷一切眾生疑網。隨其根欲。皆令歡喜。住于無上一切種智。力無所畏。自在神通。廣大功德。出離法中。佛子。是為菩薩摩訶薩第十住等法界無量回向。菩薩摩訶薩。以法施等一切善根。如是回向時。成滿普賢無量無邊。菩薩行愿。悉能嚴凈盡虛空等法界。一切佛剎。令一切眾生。亦得如是具足成就無邊智慧。了一切法。于念念中。見一切佛出興于世。于念念中。見一切佛無量無邊自在力。所謂廣大自在力。無著自在力。無礙自在力。不思議自在力。凈一切眾生自在力。立一切世界自在力。現不可說語言自在力。隨時應現自在力。住不退轉神通智自在力。演說一切無邊法界俾無有余自在力。出生普賢菩薩無邊際眼自在力。以無礙耳識聞持無量諸佛正法自在力。一身結跏趺坐周遍十方無量法界于諸眾生無所迫隘自在力。以圓滿智普入三世無量法自在力。又得無量清凈。所謂一切眾生清凈。一切佛剎清凈。一切法清凈。一切處遍知智清凈。遍虛空界無邊智清凈。得一切差別言音智。以種種言音。普應眾生清凈。放無量圓滿光。普照一切無邊世界清凈。出生一切三世菩薩行智清凈。一念中普入三世一切諸佛眾會道場智清凈。入無邊一切世間。令一切眾生。皆作所應作清凈。如是等。皆得具足。皆得成就。皆已修治。皆得平等。皆悉現前。皆悉知見。皆悉悟入。皆已觀察。皆得清凈。到于彼岸。爾時。佛神力故。十方各百萬佛剎微塵數世界。六種震動。所謂動。遍動。等遍動。起。遍起。等遍起。涌。遍涌。等遍涌。震。遍震。等遍震。吼。遍吼。等遍吼。擊。遍擊。等遍擊。佛神力故。法如是故。雨眾天華。天鬘天末香。天諸雜香。天衣服。天珍寶。天莊嚴具。天摩尼寶。天沉水香。天栴檀香。天上妙蓋。天種種幢。天雜色幡。阿僧祇諸天身。無量百千億不可說天妙法音。不可思議天贊佛音。阿僧祇天歡喜音。咸稱善哉。無量阿僧祇百千那由他諸天。恭敬禮拜。無數天子。常念諸佛。希求如來。無量功德。心不舍離。無數天子。作眾妓樂。歌詠贊嘆。供養如來。百千阿僧祇諸天。放大光明。普照盡虛空遍法界。一切佛剎。現無量阿僧祇。諸佛境界。如來化身。出過諸天。如于此世界兜率陀天宮說如是法。周遍十方。一切世界。兜率天宮。悉亦如是。爾時。復以佛神力故。十方各過百萬佛剎。微塵數世界外。各有百萬佛剎。微塵數諸菩薩。而來集會。周遍十方。咸作是言。善哉善哉。佛子。乃能說此諸大回向。佛子我等。皆同一號。名金剛幢。悉從金剛光世界。金剛幢佛所。來詣此土。彼諸世界。悉以佛神力故。而說是法。眾會眷屬。文辭句義。皆亦如是。不增不減。我等皆承佛神力。從彼土來。為汝作證。如我來此眾會為汝作證。十方所有。一切世界。兜率天宮。寶莊嚴殿。諸菩薩眾。來為作證。亦復如是

爾時金剛幢菩薩。承佛神力。觀察十方。一切眾會。暨于法界已。善知文義。增廣大心。大悲普覆一切眾生。系心安住三世佛種。善入一切佛功德法。成就諸佛自在之身。觀諸眾生心之所樂。及其所種。一切善根。悉分別知隨順法身。為現清凈妙色之身。即于是時。而說頌曰


　菩薩成就法智慧　　悟解無邊正法門
　為法光明調御師　　了知無礙真實法
　菩薩為法大導師　　開示甚深難得法
　引導十方無量眾　　悉令安住正法中
　菩薩已飲佛法海　　法云普雨十方界
　法日出現于世間　　闡揚妙法利群生
　常為難遇法施主　　了知入法巧方便
　法光清凈照其心　　于世說法恒無畏
　善修于法自在心　　悉能悟入諸法門
　成就甚深妙法海　　普為眾生擊法鼓
　宣說甚深希有法　　以法長養諸功德
　具足清凈法喜心　　示現世間佛法藏
　諸佛法王所灌頂　　成就法性智藏身
　悉能解了法實相　　安住一切眾善法
　菩薩修行第一施　　一切如來所贊喜
　所作皆蒙佛忍可　　以此成就人中尊
　菩薩成就妙法身　　親從諸佛法化生
　為利眾生作法燈　　演說無量最勝法
　隨所修行妙法施　　則亦觀察彼善根
　所作眾善為眾生　　悉以智慧而回向
　所有成佛功德法　　悉以回施諸群生
　愿令一切皆清凈　　到佛莊嚴之彼岸
　十方佛剎無有量　　悉具無量大莊嚴
　如是莊嚴不可思　　盡以莊嚴一國土
　如來所有清凈智　　愿令眾生皆具足
　猶如普賢真佛子　　一切功德自莊嚴
　成就廣大神通力　　往詣世界悉周遍
　一切眾生無有余　　皆使修行菩薩道
　諸佛如來所開悟　　十方無量諸眾生
　一切皆令如普賢　　具足修行最上行
　諸佛菩薩所成就　　種種差別諸功德
　如是功德無有邊　　愿使眾生悉圓滿
　菩薩具足自在力　　所應學處皆往學
　示現一切大神通　　普詣十方無量土
　菩薩能于一念頃　　覲等眾生無數佛
　又復于一毛端中　　盡攝諸法皆明見
　世間眾生無有量　　菩薩悉能分別知
　諸佛無量等眾生　　大心供養咸令盡
　種種名香上妙華　　眾寶衣裳及幡蓋
　分布法界咸充滿　　發心普供十方佛
　一毛孔中悉明見　　不思議數無量佛
　一切毛孔皆如是　　普禮一切世間燈
　舉身次第恭敬禮　　如是無邊諸最勝
　亦以言辭普稱贊　　窮盡未來一切劫
　一如來所供養具　　其數無量等眾生
　如是供養一如來　　一切如來亦復然
　供養贊嘆諸如來　　盡彼世間一切劫
　世間劫數可終盡　　菩薩供養無休懈
　一切世間種種劫　　于爾所劫修諸行
　恭敬供養一如來　　盡一切劫無厭足
　如無量劫供一佛　　供一切佛皆如是
　亦不分別是劫數　　于所供養生疲厭
　法界廣大無邊際　　菩薩觀察悉明了
　以大蓮華遍布中　　施等眾生無量佛
　寶華香色皆圓滿　　清凈莊嚴甚微妙
　一切世間無可諭　　持以供養人中尊
　眾生數等無量剎　　諸妙寶蓋滿其中
　悉以供養一如來　　供一切佛皆如是
　涂香無比最殊勝　　一切世間未曾有
　以此供養天人師　　窮盡眾生數等劫
　末香燒香上妙華　　眾寶衣服莊嚴具
　如是供養諸最勝　　歡喜奉事無厭足
　等眾生數照世燈　　念念成就大菩提
　亦以無邊偈稱述　　供養人中調御者
　如眾生數佛世尊　　皆修無上妙供養
　如眾生數無量劫　　如是贊嘆無窮盡
　如是供養諸佛時　　以佛神力皆周遍
　悉見十方無量佛　　安住普賢菩薩行
　過去未來及現在　　所有一切諸善根
　令我常修普賢行　　速得安住普賢地
　一切如來所知見　　世間無量諸眾生
　悉愿具足如普賢　　為聰慧者所稱贊
　此是十方諸大士　　共所修治回向行
　諸佛如來為我說　　此回向行最無上
　十方世界無有余　　其中一切諸眾生
　莫不咸令得開覺　　悉使常如普賢行
　如其回向行布施　　亦復堅持于禁戒
　精進長時無退怯　　忍辱柔和心不動
　禪定持心常一緣　　智慧了境同三昧
　去來現在皆通達　　世間無有得其邊
　菩薩身心及語業　　如是所作皆清凈
　一切修行無有余　　悉與普賢菩薩等
　譬如法界無分別　　戲論染著皆永盡
　亦如涅槃無障礙　　心常如是離諸取
　智者所有回向法　　諸佛如來已開示
　種種善根悉回向　　是故能成菩薩道
　佛子善學此回向　　無量行愿悉成滿
　攝取法界盡無余　　是故能成善逝力
　若欲成就佛所說　　菩薩廣大殊勝行
　宜應善住此回向　　是諸佛子號普賢
　一切眾生猶可數　　三世心量亦可知
　如是普賢諸佛子　　功德邊際無能測
　一毛度空可得邊　　眾剎為塵可知數
　如是大仙諸佛子　　所住行愿無能量　

大方廣佛華嚴經卷第三十三大方廣佛華嚴經卷第三十四

　　　　于闐國三藏實叉難陀奉　制譯


　　十地品第二十六之一

爾時世尊。在他化自在天王宮摩尼寶藏殿。與大菩薩眾俱。其諸菩薩。皆于阿耨多羅三藐三菩提。不退轉。悉從他方世界來集。住一切菩薩智所住境。入一切如來智所入處。勤行不息。善能示現種種神通。諸所作事。教化調伏一切眾生。而不失時。為成菩薩。一切大愿。于一切世。一切劫一切剎。勤修諸行。無暫懈息。具足菩薩。福智助道。普益眾生。而恒不匱。到一切菩薩。智慧方便。究竟彼岸。示入生死。及以涅槃。而不廢舍。修菩薩行。善入一切菩薩。禪定解脫三昧。三摩缽底。神通明智。諸所施為。皆得自在。獲一切菩薩自在神力。于一念頃。無所動作。悉能往詣一切如來。道場眾會。為眾上首。請佛說法。護持諸佛正法之輪。以廣大心。供養承事一切諸佛。常勤修習一切菩薩。所行事業。其身普現一切世間。其音普及十方法界。心智無礙。普見三世。一切菩薩。所有功德。悉已修行。而得圓滿。于不可說劫。說不能盡。其名曰。金剛藏菩薩。寶藏菩薩。蓮華藏菩薩。德藏菩薩。蓮華德藏菩薩。日藏菩薩。蘇利耶藏菩薩。無垢月藏菩薩。于一切國土普現莊嚴藏菩薩。毗盧遮那智藏菩薩。妙德藏菩薩。栴檀德藏菩薩。華德藏菩薩。俱蘇摩德藏菩薩。優缽羅德藏菩薩。天德藏菩薩。福德藏菩薩。無礙清凈智德藏菩薩。功德藏菩薩。那羅延德藏菩薩。無垢藏菩薩。離垢藏菩薩。種種辯才莊嚴藏菩薩。大光明網藏菩薩。凈威德光明王藏菩薩。金莊嚴大功德光明王藏菩薩。一切相莊嚴凈德藏菩薩。金剛焰德相莊嚴藏菩薩。光明焰藏菩薩。星宿王光照藏菩薩。虛空無礙智藏菩薩。妙音無礙藏菩薩。陀羅尼功德持一切眾生愿藏菩薩。海莊嚴藏菩薩。須彌德藏菩薩。凈一切功德藏菩薩。如來藏菩薩。佛德藏菩薩。解脫月菩薩。如是等。無數無量。無邊無等。不可數不可稱。不可思不可量。不可說。諸菩薩摩訶薩眾。金剛藏菩薩。而為上首

爾時金剛藏菩薩。承佛神力。入菩薩大智慧光明三昧。入是三昧已。即時十方。各過十億佛剎微塵數世界外。各有十億佛剎微塵數諸佛。同名金剛藏。而現其前。作如是言。善哉善哉。金剛藏。乃能入是菩薩大智慧光明三昧。善男子。此是十方。各十億佛剎。微塵數諸佛。共加于汝。以毗盧遮那如來。應正等覺。本愿力故。威神力故。亦是汝勝智力故。欲令汝為一切菩薩。說不思議諸佛法光明故。所謂令入智地故。攝一切善根故。善揀擇一切佛法故。廣知諸法故。善能說法故。無分別智清凈故。一切世法不染故。出世善根清凈故。得不思議智境界故。得一切智人智境界故。又令得菩薩十地始終故。如實說菩薩十地。差別相故。緣念一切佛法故。修習分別無漏法故。善選擇觀察大智光明巧莊嚴故。善入決定智門故。隨所住處。次第顯說。無所畏故。得無礙辯才光明故。住大辯才地。善決定故。憶念菩薩。心不忘失故。成熟一切眾生界故。能遍至一切處。決定開悟故。善男子。汝當辯說此法門。差別善巧法。所謂承佛神力。如來智明所加故。凈自善根故。普凈法界故。普攝眾生故。深入法身智身故。受一切佛灌頂故。得一切世間。最高大身故。超一切世間道故。清凈出世善根故。滿足一切智智故。爾時十方諸佛。與金剛藏菩薩。無能映奪身。與無礙樂說辯。與善分別清凈智。與善憶念不忘力。與善決定明了慧。與至一切處開悟智。與成道自在力。與如來無所畏。與一切智人觀察分別諸法門辯才智。與一切如來上妙身語意具足莊嚴。何以故。得此三昧法如是故。本愿所起故。善凈深心故。善凈智輪故。善積集助道故。善修治所作故。念其無量法器故。知其清凈信解故。得無錯謬總持故。法界智印善印故

爾時十方諸佛。各伸右手。摩金剛藏菩薩頂。摩頂已。金剛藏菩薩。從三昧起。普告一切菩薩眾言。諸佛子。諸菩薩。愿善決定。無雜不可見。廣大如法界。究竟如虛空。盡未來際。遍一切佛剎。救護一切眾生。為一切諸佛所護。入過去未來。現在諸佛智地。佛子。何等為菩薩摩訶薩智地。佛子。菩薩摩訶薩智地。有十種。過去未來。現在諸佛。已說。當說。今說。我亦如是說。何等為十。一者歡喜地。二者離垢地。三者發光地。四者焰慧地。五者難勝地。六者現前地。七者遠行地。八者不動地。九者善慧地。十者法云地。佛子。此菩薩十地。三世諸佛。已說。當說。今說。佛子。我不見有諸佛國土。其中如來。不說此十地者。何以故。此是菩薩摩訶薩。向菩提最上道。亦是清凈法光明門。所謂分別演說菩薩諸地。佛子。此處不可思議。所謂諸菩薩隨證智

爾時金剛藏菩薩。說此菩薩十地名已。默然而住。不復分別。是時一切菩薩眾。聞菩薩十地名。不聞解釋。咸生渴仰。作如是念。何因何緣。金剛藏菩薩。唯說菩薩十地名。而不解釋。解脫月菩薩。知諸大眾心之所念。以頌問金剛藏菩薩曰


　何故凈覺人　　念智功德具
　說諸上妙地　　有力不解釋
　一切咸決定　　勇猛無怯弱
　何故說地名　　而不為開演
　諸地妙義趣　　此眾皆欲聞
　其心無怯弱　　愿為分別說
　眾會悉清凈　　離懈怠嚴潔
　能堅固不動　　具功德智慧
　相視咸恭敬　　一切悉專仰
　如蜂念好蜜　　如渴思甘露　

爾時大智無所畏金剛藏菩薩。聞說是已。欲令眾會。心歡喜故。為諸佛子。而說頌言


　菩薩行地事　　最上諸佛本
　顯示分別說　　第一希有難
　微細難可見　　離念超心地
　出生佛境界　　聞者悉迷惑
　持心如金剛　　深信佛勝智
　知心地無我　　能聞此勝法
　如空中彩畫　　如空中風相
　牟尼智如是　　分別甚難見
　我念佛智慧　　最勝難思議
　世間無能受　　默然而不說　

爾時解脫月菩薩。聞是說已。白金剛藏菩薩言。佛子。今此眾會。皆悉已集。善凈深心。善潔思念。善修諸行。善集助道。善能親近百千億佛。成就無量。功德善根。舍離癡惑。無有垢染。深心信解。于佛法中。不隨他教。善哉佛子。當承佛神力。而為演說。此諸菩薩。于如是等。甚深之處。皆能證知。爾時解脫月菩薩。欲重宣其義。而說頌曰


　愿說最安隱　　菩薩無上行
　分別于諸地　　智凈成正覺
　此眾無諸垢　　志解悉明潔
　承事無量佛　　能知此地義　

爾時金剛藏菩薩言。佛子。雖此眾集。善凈思念。舍離愚癡。及以疑惑。于甚深法。不隨他教。然有其余。劣解眾生。聞此甚深難思議事。多生疑惑。于長夜中。受諸衰惱。我愍此等。是故默然。爾時金剛藏菩薩。欲重宣其義。而說頌曰


　雖此眾凈廣智慧　　甚深明利能決擇
　其心不動如山王　　不可傾覆猶大海
　有行未久解未得　　隨識而行不隨智
　聞此生疑墮惡道　　我愍是等故不說　

爾時解脫月菩薩。重白金剛藏菩薩言。佛子。愿承佛神力。分別說此不思議法。此人當得如來護念。而生信受。何以故。說十地時。一切菩薩。法應如是。得佛護念。得護念故。于此智地。能生勇猛。何以故。此是菩薩。最初所行。成就一切諸佛法故。譬如書字。數說一切。皆以字母為本。字母究竟。無有少分離字母者。佛子。一切佛法。皆以十地為本。十地究竟。修行成就。得一切智。是故佛子。愿為演說。此人必為如來所護。令其信受。爾時解脫月菩薩。欲重宣其義。而說頌曰


　善哉佛子愿演說　　趣入菩提諸地行
　十方一切自在尊　　莫不護念智根本
　此安住智亦究竟　　一切佛法所從生
　譬如書數字母攝　　如是佛法依于地　

爾時諸大菩薩眾。一時同聲。向金剛藏菩薩。而說頌言


　上妙無垢智　　無邊分別辯
　宣暢深美言　　第一義相應
　念持清凈行　　十力集功德
　辯才分別義　　說此最勝地
　定戒集正心　　離我慢邪見
　此眾無疑念　　惟愿聞善說
　如渴思冷水　　如饑念美食
　如病憶良藥　　如蜂貪好蜜
　我等亦如是　　愿聞甘露法
　善哉廣大智　　愿說入諸地
　成十力無礙　　善逝一切行　

爾時世尊。從眉間出清凈光明。名菩薩力焰明。百千阿僧祇光明。以為眷屬。普照十方。一切世界。靡不周遍。三惡道苦。皆得休息。又照一切如來眾會。顯現諸佛。不思議力。又照十方。一切世界。一切諸佛。所加說法。菩薩之身。作是事已。于上虛空中。成大光明云網臺而住。時十方諸佛。悉亦如是。從眉間出清凈光明。其光名號。眷屬作業。悉同于此。又亦照此娑婆世界。佛及大眾。并金剛藏菩薩身。師子座已。于上虛空中。成大光明云網臺。時光臺中。以諸佛威神力故。而說頌言


　佛無等等如虛空　　十力無量勝功德
　人間最勝世中上　　釋師子法加于彼
　佛子當承諸佛力　　開此法王最勝藏
　諸地廣智勝妙行　　以佛威神分別說
　若為善逝力所加　　當得法寶入其心
　諸地無垢次第滿　　亦具如來十種力
　雖住海水劫火中　　堪受此法必得聞
　其有生疑不信者　　永不得聞如是義
　應說諸地勝智道　　入住展轉次修習
　從行境界法智生　　利益一切眾生故　

爾時金剛藏菩薩。觀察十方。欲令大眾。增凈信故。而說頌曰


　如來大仙道　　微妙難可知
　非念離諸念　　求見不可得
　無生亦無滅　　性凈恒寂然
　離垢聰慧人　　彼智所行處
　自性本空寂　　無二亦無盡
　解脫于諸趣　　涅槃平等住
　非初非中后　　非言辭所說
　出過于三世　　其相如虛空
　寂滅佛所行　　言說莫能及
　地行亦如是　　難說難可受
　智起佛境界　　非念離心道
　非蘊界處門　　智知意不及
　如空中鳥跡　　難說難可示
　如是十地義　　心意不能了
　慈悲及愿力　　出生入地行
　次第圓滿心　　智行非慮境
　是境界難見　　可知不可說
　佛力故開演　　汝等應敬受
　如是智入行　　億劫說不盡
　我今但略說　　真實義無余
　一心恭敬待　　我承佛力說
　勝法微妙音　　譬諭字相應
　無量佛神力　　咸來入我身
　此處難宣示　　我今說少分　

佛子。若有眾生。深種善根。善修諸行。善集助道。善供養諸佛。善集白凈法。為善知識。善攝善清凈深心。立廣大志。生廣大解。慈悲現前。為求佛智故。為得十力故。為得大無畏故。為得佛平等法故。為救一切世間故。為凈大慈悲故。為得十方無余智故。為凈一切佛剎無障礙故。為一念知一切三世故。為轉大法輪無所畏故。佛子。菩薩起如是心。以大悲為首。智慧增上。善巧方便所攝。最上深心所持。如來力無量。善觀察分別。勇猛力智。力無礙智。現前隨順自然智。能受一切佛法。以智慧教化。廣大如法界。究竟如虛空。盡未來際。佛子。菩薩始發如是心。即得超凡夫地。入菩薩位。生如來家。無能說其種族過失。離世間趣。入出世道。得菩薩法。住菩薩處。入三世平等。于如來種中。決定當得無上菩提。菩薩住如是法。名住菩薩歡喜地。以不動相應故佛子。菩薩住歡喜地。成就多歡喜。多凈信。多愛樂。多適悅。多欣慶。多踴躍。多勇猛。多無斗諍。多無惱害。多無嗔恨。佛子。菩薩住此歡喜地。念諸佛故生歡喜。念諸佛法。故生歡喜。念諸菩薩。故生歡喜。念諸菩薩行。故生歡喜。念清凈諸波羅蜜。故生歡喜。念諸菩薩地殊勝。故生歡喜。念菩薩不可壞。故生歡喜。念如來教化眾生。故生歡喜。念能令眾生得利益。故生歡喜。念入一切如來智方便。故生歡喜。復作是念。我轉離一切世間境界。故生歡喜。親近一切佛。故生歡喜。遠離凡夫地。故生歡喜。近智慧地。故生歡喜。永斷一切惡趣。故生歡喜。與一切眾生作依止處。故生歡喜。見一切如來。故生歡喜。生佛境界中。故生歡喜。入一切菩薩平等性中。故生歡喜。遠離一切怖畏毛豎等事。故生歡喜。何以故。此菩薩。得歡喜地已。所有怖畏。悉得遠離。所謂不活畏。惡名畏。死畏。惡道畏。大眾威德畏。如是怖畏。皆得永離。何以故。此菩薩。離我想故。尚不愛自身。何況資財。是故無有不活畏。不于他所。希求供養。唯專給施一切眾生。是故無有惡名畏。遠離我見。無有我想。是故無有死畏。自知死已。決定不離諸佛菩薩。是故無有惡道畏。我所志樂。一切世間。無與等者。何況有勝。是故無有大眾威德畏。菩薩如是。遠離驚怖毛豎等事

佛子。此菩薩。以大悲為首。廣大志樂。無能沮壞。轉更勤修一切善根。而得成就。所謂信增上故。多凈信故。解清凈故。信決定故。發生悲愍故。成就大慈故。心無疲懈故。慚愧莊嚴故。成就柔和故。敬順尊重諸佛教法故。日夜修集善根無厭足故。親近善知識故。常愛樂法故。求多聞無厭足故。如所聞法。正觀察故。心無依著故。不耽著利養名聞恭敬故。不求一切。資生之物故。生如寶心。無厭足故。求一切智地故。求如來力無畏不共佛法故。求諸波羅蜜助道法故。離諸諂誑故。如說能行故。常護實語故。不污如來家故。不舍菩薩戒故。生一切智心如山王。不動故。不舍一切世間事。成就出世間道故。集助菩提分法。無厭足故。常求上上。殊勝道故。佛子。菩薩。成就如是凈治地法。名為安住菩薩歡喜地

佛子。菩薩住此歡喜地。能成就如是大誓愿。如是大勇猛。如是大作用。所謂生廣大清凈決定解。以一切供養之具。恭敬供養一切諸佛。令無有余。廣大如法界。究竟如虛空。盡未來際。一切劫數。無有休息。又發大愿。愿受一切佛法輪。愿攝一切佛菩提。愿護一切諸佛教。愿持一切諸佛法。廣大如法界。究竟如虛空。盡未來際。一切劫數。無有休息。又發大愿。愿一切世界。佛興于世。從兜率天宮沒。入胎住胎。初生出家。成道說法。示現涅槃。皆悉往詣。親近供養。為眾上首。受行正法。于一切處。一時而轉。廣大如法界。究竟如虛空。盡未來際。一切劫數。無有休息。又發大愿愿一切菩薩行。廣大無量。不壞不雜。攝諸波羅蜜。凈治諸地。總相別相。同相異相。成相壞相。所有菩薩行。皆如實說。教化一切。令其受行。心得增長。廣大如法界。究竟如虛空。盡未來際。一切劫數。無有休息。又發大愿。愿一切眾生界。有色無色。有想無想。非有想非無想。卵生胎生。濕生化生。三界所系。入于六趣。一切生處。名色所攝。如是等類。我皆教化。令入佛法。令永斷一切世間趣。令安住一切智智道。廣大如法界。究竟如虛空。盡未來際。一切劫數。無有休息。又發大愿。愿一切世界。廣大無量。粗細亂住。倒住正住。若入若行若去。如帝網差別。十方無量。種種不同。智皆明了。現前知見。廣大如法界。究竟如虛空。盡未來際。一切劫數。無有休息。又發大愿。愿一切國土。入一國土。一國土。入一切國土。無量佛土。普皆清凈。光明眾具。以為莊嚴。離一切煩惱。成就清凈道。無量智慧眾生。充滿其中。普入廣大諸佛境界。隨眾生心。而為示現。皆令歡喜。廣大如法界。究竟如虛空。盡未來際。一切劫數。無有休息。又發大愿。愿與一切菩薩。同一志行。無有怨嫉。集諸善根。一切菩薩。平等一緣。常共集會。不相舍離。隨意能現種種佛身。任其自心。能知一切如來境界。威力智慧。得不退如意神通。游行一切世界。現形一切眾會。普入一切生處。成就不思議大乘。修菩薩行。廣大如法界。究竟如虛空。盡未來際。一切劫數。無有休息。又發大愿。愿乘不退輪。行菩薩行。身語意業。悉不唐捐。若暫見者。則必定佛法。暫聞音聲。則得實智慧。才生凈信。則永斷煩惱。得如大藥王樹身。得如如意寶身。修行一切菩薩行。廣大如法界。究竟如虛空。盡未來際。一切劫數。無有休息。又發大愿。愿于一切世界。成阿耨多羅三藐三菩提。不離一毛端處。于一切毛端處。皆悉示現。初生出家。詣道場。成正覺。轉法輪。入涅槃。得佛境界。大智慧力。于念念中。隨一切眾生心。示現成佛。令得寂滅。以一三菩提。知一切法界。即涅槃相。以一音說法。令一切眾生。心皆歡喜。示入大涅槃。而不斷菩薩行。示大智慧地。安立一切法。以法智通。神足通。幻通。自在變化。充滿一切法界。廣大如法界。究竟如虛空。盡未來際。一切劫數。無有休息。佛子。菩薩住歡喜地。發如是大誓愿。如是大勇猛。如是大作用。以此十愿門為首。滿足百萬阿僧祇大愿。佛子。此大愿以十盡句。而得成就。何等為十。所謂眾生界盡。世界盡。虛空界盡。法界盡。涅槃界盡。佛出現界盡。如來智界盡。心所緣界盡。佛智所入境界界盡。世間轉法轉智轉界盡。若眾生界盡。我愿乃盡。若世界。乃至世間轉法轉智轉界盡。我愿乃盡。而眾生界。不可盡。乃至世間轉法轉智轉界不可盡故。我此大愿善根。無有窮盡

佛子。菩薩發如是大愿已。則得利益心。柔軟心。隨順心。寂靜心。調伏心。寂滅心。謙下心。潤澤心。不動心。不濁心。成凈信者。有信功用。能信如來。本行所入。信成就諸波羅蜜。信入諸勝地。信成就力。信具足無所畏。信生長不可壞不共佛法。信不思議佛法。信出生無中邊佛境界。信隨入如來無量境界。信成就果。舉要言之。信一切菩薩行。乃至如來智地說力故

佛子。此菩薩。復作是念。諸佛正法。如是甚深。如是寂靜。如是寂滅。如是空。如是無相。如是無愿。如是無染。如是無量。如是廣大。而諸凡夫。心墮邪見。無明覆翳。立憍慢高幢。入渴愛網中。行諂誑稠林。不能自出。心與慳嫉。相應不舍。恒造諸趣。受生因緣。貪恚愚癡。積集諸業。日夜增長。以忿恨風。吹心識火。熾然不息。凡所作業。皆顛倒相應。欲流有流。無明流見流。相續起。心意識種子。于三界田中。復生苦芽。所謂名色。共生不離。此名色增長。生六處聚落。于中相對生觸。觸故生受。因受生愛。愛增長故。生取。取增長故。生有。有生故。有生老死。憂悲苦惱。如是眾生。生長苦聚。是中皆空。離我我所。無知無覺。無作無受。如草木石壁。亦如影像。然諸眾生。不覺不知。菩薩見諸眾生。于如是苦聚。不得出離。是故即生大悲智慧。復作是念。此諸眾生。我應救拔。置于究竟安樂之處。是故即生大慈光明智佛子。菩薩摩訶薩。隨順如是。大悲大慈。以深重心。住初地時。于一切物。無所吝惜。求佛大智。修行大舍。凡是所有。一切能施。所謂財谷倉庫。金銀摩尼。真珠琉璃。珂貝璧玉。珊瑚等物。珍寶瓔珞。嚴身之具。象馬車乘。奴婢人民。城邑聚落。園林臺觀。妻妾男女。內外眷屬。及余所有珍玩之具。頭目手足。血肉骨髓。一切身分。皆無所惜。為求諸佛。廣大智慧。是名菩薩住于初地大舍成就。佛子。菩薩以此慈悲大施心。為欲救護一切眾生。轉更推求世出世間。諸利益事。無疲厭故。即得成就無疲厭心。得無疲厭心已。于一切經論。心無怯弱。無怯弱故。即得成就一切經論智。獲是智已。善能籌量。應作不應作。于上中下。一切眾生。隨應隨力。隨其所習。如是而行。是故菩薩。得成世智。成世智已。知時知量。以慚愧莊嚴。勤修自利利他之道。是故成就慚愧莊嚴。于此行中。勤修出離。不退不轉。成堅固力。得堅固力已。勤供諸佛。于佛教法。能如說行。佛子。菩薩如是。成就十種凈諸地法。所謂信悲慈舍。無有疲厭。知諸經論。善解世法。慚愧堅固力。供養諸佛。依教修行

佛子。菩薩住此歡喜地已。以大愿力。得見多佛。所謂見多百佛。多千佛。多百千佛。多億佛。多百億佛。多千億佛。多百千億佛。多億那由他佛。多百億那由他佛。多千億那由他佛。多百千億那由他佛。悉以大心深心。恭敬尊重。承事供養。衣服飲食。臥具醫藥。一切資生。悉以奉施。亦以供養一切眾僧。以此善根。皆悉回向無上菩提。佛子。此菩薩。因供養諸佛故。得成就眾生法。以前二攝。攝取眾生。謂布施愛語。后二攝法。但以信解力故。行未善通達。是菩薩。十波羅蜜中。檀波羅蜜增上。余波羅蜜。非不修行。但隨力隨分。是菩薩。隨所勤修。供養諸佛。教化眾生。皆以修行清凈地法。所有善根。悉以回向一切智地。轉轉明凈。調柔成就。隨意堪用。佛子。譬如金師。善巧煉金。數數入火。轉轉明凈。調柔成就。隨意堪用。菩薩亦復如是。供養諸佛。教化眾生。皆為修行清凈地法。所有善根。悉以回向一切智地。轉轉明凈。調柔成就。隨意堪用

佛子。菩薩摩訶薩。住于初地。應從諸佛菩薩。善知識所。推求請問。于此地中。相及得果。無有厭足。為欲成就此地法故。亦應從諸佛菩薩。善知識所。推求請問。第二地中。相及得果。無有厭足。為欲成就彼地法故。亦應如是。推求請問。第三第四。第五第六。第七第八。第九第十地中。相及得果。無有厭足。為欲成就彼地法故。是菩薩。善知諸地障對治。善知地成壞。善知地相果。善知地得修。善知地法清凈。善知地地轉行。善知地地處非處。善知地地殊勝智。善知地地不退轉。善知凈治一切菩薩地。乃至轉入如來地。佛子。菩薩如是。善知地相。始于初地。起行不斷。如是乃至入第十地。無有斷絕。由此諸地智光明故。成于如來。智慧光明。佛子。譬如商主。善知方便。欲將諸商人。往詣大城。未發之時。先問道中。功德過失。及住止之處。安危可不。然后具道資糧。作所應作。佛子。彼大商主。雖未發足。能知道中。所有一切安危之事。善以智慧。籌量觀察。備其所須。令無乏少。將諸商眾。乃至安隱。到彼大城。身及眾人。悉免憂患。佛子。菩薩商主。亦復如是。住于初地。善知諸地障對治。乃至善知一切菩薩地清凈。轉入如來地。然后乃具福智資糧。將一切眾生。經生死曠野險難之處。安隱得至薩婆若城。身及眾生。不經患難。是故菩薩。常應匪懈。勤修諸地。殊勝凈業。乃至趣入如來智地。佛子。是名略說。菩薩摩訶薩。入菩薩初地門。廣說則有無量無邊百千阿僧祇差別事

佛子菩薩摩訶薩。住此初地。多作閻浮提王。豪貴自在。常護正法。能以大施。攝取眾生。善除眾生慳貪之垢。常行大施。無有窮盡。布施愛語利益同事。如是一切諸所作業。皆不離念佛。不離念法。不離念僧。不離念同行菩薩。不離念菩薩行。不離念諸波羅蜜。不離念諸地。不離念力。不離念無畏。不離念不共佛法。乃至不離念具足一切種一切智智。復作是念。我當于一切眾生中。為首為勝。為殊勝。為妙為微妙。為上為無上。為導為將為帥。乃至為一切智智依止者。是菩薩。若欲舍家。于佛法中。勤行精進。便能舍家妻子五欲。依如來教。出家學道。既出家已。勤行精進。于一念頃。得百三昧。得見百佛。知百佛神力。能動百佛世界。能過百佛世界。能照百佛世界。能教化百世界眾生。能住壽百劫。能知前后際。各百劫事。能入百法門。能示現百身。于一一身。能示百菩薩。以為眷屬。若以菩薩。殊勝愿力。自在示現。過于是數。百劫千劫。百千劫。乃至百千億那由他劫。不能數知。爾時。金剛藏菩薩。欲重宣其義。而說頌曰


　若人集眾善　　具足白凈法
　供養天人尊　　隨順慈悲道
　信解極廣大　　志樂亦清凈
　為求佛智慧　　發此無上心
　凈一切智力　　及以無所畏
　成就諸佛法　　救攝群生眾
　為得大慈悲　　及轉勝法輪
　嚴凈佛國土　　發此最勝心
　一念知三世　　而無有分別
　種種時不同　　以示于世間
　略說求諸佛　　一切勝功德
　發生廣大心　　量等虛空界
　悲先慧為主　　方便共相應
　信解清凈心　　如來無量力
　無礙智現前　　自悟不由他
　具足同如來　　發此最勝心
　佛子始發生　　如是妙寶心
　則超凡夫位　　入佛所行處
　生在如來家　　種族無瑕玷
　與佛共平等　　決成無上覺
　才生如是心　　即得入初地
　志樂不可動　　譬如大山王
　多喜多愛樂　　亦復多凈信
　極大勇猛心　　及以慶躍心
　遠離于斗諍　　惱害及嗔恚
　慚敬而質直　　善守護諸根
　救世無等者　　所有眾智慧
　此處我當得　　憶念生歡喜
　始得入初地　　即超五怖畏
　不活死惡名　　惡趣眾威德
　以不貪著我　　及以于我所
　是諸佛子等　　遠離諸怖畏
　常行大慈愍　　恒有信恭敬
　慚愧功德備　　日夜增善法
　樂法真實利　　不愛受諸欲
　思惟所聞法　　遠離取著行
　不貪于利養　　唯樂佛菩提
　一心求佛智　　專精無異念
　修行波羅蜜　　遠離諂虛誑
　如說而修行　　安住實語中
　不污諸佛家　　不舍菩薩戒
　不樂于世事　　常利益世間
　修善無厭足　　轉求增勝道
　如是好樂法　　功德義相應
　恒起大愿心　　愿見于諸佛
　護持諸佛法　　攝取大仙道
　常生如是愿　　修行最勝行
　成熟諸群生　　嚴凈佛國土
　一切諸佛剎　　佛子悉充滿
　平等共一心　　所作皆不空
　一切毛端處　　一時成正覺
　如是等大愿　　無量無邊際
　虛空與眾生　　法界及涅槃
　世間佛出興　　佛智心境界
　如來智所入　　及以三轉盡
　彼諸若有盡　　我愿方始盡
　如彼無盡期　　我愿亦復然
　如是發大愿　　心柔軟調順
　能信佛功德　　觀察于眾生
　知從因緣起　　則興慈念心
　如是苦眾生　　我今應救脫
　為是眾生故　　而行種種施
　王位及珍寶　　乃至象馬車
　頭目與手足　　乃至身血肉
　一切皆能舍　　心得無憂悔
　求種種經書　　其心無厭倦
　善解其義趣　　能隨世所行
　慚愧自莊嚴　　修行轉堅固
　供養無量佛　　恭敬而尊重
　如是常修習　　日夜無懈倦
　善根轉明凈　　如火煉真金
　菩薩住于此　　凈修于十地
　所作無障礙　　具足不斷絕
　譬如大商主　　為利諸商眾
　問知道險易　　安隱至大城
　菩薩住初地　　應知亦如是
　勇猛無障礙　　到于第十地
　住此初地中　　作大功德王
　以法化眾生　　慈心無損害
　統領閻浮地　　化行靡不及
　皆令住大舍　　成就佛智慧
　欲求最勝道　　舍己國王位
　能于佛教中　　勇猛勤修習
　則得百三昧　　及見百諸佛
　震動百世界　　光照行亦爾
　化百土眾生　　入于百法門
　能知百劫事　　示現于百身
　及現百菩薩　　以為其眷屬
　若自在愿力　　過是數無量
　我于地義中　　略述其少分
　若欲廣分別　　億劫不能盡
　菩薩最勝道　　利益諸群生
　如是初地法　　我今已說竟　

大方廣佛華嚴經卷第三十四大方廣佛華嚴經卷第三十五

　　　　于闐國三藏實叉難陀奉　制譯


　　十地品第二十六之二


　諸菩薩聞此　　最勝微妙地
　其心盡清凈　　一切皆歡喜
　皆從于座起　　踴住虛空中
　普散上妙華　　同時共稱贊
　善哉金剛藏　　大智無畏者
　善說于此地　　菩薩所行法
　解脫月菩薩　　知眾心清凈
　樂聞第二地　　所有諸行相
　即請金剛藏　　大慧愿演說
　佛子皆樂聞　　所住第二地　

爾時金剛藏菩薩。告解脫月菩薩言。佛子。菩薩摩訶薩。已修初地。欲入第二地。當起十種深心。何等為十。所謂正直心。柔軟心。堪能心。調伏心。寂靜心。純善心。不雜心。無顧戀心。廣心。大心。菩薩以此十心。得入第二離垢地。佛子。菩薩住離垢地。性自遠離一切殺生。不畜刀杖。不懷怨恨。有慚有愧。仁恕具足。于一切眾生。有命之者。常生利益慈念之心。是菩薩。尚不惡心惱諸眾生。何況于他。起眾生想。故以重意。而行殺害。性不偷盜。菩薩于自資財。常知止足。于他慈恕。不欲侵損。若物屬他。起他物想。終不于此。而生盜心。乃至草葉。不與不取。何況其余。資生之具。性不邪淫。菩薩于自妻知足。不求他妻。于他妻妾。他所護女。親族媒定。及為法所護。尚不生于貪染之心。何況從事。況于非道。性不妄語。菩薩常作實語。真語時語。乃至夢中。亦不忍作覆藏之語。無心欲作。何況故犯。性不兩舌。菩薩于諸眾生。無離間心。無惱害心。不將此語。為破彼故。而向彼說。不將彼語。為破此故。而向此說。未破者不令破。已破者不增長。不喜離間。不樂離間。不作離間語。不說離間語。若實若不實。性不惡口。所謂毒害語。粗獷語。苦他語。令他嗔恨語。現前語。不現前語。鄙惡語。庸賤語。不可樂聞語。聞者不悅語。嗔忿語。如火燒心語。怨結語。熱惱語。不可愛語。不可樂語。能壞自身他身語。如是等語。皆悉舍離。常作潤澤語。柔軟語。悅意語。可樂聞語。聞者喜悅語。善入人心語。風雅典則語。多人愛樂語。多人悅樂語。身心踴悅語。性不綺語。菩薩常樂思審語。時語實語。義語法語。順道理語。巧調伏語。隨時籌量決定語。是菩薩。乃至戲笑尚恒思審。何況故出散亂之言。性不貪欲。菩薩于他財物。他所資用。不生貪心。不愿。不求。性離嗔恚。菩薩于一切眾生。恒起慈心。利益心。哀愍心。歡喜心。和潤心。攝受心。永舍嗔恨。怨害熱惱。常思順行。仁慈祐益。又離邪見。菩薩住于正道。不行占卜。不取惡戒。心見正直。無誑無諂。于佛法僧。起決定信。佛子。菩薩摩訶薩。如是護持十善業道。常無間斷。復作是念。一切眾生。墮惡趣者。莫不皆以十不善業。是故我當自修正行。亦勸于他。令修正行。何以故。若自不能修行正行。令他修者。無有是處。佛子。此菩薩摩訶薩。復作是念。十不善業道。是地獄畜生餓鬼受生因。十善業道。是人天乃至有頂處受生因。又此上品。十善業道。以智慧修習。心狹劣故。怖三界故。闕大悲故。從他聞聲。而解了故。成聲聞乘。又此上品。十善業道。修治清凈。不從他教。自覺悟故。大悲方便。不具足故。悟解甚深。因緣法故。成獨覺乘。又此上品。十善業道。修治清凈。心廣無量故。具足悲愍故。方便所攝故。發生大愿故。不舍眾生故。希求諸佛大智故。凈治菩薩諸地故。凈修一切諸度故。成菩薩廣大行。又此上上。十善業道。一切種清凈故。乃至證十力四無畏故。一切佛法。皆得成就。是故我今。等行十善。應令一切具足清凈。如是方便。菩薩當學

佛子。此菩薩摩訶薩。又作是念。十不善業道。上者地獄因。中者畜生因。下者餓鬼因。于中殺生之罪。能令眾生墮于地獄畜生餓鬼。若生人中。得二種果報。一者短命。二者多病。偷盜之罪。亦令眾生。墮三惡道。若生人中。得二種果報。一者貧窮。二者共財不得自在。邪淫之罪。亦令眾生。墮三惡道。若生人中。得二種果報。一者妻不貞良。二者不得隨意眷屬。妄語之罪。亦令眾生。墮三惡道。若生人中。得二種果報。一者多被誹謗。二者為他所誑。兩舌之罪。亦令眾生。墮三惡道。若生人中。得二種果報。一者眷屬乖離。二者親族斃惡。惡口之罪。亦令眾生。墮三惡道。若生人中。得二種果報。一者常聞惡聲。二者言多諍訟。綺語之罪。亦令眾生墮三惡道。若生人中。得二種果報。一者言無人受。二者語不明了。貪欲之罪。亦令眾生。墮三惡道。若生人中。得二種果報。一者心不知足。二者多欲無厭。嗔恚之罪。亦令眾生。墮三惡道。若生人中。得二種果報。一者常被他人求其長短。二者恒被于他之所惱害。邪見之罪。亦令眾生。墮三惡道。若生人中。得二種果報。一者生邪見家。二者其心諂曲。佛子。十不善業道。能生此等無量無邊眾大苦聚。是故菩薩。作如是念。我當遠離十不善道。以十善道。為法園苑。愛樂安住。自住其中。亦勸他人。令住其中。佛子。此菩薩摩訶薩。復于一切眾生。生利益心。安樂心。慈心悲心。憐愍心。攝受心。守護心。自己心。師心大師心。作是念言。眾生可愍。墮于邪見。惡慧惡欲。惡道稠林。我應令彼。住于正見。行真實道。又作是念。一切眾生。分別彼我。互相破壞。斗諍嗔恨。熾然不息。我當令彼。住于無上。大慈之中。又作是念。一切眾生。貪取無厭。唯求財利。邪命自活。我當令彼。住于清凈身語意業。正命法中。又作是念。一切眾生。常隨三毒。種種煩惱。因之熾然。不解志求出要方便。我當令彼。除滅一切煩惱大火。安置清涼涅槃之處。又作是念。一切眾生。為愚癡重闇。妄見厚膜之所覆故。入陰翳稠林。失智慧光明。行曠野險道。起諸惡見。我當令彼。得無障礙。清凈智眼。知一切法。如實相。不隨他教。又作是念。一切眾生。在于生死。險道之中。將墮地獄。畜生餓鬼。入惡見網中。為愚癡稠林所迷。隨逐邪道。行顛倒行。譬如盲人。無有導師。非出要道。謂為出要。入魔境界。惡賊所攝。隨順魔心。遠離佛意。我當拔出如是險難。令住無畏一切智城。又作是念。一切眾生。為大瀑水波浪所沒。入欲流有流。無明流見流生死洄澓。愛河漂轉。湍馳奔激。不暇觀察。為欲覺恚覺害覺。隨逐不舍。身見羅剎。于中執取。將其永入愛欲稠林。于所貪愛深生染著。住我慢原阜。安六處聚落。無善救者。無能度者。我當于彼。起大悲心。以諸善根。而為救濟。令無災患。離染寂靜。住于一切智慧寶洲。又作是念。一切眾生。處世牢獄。多諸苦惱。常懷愛憎。自生憂怖。貪欲重械之所系縛。無明稠林。以為覆障。于三界內。莫能自出。我當令彼。永離三有。住無障礙。大涅槃中。又作是念。一切眾生。執著于我。于諸蘊窟宅。不求出離。依六處空聚。起四顛倒行。為四大毒蛇之所侵惱。五蘊怨賊之所殺害。受無量苦。我當令彼。住于最勝。無所著處。所謂滅一切障礙。無上涅槃。又作是念。一切眾生。其心狹劣。不行最上。一切智道。雖欲出離。但樂聲聞辟支佛乘。我當令住廣大佛法。廣大智慧。佛子。菩薩如是。護持于戒。善能增長慈悲之心

佛子。菩薩住此離垢地。以愿力故。得見多佛。所謂見多百佛。多千佛。多百千佛。多億佛。多百億佛。多千億佛。多百千億佛。如是。乃至見多百千億那由他佛。于諸佛所。以廣大心深心。恭敬尊重。承事供養。衣服飲食。臥具醫藥。一切資生。悉以奉施。亦以供養一切眾僧。以此善根。回向阿耨多羅三藐三菩提。于諸佛所。以尊重心。復更受行十善道法。隨其所受。乃至菩提。終不忘失。是菩薩。于無量百千億那由他劫。遠離慳嫉。破戒垢故。布施持戒。清凈滿足。譬如真金。置礬石中。如法煉已。離一切垢。轉復明凈。菩薩住此離垢地。亦復如是。于無量百千億那由他劫。遠離慳嫉。破戒垢故。布施持戒。清凈滿足。佛子。此菩薩四攝法中。愛語偏多。十波羅蜜中。持戒偏多。余非不行。但隨力隨分。佛子。是名略說菩薩摩訶薩第二離垢地。菩薩住此地。多作轉輪圣王。為大法主。具足七寶。有自在力。能除一切眾生。慳貪破戒垢。以善方便。令其安住。十善道中。為大施主。周給無盡。布施愛語。利行同事。如是一切。諸所作業。皆不離念佛。不離念法。不離念僧。乃至不離念具足一切種。一切智智。又作是念。我當于一切眾生中為首。為勝為殊勝。為妙為微妙。為上為無上。乃至為一切智智依止者。是菩薩。若欲舍家。于佛法中。勤行精進。便能舍家妻子五欲。既出家已。勤行精進。于一念頃。得千三昧。得見千佛。知千佛神力。能動千世界。乃至能示現千身。于一一身。能示現千菩薩。以為眷屬。若以菩薩。殊勝愿力。自在示現。過于是數。百劫千劫。乃至百千億那由他劫。不能數知。爾時金剛藏菩薩。欲重宣其義。而說頌曰


　質直柔軟及堪能　　調伏寂靜與純善
　速出生死廣大意　　以此十心入二地
　住此成就戒功德　　遠離殺生不惱害
　亦離偷盜及邪淫　　妄惡乖離無義語
　不貪財物常慈愍　　正道直心無諂偽
　離險舍慢極調柔　　依教而行不放逸
　地獄畜生受眾苦　　餓鬼燒然出猛焰
　一切皆由罪所致　　我當離彼住實法
　人中隨意得受生　　乃至頂天禪定樂
　獨覺聲聞佛乘道　　皆因十善而成就
　如是思惟不放逸　　自持凈戒教他護
　復見群生受眾苦　　轉更增益大悲心
　凡愚邪智不正解　　常懷忿恨多諍訟
　貪求境界無足期　　我應令彼除三毒
　愚癡大暗所纏覆　　入大險道邪見網
　生死籠檻怨所拘　　我應令彼摧魔賊
　四流漂蕩心沒溺　　三界焚如苦無量
　計蘊為宅我在中　　為欲度彼勤行道
　設求出離心下劣　　舍于最上佛智慧
　我欲令彼住大乘　　發勤精進無厭足
　菩薩住此集功德　　見無量佛咸供養
　億劫修治善更明　　如以好藥煉真金
　佛子住此作輪王　　普化眾生行十善
　所有善法皆修習　　為成十力救于世
　欲舍王位及財寶　　即棄居家依佛教
　勇猛精勤一念中　　獲千三昧見千佛
　所有種種神通力　　此地菩薩皆能現
　愿力所作復過此　　無量自在度群生
　一切世間利益者　　所修菩薩最勝行
　如是第二地功德　　為諸佛子已開演　

　　第三地


　佛子得聞此地行　　菩薩境界難思議
　靡不恭敬心歡喜　　散華空中為供養
　贊言善哉大山王　　慈心愍念諸眾生
　善說智者律儀法　　第二地中之行相
　是諸菩薩微妙行　　真實無異無差別
　為欲利益諸群生　　如是演說最清凈
　一切人天供養者　　愿為演說第三地
　與法相應諸智業　　如其境界希具闡
　大仙所有施戒法　　忍辱精進禪智慧
　及以方便慈悲道　　佛清凈行愿皆說
　時解脫月復請言　　無畏大士金剛藏
　愿說趣入第三地　　柔和心者諸功德　

爾時金剛藏菩薩。告解脫月菩薩言。佛子。菩薩摩訶薩。已凈第二地。欲入第三地。當起十種深心。何等為十。所謂清凈心。安住心。厭舍心。離貪心。不退心。堅固心。明盛心。勇猛心。廣心。大心。菩薩以是十心。得入第三地佛子。菩薩摩訶薩。住第三地已。觀一切有為法如實相。所謂無常苦。不凈不安隱。敗壞不久住。剎那生滅。非從前際生。非向后際去。非于現在住。又觀此法。無救無依。與憂與悲。苦惱同住。愛憎所系。愁戚轉多。無有停積。貪恚癡火。熾然不息。眾患所纏。日夜增長。如幻不實。見如是已。于一切有為。倍增厭離。趣佛智慧。見佛智慧。不可思議。無等無量。難得無雜。無惱無憂。至無畏城。不復退還。能救無量。苦難眾生。菩薩如是。見如來智慧。無量利益。見一切有為。無量過患。則于一切眾生。生十種哀愍心。何等為十。所謂見諸眾生孤獨無依生哀愍心。見諸眾生貧窮困乏生哀愍心。見諸眾生三毒火然生哀愍心。見諸眾生諸有牢獄之所禁閉生哀愍心。見諸眾生煩惱稠林恒所覆障生哀愍心。見諸眾生不善觀察生哀愍心。見諸眾生無善法欲生哀愍心。見諸眾生失諸佛法生哀愍心。見諸眾生隨生死流生哀愍心。見諸眾生失解脫方便生哀愍心。是為十。菩薩如是。見眾生界。無量苦惱。發大精進。作是念言。此等眾生。我應救。我應脫。我應凈。我應度。應著善處。應令安住。應令歡喜。應令知見。應令調伏。應令涅槃。菩薩。如是厭離一切有為。如是愍念一切眾生。知一切智智。有勝利益。欲依如來智慧。救度眾生。作是思惟。此諸眾生。墮在煩惱大苦之中。以何方便。而能拔濟。令住究竟涅槃之樂。便作是念。欲度眾生。令住涅槃。不離無障礙解脫智。無障礙解脫智。不離一切法如實覺。一切法如實覺。不離無行無生行慧光。無行無生行慧光。不離禪善巧決定觀察智。禪善巧決定觀察智。不離善巧多聞。菩薩如是。觀察了知已。倍于正法。勤求修習。日夜唯愿聞法喜法樂法依法。隨法解法。順法到法。住法行法。菩薩如是。勤求佛法。所有珍財。皆無吝惜。不見有物。難得可重。但于能說佛法之人。生難遭想。是故菩薩。于內外財。為求佛法。悉能舍施。無有恭敬而不能行。無有憍慢而不能舍。無有承事而不能作。無有勤苦而不能受。若聞一句。未曾聞法。生大歡喜。勝得三千大千世界。滿中珍寶。若聞一偈。未聞正法。生大歡喜。勝得轉輪圣王位。若得一偈。未曾聞法。能凈菩薩行。勝得帝釋梵王位。住無量百千劫。若有人言。我有一句。佛所說法。能凈菩薩行。汝今若能入大火坑。受極大苦。當以相與。菩薩爾時。作如是念。我以一句。佛所說法。凈菩薩行故。假使三千大千世界。大火滿中。尚欲從于梵天之上。投身而下。親自受取。況小火坑。而不能入。然我今者。為求佛法。應受一切地獄眾苦。何況人中。諸小苦惱。菩薩如是。發勤精進。求于佛法。如其所聞。觀察修行。此菩薩。得聞法已。攝心安住。于空閑處。作是思惟。如說修行。乃得佛法。非但口言。而可清凈

佛子。是菩薩。住此發光地時。即離欲惡不善法。有覺有觀。離生喜樂。住初禪。滅覺觀。內凈一心。無覺無觀。定生喜樂。住第二禪。離喜住舍。有念正知。身受樂。諸圣所說。能舍有念受樂。住第三禪。斷樂先除。苦喜憂滅。不苦不樂。舍念清凈。住第四禪。超一切色想。滅有對想。不念種種想。入無邊虛空。住虛空無邊處。超一切虛空無邊處。入無邊識。住識無邊處。超一切識無邊處。入無少所有。住無所有處。超一切無所有處。住非有想非無想處。但隨順法故。行而無所樂著

佛子。此菩薩。心隨于慈廣大無量不二。無怨無對。無障無惱。遍至一切處。盡法界虛空界。遍一切世間。住悲喜舍。亦復如是

佛子。此菩薩。得無量神通力。能動大地。以一身為多身。多身為一身。或隱或顯。石壁山障。所往無礙。猶如虛空。于虛空中。跏趺而去。同于飛鳥。入地如水。履水如地。身出煙焰。如大火聚。復雨于水。猶如大云。日月在空。有大威力。而能以手。捫摸摩觸。其身自在。乃至梵世。此菩薩。天耳清凈。過于人耳。悉聞人天。若近若遠。所有音聲。乃至蚊蚋。虻蠅等聲。亦悉能聞。此菩薩。以他心智。如實而知他眾生心。所謂有貪心如實知有貪心。離貪心如實知離貪心。有嗔心離嗔心。有癡心離癡心。有煩惱心無煩惱心。小心廣心。大心無量心。略心非略心。散心非散心。定心非定心。解脫心非解脫心。有上心無上心。雜染心非雜染心。廣心非廣心。皆如實知。菩薩如是。以他心智。知眾生心。此菩薩。念知無量宿命差別。所謂念知一生。念知二生。三生四生。乃至十生。二十三十。乃至百生。無量百生。無量千生。無量百千生。成劫壞劫。成壞劫。無量成壞劫。我曾在某處。如是名。如是姓。如是種族。如是飲食。如是壽命。如是久住。如是苦樂。我于彼死。生于某處。從某處死。生于此處。如是形狀。如是相貌。如是言音。如是過去。無量差別。皆能憶念。此菩薩。天眼清凈。過于人眼。見諸眾生。生時死時。好色惡色。善趣惡趣。隨業而去。若彼眾生。成就身惡行。成就語惡行。成就意惡行。誹謗賢圣。具足邪見。及邪見業因緣。身壞命終。必墮惡趣。生地獄中。若彼眾生。成就身善行。成就語善行。成就意善行。不謗賢圣。具足正見。正見業因緣。身壞命終。必生善趣。諸天之中。菩薩天眼。皆如實知。此菩薩。于諸禪三昧。三摩缽底能入能出。然不隨其力受生。但隨能滿菩提分處。以意愿力。而生其中

佛子。是菩薩。住此發光地。以愿力故。得見多佛。所謂見多百佛。見多千佛。見多百千佛。乃至見多百千億那由他佛。悉以廣大心深心。恭敬尊重。承事供養。衣服飲食。臥具湯藥一切資生。悉以奉施。亦以供養一切眾僧。以此善根。回向阿耨多羅三藐三菩提。于其佛所。恭敬聽法。聞已受持。隨力修行。此菩薩。觀一切法。不生不滅。因緣而有。見縛先滅。一切欲縛。色縛有縛。無明縛。皆轉微薄。于無量百千億那由他劫。不積集故。邪貪邪嗔。及以邪癡。悉得除斷。所有善根。轉更明凈。佛子。譬如真金。善巧煉治。稱兩不減。轉更明凈。菩薩。亦復如是。住此發光地。不積集故。邪貪邪嗔。及以邪癡。皆得除斷。所有善根。轉更明凈。此菩薩。忍辱心。柔和心。諧順心。悅美心。不嗔心。不動心。不濁心。無高下心。不望報心。報恩心。不諂心。不誑心。無譣诐心。皆轉清凈。此菩薩。于四攝中。利行偏多。十波羅蜜中。忍波羅蜜偏多。余非不修。但隨力隨分。佛子。是名菩薩第三發光地。菩薩住此地。多作三十三天王。能以方便。令諸眾生。舍離貪欲。布施愛語。利行同事。如是一切諸所作業。皆不離念佛。不離念法。不離念僧。乃至不離念具足一切種。一切智智。復作是念。我當于一切眾生中為首。為勝為殊勝。為妙為微妙。為上為無上。乃至為一切智智依止者。若勤行精進。于一念頃。得百千三昧。得見百千佛。知百千佛神力。能動百千佛世界。乃至示現百千身。一一身。百千菩薩。以為眷屬。若以菩薩。殊勝愿力。自在示現。過于此數。百劫千劫。乃至百千億那由他劫。不能數知。爾時金剛藏菩薩。欲重宣其義。而說頌曰


　清凈安住明盛心　　厭離無貪無害心
　堅固勇猛廣大心　　智者以此入三地
　菩薩住此發光地　　觀諸行法苦無常
　不凈敗壞速歸滅　　無堅無住無來往
　觀諸有為如重病　　憂悲苦惱惑所纏
　三毒猛火恒熾然　　無始時來不休息
　厭離三有不貪著　　專求佛智無異念
　難測難思無等倫　　無量無邊無逼惱
　見佛智已愍眾生　　孤獨無依無救護
　三毒熾然常困乏　　住諸有獄恒受苦
　煩惱纏覆盲無目　　志樂下劣喪法寶
　隨順生死怖涅槃　　我應救彼勤精進
　將求智慧益眾生　　思何方便令解脫
　不離如來無礙智　　彼復無生慧所起
　心念此慧從聞得　　如是思惟自勤勵
　日夜聽習無間然　　唯以正法為尊重
　國城財貝諸珍寶　　妻子眷屬及王位
　菩薩為法起敬心　　如是一切皆能舍
　頭目耳鼻舌牙齒　　手足骨髓心血肉
　此等皆舍未為難　　但以聞法為最難
　設有人來語菩薩　　孰能投身大火聚
　我當與汝佛法寶　　聞已投之無怯懼
　假使火滿三千界　　身從梵世而投入
　為求法故不為難　　況復人間諸小苦
　從初發意至得佛　　其間所有阿鼻苦
　為聞法故皆能受　　何況人中諸苦事
　聞已如理正思惟　　獲得四禪無色定
　四等五通次第起　　不隨其力而受生
　菩薩住此見多佛　　供養聽聞心決定
　斷諸邪惑轉清凈　　如煉真金體無減
　住此多作忉利王　　化導無量諸天眾
　令舍貪心住善道　　一向專求佛功德
　佛子住此勤精進　　百千三昧皆具足
　見百千佛相嚴身　　若以愿力復過是
　一切眾生普利益　　彼諸菩薩最上行
　如是所有第三地　　我依其義已解釋　

大方廣佛華嚴經卷第三十五大方廣佛華嚴經卷第三十六

　　　　于闐國三藏實叉難陀奉　制譯


　　十地品第二十六之三


　佛子聞此廣大行　　可樂深妙殊勝地
　心皆踴悅大歡喜　　普散眾華供養佛
　演說如是妙法時　　大地海水皆震動
　一切天女咸歡喜　　悉吐妙音同贊嘆
　自在天王大欣慶　　雨摩尼寶供養佛
　贊言佛為我出興　　演說第一功德行
　如是智者諸地義　　于百千劫甚難得
　我今忽然而得聞　　菩薩勝行妙法音
　愿更演說聰慧者　　后地決定無余道
　利益一切諸天人　　此諸佛子皆樂聞
　勇猛大心解脫月　　請金剛藏言佛子
　從此轉入第四地　　所有行相愿宣說　

爾時金剛藏菩薩。告解脫月菩薩言。佛子。菩薩摩訶薩。第三地善清凈已。欲入第四焰慧地。當修行十法明門。何等為十。所謂觀察眾生界。觀察法界。觀察世界。觀察虛空界。觀察識界。觀察欲界。觀察色界。觀察無色界。觀察廣心信解界。觀察大心信解界。菩薩以此十法明門。得入第四焰慧地

佛子。菩薩住此焰慧地。則能以十種智。成熟法故。得彼內法。生如來家。何等為十。所謂深心不退故。于三寶中。生凈信。畢竟不壞故。觀諸行生滅故。觀諸法自性無生故。觀世間成壞故。觀因業有生故。觀生死涅槃故。觀眾生國土業故。觀前際后際故。觀無所有盡故。是為十。佛子。菩薩住此第四地。觀內身循身觀。勤勇念知。除世間貪憂。觀外身循身觀。勤勇念知。除世間貪憂。觀內外身循身觀。勤勇念知。除世間貪憂。如是。觀內受外受內外受循受觀。觀內心外心內外心循心觀。觀內法外法內外法循法觀。勤勇念知。除世間貪憂。復次此菩薩。未生諸惡不善法為不生故。欲生勤精進發心正斷已生諸惡不善法為斷故。欲生勤精進發心正斷。未生諸善法為生故。欲生勤精進發心正行。已生諸善法為住不失故。修令增廣故。欲生勤精進發心正行。復次此菩薩。修行欲定斷行。成就神足。依止厭。依止離。依止滅。回向于舍。修行精進定心定觀定斷行。成就神足。依止厭。依止離。依止滅。回向于舍。復次此菩薩。修行信根。依止厭。依止離。依止滅。回向于舍。修行精進根。念根。定根。慧根。依止厭。依止離。依止滅。回向于舍。復次此菩薩。修行信力。依止厭。依止離。依止滅。回向于舍。修行精進力。念力。定力。慧力。依止厭。依止離。依止滅。回向于舍。復次此菩薩。修行念覺分。依止厭。依止離。依止滅。回向于舍。修行擇法覺分。精進覺分。喜覺分。猗覺分。定覺分。舍覺分。依止厭。依止離。依止滅。回向于舍。復次此菩薩。修行正見。依止厭。依止離。依止滅。回向于舍。修行正思惟。正語正業。正命正精進。正念正定。依止厭。依止離。依止滅。回向于舍。菩薩修行如是功德。為不舍一切眾生故。本愿所持故。大悲為首故。大慈成就故。思念一切智智故。成就莊嚴佛土故。成就如來力無所畏不共佛法相好音聲悉具足故。求于上上殊勝道故。隨順所聞甚深佛解脫故。思惟大智善巧方便故

佛子。菩薩住此焰慧地。所有身見為首。我人眾生。壽命。蘊界處。所起執著。出沒思惟。觀察治故。我所故。財物故。著處故。于如是等。一切皆離。此菩薩。若見業。是如來所訶。煩惱所染。皆悉舍離。若見業。是順菩薩道。如來所贊。皆悉修行

佛子。此菩薩。隨所起方便慧。修習于道及助道分。如是而得潤澤心。柔軟心。調順心。利益安樂心。無雜染心。求上上勝法心。求殊勝智慧心。救一切世間心。恭敬尊德無違教命心。隨所聞法皆善修行心。此菩薩。知恩知報恩。心極和善。同住安樂。質直柔軟。無稠林行。無有我慢。善受教誨。得說者意。此菩薩。如是忍成就。如是調柔成就。如是寂滅成就。如是忍調柔寂滅成就。凈治后地業。作意修行時。得不休息精進。不雜染精進。不退轉精進。廣大精進。無邊精進。熾然精進。無等等精進。無能壞精進。成熟一切眾生精進。善分別道非道精進。是菩薩。心界清凈。深心不失。悟解明利。善根增長。離世垢濁。斷諸疑惑。明斷具足。喜樂充滿。佛親護念。無量志樂。皆悉成就。佛子。菩薩住此焰慧地。以愿力故。得見多佛。所謂見多百佛。見多千佛。見多百千佛。乃至見多百千億那由他佛。皆恭敬尊重。承事供養。衣服臥具。飲食湯藥。一切資生。悉以奉施。亦以供養一切眾僧。以此善根。皆悉回向阿耨多羅三藐三菩提。于彼佛所。恭敬聽法。聞已受持。具足修行。復于彼諸佛法中。出家修道。又更修治。深心信解。經無量百千億那由他劫。令諸善根。轉復明凈。佛子。譬如金師煉治真金。作莊嚴具。余所有金。皆不能及。菩薩摩訶薩。亦復如是。住于此地。所有善根。下地善根。所不能及。如摩尼寶。清凈光輪。能放光明。非諸余寶之所能及。風雨等緣。悉不能壞。菩薩摩訶薩。亦復如是。住于此地。下地菩薩。所不能及。眾魔煩惱。悉不能壞。此菩薩。于四攝中。同事偏多。十波羅蜜中。精進偏多。余非不修。但隨力隨分。佛子。是名略說菩薩摩訶薩第四焰慧地。菩薩住此地。多作須夜摩天王。以善方便。能除眾生身見等惑。令住正見。布施愛語。利行同事。如是一切諸所作業。皆不離念佛。不離念法。不離念僧。乃至不離念具足一切種。一切智智。復作是念。我當于一切眾生中為首。為勝為殊勝。為妙為微妙。為上為無上。乃至為一切智智依止者。是菩薩。若發勤精進。于一念頃。得入億數三昧。得見億數佛。得知億數佛神力。能動億數世界。乃至能示現億數身。一一身。億數菩薩。以為眷屬。若以菩薩。殊勝愿力。自在示現。過于此數。百劫千劫。乃至百千億那由他劫。不能數知。爾時金剛藏菩薩。欲重宣其義。而說頌言


　菩薩已凈第三地　　次觀眾生世法界
　空界識界及三界　　心解悉了能趣入
　始登焰地增勢力　　生如來家永不退
　于佛法僧信不壞　　觀法無常無有起
　觀世成壞業有生　　生死涅槃剎等業
　觀前后際亦觀盡　　如是修行生佛家
　得是法已增慈愍　　轉更勤修四念處
　身受心法內外觀　　世間貪愛皆除遣
　菩薩修治四勤行　　惡法除滅善增長
　神足根力悉善修　　七覺八道亦如是
　為度眾生修彼行　　本愿所護慈悲首
　求一切智及佛土　　亦念如來十種力
　四無所畏不共法　　殊特相好深美音
　亦求妙道解脫處　　及大方便修行彼
　身見為首六十二　　我及我所無量種
　蘊界處等諸取著　　此四地中一切離
　如來所訶煩惱行　　以無義利皆除斷
　智者修行清凈業　　為度眾生無不作
　菩薩勤修不懈怠　　即得十心皆具足
　專求佛道無厭倦　　志期受職度眾生
　恭敬尊德修行法　　知恩易誨無慍暴
　舍慢離諂心調柔　　轉更精勤不退轉
　菩薩住此焰慧地　　其心清凈永不失
　悟解決定善增長　　疑網垢濁悉皆離
　此地菩薩人中勝　　供那由他無量佛
　聽聞正法亦出家　　不可沮壞如真金
　菩薩住此具功德　　以智方便修行道
　不為眾魔心退轉　　譬如妙寶無能壞
　住此多作焰天王　　于法自在眾所尊
　普化群生除惡見　　專求佛智修善業
　菩薩勤加精進力　　獲三昧等皆億數
　若以愿智力所為　　過于此數無能知
　如是菩薩第四地　　所行清凈微妙道
　功德義智共相應　　我為佛子已宣說　

　　第五地


　菩薩聞此勝地行　　于法解悟心歡喜
　空中雨華贊嘆言　　善哉大士金剛藏
　自在天王與天眾　　聞法踴躍住虛空
　普放種種妙光云　　供養如來喜充遍
　天諸采女奏天樂　　亦以言辭歌贊佛
　悉以菩薩威神故　　于彼聲中發是言
　佛愿久遠今乃滿　　佛道久遠今乃得
　釋迦文佛至天宮　　利天人者久乃見
　大海久遠今始動　　佛光久遠今乃放
　眾生久遠始安樂　　大悲音聲久乃聞
　功德彼岸皆已到　　憍慢黑闇皆已滅
　最極清凈如虛空　　不染世法猶蓮華
　大牟尼尊現于世　　譬如須彌出巨海
　供養能盡一切苦　　供養必得諸佛智
　此應供處供無等　　是故歡心供養佛
　如是無量諸天女　　發此言辭稱贊已
　一切恭敬喜充滿　　瞻仰如來默然住
　是時大士解脫月　　復請無畏金剛藏
　第五地中諸行相　　唯愿佛子為宣說　

爾時金剛藏菩薩。告解脫月菩薩言。佛子。菩薩摩訶薩。第四地所行道。善圓滿已。欲入第五難勝地。當以十種平等清凈心趣入。何等為十。所謂于過去佛法平等清凈心。未來佛法平等清凈心。現在佛法平等清凈心。戒平等清凈心。心平等清凈心。除見疑悔平等清凈心。道非道智平等清凈心。修行智見平等清凈心。于一切菩提分法上上觀察平等清凈心。教化一切眾生平等清凈心。菩薩摩訶薩。以此十種平等清凈心。得入菩薩第五地。佛子。菩薩摩訶薩。住此第五地已。以善修菩提分法故。善凈深心故。復轉求上勝道故。隨順真如故。愿力所持故。于一切眾生慈愍不舍故。積集福智助道故。精勤修習不息故。出生善巧方便故。觀察照明上上地故。受如來護念故。念智力所持故。得不退轉心。佛子。此菩薩摩訶薩。如實知此是苦圣諦。此是苦集圣諦。此是苦滅圣諦。此是苦滅道圣諦。善知俗諦。善知第一義諦。善知相諦。善知差別諦。善知成立諦。善知事諦。善知生諦。善知盡無生諦。善知入道智諦。善知一切菩薩地。次第成就諦。乃至善知如來智成就諦。此菩薩。隨眾生心樂令歡喜故。知俗諦通達一實相故。知第一義諦覺法自相共相故。知相諦了諸法分位差別故。知差別諦善分別蘊界處故。知成立諦覺身心苦惱故。知事諦覺諸趣生相續故。知生諦一切熱惱畢竟滅故。知盡無生智諦出生無二故。知入道智諦正覺一切行相故。善知一切菩薩地。次第相續成就。乃至如來智成就諦。以信解智力知。非以究竟智力知。佛子。此菩薩摩訶薩。得如是諸諦智已。如實知一切有為法。虛妄詐偽。誑惑愚夫。菩薩爾時。于諸眾生。轉增大悲。生大慈光明。佛子。此菩薩摩訶薩。得如是智力。不舍一切眾生。常求佛智。如實觀一切有為行。前際后際。知從前際無明。有愛故生生死流轉。于諸蘊宅。不能動出。增長苦聚。無我無壽者。無養育者。無更數取后趣身者。離我我所。如前際后際。亦如是。皆無所有。虛妄貪著。斷盡出離。若有若無。皆如實知。佛子。此菩薩摩訶薩。復作是念。此諸凡夫。愚癡無智。甚為可愍。有無數身。已滅。今滅。當滅。如是盡滅。不能于身而生厭想。轉更增長。機關苦事。隨生死流。不能還返。于諸蘊宅。不求出離。不知憂畏四大毒蛇。不能拔出諸慢見箭。不能息滅貪恚癡火。不能破壞無明黑暗。不能干竭愛欲大海。不求十力大圣導師。入魔意稠林。于生死海中。為覺觀波濤之所漂溺。佛子。此菩薩摩訶薩。復作是念。此諸眾生。受如是苦。孤窮困迫。無救無依。無洲無舍。無導無目。無明覆翳。黑暗纏裹。我今為彼一切眾生。修行福智助道之法。獨一發心。不求伴侶。以是功德。令諸眾生。畢竟清凈。乃至獲得如來十力。無礙智慧。佛子。此菩薩摩訶薩。以如是智慧。觀察所修善根。皆為救護一切眾生。利益一切眾生。安樂一切眾生。哀愍一切眾生。成就一切眾生。解脫一切眾生。攝受一切眾生。令一切眾生。離諸苦惱。令一切眾生。普得清凈。令一切眾生。悉皆調伏。令一切眾生。入般涅槃。佛子。菩薩摩訶薩。住此第五難勝地。名為念者。不忘諸法故。名為智者。能善決了故。名為有趣者。知經意趣。次第連合故。名為慚愧者。自護護他故。名為堅固者。不舍戒行故。名為覺者。能觀是處非處故。名為隨智者。不隨于他故。名為隨慧者。善知義非義句差別故。名為神通者。善修禪定故。名為方便善巧者。能隨世行故。名為無厭足者。善集福德故。名為不休息者。常求智慧故。名為不疲倦者。集大慈悲故。名為為他勤修者。欲令一切眾生。入涅槃故。名為勤求不懈者。求如來力無畏不共法故。名為發意能行者。成就莊嚴佛土故。名為勤修種種善業者。能具足相好故。名為常勤修習者。求莊嚴佛身語意故。名為大尊重恭敬法者。于一切菩薩法師處。如教而行故。名為心無障礙者。以大方便。常行世間故。名為日夜遠離余心者。常樂教化一切眾生故。佛子。菩薩摩訶薩。如是勤修行時。以布施教化眾生。以愛語利行同事。教化眾生。示現色身。教化眾生。演說諸法。教化眾生。開示菩薩行。教化眾生顯示如來大威力。教化眾生。示生死過患。教化眾生。稱贊如來智慧利益。教化眾生。現大神通力。教化眾生。以種種方便行。教化眾生。佛子。此菩薩摩訶薩。能如是勤方便。教化眾生。心恒相續。趣佛智慧。所作善根。無有退轉。常勤修學殊勝行法。佛子。此菩薩摩訶薩。為利益眾生故。世間技藝。靡不該習。所謂文字算數。圖書印璽。地水火風。種種諸論。咸所通達。又善方藥。療治諸病。顛狂干消。鬼魅蠱毒。悉能除斷。文筆贊詠。歌舞妓樂。戲笑談說。悉善其事。國城村邑。宮宅園苑。泉流陂池。草樹花藥。凡所布列。咸得其宜。金銀摩尼。真珠琉璃。螺貝璧玉。珊瑚等藏。悉知其處。出以示人。日月星宿。鳥鳴地震。夜夢吉兇。身相休咎。咸善觀察。一無錯謬。持戒入禪。神通無量。四無色等。及余一切世間之事。但于眾生。不為損惱。為利益故。咸悉開示。漸令安住無上佛法

佛子。菩薩住是難勝地。以愿力故。得見多佛。所謂見多百佛。見多千佛。見多百千佛。乃至見多百千億那由他佛。悉恭敬尊重。承事供養。衣服飲食。臥具湯藥。一切資生。悉以奉施。亦以供養一切眾僧。以此善根。回向阿耨多羅三藐三菩提。于諸佛所。恭敬聽法。聞已受持。隨力修行。復于彼諸佛法中。而得出家。既出家已。又更聞法。得陀羅尼。為聞持法師。住此地中。經于百劫。經于千劫。乃至無量百千億那由他劫。所有善根。轉更明凈。佛子。譬如真金。以硨磲磨瑩。轉更明凈。此地菩薩。所有善根。亦復如是。以方便慧。思惟觀察。轉更明凈。佛子。菩薩住此難勝地。以方便智。成就功德。下地善根。所不能及。佛子。如日月星宿。宮殿光明。風力所持。不可沮壞。亦非余風所能傾動。此地菩薩。所有善根。亦復如是。以方便智。隨逐觀察。不可沮壞。亦非一切聲聞獨覺世間善根所能傾動。此菩薩。十波羅蜜中。禪波羅蜜偏多。余非不修。但隨力隨分。佛子。是名略說菩薩摩訶薩第五難勝地。菩薩住此地。多作兜率陀天王。于諸眾生。所作自在。摧伏一切外道邪見。能令眾生。住實諦中。布施愛語利行同事。如是一切諸所作業。皆不離念佛。不離念法。不離念僧。乃至不離念具足一切種。一切智智。復作是念。我當于眾生中。為首。為勝為殊勝。為妙為微妙。為上為無上。乃至為一切智智依止者。此菩薩。若發勤精進。于一念頃。得千億三昧。見千億佛。知千億佛神力。能動千億佛世界。乃至示現千億身。一一身。示千億菩薩。以為眷屬。若以菩薩殊勝愿力。自在示現。過于此數。百劫千劫。乃至百千億那由他劫。不能數知。爾時金剛藏菩薩。欲重宣其義。而說頌曰


　菩薩四地已清凈　　思惟三世佛平等
　戒心除疑道非道　　如是觀察入五地
　念處為弓根利箭　　正勤為馬神足車
　五力堅鎧破怨敵　　勇健不退入五地
　慚愧為衣覺分鬘　　凈戒為香禪涂香
　智慧方便妙莊嚴　　入總持林三昧苑
　如意為足正念頸　　慈悲為眼智慧牙
　人中師子無我吼　　破煩惱怨入五地
　菩薩住此第五地　　轉修勝上清凈道
　志求佛法不退轉　　思念慈悲無厭倦
　積集福智勝功德　　精勤方便觀上地
　佛力所加具念慧　　了知四諦皆如實
　善知世諦勝義諦　　相諦差別成立諦
　事諦生盡及道諦　　乃至如來無礙諦
　如是觀諦雖微妙　　未得無礙勝解脫
　以此能生大功德　　是故超過世智慧
　既觀諦已知有為　　體性虛偽無堅實
　得佛慈愍光明分　　為利眾生求佛智
　觀諸有為先后際　　無明黑闇愛纏縛
　流轉遲回苦聚中　　無我無人無壽命
　愛取為因受來苦　　欲求邊際不可得
　迷妄漂流無返期　　此等可愍我應度
　蘊宅界蛇諸見箭　　心火猛熾癡闇重
　愛河漂轉不暇觀　　苦海淪胥闕明導
　如是知已勤精進　　所作皆為度眾生
　名為有念有慧者　　乃至覺解方便者
　習行福智無厭足　　恭敬多聞不疲倦
　國土相好皆莊嚴　　如是一切為眾生
　為欲教化諸世間　　善知書數印等法
　亦復善解諸方藥　　療治眾病悉令愈
　文詞歌舞皆巧妙　　宮宅園池悉安隱
　寶藏非一咸示人　　利益無量眾生故
　日月星宿地震動　　乃至身相亦觀察
　四禪無色及神通　　為益世間皆顯示
　智者住此難勝地　　供那由佛亦聽法
　如以妙寶磨真金　　所有善根轉明凈
　譬如星宿在虛空　　風力所持無損動
　亦如蓮華不著水　　如是大士行于世
　住此多作兜率王　　能摧異道諸邪見
　所修諸善為佛智　　愿得十力救眾生
　彼復修行大精進　　即時供養千億佛
　得定動剎亦復然　　愿力所作過于是
　如是第五難勝地　　人中最上真實道
　我以種種方便力　　為諸佛子宣說竟　

大方廣佛華嚴經卷第三十六大方廣佛華嚴經卷第三十七

　　　　于闐國三藏實叉難陀奉　制譯


　　十地品第二十六之四


　菩薩既聞諸勝行　　其心歡喜雨妙華
　放凈光明散寶珠　　供養如來稱善說
　百千天眾皆欣慶　　共在空中散眾寶
　華鬘瓔珞及幢幡　　寶蓋涂香咸供佛
　自在天王并眷屬　　心生歡喜住空中
　散寶成云持供養　　贊言佛子快宣說
　無量天女空中住　　共以樂音歌贊佛
　音中悉作如是言　　佛語能除煩惱病
　法性本寂無諸相　　猶如虛空不分別
　超諸取著絕言道　　真實平等常清凈
　若能通達諸法性　　于有于無心不動
　為欲救世勤修行　　此佛口生真佛子
　不取眾相而行施　　本絕諸惡堅持戒
　解法無害常堪忍　　知法性離具精進
　已盡煩惱入諸禪　　善達性空分別法
　具足智力能博濟　　滅除眾惡稱大士
　如是妙音千萬種　　贊已默然瞻仰佛
　解脫月語金剛藏　　以何行相入后地　

爾時金剛藏菩薩。告解脫月菩薩言。佛子。菩薩摩訶薩。已具足第五地。欲入第六現前地。當觀察十平等法。何等為十。所謂一切法無相故平等。無體故平等。無生故平等。無成故平等。本來清凈故平等。無戲論故平等。無取舍故平等。寂靜故平等。如幻如夢如影如響如水中月如鏡中像如焰如化故平等。有無不二故平等。菩薩如是。觀一切法。自性清凈。隨順無違。得入第六現前地。得明利隨順忍。未得無生法忍

佛子。此菩薩摩訶薩。如是觀已。復以大悲為首。大悲增上。大悲滿足。觀世間生滅。作是念。世間受生。皆由著我。若離此著。則無生處。復作是念。凡夫無智。執著于我。常求有無。不正思惟。起于妄行。行于邪道罪行福行不動行。積集增長。于諸行中。植心種子。有漏有取。復起后有。生及老死。所謂業為田。識為種。無明闇覆。愛水為潤。我慢溉灌。見網增長。生名色芽。名色增長。生五根。諸根相對。生觸。觸對生受。受后希求生愛。愛增長生取。取增長生有。有生已。于諸趣中。起五蘊身名生。生已衰變為老。終歿為死。于老死時。生諸熱惱。因熱惱故。憂愁悲嘆。眾苦皆集。此因緣故。集無有集者。任運而滅。亦無滅者。菩薩如是。隨順觀察緣起之相。佛子。此菩薩摩訶薩。復作是念。于第一義諦。不了故名無明。所作業果是行。行依止初心是識。與識共生四取蘊為名色。名色增長為六處。根境識三事和合是觸。觸共生有受。于受染著是愛。愛增長是取。取所起有漏業為有。從業起蘊為生。蘊熟為老。蘊壞為死。死時離別。愚迷貪戀。心胸煩悶為愁。涕泗咨嗟為嘆。在五根為苦。在意地為憂。憂苦轉多為惱。如是但有苦樹增長。無我無我所。無作無受者。復作是念。若有作者。則有作事。若無作者。亦無作事。第一義中。俱不可得。佛子。此菩薩摩訶薩。復作是念。三界所有。唯是一心。如來于此。分別演說十二有支。皆依一心。如是而立。何以故。隨事貪欲。與心共生。心是識。事是行。于行迷惑。是無明。與無明及心共生是名色。名色增長是六處。六處三分合為觸。觸共生是受。受無厭足是愛。愛攝不舍是取。彼諸有支生是有。有所起名生。生熟為老。老壞為死。佛子。此中無明。有二種業。一令眾生。迷于所緣。二與行作生起因。行亦有二種業。一能生未來報。二與識作生起因。識亦有二種業。一令諸有相續。二與名色作生起因。名色亦有二種業。一互相助成。二與六處作生起因。六處亦有二種業。一各取自境界。二與觸作生起因。觸亦有二種業。一能觸所緣。二與受作生起因。受亦有二種業。一能領受愛憎等事。二與愛作生起因愛亦有二種業。一染著可愛事。二與取作生起因。取亦有二種業。一令諸煩惱相續。二與有作生起因。有亦有二種業。一能令于余趣中生。二與生作生起因。生亦有二種業。一能起諸蘊。二與老作生起因。老亦有二種業。一令諸根變異。二與死作生起因。死亦有二種業。一能壞諸行。二不覺知故相續不絕。佛子。此中無明緣行。乃至生緣老死者。由無明乃至生為緣。令行乃至老死。不斷助成故。無明滅。則行滅。乃至生滅。則老死滅者。由無明乃至生不為緣。令諸行乃至老死。斷滅不助成故。佛子。此中無明愛取不斷。是煩惱道。行有不斷。是業道。余分不斷。是苦道。前后際分別滅三道斷。如是三道。離我我所。但有生滅。猶如束蘆。復次無明緣行者。是觀過去。識乃至受。是觀現在。愛乃至有。是觀未來。于是以后。展轉相續。無明滅行滅者。是觀待斷。復次十二有支。名為三苦。此中無明行。乃至六處。是行苦。觸受是苦苦。余是壞苦。無明滅行滅者。是三苦斷。復次無明緣行者。無明因緣。能生諸行。無明滅行滅者。以無無明。諸行亦無。余亦如是。又無明緣行者。是生系縛。無明滅行滅者。是滅系縛。余亦如是。又無明緣行者。是隨順無所有觀。無明滅行滅者。是隨順盡滅觀。余亦如是。佛子。菩薩摩訶薩。如是十種。逆順觀諸緣起。所謂有支相續故。一心所攝故。自業差別故。不相舍離故。三道不斷故。觀過去現在未來故。三苦聚集故。因緣生滅故。生滅系縛故。無所有盡觀故

佛子。菩薩摩訶薩。以如是十種相觀諸緣起。知無我無人。無壽命自性空。無作者無受者。即得空解脫門現在前。觀諸有支。皆自性滅。畢竟解脫。無有少法相生。即時得無相解脫門現在前。如是入空無相已。無有愿求。唯除大悲為首。教化眾生。即時得無愿解脫門現在前。菩薩如是。修三解脫門。離彼我想。離作者受者想。離有無想

佛子。此菩薩摩訶薩。大悲轉增。精勤修習。為未滿菩提分法。令圓滿故。作是念。一切有為。有和合則轉。無和合則不轉。緣集則轉。緣不集則不轉。我如是。知有為法。多諸過患。當斷此和合因緣。然為成就眾生故。亦不畢竟滅于諸行。佛子。菩薩如是。觀察有為。多諸過患。無有自性。不生不滅。而恒起大悲。不舍眾生。即得般若波羅蜜現前。名無障礙智光明。成就如是智光明已。雖修習菩提分因緣。而不住有為中。雖觀有為法自性寂滅。亦不住寂滅中。以菩提分法。未圓滿故

佛子。菩薩住此現前地。得入空三昧。自性空三昧。第一義空三昧。第一空三昧。大空三昧。合空三昧。起空三昧。如實不分別空三昧。不舍離空三昧。離不離空三昧。此菩薩得如是十空三昧門為首。百千空三昧。皆悉現前。如是十無相。十無愿三昧門為首。百千無相無愿三昧門。皆悉現前

佛子。菩薩住此現前地。復更修習滿足不可壞心。決定心。純善心。甚深心。不退轉心。不休息心。廣大心。無邊心。求智心。方便慧相應心。皆悉圓滿

佛子。菩薩以此心。順佛菩提不懼異論。入諸智地。離二乘道。趣于佛智。諸煩惱魔。無能沮壞。住于菩薩智慧光明。于空無相無愿法中。皆善修習。方便智慧。恒共相應。菩提分法。常行不舍。佛子。菩薩住此現前地中。得般若波羅蜜行增上。得第三明利順忍。以于諸法如實相。隨順無違故

佛子。菩薩住此現前地已。以愿力故。得見多佛。所謂見多百佛。乃至見多百千億那由他佛。悉以廣大心深心。供養恭敬。尊重贊嘆。衣服飲食。臥具湯藥。一切資生。悉以奉施。亦以供養一切眾僧。以此善根。回向阿耨多羅三藐三菩提。于諸佛所。恭敬聽法。聞已受持。得如實三昧。智慧光明。隨順修行。憶持不舍。又得諸佛甚深法藏。經于百劫。經于千劫。乃至無量百千億那由他劫。所有善根。轉更明凈。譬如真金。以毗琉璃寶。數數磨瑩。轉更明凈。此地菩薩。所有善根。亦復如是。以方便慧。隨逐觀察。轉更明凈。轉復寂滅。無能映蔽。譬如月光。照眾生身。令得清涼。四種風輪。所不能壞。此地菩薩。所有善根。亦復如是。能滅無量百千億那由他眾生煩惱熾火。四種魔道。所不能壞。此菩薩。十波羅蜜中。般若波羅蜜偏多。余非不修。但隨力隨分。佛子。是名略說菩薩摩訶薩第六現前地。菩薩住此地。多作善化天王。所作自在。一切聲聞。所有問難。無能退屈。能令眾生。除滅我慢。深入緣起。布施愛語利行同事。如是一切諸所作業。皆不離念佛。乃至不離念具足一切種。一切智智。復作是念。我當于一切眾生中。為首為勝。乃至為一切智智依止者。此菩薩。若勤行精進。于一念頃。得百千億三昧。乃至示現百千億菩薩。以為眷屬。若以愿力。自在示現。過于此數。乃至百千億那由他劫。不能數知。爾時金剛藏菩薩。欲重宣其義。而說頌曰


　菩薩圓滿五地已　　觀法無相亦無性
　無生無成本清凈　　無有戲論無取舍
　體相寂滅如幻等　　有無不二離分別
　隨順法性如是觀　　此智得成入六地
　明利順忍智具足　　觀察世間生滅相
　以癡闇力世間生　　若滅癡闇世無有
　觀諸因緣實義空　　不壞假名和合用
　無作無受無思念　　諸行如云遍興起
　不知真諦名無明　　所作思業愚癡果
　識起共生是名色　　如是乃至眾苦聚
　了達三界依心有　　十二因緣亦復然
　生死皆由心所作　　心若滅者生死盡
　無明所作有二種　　緣中不了為行因
　如是乃至老終歿　　從此苦生無有盡
　無明為緣不可斷　　彼緣若盡悉皆滅
　愚癡愛取煩惱支　　行有是業余皆苦
　癡至六處是行苦　　觸受增長是苦苦
　所余有支是壞苦　　若見無我三苦滅
　無明與行為過去　　識至于受現在轉
　愛取有生未來苦　　觀待若斷邊際盡
　無明為緣是生縛　　于緣得離縛乃盡
　從因生果離則斷　　觀察于此知性空
　隨順無明起諸有　　若不隨順諸有斷
　此有彼有無亦然　　十種思惟心離著
　有支相續一心攝　　自業不離及三道
　三際三苦因緣生　　系縛起滅順無盡
　如是普觀緣起行　　無作無受無真實
　如幻如夢如光影　　亦如愚夫逐陽焰
　如是觀察入于空　　知緣性離得無相
　了其虛妄無所愿　　唯除慈愍為眾生
　大士修行解脫門　　轉益大悲求佛法
　知諸有為和合作　　志樂決定勤行道
　空三昧門具百千　　無相無愿亦復然
　般若順忍皆增上　　解脫智慧得成滿
　復以深心多供佛　　于佛教中修習道
　得佛法藏增善根　　如金琉璃所磨瑩
　如月清涼被眾物　　四風來觸無能壞
　此地菩薩超魔道　　亦息群生煩惱熱
　此地多作善化王　　化導眾生除我慢
　所作皆求一切智　　悉已超勝聲聞道
　此地菩薩勤精進　　獲諸三昧百千億
　亦見若干無量佛　　譬如盛夏空中日
　甚深微妙難見知　　聲聞獨覺無能了
　如是菩薩第六地　　我為佛子已宣說　

　　第七地


　是時天眾心歡喜　　散寶成云在空住
　普發種種妙音聲　　告于最勝清凈者
　了達勝義智自在　　成就功德百千億
　人中蓮華無所著　　為利群生演深行
　自在天王在空中　　放大光明照佛身
　亦散最上妙香云　　普供除憂煩惱者
　爾時天眾皆歡喜　　悉發美音同贊述
　我等聞斯地功德　　則為已獲大善利
　天女是時心慶悅　　競奏樂音千萬種
　悉以如來神力故　　音中共作如是言
　威儀寂靜最無比　　能調難調世應供
　已超一切諸世間　　而行于世闡妙道
　雖現種種無量身　　知身一一無所有
　巧以言辭說諸法　　不取文字音聲相
　往詣百千諸國土　　以諸上供供養佛
　智慧自在無所著　　不生于我佛國想
　雖勤教化諸眾生　　而無彼己一切心
　雖已修成廣大善　　而于善法不生著
　以見一切諸世間　　貪恚癡火常熾然
　于諸想念悉皆離　　發起大悲精進力
　一切諸天及天女　　種種供養稱贊已
　悉共同時默然住　　瞻仰人尊愿聞法
　時解脫月復請言　　此諸大眾心清凈
　第七地中諸行相　　唯愿佛子為宣說　

爾時金剛藏菩薩。告解脫月菩薩言。佛子。菩薩摩訶薩。具足第六地行已。欲入第七遠行地。當修十種方便慧。起殊勝道。何等為十。所謂雖善修空無相無愿三昧。而慈悲不舍眾生。雖得諸佛平等法。而樂常供養佛。雖入觀空智門。而勤集福德。雖遠離三界。而莊嚴三界。雖畢竟寂滅諸煩惱焰。而能為一切眾生。起滅貪嗔癡煩惱焰。雖知諸法如幻如夢如影如響如焰如化如水中月如鏡中像自性無二。而隨心作業無量差別。雖知一切國土猶如虛空。而能以清凈妙行。莊嚴佛土。雖知諸佛法身本性無身。而以相好。莊嚴其身。雖知諸佛音聲性空寂滅不可言說。而能隨一切眾生。出種種差別清凈音聲。雖隨諸佛了知三世唯是一念。而隨眾生意解分別。以種種相。種種時。種種劫數。而修諸行。菩薩以如是十種方便慧。起殊勝行。從第六地。入第七地。入已此行常現在前。名為住第七遠行地。佛子。菩薩摩訶薩。住此第七地已。入無量眾生界。入無量諸佛教化眾生業。入無量世界網。入無量諸佛清凈國土。入無量種種差別法。入無量諸佛現覺智。入無量劫數。入無量諸佛覺了三世智。入無量眾生差別信解。入無量諸佛示現種種名色身。入無量眾生欲樂諸根差別。入無量諸佛語言音聲令眾生歡喜。入無量眾生種種心行。入無量諸佛了知廣大智。入無量聲聞乘信解。入無量諸佛說智道令信解。入無量辟支佛所成就。入無量諸佛說甚深智慧門令趣入。入無量諸菩薩方便行。入無量諸佛所說大乘集成事令菩薩得入。此菩薩作是念。如是無量如來境界。乃至于百千億那由他劫。不能得知。我悉應以無功用無分別心。成就圓滿。佛子。此菩薩。以深智慧。如是觀察。常勤修習方便慧。起殊勝道。安住不動。無有一念休息廢舍。行住坐臥。乃至睡夢。未曾暫與蓋障相應。常不舍于如是想念。此菩薩于念念中。常能具足十波羅蜜。何以故。念念皆以大悲為首。修行佛法。向佛智故。所有善根。為求佛智。施與眾生。是名檀那波羅蜜。能滅一切諸煩惱熱。是名尸羅波羅蜜。慈悲為首。不損眾生。是名羼提波羅蜜。求勝善法。無有厭足。是名毗梨耶波羅蜜。一切智道。常現在前。未嘗散亂。是名禪那波羅蜜。能忍諸法。無生無滅。是名般若波羅蜜。能出生無量智。是名方便波羅蜜。能求上上勝智。是名愿波羅蜜。一切異論。及諸魔眾。無能沮壞。是名力波羅蜜。如實了知一切法。是名智波羅蜜。佛子。此十波羅蜜。菩薩于念念中。皆得具足。如是四攝四持。三十七品。三解脫門。略說乃至一切菩提分法。于念念中。皆悉圓滿

爾時解脫月菩薩。問金剛藏菩薩言。佛子。菩薩但于此第七地中。滿足一切菩提分法。為諸地中。亦能滿足。金剛藏菩薩言。佛子。菩薩于十地中。皆能滿足。菩提分法。然第七地。最為殊勝。何以故。此第七地。功用行滿。得入智慧自在行故。佛子。菩薩于初地中。緣一切佛法愿求故。滿足菩提分法。第二地離心垢故。第三地愿轉增長得法光明故。第四地入道故。第五地順世所作故。第六地入甚深法門故。第七地起一切佛法故。皆亦滿足菩提分法。何以故。菩薩從初地。乃至第七地成就智功用分。以此力故。從第八地。乃至第十地無功用行。皆悉成就。佛子。譬如有二世界。一處雜染。一處純凈。是二中間。難可得過。唯除菩薩有大方便神通愿力。佛子。菩薩諸地。亦復如是。有雜染行。有清凈行。是二中間。難可得過。唯除菩薩有大愿力方便智慧。乃能得過。解脫月菩薩言。佛子。此七地菩薩。為是染行。為是凈行。金剛藏菩薩言。佛子。從初地至七地。所行諸行。皆舍離煩惱業。以回向無上菩提故。分得平等道故。然未名為超煩惱行。佛子。譬如轉輪圣王。乘天象寶。游四天下。知有貧窮困苦之人。而不為彼眾患所染。然未名為超過人位。若舍王身。生于梵世。乘天宮殿。見千世界。游千世界。示現梵天光明威德。爾乃名為超過人位。佛子。菩薩亦復如是。始從初地。至于七地。乘波羅蜜乘。游行世間。知諸世間煩惱過患。以乘正道故。不為煩惱過失所染。然未名為超煩惱行。若舍一切有功用行。從第七地。入第八地。乘菩薩清凈乘游行世間。知煩惱過失不為所染。爾乃名為超煩惱行。以得一切盡超過故。佛子。此第七地菩薩盡超過多貪等諸煩惱眾住此地。不名有煩惱者。不名無煩惱者。何以故。一切煩惱。不現行故。不名有者。求如來智。心未滿故。不名無者

佛子。菩薩住此第七地。以深凈心。成就身業。成就語業。成就意業。所有一切不善業道。如來所訶。皆已舍離。一切善業。如來所贊。常善修行。世間所有。經書技術。如五地中說。皆自然而行。不假功用。此菩薩。于三千大千世界中。為大明師。唯除如來及八地已上。其余菩薩。深心妙行。無與等者。諸禪三昧。三摩缽底。神通解脫。皆得現前。然是修成。非如八地報得成就。此地菩薩。于念念中。具足修習方便智力及一切菩提分法。轉勝圓滿佛子。菩薩住此地。入菩薩善觀擇三昧。善擇義三昧。最勝慧三昧。分別義藏三昧。如實分別義三昧。善住堅固根三昧。智慧神通門三昧。法界業三昧。如來勝利三昧。種種義藏生死涅槃門三昧。入如是等具足大智神通門百萬三昧。凈治此地。是菩薩。得此三昧。善治凈方便慧故。大悲力故。超過二乘地。得觀察智慧地

佛子。菩薩住此地。善凈無量身業無相行。善凈無量語業無相行。善凈無量意業無相行故。得無生法忍光明。解脫月菩薩言。佛子。菩薩從初地來。所有無量。身語意業。豈不超過二乘耶。金剛藏菩薩言。佛子。彼悉超過。然但以愿求諸佛法故。非是自智觀察之力。今第七地自智力故。一切二乘。所不能及。譬如王子。生在王家。王后所生。具足王相。生已即勝一切臣眾。但以王力。非是自力。若身長大。藝業悉成。乃以自力。超過一切。菩薩摩訶薩。亦復如是。初發心時。以志求大法故。超過一切聲聞獨覺。今住此地。以自所行。智慧力故。出過一切二乘之上。佛子。菩薩住此第七地。得甚深遠離無行常行。身語意業。勤求上道。而不舍離。是故菩薩。雖行實際。而不作證解脫月菩薩言。佛子。菩薩從何地來。能入滅定。金剛藏菩薩言。佛子。菩薩從第六地來。能入滅定。今住此地。能念念入。亦念念起。而不作證。故此菩薩。名為成就不可思議。身語意業。行于實際。而不作證。譬如有人。乘船入海。以善巧力。不遭水難。此地菩薩。亦復如是。乘波羅蜜船。行實際海。以愿力故。而不證滅

佛子。此菩薩得如是三昧智力。以大方便。雖示現生死。而恒住涅槃。雖眷屬圍繞。而常樂遠離。雖以愿力三界受生。而不為世法所染。雖常寂滅。以方便力。而還熾然。雖然不燒。雖隨順佛智。而示入聲聞辟支佛地。雖得佛境界藏。而示住魔境界。雖超魔道。而現行魔法。雖示同外道行。而不舍佛法。雖示隨順一切世間。而常行一切出世間法。所有一切莊嚴之事。出過一切天龍夜叉乾闥婆阿修羅迦樓羅緊那羅摩睺羅伽。人及非人。帝釋梵王。四天王等之所有者。而不舍離樂法之心。佛子。菩薩成就如是智慧。住遠行地。以愿力故。得見多佛。所謂見多百佛。乃至見多百千億那由他佛。于彼佛所。以廣大心。增勝心。供養恭敬。尊重贊嘆。衣服飲食。臥具醫藥。一切資生。悉以奉施。亦以供養一切眾僧。以此善根。回向阿耨多羅三藐三菩提。復于佛所。恭敬聽法。聞已受持。獲如實三昧智慧光明。隨順修行。于諸佛所。護持正法。常為如來之所贊喜。一切二乘。所有問難。無能退屈。利益眾生。法忍清凈。如是。經無量百千億那由他劫。所有善根。轉更增勝。譬如真金。以眾妙寶。間錯莊嚴。轉更增勝。倍益光明。余莊嚴具。所不能及。菩薩住此第七地。所有善根。亦復如是。以方便慧力。轉更明凈。非是二乘之所能及。佛子。譬如日光。星月等光。無能及者。閻浮提地。所有泥潦。悉能干竭。此遠行地菩薩。亦復如是。一切二乘無有能及。悉能干竭一切眾生諸惑泥潦。此菩薩。十波羅蜜中。方便波羅蜜偏多。余非不行。但隨力隨分。佛子。是名略說菩薩摩訶薩第七遠行地。菩薩住此地。多作自在天王。善為眾生。說證智法。令其證入。布施愛語利行同事。如是一切諸所作業。皆不離念佛。乃至不離念具足一切種。一切智智。復作是念。我當于一切眾生中。為首為勝。乃至為一切智智依止者。此菩薩。若發勤精進。于一念頃。得百千億那由他三昧。乃至示現百千億那由他菩薩。以為眷屬。若以菩薩。殊勝愿力。自在示現。過于此數。乃至百千億那由他劫。不能數知。爾時金剛藏菩薩。欲重宣此義。而說頌曰


　第一義智三昧道　　六地修行心滿足
　即時成就方便慧　　菩薩以此入七地
　雖明三脫起慈悲　　雖等如來勤供佛
　雖觀于空集福德　　菩薩以此升七地
　遠離三界而莊嚴　　滅除惑火而起焰
　知法無二勤作業　　了剎皆空樂嚴土
　解身不動具諸相　　達聲性離善開演
　入于一念事各別　　智者以此升七地
　觀察此法得明了　　廣為群迷興利益
　入眾生界無有邊　　佛教化業亦無量
　國土諸法與劫數　　解欲心行悉能入
　說三乘法亦無限　　如是教化諸群生
　菩薩勤求最勝道　　動息不舍方便慧
　一一回向佛菩提　　念念成就波羅蜜
　發心回向是布施　　滅惑為戒不害忍
　求善無厭斯進策　　于道不動即修禪
　忍受無生名般若　　回向方便希求愿
　無能摧力善了智　　如是一切皆成滿
　初地攀緣功德滿　　二地離垢三諍息
　四地入道五順行　　第六無生智光照
　七住菩提功德滿　　種種大愿皆具足
　以是能令八地中　　一切所作咸清凈
　此地難過智乃超　　譬如世界二中間
　亦如圣王無染著　　然未名為總超度
　若住第八智地中　　爾乃逾于心境界
　如梵觀世超人位　　如蓮處水無染著
　此地雖超諸惑眾　　不名有惑非無惑
　以無煩惱于中行　　而求佛智心未足
　世間所有眾技藝　　經書詞論普明了
　禪定三昧及神通　　如是修行悉成就
　菩薩修成七住道　　超過一切二乘行
　初地愿故此由智　　譬如王子力具足
　成就甚深仍進道　　心心寂滅不取證
　譬如乘船入海中　　在水不為水所溺
　方便慧行功德具　　一切世間無能了
　供養多佛心益明　　如以妙寶莊嚴金
　此地菩薩智最明　　如日舒光竭愛水
　又作自在天中主　　化導群生修正智
　若以勇猛精勤力　　獲多三昧見多佛
　百千億數那由他　　愿力自在復過是
　此是菩薩遠行地　　方便智慧清凈道
　一切世間天及人　　聲聞獨覺無能知　

大方廣佛華嚴經卷第三十七大方廣佛華嚴經卷第三十八

　　　　于闐國三藏實叉難陀奉　制譯


　　十地品第二十六之五


　是時天王及天眾　　聞此勝行皆歡喜
　為欲供養于如來　　及以無央大菩薩
　雨妙華幡及幢蓋　　香鬘瓔珞與寶衣
　無量無邊千萬種　　悉以摩尼作嚴飾
　天女同時奏天樂　　普發種種妙音聲
　供養于佛并佛子　　共作是言而贊嘆
　一切見者兩足尊　　哀愍眾生現神力
　令此種種諸天樂　　普發妙音咸得聞
　于一毛端百千億　　那由他國微塵數
　如是無量諸如來　　于中安住說妙法
　一毛孔內無量剎　　各有四洲及大海
　須彌鐵圍亦復然　　悉見在中無迫隘
　一毛端處有六趣　　三種惡道及人天
　諸龍神眾阿修羅　　各隨自業受果報
　于彼一切剎土中　　悉有如來演妙音
　隨順一切眾生心　　為轉最上凈法輪
　剎中種種眾生身　　身中復有種種剎
　人天諸趣各各異　　佛悉知已為說法
　大剎隨念變為小　　小剎隨念亦變大
　如是神通無有量　　世間共說不能盡
　普發此等妙音聲　　稱贊如來功德已
　眾會歡喜默然住　　一心瞻仰欲聽說
　時解脫月復請言　　今此眾會皆寂靜
　愿說隨次之所入　　第八地中諸行相

爾時金剛藏菩薩。告解脫月菩薩言。佛子。菩薩摩訶薩。于七地中。善修習方便慧。善清凈諸道。善集助道法。大愿力所攝。如來力所加。自善力所持。常念如來。力無所畏。不共佛法。善清凈深心思覺。能成就福德智慧。大慈大悲。不舍眾生。入無量智道。入一切法。本來無生。無起無相。無成無壞。無盡無轉。無性為性。初中后際。皆悉平等。無分別如如智之所入處。離一切心意識分別想。無所取著。猶如虛空入一切法。如虛空性。是名得無生法忍佛子。菩薩成就此忍。即時得入第八不動地。為深行菩薩。難可知無差別。離一切相。一切想。一切執著。無量無邊。一切聲聞辟支佛。所不能及。離諸諠諍。寂滅現前。譬如比丘。具足神通。得心自在。次第乃至入滅盡定。一切動心。憶想分別。悉皆止息。此菩薩摩訶薩。亦復如是。住不動地。即舍一切功用行。得無功用法。身口意業。念務皆息。住于報行。譬如有人。夢中見身。墮在大河。為欲渡故。發大勇猛。施大方便。以大勇猛。施方便故。即便覺寤。既覺寤已。所作皆息。菩薩亦爾。見眾生身在四流中。為救度故。發大勇猛。起大精進。以勇猛精進故。至不動地。既至此已。一切功用。靡不皆息。二行相行。悉不現前。佛子。如生梵世。欲界煩惱。皆不現前。住不動地。亦復如是。一切心意識行。皆不現前。此菩薩摩訶薩。菩薩心佛心。菩提心涅槃心。尚不現起。況復起于世間之心。佛子。此地菩薩。本愿力故。諸佛世尊。親現其前。與如來智。令其得入法流門中。作如是言。善哉善哉。善男子。此忍第一。順諸佛法。然善男子。我等所有。十力無畏。十八不共諸佛之法。汝今未得。汝應為欲成就此法。勤加精進。勿復放舍于此忍門。又善男子。汝雖得是寂滅解脫。然諸凡夫。未能證得。種種煩惱。皆悉現前。種種覺觀。常相侵害。汝當愍念如是眾生。又善男子。汝當憶念本所誓愿。普大饒益一切眾生。皆令得入不可思議智慧之門。又善男子。此諸法法性。若佛出世。若不出世。常住不異。諸佛不以得此法故名為如來。一切二乘。亦能得此無分別法。又善男子。汝觀我等身相。無量智慧。無量國土。無量方便。無量光明。無量清凈音聲。亦無有量。汝今宜應成就此事。又善男子。汝今適得此一法明。所謂一切法。無生無分別。善男子。如來法明。無量入。無量作。無量轉。乃至百千億那由他劫。不可得知。汝應修行。成就此法。又善男子。汝觀十方無量國土。無量眾生。無量法。種種差別。悉應如實。通達其事。佛子。諸佛世尊。與此菩薩。如是等。無量起智門。令其能起無量無邊。差別智業。佛子。若諸佛。不與此菩薩。起智門者。彼時即入究竟涅槃。棄舍一切利眾生業。以諸佛與如是等無量無邊。起智門故。于一念頃。所生智業。從初發心。乃至七地。所修諸行。百分不及一。乃至百千億那由他分。亦不及一。如是。阿僧祇分。歌羅分。算數分。譬諭分。優波尼沙陀分。亦不及一。何以故。佛子。是菩薩。先以一身起行。今住此地。得無量身。無量音聲。無量智慧。無量受生。無量凈國。教化無量眾生。供養無量諸佛。入無量法門。具無量神通。有無量眾會。道場差別。住無量身語意業。集一切菩薩行。以不動法故。佛子。譬如乘船欲入大海。未至于海。多用功力。若至海已。但隨風去。不假人力。以至大海。一日所行。比于未至。其未至時。設經百歲。亦不能及。佛子。菩薩摩訶薩。亦復如是。積集廣大善根資糧。乘大乘船到菩薩行海。于一念頃以無功用智。入一切智智境界。本有功用行。經于無量百千億那由他劫。所不能及

佛子。菩薩住此第八地。以大方便善巧智。所起無功用覺慧。觀一切智智所行境。所謂觀世間成。觀世間壞。由此業集故成。由此業盡故壞。幾時成。幾時壞。幾時成住。幾時壞住。皆如實知。又知地界。小相大相。無量相。差別相。知水火風界。小相大相。無量相。差別相。知微塵細相。差別相。無量差別相。隨何世界中。所有微塵聚。及微塵差別相。皆如實知。隨何世界中。所有地水火風界各若干微塵。所有寶物若干微塵。眾生身若干微塵。國土身若干微塵。皆如實知。知眾生大身小身。各若干微塵成。知地獄身畜生身。餓鬼身阿修羅身。天身人身。各若干微塵成。得如是知微塵差別智。又知欲界色界。無色界成。知欲界色界無色界壞。知欲界色界。無色界小相大相。無量相差別相。得如是觀三界差別智。佛子。此菩薩。復起智明。教化眾生。所謂善知眾生身差別。善分別眾生身。善觀察所生處。隨其所應而為現身。教化成熟。此菩薩。于一三千大千世界。隨眾生身。信解差別。以智光明。普現受生。如是若二若三。乃至百千。乃至不可說。三千大千世界。隨眾生身。信解差別。普于其中。示現受生。此菩薩。成就如是智慧故。于一佛剎。其身不動。乃至不可說。佛剎眾會中。悉現其身。佛子。此菩薩。隨諸眾生。身心信解。種種差別。于彼佛國。眾會之中。而現其身。所謂于沙門眾中。示沙門形。婆羅門眾中。示婆羅門形。剎利眾中。示剎利形。如是。毗舍眾。首陀眾。居士眾。四天王眾。三十三天眾。夜摩天眾。兜率陀天眾。化樂天眾。他化自在天眾。魔眾。梵眾。乃至阿迦尼吒天眾中。各隨其類。而為現形。又應以聲聞身得度者。現聲聞形。應以辟支佛身得度者。現辟支佛形。應以菩薩身得度者。現菩薩形。應以如來身得度者。現如來形。佛子。菩薩如是。于一切不可說。佛國土中。隨諸眾生。信樂差別。如是如是而為現身。佛子。此菩薩。遠離一切身想分別。住于平等。此菩薩。知眾生身。國土身。業報身。聲聞身。獨覺身。菩薩身。如來身。智身。法身。虛空身。此菩薩。知諸眾生心之所樂。能以眾生身。作自身。亦作國土身。業報身。乃至虛空身。又知眾生心之所樂。能以國土身。作自身。亦作眾生身。業報身。乃至虛空身。又知諸眾生心之所樂。能以業報身。作自身。亦作眾生身。國土身。乃至虛空身。又知眾生心之所樂。能以自身。作眾生身。國土身。乃至虛空身。隨諸眾生。所樂不同。則于此身。現如是形。此菩薩。知眾生集業身。報身。煩惱身。色身。無色身。又知國土身。小相大相無量相。染相凈相。廣相。倒住相。正住相。普入相。方網差別相。知業報身。假名差別。知聲聞身獨覺身。菩薩身假名差別。知如來身。有菩提身。愿身化身。力持身。相好莊嚴身。威勢身。意生身。福德身。法身智身。知智身善思量相。如實決擇相。果行所攝相。世間出世間差別相。三乘差別相。共相不共相。出離相非出離相。學相無學相。知法身平等相。不壞相。隨時隨俗。假名差別相。眾生非眾生法差別相。佛法圣僧法差別相。知虛空身無量相。周遍相。無形相。無異相。無邊相。顯現色身相。佛子。菩薩成就如是身智已。得命自在。心自在。財自在。業自在。生自在。愿自在。解自在。如意自在。智自在。法自在。得此十自在故。則為不思議智者。無量智者。廣大智者。無能壞智者

此菩薩。如是入已。如是成就已。得畢竟無過失身業。無過失語業。無過失意業。身語意業。隨智慧行。般若波羅蜜增上。大悲為首。方便善巧。善能分別。善起大愿。佛力所護。常勤修習利眾生智。普住無邊差別世界。佛子。舉要言之。菩薩住此不動地。身語意業。諸有所作。皆能積集一切佛法。佛子。菩薩住此地得善住深心力。一切煩惱。不行故。得善住勝心力。不離于道故。得善住大悲力。不舍利益眾生故。得善住大慈力。救護一切世間故。得善住陀羅尼力。不忘于法故。得善住辯才力。善觀察分別一切法故。得善住神通力。普往無邊世界故。得善住大愿力。不舍一切菩薩所作故。得善住波羅蜜力。成就一切佛法故。得如來護念力。一切種一切智智現前故。此菩薩。得如是智力。能現一切諸所作事。于諸事中。無有過咎

佛子。此菩薩智地。名為不動地。無能沮壞故。名為不轉地。智慧無退故。名為難得地。一切世間。無能測故。名為童真地。離一切過失故。名為生地。隨樂自在故。名為成地。更無所作故。名為究竟地。智慧決定故。名為變化地。隨愿成就故。名為力持地。他不能動故。名為無功用地。先已成就故。佛子。菩薩成就如是智慧。入佛境界。佛功德照。順佛威儀。佛境現前。常為如來之所護念。梵釋四王。金剛力士。常隨侍衛。恒不舍離諸大三昧。能現無量諸身差別。于一一身。有大勢力。報得神通三昧自在。隨有可化眾生之處。示成正覺佛子。菩薩如是。入大乘會。獲大神通。放大光明。入無礙法界。知世界差別。示現一切諸大功德。隨意自在善能通達前際后際。普伏一切。魔邪之道。深入如來所行境界。于無量國土。修菩薩行。以能獲得不退轉法。是故說名住不動地。佛子。菩薩住此不動地已。以三昧力。常得現見無量諸佛。恒不舍離承事供養。此菩薩。于一一劫。一一世界。見無量百佛。無量千佛。乃至無量百千億那由他佛。恭敬尊重。承事供養。一切資生。悉以奉施。于諸佛所。得于如來甚深法藏。受世界差別等。無量法明。若有問難世界差別。如是等事。無能屈者。如是經于無量百劫。無量千劫。乃至無量百千億那由他劫。所有善根。轉增明凈。譬如真金。治作寶冠。置閻浮提主。圣王頂上。一切臣民。諸莊嚴具無與等者。此地菩薩。所有善根。亦復如是。一切二乘。乃至第七地菩薩。所有善根。無能及者。以住此地。大智光明。普滅眾生。煩惱黑闇。善能開闡智慧門故。佛子。譬如千世界主。大梵天王。能普運慈心。普放光明。滿千世界。此地菩薩。亦復如是。能放光明。照百萬佛剎微塵數世界。令諸眾生。滅煩惱火。而得清涼。此菩薩。十波羅蜜中。愿波羅蜜增上。余波羅蜜。非不修行。但隨力隨分。是名略說諸菩薩摩訶薩第八不動地。若廣說者。經無量劫。不可窮盡。佛子。菩薩摩訶薩。住此地。多作大梵天王。主千世界。最勝自在。善說諸義。能與聲聞辟支佛諸菩薩波羅蜜道。若有問難世界差別。無能退屈。布施愛語利行同事。如是一切諸所作業。皆不離念佛。乃至不離念一切種。一切智智。復作是念。我當于一切眾生中。為首為勝。乃至為一切智智依止者。此菩薩。若以發起大精進力。于一念頃。得百萬三千大千世界微塵數三昧。乃至示現百萬三千大千世界微塵數菩薩。以為眷屬。若以菩薩。殊勝愿力。自在示現。過于是數。乃至百千億那由他劫。不能數知。爾時金剛藏菩薩。欲重宣其義而說頌曰


　七地修治方便慧　　善集助道大愿力
　復得人尊所攝持　　為求勝智登八住
　功德成就恒慈愍　　智慧廣大等虛空
　聞法能生決定力　　是則寂滅無生忍
　知法無生無起相　　無成無壞無盡轉
　離有平等絕分別　　超諸心行如空住
　成就是忍超戲論　　甚深不動恒寂滅
　一切世間無能知　　心相取著悉皆離
　住于此地不分別　　譬如比丘入滅定
　如夢渡河覺則無　　如生梵天絕下欲
　以本愿力蒙勸導　　嘆其忍勝與灌頂
　語言我等眾佛法　　汝今未獲當勤進
　汝雖已滅煩惱火　　世間惑焰猶熾然
　當念本愿度眾生　　悉使修因趣解脫
　法性真常離心念　　二乘于此亦能得
　不以此故為世尊　　但以甚深無礙智
　如是人天所應供　　與此智慧令觀察
　無邊佛法悉得成　　一念超過曩眾行
　菩薩住茲妙智地　　則獲廣大神通力
　一念分身遍十方　　如船入海因風濟
　心無功用任智力　　悉知國土成壞住
　諸界種種各殊異　　小大無量皆能了
　三千世界四大種　　六趣眾生身各別
　及以眾寶微塵數　　以智觀察悉無余
　菩薩能知一切身　　為化眾生同彼形
　國土無量種種別　　悉為現形無不遍
　譬如日月住虛空　　一切水中皆現影
　住于法界無所動　　隨心現影亦復然
　隨其心樂各不同　　一切眾中皆現身
　聲聞獨覺與菩薩　　及以佛身靡不現
　眾生國土業報身　　種種圣人智法身
　虛空身相皆平等　　普為眾生而示作
　十種圣智普觀察　　復順慈悲作眾業
　所有佛法皆成就　　持戒不動如須彌
　十力成就不動搖　　一切魔眾無能轉
　諸佛護念天王禮　　密跡金剛恒侍衛
　此地功德無邊際　　千萬億劫說不盡
　復以供佛善益明　　如王頂上莊嚴具
　菩薩住此第八地　　多作梵王千界主
　演說三乘無有窮　　慈光普照除眾惑
　一念所獲諸三昧　　百萬世界微塵等
　諸所作事悉亦然　　愿力示現復過是
　菩薩第八不動地　　我為汝等已略說
　若欲次第廣分別　　經于億劫不能盡　

　　第九地


　說此菩薩八地時　　如來現大神通力
　震動十方諸國土　　無量億數難思議
　一切知見無上尊　　其身普放大光明
　照耀彼諸無量土　　悉使眾生獲安樂
　菩薩無量百千億　　俱時踴在虛空住
　以過諸天上妙供　　供養說中最勝者
　大自在王自在天　　悉共同心喜無量
　各以種種眾供具　　供養甚深功德海
　復有天女千萬億　　身心歡喜悉充遍
　各奏樂音無量種　　供養人中大導師
　是時眾樂同時奏　　百千萬億無量別
　悉以善逝威神力　　演出妙音而贊嘆
　寂靜調柔無垢害　　隨所入地善修習
　心如虛空詣十方　　廣說佛道悟群生
　天上人間一切處　　悉現無等妙莊嚴
　以從如來功德生　　令其見者樂佛智
　不離一剎詣眾土　　如月普現照世間
　音聲心念悉皆滅　　譬猶谷響無不應
　若有眾生心下劣　　為彼演說聲聞行
　若心明利樂辟支　　則為彼說中乘道
　若有慈悲樂饒益　　為說菩薩所行事
　若有最勝智慧心　　則示如來無上法
　譬如幻師作眾事　　種種形相皆非實
　菩薩智幻亦如是　　雖現一切離有無
　如是美音千萬種　　歌贊佛已默然住
　解脫月言今眾凈　　愿說九地所行道　

爾時金剛藏菩薩。告解脫月菩薩言。佛子。菩薩摩訶薩。以如是無量智。思量觀察。欲更求轉勝。寂滅解脫。復修習如來智慧。入如來秘密法。觀察不思議。大智性凈。諸陀羅尼三昧門。具廣大神通。入差別世界。修力無畏不共法。隨諸佛轉法輪。不舍大悲本愿力。得入菩薩第九善慧地

佛子。菩薩摩訶薩。住此善慧地。如實知善不善。無記法行。有漏無漏法行。世間出世間法行。思議不思議法行。定不定法行。聲聞獨覺法行。菩薩行法行。如來地法行。有為法行。無為法行。此菩薩。以如是智慧。如實知眾生心稠林。煩惱稠林。業稠林。根稠林。解稠林。性稠林。樂欲稠林。隨眠稠林。受生稠林。習氣相續稠林。三聚差別稠林。此菩薩。如實知眾生心種種相。所謂雜起相。速轉相。壞不壞相。無形質相。無邊際相。清凈相。垢無垢相。縛不縛相。幻所作相。隨諸趣生相。如是。百千萬億。乃至無量。皆如實知。又知諸煩惱種種相。所謂久遠隨行相。無邊引起相。俱生不舍相。眠起一義相。與心相應不相應相。隨趣受生而住相。三界差別相。愛見癡慢如箭深入過患相。三業因緣不絕相。略說。乃至八萬四千。皆如實知。又知諸業種種相。所謂善不善無記相。有表示無表示相。與心同生不離相。因自性剎那壞而次第集果不失相。有報無報相。受黑黑等眾報相。如田無量相。凡圣差別相。現受生受后受相。乘非乘定不定相。略說。乃至八萬四千。皆如實知。又知諸根。軟中勝相。先際后際差別無差別相。上中下相。煩惱俱生不相離相。乘非乘定不定相。淳熟調柔相。隨根網輕轉壞相。增上無能壞相。退不退差別相。遠隨共生不同相。略說。乃至八萬四千。皆如實知。又知諸解軟中上。諸性軟中上。樂欲軟中上。皆略說。乃至八萬四千。又知諸隨眠種種相。所謂與深心共生相。與心共生相。心相應不相應差別相。久遠隨行相。無始不拔相。與一切禪定解脫三昧三摩缽底神通相違相。三界相續受生系縛相。令無邊心相續現起相。開諸處門相。堅實難治相。地處成就不成就相。唯以圣道拔出相。又知受生種種相。所謂隨業受生相。六趣差別相。有色無色差別相。有想無想差別相。業為田愛水潤無明暗覆識為種子生后有芽相。名色俱生不相離相。癡愛希求續有相。欲受欲生無始樂著相。妄謂出三界貪求相。又知習氣種種相。所謂行不行差別相。隨趣熏習相。隨眾生行熏習相。隨業煩惱熏習相。善不善無記熏習相。隨入后有熏習相。次第熏習相。不斷煩惱遠行不舍熏習相。實非實熏習相。見聞親近聲聞獨覺菩薩如來熏習相。又知眾生。正定邪定不定相。所謂正見正定相。邪見邪定相。二俱不定相。五逆邪定相。五根正定相。二俱不定相。八邪邪定相。正性正定相。更不作二俱離不定相。深著邪法邪定相。習行圣道正定相。二俱舍不定相。佛子。菩薩隨順如是智慧。名住善慧地。住此地已。了知眾生諸行差別。教化調伏。令得解脫

佛子。此菩薩。善能演說聲聞乘法獨覺乘法。菩薩乘法。如來地法。一切行處。智隨行故。能隨眾生根性欲解。所行有異。諸聚差別。亦隨受生煩惱眠縛。諸業習氣。而為說法。令生信解。增益智慧。各于其乘。而得解脫

佛子。菩薩住此善慧地。作大法師。具法師行。善能守護如來法藏。以無量善巧智。起四無礙辯。用菩薩言辭。而演說法。此菩薩。常隨四無礙智轉。無暫舍離。何等為四。所謂法無礙智。義無礙智。辭無礙智。樂說無礙智。此菩薩。以法無礙智。知諸法自相。義無礙智。知諸法別相。辭無礙智。無錯謬說。樂說無礙智。無斷盡說。復次以法無礙智。知諸法自性。義無礙智。知諸法生滅。辭無礙智。安立一切法不斷說。樂說無礙智。隨所安立。不可壞無邊說。復次以法無礙智。知現在法差別。義無礙智。知過去未來法差別。辭無礙智。于去來今法。無錯謬說。樂說無礙智。于一一世。無邊法明了說。復次以法無礙智。知法差別。義無礙智。知義差別。辭無礙智。隨其言音說。樂說無礙智。隨其心樂說。復次法無礙智。以法智。知差別不異。義無礙智。以比智。知差別如實。辭無礙智。以世智。差別說。樂說無礙智。以第一義智。善巧說。復次法無礙智。知諸法一相不壞。義無礙智。知蘊界處。諦緣起善巧。辭無礙智。以一切世間。易解了。美妙音聲。文字說。樂說無礙智。以轉勝無邊法明說。復次法無礙智。知一乘平等性。義無礙智。知諸乘差別性。辭無礙智。說一切乘無差別。樂說無礙智。說一一乘無邊法。復次法無礙智。知一切菩薩。行智行法。行智隨證。義無礙智。知十地分位義差別。辭無礙智。說地道無差別相。樂說無礙智。說一一地無邊行相。復次法無礙智。知一切如來。一念成正覺。義無礙智。知種種時。種種處等。各差別。辭無礙智。說成正覺差別。樂說無礙智。于一一句法。無量劫說不盡。復次法無礙智。知一切如來語。力無所畏。不共佛法。大慈大悲。辯才方便。轉法輪。一切智智隨證。義無礙智。知如來隨八萬四千。眾生心行。根解差別音聲。辭無礙智。隨一切眾生行。以如來音聲差別說。樂說無礙智。隨眾生信解。以如來智。清凈行圓滿說

佛子。菩薩住第九地。得如是善巧無礙智。得如來妙法藏。作大法師。得義陀羅尼。法陀羅尼。智陀羅尼。光照陀羅尼。善慧陀羅尼。眾財陀羅尼。威德陀羅尼。無礙門陀羅尼。無邊際陀羅尼。種種義陀羅尼。如是等。百萬阿僧祇陀羅尼門。皆得圓滿。以百萬阿僧祇善巧音聲辯才門而演說法。此菩薩。得如是百萬阿僧祇陀羅尼門已。于無量佛所。一一佛前。悉以如是百萬阿僧祇陀羅尼門。聽聞正法。聞已不忘。以無量差別門。為他演說。此菩薩。初見于佛。頭頂禮敬。即于佛所。得無量法門。此所得法門。非彼聞持。諸大聲聞。于百千劫。所能領受。此菩薩。得如是陀羅尼。如是無礙智。坐于法座。而說于法。大千世界。滿中眾生。隨其心樂差別為說。唯除諸佛。及受職菩薩。其余眾會。威德光明。無能與比。此菩薩。處于法座。欲以一音。令諸大眾。皆得解了。即得解了。或時欲以種種音聲。令諸大眾。皆得開悟。或時心欲放大光明。演說法門。或時心欲于其身上。一一毛孔。皆演法音。或時心欲乃至三千大千世界。所有一切。形無形物。皆悉演出妙法言音。或時心欲發一言音。周遍法界。悉令解了。或時心欲一切言音。皆作法音。恒住不滅。或時心欲一切世界。簫笛鐘鼓。及以歌詠。一切樂聲。皆演法音。或時心欲于一字中。一切法句。言音差別。皆悉具足。或時心欲令不可說。無量世界。地水火風。四大聚中。所有微塵。一一塵中。皆悉演出不可說法門。如是所念。一切隨心。無不得者

佛子。此菩薩。假使三千大千世界。所有眾生咸至其前。一一皆以無量言音。而興問難。一一問難。各各不同。菩薩。于一念頃。悉能領受。仍以一音。普為解釋。令隨心樂。各得歡喜。如是乃至不可說世界所有眾生。一剎那間。一一皆以無量言音。而興問難。一一問難。各各不同。菩薩于一念頃。悉能領受。亦以一音。普為解釋。各隨心樂。令得歡喜。乃至不可說不可說世界。滿中眾生。菩薩皆能隨其心樂。隨根隨解。而為說法。承佛神力。廣作佛事。普為一切作所依怙。佛子。此菩薩。復更精進。成就智明。假使一毛端處。有不可說世界微塵數。諸佛眾會。一一眾會。有不可說世界。微塵數眾生。一一眾生。有不可說世界。微塵數性欲。彼諸佛。隨其性欲。各與法門。如一毛端處。一切法界處。悉亦如是。如是所說。無量法門。菩薩于一念中。悉能領受。無有忘失佛子。菩薩住此第九地。晝夜專勤。更無余念。唯入佛境界。親近如來。入諸菩薩甚深解脫常在三昧。恒見諸佛。未曾舍離。一一劫中。見無量佛。無量百佛。無量千佛。乃至無量百千億那由他佛。恭敬尊重。承事供養。于諸佛所。種種問難。得說法陀羅尼所有善根。轉更明凈。譬如真金。善巧金師用作寶冠。轉輪圣王。以嚴其首。四天下內。一切小王。及諸臣民。諸莊嚴具。無與等者。此第九地。菩薩善根。亦復如是。一切聲聞辟支佛。及下地菩薩。所有善根。無能與等。佛子。譬如二千世界主。大梵天王。身出光明。二千界中。幽遠之處。悉能照耀。除其黑闇。此地菩薩。所有善根。亦復如是。能出光明照眾生心。煩惱黑闇。皆令息滅。此菩薩。十波羅蜜中。力波羅蜜最勝。余波羅蜜。非不修行。但隨力隨分。佛子。是名略說菩薩摩訶薩第九善慧地。若廣說者。于無量劫。亦不能盡。佛子。菩薩摩訶薩。住此地。多作二千世界主。大梵天王。善能統理。自在饒益。能為一切聲聞緣覺。及諸菩薩。分別演說波羅蜜行。隨眾生心。所有問難。無能屈者。布施愛語利行同事。如是一切諸所作業。皆不離念佛。乃至不離念一切種。一切智智。復作是念。我當于一切眾生中。為首為勝。乃至為一切智智依止者。此菩薩。若發勤精進。于一念頃。得百萬阿僧祇國土微塵數三昧。乃至示現百萬阿僧祇國土微塵數菩薩。以為眷屬。若以菩薩。殊勝愿力。自在示現。過于此數。乃至百千億那由他劫。不能數知

爾時。金剛藏菩薩。欲重宣其義。而說頌曰


　無量智力善觀察　　最上微妙世難知
　普入如來秘密處　　利益眾生入九地
　總持三昧皆自在　　獲大神通入眾剎
　力智無畏不共法　　愿力悲心入九地
　住于此地持法藏　　了善不善及無記
　有漏無漏世出世　　思不思議悉善知
　若法決定不決定　　三乘所作悉觀察
　有為無為行差別　　如是而知入世間
　若欲知諸眾生心　　則能以智如實知
　種種速轉壞非壞　　無質無邊等眾相
　煩惱無邊恒共伴　　眠起一義續諸趣
　業性種種各差別　　因壞果集皆能了
　諸根種種下中上　　先后際等無量別
　解性樂欲亦復然　　八萬四千靡不知
　眾生惑見恒隨縛　　無始稠林未除翦
　與志共俱心并生　　常相羈系不斷絕
　但唯妄想非實物　　不離于心無處所
　禪定境排仍退轉　　金剛道滅方畢竟
　六趣受生各差別　　業田愛潤無明覆
　識為種子名色芽　　三界無始恒相續
　惑業心習生諸趣　　若離于此不復生
　眾生悉在三聚中　　或溺于見或行道
　住于此地善觀察　　隨其心樂及根解
　悉以無礙妙辯才　　如其所應差別說
　處于法座如師子　　亦如牛王寶山王
　又如龍王布密云　　霔甘露雨充大海
　善知法性及奧義　　隨順言辭能辯說
　總持百萬阿僧祇　　譬如大海受眾雨
　總持三昧皆清凈　　能于一念見多佛
　一一佛所皆聞法　　復以妙音而演暢
　若欲三千大千界　　教化一切諸群生
　如云廣布無不及　　隨其根欲悉令喜
　毛端佛眾無有數　　眾生心樂亦無極
　悉應其心與法門　　一切法界皆如是
　菩薩勤加精進力　　復獲功德轉增勝
　聞持爾所諸法門　　如地能持一切種
　十方無量諸眾生　　咸來親近會中坐
　一念隨心各問難　　一音普對悉充足
　住于此地為法王　　隨機誨誘無厭倦
　日夜見佛未曾舍　　入深寂滅智解脫
　供養諸佛善益明　　如王頂上妙寶冠
　復使眾生煩惱滅　　譬如梵王光普照
　住此多作大梵王　　以三乘法化眾生
　所行善業普饒益　　乃至當成一切智
　一念所入諸三昧　　阿僧祇剎微塵數
　見佛說法亦復然　　愿力所作復過此
　此是第九善慧地　　大智菩薩所行處
　甚深微妙難可見　　我為佛子已宣說　

大方廣佛華嚴經卷第三十八大方廣佛華嚴經卷第三十九

　　　　于闐國三藏實叉難陀奉　制譯


　　十地品第二十六之六


　凈居天眾那由他　　聞此地中諸勝行
　空中踴躍心歡喜　　悉共虔誠供養佛
　不可思議菩薩眾　　亦在空中大歡喜
　俱然最上悅意香　　普熏眾會令清凈
　自在天王與天眾　　無量億數在虛空
　普散天衣供養佛　　百千萬種繽紛下
　天諸采女無有量　　靡不歡欣供養佛
　各奏種種妙樂音　　悉以此言而贊嘆
　佛身安坐一國土　　一切世界悉現身
　身相端嚴無量億　　法界廣大悉充滿
　于一毛孔放光明　　普滅世間煩惱暗
　國土微塵可知數　　此光明數不可測
　或見如來具眾相　　轉于無上正法輪
　或見游行諸佛剎　　或見寂然安不動
　或現住于兜率宮　　或現下生入母胎
　或示住胎或出胎　　悉令無量國中見
　或現出家修世道　　或現道場成正覺
　或現說法或涅槃　　普使十方無不睹
　譬如幻師知幻術　　在于大眾多所作
　如來智慧亦復然　　于世間中普現身
　佛住甚深真法性　　寂滅無相同虛空
　而于第一實義中　　示現種種所行事
　所作利益眾生事　　皆依法性而得有
　相與無相無差別　　入于究竟皆無相
　若有欲得如來智　　應離一切妄分別
　有無通達皆平等　　疾作人天大導師
　無量無邊天女眾　　種種言音稱贊已
　身心寂靜共安樂　　瞻仰如來默然住
　即時菩薩解脫月　　知諸眾會咸寂靜
　向金剛藏而請言　　大無畏者真佛子
　從第九地入十地　　所有功德諸行相
　及以神通變化事　　愿聰慧者為宣說　

爾時金剛藏菩薩摩訶薩。告解脫月菩薩言。佛子。菩薩摩訶薩。從初地。乃至第九地。以如是無量智慧。觀察覺了已。善思惟修習。善滿足白法。集無邊助道法。增長大福德智慧。廣行大悲。知世界差別。入眾生界稠林。入如來所行處。隨順如來寂滅行。常觀察如來力無所畏。不共佛法。名為得一切種一切智智受職位。佛子。菩薩摩訶薩。以如是智慧。入受職地已。即得菩薩離垢三昧。入法界差別三昧。莊嚴道場三昧。一切種華光三昧。海藏三昧。海印三昧。虛空界廣大三昧。觀一切法自性三昧。知一切眾生心行三昧。一切佛皆現前三昧。如是等百萬阿僧祇三昧。皆現在前菩薩于此一切三昧。若入若起。皆得善巧。亦善了知一切三昧。所作差別。其最后三昧。名受一切智勝職位。此三昧現在前時。有大寶蓮華。忽然出生。其華廣大。量等百萬三千大千世界。以眾妙寶。間錯莊嚴。超過一切世間境界。出世善根之所生起。知諸法如幻性。眾行所成。恒放光明。普照法界。非諸天處之所能有。毗琉璃摩尼寶為莖。栴檀王為臺。碼瑙為須。閻浮檀金為葉。其華常有無量光明。眾寶為藏。寶網彌覆。十三千大千世界。微塵數蓮華。以為眷屬。爾時菩薩。坐此華座。身相大小。正相稱可。無量菩薩。以為眷屬。各坐其余蓮華之上。周匝圍繞。一一各得百萬三昧。向大菩薩。一心瞻仰。佛子。此大菩薩。并其眷屬。坐華座時。所有光明。及以言音。普皆充滿十方法界。一切世界。咸悉震動。惡趣休息。國土嚴凈。同行菩薩。靡不來集。人天音樂。同時發聲。所有眾生。悉得安樂。以不思議供養之具。供一切佛。諸佛眾會。悉皆顯現。佛子。此菩薩。坐彼大蓮華座時。于兩足下。放百萬阿僧祇光明。普照十方諸大地獄。滅眾生苦。于兩膝輪。放百萬阿僧祇光明。普照十方諸畜生趣。滅眾生苦。于臍輪中。放百萬阿僧祇光明。普照十方閻羅王界。滅眾生苦。從左右脅。放百萬阿僧祇光明。普照十方一切人趣。滅眾生苦。從兩手中。放百萬阿僧祇光明。普照十方一切諸天。及阿修羅。所有宮殿。從兩肩上。放百萬阿僧祇光明。普照十方一切聲聞。從其項背。放百萬阿僧祇光明。普照十方辟支佛身。從其面門。放百萬阿僧祇光明。普照十方初始發心。乃至九地。諸菩薩身。從兩眉間。放百萬阿僧祇光明。普照十方受職菩薩。令魔宮殿。悉皆不現。從其頂上。放百萬阿僧祇。三千大千世界。微塵數光明。普照十方一切世界。諸佛如來。道場眾會。右繞十匝。住虛空中。成光明網。名熾然光明。發起種種諸供養事。供養于佛。余諸菩薩從初發心。乃至九地。所有供養。而比于此。百分不及一。乃至算數譬諭。所不能及。其光明網。普于十方一一如來。眾會之前。雨眾妙香。華鬘衣服。幢幡寶蓋。諸摩尼等。莊嚴之具。以為供養。皆從出世善根所生。超過一切世間境界。若有眾生。見知此者。皆于阿耨多羅三藐三菩提。得不退轉。佛子。此大光明。作于如是供養事畢。復繞十方一切世界。一一諸佛。道場眾會。經十匝已。從諸如來足下而入。爾時諸佛。及諸菩薩。知某世界中。某菩薩摩訶薩。能行如是廣大之行。到受職位。佛子。是時十方。無量無邊。乃至九地。諸菩薩眾。皆來圍繞。恭敬供養。一心觀察。正觀察時。其諸菩薩。即各獲得十千三昧。當爾之時。十方所有。受職菩薩。皆于金剛莊嚴。臆德相中。出大光明。名能壞魔怨。百萬阿僧祇光明。以為眷屬。普照十方。現于無量。神通變化。作是事已。而來入此菩薩摩訶薩。金剛莊嚴。臆德相中。其光入已。令此菩薩。所有智慧。勢力增長。過百千倍

爾時十方一切諸佛。從眉間出清凈光明。名增益一切智神通。無數光明。以為眷屬。普照十方一切世界。右繞十匝。示現如來。廣大自在。開悟無量。百千億那由他。諸菩薩眾。周遍震動一切佛剎。滅除一切諸惡道苦。隱蔽一切諸魔宮殿。示一切佛。得菩提處。道場眾會。莊嚴威德。如是普照盡虛空遍法界。一切世界已而來至此菩薩會上。周匝右繞。示現種種莊嚴之事。現是事已。從大菩薩頂上而入。其眷屬光明。亦各入彼諸菩薩頂。當爾之時。此菩薩。得先所未得百萬三昧。各為已得受職之位。入佛境界。具足十力。墮在佛數。佛子。如轉輪圣王所生太子。母是正后。身相具足。其轉輪王。令此太子。坐白象寶妙金之座。張大網幔。建大幢幡。然香散花。奏諸音樂。取四大海水。置金瓶內。王執此瓶。灌太子頂。是時即名受王職位。墮在灌頂剎利王數。即能具足。行十善道。亦得名為轉輪圣王。菩薩受職。亦復如是。諸佛智水。灌其頂故。名為受職。具足如來十種力故。墮在佛數。佛子。是名菩薩受大智職。菩薩以此大智職故。能行無量。百千萬億那由他。難行之行。增長無量智慧功德。名為安住法云地

佛子。菩薩摩訶薩。住此法云地。如實知欲界集。色界集。無色界集。世界集。法界集。有為界集。無為界集。眾生界集。識界集。虛空界集。涅槃界集。此菩薩。如實知諸見煩惱行集。知世界成壞集。知聲聞行集。辟支佛行集。菩薩行集。如來力無所畏。色身法身集。一切種一切智智集。示得菩提轉法輪集。入一切法分別決定智集。舉要言之。以一切智。知一切集。佛子。此菩薩摩訶薩。以如是上上覺慧。如實知眾生業化。煩惱化。諸見化。世界化。法界化。聲聞化。辟支佛化。菩薩化。如來化。一切分別無分別化。如是等。皆如實知。又如實知佛持。法持。僧持。業持。煩惱持。時持。愿持。供養持。行持。劫持。智持。如是等。皆如實知。又如實知諸佛如來入微細智。所謂修行微細智。命終微細智。受生微細智。出家微細智。現神通微細智。成正覺微細智。轉法輪微細智。住壽命微細智。般涅槃微細智。教法住微細智。如是等。皆如實知。又入如來秘密處。所謂身秘密。語秘密。心秘密。時非時思量秘密。授菩薩記秘密。攝眾生秘密。種種乘秘密。一切眾生根行差別秘密。業所作秘密。得菩提行秘密。如是等。皆如實知。又知諸佛所有入劫智。所謂一劫入阿僧祇劫。阿僧祇劫入一劫。有數劫入無數劫。無數劫入有數劫。一念入劫。劫入一念。劫入非劫。非劫入劫。有佛劫入無佛劫。無佛劫入有佛劫。過去未來劫入現在劫。現在劫入過去未來劫。過去劫入未來劫。未來劫入過去劫。長劫入短劫。短劫入長劫。如是等。皆如實知。又知如來諸所入智。所謂入毛道智。入微塵智。入國土身正覺智。入眾生身正覺智。入眾生心正覺智。入眾生行正覺智。入隨順一切處正覺智。入示現遍行智。入示現順行智。入示現逆行智。入示現思議不思議。世間了知不了知行智。入示現聲聞智。辟支佛智。菩薩行如來行智。佛子。一切諸佛。所有智慧。廣大無量。此地菩薩。皆能得入

佛子。菩薩摩訶薩。住此地。即得菩薩不思議解脫。無障礙解脫。凈觀察解脫。普照明解脫。如來藏解脫。隨順無礙輪解脫。通達三世解脫。法界藏解脫。解脫光明輪解脫。無余境界解脫。此十為首。有無量百千阿僧祇解脫門。皆于此第十地中得。如是乃至無量百千阿僧祇三昧門。無量百千阿僧祇陀羅尼門。無量百千阿僧祇神通門。皆悉成就

佛子。此菩薩摩訶薩。通達如是智慧。隨順無量菩提。成就善巧念力。十方無量諸佛所有。無量大法明。大法照。大法雨。于一念頃。皆能安能受。能攝能持。譬如娑伽羅龍王。所霔大雨。唯除大海。余一切處。皆不能安。不能受。不能攝。不能持。如來秘密藏。大法明。大法照。大法雨。亦復如是。唯除第十地菩薩。余一切眾生。聲聞獨覺。乃至第九地菩薩。皆不能安。不能受。不能攝。不能持。佛子譬如大海。能安能受。能攝能持。一大龍王。所霔大雨。若二若三。乃至無量諸龍王雨。于一念間。一時霔下。皆能安能受。能攝能持。何以故。以是無量。廣大器故。住法云地菩薩。亦復如是。能安能受。能攝能持。一佛法明。法照法雨。若二若三。乃至無量。于一念頃。一時演說。悉亦如是。是故此地。名為法云。解脫月菩薩言。佛子。此地菩薩。于一念間。能于幾如來所。安受攝持。大法明。大法照。大法雨。金剛藏菩薩言。佛子。不可以算數能知。我當為汝。說其譬諭。佛子。譬如十方。各有十不可說百千億那由他佛剎微塵數世界。其世界中。一一眾生。皆得聞持陀羅尼。為佛侍者。聲聞眾中。多聞第一。如金剛蓮華上佛所。大勝比丘。然一眾生。所受之法。余不重受。佛子。于汝意云何。此諸眾生。所受之法。為有量耶。為無量耶。解脫月菩薩言。其數甚多。無量無邊。金剛藏菩薩言。佛子。我為汝說。令汝得解。佛子。此法云地菩薩。于一佛所。一念之頃。所安所受。所攝所持。大法明。大法照。大法雨。三世法藏。前爾所世界。一切眾生。所聞持法。于此。百分不及一。乃至譬諭。亦不能及。如一佛所。如是十方。如前所說爾所世界微塵數佛。復過此數。無量無邊。于彼一一諸如來所。所有法明。法照法雨。三世法藏。皆能安能受。能攝能持。是故此地。名為法云。佛子。此地菩薩。以自愿力。起大悲云。震大法雷。通明無畏。以為電光。福德智慧。而為密云。現種種身。周旋往返。于一念頃。普遍十方百千億那由他世界微塵數國土。演說大法。摧伏魔怨。復過此數。于無量百千億那由他世界。微塵數國土。隨諸眾生心之所樂。霔甘露雨。滅除一切眾惑塵焰。是故此地。名為法云。佛子。此地菩薩。于一世界。從兜率天下。乃至涅槃。隨所應度眾生心。而現佛事。若二若三。乃至如上。微塵數國土。復過于此。乃至無量百千億那由他世界。微塵數國土。皆亦如是。是故此地。名為法云佛子。此地菩薩。智慧明達。神通自在。隨其心念。能以狹世界。作廣世界。廣世界作狹世界。垢世界作凈世界。凈世界作垢世界。亂住次住。倒住正住。如是無量。一切世界。皆能互作。或隨心念。于一塵中。置一世界。須彌盧等。一切山川。塵相如故。世界不減。或復于一微塵之中。置二置三。乃至不可說世界。須彌盧等。一切山川。而彼微塵。體相如本。于中世界。悉得明現。或隨心念。于一世界中。示現二世界莊嚴。乃至不可說世界莊嚴。或于一世界莊嚴中。示現二世界乃至不可說世界。或隨心念。以不可說世界中眾生。置一世界。或隨心念。以一世界中眾生。置不可說世界。而于眾生。無所嬈害。或隨心念。于一毛孔。示現一切佛境界。莊嚴之事。或隨心念。于一念中。示現不可說世界。微塵數身。一一身。示現如是微塵數手。一一手。各執恒河沙數。華奩香篋。鬘蓋幢幡。周遍十方。供養于佛。一一身。復示現爾許微塵數頭。一一頭。復現爾許微塵數舌。于念念中。周遍十方。嘆佛功德。或隨心念。于一念間。普遍十方。示成正覺。乃至涅槃。及以國土。莊嚴之事。或現其身。普遍三世。而于身中。有無量諸佛。及佛國土。莊嚴之事。世界成壞。靡不皆現。或于自身。一毛孔中。出一切風。而于眾生。無所惱害。或隨心念。以無邊世界。為一大海。此海水中。現大蓮華。光明嚴好。遍覆無量無邊世界。于中示現大菩提樹。莊嚴之事。乃至示成一切種智。或于其身。現十方世界。一切光明。摩尼寶珠。日月星宿。云電等光。靡不皆現。或以口噓氣。能動十方無量世界。而不令眾生。有驚怖想。或現十方。風災火災。及以水災。或隨眾生心之所樂。示現色身。莊嚴具足。或于自身。示現佛身。或于佛身。而現自身。或于佛身。現己國土。或于己國土。而現佛身。佛子。此法云地菩薩。能現如是。及余無量。百千億那由他。自在神力

爾時會中諸菩薩。及天龍夜叉乾闥婆阿修羅護世四王。釋提桓因。梵天凈居。摩醯首羅。諸天子等。咸作是念。若菩薩。神通智力。能如是者。佛復云何。爾時解脫月菩薩。知諸眾會心之所念。白金剛藏菩薩言。佛子。今此大眾。聞其菩薩。神通智力。墮在疑網。善哉仁者。為斷彼疑。當少示現菩薩神力莊嚴之事。時金剛藏菩薩。即入一切佛國土體性三昧。入此三昧時。諸菩薩。及一切大眾。皆自見身。在金剛藏菩薩身內。于中悉見三千大千世界所有種種莊嚴之事。經于億劫。說不能盡。又于其中。見菩提樹。其身周圍。十萬三千大千世界。高百萬三千大千世界。枝葉所蔭。亦復如是。稱樹形量。有師子座。座上有佛。號一切智通王。一切大眾。悉見其佛。坐菩提樹下。師子座上。種種諸相。以為莊嚴。假使億劫。說不能盡。金剛藏菩薩。示現如是大神力已。還令眾會。各在本處。時諸大眾。得未曾有。生奇特想。默然而住。向金剛藏。一心瞻仰

爾時解脫月菩薩。白金剛藏菩薩言。佛子。今此三昧。甚為希有。有大勢力。其名何等。金剛藏言。此三昧。名一切佛國土體性。又問此三昧境界云何。答言佛子。若菩薩。修此三昧。隨心所念。能于身中。現恒河沙世界微塵數佛剎。復過此數。無量無邊。佛子。菩薩住法云地。得如是等無量百千諸大三昧。故此菩薩。身。身業。不可測知。語。語業。意。意業。神通自在。觀察三世。三昧境界。智慧境界。游戲一切諸解脫門。變化所作。神力所作。光明所作。略說乃至舉足下足。如是一切諸有所作。乃至法王子住。善慧地菩薩。皆不能知。佛子。此法云地菩薩。所有境界。略說如是。若廣說者。假使無量百千阿僧祇劫。亦不能盡。解脫月菩薩言。佛子。若菩薩。神通境界如是。佛神通力。其復云何。金剛藏言。佛子。譬如有人。于四天下。取一塊土。而作是言。為無邊世界大地土多。為此土多。我觀汝問。亦復如是。如來智慧。無邊無等。云何而與菩薩比量。復次佛子。如四天下。取少許土。余者無量。此法云地。神通智慧。于無量劫。但說少分。況如來地。佛子。我今為汝。引事為證。令汝得知如來境界。佛子。假使十方一一方。各有無邊世界。微塵數諸佛國土。一一國土。得如是地菩薩充滿。如甘蔗竹葦。稻麻叢林。彼諸菩薩。于百千億那由他劫。修菩薩行。所生智慧。比一如來。智慧境界。百分不及一。乃至優波尼沙陀分。亦不能及

佛子。此菩薩。住如是智慧。不異如來。身語意業。不舍菩薩諸三昧力。于無數劫。承事供養一切諸佛。一一劫中。以一切種。供養之具。而為供養。一切諸佛。神力所加。智慧光明。轉更增勝。于法界中。所有問難。善為解釋。百千億劫。無能屈者。佛子。譬如金師。以上妙真金。作嚴身具。大摩尼寶。鈿廁其間。自在天王。身自服戴。其余天人。莊嚴之具。所不能及。此地菩薩。亦復如是。始從初地。乃至九地。一切菩薩。所有智行。皆不能及。此地菩薩。智慧光明。能令眾生。乃至入于一切智智。余智光明。無能如是。佛子。譬如摩醯首羅天王光明。能令眾生。身心清涼。一切光明。所不能及。此地菩薩。智慧光明。亦復如是。能令眾生。皆得清涼。乃至住于一切智智。一切聲聞辟支佛。乃至第九地菩薩。智慧光明。悉不能及。佛子。此菩薩摩訶薩。已能安住如是智慧。諸佛世尊。復更為說三世智。法界差別智。遍一切世界智。照一切世界智。慈念一切眾生智。舉要言之。乃至為說得一切智智。此菩薩。十波羅蜜中。智波羅蜜。最為增上。余波羅蜜。非不修行。佛子。是名略說菩薩摩訶薩第十法云地。若廣說者。假使無量阿僧祇劫。亦不能盡。佛子。菩薩住此地。多作摩醯首羅天王。于法自在。能授眾生。聲聞獨覺。一切菩薩。波羅蜜行。于法界中。所有問難。無能屈者。布施愛語利行同事。如是一切諸所作業。皆不離念佛。乃至不離念具足一切種。一切智智。復作是念。我當于一切眾生。為首為勝。乃至為一切智智依止者。若勤加精進。于一念頃。得十不可說百千億那由他佛剎微塵數三昧。乃至示現。爾所微塵數菩薩。以為眷屬。若以菩薩。殊勝愿力。自在示現。過于此數。所謂若修行。若莊嚴。若信解。若所作。若身若語。若光明若諸根。若神變若音聲。若行處。乃至百千億那由他劫。不能數知

佛子。此菩薩摩訶薩。十地行相。次第現前。則能趣入一切智智。譬如阿耨達池。出四大河。其河流注。遍閻浮提。既無盡竭。復更增長。乃至入海。令其充滿。佛子。菩薩亦爾。從菩提心。流出善根大愿之水。以四攝法充滿眾生。無有窮盡。復更增長。乃至入于一切智海。令其充滿。佛子。菩薩十地。因佛智故。而有差別。如因大地有十山王。何等為十。所謂雪山王。香山王。鞞陀梨山王。神仙山王。由乾陀山王。馬耳山王。尼民陀羅山王。斫羯羅山王。計都末底山王。須彌盧山王。佛子。如雪山王。一切藥草。咸在其中。取不可盡。菩薩所住歡喜地。亦復如是。一切世間。經書技藝。文頌咒術。咸在其中。說不可盡。佛子。如香山王。一切諸香。咸集其中。取不可盡。菩薩所住離垢地。亦復如是。一切菩薩。戒行威儀。咸在其中。說不可盡。佛子。如鞞陀梨山王。純寶所成。一切眾寶。咸在其中。取不可盡。菩薩所住發光地。亦復如是。一切世間。禪定神通。解脫三昧。三摩缽底。咸在其中。說不可盡。佛子。如神仙山王。純寶所成。五通神仙。咸住其中。無有窮盡。菩薩所住焰慧地。亦復如是。一切道中。殊勝智慧。咸在其中。說不可盡。佛子。如由乾陀羅山王。純寶所成。夜叉大神。咸住其中。無有窮盡。菩薩所住難勝地。亦復如是。一切自在。如意神通。咸在其中。說不可盡。佛子。如馬耳山王。純寶所成。一切諸果。咸在其中。取不可盡。菩薩所住現前地。亦復如是。入緣起理。聲聞果證。咸在其中。說不可盡。如尼民陀羅山王。純寶所成。大力龍神。咸住其中。無有窮盡。菩薩所住遠行地。亦復如是。方便智慧。獨覺果證。咸在其中。說不可盡。如斫羯羅山王。純寶所成。諸自在眾。咸住其中。無有窮盡。菩薩所住不動地。亦復如是。一切菩薩自在行差別世界。咸在其中。說不可盡。如計都山王。純寶所成。大威德阿修羅王。咸住其中。無有窮盡。菩薩所住善慧地。亦復如是。一切世間。生滅智行。咸在其中。說不可盡。如須彌盧山王純寶所成。大威德諸天。咸住其中。無有窮盡。菩薩所住法云地。亦復如是。如來力無畏。不共法。一切佛事。咸在其中。問答宣說。不可窮盡。佛子。此十寶山王。同在大海。差別得名。菩薩十地。亦復如是。同在一切智中。差別得名。佛子。譬如大海。以十種相。得大海名。不可移奪。何等為十。一次第漸深。二不受死尸。三余水入中皆失本名。四普同一味。五無量珍寶。六無能至底。七廣大無量。八大身所居。九潮不過限。十普受大雨。無有盈溢。菩薩行亦復如是。以十相故。名菩薩行。不可移奪。何等為十。所謂歡喜地。出生大愿。漸次深故。離垢地。不受一切。破戒尸故。發光地。舍離世間。假名字故。焰慧地。與佛功德。同一味故。難勝地。出生無量方便神通。世間所作。眾珍寶故。現前地。觀察緣生。甚深理故。遠行地。廣大覺慧。善觀察故。不動地。示現廣大莊嚴事故。善慧地。得深解脫。行于世間。如實而知。不過限故。法云地。能受一切。諸佛如來。大法明雨。無厭足故。佛子。譬如大摩尼珠。有十種性。出過眾寶。何等為十。一者從大海出。二者巧匠治理。三者圓滿無缺。四者清凈離垢。五者內外明徹。六者善巧鉆穿。七者貫以寶縷。八者置在琉璃高幢之上。九者普放一切種種光明。十者能隨王意。雨眾寶物。如眾生心。充滿其愿。佛子。當如菩薩亦復如是。有十種事。出過眾圣。何等為十。一者發一切智心。二者持戒頭陀。正行明凈。三者諸禪三昧。圓滿無缺。四者道行清白。離諸垢穢。五者方便神通。內外明徹。六者緣起智慧。善能鉆穿。七者貫以種種方便智縷。八者置于自在高幢之上。九者觀眾生行。放聞持光。十者受佛智職。墮在佛數。能為眾生。廣作佛事

佛子。此集一切種一切智功德菩薩行法門品。若諸眾生。不種善根。不可得聞。解脫月菩薩言聞此法門。得幾所福。金剛藏菩薩言。如一切智。所集福德。聞此法門。福德如是。何以故。非不聞此功德法門。而能信解受持讀誦。何況精進。如說修行。是故當知。要得聞此集一切智功德法門。乃能信解。受持修習。然后至于一切智地

爾時佛神力故。法如是故。十方各有十億佛剎微塵數世界。六種十八相動。所謂動遍動等遍動。起遍起等遍起。涌遍涌等遍涌。震遍震等遍震。吼遍吼等遍吼。擊遍擊等遍擊。雨眾天華。天鬘天衣。及諸天寶。莊嚴之具。幢幡繒蓋。奏天妓樂。其音和雅。同時發聲。贊一切智地。所有功德。如此世界。他化自在天王宮。演說此法。十方所有。一切世界。悉亦如是。爾時復以佛神力故。十方各十億佛剎微塵數世界外。有十億佛剎微塵數菩薩。而來此會。作如是言。善哉善哉。金剛藏。快說此法。我等悉亦同名金剛藏。所住世界。各各差別。悉名金剛德。佛號金剛幢。我等住在本世界中。皆承如來威神之力而說此法。眾會悉等。文字句義。與此所說。無有增減。悉以佛神力。而來此會。為汝作證。如我等今者入此世界。如是十方一切世界。悉亦如是。而往作證

爾時金剛藏菩薩。觀察十方一切眾會。普周法界。欲贊嘆發一切智智心。欲示現菩薩境界。欲凈治菩薩行力。欲說攝取一切種智道。欲除滅一切世間垢。欲施與一切智。欲示現不思議智莊嚴。欲顯示一切菩薩諸功德。欲令如是地義。轉更開顯。承佛神力。而說頌言


　其心寂滅恒調順　　平等無礙如虛空
　離諸垢濁住于道　　此殊勝行汝應聽
　百千億劫修諸善　　供養無量無邊佛
　聲聞獨覺亦復然　　為利眾生發大心
　精勤持戒常柔忍　　慚愧福智皆具足
　志求佛智修廣慧　　愿得十力發大心
　三世諸佛咸供養　　一切國土悉嚴凈
　了知諸法皆平等　　為利眾生發大心
　住于初地生是心　　永離眾惡常歡喜
　愿力廣修諸善法　　以悲愍故入后位
　戒聞具足念眾生　　滌除垢穢心明潔
　觀察世間三毒火　　廣大解者趣三地
　三有一切皆無常　　如箭入身苦熾然
　厭離有為求佛法　　廣大智人趣焰地
　念慧具足得道智　　供養百千無量佛
　常觀最勝諸功德　　斯人趣入難勝地
　智慧方便善觀察　　種種示現救眾生
　復供十力無上尊　　趣入無生現前地
　世所難知而能知　　不受于我離有無
　法性本寂隨緣轉　　得此微妙向七地
　智慧方便心廣大　　難行難伏難了知
　雖證寂滅勤修習　　能趣如空不動地
　佛勸令從寂滅起　　廣修種種諸智業
　具十自在觀世間　　以此而升善慧地
　以微妙智觀眾生　　心行業惑等稠林
　為欲化其令趣道　　演說諸佛勝義藏
　次第修行具眾善　　乃至九地集福慧
　常求諸佛最上法　　得佛智水灌其頂
　獲得無數諸三昧　　亦善了知其作業
　最后三昧名受職　　住廣大境恒不動
　菩薩得此三昧時　　大寶蓮華忽然現
　身量稱彼于中坐　　佛子圍繞同觀察
　放大光明百千億　　滅除一切眾生苦
　復于頂上放光明　　普入十方諸佛會
　悉住空中作光網　　供養佛已從足入
　即時諸佛悉了知　　今此佛子登職位
　十方菩薩來觀察　　受職大士舒光照
　諸佛眉間亦放光　　普照而來從頂入
　十方世界咸震動　　一切地獄苦消滅
　是時諸佛與其職　　如轉輪王第一子
　若蒙諸佛與灌頂　　是則名登法云地
　智慧增長無有邊　　開悟一切諸世間
　欲界色界無色界　　法界世界眾生界
　有數無數及虛空　　如是一切咸通達
　一切化用大威力　　諸佛加持微細智
　秘密劫數毛道等　　皆能如實而觀察
　受生舍俗成正道　　轉妙法輪入涅槃
　乃至寂滅解脫法　　及所未說皆能了
　菩薩住此法云地　　具足念力持佛法
　譬如大海受龍雨　　此地受法亦復然
　十方無量諸眾生　　悉得聞持持佛法
　于一佛所所聞法　　過于彼數無有量
　以昔智愿威神力　　一念普遍十方土
　霔甘露雨滅煩惱　　是故佛說名法云
　神通示現遍十方　　超出人天世間境
　復過是數無量億　　世智思惟必迷悶
　一舉足量智功德　　乃至九地不能知
　何況一切諸眾生　　及以聲聞辟支佛
　此地菩薩供養佛　　十方國土悉周遍
　亦供現前諸圣眾　　具足莊嚴佛功德
　住于此地復為說　　三世法界無礙智
　眾生國土悉亦然　　乃至一切佛功德
　此地菩薩智光明　　能示眾生正法路
　自在天光除世暗　　此光滅暗亦如是
　住此多作三界王　　善能演說三乘法
　無量三昧一念得　　所見諸佛亦如是
　此地我今已略說　　若欲廣說不可盡
　如是諸地佛智中　　如十山王嶷然住
　初地藝業不可盡　　譬如雪山集眾藥
　二地戒聞如香山　　三如鞞陀發妙華
　焰慧道寶無有盡　　譬如仙山仁善住
　五地神通如由干　　六如馬耳具眾果
　七地大慧如尼民　　八地自在如輪圍
　九如計都集無礙　　十如須彌具眾德
　初地愿首二持戒　　三地功德四專一
　五地微妙六甚深　　七廣大慧八莊嚴
　九地思量微妙義　　出過一切世間道
　十地受持諸佛法　　如是行海無盡竭
　十行超世發心初　　持戒第二禪第三
　行凈第四成就五　　緣生第六貫穿七
　第八置在金剛幢　　第九觀察眾稠林
　第十灌頂隨王意　　如是德寶漸清凈
　十方國土碎為塵　　可于一念知其數
　毫末度空可知量　　億劫說此不可盡　

大方廣佛華嚴經卷第三十九大方廣佛華嚴經卷第四十

　　　　于闐國三藏實叉難陀奉　制譯


　　十定品第二十七之一

爾時世尊。在摩竭提國。阿蘭若法菩提場中。始成正覺。于普光明殿。入剎那際諸佛三昧。以一切智自神通力。現如來身。清凈無礙。無所依止。無有攀緣。住奢摩他最極寂靜。具大威德。無所染著。能令見者。悉得開悟。隨宜出興。不失于時。恒住一相。所謂無相。與十佛剎微塵數菩薩摩訶薩俱。靡不皆入灌頂之位。具菩薩行。等于法界無量無邊。獲諸菩薩普見三昧。大悲安隱一切眾生。神通自在。同于如來。智慧深入。演真實義。具一切智。降伏眾魔。雖入世間。心恒寂靜。住于菩薩無住解脫。其名曰。金剛慧菩薩。無等慧菩薩。義語慧菩薩。最勝慧菩薩。常舍慧菩薩。那伽慧菩薩。成就慧菩薩。調順慧菩薩。大力慧菩薩。難思慧菩薩。無礙慧菩薩。增上慧菩薩。普供慧菩薩。如理慧菩薩。善巧慧菩薩。法自在慧菩薩。法慧菩薩。寂靜慧菩薩。虛空慧菩薩。一相慧菩薩。善慧菩薩。如幻慧菩薩。廣大慧菩薩。勢力慧菩薩。世間慧菩薩。佛地慧菩薩。真實慧菩薩。尊勝慧菩薩。智光慧菩薩。無邊慧菩薩。念莊嚴菩薩。達空際菩薩。性莊嚴菩薩。甚深境菩薩。善解處非處菩薩。大光明菩薩。常光明菩薩。了佛種菩薩。心王菩薩。一行菩薩。常現神通菩薩。智慧芽菩薩。功德處菩薩。法燈菩薩。照世菩薩。持世菩薩。最安隱菩薩。最上菩薩。無上菩薩。無比菩薩。超倫菩薩。無礙行菩薩。光明焰菩薩。月光菩薩。一塵菩薩。堅固行菩薩。霔法雨菩薩。最勝幢菩薩。普莊嚴菩薩。智眼菩薩。法眼菩薩。慧云菩薩。總持王菩薩。無住愿菩薩。智藏菩薩。心王菩薩。內覺慧菩薩。住佛智菩薩。陀羅尼勇健力菩薩。持地力菩薩。妙月菩薩。須彌頂菩薩。寶頂菩薩。普光照菩薩。威德王菩薩。智慧輪菩薩。大威德菩薩。大龍相菩薩。質直行菩薩。不退轉菩薩。持法幢菩薩。無忘失菩薩。攝諸趣菩薩。不思議決定慧菩薩。游戲無邊智菩薩。無盡妙法藏菩薩。智日菩薩。法日菩薩。智藏菩薩。智澤菩薩。普見菩薩。不空見菩薩。金剛通菩薩。金剛智菩薩。金剛焰菩薩。金剛慧菩薩。普眼菩薩。佛日菩薩。持佛金剛秘密義菩薩。普眼境界智莊嚴菩薩。如是等。菩薩摩訶薩。十佛剎微塵數。往昔皆與毗盧遮那如來。同修菩薩諸善根行

爾時普眼菩薩摩訶薩。承佛神力。從座而起。偏袒右肩。右膝著地。合掌白佛言。世尊。我于如來應正等覺。欲有所問。愿垂哀許。佛言普眼。恣汝所問。當為汝說。令汝心喜。普眼菩薩言。世尊。普賢菩薩。及住普賢。所有行愿。諸菩薩眾。成就幾何三昧解脫。而于菩薩諸大三昧。或入或出。或時安住。以于菩薩不可思議廣大三昧。善入出故。能于一切三昧自在。神通變化。無有休息。佛言。善哉普眼。汝為利益去來現在諸菩薩眾。而問斯義。普眼。普賢菩薩。今現在此。已能成就不可思議自在神通。出過一切諸菩薩上。難可值遇。從于無量菩薩行生。菩薩大愿悉已清凈。所行之行皆無退轉。無量波羅蜜門。無礙陀羅尼門。無盡辯才門。皆悉已得。清凈無礙。大悲利益一切眾生。以本愿力。盡未來際。而無厭倦。汝應請彼。彼當為汝。說其三昧自在解脫

爾時會中。諸菩薩眾。聞普賢名。即時獲得不可思議。無量三昧。其心無礙。寂然不動。智慧廣大。難可測量。境界甚深。無能與等。現前悉見無數諸佛。得如來力。同如來性。去來現在。靡不明照。所有福德。不可窮盡。一切神通。皆已具足。其諸菩薩。于普賢所。心生尊重。渴仰欲見。悉于眾會。周遍觀察。而竟不睹。亦不見其所坐之座。此由如來威力所持。亦是普賢神通自在。使其然耳

爾時普眼菩薩。白佛言。世尊。普賢菩薩。今何所在。佛言普眼。普賢菩薩。今現在此道場眾會。親近我住。初無動移。是時普眼。及諸菩薩。復更觀察道場眾會。周遍求覓。白佛言。世尊。我等今者。猶未得見普賢菩薩。其身及座。佛言如是。善男子。汝等何故而不得見。善男子。普賢菩薩。住處甚深。不可說故。普賢菩薩。獲無邊智慧門。入師子奮迅定。得無上自在用。入清凈無礙際。生如來十種力。以法界藏為身。一切如來。共所護念。于一念頃。悉能證入三世諸佛。無差別智。是故汝等不能見耳

爾時普眼菩薩。聞如來說普賢菩薩清凈功德。得十千阿僧祇三昧。以三昧力。復遍觀察。渴仰欲見普賢菩薩。亦不能睹。其余一切諸菩薩眾。俱亦不見。時普眼菩薩。從三昧起。白佛言。世尊。我已入十千阿僧祇三昧。求見普賢。而竟不得。不見其身及身業。語及語業。意及意業。座及住處。悉皆不見。佛言。如是如是。善男子。當知皆以普賢菩薩。住不思議解脫之力。普眼。于汝意云何。頗有人能說幻術文字中。種種幻相所住處不。答言不也。佛言普眼。幻中幻相。尚不可說。何況普賢菩薩。秘密身境界。秘密語境界。秘密意境界。而于其中。能入能見。何以故。普賢菩薩。境界甚深。不可思議。無有量已過量。舉要言之。普賢菩薩。以金剛慧。普入法界。于一切世界。無所行。無所住。知一切眾生身。皆即非身。無去無來。得無斷盡。無差別。自在神通。無依無作。無有動轉。至于法界究竟邊際。善男子。若有得見普賢菩薩。若得承事。若得聞名。若有思惟。若有憶念。若生信解。若勤觀察。若始趣向。若正求覓。若興誓愿。相續不絕。皆獲利益。無空過者。爾時普眼。及一切菩薩眾。于普賢菩薩。心生渴仰。愿得瞻覲。作如是言。南無一切諸佛。南無普賢菩薩。如是三稱。頭頂禮敬。爾時佛告普眼菩薩及諸眾會言。諸佛子。汝等宜更禮敬普賢。殷勤求請。又應專至。觀察十方。想普賢身。現在其前。如是思惟。周遍法界。深心信解。厭離一切。誓與普賢。同一行愿。入于不二真實之法。其身普現一切世間。悉知眾生諸根差別。遍一切處。集普賢道。若能發起如是大愿。則當得見普賢菩薩。是時普眼。聞佛此語。與諸菩薩。俱時頂禮。求請得見普賢大士

爾時普賢菩薩。即以解脫神通之力。如其所應。為現色身。令彼一切諸菩薩眾。皆見普賢親近如來。于此一切菩薩眾中。坐蓮華座。亦見于余一切世界。一切佛所。從彼次第。相續而來。亦見在彼一切佛所。演說一切諸菩薩行。開示一切智智之道。闡明一切菩薩神通。分別一切菩薩威德。示現一切三世諸佛。是時。普眼菩薩。及一切菩薩眾。見此神變。其心踴躍。生大歡喜。莫不頂禮普賢菩薩。心生尊重。如見十方一切諸佛。是時以佛大威神力及諸菩薩信解之力。普賢菩薩本愿力故。自然而雨十千種云。所謂種種華云。種種鬘云。種種香云。種種末香云。種種蓋云。種種衣云。種種嚴具云。種種珍寶云。種種燒香云。種種繒彩云。不可說世界。六種震動。奏天音樂。其聲遠聞不可說世界。放大光明。其光普照不可說世界。令三惡趣。悉得除滅。嚴凈不可說世界。令不可說菩薩。入普賢行。不可說菩薩。成普賢行。不可說菩薩。于普賢行愿。悉得圓滿。成阿耨多羅三藐三菩提

爾時普眼菩薩。白佛言。世尊。普賢菩薩。是住大威德者。住無等者。住無過者。住不退者。住平等者。住不壞者。住一切差別法者。住一切無差別法者。住一切眾生善巧心所住者。住一切法自在解脫三昧者。佛言。如是如是。普眼。如汝所說。普賢菩薩。有阿僧祇清凈功德。所謂無等莊嚴功德。無量寶功德。不思議海功德。無量相功德。無邊云功德。無邊際不可稱贊功德。無盡法功德。不可說功德。一切佛功德。稱揚贊嘆不可盡功德

爾時如來。告普賢菩薩言。普賢。汝應為普眼及此會中。諸菩薩眾。說十三昧。令得善入。成滿普賢所有行愿。諸菩薩摩訶薩。說此十大三昧故。令過去菩薩。已得出離。現在菩薩。今得出離。未來菩薩。當得出離。何者為十。一者普光大三昧。二者妙光大三昧。三者次第遍往諸佛國土大三昧。四者清凈深心行大三昧。五者知過去莊嚴藏大三昧。六者智光明藏大三昧。七者了知一切世界佛莊嚴大三昧。八者眾生差別身大三昧。九者法界自在大三昧。十者無礙輪大三昧。此十大三昧。諸大菩薩。乃能善入。去來現在。一切諸佛。已說。當說。現說。若諸菩薩。愛樂尊重。修習不懈。則得成就。如是之人。則名為佛。則名如來。亦則名為得十力人。亦名導師。亦名大導師。亦名一切智。亦名一切見。亦名住無礙。亦名達諸境。亦名一切法自在。此菩薩。普入一切世界。而于世界無所著。普入一切眾生界。而于眾生。無所取。普入一切身。而于身無所礙。普入一切法界。而知法界無有邊。親近三世一切佛。明見一切諸佛法。巧說一切文字。了達一切假名。成就一切菩薩清凈道。安住一切菩薩差別行。于一念中。普得一切三世智。普知一切三世法。普說一切諸佛教。普轉一切不退輪。于去來現在一一世。普證一切菩提道。于此一一菩提中。普了一切佛所說。此是諸菩薩法相門。是諸菩薩智覺門。是一切種智無勝幢門。是普賢菩薩諸行愿門。是猛利神通誓愿門。是一切總持辯才門。是三世諸法差別門。是一切諸佛示現門。是以薩婆若安立一切眾生門。是以佛神力嚴凈一切世界門。若菩薩。入此三昧。得法界力。無有窮盡。得虛空行。無有障礙。得法王位。無量自在。譬如世間。灌頂受職。得無邊智。一切通達。得廣大力。十種圓滿。成無諍心。入寂滅際。大悲無畏。猶如師子。為智慧丈夫。然正法明燈。一切功德。嘆不可盡。聲聞獨覺。莫能思議。得法界智。住無動際。而能隨俗。種種開演。住于無相。善入法相。得自性清凈藏。生如來清凈家。善開種種差別法門。而以智慧。了無所有。善知于時。常行法施。開悟一切。名為智者。普攝眾生。悉令清凈。以方便智。示成佛道。而常修行菩薩之行。無有斷盡。入一切智方便境界。示現種種廣大神通。是故普賢。汝今應當分別。廣說一切菩薩十大三昧。今此眾會。咸皆愿聞。爾時普賢菩薩。承如來旨。觀普眼等諸菩薩眾。而告之言。佛子。云何為菩薩摩訶薩。普光明三昧。佛子。此菩薩摩訶薩有十種無盡法。何者為十。所謂諸佛出現智無盡。眾生變化智無盡。世界如影智無盡。深入法界智無盡。善攝菩薩智無盡。菩薩不退智無盡。善觀一切法義智無盡。善持心力智無盡。住廣大菩提心智無盡。住一切佛法一切智愿力智無盡。佛子。是名菩薩摩訶薩十種無盡法。佛子。此菩薩摩訶薩。發十種無邊心。何等為十。所謂發度脫一切眾生無邊心。發承事一切諸佛無邊心。發供養一切諸佛無邊心。發普見一切諸佛無邊心。發受持一切佛法。不忘失無邊心。發示現一切佛。無量神變無邊心。發為得佛力故。不舍一切菩提行無邊心。發普入一切智。微細境界。說一切佛法無邊心。發普入佛不思議廣大境界無邊心。發于佛辯才。起深志樂。領受諸佛法無邊心。發示現種種自在身。入一切如來道場眾會無邊心。是為十。佛子。此菩薩摩訶薩。有十種入三昧差別智。何者為十。所謂東方入定西方起。西方入定東方起。南方入定北方起。北方入定南方起。東北方入定。西南方起。西南方入定。東北方起。西北方入定。東南方起。東南方入定。西北方起。下方入定上方起。上方入定下方起。是為十。佛子。此菩薩摩訶薩。有十種入大三昧善巧智。何者為十。佛子。菩薩摩訶薩。以三千大千世界。為一蓮華。現身遍此蓮華之上。結跏趺坐。身中復現三千大千世界。其中有百億四天下。一一四天下。現百億身。一一身入百億百億三千大千世界于彼世界一一四天下。現百億百億菩薩修行。一一菩薩修行。生百億百億決定解。一一決定解。令百億百億根性圓滿。一一根性。成百億百億菩薩法不退業。然所現身。非一非多。入定出定。無所錯亂。佛子。如羅睺阿修羅王。本身長七百由旬。化形長十六萬八千由旬。于大海中。出其半身。與須彌山。而正齊等。佛子。彼阿修羅王。雖化其身。長十六萬八千由旬。然亦不壞本身之相。諸蘊界處。悉皆如本。心不錯亂。不于變化身。而作他想。于其本身。生非己想。本受生身。恒受諸樂。化身常現種種自在神通威力。佛子。阿修羅王。有貪恚癡。具足憍慢。尚能如是變現其身。何況菩薩摩訶薩。能深了達心法如幻。一切世間。皆悉如夢。一切諸佛。出興于世。皆如影像。一切世界。猶如變化。言語音聲。悉皆如響。見如實法。以如實法。而為其身。知一切法。本性清凈。了知身心。無有實體。其身普住。無量境界。以佛智慧。廣大光明。凈修一切菩提之行。佛子。菩薩摩訶薩。住此三昧。超過世間。遠離世間。無能惑亂。無能映奪。佛子。譬如比丘。觀察內身。住不凈觀。審見其身。皆是不凈。菩薩摩訶薩。亦復如是。住此三昧。觀察法身。見諸世間普入其身。于中明見一切世間。及世間法。于諸世間及世間法。皆無所著。佛子。是名菩薩摩訶薩。第一普光明大三昧善巧智

佛子。云何為菩薩摩訶薩。妙光明三昧。佛子。此菩薩摩訶薩。能入三千大千世界微塵數三千大千世界。于一一世界。現三千大千世界微塵數身。一一身。放三千大千世界微塵數光。一一光。現三千大千世界微塵數色。一一色。照三千大千世界微塵數世界。一一世界中。調伏三千大千世界微塵數眾生。是諸世界。種種不同。菩薩悉知。所謂世界雜染。世界清凈。世界所因。世界建立。世界同住。世界光色。世界來往。如是一切。菩薩悉知。菩薩悉入是諸世界。亦悉來入菩薩之身。然諸世界。無有雜亂。種種諸法。亦不壞滅。佛子。譬如日出。繞須彌山。照七寶山。其七寶山。及寶山間。皆有光影。分明顯現。其寶山上。所有日影。莫不顯現山間影中。其七山間。所有日影。亦悉顯現山上影中。如是展轉。更相影現。或說日影出七寶山。或說日影出七山間。或說日影入七寶山。或說日影入七山間。但此日影。更相照現。無有邊際。體性非有。亦復非無。不住于山。不離于山。不住于水。亦不離水。佛子。菩薩摩訶薩。亦復如是。住此妙光廣大三昧。不壞世界安立之相。不滅世間諸法自性。不住世界內。不住世界外。于諸世界。無所分別。亦不壞于世界之相。觀一切法。一相無相。亦不壞于諸法自性。住真如性。恒不舍離。佛子。譬如幻師。善知幻術。住四衢道。作諸幻事。于一日中。一須臾頃。或現一日。或現一夜。或復現作七日七夜。半月一月。一年百年。隨其所欲。皆能示現城邑聚落。泉流河海。日月云雨。宮殿屋宅。如是一切。靡不具足。不以示現經年歲故。壞其根本。一日一時。不以本時。極短促故。壞其所現。日月年歲。幻相明現。本日不滅。菩薩摩訶薩。亦復如是。入此妙光廣大三昧。現阿僧祇世界。入一世界。其阿僧祇世界。一一皆有地水火風。大海諸山。城邑聚落。園林屋宅。天宮龍宮。夜叉宮。乾闥婆宮。阿修羅宮。迦樓羅宮。緊那羅宮。摩睺羅伽宮。種種莊嚴。皆悉具足。欲界色界無色界。小千世界。大千世界。業行果報。死此生彼。一切世間。所有時節。須臾晝夜。半月一月。一歲百歲。成劫壞劫。雜染國土。清凈國土。廣大國土。狹小國土。于中諸佛。出興于世。佛剎清凈。菩薩眾會。周匝圍繞。神通自在。教化眾生。其諸國土。所在方處。無量人眾。悉皆充滿。殊形異趣。種種眾生。無量無邊。不可思議。去來現在。清凈業力。出生無量上妙珍寶。如是等事。咸悉示現。入一世界。菩薩于此。普皆明見。普入普觀。普思普了。以無盡智。皆如實知。不以彼世界多故壞此一世界。不以此世界一故。壞彼多世界。何以故。菩薩知一切法皆無我故。是名入無命法。無作法者。菩薩于一切世間。勤修行無諍法故。是名住無我法者。菩薩如實。見一切身。皆從緣起故。是名住無眾生法者。菩薩知一切生滅法皆從因生故。是名住無補伽羅法者。菩薩知諸法本性平等故。是名住無意生無摩納婆法者。菩薩知一切法。本性寂靜故。是名住寂靜法者。菩薩知一切法一相故。是名住無分別法者。菩薩知法界無有種種差別法故。是名住不思議法者。菩薩勤修一切方便。善調伏眾生故。是名住大悲法者。佛子。菩薩如是。能以阿僧祇世界。入一世界。知無數眾生種種差別。見無數菩薩。各各發趣。觀無數諸佛。處處出興。彼諸如來。所演說法。其諸菩薩。悉能領受。亦見自身于中修行。然不舍此處而見在彼。亦不舍彼處而見在此。彼身此身。無有差別。入法界故。常勤觀察。無有休息。不舍智慧。無退轉故。如有幻師隨于一處。作諸幻術。不以幻地故壞于本地。不以幻日故壞于本日。菩薩摩訶薩。亦復如是。于無國土。現有國土。于有國土。現無國土。于有眾生。現無眾生。于無眾生。現有眾生。無色現色。色現無色。初不亂后。后不亂初。菩薩了知一切世法。悉亦如是。同于幻化。知法幻故。知智幻。知智幻故。知業幻。知智幻業幻已。起于幻智。觀一切業。如世幻者。不于處外。而現其幻。亦不于幻外。而有其處。菩薩摩訶薩。亦復如是。不于虛空外入世間。亦不于世間外入虛空。何以故。虛空世間。無差別故。住于世間。亦住虛空。菩薩摩訶薩。于虛空中。能見能修。一切世間。種種差別。妙莊嚴業。于一念頃。悉能了知無數世界。若成若壞。亦知諸劫。相續次第。能于一念。現無數劫。亦不令其一念廣大。菩薩摩訶薩。得不思議解脫幻智。到于彼岸。住于幻際。入世幻數。思惟諸法。悉皆如幻。不違幻世。盡于幻智。了知三世。與幻無別。決定通達。心無邊際。如諸如來住如幻智。其心平等。菩薩摩訶薩。亦復如是。知諸世間皆悉如幻。于一切處。皆無所著。無有我所。如彼幻師作諸幻事。雖不與彼幻事同住。而于幻事。亦無迷惑。菩薩摩訶薩。亦復如是。知一切法。到于彼岸。心不計我。能入于法。亦不于法。而有錯亂。是為菩薩摩訶薩。第二妙光明大三昧善巧智

大方廣佛華嚴經卷第四十大方廣佛華嚴經卷第四十一

　　　　于闐國三藏實叉難陀奉　制譯


　　十定品第二十七之二

佛子。云何為菩薩摩訶薩。次第遍往諸佛國土。神通三昧。佛子。此菩薩摩訶薩。過于東方無數世界。復過爾所世界。微塵數世界。于彼諸世界中。入此三昧。或剎那入。或須臾入。或相續入。或日初分時入。或日中分時入。或日后分時入。或夜初分時入。或夜中分時入。或夜后分時入。或一日入。或五日入。或半月入。或一月入。或一年入。或百年入。或千年入。或百千年入。或億年入。或百千億年入。或百千那由他億年入。或一劫入。或百劫入。或百千劫入。或百千那由他億劫入。或無數劫入。或無量劫入。或無邊劫入。或無等劫入。或不可數劫入。或不可稱劫入。或不可思劫入。或不可量劫入。或不可說劫入。或不可說不可說劫入。若久若近。若法若時。種種不同。菩薩于彼。不生分別。心無染著。不作二。不作不二。不作普。不作別。雖離此分別。而以神通方便。從三昧起。于一切法。不忘不失。至于究竟。譬如日天子。周行照曜。晝夜不住。日出名晝。日沒名夜。晝亦不生。夜亦不滅。菩薩摩訶薩。于無數世界。入神通三昧。入三昧已。明見爾所無數世界。亦復如是。佛子。是為菩薩摩訶薩第三次第遍往諸佛國土神通大三昧善巧智。佛子。云何為菩薩摩訶薩。清凈深心行三昧。佛子。此菩薩摩訶薩。知諸佛身。數等眾生。見無量佛。過阿僧祇世界微塵數。于彼一一諸如來所。以一切種種妙香。而作供養。以一切種種妙華。而作供養。以一切種種蓋大如阿僧祇佛剎。而作供養。以超過一切世界一切上妙莊嚴具。而作供養。散一切種種寶而作供養。以一切種種莊嚴具莊嚴經行處。而作供養。以一切無數上妙摩尼寶藏。而作供養。以佛神力所流出過諸天上味飲食。而作供養。一切佛剎種種上妙諸供養具。能以神力。普皆攝取。而作供養。于彼一一諸如來所。恭敬尊重。頭頂禮敬。舉身布地。請問佛法。贊佛平等。稱揚諸佛廣大功德。入于諸佛所入大悲。得佛平等無礙之力。于一念頃。一切佛所。勤求妙法。然于諸佛。出興于世。入般涅槃。如是之相。皆無所得。如散動心。了別所緣。心起不知何所緣起。心滅不知何所緣滅。此菩薩摩訶薩。亦復如是。終不分別如來出世。及涅槃相。佛子。如日中陽焰。不從云生。不從池生。不處于陸。不住于水。非有非無。非善非惡。非清非濁。不堪飲漱。不可穢污。非有體非無體。非有味非無味。以因緣故。而現水相。為識所了。遠望似水。而興水想。近之則無。水想自滅。此菩薩摩訶薩。亦復如是。不得如來。出興于世。及涅槃相。諸佛有相。及以無相。皆是想心之所分別。佛子。此三昧。名為清凈深心行。菩薩摩訶薩。于此三昧。入已而起。起已不失。譬如有人。從睡得寤。憶所夢事。覺時雖無。夢中境界。而能憶念。心不忘失。菩薩摩訶薩。亦復如是。入于三昧。見佛聞法。從定而起。憶持不忘。而以此法。開曉一切道場眾會。莊嚴一切諸佛國土。無量義趣。悉得明達。一切法門。皆亦清凈。然大智炬。長諸佛種。無畏具足。辯才不竭。開示演說甚深法藏。是為菩薩摩訶薩第四清凈深心行大三昧善巧智佛子。云何為菩薩摩訶薩。知過去莊嚴藏三昧。佛子。此菩薩摩訶薩。能知過去諸佛出現。所謂劫次第中。諸剎次第。剎次第中。諸劫次第。劫次第中。諸佛出現次第。佛出現次第中。說法次第。說法次第中。諸心樂次第。心樂次第中。諸根次第。根次第中。調伏次第。調伏次第中。諸佛壽命次第。壽命次第中。知億那由他年歲數量次第。佛子。此菩薩摩訶薩。得如是無邊次第智故。則知過去諸佛。則知過去諸剎。則知過去諸法門。則知過去諸劫。則知過去諸法。則知過去諸心。則知過去諸解。則知過去諸眾生。則知過去諸煩惱。則知過去諸儀式。則知過去諸清凈。佛子。此三昧。名過去清凈藏。于一念中。能入百劫。能入千劫。能入百千劫。能入百千億那由他劫。能入無數劫。能入無量劫。能入無邊劫。能入無等劫。能入不可數劫。能入不可稱劫。能入不可思劫。能入不可量劫。能入不可說劫。能入不可說不可說劫。佛子。彼菩薩摩訶薩。入此三昧。不滅現在。不緣過去。佛子。彼菩薩摩訶薩。從此三昧起。于如來所。受十種不可思議灌頂法。亦得。亦清凈。亦成就。亦入亦證。亦滿亦持。平等了知。三輪清凈。何等為十。一者辯不違義。二者說法無盡。三者訓辭無失。四者樂說不斷。五者心無恐畏。六者語必誠實。七者眾生所依。八者救脫三界。九者善根最勝。十者調御妙法。佛子。此是十種灌頂法。若菩薩入此三昧。從三昧起。無間則得如歌羅邏入胎藏時。于一念間。識則托生。菩薩摩訶薩。亦復如是。從此定起。于如來所。一念則得此十種法。佛子。是名菩薩摩訶薩第五知過去莊嚴藏大三昧善巧智

佛子。云何為菩薩摩訶薩。智光明藏三昧。佛子。彼菩薩摩訶薩。住此三昧。能知未來一切世界。一切劫中所有諸佛。若已說。若未說。若已授記。若未授記。種種名號。各各不同。所謂無數名。無量名。無邊名。無等名。不可數名。不可稱名。不可思名。不可量名。不可說名。當出現于世。當利益眾生。當作法王。當興佛事。當說福利。當贊善義。當說白分義。當凈治諸惡。當安住功德。當開示第一義諦。當入灌頂位。當成一切智。彼諸如來修圓滿行。發圓滿愿。入圓滿智。有圓滿眾。備圓滿莊嚴。集圓滿功德。悟圓滿法。得圓滿果。具圓滿相。成圓滿覺。彼諸如來。名姓種族。方便善巧。神通變化。成熟眾生。入般涅槃。如是一切皆悉了知。此菩薩。于一念中。能入一劫。百劫千劫。百千劫。百千億那由他劫。入閻浮提微塵數劫。入四天下微塵數劫。入小千世界微塵數劫。入中千世界微塵數劫。入大千世界微塵數劫。入佛剎微塵數劫。入百千佛剎微塵數劫。入百千億那由他佛剎微塵數劫。入無數佛剎微塵數劫。入無量佛剎微塵數劫。入無邊佛剎微塵數劫。入無等佛剎微塵數劫。入不可數佛剎微塵數劫。入不可稱佛剎微塵數劫。入不可思佛剎微塵數劫。入不可量佛剎微塵數劫。入不可說佛剎微塵數劫。入不可說不可說佛剎微塵數劫。如是未來一切世界。所有劫數。能以智慧。皆悉了知。以了知故。其心復入十種持門。何者為十。所謂入佛持故。得不可說佛剎微塵數諸佛護念。入法持故。得十種陀羅尼光明無盡辯才。入行持故。出生圓滿殊勝諸愿。入力持故。無能映蔽無能摧伏。入智持故。所行佛法無有障礙。入大悲持故。轉于不退清凈法輪。入差別善巧句持故。轉一切文字輪凈一切法門地。入師子受生法持故。開法關鑰出欲淤泥。入智力持故。修菩薩行常不休息。入善友力持故。令無邊眾生普得清凈。入無住力持故。入不可說不可說廣大劫。入法力持故。以無礙方便智。知一切法自性清凈。佛子。菩薩摩訶薩。住此三昧已。善巧住不可說不可說劫。善巧住不可說不可說剎。善巧知不可說不可說種種眾生。善巧知不可說不可說眾生異相。善巧知不可說不可說同異業報。善巧知不可說不可說精進諸根習氣相續差別諸行。善巧知不可說不可說無量染凈種種思惟。善巧知不可說不可說法種種義無量文字演說言辭。善巧知不可說不可說種種佛出現種族時節現相說法施為佛事入般涅槃。善巧知不可說不可說無邊智慧門。善巧知不可說不可說一切神通無量變現。佛子。譬如日出。世間所有。村營城邑。宮殿屋宅。山澤鳥獸。樹林華果。如是一切種種諸物。有目之人。悉得明見。佛子。日光平等。無有分別。而能令目見種種相。此大三昧。亦復如是。體性平等。無有分別。能令菩薩知不可說不可說百千億那由他差別之相。佛子。此菩薩摩訶薩。如是了知時。令諸眾生。得十種不空。何等為十。一者見不空。令諸眾生。生善根故。二者聞不空。令諸眾生。得成熟故。三者同住不空。令諸眾生。心調伏故。四者發起不空。令諸眾生。如言而作。通達一切諸法義故。五者行不空。令無邊世界。皆清凈故。六者親近不空。于不可說不可說佛剎諸如來所。斷不可說不可說眾生疑故。七者愿不空。隨所念眾生。令作勝供養。成就諸愿故。八者善巧法不空。皆令得住無礙解脫。清凈智故。九者雨法雨不空。于不可說不可說諸根眾生中。方便開示一切智行。令住佛道故。十者出現不空。現無邊相令一切眾生。皆蒙照故。佛子。菩薩摩訶薩。住此三昧。得十種不空時。諸天王眾。皆來頂禮諸龍王眾。興大香云。諸夜叉王。頂禮其足。阿修羅王。恭敬供養。迦樓羅王。前后圍繞。諸梵天王。悉來勸請。緊那羅王。摩睺羅伽王。咸共稱贊。乾闥婆王。常來親近。諸人王眾。承事供養。佛子。是為菩薩摩訶薩第六智光明藏大三昧善巧智

佛子。云何為菩薩摩訶薩了知一切世界佛莊嚴三昧。佛子。此三昧。何故名了知一切世界佛莊嚴。佛子。菩薩摩訶薩。住此三昧。能次第入東方世界。能次第入南方世界。西方北方。四維上下。所有世界。悉亦如是。能次第入。皆見諸佛出興于世。亦見彼佛一切神力亦見諸佛所有游戲。亦見諸佛廣大威德。亦見諸佛最勝自在。亦見諸佛大師子吼。亦見諸佛所修諸行。亦見諸佛種種莊嚴。亦見諸佛神足變化。亦見諸佛眾會云集。眾會清凈。眾會廣大。眾會一相。眾會多相。眾會處所。眾會居止。眾會成熟。眾會調伏。眾會威德。如是一切悉皆明見。亦見眾會其量大小。等閻浮提。亦見眾會等四天下。亦見眾會等小千界。亦見眾會等中千界。亦見眾會量等三千大千世界。亦見眾會充滿百千億那由他佛剎亦見眾會充滿阿僧祇佛剎。亦見眾會充滿百佛剎微塵數佛剎。亦見眾會充滿千佛剎微塵數佛剎。亦見眾會充滿百千億那由他佛剎微塵數佛剎。亦見眾會充滿無數佛剎微塵數佛剎。亦見眾會充滿無量佛剎微塵數佛剎。亦見眾會充滿無邊佛剎微塵數佛剎。亦見眾會充滿無等佛剎微塵數佛剎。亦見眾會充滿不可數佛剎微塵數佛剎。亦見眾會充滿不可稱佛剎微塵數佛剎。亦見眾會充滿不可思佛剎微塵數佛剎。亦見眾會充滿不可量佛剎微塵數佛剎。亦見眾會充滿不可說佛剎微塵數佛剎。亦見眾會充滿不可說不可說佛剎微塵數佛剎。亦見諸佛于彼眾會道場中。示現種種相。種種時。種種國土。種種變化。種種神通。種種莊嚴。種種自在。種種形量。種種事業。菩薩摩訶薩。亦見自身往彼眾會。亦自見身在彼說法。亦自見身受持佛語。亦自見身善知緣起。亦自見身住在虛空。亦自見身住于法身。亦自見身不生染著。亦自見身不住分別。亦自見身無有疲倦。亦自見身普入諸智。亦自見身普知諸義。亦自見身普入諸地。亦自見身普入諸趣。亦自見身普知方便。亦自見身普住佛前。亦自見身普入諸力。亦自見身普入真如。亦自見身普入無諍。亦自見身普入諸法。如是見時。不分別國土。不分別眾生。不分別佛。不分別法。不執著身。不執著身業。不執著心。不執著意。譬如諸法。不分別自性。不分別音聲。而自性不舍。名字不滅。菩薩摩訶薩。亦復如是。不舍于行。隨世所作。而于此二。無所執著。佛子。菩薩摩訶薩。見佛無量光色。無量形相。圓滿成就。平等清凈。一一現前。分明證了。或見佛身種種光明。或見佛身圓光一尋。或見佛身如盛日色。或見佛身微妙光色。或見佛身作清凈色。或見佛身作黃金色。或見佛身作金剛色或見佛身作紺青色。或見佛身作無邊色。或見佛身作大青摩尼寶色。或見佛身其量七肘。或見佛身其量八肘。或見佛身其量九肘。或見佛身其量十肘。或見佛身二十肘量。或見佛身三十肘量。如是乃至一百肘量。一千肘量。或見佛身一俱盧舍量。或見佛身半由旬量。或見佛身一由旬量。或見佛身十由旬量。或見佛身百由旬量。或見佛身千由旬量。或見佛身百千由旬量。或見佛身閻浮提量。或見佛身四天下量。或見佛身小千界量。或見佛身中千界量。或見佛身大千界量。或見佛身百大千世界量。或見佛身千大千世界量。或見佛身百千大千世界量。或見佛身百千億那由他大千世界量。或見佛身無數大千世界量。或見佛身無量大千世界量。或見佛身無邊大千世界量。或見佛身無等大千世界量。或見佛身不可數大千世界量。或見佛身不可稱大千世界量。或見佛身不可思大千世界量。或見佛身不可量大千世界量。或見佛身不可說大千世界量。或見佛身不可說不可說大千世界量。佛子。菩薩如是。見諸如來無量色相。無量形狀。無量示現。無量光明。無量光明網。其光分量。等于法界。于法界中。無所不照。普令發起無上智慧。又見佛身無有染著。無有障礙。上妙清凈。佛子。菩薩如是。見于佛身。而如來身。不增不減。譬如虛空。于蟲所食芥子孔中。亦不減小。于無數世界中。亦不增廣。其諸佛身。亦復如是。見大之時。亦無所增。見小之時。亦無所減。佛子。譬如月輪。閻浮提人。見其形小。而亦不減。月中住者。見其形大。而亦不增。菩薩摩訶薩。亦復如是。住此三昧。隨其心樂。見諸佛身種種化相。言辭演法。受持不忘。而如來身。不增不減。佛子。譬如眾生命終之后。將受生時。不離于心。所見清凈。菩薩摩訶薩。亦復如是。不離于此甚深三昧。所見清凈。佛子。菩薩摩訶薩。住此三昧。成就十種速疾法。何者為十。所謂速增諸行。圓滿大愿。速以法光。照耀世間。速以方便。轉于法輪。度脫眾生。速隨眾生業。示現諸佛清凈國土。速以平等智。趣入十力。速與一切如來同住。速以大慈力。摧破魔軍。速斷眾生疑。令生歡喜。速隨勝解。示現神變。速以種種妙法言辭。凈諸世間。佛子。此菩薩摩訶薩。復得十種法印。印一切法。何等為十。一者同去來今。一切諸佛平等善根。二者同諸如來得無邊際智慧法身。三者同諸如來住不二法。四者同諸如來觀察三世無量境界。皆悉平等。五者同諸如來。得了達法界無礙境界。六者同諸如來。成就十力。所行無礙。七者同諸如來。永絕二行。住無諍法。八者同諸如來。教化眾生。恒不止息。九者同諸如來。于智善巧。義善巧中。能善觀察。十者同諸如來。與一切佛平等無二。佛子。若菩薩摩訶薩。成就此了知一切世界佛莊嚴大三昧善巧方便門。是無師者。不由他教。自入一切佛法故。是丈夫者。能開悟一切眾生故。是清凈者。知心性本凈故。是第一者。能度脫一切世間故。是安慰者。能開曉一切眾生故。是安住者。未住佛種性者。令得住故。是真實知者。入一切智門故。是無異想者。所言無二故。是住法藏者。誓愿了知一切佛法故。是能雨法雨者。隨眾生心樂。悉令充足故。佛子。譬如帝釋于頂髻中。置摩尼寶。以寶力故。威光轉盛。其釋天王。初獲此寶。則得十法。出過一切三十三天。何等為十。一者色相。二者形體。三者示現。四者眷屬。五者資具。六者音聲。七者神通。八者自在。九者慧解。十者智用。如是十種。悉過一切三十三天。菩薩摩訶薩。亦復如是。初始獲得此三昧時。則得十種廣大智藏。何等為十。一者照耀一切佛剎智。二者知一切眾生受生智。三者普作三世變化智。四者普入一切佛身智。五者通達一切佛法智。六者普攝一切凈法智。七者普令一切眾生入法身智。八者現見一切法普眼清凈智。九者一切自在到于彼岸智。十者安住一切廣大法普盡無余智。佛子。菩薩摩訶薩。住此三昧。復得十種最清凈威德身。何等為十。一者為照耀不可說不可說世界故。放不可說不可說光明輪。二者為令世界咸清凈故。放不可說不可說無量色相光明輪。三者為調伏眾生故。放不可說不可說光明輪。四者為親近一切諸佛故。化作不可說不可說身。五者為承事供養一切諸佛故。雨不可說不可說種種殊妙香華云。六者為承事供養一切佛。及調伏一切眾生故。于一一毛孔中。化作不可說不可說種種音樂。七者為成熟眾生故。現不可說不可說種種無量。自在神變。八者為于十方種種名號。一切佛所。請問法故。一步超過不可說不可說世界。九者為令一切眾生見聞之者。皆不空故。現不可說不可說種種無量。清凈色相身。無能見頂。十者為與眾生。開示無量秘密法故。發不可說不可說音聲語言。佛子。菩薩摩訶薩。得此十種最清凈威德身已。能令眾生得十種圓滿。何等為十。一者能令眾生。得見于佛。二者能令眾生。深信于佛。三者能令眾生。聽聞于法。四者能令眾生。知有佛世界。五者能令眾生。見佛神變。六者能令眾生。念所集業。七者能令眾生。定心圓滿。八者能令眾生。入佛清凈。九者能令眾生。發菩提心。十者能令眾生。圓滿佛智。佛子。菩薩摩訶薩。令眾生。得十種圓滿已。復為眾生。作十種佛事。何等為十。所謂以音聲作佛事。為成熟眾生故。以色形作佛事。為調伏眾生故。以憶念作佛事。為清凈眾生故。以震動世界作佛事。為令眾生。離惡趣故。以方便覺悟作佛事。為令眾生。不失念故。以夢中現相作佛事。為令眾生。恒正念故。以放大光明作佛事。為普攝取諸眾生故。以修菩薩行作佛事。為令眾生。住勝愿故。以成正等覺作佛事。為令眾生。知幻法故。以轉妙法輪作佛事。為眾說法。不失時故。以現住壽命作佛事。為調伏一切眾生故。以示般涅槃作佛事。知諸眾生。起疲厭故。佛子。是為菩薩摩訶薩第七了知一切世界佛莊嚴大三昧善巧智

大方廣佛華嚴經卷第四十一大方廣佛華嚴經卷第四十二

　　　　于闐國三藏實叉難陀奉　制譯


　　十定品第二十七之三

佛子。云何為菩薩摩訶薩。一切眾生差別身三昧。佛子。菩薩摩訶薩。住此三昧。得十種無所著。何者為十。所謂于一切剎無所著。于一切方無所著。于一切劫無所著。于一切眾無所著。于一切法無所著。于一切菩薩無所著。于一切菩薩。愿無所著。于一切三昧無所著。于一切佛無所著。于一切地無所著。是為十。佛子。菩薩摩訶薩。于此三昧。云何入。云何起。佛子。菩薩摩訶薩。于此三昧。內身入外身起。外身入內身起。同身入異身起。異身入同身起。人身入夜叉身起。夜叉身入龍身起。龍身入阿修羅身起。阿修羅身入天身起。天身入梵王身起。梵王身入欲界身起。天中入地獄起。地獄入人間起。人間入余趣起。千身入一身起。一身入千身起。那由他身入一身起。一身入那由他身起。閻浮提眾生眾中入。西瞿陀尼眾生眾中起。西瞿陀尼眾生眾中入。北拘盧眾生眾中起。北拘盧眾生眾中入。東毗提訶眾生眾中起。東毗提訶眾生眾中入。三天下眾生眾中起。三天下眾生眾中入。四天下眾生眾中起。四天下眾生眾中入。一切海差別眾生眾中起。一切海差別眾生眾中入。一切海神眾中起。一切海神眾中入。一切海水大中起。一切海水大中入。一切海地大中起。一切海地大中入。一切海火大中起。一切海火大中入。一切海風大中起。一切海風大中入。一切四大種中起。一切四大種中入。無生法中起。無生法中入。妙高山中起。妙高山中入。七寶山中起。七寶山中入。一切地種種稼穡樹林黑山中起。一切地種種稼穡樹林黑山中入。一切妙香華寶莊嚴中起。一切妙香華寶莊嚴中入。一切四天下下方上方一切眾生受生中起。一切四天下下方上方一切眾生受生中入。小千世界眾生眾中起。小千世界眾生眾中入。中千世界眾生眾中起。中千世界眾生眾中入。大千世界眾生眾中起。大千世界眾生眾中入。百千億那由他三千大千世界眾生眾中起。百千億那由他三千大千世界眾生眾中入。無數世界眾生眾中起。無數世界眾生眾中入。無量世界眾生眾中起。無量世界眾生眾中入。無邊佛剎眾生眾中起。無邊佛剎眾生眾中入。無等佛剎眾生眾中起。無等佛剎眾生眾中入。不可數世界眾生眾中起。不可數世界眾生眾中入。不可稱世界眾生眾中起。不可稱世界眾生眾中入。不可思世界眾生眾中起。不可思世界眾生眾中入。不可量世界眾生眾中起。不可量世界眾生眾中入。不可說世界眾生眾中起。不可說世界眾生眾中入。不可說不可說世界眾生眾中起。不可說不可說世界眾生眾中入。雜染眾生眾中起。雜染眾生眾中入。清凈眾生眾中起。清凈眾生眾中入。雜染眾生眾中起。眼處入耳處起。耳處入眼處起。鼻處入舌處起。舌處入鼻處起。身處入意處起。意處入身處起。自處入他處起。他處入自處起。一微塵中入。無數世界微塵中起。無數世界微塵中入。一微塵中起。聲聞入獨覺起。獨覺入聲聞起。自身入佛身起。佛身入自身起。一念入億劫起。億劫入一念起。同念入別時起。別時入同念起。前際入后際起。后際入前際起。前際入中際起。中際入前際起。三世入剎那起。剎那入三世起。真如入言說起。言說入真如起。佛子。譬如有人。為鬼所持。其身戰動。不能自安。鬼不現身。令他身然。菩薩摩訶薩。住此三昧。亦復如是。自身入定他身起。他身入定自身起。佛子。譬如死尸以咒力故。而能起行。隨所作事。皆得成就。尸之與咒。雖各差別。而能和合。成就彼事。菩薩摩訶薩。住此三昧。亦復如是。同境入定異境起。異境入定同境起。佛子。譬如比丘得心自在。或以一身作多身。或以多身作一身。非一身沒多身生。非多身沒一身生。菩薩摩訶薩。住此三昧。亦復如是。一身入定多身起。多身入定一身起。佛子。譬如大地其味一種。所生苗稼。種種味別。地雖無差別。然味有殊異。菩薩摩訶薩。住此三昧。亦復如是。無所分別。然有一種入定多種起。多種入定一種起。佛子。菩薩摩訶薩。住此三昧。得十種稱贊法之所稱贊。何者為十。所謂入真如故。名為如來。覺一切法故。名之為佛。為一切世間所稱贊故。名為法師。知一切法故。名一切智。為一切世間所歸依故。名所依處。了達一切法方便故。名為導師。引一切眾生。入薩婆若道故。名大導師。為一切世間燈故。名為光明。心志圓滿。義利成就。所作皆辨。住無礙智。分別了知一切諸法故。名為十力自在。通達一切法輪故。名一切見者。是為十。佛子。菩薩摩訶薩。住此三昧。復得十種光明照耀。何者為十。所謂得一切諸佛光明。與彼平等故。得一切世界光明。普能嚴凈故。得一切眾生光明。悉往調伏故。得無量無畏光明。法界為場演說故。得無差別光明。知一切法。無種種性故。得方便光明。于一切法離欲際。而證入故。得真實光明。于一切法離欲際。心平等故。得遍一切世間神變光明。蒙佛所加。恒不息故。得善思惟光明。到一切佛自在岸故。得一切法真如光明。于一毛孔中。善說一切故。是為十。佛子。菩薩摩訶薩。住此三昧。復得十種無所作。何者為十。所謂身業無所作。語業無所作。意業無所作。神通無所作。了法無性無所作。知業不壞無所作。無差別智無所作。無生起智無所作。知法無滅無所作。隨順于文不壞于義無所作。是為十。佛子。菩薩摩訶薩。住此三昧。無量境界。種種差別。所謂一入多起。多入一起。同入異起。異入同起。細入粗起。粗入細起。大入小起。小入大起。順入逆起。逆入順起。無身入有身起。有身入無身起。無相入有相起。有相入無相起。起中入入中起。如是皆是此之三昧自在境界。佛子。譬如幻師。持咒得成。能現種種差別形相。咒與幻別。而能作幻。咒唯是聲。而能幻作。眼識所知。種種諸色。耳識所知。種種諸聲。鼻識所知。種種諸香。舌識所知。種種諸味。身識所知。種種諸觸。意識所知。種種境界。菩薩摩訶薩。住此三昧。亦復如是。同中入定異中起。異中入定同中起。佛子。譬如三十三天。共阿修羅。斗戰之時。諸天得勝。修羅退衄。阿修羅王。其身長大。七百由旬。四兵圍繞。無數千萬。以幻術力。將諸軍眾。同時走入藕絲孔中。菩薩摩訶薩。亦復如是。已善成就諸幻智地。幻智即是菩薩。菩薩即是幻智。是故能于無差別法中入定。差別法中起。差別法中入定。無差別法中起。佛子。譬如農夫田中下種。種子在下。果生于上。菩薩摩訶薩。住此三昧。亦復如是。一中入定多中起。多中入定一中起。佛子。譬如男女。赤白和合。或有眾生。于中受生。爾時名為歌羅邏位。從此次第。住母胎中。滿足十月。善業力故。一切肢分。皆得成就。諸根不缺。心意明了。其歌羅邏。與彼六根。體狀各別。以業力故。而能令彼次第成就。受同異類。種種果報。菩薩摩訶薩。亦復如是。從一切智歌羅邏位。信解愿力。漸次增長。其心廣大。任運自在。無中入定有中起。有中入定無中起。佛子。譬如龍宮依地而立。不依虛空。龍依宮住。亦不在空。而能興云。遍滿空中有人仰視。所見宮殿。當知皆是乾闥婆城。非是龍宮。佛子。龍雖處下。而云布上。菩薩摩訶薩。住此三昧。亦復如是。于無相入有相起。于有相入無相起。佛子。譬如妙光大梵天王所住之宮。名一切世間最勝清凈藏。此大宮中。普見三千大千世界諸四天下。天宮龍宮。夜叉宮。乾闥婆宮。阿修羅宮。迦樓羅宮。緊那羅宮。摩睺羅伽宮。人間住處。及三惡道。須彌山等。種種諸山。大海江河。陂澤泉源。城邑聚落。樹林眾寶。如是一切種種莊嚴。盡大輪圍。所有邊際。乃至空中。微細游塵。莫不皆于梵宮顯現。如于明鏡。見其面像。菩薩摩訶薩。住此一切眾生差別身大三昧。知種種剎。見種種佛。度種種眾。證種種法。成種種行。滿種種解。入種種三昧。起種種神通。得種種智慧。住種種剎那際。佛子。此菩薩摩訶薩。到十種神通彼岸。何者為十。所謂到諸佛盡虛空遍法界神通彼岸。到菩薩究竟無差別自在神通彼岸。到能發起菩薩廣大行愿。入如來門佛事神通彼岸。到能震動一切世界一切境界悉令清凈神通彼岸。到能自在知一切眾生不思議業果皆如幻化神通彼岸。到能自在知諸三昧粗細入出差別相神通彼岸。到能勇猛入如來境界而于其中發生大愿神通彼岸。到能化作佛化轉法輪調伏眾生令生佛種令入佛乘速得成就神通彼岸。到能了知不可說一切秘密文句而轉法輪令百千億那由他不可說不可說法門皆得清凈神通彼岸。到不假晝夜年月劫數一念悉能三世示現神通彼岸。是為十。佛子。是名菩薩摩訶薩第八一切眾生差別身大三昧善巧智

佛子。云何為菩薩摩訶薩。法界自在三昧。佛子。此菩薩摩訶薩。于自眼處乃至意處。入三昧。名法界自在。菩薩于自身一一毛孔中。入此三昧。自然能知諸世間。知諸世間法。知諸世界。知億那由他世界。知阿僧祇世界。知不可說佛剎微塵數世界。見一切世界中。有佛出興。菩薩眾會。悉皆充滿。光明清凈。淳善無雜。廣大莊嚴。種種眾寶。以為嚴飾。菩薩于彼。或一劫百劫。千劫億劫。百千億那由他劫。無數劫無量劫。無邊劫無等劫。不可數劫不可稱劫。不可思劫不可量劫。不可說劫。不可說不可說劫。不可說不可說佛剎微塵數劫。修菩薩行。常不休息。又于如是無量劫中。住此三昧。亦入亦起。亦成就世界。亦調伏眾生。亦遍了法界。亦普知三世。亦演說諸法。亦現大神通種種方便。無著無礙。以于法界。得自在故。善分別眼。善分別耳。善分別鼻。善分別舌。善分別身。善分別意。如是種種。差別不同。悉善分別。盡其邊際。菩薩如是。善知見已。能生起十千億。陀羅尼法光明。成就十千億清凈行。獲得十千億諸根。圓滿十千億神通。能入十千億三昧。成就十千億神力。長養十千億諸力。圓滿十千億深心。運動十千億力持。示現十千億神變。具足十千億菩薩無礙。圓滿十千億菩薩助道。積集十千億菩薩藏。照明十千億菩薩方便。演說十千億諸義。成就十千億諸愿。出生十千億回向。凈治十千億菩薩正位。明了十千億法門。開示十千億演說。修治十千億菩薩清凈。佛子。菩薩摩訶薩。復有無數功德。無量功德。無邊功德。無等功德。不可數功德。不可稱功德。不可思功德。不可量功德。不可說功德。無盡功德。佛子。此菩薩。于如是功德。皆已辨具。皆已積集。皆已莊嚴。皆已清凈。皆已瑩徹。皆已攝受。皆能出生。皆可稱嘆。皆得堅固。皆已成就。佛子。菩薩摩訶薩。住此三昧。為東方十千阿僧祇佛剎微塵數名號諸佛之所攝受。一一名號。復有十千阿僧祇佛剎微塵數佛。各各差別。如東方。南西北方。四維上下。亦復如是。彼諸佛。悉現其前。為現諸佛清凈剎。為說諸佛無量身。為說諸佛難思眼。為說諸佛無量耳。為說諸佛清凈鼻。為說諸佛清凈舌。為說諸佛無住心。為說如來無上神通。令修如來無上菩提。令得如來清凈音聲。開示如來不退法輪。顯示如來無邊眾會。令入如來無邊秘密。贊嘆如來一切善根。令入如來平等之法。宣說如來三世種性。示現如來無量色相。闡揚如來護念之法。演暢如來微妙法音。辯明一切諸佛世界。宣揚一切諸佛三昧。示現諸佛眾會次第。護持諸佛不思議法。說一切法。猶如幻化。明諸法性。無有動轉。開示一切無上法輪。贊美如來無量功德。令入一切諸三昧云。令知其心。如幻如化。無邊無盡。佛子。菩薩摩訶薩。住此法界自在三昧時。彼十方各十千阿僧祇佛剎微塵數名號如來。一一名中。各有十千阿僧祇佛剎微塵數佛。同時護念。令此菩薩。得無邊身。令此菩薩。得無礙心。令此菩薩。于一切法。得無忘念。令此菩薩。于一切法。得決定慧。令此菩薩。轉更聰敏。于一切法。皆能領受。令此菩薩。于一切法。悉能明了。令此菩薩。諸根猛利。于神通法。悉得善巧。令此菩薩。境界無礙。周行法界。恒不休息。令此菩薩。得無礙智。畢竟清凈。令此菩薩。以神通力。一切世界。示現成佛。佛子。菩薩摩訶薩。住此三昧。得十種海。何者為十。所謂得諸佛海。咸睹見故。得眾生海。悉調伏故。得諸法海。能以智慧。悉了知故。得諸剎海。以無性無作神通。皆往詣故。得功德海。一切修行。悉圓滿故。得神通海。能廣示現。令開悟故。得諸根海。種種不同。悉善知故。得諸心海。知一切眾生。種種差別。無量心故。得諸行海。能以愿力。悉圓滿故。得諸愿海。悉使成就。永清凈故。佛子。菩薩摩訶薩。得如是十種海已。復得十種殊勝。何等為十。一者于一切眾生中。最為第一。二者于一切諸天中。最為殊特。三者于一切梵王中。最極自在。四者于諸世間。無所染著。五者一切世間。無能映蔽。六者一切諸魔。不能惑亂。七者普入諸趣。無所掛礙。八者處處受生。知不堅固。九者一切佛法。皆得自在。十者一切神通。悉能示現。佛子。菩薩摩訶薩。得如是十種殊勝已。復得十種力。于眾生界。修習諸行。何等為十。一謂勇健力。調伏世間故。二謂精進力。恒不退轉故。三謂無著力。離諸垢染故。四謂寂靜力。于一切法。無諍論故。五謂逆順力。于一切法。心自在故。六謂法性力。于諸義中。得自在故。七謂無礙力。智慧廣大故。八謂無畏力。能說諸法故。九謂辯才力。能持諸法故。十謂開示力。智慧無邊故。佛子。此十種力。是廣大力。最勝力。無能摧伏力。無量力。善集力。不動力。堅固力。智慧力。成就力。勝定力。清凈力。極清凈力。法身力。法光明力。法燈力。法門力。無能壞力。極勇猛力。大丈夫力。善丈夫修習力。成正覺力。過去積集善根力。安住無量善根力。住如來力。力心思惟力。增長菩薩歡喜力。出生菩薩凈信力。增長菩薩勇猛力。菩提心所生力。菩薩清凈深心力。菩薩殊勝深心力。菩薩善根熏習力。究竟諸法力。無障礙身力。入方便善巧法門力。清凈妙法力。安住大勢一切世間。不能傾動力。一切眾生無能映蔽力。佛子。此菩薩摩訶薩。于如是無量功德法。能生能成就。能圓滿能照明。能具足能遍具足。能廣大能堅固。能增長能凈治。能遍凈治。此菩薩功德邊際。智慧邊際。修行邊際。法門邊際。自在邊際。苦行邊際。成就邊際。清凈邊際。出離邊際。法自在邊際。無能說者。此菩薩。所獲得。所成就。所趣入。所現前。所有境界。所有觀察。所有證入。所有清凈。所有了知。所有建立。一切法門。于不可說劫。無能說盡。佛子。菩薩摩訶薩。住此三昧。能了知無數無量無邊無等不可數不可稱不可思不可量不可說不可說不可說一切三昧。彼一一三昧。所有境界。無量廣大。于境界中。若入若起。若住。所有相狀。所有示現。所有行處。所有等流。所有自性。所有除滅。所有出離。如是一切靡不明見。佛子。譬如無熱惱大龍王宮。流出四河。無濁無雜。無有垢穢。光色清凈。猶如虛空。其池四面。各有一口。一一口中。流出一河。于象口中。出恒伽河。師子口中。出私陀河。于牛口中。出信度河。于馬口中。出縛芻河。其四大河流出之時。恒伽河口。流出銀沙。私陀河口。出金剛沙。信度河口。流出金沙。縛芻河口。出琉璃沙。恒伽河口。作白銀色。私陀河口。作金剛色。信度河口。作黃金色。縛芻河口。作琉璃色一一河口。廣一由旬。其四大河既流出已。各共圍繞大池七匝。隨其方面。四向分流澒涌奔馳。入于大海。其河旋繞。一一之間。有天寶所成。優缽羅華。波頭摩華。拘物頭華。芬陀利華。奇香發越。妙色清凈。種種華葉。種種臺蕊。悉是眾寶。自然映徹。咸放光明。互相照現。其無熱池。周圍廣大。五十由旬眾寶妙沙。遍布其底。種種摩尼。以為嚴飾。無量妙寶。莊嚴其岸。栴檀妙香。普散其中。優缽羅華。波頭摩華。拘物頭華。芬陀利華。及余寶華。皆悉遍滿。微風吹動。香氣遠徹。華林寶樹。周匝圍繞。日光出時。普皆照明。池河內外。一切眾物。接影連輝。成光明網。如是眾物。若遠若近。若高若下。若廣若狹。若粗若細。乃至極小。一沙一塵。悉是妙寶。光明鑒徹。靡不于中日輪影現。亦復展轉。更相現影。如是眾影。不增不減。非合非散。皆如本質。而得明見。佛子。如無熱大池。于四口中。流出四河入于大海。菩薩摩訶薩。亦復如是。從四辯才。流出諸行。究竟入于一切智海。如恒伽大河。從銀色象口。流出銀沙。菩薩摩訶薩。亦復如是。以義辯才。說一切如來所說一切義門。出生一切清凈白法。究竟入于無礙智海。如私陀大河。從金剛色師子口。流出金剛沙。菩薩摩訶薩。亦復如是。以法辯才。為一切眾生。說佛金剛句。引出金剛智。究竟入于無礙智海。如信度大河。從金色牛口。流出金沙。菩薩摩訶薩。亦復如是。以訓辭辯。說隨順世間緣起方便。開悟眾生。令皆歡喜。調伏成熟。究竟入于緣起方便海。如縛芻大河。于琉璃色馬口。流出琉璃沙。菩薩摩訶薩。亦復如是。以無盡辯。雨百千億那由他不可說法。令其聞者。皆得潤洽。究竟入于諸佛法海。如四大河。隨順圍繞無熱池已四方入海。菩薩摩訶薩。亦復如是。成就隨順身業隨順語業。隨順意業。成就智為前導身業。智為前導語業。智為前導意業。四方流注。究竟入于一切智海。佛子。何者名為菩薩四方。佛子。所謂見一切佛。而得開悟。聞一切法。受持不忘。圓滿一切波羅蜜行。大悲說法。滿足眾生如四大河圍繞大池。于其中間。優缽羅華。波頭摩華。拘物頭華。芬陀利華。皆悉遍滿。菩薩摩訶薩。亦復如是。于菩提心中間。不舍眾生說法調伏悉令圓滿無量三昧。見佛國土。莊嚴清凈。如無熱大池寶樹圍繞。菩薩摩訶薩亦復如是。現佛國土莊嚴圍繞。令諸眾生。趣向菩提。如無熱大池。其中縱廣。五十由旬。清凈無濁。菩薩摩訶薩。亦復如是。菩提之心。其量無邊。善根充滿。清凈無濁。如無熱大池。以無量寶。莊嚴其岸。散栴檀香遍滿其中。菩薩摩訶薩。亦復如是。以百千億十種智寶。嚴菩提心大愿之岸。普散一切眾善妙香。如無熱大池。底布金沙。種種摩尼。間錯莊嚴。菩薩摩訶薩。亦復如是。微妙智慧。周遍觀察。不可思議菩薩解脫。種種法寶。間錯莊嚴。得一切法無礙光明。住于一切諸佛所住。入于一切甚深方便。如阿那婆達多龍王。永離龍中所有熱惱。菩薩摩訶薩。亦復如是。永離一切世間憂惱。雖現受生。而無染著。如四大河。潤澤一切。閻浮提地。既潤澤已。入于大海。菩薩摩訶薩。亦復如是。以四智河。潤澤天人沙門婆羅門。令其普入阿耨多羅三藐三菩提智慧大海。以十種力。而為莊嚴。何者為四。一者愿智河。救護調伏一切眾生。常不休息。二者波羅蜜智河。修菩提行。饒益眾生。去來今世。相續無盡。究竟入于諸佛智海。三者菩薩三昧智河。無數三昧。以為莊嚴。見一切佛。入諸佛海。四者大悲智河。大慈自在。普救眾生。方便攝取。無有休息。修行秘密功德之門。究竟入于十力大海。如四大河從無熱池。既流出已。究竟無盡。入于大海。菩薩摩訶薩。亦復如是。以大愿力。修菩薩行。自在知見。無有窮盡。究竟入于一切智海。如四大河入于大海。無能為礙令不入者。菩薩摩訶薩。亦復如是。常勤修習普賢行愿。成就一切智慧光明。住于一切佛菩提法。入如來智。無有障礙。如四大河。奔流入海。經于累劫。亦無疲厭。菩薩摩訶薩。亦復如是。以普賢行愿。盡未來劫。修菩薩行。入如來海。不生疲厭。佛子。如日光出時。無熱池中。金沙銀沙。金剛沙琉璃沙。及余一切種種寶物。皆有日影于中顯現。其金沙等。一切寶物。亦各展轉。而現其影。互相鑒徹。無所妨礙。菩薩摩訶薩。亦復如是。住此三昧。于自身一一毛孔中。悉見不可說不可說佛剎微塵數諸佛如來。亦見彼佛所有國土。道場眾會。一一佛所。聽法受持。信解供養。各經不可說不可說億那由他劫。而不想念。時節長短。其諸眾會。亦無迫隘。何以故。以微妙心。入無邊法界故。入無等差別業果故。入不思議三昧境界故。入不思議思惟境界故。入一切佛自在境界故。得一切佛所護念故。得一切佛大神變故。得諸如來。難得難知。十種力故。入普賢菩薩行。圓滿境界故。得一切佛無勞倦神通力故。佛子。菩薩摩訶薩。雖能于定。一念入出。而亦不廢長時在定。亦無所著。雖于境界。無所依住。而亦不舍一切所緣。雖善入剎那際。而為利益一切眾生。現佛神通。無有厭足。雖等入法界。而不得其邊。雖無所住。無有處所。而恒趣入一切智道。以變化力。普入無量眾生眾中。具足莊嚴一切世界。雖離世間。顛倒分別。超過一切分別之地。亦不舍于種種諸相。雖能具足方便善巧而究竟清凈。雖不分別菩薩諸地。而皆已善入。佛子。譬如虛空。雖能容受一切諸物。而離有無。菩薩摩訶薩。亦復如是。雖普入一切世間。而離世間想。雖勤度一切眾生。而離眾生想。雖深知一切法。而離諸法想。雖樂見一切佛。而離諸佛想。雖善入種種三昧。而知一切法。自性皆如。無所染著。雖以無邊辯才。演無盡法句。而心恒住離文字法。雖樂觀察無言說法。而恒示現清凈音聲。雖住一切離言法際。而恒示現種種色相。雖教化眾生。而知一切法。畢竟性空。雖勤修大悲。度脫眾生。而知眾生界無盡無散。雖了達法界。常住不變。而以三輪。調伏眾生。恒不休息。雖常安住如來所住。而智慧清凈。心無怖畏。分別演說種種諸法。轉于法輪。常不休息。佛子。是為菩薩摩訶薩第九法界自在大三昧善巧智

大方廣佛華嚴經卷第四十二大方廣佛華嚴經卷第四十三

　　　　于闐國三藏實叉難陀奉　制譯


　　十定品第二十七之四

佛子。云何為菩薩摩訶薩。無礙輪三昧。佛子。菩薩摩訶薩。入此三昧時。住無礙身業。無礙語業。無礙意業。住無礙佛國土。得無礙成就眾生智。獲無礙調伏眾生智。放無礙光明。現無礙光明網。示無礙廣大變化。轉無礙清凈法輪。得菩薩無礙自在。普入諸佛力。普住諸佛智。作佛所作。凈佛所凈。現佛神通。令佛歡喜。行如來行。住如來道。常得親近無量諸佛。作諸佛事。紹諸佛種。佛子。菩薩摩訶薩。住此三昧已。觀一切智。總觀一切智。別觀一切智。隨順一切智。顯示一切智。攀緣一切智。見一切智。總見一切智。別見一切智。于普賢菩薩。廣大愿。廣大心。廣大行。廣大所趣。廣大所入。廣大光明。廣大出現。廣大護念。廣大變化。廣大道。不斷不退。無休無替。無倦無舍。無散無亂。常增進。恒相續。何以故。此菩薩摩訶薩。于諸法中。成就大愿。發行大乘。入于佛法大方便海。以勝愿力。于諸菩薩所行之行。智慧明照。皆得善巧。具足菩薩神通變化。善能護念一切眾生。如去來今一切諸佛之所護念。于諸眾生。恒起大悲。成就如來不變異法。佛子。譬如有人。以摩尼寶。置色衣中。其摩尼寶。雖同衣色。不舍自性。菩薩摩訶薩。亦復如是。成就智慧。以為心寶。觀一切智。普皆明現。然不舍于菩薩諸行。何以故。菩薩摩訶薩。發大誓愿。利益一切眾生。度脫一切眾生。承事一切諸佛。嚴凈一切世界。安慰眾生。深入法海。為凈眾生界。現大自在。給施眾生。普照世間。入于無邊幻化法門。不退不轉。無疲無厭。佛子。譬如虛空持眾世界。若成若住。無厭無倦。無羸無朽。無散無壞。無變無異。無有差別。不舍自性。何以故。虛空自性。法應爾故。菩薩摩訶薩。亦復如是。立無量大愿。度一切眾生。心無厭倦。佛子。譬如涅槃去來現在。無量眾生。于中滅度。終無厭倦。何以故。一切諸法。本性清凈。是謂涅槃。云何于中。而有厭倦。菩薩摩訶薩。亦復如是。為欲度脫一切眾生。皆令出離。而現于世。云何而起疲厭之心。佛子。如薩婆若。能令過去未來現在一切菩薩。于諸佛家。已現當生。乃至令成無上菩提。終不疲厭。何以故。一切智與法界。無二故。于一切法。無所著故。菩薩摩訶薩。亦復如是。其心平等。住一切智。云何而有疲厭之心。佛子。此菩薩摩訶薩。有一蓮華。其華廣大。盡十方際。以不可說葉。不可說寶。不可說香。而為莊嚴。其不可說寶。復各示現種種眾寶。清凈妙好。極善安住。其華常放眾色光明。普照十方一切世界。無所障礙。真金為網。彌覆其上。寶鐸徐搖。出微妙音。其音演暢一切智法。此大蓮華。具足如來清凈莊嚴。一切善根之所生起。吉祥為表。神力所現。有十千阿僧祇清凈功德。菩薩妙道之所成就。一切智心之所流出。十方佛影。于中顯現。世間瞻仰。猶如佛塔。眾生見者。無不禮敬。從能了幻。正法所生。一切世間。不可為諭。菩薩摩訶薩。于此華上。結跏趺坐。其身大小。與華相稱。一切諸佛。神力所加。令菩薩身一一毛孔。各出百萬億那由他不可說佛剎微塵數光明。一一光明。現百萬億那由他不可說佛剎微塵數摩尼寶。其寶皆名普光明藏。種種色相。以為莊嚴。無量功德之所成就。眾寶及華。以為羅網。彌覆其上。散百千億那由他殊勝妙香。無量色相。種種莊嚴。復現不思議寶莊嚴蓋。以覆其上。一一摩尼寶。悉現百萬億那由他不可說佛剎微塵數樓閣。一一樓閣。現百萬億那由他不可說佛剎微塵數蓮華藏師子之座。一一師子座。現百萬億那由他不可說佛剎微塵數光明。一一光明。現百萬億那由他不可說佛剎微塵數色相。一一色相。現百萬億那由他不可說佛剎微塵數光明輪。一一光明輪。現百萬億那由他不可說佛剎微塵數毗盧遮那摩尼寶華。一一華。現百萬億那由他不可說佛剎微塵數臺。一一臺。現百萬億那由他不可說佛剎微塵數佛。一一佛。現百萬億那由他不可說佛剎微塵數神變。一一神變。凈百萬億那由他不可說佛剎微塵數眾生眾。一一眾生眾中。現百萬億那由他不可說佛剎微塵數諸佛自在。一一自在。雨百萬億那由他不可說佛剎微塵數佛法。一一佛法。有百萬億那由他不可說佛剎微塵數修多羅。一一修多羅。說百萬億那由他不可說佛剎微塵數法門。一一法門。有百萬億那由他不可說佛剎微塵數金剛智。所入法輪。差別言辭。各別演說。一一法輪。成熟百萬億那由他不可說佛剎微塵數眾生界。一一眾生界。有百萬億那由他不可說佛剎微塵數眾生。于佛法中。而得調伏。佛子。菩薩摩訶薩。住此三昧。示現如是神通境界。無量變化。悉知如幻。而不染著。安住無邊不可說法。自性清凈。法界實相。如來種性。無礙際中。無去無來。非先非后。甚深無底。現量所得。以智自入。不由他悟。心不迷亂。亦無分別。為去來今一切諸佛之所稱贊。從諸佛力之所流出。入于一切諸佛境界。體性如實。凈眼現證。慧眼普見。成就佛眼。為世明燈。行于智眼。所知境界。廣能開示微妙法門。成菩提心。趣勝丈夫。于諸境界。無有障礙。入智種性。出生諸智。離世生法。而現受生。神通變化。方便調伏。如是一切。無非善巧。功德解欲。悉皆清凈。最極微妙。具足圓滿。智慧廣大。猶如虛空。善能觀察。眾圣境界。信行愿力。堅固不動。功德無盡。世所稱嘆。于一切佛所觀之藏。大菩提處。一切智海。集眾妙寶。為大智者。猶如蓮華。自性清凈。眾生見者。皆生歡喜。咸得利益。智光普照。見無量佛。凈一切法。所行寂靜。于諸佛法。究竟無礙。恒以方便。住佛菩提。功德行中。而得出生。具菩薩智。為菩薩首。一切諸佛。共所護念。得佛威神。成佛法身。念力難思。于境一緣。而無所緣。其行廣大。無相無礙。等于法界無量無邊。所證菩提。猶如虛空無有邊際。無所縛著。于諸世間。普作饒益。一切智海。善根所流。悉能通達。無量境界。已善成就清凈施法。住菩薩心。凈菩薩種。能隨順生諸佛菩提。于諸佛法。皆得善巧。具微妙行。成堅固力。一切諸佛。自在威神。眾生難聞。菩薩悉知入不二門。住無相法。雖復永舍一切諸相。而能廣說種種諸法。隨諸眾生。心樂欲解。悉使調伏。咸令歡喜。法界為身。無有分別。智慧境界。不可窮盡。志常勇猛。心恒平等。見一切佛。功德邊際。了一切劫。差別次第。開示一切法。安住一切剎。嚴凈一切諸佛國土。顯現一切正法光明。演去來今一切佛法。示諸菩薩所住之處。為世明燈。生諸善根。永離世間。常生佛所。得佛智慧。明了第一。一切諸佛。皆共攝受。已入未來諸佛之數。從諸善友。而得出生。所有志求。皆無不果。具大威德。住增上意。隨所聽聞。咸能善說。亦為開示聞法善根。住實際輪。于一切法。心無障礙。不舍諸行。離諸分別。于一切法。心無動念。得智慧明。滅諸癡闇。悉能明照一切佛法。不壞諸有。而生其中。了知一切諸有境界。從本已來。無有動作。身語意業。皆悉無邊。雖隨世俗。演說種種。無量文字。而恒不壞離文字法。深入佛海。知一切法。但有假名。于諸境界。無系無著。了一切法。空無所有。所修諸行。從法界生。猶如虛空無相無形。深入法界。隨順演說于一境門。生一切智。觀十力地。以智修學。智為橋梁。至薩婆若。以智慧眼。見法無礙。善入諸地。知種種義。一一法門。悉得明了。所有大愿。靡不成就。佛子。菩薩摩訶薩。以此開示一切如來。無差別性。此是無礙方便之門。此能出生菩薩眾會。此法唯是三昧境界。此能勇進。入薩婆若。此能開顯諸三昧門。此能無礙。普入諸剎。此能調伏一切眾生。此能住于無眾生際。此能開示一切佛法。此于境界。皆無所得。雖一切時演說開示。而恒遠離妄想分別。雖知諸法皆無所作。而能示現一切作業。雖知諸佛無有二相。而能顯示一切諸佛。雖知無色。而演說諸色。雖知無受。而演說諸受。雖知無想。而演說諸想。雖知無行。而演說諸行。雖知無識。而演說諸識。恒以法輪。開示一切。雖知法無生。而常轉法輪。雖知法無差別。而說諸差別門。雖知諸法無有生滅。而說一切生滅之相。雖知諸法無粗無細。而說諸法粗細之相。雖知諸法無上中下。而能宣說最上之法。雖知諸法不可言說。而能演說清凈言辭。雖知諸法無內無外。而說一切內外諸法。雖知諸法不可了知。而說種種智慧觀察。雖知諸法無有真實。而說出離真實之道。雖知諸法畢竟無盡。而能演說盡諸有漏。雖知諸法無違無諍。然亦不無自他差別。雖知諸法畢竟無師。而常尊敬一切師長。雖知諸法不由他悟。而常尊敬諸善知識。雖知法無轉。而轉法輪。雖知法無起。而示諸因緣。雖知諸法無有前際。而廣說過去。雖知諸法無有后際。而廣說未來。雖知諸法無有中際。而廣說現在。雖知諸法無有作者。而說諸作業。雖知諸法無有因緣。而說諸集因。雖知諸法無有等比。而說平等不平等道。雖知諸法無有言說。而決定說三世之法。雖知諸法無有所依。而說依善法而得出離。雖知法無身。而廣說法身。雖知三世諸佛無邊。而能演說唯有一佛。雖知法無色。而現種種色。雖知法無見。而廣說諸見。雖知法無相。而說種種相。雖知諸法無有境界。而廣宣說智慧境界。雖知諸法無有差別。而說行果種種差別。雖知諸法無有出離。而說清凈諸出離行。雖知諸法本來常住。而說一切諸流轉法。雖知諸法無有照明。而恒廣說照明之法。佛子。菩薩摩訶薩。入如是大威德三昧智輪。則能證得一切佛法。則能趣入一切佛法。則能成就。則能圓滿。則能積集。則能清凈。則能安住。則能了達。與一切法自性相應。而此菩薩摩訶薩。不作是念。有若干諸菩薩。若干菩薩法。若干菩薩究竟。若干幻究竟。若干化究竟。若干神通成就。若干智成就。若干思惟。若干證入。若干趣向。若干境界。何以故。菩薩三昧。如是體性。如是無邊。如是殊勝故。此三昧種種境界。種種威力。種種深入。所謂入不可說智門。入離分別諸莊嚴。入無邊殊勝波羅蜜。入無數禪定。入百千億那由他不可說廣大智。入見無邊佛勝妙藏。入于境界不休息。入清凈信解助道法。入諸根猛利大神通。入于境界心無礙。入見一切佛平等眼。入積集普賢勝志行。入住那羅延妙智身。入說如來智慧海。入起無量種自在神變。入生一切佛無盡智門。入住一切佛現前境界。入凈普賢菩薩自在智。入開示無比普門智。入普知法界一切微細境界。入普現法界一切微細境界。入一切殊勝智光明。入一切自在邊際。入一切辯才法門際。入遍法界智慧身。入成就一切處遍行道。入善住一切差別三昧。入知一切諸佛心。佛子。此菩薩摩訶薩。住普賢行。念念入百億不可說三昧。然不見普賢菩薩三昧。及佛境界莊嚴前際。何以故。知一切法究竟無盡故。知一切佛剎無邊故。知一切眾生界不思議故。知前際無始故。知未來無窮故。知現在盡虛空遍法界無邊故。知一切諸佛境界不可思議故。知一切菩薩行無數故。知一切諸佛辯才所說境界不可說無邊故。知一切幻心所緣法無量故。佛子。如如意珠隨有所求。一切皆得。求者無盡。意皆滿足。而珠勢力。終不匱止。菩薩摩訶薩。亦復如是。入此三昧。知心如幻。出生一切諸法境界。周遍無盡。不匱不息。何以故。菩薩摩訶薩。成就普賢無礙行智。觀察無量廣大幻境。猶如影像。無增減故。佛子。譬如凡夫。各別生心。已生現生。及以當生。無有邊際。無斷無盡。其心流轉。相續不絕不可思議。菩薩摩訶薩。亦復如是。入此普幻門三昧。無有邊際。不可測量。何以故。了達普賢菩薩普幻門無量法故。佛子。譬如難陀跋難陀。摩那斯龍王。及余大龍。降雨之時。滴如車軸。無有邊際。雖如是雨。云終不盡。此是諸龍。無作境界。菩薩摩訶薩。亦復如是。住此三昧。入普賢菩薩諸三昧門。智門法門。見諸佛門。往諸方門。心自在門。加持門。神變門。神通門。幻化門。諸法如幻門。不可說不可說諸菩薩充滿門。親近不可說不可說佛剎微塵數如來正覺門。入不可說不可說廣大幻網門。知不可說不可說差別廣大佛剎門。知不可說不可說有體性無體性世界門。知不可說不可說眾生想門。知不可說不可說時差別門。知不可說不可說世界成壞門。知不可說不可說覆住仰住諸佛剎門。于一念中。皆如實知。如是入時。無有邊際。無有窮盡。不疲不厭。不斷不息。無退無失。于諸法中。不住非處。恒正思惟。不沈不舉。求一切智。常無退舍。為一切佛剎。照世明燈。轉不可說不可說法輪。以妙辯才。咨問如來。無窮盡時。示成佛道。無有邊際。調伏眾生。恒無廢舍。常勤修習普賢行愿。未曾休息。示現無量不可說不可說色相身。無有斷絕。何以故。譬如然火。隨所有緣。于爾所時。火起不息。菩薩摩訶薩。亦復如是。觀察眾生界。法界世界。猶如虛空。無有邊際。乃至能于一念之頃。往不可說不可說佛剎微塵數佛所。一一佛所。入不可說不可說一切智種種差別法。令不可說不可說眾生界。出家為道。勤修善根。究竟清凈。令不可說不可說菩薩。于普賢行愿。未決定者。而得決定。安住普賢智慧之門。以無量方便。入不可說不可說三世成住壞。廣大差別劫。于不可說不可說成住壞世間。差別境界。起于爾所大悲大愿。調伏無量一切眾生悉使無余。何以故。此菩薩摩訶薩。為欲度脫一切眾生。修普賢行。生普賢智。滿足普賢所有行愿。是故。諸菩薩。應于如是種類。如是境界。如是威德。如是廣大。如是無量。如是不思議。如是普照明。如是一切諸佛現前住。如是一切如來所護念。如是成就往昔善根。如是其心無礙不動。三昧之中。勤加修習。離諸熱惱。無有疲厭。心不退轉。立深志樂。勇猛無怯。順三昧境界。入難思智地。不依文字。不著世間。不取諸法。不起分別。不染著世事。不分別境界。于諸法智。但應安住。不應稱量。所謂親近一切智。悟解佛菩提。成就法光明。施與一切眾生善根。于魔界中。拔出眾生。令其得入佛法境界。令不舍大愿。勤觀出道。增廣凈境。成就諸度。于一切佛。深生信解。常應觀察一切法性。無時暫舍。應知自身。與諸法性。普皆平等。應當明解世間所作。示其如法。智慧方便。應常精進。無有休息。應觀自身。善根鮮少。應勤增長他諸善根。應自修行一切智道。應勤增長菩薩境界。應樂親近諸善知識。應與同行而共止住。應不分別佛。應不舍離念。應常安住平等法界。應知一切心識如幻。應知世間諸行如夢。應知諸佛愿力出現。猶如影像。應知一切諸廣大業。猶如變化。應知言語悉皆如響。應觀諸法一切如幻。應知一切生滅之法。皆如音聲。應知所往一切佛剎。皆無體性。應為請問如來佛法。不生疲倦。應為開悟一切世間。勤加教誨。而不舍離。應為調伏一切眾生。知時說法。而不休息。佛子。菩薩摩訶薩。如是修行普賢之行。如是圓滿菩薩境界。如是通達出離之道。如是受持三世佛法。如是觀察一切智門。如是思惟不變異法。如是明潔增上志樂。如是信解一切如來。如是了知佛廣大力。如是決定無所礙心。如是攝受一切眾生

佛子。菩薩摩訶薩。入普賢菩薩所住。如是大智慧三昧時。十方各有不可說不可說國土。一一國土。各有不可說不可說佛剎微塵數如來名號。一一名號。各有不可說不可說佛剎微塵數諸佛。而現其前。與如來念力。令不忘失如來境界。與一切法究竟慧。令入一切智。與知一切法種種義決定慧。令受持一切佛法趣入無礙。與無上佛菩提。令入一切智開悟法界。與菩薩究竟慧。令得一切法光明無諸黑闇。與菩薩不退智。令知時非時善巧方便調伏眾生。與無障礙菩薩辯才。令悟解無邊法演說無盡。與神通變化力。令現不可說不可說差別身無邊色相種種不同開悟眾生。與圓滿言音。令現不可說不可說差別音聲種種言辭開悟眾生。與不唐捐力。令一切眾生若得見形若得聞法皆悉成就無空過者。佛子。菩薩摩訶薩。如是滿足普賢行故。得如來力。凈出離道。滿一切智。以無礙辯才。神通變化。究竟調伏一切眾生。具佛威德。凈普賢行。住普賢道。盡未來際。為欲調伏一切眾生。轉一切佛。微妙法輪。何以故。佛子。此菩薩摩訶薩。成就如是殊勝大愿。諸菩薩行。則為一切世間法師。則為一切世間法日。則為一切世間智月。則為一切世間須彌山王。嶷然高出。堅固不動。則為一切世間。無涯智海。則為一切世間正法明燈。普照無邊。相續不斷。為一切眾生。開示無邊清凈功德。皆令安住功德善根。順一切智。大愿平等。修習普賢廣大之行。常能勸發無量眾生。住不可說不可說廣大行三昧。現大自在。佛子。此菩薩摩訶薩。獲如是智。證如是法。于如是法。審住明見。得如是神力。住如是境界。現如是神變。起如是神通。常安住大悲。常利益眾生。開示眾生。安隱正道。建立福智。大光明幢。證不思議解脫。住一切智解脫。到諸佛解脫彼岸。學不思議解脫方便門。已得成就。入法界差別門。無有錯亂。于普賢不可說不可說三昧。游戲自在。住師子奮迅智。心意無礙。其心恒住十大法藏。何者為十。所謂住憶念一切諸佛。住憶念一切佛法。住調伏一切眾生大悲。住示現不思議清凈國土智。住深入諸佛境界決定解。住去來現在一切佛平等相菩提。住無礙無著際。住一切法無相性。住去來現在一切佛平等善根。住去來現在一切如來法界無差別身語意業先導智。住觀察三世一切諸佛受生出家詣道場成正覺轉法輪般涅槃悉入剎那際。佛子。此十大法藏。廣大無量。不可數不可稱。不可思不可說。無窮盡。難忍受。一切世智。無能稱述。佛子。此菩薩摩訶薩。已到普賢諸行彼岸。證清凈法。志力廣大。開示眾生無量善根。增長菩薩一切勢力。于念念頃。滿足菩薩一切功德。成就菩薩一切諸行。得一切佛陀羅尼法。受持一切諸佛所說。雖常安住真如實際。而隨一切世俗言說。示現調伏一切眾生。何以故。菩薩摩訶薩。住此三昧。法如是故。佛子。菩薩摩訶薩。以此三昧。得一切佛廣大智。得巧說一切廣大法自在辯才。得一切世中最為殊勝清凈無畏法。得入一切三昧智。得一切菩薩善巧方便。得一切法光明門。到安慰一切世間法彼岸。知一切眾生時非時。照十方世界一切處。令一切眾生得勝智。作一切世間無上師。安住一切諸功德。開示一切眾生清凈三昧。令入最上智。何以故。菩薩摩訶薩。如是修行。則利益眾生。則增長大悲。則親近善知識。則見一切佛。則了一切法。則詣一切剎。則入一切方。則入一切世。則悟一切法平等性。則知一切佛平等性。則住一切智平等性。于此法中。作如是業。不作余業。住未足心。住不散亂心。住專一心。住勤修心。住決定心。住不變異心。如是思惟。如是作業。如是究竟。佛子。菩薩摩訶薩。無異語異作。有如語如作。何以故。譬如金剛以不可壞。而得其名。終無有時離于不壞。菩薩摩訶薩。亦復如是。以諸行法。而得其名。終無有時離諸行法。譬如真金。以有妙色。而得其名。終無有時離于妙色。菩薩摩訶薩。亦復如是。以諸善業。而得其名。終無有時離諸善業。譬如日天子。以光明輪。而得其名。終無有時離光明輪。菩薩摩訶薩。亦復如是。以智慧光。而得其名。終無有時離智慧光。譬如須彌山王。以四寶峰。處于大海。迥然高出。而得其名。終無有時舍離四峰。菩薩摩訶薩。亦復如是。以諸善根。處在于世。迥然高出。而得其名。終無有時舍離善根。譬如大地。以持一切。而得其名。終無有時舍離能持。菩薩摩訶薩。亦復如是。以度一切。而得其名。終無有時舍離大悲。譬如大海。以含眾水。而得其名。終無有時舍離于水。菩薩摩訶薩。亦復如是。以諸大愿。而得其名。終不暫舍度眾生愿。譬如軍將。以能慣習戰斗之法。而得其名。終無有時舍離此能。菩薩摩訶薩。亦復如是。以能慣習如是三昧。而得其名。乃至成就一切智智。終無有時舍離此行。如轉輪王。馭四天下。常勤守護一切眾生。令無橫死。恒受快樂。菩薩摩訶薩。亦復如是。入如是等諸大三昧。常勤化度一切眾生。乃至令其究竟清凈。譬如種子植之于地。乃至能令莖葉增長。菩薩摩訶薩。亦復如是。修普賢行。乃至能令一切眾生。善法增長。譬如大云于夏暑月。降霔大雨。乃至增長一切種子。菩薩摩訶薩。亦復如是。入如是等諸大三昧。修菩薩行。雨大法雨。乃至能令一切眾生。究竟清凈。究竟涅槃。究竟安隱。究竟彼岸。究竟歡喜。究竟斷疑。為諸眾生。究竟福田。令其施業。皆得清凈。令其皆住不退轉道。令其同得一切智智。令其皆得出離三界。令其皆得究竟之智。令其皆得諸佛如來。究竟之法。置諸眾生一切智處。何以故。菩薩摩訶薩。成就此法。智慧明了。入法界門。能凈菩薩不可思議。無量諸行。所謂能凈諸智。求一切智故。能凈眾生。使調伏故。能凈剎土。常回向故。能凈諸法。普了知故。能凈無畏。無怯弱故。能凈無礙辯。巧演說故。能凈陀羅尼。于一切法。得自在故。能凈親近行。常見一切佛興世故。佛子。菩薩摩訶薩。住此三昧。得如是等百千億那由他不可說不可說清凈功德。于如是等三昧境界。得自在故。一切諸佛所加被故。自善根力之所流故。入智慧地。大威力故。諸善知識。引導力故。摧伏一切諸魔力故。同分善根。淳凈力故。廣大誓愿。欲樂力故。所種善根。成就力故。超諸世間無盡之福。無對力故。佛子。菩薩摩訶薩。住此三昧。得十種法。同去來今一切諸佛。何者為十。所謂得諸相好。種種莊嚴。同于諸佛。能放清凈大光明網。同于諸佛神通變化。調伏眾生。同于諸佛。無邊色身。清凈圓音。同于諸佛。隨眾生業。現凈佛國。同于諸佛。一切眾生。所有語言。皆能攝持。不忘不失。同于諸佛。無盡辯才。隨眾生心。而轉法輪。令生智慧。同于諸佛。大師子吼。無所怯畏。以無量法。開悟群生。同于諸佛。于一念頃。以大神通。普入三世。同于諸佛。普能顯示一切眾生。諸佛莊嚴。諸佛威力。諸佛境界。同于諸佛

爾時普眼菩薩。白普賢菩薩言。佛子。此菩薩摩訶薩。得如是法。同諸如來。何故不名佛。何故不名十力。何故不名一切智。何故不名一切法中。得菩提者。何故不得名為普眼。何故不名一切境中無礙見者。何故不名覺一切法。何故不名與三世佛無二住者。何故不名住實際者。何故修行普賢行愿猶未休息。何故不能究竟法界舍菩薩道。爾時普賢菩薩。告普眼菩薩言。善哉佛子。如汝所言。若此菩薩摩訶薩。同一切佛。以何義故。不名為佛。乃至不能舍菩薩道。佛子。此菩薩摩訶薩。已能修習去來今世。一切菩薩種種行愿。入智境界。則名為佛。于如來所。修菩薩行。無有休息。說名菩薩。如來諸力。皆悉已入。則名十力。雖成十力。行普賢行。而無休息。說名菩薩。知一切法。而能演說。名一切智。雖能演說一切諸法。于一一法。善巧思惟。未嘗止息。說名菩薩。知一切法。無有二相。是則說名悟一切法。于二不二一切諸法差別之道。善巧觀察。展轉增勝。無有休息。說名菩薩。已能明見普眼境界。說名普眼。雖能證得普眼境界。念念增長。未曾休息。說名菩薩。于一切法悉能明照。離諸闇障。名無礙見。常勤憶念無礙見者。說名菩薩。已得諸佛智慧之眼。是則說名覺一切法。觀諸如來正覺智眼。而不放逸。說名菩薩。住佛所住。與佛無二。說名與佛無二住者。為佛攝受。修諸智慧。說名菩薩。常觀一切。世間實際。是則說名住實際者。雖常觀察諸法實際。而不證入。亦不舍離。說名菩薩。不來不去。無同無異。此等分別。悉皆永息。是則說名休息愿者。廣大修習。圓滿不退。則名未息普賢愿者。了知法界。無有邊際。一切諸法。一相無相。是則說名。究竟法界舍菩薩道。雖知法界。無有邊際。而知一切種種異相。起大悲心。度諸眾生。盡未來際。無有疲厭。是則說名普賢菩薩。佛子。譬如伊羅缽那象王。住金脅山七寶窟中。其窟周圍。悉以七寶。而為欄楯。寶多羅樹。次第行列。真金羅網。彌覆其上。象身潔白。猶如珂雪。上立金幢。金為瓔珞。寶網覆鼻。寶鈴垂下。七肢成就。六牙具足。端正充滿。見者欣樂。調良善順。心無所逆。若天帝釋。將欲游行。爾時象王。即知其意。便于寶窟。而沒其形。至忉利天。釋主之前。以神通力。種種變現。令其身有三十三頭。于一一頭。化作七牙。于一一牙。化作七池。一一池中。有七蓮華。一一華中。有七采女。一時俱奏百千天樂。是時帝釋。乘茲寶象。從難勝殿。往詣華園。芬陀利華。遍滿其中。是時帝釋。至華園已。從象而下。入于一切寶莊嚴殿。無量采女。以為侍從。歌詠妓樂。受諸快樂。爾時象王。復以神通。隱其象形。現作天身。與三十三天。及諸采女。于芬陀利華園之內。歡娛戲樂。所現身相。光明衣服。往來進止。語笑觀瞻。皆如彼天。等無有異。無能分別。此象此天。象之與天。更互相似。佛子。彼伊羅缽那象王。于金脅山七寶窟中。無所變化。至于三十三天之上。為欲供養釋提桓因。化作種種諸可樂物。受天快樂。與天無異。佛子。菩薩摩訶薩。亦復如是。修習普賢菩薩行愿。及諸三昧。以為眾寶莊嚴之具。七菩提分。為菩薩身。所放光明。以之為網。建大法幢。鳴大法鐘。大悲為窟。堅固大愿。以為其牙。智慧無畏。猶如師子。法繒系頂。開示秘密。到諸菩薩行愿彼岸。為欲安處菩提之座成一切智。得最正覺。增長普賢廣大行愿。不退不息。不斷不舍。大悲精進。盡未來際。度脫一切。苦惱眾生。不舍普賢道。現成最正覺。現不可說不可說成正覺門。現不可說不可說轉法輪門。現不可說不可說住深心門。于不可說不可說廣大國土。現涅槃變化門。于不可說不可說差別世界。而現受生。修普賢行。現不可說不可說如來。于不可說不可說廣大國土。菩提樹下。成最正覺。不可說不可說菩薩眾。親近圍繞。或于一念頃。修普賢行。而成正覺。或須臾頃。或于一時。或于一日。或于半月。或于一月。或于一年。或無數年。或于一劫。如是乃至不可說不可說劫。修普賢行。而成正覺。復于一切諸佛剎中。而為上首。親近于佛。頂禮供養。請問觀察。如幻境界。凈修菩薩無量諸行。無量諸智。種種神變。種種威德。種種智慧。種種境界。種種神通。種種自在。種種解脫。種種法明。種種教化。調伏之法。佛子。菩薩摩訶薩。本身不滅。以行愿力。于一切處。如是變現。何以故。欲以普賢自在神力。調伏一切諸眾生故。令不可說不可說眾生。得清凈故。令其永斷生死輪故。嚴凈廣大諸世界故。常見一切諸如來故。深入一切佛法流故。憶念三世諸佛種故。憶念十方一切佛法。及法身故。普修一切菩薩諸行。使圓滿故。入普賢流。自在能證一切智故。佛子。汝應觀此菩薩摩訶薩。不舍普賢行。不斷菩薩道。見一切佛。證一切智。自在受用一切智法。如伊羅缽那象王。不舍象身。往三十三天。為天所乘。受天快樂。作天游戲。承事天主。與天采女。而作歡娛。同于諸天。無有差別。佛子。菩薩摩訶薩。亦復如是。不舍普賢大乘諸行。不退諸愿。得佛自在。具一切智。證佛解脫。無障無礙。成就清凈。于諸國土。無所染著。于佛法中。無所分別。雖知諸法普皆平等。無有二相。而恒明見一切佛土。雖已等同三世諸佛。而修菩薩行。相續不斷。佛子。菩薩摩訶薩。安住如是普賢行愿。廣大之法。當知是人。心得清凈。佛子。此是菩薩摩訶薩。第十無礙輪大三昧殊勝心廣大智。佛子。此是菩薩摩訶薩。所住普賢行十大三昧輪

大方廣佛華嚴經卷第四十三大方廣佛華嚴經卷第四十四

　　　　于闐國三藏實叉難陀奉　制譯


　　十通品第二十八

爾時普賢菩薩摩訶薩。告諸菩薩言。佛子。菩薩摩訶薩。有十種通。何者為十。佛子。菩薩摩訶薩。以他心智通。知一三千大千世界眾生心差別。所謂善心不善心。廣心狹心。大心小心。順生死心。背生死心。聲聞心。獨覺心。菩薩心。聲聞行心。獨覺行心。菩薩行心。天心龍心。夜叉心乾闥婆心。阿修羅心迦樓羅心。緊那羅心摩睺羅伽心。人心非人心。地獄心畜生心。閻魔王處心。餓鬼心。諸難處眾生心。如是等。無量差別。種種眾生心。悉分別知。如一世界。如是百世界。千世界。百千世界。百千億那由他世界。乃至不可說不可說佛剎微塵數世界中。所有眾生心。悉分別知。是名菩薩摩訶薩。第一善知他心智神通

佛子。菩薩摩訶薩。以無礙清凈天眼智通。見無量不可說不可說佛剎微塵數世界中眾生。死此生彼。善趣惡趣。福相罪相。或好或丑。或垢或凈。如是品類。無量眾生。所謂天眾龍眾。夜叉眾乾闥婆眾。阿修羅眾迦樓羅眾。緊那羅眾摩睺羅伽眾。人眾非人眾。微細身眾生眾。廣大身眾生眾。小眾大眾。如是種種眾生眾中。以無礙眼。悉皆明見。隨所積集業。隨所受苦樂。隨心隨分別。隨見隨言說。隨因隨業。隨所緣。隨所起。悉皆見之。無有錯謬。是名菩薩摩訶薩。第二無礙天眼智神通佛子。菩薩摩訶薩。以宿住隨念智通。能知自身及不可說不可說佛剎微塵數世界中一切眾生。過去不可說不可說佛剎微塵數劫宿住之事。所謂某處生。如是名。如是姓。如是種族。如是飲食。如是苦樂。從無始來。于諸有中。以因以緣。展轉滋長。次第相續。輪回不絕。種種品類。種種國土。種種趣生。種種形相。種種業行。種種結使。種種心念。種種因緣。受生差別。如是等事。皆悉了知。又憶過去爾所佛剎微塵數劫。爾所佛剎微塵數世界中。有爾所佛剎微塵數諸佛。一一佛。如是名號。如是出興。如是眾會。如是父母。如是侍者。如是聲聞。如是最勝。二大弟子。于如是城邑。如是出家。復于如是菩提樹下。成最正覺。于如是處。坐如是座。演說如是若干經典。如是利益爾所眾生。于爾所時。住于壽命。施作如是若干佛事。依無余依般涅槃界。而般涅槃。般涅槃后。法住久近。如是一切悉能憶念。又憶念不可說不可說佛剎微塵數諸佛名號。一一名號。有不可說不可說佛剎微塵數佛。從初發心。起愿修行。供養諸佛。調伏眾生。眾會說法。壽命多少。神通變化。乃至入于無余涅槃。般涅槃后。法住久近。造立塔廟。種種莊嚴。令諸眾生。種植善根。皆悉能知。是名菩薩摩訶薩。第三知過去際劫宿住智神通

佛子。菩薩摩訶薩。以知盡未來際劫智通。知不可說不可說佛剎微塵數世界中所有劫。一一劫中。所有眾生。命終受生。諸有相續。業行果報。若善若不善。若出離若不出離。若決定若不決定。若邪定若正定。若善根與使俱。若善根不與使俱。若具足善根。若不具足善根。若攝取善根。若不攝取善根。若積集善根。若不積集善根。若積集罪法。若不積集罪法。如是一切。皆能了知。又知不可說不可說佛剎微塵數世界盡未來際。有不可說不可說佛剎微塵數劫。一一劫。有不可說不可說佛剎微塵數諸佛名號。一一名號。有不可說不可說佛剎微塵數諸佛如來。一一如來。從初發心。起愿立行。供養諸佛。教化眾生。眾會說法。壽命多少。神通變化。乃至入于無余涅槃。般涅槃后。法住久近。造立塔廟。種種莊嚴。令諸眾生。種植善根。如是等事。悉能了知。是名菩薩摩訶薩。第四知盡未來際劫智神通

佛子。菩薩摩訶薩。成就無礙清凈天耳。圓滿廣大聰徹離障。了達無礙。具足成就。于諸一切所有音聲。欲聞不聞。隨意自在。佛子。東方有不可說不可說佛剎微塵數佛。是諸佛所說所示。所開所演。所安立所教化。所調伏所憶念。所分別。甚深廣大。種種差別。無量方便。無量善巧。清凈之法。于彼一切皆能受持。又于其中。若義若文。若一人。若眾會。如其音辭。如其智慧。如所了達。如所示現。如所調伏。如其境界。如其所依。如其出道。于彼一切悉能記持。不忘不失。不斷不退。無迷無惑。為他演說。令得悟解。終不忘失。一文一句。如東方。南西北方。四維上下。亦復如是。是名菩薩摩訶薩。第五無礙清凈。天耳智神通佛子。菩薩摩訶薩。住無體性神通。無作神通。平等神通。廣大神通。無量神通。無依神通。隨念神通。起神通。不起神通。不退神通。不斷神通。不壞神通。增長神通。隨詣神通。此菩薩。聞極遠一切世界中諸佛名。所謂。無數世界。無量世界。乃至不可說不可說佛剎微塵數世界中諸佛名。聞其名已。即自見身。在彼佛所。彼諸世界。或仰或覆。各各形狀。各各方所。各各差別。無邊無礙。種種國土。種種時劫。無量功德。各別莊嚴。彼彼如來。于中出現。示現神變。稱揚名號。無量無數。各各不同。此菩薩。一得聞彼諸如來名。不動本處。而見其身。在彼佛所。禮拜尊重。承事供養。問菩薩法。入佛智慧。悉能了達諸佛國土。道場眾會。及所說法。至于究竟無所取著。如是。經不可說不可說佛剎微塵數劫。普至十方。而無所往。然詣佛剎。觀佛聽法請道。無有斷絕。無有廢舍。無有休息。無有疲厭。修菩薩行。成就大愿。悉令具足。曾無退轉。為令如來廣大種性。不斷絕故。是名菩薩摩訶薩。第六住無體性無動作往一切佛剎智神通

佛子。菩薩摩訶薩。以善分別一切眾生言音智通。知不可說不可說佛剎微塵數世界中眾生。種種言辭。所謂圣言辭非圣言辭。天言辭龍言辭。夜叉言辭。乾闥婆阿修羅迦樓羅緊那羅摩睺羅伽人及非人。乃至不可說不可說眾生。所有言辭。各各表示。種種差別。如是一切。皆能了知。此菩薩。隨所入世界。能知其中一切眾生。所有性欲。如其性欲。為出言辭。悉令解了。無有疑惑。如日光出現。普照眾色。令有目者。悉得明見。菩薩摩訶薩。亦復如是。以善分別一切言辭智。深入一切言辭云。所有言辭。令諸世間聰慧之者。悉得解了。是名菩薩摩訶薩。第七善分別一切言辭智神通

佛子。菩薩摩訶薩。以出生無量阿僧祇色身莊嚴智通。知一切法。遠離色相。無差別相。無種種相。無無量相。無分別相。無青黃赤白相。菩薩如是。入于法界。能現其身。作種種色。所謂無邊色無量色。清凈色莊嚴色。普遍色無比色。普照色增上色。無違逆色。具諸相色。離眾惡色。大威力色。可尊重色。無窮盡色。眾雜妙色。極端嚴色。不可量色。善守護色。能成熟色。隨化者色。無障礙色。甚明徹色。無垢濁色。極澄凈色。大勇健色。不思議方便色。不可壞色。離瑕翳色。無障闇色。善安住色。妙莊嚴色。諸相端嚴色。種種隨好色。大尊貴色。妙境界色。善磨瑩色。清凈深心色。熾然明盛色。最勝廣大色。無間斷色。無所依色。無等比色。充滿不可說佛剎色。增長色。堅固攝受色。最勝功德色。隨諸心樂色。清凈解了色。積集眾妙色。善巧決定色。無有障礙色。虛空明凈色。清凈可樂色。離諸塵垢色。不可稱量色。妙見色。普見色。隨時示現色。寂靜色。離貪色。真實福田色。能作安隱色。離諸怖畏色。離愚癡行色。智慧勇猛色。身相無礙色。游行普遍色。心無所依色。大慈所起色。大悲所現色。平等出離色。具足福德色。隨心憶念色。無邊妙寶色。寶藏光明色。眾生信樂色。一切智現前色。歡喜眼色。眾寶莊嚴第一色。無有處所色。自在示現色。種種神通色。生如來家色。過諸譬諭色。周遍法界色。眾皆往詣色。種種色。成就色。出離色。隨所化者威儀色。見無厭足色。種種明凈色。能放無數光網色。不可說光明種種差別色。不可思香光明超過三界色。不可量日輪光明照耀色。示現無比月身色。無量可愛樂華云色。出生種種蓮華鬘云莊嚴色。超過一切世間香焰普熏色。出生一切如來藏色。不可說音聲開示演暢一切法色。具足一切普賢行色。佛子。菩薩摩訶薩。深入如是無色法界。能現此等種種色身。令所化者見。令所化者念。為所化者轉法輪。隨所化者時。隨所化者相。令所化者親近。令所化者開悟。為所化者。起種種神通。為所化者。現種種自在。為所化者。施種種能事。是名菩薩摩訶薩。為度一切眾生故勤修成就第八無數色身智神通。佛子。菩薩摩訶薩。以一切法智通。知一切法。無有名字。無有種性。無來無去。非異非不異。非種種非不種種。非二非不二。無我無比。不生不滅。不動不壞。無實無虛。一相無相。非無非有。非法非非法。不隨于俗。非不隨俗。非業非非業。非報非非報。非有為非無為。非第一義。非不第一義。非道非非道。非出離非不出離。非量非無量。非世間非出世間。非從因生。非不從因生。非決定非不決定。非成就非不成就。非出非不出。非分別非不分別。非如理非不如理。此菩薩。不取世俗諦。不住第一義。不分別諸法。不建立文字。隨順寂滅性。不舍一切愿。見義知法。興布法云。降霔法雨。雖知實相。不可言說。而以方便無盡辯才。隨法隨義。次第開演。以于諸法言辭辯說。皆得善巧。大慈大悲。悉已清凈。能于一切離文字法中。出生文字。與法與義。隨順無違。為說諸法。悉從緣起。雖有言說。而無所著。演一切法。辯才無盡。分別安立。開發示導。令諸法性。具足明顯。斷眾疑網。悉得清凈。雖攝眾生。不舍真實。于不二法。而無退轉。常能演說無礙法門。以眾妙音。隨眾生心。普雨法雨。而不失時。是名菩薩摩訶薩。第九一切法智神通

佛子。菩薩摩訶薩。以一切法滅盡三昧智通。于念念中。入一切法滅盡三昧。亦不退菩薩道。不舍菩薩事。不舍大慈大悲心。修習波羅蜜。未嘗休息。觀察一切佛國土。無有厭倦。不舍度眾生愿。不斷轉法輪事。不廢教化眾生業。不舍供養諸佛行。不舍一切法自在門。不舍常見一切佛。不舍常聞一切法。知一切法平等無礙。自在成就一切佛法。所有勝愿皆得圓滿。了知一切國土差別。入佛種性。到于彼岸。能于彼彼。諸世界中。學一切法。了法無相。知一切法。皆從緣起。無有體性。然隨世俗。方便演說。雖于諸法。心無所住。然順眾生諸根欲樂。方便為說種種諸法。此菩薩。住三昧時。隨其心樂。或住一劫。或住百劫。或住千劫。或住億劫。或住百億劫。或住千億劫。或住百千億劫。或住那由他億劫。或住百那由他億劫。或住千那由他億劫。或住百千那由他億劫。或住無數劫。或住無量劫。乃至或住不可說不可說劫。菩薩入此一切法滅盡三昧。雖復經于爾所劫住。而身不離散。不羸瘦。不變異。非見非不見。不滅不壞。不疲不懈。不可盡竭。雖于有于無。悉無所作。而能成辨諸菩薩事。所謂恒不舍離一切眾生。教化調伏。未曾失時。令其增長一切佛法。于菩薩行。悉得圓滿。為欲利益一切眾生。神通變化。無有休息。譬如光影。普現一切。而于三昧。寂然不動。是為菩薩摩訶薩。入一切法滅盡三昧智神通。佛子。菩薩摩訶薩。住于如是十種神通。一切天人。不能思議。一切眾生。不能思議。一切聲聞。一切獨覺。及余一切諸菩薩眾。如是皆悉不能思議。此菩薩。身業不可思議。語業不可思議。意業不可思議。三昧自在不可思議。智慧境界不可思議。唯除諸佛。及有得此神通菩薩。余無能說此人功德稱揚贊嘆。佛子。是為菩薩摩訶薩十種神通。若菩薩摩訶薩。住此神通。悉得一切三世無礙智神通

　　大方廣佛華嚴經十忍品第二十九

爾時普賢菩薩。告諸菩薩言。佛子。菩薩摩訶薩。有十種忍。若得此忍。則得到于一切菩薩無礙忍地。一切佛法。無礙無盡。何者為十。所謂音聲忍。順忍。無生法忍。如幻忍。如焰忍。如夢忍。如響忍。如影忍。如化忍。如空忍。此十種忍。三世諸佛。已說。今說。當說

佛子。云何為菩薩摩訶薩音聲忍。謂聞諸佛所說之法。不驚不怖不畏。深信悟解。愛樂趣向。專心憶念。修習安住。是名菩薩摩訶薩第一音聲忍

佛子。云何為菩薩摩訶薩順忍。謂于諸法。思惟觀察。平等無違。隨順了知。令心清凈。正住修習。趣入成就。是名菩薩摩訶薩第二順忍。佛子。云何為菩薩摩訶薩。無生法忍。佛子。此菩薩摩訶薩。不見有少法生。亦不見有少法滅。何以故。若無生則無滅。若無滅則無盡。若無盡則離垢。若離垢則無差別。若無差別則無處所。若無處所則寂靜。若寂靜則離欲。若離欲則無作。若無作則無愿。若無愿則無住。若無住則無去無來。是名菩薩摩訶薩第三無生法忍

佛子。云何為菩薩摩訶薩如幻忍。佛子。此菩薩摩訶薩。知一切法皆悉如幻。從因緣起。于一法中解多法。于多法中解一法。此菩薩。知諸法如幻已。了達國土。了達眾生。了達法界。了達世間平等。了達佛出現平等。了達三世平等。成就種種神通變化。譬如幻。非象非馬。非車非步。非男非女。非童男非童女。非樹非葉。非華非果。非地非水。非火非風。非晝非夜。非日非月。非半月非一月。非一年非百年。非一劫非多劫。非定非亂。非純非雜。非一非異。非廣非狹。非多非少。非量非無量。非粗非細。非是一切種種眾物。種種非幻。幻非種種。然由幻故。示現種種差別之事。菩薩摩訶薩。亦復如是。觀一切世間如幻。所謂業世間。煩惱世間。國土世間。法世間。時世間。趣世間。成世間。壞世間。運動世間。造作世間。菩薩摩訶薩。觀一切世間如幻時。不見眾生生。不見眾生滅。不見國土生。不見國土滅。不見諸法生。不見諸法滅。不見過去可分別。不見未來有起作。不見現在一念住。不觀察菩提。不分別菩提。不見佛出現。不見佛涅槃。不見住大愿。不見入正住。不出平等性。是菩薩。雖成就佛國土。知國土無差別。雖成就眾生界。知眾生無差別。雖普觀法界。而安住法性寂然不動。雖達三世平等。而不違分別三世法。雖成就蘊處。而永斷所依。雖度脫眾生。而了知法界平等。無種種差別。雖知一切法遠離文字。不可言說。而常說法。辯才無盡。雖不取著化眾生事。而不舍大悲。為度一切轉于法輪。雖為開示過去因緣。而知因緣性。無有動轉。是名菩薩摩訶薩第四如幻忍

佛子。云何為菩薩摩訶薩如焰忍。佛子。此菩薩摩訶薩。知一切世間。同于陽焰。譬如陽焰。無有方所。非內非外。非有非無。非斷非常。非一色非種種色。亦非無色。但隨世間言說顯示。菩薩如是。如實觀察。了知諸法。現證一切。令得圓滿。是名菩薩摩訶薩第五如焰忍佛子。云何為菩薩摩訶薩如夢忍。佛子。此菩薩摩訶薩。知一切世間如夢。譬如夢。非世間非離世間。非欲界非色界。非無色界。非生非沒。非染非凈。而有示現。菩薩摩訶薩。亦復如是。知一切世間。悉同于夢。無有變異故。如夢自性故。如夢執著故。如夢性離故。如夢本性故。如夢所現故。如夢無差別故。如夢想分別故。如夢覺時故。是名菩薩摩訶薩第六如夢忍

佛子。云何為菩薩摩訶薩。如響忍。佛子。此菩薩摩訶薩。聞佛說法。觀諸法性。修學成就。到于彼岸。知一切音聲。悉同于響。無來無去。如是示現。佛子。此菩薩摩訶薩。觀如來聲。不從內出。不從外出。亦不從于內外而出。雖了此聲非內非外。非內外出。而能示現善巧名句。成就演說。譬如谷響。從緣所起。而與法性。無有相違。令諸眾生。隨類各解。而得修學。如帝釋夫人阿修羅女。名曰舍支。于一音中。出千種音。亦不心念。令如是出。菩薩摩訶薩。亦復如是。入無分別界。成就善巧隨類之音。于無邊世界中。恒轉法輪。此菩薩。善能觀察一切眾生。以廣長舌相。而為演說。其聲無礙。遍十方土令隨所宜聞。法各異。雖知聲無起。而普現音聲。雖知無所說。而廣說諸法。妙音平等。隨類各解。悉以智慧。而能了達。是各菩薩摩訶薩第七如響忍

佛子。云何為菩薩摩訶薩如影忍。佛子。此菩薩摩訶薩。非于世間生。非于世間沒。非在世間內。非在世間外。非行于世間。非不行世間。非同于世間。非異于世間。非往于世間。非不往世間。非住于世間。非不住世間。非是世間。非出世間。非修菩薩行。非舍于大愿。非實非不實。雖常行一切佛法。而能辨一切世間事。不隨世間流。亦不住法流。譬如日月。男子女人。舍宅山林。河泉等物。于油于水。于身于寶。于明鏡等。清凈物中。而現其影。影與油等。非一非異。非離非合。于川流中。亦不漂度。于池井內。亦不沉沒。雖現其中。無所染著。然諸眾生。知于此處。有是影現。亦知彼處。無如是影。遠物近物。雖皆影現。影不隨物。而有近遠。菩薩摩訶薩。亦復如是。能知自身。及以他身。一切皆是智之境界。不作二解。謂自他別。而于自國土。于他國土。各各差別。一時普現。如種子中。無有根芽。莖節枝葉。而能生起。如是等事。菩薩摩訶薩。亦復如是。于無二法中。分別二相。善巧方便。通達無礙。是名菩薩摩訶薩第八如影忍。菩薩摩訶薩。成就此忍。雖不往詣十方國土。而能普現一切佛剎。亦不離此。亦不到彼。如影普現。所行無礙。令諸眾生。見差別身。同于世間堅實之相。然此差別。即非差別。別與不別。無所障礙。此菩薩。從于如來種性而生。身語及意。清凈無礙。故能獲得無邊色相清凈之身佛子。云何為菩薩摩訶薩如化忍。佛子。此菩薩摩訶薩。知一切世間。皆悉如化。所謂一切眾生意業化。覺想所起故。一切世間諸行化。分別所起故。一切苦樂顛倒化。妄取所起故。一切世間不實法化。言說所現故。一切煩惱分別化。想念所起故。復有清凈調伏化。無分別所現故。于三世不轉化。無生平等故。菩薩愿力化。廣大修行故。如來大悲化。方便示現故。轉法輪方便化。智慧無畏。辯才所說故。菩薩如是。了知世間出世間化。現證知。廣大知。無邊知。如事知。自在知。真實知。非虛妄見所能傾動。隨世所行。亦不失壞。譬如化不從心起。不從心法起。不從業起。不受果報。非世間生。非世間滅。不可隨逐。不可攬觸。非久住。非須臾住。非行世間。非離世間。不專系一方。不普屬諸方。非有量。非無量。不厭不息。非不厭息。非凡非圣。非染非凈。非生非死。非智非愚。非見。非不見。非依世間。非入法界。非黠慧。非遲鈍。非取非不取。非生死。非涅槃。非有非無有。菩薩如是。善巧方便。行于世間。修菩薩道。了知世法。分身化往。不著世間。不取自身。于世于身。無所分別。不住世間。不離世間。不住于法。不離于法。以本愿故。不棄舍一眾生界。不調伏少眾生界。不分別法。非不分別。知諸法性無來無去。雖無所有。而滿足佛法。了法如化。非有非無。佛子。菩薩摩訶薩。如是安住如化忍時。悉能滿足一切諸佛菩提之道。利益眾生。是名菩薩摩訶薩第九如化忍。菩薩摩訶薩。成就此忍。凡有所作。悉同于化。譬如化士。于一切佛剎。無所依住。于一切世間。無所取著。于一切佛法。不生分別。而趣佛菩提。無有懈倦。修菩薩行。離諸顛倒。雖無有身。而現一切身。雖無所住。而住眾國土。雖無有色。而普現眾色。雖不著實際。而明照法性。平等圓滿。佛子。此菩薩摩訶薩。于一切法。無所依止。名解脫者。一切過失。悉皆舍離。名調伏者。不動不轉。普入一切如來眾會。名神通者。于無生法。已得善巧。名無退者。具一切力。須彌鐵圍。不能為障。名無礙者

佛子。云何為菩薩摩訶薩如空忍。佛子。此菩薩摩訶薩。了一切法界猶如虛空。以無相故。一切世界猶如虛空。以無起故。一切法猶如虛空。以無二故。一切眾生行猶如虛空。無所行故。一切佛猶如虛空。無分別故。一切佛力猶如虛空。無差別故。一切禪定猶如虛空。三際平等故。所說一切法猶如虛空。不可言說故。一切佛身猶如虛空。無著無礙故。菩薩如是。以如虛空方便。了一切法皆無所有。佛子。菩薩摩訶薩。以如虛空忍智。了一切法時。得如虛空身。身業。得如虛空語。語業。得如虛空意。意業。譬如虛空一切法依。不生不歿。菩薩摩訶薩。亦復如是。一切法身。不生不歿。譬如虛空。不可破壞。菩薩摩訶薩。亦復如是。智慧諸力。不可破壞。譬如虛空一切世間之所依止。而無所依。菩薩摩訶薩。亦復如是。一切諸法之所依止。而無所依。譬如虛空。無生無滅。能持一切世間生滅。菩薩摩訶薩。亦復如是。無向無得。能示向得。普使世間。修行清凈。譬如虛空。無方無隅。而能顯現無邊方隅。菩薩摩訶薩。亦復如是。無業無報。而能顯示種種業報。譬如虛空。非行非住。而能示現種種威儀。菩薩摩訶薩。亦復如是。非行非住。而能分別一切諸行。譬如虛空。非色非非色。而能示現種種諸色。菩薩摩訶薩。亦復如是。非世間色。非出世間色。而能示現一切諸色。譬如虛空。非久非近。而能久住。現一切物。菩薩摩訶薩。亦復如是。非久非近。而能久住。顯示菩薩所行諸行。譬如虛空非凈非穢。不離凈穢。菩薩摩訶薩。亦復如是。非障非無障。不離障無障。譬如虛空一切世間。皆現其前。非現一切世間之前。菩薩摩訶薩。亦復如是。一切諸法。皆現其前。非現一切諸法之前。譬如虛空普入一切。而無邊際。菩薩摩訶薩。亦復如是。普入諸法。而菩薩心。無有邊際。何以故。菩薩所作。如虛空故。謂所有修習。所有嚴凈。所有成就。皆悉平等。一體一味一種。分量如虛空。清凈遍一切處。如是證知一切諸法。于一切法。無有分別。嚴凈一切諸佛國土。圓滿一切無所依身。了一切方。無有迷惑。具一切力。不可摧壞。滿足一切無邊功德。已到一切甚深法處。通達一切波羅蜜道。普坐一切金剛之座。普發一切隨類之音。為一切世間。轉于法輪。未曾失時。是名菩薩摩訶薩第十如空忍。菩薩摩訶薩。成就此忍。得無來身。以無去故。得無生身。以無滅故。得無動身。以無壞故。得不實身。離虛妄故。得一相身。以無相故。得無量身。佛力無量故。得平等身。同如相故。得無差別身。等觀三世故。得至一切處身。凈眼等照。無障礙故。得離欲際身。知一切法無合散故。得虛空無邊際身。福德藏無盡。如虛空故。得無斷無盡法性平等辯才身。知一切法相。唯是一相。無性為性。如虛空故。得無量無礙音聲身。無所障礙。如虛空故。得具足一切善巧清凈菩薩行身。于一切處。皆無障礙。如虛空故。得一切佛法海次第相續身。不可斷絕。如虛空故。得一切佛剎中現無量佛剎身。離諸貪著。如虛空無邊故。得示現一切自在法無休息身。如虛空大海。無邊際故。得一切不可壞堅固勢力身。如虛空任持一切世間故。得諸根明利如金剛堅固不可壞身。如虛空一切劫火。不能燒故。得持一切世間力身。智慧力如虛空故。佛子。是名菩薩摩訶薩十種忍。爾時。普賢菩薩摩訶薩。欲重宣其義。而說頌言


　譬如世有人　　聞有寶藏處
　以其可得故　　心生大歡喜
　如是大智慧　　菩薩真佛子
　聽聞諸佛法　　甚深寂滅相
　聞此深法時　　其心得安隱
　不驚亦不怖　　亦不生恐畏
　大士求菩提　　聞斯廣大音
　心凈能堪忍　　于此無疑惑
　自念以聞此　　甚深微妙法
　當成一切智　　人天大導師
　菩薩聞此音　　其心大歡喜
　發生堅固意　　愿求諸佛法
　以樂菩提故　　其心漸調伏
　令信益增長　　于法無違謗
　是故聞此音　　其心得堪忍
　安住而不動　　修行菩薩行
　為求菩提故　　專行向彼道
　精進無退轉　　不舍眾善軛
　以求菩提故　　其心無恐畏
　聞法增勇猛　　供佛令歡喜
　如有大福人　　獲得真金藏
　隨身所應服　　造作莊嚴具
　菩薩亦如是　　聞此甚深義
　思惟增智海　　以修隨順法
　法有亦順知　　法無亦順知
　隨彼法如是　　如是知諸法
　成就清凈心　　明徹大歡喜
　知法從緣起　　勇猛勤修習
　平等觀諸法　　了知其自性
　不違佛法藏　　普覺一切法
　志樂常堅固　　嚴凈佛菩提
　不動如須彌　　一心求正覺
　以發精進意　　復修三昧道
　無量劫勤行　　未曾有退失
　菩薩所入法　　是佛所行處
　于此能了知　　其心無厭怠
　如無等所說　　平等觀諸法
　非不平等忍　　能成平等智
　隨順佛所說　　成就此忍門
　如法而了知　　亦不分別法
　三十三天中　　所有諸天子
　共同一器食　　所食各不同
　所食種種食　　不從十方來
　如其所修業　　自然咸在器
　菩薩亦如是　　觀察一切法
　悉從因緣起　　無生故無滅
　無滅故無盡　　無盡故無染
　于世變異法　　了知無變異
　無異則無處　　無處則寂滅
　其心無染著　　愿度諸群生
　專念于佛法　　未嘗有散動
　而以悲愿心　　方便行于世
　勤求于十力　　處世而不住
　無去亦無來　　方便善說法
　此忍最為上　　了法無有盡
　入于真法界　　實亦無所入
　菩薩住此忍　　普見諸如來
　同時與授記　　斯名受佛職
　了達三世法　　寂滅清凈相
　而能化眾生　　置于善道中
　世間種種法　　一切皆如幻
　若能如是知　　其心無所動
　諸業從心生　　故說心如幻
　若離此分別　　普滅諸有趣
　譬如工幻師　　普現諸色像
　徒令眾貪樂　　畢竟無所得
　世間亦如是　　一切皆如幻
　無性亦無生　　示現有種種
　度脫諸眾生　　令知法如幻
　眾生不異幻　　了幻無眾生
　眾生及國土　　三世所有法
　如是悉無余　　一切皆如幻
　幻作男女形　　及象馬牛羊
　屋宅池泉類　　園林華果等
　幻物無知覺　　亦無有住處
　畢竟寂滅相　　但隨分別現
　菩薩能如是　　普見諸世間
　有無一切法　　了達悉如幻
　眾生及國土　　種種業所造
　入于如幻際　　于彼無依著
　如是得善巧　　寂滅無戲論
　住于無礙地　　普現大威力
　勇猛諸佛子　　隨順入妙法
　善觀一切想　　纏網于世間
　眾想如陽焰　　令眾生倒解
　菩薩善知想　　舍離一切倒
　眾生各別異　　形類非一種
　了達皆是想　　一切無真實
　十方諸眾生　　皆為想所覆
　若舍顛倒見　　則滅世間想
　世間如陽焰　　以想有差別
　知世住于想　　遠離三顛倒
　譬如熱時焰　　世見謂為水
　水實無所有　　智者不應求
　眾生亦復然　　世趣皆無有
　如焰住于想　　無礙心境界
　若離于諸想　　亦離諸戲論
　愚癡著想者　　悉令得解脫
　遠離憍慢心　　除滅世間想
　住盡無盡處　　是菩薩方便
　菩薩了世法　　一切皆如夢
　非處非無處　　體性恒寂滅
　諸法無分別　　如夢不異心
　三世諸世間　　一切悉如是
　夢體無生滅　　亦無有方所
　三界悉如是　　見者心解脫
　夢不在世間　　不在非世間
　此二不分別　　得入于忍地
　譬如夢中見　　種種諸異相
　世間亦如是　　與夢無差別
　住于夢定者　　了世皆如夢
　非同非是異　　非一非種種
　眾生諸剎業　　雜染及清凈
　如是悉了知　　與夢皆平等
　菩薩所行行　　及以諸大愿
　明了皆如夢　　與世亦無別
　了世皆空寂　　不壞于世法
　譬如夢所見　　長短等諸色
　是名如夢忍　　因此了世法
　疾成無礙智　　廣度諸群生
　修行如是行　　出生廣大解
　巧知諸法性　　于法心無著
　一切諸世間　　種種諸音聲
　非內亦非外　　了之悉如響
　如聞種種響　　心不生分別
　菩薩聞音聲　　其心亦如是
　瞻仰諸如來　　及聽說法音
　演契經無量　　雖聞無所著
　如響無來處　　所聞聲亦然
　而能分別法　　與法無乖謬
　善了諸音聲　　于聲不分別
　知聲悉空寂　　普出清凈音
　了法不在言　　善入無言際
　而能示言說　　如響遍世間
　了知言語道　　具足音聲分
　知聲性空寂　　以世言音說
　如世所有音　　示同分別法
　其音悉周遍　　開悟諸群生
　菩薩獲此忍　　凈音化世間
　善巧說三世　　于世無所著
　為欲利世間　　專意求菩提
　而常入法性　　于彼無分別
　普觀諸世間　　寂滅無體性
　而恒為饒益　　修行意不動
　不住于世間　　不離于世間
　于世無所依　　依處不可得
　了知世間性　　于性無染著
　雖不依世間　　化世令超度
　世間所有法　　悉知其自性
　了法無有二　　無二亦無著
　心不離世間　　亦不住世間
　非于世間外　　修行一切智
　譬如水中影　　非內亦非外
　菩薩求菩提　　了世非世間
　不于世住出　　以世不可說
　亦不在內外　　如影現世間
　入此甚深義　　離垢悉明徹
　不舍本誓心　　普照智慧燈
　世間無邊際　　智入悉齊等
　普化諸群生　　令其舍眾著
　觀察甚深法　　利益群生眾
　從此入于智　　修行一切道
　菩薩觀諸法　　諦了悉如化
　而行如化行　　畢竟永不舍
　隨順化自性　　修習菩提道
　一切法如化　　菩薩行亦然
　一切諸世間　　及以無量業
　平等悉如化　　畢竟住寂滅
　三世所有佛　　一切亦如化
　本愿修諸行　　變化成如來
　佛以大慈悲　　度脫化眾生
　度脫亦如化　　化力為說法
　知世皆如化　　不分別世間
　化事種種殊　　皆由業差別
　修習菩提行　　莊嚴于化藏
　無量善莊嚴　　如業作世間
　化法離分別　　亦不分別法
　此二俱寂滅　　菩薩行如是
　化海了于智　　化性印世間
　化非生滅法　　智慧亦如是
　第十忍明觀　　眾生及諸法
　體性皆寂滅　　如空無處所
　獲此如空智　　永離諸取著
　如空無種種　　于世無所礙
　成就空忍力　　如空無有盡
　境界如虛空　　不作空分別
　虛空無體性　　亦復非斷滅
　亦無種種別　　智力亦如是
　虛空無初際　　亦復無中后
　其量不可得　　菩薩智亦然
　如是觀法性　　一切如虛空
　無生亦無滅　　菩薩之所得
　自住如空法　　復為眾生說
　降伏一切魔　　皆斯忍方便
　世間相差別　　皆空無有相
　入于無相處　　諸相悉平等
　唯以一方便　　普入眾世間
　謂知三世法　　悉等虛空性
　智慧與音聲　　及以菩薩身
　其性如虛空　　一切皆寂滅
　如是十種忍　　佛子所修行
　其心善安住　　廣為眾生說
　于此善修學　　成就廣大力
　法力及智力　　為菩提方便
　通達此忍門　　成就無礙智
　超過一切眾　　轉于無上輪
　所修廣大行　　其量不可得
　調御師智海　　乃能分別知
　舍我而修行　　入于深法性
　心常住凈法　　以是施群生
　眾生及剎塵　　尚可知其數
　菩薩諸功德　　無能度其限
　菩薩能成就　　如是十種忍
　智慧及所行　　眾生莫能測

大方廣佛華嚴經卷第四十四大方廣佛華嚴經卷第四十五

　　　　于闐國三藏實叉難陀奉　制譯


　　阿僧祇品第三十

爾時心王菩薩。白佛言。世尊。諸佛如來。演說阿僧祇無量無邊無等不可數不可稱不可思不可量不可說不可說不可說。世尊云何。阿僧祇乃至不可說不可說耶。佛告心王菩薩言。善哉善哉。善男子。汝今為欲令諸世間。入佛所知數量之義。而問如來應正等覺。善男子。諦聽諦聽。善思念之。當為汝說。時心王菩薩。唯然受教。佛言。善男子。一百洛叉。為一俱胝。俱胝俱胝。為一阿庾多。阿庾多阿庾多。為一那由他。那由他那由他。為一頻波羅。頻波羅頻波羅。為一矜羯羅。矜羯羅矜羯羅。為一阿伽羅。阿伽羅阿伽羅。為一最勝。最勝最勝。為一摩婆(上聲呼)羅。摩婆羅摩婆羅。為一阿婆(上)羅。阿婆羅阿婆羅。為一多婆(上)羅。多婆羅多婆羅。為一界分。界分界分。為一普摩。普摩普摩。為一禰摩。禰摩禰摩。為一阿婆(上)鈐。阿婆鈐阿婆鈐。為一彌伽(上)婆。彌伽婆彌伽婆。為一毗攞伽。毗攞伽毗攞伽。為一毗伽(上)婆。毗伽婆毗伽婆。為一僧羯邏摩。僧羯邏摩僧羯邏摩。為一毗薩羅。毗薩羅毗薩羅。為一毗贍婆。毗贍婆毗贍婆。為一毗盛(上)伽。毗盛伽毗盛伽。為一毗素陀。毗素陀毗素陀。為一毗婆訶。毗婆訶毗婆訶。為一毗薄底。毗薄底毗薄底。為一毗佉擔。毗佉擔毗佉擔。為一稱量。稱量稱量。為一一持。一持一持。為一異路。異路異路。為一顛倒。顛倒顛倒。為一三末耶。三末耶三末耶。為一毗睹羅。毗睹羅毗睹羅。為一奚婆(上)羅。奚婆羅奚婆羅。為一伺察。伺察伺察。為一周廣。周廣周廣。為一高出。高出高出。為一最妙。最妙最妙。為一泥羅婆。泥羅婆泥羅婆。為一訶理婆。訶理婆訶理婆。為一一動。一動一動。為一訶理蒲。訶理蒲訶理蒲。為一訶理三。訶理三訶理三。為一奚魯伽。奚魯伽奚魯伽。為一達攞步陀。達攞步陀達攞步陀。為一訶魯那。訶魯那訶魯那。為一摩魯陀。摩魯陀摩魯陀。為一懺慕陀。懺慕陀懺慕陀。為一瑿攞陀。瑿攞陀瑿攞陀。為一摩魯摩。摩魯摩摩魯摩。為一調伏。調伏調伏。為一離憍慢。離憍慢離憍慢。為一不動。不動不動。為一極量。極量極量為一阿么怛羅。阿么怛羅阿么怛羅。為一勃么怛羅。勃么怛羅勃么怛羅。為一伽么怛羅。伽么怛羅伽么怛羅。為一那么怛羅。那么怛羅那么怛羅。為一奚么怛羅。奚么怛羅奚么怛羅。為一鞞么怛羅。鞞么怛羅鞞么怛羅。為一缽羅么怛羅。缽羅么怛羅缽羅么怛羅。為一尸婆么怛羅。尸婆么怛羅尸婆么怛羅。為一翳羅。翳羅翳羅。為一薜羅。薜羅薜羅。為一諦羅。諦羅諦羅。為一偈羅。偈羅偈羅。為一窣步羅。窣步羅窣步羅為一泥羅。泥羅泥羅為一計羅。計羅計羅。為一細羅。細羅細羅。為一睥羅。睥羅睥羅。為一謎羅。謎羅謎羅。為一娑攞荼。娑攞荼娑攞荼。為一謎魯陀。謎魯陀謎魯陀。為一契魯陀。契魯陀契魯陀。為一摩睹羅。摩睹羅摩睹羅。為一娑母羅。娑母羅娑母羅。為一阿野娑。阿野娑阿野娑。為一迦么羅。迦么羅迦么羅。為一摩伽婆。摩伽婆摩伽婆。為一阿怛羅。阿怛羅阿怛羅。為一醯魯耶。醯魯耶醯魯耶。為一薜魯婆。薜魯婆薜魯婆。為一羯羅波。羯羅波羯羅波。為一訶婆婆。訶婆婆訶婆婆。為一毗婆(上)羅。毗婆羅毗婆羅。為一那婆(上)羅。那婆羅那婆羅。為一摩攞羅。摩攞羅摩攞羅。為一娑婆(上)羅。娑婆羅娑婆羅。為一迷攞普。迷攞普迷攞普。為一者么羅。者么羅者么羅。為一馱么羅。馱么羅馱么羅。為一缽攞么陀。缽攞么陀缽攞么陀。為一毗迦摩。毗迦摩毗迦摩。為一烏波跋多。烏波跋多烏波跋多。為一演說。演說演說。為一無盡。無盡無盡。為一出生。出生出生。為一無我。無我無我。為一阿畔多。阿畔多阿畔多。為一青蓮華。青蓮華青蓮華。為一缽頭摩。缽頭摩缽頭摩。為一僧祇。僧祇僧祇。為一趣。趣趣。為一至。至至。為一阿僧祇。阿僧祇阿僧祇。為一阿僧祇轉。阿僧祇轉阿僧祇轉。為一無量。無量無量。為一無量轉。無量轉無量轉。為一無邊。無邊無邊。為一無邊轉。無邊轉無邊轉。為一無等。無等無等。為一無等轉。無等轉無等轉。為一不可數。不可數不可數。為一不可數轉。不可數轉不可數轉。為一不可稱。不可稱不可稱。為一不可稱轉。不可稱轉不可稱轉。為一不可思。不可思不可思。為一不可思轉。不可思轉不可思轉。為一不可量。不可量不可量。為一不可量轉。不可量轉不可量轉。為一不可說。不可說不可說。為一不可說轉。不可說轉不可說轉。為一不可說不可說。此又不可說不可說。為一不可說不可說轉。爾時世尊。為心王菩薩。而說頌曰


　不可言說不可說　　充滿一切不可說
　不可言說諸劫中　　說不可說不可盡
　不可言說諸佛剎　　皆悉碎末為微塵
　一塵中剎不可說　　如一一切皆如是
　此不可說諸佛剎　　一念碎塵不可說
　念念所碎悉亦然　　盡不可說劫恒爾
　此塵有剎不可說　　此剎為塵說更難
　以不可說算數法　　不可說劫如是數
　以此諸塵數諸劫　　一塵十萬不可說
　爾劫稱贊一普賢　　無能盡其功德量
　于一微細毛端處　　有不可說諸普賢
　一切毛端悉亦爾　　如是乃至遍法界
　一毛端處所有剎　　其數無量不可說
　盡虛空量諸毛端　　一一處剎悉如是
　彼毛端處諸國土　　無量種類差別住
　有不可說異類剎　　有不可說同類剎
　不可言說毛端處　　皆有凈剎不可說
　種種莊嚴不可說　　種種奇妙不可說
　于彼一一毛端處　　演不可說諸佛名
　一一名有諸如來　　皆不可說不可說
　一一諸佛于身上　　現不可說諸毛孔
　于彼一一毛孔中　　現眾色相不可說
　不可言說諸毛孔　　咸放光明不可說
　于彼一一光明中　　悉現蓮華不可說
　于彼一一蓮華內　　悉有眾葉不可說
　不可說華眾葉中　　各現色相不可說
　彼不可說諸色內　　復現眾葉不可說
　葉中光明不可說　　光中色相不可說
　此不可說色相中　　一一現光不可說
　光中現月不可說　　月復現月不可說
　于不可說諸月中　　一一現光不可說
　于彼一一光明內　　復現于日不可說
　于不可說諸日中　　一一現色不可說
　于彼一一諸色內　　又現光明不可說
　于彼一一光明內　　現不可說師子座
　一一嚴具不可說　　一一光明不可說
　光中妙色不可說　　色中凈光不可說
　于彼一一凈光內　　復現種種妙光明
　此光復現種種光　　不可言說不可說
　如是種種光明內　　各現妙寶如須彌
　一一光中所現寶　　不可言說不可說
　彼如須彌一妙寶　　現眾剎土不可說
　盡須彌寶無有余　　示現剎土皆如是
　以一剎土末為塵　　一塵色相不可說
　眾剎為塵塵有相　　不可言說不可說
　如是種種諸塵相　　皆出光明不可說
　光中現佛不可說　　佛所說法不可說
　法中妙偈不可說　　聞偈得解不可說
　不可說解念念中　　顯了真諦不可說
　示現未來一切佛　　常演說法無窮盡
　一一佛法不可說　　種種清凈不可說
　出妙音聲不可說　　轉正法輪不可說
　于彼一一法輪中　　演修多羅不可說
　于彼一一修多羅　　分別法門不可說
　于彼一一法門中　　又說諸法不可說
　于彼一一諸法中　　調伏眾生不可說
　或復于一毛端處　　不可說劫常安住
　如一毛端余悉然　　所住劫數皆如是
　其心無礙不可說　　變化諸佛不可說
　一一變化諸如來　　復現于化不可說
　彼佛法身不可說　　彼佛分身不可說
　莊嚴無量不可說　　往詣十方不可說
　周行國土不可說　　觀察眾生不可說
　清凈眾生不可說　　調伏眾生不可說
　彼諸莊嚴不可說　　彼諸神力不可說
　彼諸自在不可說　　彼諸神變不可說
　所有神通不可說　　所有境界不可說
　所有加持不可說　　所住世間不可說
　清凈實相不可說　　說修多羅不可說
　于彼一一修多羅　　演說法門不可說
　于彼一一法門中　　又說諸法不可說
　于彼一一諸法中　　所有決定不可說
　于彼一一決定中　　調伏眾生不可說
　不可言說同類法　　不可言說同類心
　不可言說異類法　　不可言說異類心
　不可言說異類根　　不可言說異類語
　念念于諸所行處　　調伏眾生不可說
　所有神變不可說　　所有示現不可說
　于中時劫不可說　　于中差別不可說
　菩薩悉能分別說　　諸明算者莫能辨
　一毛端處大小剎　　雜染清凈粗細剎
　如是一切不可說　　一一明了可分別
　以一國土碎為塵　　其塵無量不可說
　如是塵數無邊剎　　俱來共集一毛端
　此諸國土不可說　　共集毛端無迫隘
　不使毛端有增大　　而彼國土俱來集
　于中所有諸國土　　形相如本無雜亂
　如一國土不亂余　　一切國土皆如是
　虛空境界無邊際　　悉布毛端使充滿
　如是毛端諸國土　　菩薩一念皆能說
　于一微細毛孔中　　不可說剎次第入
　毛孔能受彼諸剎　　諸剎不能遍毛孔
　入時劫數不可說　　受時劫數不可說
　于此行列安住時　　一切諸劫無能說
　如是攝受安住已　　所有境界不可說
　入時方便不可說　　入已所作不可說
　意根明了不可說　　游歷諸方不可說
　勇猛精進不可說　　自在神變不可說
　所有思惟不可說　　所有大愿不可說
　所有境界不可說　　一切通達不可說
　身業清凈不可說　　語業清凈不可說
　意業清凈不可說　　信解清凈不可說
　妙智清凈不可說　　妙慧清凈不可說
　了諸實相不可說　　斷諸疑惑不可說
　出離生死不可說　　超升正位不可說
　甚深三昧不可說　　了達一切不可說
　一切眾生不可說　　一切佛剎不可說
　知眾生身不可說　　知其心樂不可說
　知其業果不可說　　知其意解不可說
　知其品類不可說　　知其種性不可說
　知其受身不可說　　知其生處不可說
　知其正生不可說　　知其生已不可說
　知其解了不可說　　知其趣向不可說
　知其言語不可說　　知其作業不可說
　菩薩如是大慈悲　　利益一切諸世間
　普現其身不可說　　入諸佛剎不可說
　見諸菩薩不可說　　發生智慧不可說
　請問正法不可說　　敷揚佛教不可說
　現種種身不可說　　詣諸國土不可說
　示現神通不可說　　普遍十方不可說
　處處分身不可說　　親近諸佛不可說
　作諸供具不可說　　種種無量不可說
　清凈眾寶不可說　　上妙蓮華不可說
　最勝香鬘不可說　　供養如來不可說
　清凈信心不可說　　最勝悟解不可說
　增上志樂不可說　　恭敬諸佛不可說
　修行于施不可說　　其心過去不可說
　有求皆施不可說　　一切悉施不可說
　持戒清凈不可說　　心意清凈不可說
　贊嘆諸佛不可說　　愛樂正法不可說
　成就諸忍不可說　　無生法忍不可說
　具足寂靜不可說　　住寂靜地不可說
　起大精進不可說　　其心過去不可說
　不退轉心不可說　　不傾動心不可說
　一切定藏不可說　　觀察諸法不可說
　寂然在定不可說　　了達諸禪不可說
　智慧通達不可說　　三昧自在不可說
　了達諸法不可說　　明見諸佛不可說
　修無量行不可說　　發廣大愿不可說
　甚深境界不可說　　清凈法門不可說
　菩薩法力不可說　　菩薩法住不可說
　彼諸正念不可說　　彼諸法界不可說
　修方便智不可說　　學甚深智不可說
　無量智慧不可說　　究竟智慧不可說
　彼諸法智不可說　　彼凈法輪不可說
　彼大法云不可說　　彼大法雨不可說
　彼諸神力不可說　　彼諸方便不可說
　入空寂智不可說　　念念相續不可說
　無量行門不可說　　念念恒住不可說
　諸佛剎海不可說　　悉能往詣不可說
　諸剎差別不可說　　種種清凈不可說
　差別莊嚴不可說　　無邊色相不可說
　種種間錯不可說　　種種妙好不可說
　清凈佛土不可說　　雜染世界不可說
　了知眾生不可說　　知其種性不可說
　知其業報不可說　　知其心行不可說
　知其根性不可說　　知其解欲不可說
　雜染清凈不可說　　觀察調伏不可說
　變化自在不可說　　現種種身不可說
　修行精進不可說　　度脫眾生不可說
　示現神變不可說　　放大光明不可說
　種種色相不可說　　令眾生凈不可說
　一一毛孔不可說　　放光明網不可說
　光網現色不可說　　普照佛剎不可說
　勇猛無畏不可說　　方便善巧不可說
　調伏眾生不可說　　令出生死不可說
　清凈身業不可說　　清凈語業不可說
　無邊意業不可說　　殊勝妙行不可說
　成就智寶不可說　　深入法界不可說
　菩薩總持不可說　　善能修學不可說
　智者音聲不可說　　音聲清凈不可說
　正念真實不可說　　開悟眾生不可說
　具足威儀不可說　　清凈修行不可說
　成就無畏不可說　　調伏世間不可說
　諸佛子眾不可說　　清凈勝行不可說
　稱嘆諸佛不可說　　贊揚無盡不可說
　世間導師不可說　　演說贊嘆不可說
　彼諸菩薩不可說　　清凈功德不可說
　彼諸邊際不可說　　能住其中不可說
　住中智慧不可說　　盡諸劫住無能說
　欣樂諸佛不可說　　智慧平等不可說
　善入諸法不可說　　于法無礙不可說
　三世如空不可說　　三世智慧不可說
　了達三世不可說　　住于智慧不可說
　殊勝妙行不可說　　無量大愿不可說
　清凈大愿不可說　　成就菩提不可說
　諸佛菩提不可說　　發生智慧不可說
　分別義理不可說　　知一切法不可說
　嚴凈佛剎不可說　　修行諸力不可說
　長時修習不可說　　一念悟解不可說
　諸佛自在不可說　　廣演正法不可說
　種種神力不可說　　示現世間不可說
　清凈法輪不可說　　勇猛能轉不可說
　種種開演不可說　　哀愍世間不可說
　不可言說一切劫　　贊不可說諸功德
　不可說劫猶可盡　　不可說德不可盡
　不可言說諸如來　　不可言說諸舌根
　嘆佛不可言說德　　不可說劫無能盡
　十方所有諸眾生　　一切同時成正覺
　于中一佛普能現　　不可言說一切身
　此不可說中一身　　示現于頭不可說
　此不可說中一頭　　示現于舌不可說
　此不可說中一舌　　示現于聲不可說
　此不可說中一聲　　經于劫住不可說
　如一如是一切佛　　如一如是一切身
　如一如是一切頭　　如一如是一切舌
　如一如是一切聲　　不可說劫恒贊佛
　不可說劫猶可盡　　嘆佛功德無能盡
　一微塵中能悉有　　不可言說蓮華界
　一一蓮華世界中　　賢首如來不可說
　乃至法界悉周遍　　其中所有諸微塵
　世界若成若住壞　　其數無量不可說
　一微塵處無邊際　　無量諸剎普來入
　十方差別不可說　　剎海分布不可說
　一一剎中有如來　　壽命劫數不可說
　諸佛所行不可說　　甚深妙法不可說
　神通大力不可說　　無障礙智不可說
　入于毛孔不可說　　毛孔因緣不可說
　成就十力不可說　　覺悟菩提不可說
　入凈法界不可說　　獲深智藏不可說
　種種數量不可說　　如其一切悉了知
　種種形量不可說　　于此靡不皆通達
　種種三昧不可說　　悉能經劫于中住
　于不可說諸佛所　　所行清凈不可說
　得不可說無礙心　　往詣十方不可說
　神力示現不可說　　所行無際不可說
　往詣眾剎不可說　　了達諸佛不可說
　精進勇猛不可說　　智慧通達不可說
　于法非行非不行　　入諸境界不可說
　不可稱說諸大劫　　恒游十方不可說
　方便智慧不可說　　真實智慧不可說
　神通智慧不可說　　念念示現不可說
　于不可說諸佛法　　一一了知不可說
　能于一時證菩提　　或種種時而證入
　毛端佛剎不可說　　塵中佛剎不可說
　如是佛剎皆往詣　　見諸如來不可說
　通達一實不可說　　善入佛種不可說
　諸佛國土不可說　　悉能往詣成菩提
　國土眾生及諸佛　　體性差別不可說
　如是三世無有邊　　菩薩一切皆明見　

　　大方廣佛華嚴經壽量品第三十一

爾時心王菩薩摩訶薩。于眾會中。告諸菩薩言。佛子。此娑婆世界。釋迦牟尼佛剎一劫。于極樂世界阿彌陀佛剎。為一日一夜。極樂世界一劫。于袈裟幢世界金剛堅佛剎。為一日一夜。袈裟幢世界一劫。于不退轉音聲輪世界善勝光明蓮華開敷佛剎。為一日一夜。不退轉音聲輪世界一劫。于離垢世界法幢佛剎。為一日一夜。離垢世界一劫。于善燈世界師子佛剎。為一日一夜。善燈世界一劫。于妙光明世界光明藏佛剎。為一日一夜。妙光明世界一劫。于難超過世界法光明蓮華開敷佛剎為一日一夜。難超過世界一劫。于莊嚴慧世界一切神通光明佛剎。為一日一夜。莊嚴慧世界一劫。于鏡光明世界月智佛剎。為一日一夜。佛子。如是次第。乃至過百萬阿僧祇世界。最后世界一劫。于勝蓮華世界賢勝佛剎。為一日一夜。普賢菩薩。及諸同行大菩薩等。充滿其中



　　大方廣佛華嚴經諸菩薩住處品第三十二

爾時心王菩薩摩訶薩。于眾會中。告諸菩薩言。佛子。東方有處。名仙人山。從昔已來。諸菩薩眾。于中止住。現有菩薩。名金剛勝。與其眷屬。諸菩薩眾。三百人俱。常在其中。而演說法。南方有處。名勝峰山。從昔已來。諸菩薩眾。于中止住。現有菩薩。名曰法慧。與其眷屬。諸菩薩眾。五百人俱。常在其中。而演說法。西方有處。名金剛焰山。從昔已來。諸菩薩眾。于中止住。現有菩薩。名精進無畏行。與其眷屬。諸菩薩眾。三百人俱。常在其中。而演說法。北方有處。名香積山。從昔已來。諸菩薩眾。于中止住。現有菩薩。名曰香象。與其眷屬。諸菩薩眾。三千人俱。常在其中。而演說法。東北方有處。名清涼山。從昔已來。諸菩薩眾。于中止住。現有菩薩。名文殊師利。與其眷屬。諸菩薩眾。一萬人俱。常在其中。而演說法。海中有處。名金剛山。從昔已來。諸菩薩眾。于中止住。現有菩薩。名曰法起。與其眷屬。諸菩薩眾。千二百人俱。常在其中。而演說法。東南方有處。名支提山。從昔已來。諸菩薩眾。于中止住。現有菩薩。名曰天冠。與其眷屬。諸菩薩眾。一千人俱。常在其中。而演說法。西南方有處。名光明山。從昔已來。諸菩薩眾。于中止住。現有菩薩。名曰賢勝。與其眷屬。諸菩薩眾。三千人俱。常在其中。而演說法。西北方有處。名香風山。從昔已來。諸菩薩眾。于中止住。現有菩薩。名曰香光。與其眷屬。諸菩薩眾。五千人俱。常在其中。而演說法。大海之中。復有住處。名莊嚴窟。從昔已來。諸菩薩眾。于中止住。毗舍離南。有一住處。名善住根。從昔已來。諸菩薩眾。于中止住。摩度羅城。有一住處。名滿足窟。從昔已來。諸菩薩眾。于中止住。俱珍那城。有一住處。名曰法座。從昔已來。諸菩薩眾。于中止住。清凈彼岸城。有一住處。名目真鄰陀窟。從昔已來。諸菩薩眾。于中止住。摩蘭陀國。有一住處。名無礙龍王建立。從昔已來。諸菩薩眾。于中止住。甘菩遮國。有一住處。名出生慈。從昔已來。諸菩薩眾。于中止住。震旦國。有一住處。名那羅延窟。從昔已來。諸菩薩眾。于中止住。疏勒國。有一住處。名牛頭山。從昔已來。諸菩薩眾。于中止住。迦葉彌羅國。有一住處。名曰次第。從昔已來。諸菩薩眾。于中止住。增長歡喜城。有一住處。名尊者窟。從昔已來。諸菩薩眾。于中止住。庵浮梨摩國。有一住處。名見億藏光明。從昔已來。諸菩薩眾。于中止住。乾陀羅國。有一住處。名苫婆羅窟。從昔已來。諸菩薩眾。于中止住

大方廣佛華嚴經卷第四十五大方廣佛華嚴經卷第四十六

　　　　于闐國三藏實叉難陀奉　制譯


　　佛不思議法品第三十三之一

爾時大會中。有諸菩薩。作是念。諸佛國土。云何不思議。諸佛本愿。云何不思議。諸佛種性。云何不思議。諸佛出現。云何不思議。諸佛身。云何不思議。諸佛音聲。云何不思議。諸佛智慧。云何不思議。諸佛自在。云何不思議。諸佛無礙。云何不思議。諸佛解脫。云何不思議。爾時世尊。知諸菩薩心之所念。則以神力加持。智慧攝受。光明照曜。威勢充滿。令青蓮華藏菩薩。住佛無畏。入佛法界。獲佛威德。神通自在。得佛無礙廣大觀察。知一切佛種性次第。住不可說佛法方便。爾時青蓮華藏菩薩。則能通達無礙法界。則能安住離障深行。則能成滿普賢大愿。則能知見一切佛法。以大悲心。觀察眾生。欲令清凈精勤修習。無有厭怠。受行一切諸菩薩法。于一念中。出生佛智。解了一切無盡智門。總持辯才。皆悉具足。承佛神力。告蓮華藏菩薩言。佛子。諸佛世尊。有無量住。所謂常住。大悲住。種種身作諸佛事住。平等意轉凈法輪住。四辯才說無量法住。不思議一切佛法住。清凈音遍無量土住。不可說甚深法界住。現一切最勝神通住。能開示無有障礙。究竟之法。佛子。諸佛世尊。有十種法。普遍無量無邊法界。何等為十。所謂一切諸佛有無邊際身。色相清凈。普入諸趣。而無染著。一切諸佛有無邊際無障礙眼。于一切法。悉能明見一切諸佛有無邊際無障礙耳。悉能解了一切音聲。一切諸佛有無邊際鼻。能到諸佛自在彼岸。一切諸佛有廣長舌。出妙音聲。周遍法界。一切諸佛有無邊際身。應眾生心。咸令得見。一切諸佛有無邊際意。住于無礙平等法身。一切諸佛有無邊際無礙解脫。示現無盡大神通力。一切諸佛有無邊際清凈世界。隨眾生樂。現眾佛土。具足無量。種種莊嚴。而于其中。不生染著。一切諸佛。有無邊際菩薩行愿。得圓滿智。游戲自在。悉能通達一切佛法。佛子。是為如來應正等覺。普遍法界無邊際。十種佛法。佛子。諸佛世尊。有十種念念出生智。何等為十。所謂一切諸佛。于一念中。悉能示現無量世界從天來下。一切諸佛。于一念中。悉能示現無量世界菩薩受生。一切諸佛。于一念中。悉能示現無量世界出家學道。一切諸佛。于一念中。悉能示現無量世界菩提樹下。成等正覺。一切諸佛。于一念中。悉能示現無量世界轉妙法輪。一切諸佛。于一念中。悉能示現無量世界教化眾生。供養諸佛。一切諸佛。于一念中。悉能示現無量世界不可言說。種種佛身。一切諸佛。于一念中。悉能示現無量世界種種莊嚴。無數莊嚴。如來自在。一切智藏。一切諸佛。于一念中。悉能示現無量世界無量無數。清凈眾生。一切諸佛。于一念中。悉能示現無量世界三世諸佛。種種根性。種種精進。種種行解。于三世中。成等正覺。是為十。佛子。諸佛世尊。有十種不失時。何等為十。所謂一切諸佛。成等正覺不失時。一切諸佛。成熟有緣不失時。一切諸佛。授菩薩記不失時。一切諸佛。隨眾生心。示現神力不失時。一切諸佛。隨眾生解。示現佛身不失時。一切諸佛。住于大舍不失時。一切諸佛。入諸聚落不失時。一切諸佛。攝諸凈信不失時。一切諸佛。調惡眾生不失時。一切諸佛。現不思議。諸佛神通不失時。是為十。佛子。諸佛世尊。有十種無比不思議境界。何等為十。所謂一切諸佛。一跏趺坐。遍滿十方無量世界。一切諸佛。說一義句。悉能開示一切佛法。一切諸佛。放一光明。悉能遍照一切世界。一切諸佛。于一身中。悉能示現一切諸身。一切諸佛。于一處中。悉能示現一切世界。一切諸佛。于一智中。悉能決了一切諸法。無所掛礙。一切諸佛。于一念中。悉能遍往十方世界。一切諸佛。于一念中。悉現如來無量威德。一切諸佛。于一念中。普緣三世佛及眾生。心無雜亂。一切諸佛。于一念中。與去來今一切諸佛。體同無二。是為十。佛子。諸佛世尊。能出生十種智。何者為十。所謂一切諸佛。知一切法無所趣向。而能出生回向愿智。一切諸佛。知一切法皆無有身。而能出生清凈身智。一切諸佛。知一切法本來無二。而能出生能覺悟智。一切諸佛。知一切法無我無眾生。而能出生調眾生智。一切諸佛。知一切法本來無相。而能出生了諸相智。一切諸佛。知一切世界。無有成壞。而能出生了成壞智。一切諸佛。知一切法無有造作。而能出生知業果智。一切諸佛。知一切法無有言說。而能出生了言說智。一切諸佛。知一切法無有染凈。而能出生知染凈智。一切諸佛。知一切法無有生滅。而能出生了生滅智。是為十。佛子。諸佛世尊。有十種普入法。何等為十。所謂一切諸佛。有凈妙身。普入三世一切諸佛。皆悉具足三種自在。普化眾生。一切諸佛。皆悉具足諸陀羅尼。普能受持一切佛法。一切諸佛。皆悉具足四種辯才。普轉一切清凈法輪。一切諸佛。皆悉具足平等大悲。恒不舍離一切眾生。一切諸佛。皆悉具足甚深禪定。恒普觀察一切眾生。一切諸佛。皆悉具足利他善根。調伏眾生。無有休息。一切諸佛。皆悉具足無所礙心。普能安住一切法界。一切諸佛。皆悉具足無礙神力。一念普現三世諸佛。一切諸佛。皆悉具足無礙智慧。一念普立三世劫數。是為十。佛子。諸佛世尊。有十種難信受廣大法。何等為十。所謂一切諸佛。悉能摧滅一切諸魔。一切諸佛。悉能降伏一切外道。一切諸佛。悉能調伏一切眾生。咸令歡悅。一切諸佛。悉能往詣一切世界。化導群品。一切諸佛。悉能智證甚深法界。一切諸佛。悉皆能以無二之身。現種種身。充滿世界。一切諸佛。悉皆能以清凈音聲。起四辯才。說法無斷。凡有信受。功不唐捐。一切諸佛。皆悉能于一毛孔中。出現諸佛。與一切世界微塵數等。無有斷絕。一切諸佛。皆悉能于一微塵中。示現眾剎。與一切世界微塵數等。具足種種上妙莊嚴。恒于其中。轉妙法輪。教化眾生。而微塵不大。世界不小。常以證智。安住法界。一切諸佛。皆悉了達清凈法界。以智光明。破世癡闇。令于佛法。悉得開曉。隨逐如來。住十力中。是為十。佛子。諸佛世尊。有十種大功德。離過清凈。何等為十。所謂一切諸佛。具大威德。離過清凈。一切諸佛。悉于三世如來家生。種族調善。離過清凈。一切諸佛。盡未來際。心無所住。離過清凈。一切諸佛。于三世法。皆無所著。離過清凈。一切諸佛。知種種性。皆是一性。無所從來。離過清凈。一切諸佛。前際后際。福德無盡。等于法界。離過清凈。一切諸佛。無邊身相。遍十方剎。隨時調伏一切眾生。離過清凈。一切諸佛。獲四無畏。離諸恐怖。于眾會中。大師子吼。明了分別一切諸法。離過清凈。一切諸佛。于不可說不可說劫。入般涅槃。眾生聞名。獲無量福。如佛現在。功德無異。離過清凈。一切諸佛。遠在不可說不可說世界中。若有眾生。一心正念。則皆得見。離過清凈。是為十。佛子。諸佛世尊。有十種究竟清凈。何等為十。所謂一切諸佛。往昔大愿。究竟清凈。一切諸佛。所持梵行。究竟清凈。一切諸佛。離世眾惑。究竟清凈。一切諸佛。莊嚴國土。究竟清凈。一切諸佛。所有眷屬。究竟清凈。一切諸佛。所有種族。究竟清凈。一切諸佛。色身相好。究竟清凈。一切諸佛。法身無染。究竟清凈。一切諸佛。一切智智。無有障礙。究竟清凈。一切諸佛。解脫自在。所作已辨。到于彼岸。究竟清凈。是為十。佛子。諸佛世尊。于一切世界一切時。有十種佛事。何等為十。一者若有眾生。專心憶念。則現其前。二者若有眾生。心不調順。則為說法。三者若有眾生。能生凈信。必令獲得無量善根。四者若有眾生。能入法位。悉皆現證。無不了知。五者教化眾生。無有疲厭。六者游諸佛剎。往來無礙。七者大悲不舍一切眾生。八者現變化身。恒不斷絕。九者神通自在。未嘗休息。十者安住法界。能遍觀察。是為十。佛子。諸佛世尊。有十種無盡智海法。何等為十。所謂一切諸佛。無邊法身。無盡智海法。一切諸佛。無量佛事。無盡智海法。一切諸佛。佛眼境界。無盡智海法。一切諸佛。無量無數。難思善根。無盡智海法。一切諸佛。普雨一切甘露妙法。無盡智海法。一切諸佛。贊佛功德。無盡智海法。一切諸佛。往昔所修。種種愿行。無盡智海法。一切諸佛。盡未來際。恒作佛事。無盡智海法。一切諸佛。了知一切眾生心行。無盡智海法。一切諸佛。福智莊嚴。無能過者。無盡智海法。是為十。佛子。諸佛世尊。有十種常法。何等為十。所謂一切諸佛。常行一切諸波羅蜜。一切諸佛。于一切法。常離迷惑。一切諸佛。常具大悲。一切諸佛。常有十力。一切諸佛。常轉法輪。一切諸佛。常為眾生。示成正覺。一切諸佛。常樂調伏一切眾生。一切諸佛。心常正念不二之法。一切諸佛。化眾生已。常示入于無余涅槃。諸佛境界。無邊際故。是為十。佛子。諸佛世尊。有十種演說無量諸佛法門。何等為十。所謂一切諸佛。演說無量眾生界門。一切諸佛。演說無量眾生行門。一切諸佛。演說無量眾生業果門。一切諸佛演說無量化眾生門。一切諸佛。演說無量凈眾生門。一切諸佛。演說無量菩薩行門。一切諸佛。演說無量菩薩愿門。一切諸佛。演說無量一切世界。成壞劫門。一切諸佛。演說無量菩薩深心。凈佛剎門。一切諸佛。演說無量一切世界。三世諸佛。于彼彼劫。次第出現門。一切諸佛。演說一切諸佛智門。是為十。佛子。諸佛世尊。有十種為眾生作佛事。何等為十。所謂一切諸佛。示現色身。為眾生作佛事。一切諸佛。出妙音聲。為眾生作佛事。一切諸佛。有所受。為眾生作佛事。一切諸佛。無所受。為眾生作佛事。一切諸佛。以地水火風。為眾生作佛事。一切諸佛。神力自在。示現一切所緣境界。為眾生作佛事。一切諸佛。種種名號。為眾生作佛事。一切諸佛。以佛剎境界。為眾生作佛事。一切諸佛。嚴凈佛剎。為眾生作佛事。一切諸佛。寂寞無言。為眾生作佛事。是為十。佛子。諸佛世尊。有十種最勝法。何等為十。所謂一切諸佛。大愿堅固。不可沮壞。所言必作。言無有二。一切諸佛。為欲圓滿一切功德。盡未來劫。修菩薩行。不生懈倦。一切諸佛。為欲調伏一眾生故。往不可說不可說世界。如是而為一切眾生。而無斷絕。一切諸佛。于信于毀二種眾生。大悲普觀。平等無異。一切諸佛。從初發心。乃至成佛。終不退失菩提之心。一切諸佛。積集無量諸善功德。皆以回向一切智性。于諸世間。終無染著。一切諸佛。于諸佛所。修學三業。唯行佛行。非二乘行。皆為回向一切智性。成于無上正等菩提。一切諸佛。放大光明。其光平等。照一切處。及照一切諸佛之法。令諸菩薩。心得清凈。滿一切智。一切諸佛。舍離世樂。不貪不染。而普愿世間離苦得樂。無諸戲論。一切諸佛。愍諸眾生。受種種苦。守護佛種。行佛境界。出離生死。逮十力地。是為十。佛子。諸佛世尊。有十種無障礙住。何等為十。所謂一切諸佛。皆能往一切世界。無障礙住。一切諸佛。皆能住一切世界。無障礙住。一切諸佛。皆能于一切世界。行住坐臥。無障礙住。一切諸佛。皆能于一切世界。演說正法。無障礙住。一切諸佛。皆能于一切世界。住兜率天宮。無障礙住。一切諸佛。皆能入法界一切三世。無障礙住。一切諸佛。皆能坐法界一切道場。無障礙住。一切諸佛。皆能念念觀一切眾生心行。以三種自在。教化調伏。無障礙住。一切諸佛。皆能以一身。住無量不思議佛所及一切處。利益眾生。無障礙住。一切諸佛。皆能開示無量諸佛。所說正法。無障礙住。是為十。佛子。諸佛世尊。有十種最勝無上莊嚴。何等為十。一切諸佛。皆悉具足諸相隨好。是為諸佛第一最勝無上身莊嚴。一切諸佛。皆悉具足六十種音。一一音。有五百分。一一分。無量百千清凈之音。以為嚴好。能于法界一切眾中。無諸恐怖。大師子吼。演說如來甚深法義。眾生聞者。靡不歡喜。隨其根欲。悉得調伏。是為諸佛第二最勝無上語莊嚴。一切諸佛。皆具十力。諸大三昧。十八不共。莊嚴意業。所行境界。通達無礙一切佛法。咸得無余法界莊嚴。而為莊嚴。法界眾生。心之所行。去來現在。各各差別。于一念中。悉能明見。是為諸佛第三最勝無上意莊嚴。一切諸佛。皆悉能放無數光明。一一光明。有不可說光明網。以為眷屬。普照一切諸佛國土。滅除一切世間黑闇。示現無量諸佛出興。其身平等。悉皆清凈。所作佛事。咸不唐捐。能令眾生。至不退轉。是為諸佛第四最勝無上光明莊嚴。一切諸佛。現微笑時。皆于口中。放百千億那由他阿僧祇光明。一一光明。各有無量不思議種種色。遍照十方一切世界。于大眾中。發誠實語。授無量無數不思議眾生。阿耨多羅三藐三菩提記。是為諸佛第五離世癡惑最勝無上現微笑莊嚴。一切諸佛。皆有法身清凈無礙。于一切法。究竟通達。住于法界。無有邊際。雖在世間。不與世雜。了世實性。行出世法。言語道斷。超蘊界處。是為諸佛第六最勝無上法身莊嚴。一切諸佛。皆有無量常妙光明。不可說不可說種種色相。以為嚴好。為光明藏。出生無量圓滿光明。普照十方。無有障礙。是為諸佛第七最勝無上常妙光明莊嚴。一切諸佛。皆有無邊妙色。可愛妙色。清凈妙色。隨心所現妙色。映蔽一切三界妙色。到于彼岸無上妙色。是為諸佛第八最勝無上妙色莊嚴。一切諸佛。皆于三世佛種中生。積眾善寶。究竟清凈。無諸過失。離世譏謗。一切法中。最為殊勝清凈妙行之所莊嚴。具足成就一切智智。種族清凈。無能譏毀。是為諸佛第九最勝無上種族莊嚴。一切諸佛。以大慈力。莊嚴其身。究竟清凈。無諸渴愛。身行永息。心善解脫。見者無厭。大悲救護一切世間。第一福田。無上受者。哀愍利益一切眾生。悉令增長無量福德。智慧之聚。是為諸佛第十最勝無上大慈大悲功德莊嚴。是為十。佛子。諸佛世尊。有十種自在法。何等為十。所謂一切諸佛。于一切法。悉得自在。明達種種句身味身。演說諸法。辯才無礙。是為諸佛第一自在法。一切諸佛。教化眾生。未曾失時。隨其愿樂。為說正法。咸令調伏。無有斷絕。是為諸佛第二自在法。一切諸佛。能令盡虛空界。無量無數種種莊嚴。一切世界。六種震動。令彼世界。或舉或下。或大或小。或合或散。未曾惱害。于一眾生。其中眾生。不覺不知。無疑無怪。是為諸佛第三自在法。一切諸佛。以神通力。悉能嚴凈一切世界。于一念頃。普現一切世界莊嚴。此諸莊嚴。經無數劫。說不能盡。悉皆離染。清凈無比。一切佛剎嚴凈之事。皆令平等。入一剎中。是為諸佛第四自在法。一切諸佛。見一眾生。應受化者。為其住壽。經不可說不可說劫。乃至盡未來際。結跏趺坐。身心無倦。專心憶念。未曾廢忘。方便調伏。而不失時。如為一眾生。為一切眾生。悉亦如是。是為諸佛第五自在法。一切諸佛。悉能遍往一切世界。一切如來所行之處。而不暫舍一切法界。十方各別。一一方有無量世界海。一一世界海。有無量世界種。佛以神力。一念咸到。轉于無礙清凈法輪。是為諸佛第六自在法。一切諸佛。為欲調伏一切眾生。念念中。成阿耨多羅三藐三菩提。而于一切佛法。非已現覺。亦非當覺。亦不住于有學之地。而悉知見。通達無礙。無量智慧。無量自在。教化調伏一切眾生。是為諸佛第七自在法。一切諸佛。能以眼處。作耳處佛事。能以耳處。作鼻處佛事。能以鼻處。作舌處佛事。能以舌處。作身處佛事。能以身處。作意處佛事。能以意處。于一切世界中。住世出世間種種境界。一一境界中。能作無量廣大佛事。是為諸佛第八自在法。一切諸佛。其身毛孔。一一能容一切眾生。一一眾生。其身悉與不可說諸佛剎等。而無迫隘。一一眾生。步步能過無數世界。如是展轉。盡無數劫。悉見諸佛出現于世。教化眾生。轉凈法輪。開示過去未來現在不可說法。盡虛空界。一切眾生。諸趣受身。威儀往來。及其所受。種種樂具。皆悉具足。而于其中。無所障礙。是為諸佛第九自在法。一切諸佛。于一念頃。現一切世界微塵數佛。一一佛。皆于一切法界。眾妙蓮華。廣大莊嚴世界。蓮華藏師子座上。成等正覺。示現諸佛自在神力。如于眾妙蓮華廣大莊嚴世界。如是。于一切法界中。不可說不可說。種種莊嚴。種種境界。種種形相。種種示現。種種劫數。清凈世界。如于一念。如是。于無量無邊阿僧祇劫。一切念中。一念一切現。一念無量住。而未曾用少方便力。是為諸佛第十自在法。佛子。諸佛世尊。有十種無量不思議圓滿佛法。何等為十。所謂一切諸佛。一一凈相。皆具百福。一切諸佛。皆悉成就一切佛法。一切諸佛。皆悉成就一切善根。一切諸佛。皆悉成就一切功德。一切諸佛。皆能教化一切眾生。一切諸佛。皆悉能為眾生作主。一切諸佛。皆悉成就清凈佛剎。一切諸佛。皆悉成就一切智智。一切諸佛。皆悉成就色身相好。見者獲益。功不唐捐。一切諸佛。皆具諸佛平等正法。一切諸佛。作佛事已。莫不示現入于涅槃。是為十。佛子。諸佛世尊。有十種善巧方便。何等為十。一切諸佛。了知諸法皆離戲論。而能開示諸佛善根。是為第一善巧方便。一切諸佛。知一切法。悉無所見。各不相知。無縛無解。無受無集。無成就自在究竟。到于彼岸。然于諸法真實。而知不異不別。而得自在。無我無受。不壞實際。已得至于大自在地。常能觀察一切法界。是為第二善巧方便。一切諸佛。永離諸相。心無所住。而能悉知不亂不錯。雖知一切相皆無自性。而如其體性。悉能善入。而亦示現無量色身。及以一切清凈佛土。種種莊嚴無盡之相。集智慧燈。滅眾生惑。是為第三善巧方便。一切諸佛。住于法界。不住過去未來現在。如如性中。無去來今三世相故。而能演說去來今世。無量諸佛。出現世間。令其聞者。普見一切諸佛境界。是為第四善巧方便。一切諸佛。身語意業。無所造作。無來無去。亦無有住。離諸數法。到于一切諸法彼岸。而為眾法藏。具無量智。了達種種世出世法。智慧無礙。示現無量自在神力。調伏一切法界眾生。是為第五善巧方便。一切諸佛。知一切法不可見。非一非異。非量非無量。非來非去。皆無自性。亦不違于世間諸法。一切智者。無自性中。見一切法。于法自在。廣說諸法。而常安住真如實性。是為第六善巧方便。一切諸佛。于一時中。知一切時。具凈善根。入于正位。而無所著。于其日月年劫成壞。如是等時。不住不舍。而能示現。若晝若夜。初中后時。一日七日。半月一月。一年百年。一劫多劫。不可思劫。不可說劫。乃至盡于未來際劫。恒為眾生。轉妙法輪。不斷不退。無有休息。是為第七善巧方便。一切諸佛。恒住法界。成就諸佛無量無畏。及不可數辯。不可量辯。無盡辯。無斷辯。無邊辯。不共辯。無窮辯。真實辯。方便開示一切句辯。一切法辯。隨其根性。及以欲解。以種種法門。說不可說不可說百千億那由他修多羅。初中后善。皆悉究竟。是為第八善巧方便。一切諸佛。住凈法界。知一切法。本無名字。無過去名。無現在名。無未來名。無眾生名。無非眾生名。無國土名。無非國土名。無法名。無非法名。無功德名。無非功德名。無菩薩名。無佛名。無數名。無非數名。無生名。無滅名。無有名。無無名。無一名。無種種名。何以故。諸法體性。不可說故。一切諸法。無方無處。不可集說。不可散說。不可一說。不可多說。音聲莫逮。言語悉斷。雖隨世俗種種言說。無所攀緣。無所造作。遠離一切虛妄想著。如是究竟。到于彼岸。是為第九善巧方便。一切諸佛。知一切法本性寂靜。無生故非色。無戲論故非受。無名數故非想。無造作故非行。無執取故非識。無入處故非處。無所得故非界。然亦不壞一切諸法。本性無起。如虛空故。一切諸法。皆悉空寂。無業果。無修習。無成就。無出生。非數非不數。非有非無。非生非滅。非垢非凈。非入非出。非住非不住。非調伏非不調伏。非眾生非無眾生。非壽命非無壽命。非因緣非無因緣。而能了知正定邪定。及不定聚。一切眾生。為說妙法。令到彼岸。成就十力四無所畏。能師子吼。具一切智。住佛境界。是為第十善巧方便。佛子。是為諸佛成就十種。善巧方便

大方廣佛華嚴經卷第四十六大方廣佛華嚴經卷第四十七

　　　　于闐國三藏實叉難陀奉　制譯


　　佛不思議法品第三十三之二

佛子。諸佛世尊。有十種廣大佛事。無量無邊。不可思議。一切世間。諸天及人。皆不能知。去來現在。所有一切聲聞獨覺。亦不能知。唯除如來威神之力。何等為十。所謂一切諸佛。于盡虛空遍法界。一切世界。兜率陀天。皆現受生。修菩薩行。作大佛事。無量色相。無量威德。無量光明。無量音聲。無量言辭。無量三昧。無量智慧。所行境界。攝取一切人天魔梵。沙門婆羅門。阿修羅等。大慈無礙。大悲究竟。平等饒益一切眾生。或令生天。或令生人。或凈其根。或調其心。或時為說差別三乘。或時為說圓滿一乘。普皆濟度。令出生死。是為第一廣大佛事。佛子。一切諸佛。從兜率天。降神母胎。以究竟三昧。觀受生法。如幻如化。如影如空。如熱時焰。隨樂而受。無量無礙。入無諍法。起無著智。離欲清凈。成就廣大妙莊嚴藏。受最后身。住大寶莊嚴樓閣。而作佛事。或以神力。而作佛事。或以正念。而作佛事。或現神通。而作佛事。或現智日。而作佛事。或現諸佛廣大境界。而作佛事。或現諸佛無量光明。而作佛事。或入無數廣大三昧。而作佛事。或現從彼諸三昧起。而作佛事。佛子。如來爾時。在母胎中。為欲利益一切世間。種種示現。而作佛事。所謂或現初生。或現童子。或現在宮。或現出家。或復示現成等正覺。或復示現轉妙法輪。或示現于入般涅槃。如是皆以種種方便。于一切方。一切網。一切旋。一切種。一切世界中。而作佛事。是為第二廣大佛事。佛子。一切諸佛。一切善業。皆已清凈。一切生智。皆已明潔。而以生法。誘導群迷。令其開悟。具行眾善。為眾生故。示誕王宮。一切諸佛。于諸色欲宮殿妓樂。皆已舍離。無所貪染。常觀諸有。空無體性。一切樂具。悉不真實。持佛凈戒。究竟圓滿。觀諸內宮妻妾侍從。生大悲愍。觀諸眾生虛妄不實。起大慈心。觀諸世間無一可樂。而生大喜。于一切法。心得自在。而起大舍。具佛功德。現生法界。身相圓滿。眷屬清凈。而于一切。皆無所著。以隨類音。為眾演說。令于世法。深生厭離。如其所行。示所得果。復以方便。隨應教化。未成熟者。令其成熟。已成熟者。令得解脫。為作佛事。令不退轉。復以廣大慈悲之心。恒為眾生。說種種法。又為示現三種自在。令其開悟。心得清凈。雖處內宮。眾所咸睹。而于一切諸世界中。施作佛事。以大智慧。以大精進。示現種種諸佛神通。無礙無盡。恒住三種巧方便業。所謂身業究竟清凈。語業常隨智慧而行。意業甚深無有障礙。以是方便。利益眾生。是為第三廣大佛事。佛子。一切諸佛。示處種種莊嚴宮殿。觀察厭離。舍而出家。欲使眾生。了知世法皆是妄想。無常敗壞。深起厭離。不生染著。永斷世間貪愛煩惱。修清凈行。利益眾生。當出家時。舍俗威儀。住無諍法。滿足本愿無量功德。以大智光。滅世癡闇。為諸世間無上福田。常為眾生。贊佛功德。令于佛所。植諸善本。以智慧眼。見真實義。復為眾生。贊說出家。清凈無過。永得出離。長為世間智慧高幢。是為第四廣大佛事。佛子。一切諸佛。具一切智。于無量法。悉已知見。菩提樹下。成最正覺。降伏眾魔。威德特尊。其身充滿一切世界。神力所作。無邊無盡。于一切智所行之義。皆得自在。修諸功德。悉已圓滿。其菩提座。具足莊嚴。周遍十方一切世界。佛處其上。轉妙法輪。說諸菩薩所有行愿。開示無量諸佛境界。令諸菩薩。皆得悟入。修行種種清凈妙行。復能示導一切眾生。令種善根。生于如來平等地中。住諸菩薩無邊妙行。成就一切功德勝法。一切世界。一切眾生。一切佛剎。一切諸法。一切菩薩。一切教化。一切三世。一切調伏。一切神變。一切眾生心之樂欲。悉善了知。而作佛事。是為第五廣大佛事。佛子。一切諸佛。轉不退法輪。令諸菩薩。不退轉故。轉無量法輪。令一切世間。咸了知故。轉開悟一切法輪。能大無畏師子吼故。轉一切法智藏法輪。開法藏門。除闇障故。轉無礙法輪。等虛空故。轉無著法輪。觀一切法非有無故。轉照世法輪。令一切眾生。凈法眼故。轉開示一切智法輪。悉遍一切三世法故。轉一切佛同一法輪。一切佛法。不相違故。一切諸佛。以如是等無量無數百千億那由他法輪。隨諸眾生。心行差別。而作佛事。不可思議。是為第六廣大佛事。佛子。一切諸佛。入于一切王都城邑。為諸眾生。而作佛事。所謂人王都邑。天王都邑。龍王夜叉王。乾闥婆王。阿修羅王。迦樓羅王。緊那羅王。摩睺羅伽王。羅剎王。毗舍阇王。如是等王。一切都邑。入城門時。大地震動。光明普照。盲者得眼。聾者得耳。狂者得心。裸者得衣。諸憂苦者。悉得安樂。一切樂器。不鼓自鳴。諸莊嚴具。若著不著。咸出妙音。眾生聞者。無不欣樂。一切諸佛。色身清凈。相好具足。見者無厭。能為眾生。作于佛事。所謂若顧視。若觀察。若動轉。若屈伸。若行若住。若坐若臥。若默若語。若現神通。若為說法。若有教敕。如是一切。皆為眾生。而作佛事。一切諸佛。昔于一切無數世界。種種眾生。心樂海中。勸令念佛。常勤觀察。種諸善根。修菩薩行。嘆佛色相微妙第一。一切眾生。難可值遇。若有得見。而興信心。則生一切無量善法。集佛功德。普皆清凈。如是。稱贊佛功德已。分身普往十方世界。令諸眾生。悉得瞻奉。思惟觀察。承事供養。種諸善根。得佛歡喜。增長佛種。悉當成佛。以如是行。而作佛事。或為眾生。示現色身。或出妙音。或但微笑。令其信樂。頭頂禮敬。曲躬合掌。稱揚贊嘆。問訊起居。而作佛事。一切諸佛。以如是等無量無數不可言說不可思議種種佛事。于一切世界中。隨諸眾生心之所樂。以本愿力。大慈悲力。一切智力。方便教化。悉令調伏。是為第七廣大佛事。佛子。一切諸佛。或住阿蘭若處。而作佛事。或住寂靜處。而作佛事。或住空閑處。而作佛事。或住佛住處。而作佛事。或住三昧。而作佛事。或獨處園林。而作佛事。或隱身不現。而作佛事。或住甚深智。而作佛事。或住諸佛無比境界。而作佛事。或住不可見種種身行。隨諸眾生心樂欲解。方便教化。無有休息。而作佛事。或以天身求一切智。而作佛事。或以龍身。夜叉身。乾闥婆身。阿修羅身。迦樓羅身。緊那羅身。摩睺羅伽。人非人等身。求一切智。而作佛事。或以聲聞身。獨覺身。菩薩身。求一切智。而作佛事。或時說法。或時寂默。而作佛事。或說一佛。或說多佛。而作佛事。或說諸菩薩。一切行。一切愿。為一行愿。而作佛事。或說諸菩薩。一行一愿。為無量行愿。而作佛事。或說佛境界即世間境界。而作佛事。或說世間境界即佛境界。而作佛事。或說佛境界即非境界。而作佛事。或住一日。或住一夜。或住半月。或住一月。或住一年。乃至住不可說劫。為諸眾生。而作佛事。是為第八廣大佛事。佛子。一切諸佛。是生清凈善根之藏。令諸眾生。于佛法中。生凈信解。諸根調伏。永離世間。令諸菩薩。于菩提道。具智慧明。不由他悟。或現涅槃。而作佛事。或現世間。皆悉無常。而作佛事。或說佛身。而作佛事。或說所作。皆悉已辨。而作佛事。或說功德圓滿無缺。而作佛事。或說永斷諸有根本。而作佛事。或令眾生。厭離世間。隨順佛心。而作佛事。或說壽命終歸于盡。而作佛事。或說世間無一可樂。而作佛事。或為宣說盡未來際。供養諸佛。而作佛事。或說諸佛轉凈法輪。令其得聞。生大歡喜。而作佛事。或為宣說諸佛境界。令其發心。而修諸行。而作佛事。或為宣說念佛三昧。令其發心。常樂見佛。而作佛事。或為宣說諸根清凈。勤求佛道。心無懈退。而作佛事。或詣一切諸佛國土。觀諸境界種種因緣。而作佛事。或攝一切諸眾生身。皆為佛身。令諸懈怠放逸眾生。悉住如來清凈禁戒。而作佛事。是為第九廣大佛事。佛子。一切諸佛。入涅槃時。無量眾生。悲號涕泣。生大憂惱。遞相瞻顧。而作是言。如來世尊。有大慈悲。哀愍饒益一切世間。與諸眾生。為救為歸。如來出現。難可值遇。無上福田。于今永滅。即以如是。令諸眾生。悲號戀慕。而作佛事。復為化度一切天人。龍神夜叉乾闥婆阿修羅迦樓羅緊那羅摩睺羅伽人非人等故。隨其樂欲。自碎其身。以為舍利。無量無數不可思議。令諸眾生。起凈信心。恭敬尊重。歡喜供養。修諸功德。具足圓滿。復起于塔。種種嚴飾。于諸天宮。龍宮夜叉宮。乾闥婆阿修羅迦樓羅緊那羅摩睺羅伽人非人等諸宮殿中。以為供養。牙齒爪發。咸以起塔。令其見者。皆悉念佛念法念僧。信樂不回。誠敬尊重。在在處處。布施供養。修諸功德。以是福故。或生天上。或處人間。種族尊榮。財產備足。所有眷屬。悉皆清凈。不入惡趣。常生善道。恒得見佛。具眾白法。于三有中。速得出離。各隨所愿。獲自乘果。于如來所。知恩報恩。永與世間。作所歸依。佛子。諸佛世尊。雖般涅槃。仍與眾生。作不思議清凈福田。無盡功德。最上福田。令諸眾生。善根具足。福德圓滿。是為第十廣大佛事。佛子。此諸佛事。無量廣大。不可思議。一切世間。諸天及人。及去來今。聲聞獨覺。皆不能知。唯除如來威神所加。佛子。諸佛世尊。有十種無二行自在法。何等為十。所謂一切諸佛。悉能善說。授記言辭。決定無二。一切諸佛。悉能隨順眾生心念。令其意滿。決定無二。一切諸佛。悉能現覺一切諸法。演說其義。決定無二。一切諸佛。悉能具足去來今世。諸佛智慧。決定無二。一切諸佛。悉知三世一切剎那。即一剎那決定無二。一切諸佛。悉知三世一切佛剎。入一佛剎。決定無一。一切諸佛。悉知三世一切佛語。即一佛語。決定無二。一切諸佛。悉知三世一切諸佛。與其所化一切眾生。體性平等。決定無二。一切諸佛悉知世法。及諸佛法。性無差別。決定無二。一切諸佛。悉知三世一切諸佛。所有善根。同一善根。決定無二。是為十。佛子。諸佛世尊。有十種住。住一切法。何等為十。所謂一切諸佛。住覺悟一切法界。一切諸佛。住大悲語。一切諸佛。住本大愿。一切諸佛。住不舍調伏眾生。一切諸佛。住無自性法。一切諸佛。住平等利益。一切諸佛。住無忘失法。一切諸佛。住無障礙心。一切諸佛。住恒正定心。一切諸佛。住等入一切法。不違實際相。是為十。佛子。諸佛世尊。有十種知一切法盡無有余。何等為十。所謂知過去一切法。盡無有余。知未來一切法。盡無有余。知現在一切法。盡無有余。知一切言語法。盡無有余。知一切世間道。盡無有余。知一切眾生心。盡無有余。知一切菩薩善根。上中下。種種分位。盡無有余。知一切佛圓滿智。及諸善根。不增不減。盡無有余。知一切法。皆從緣起。盡無有余。知一切世界種。盡無有余。知一切法界中。如因陀羅網。諸差別事。盡無有余。是為十

佛子。諸佛世尊。有十種廣大力最上力。無量力。大威德力。難獲力不退力。堅固力不可壞力。一切世間不思議力。一切眾生無能動力。大那羅延幢勇健法。何者為十。所謂一切諸佛。身不可壞。命不可斷世間毒藥。所不能中。一切世界。水火風災。皆于佛身。不能為害。一切諸魔。天龍夜叉乾闥婆阿修羅迦樓羅緊那羅摩睺羅伽人非人毗舍阇羅剎等。盡其勢力。雨大金剛。如須彌山及鐵圍山。遍于三千大千世界。一時俱下。不能令佛心有驚怖。乃至一毛。亦不搖動。行住坐臥初無變易。佛所住處。四方遠近。不令其下。則不能雨。假使不制。而從雨之。終不為損。若有眾生。為佛所持。及佛所使。尚不可害。況如來身。是為諸佛第一大那羅延幢勇健法。佛子。一切諸佛。以一切法界。諸世界中。須彌山王。及鐵圍山。大鐵圍山。大海山林宮殿屋宅。置一毛孔。盡未來劫。而諸眾生。不覺不知。唯除如來神力所被。佛子。爾時諸佛。于一毛孔。持于爾所一切世界。盡未來劫。或行或住。或坐或臥。不生一念勞倦之心。佛子。譬如虛空。普持一切遍法界中。所有世界。而無勞倦。一切諸佛。于一毛孔。持諸世界。亦復如是。是為諸佛第二大那羅延幢勇健法。佛子。一切諸佛。能于一念。起不可說不可說世界微塵數步。一一步。過不可說不可說佛剎微塵數國土。如是而行。經一切世界微塵數劫。佛子。假使有一大金剛山。與上所經一切佛剎。其量正等。如是量等。大金剛山。有不可說不可說佛剎微塵數諸佛。能以如是諸山。置一毛孔。佛身毛孔。與法界中一切眾生毛孔數等。一一毛孔。悉置爾許大金剛山。持爾許山。游行十方。入盡虛空一切世界。從于前際。盡未來際。一切諸劫。無有休息。佛身無損。亦不勞倦。心常在定。無有散亂。是為諸佛第三大那羅延幢勇健法。佛子。一切諸佛。一坐食已。結跏趺坐。經前后際不可說劫。入佛所受不思議樂。其身安住。寂然不動。亦不廢舍化眾生事。佛子。假使有人。于遍虛空一一世界。悉以毛端。次第度量。諸佛能于一毛端處。結跏趺坐。盡未來劫。如一毛端處。一切毛端處。悉亦如是。佛子。假使十方一切世界。所有眾生。一一眾生。其身大小。悉與不可說佛剎微塵數世界量等。輕重亦爾。諸佛能以爾所眾生。置一指端。盡于后際所有諸劫。一切指端。皆亦如是。盡持爾許一切眾生。入遍虛空一一世界。盡于法界。悉使無余。而佛身心。曾無勞倦。是為諸佛第四大那羅延幢勇健法。佛子。一切諸佛。能于一身。化現不可說不可說佛剎微塵數頭。一一頭。化現不可說不可說佛剎微塵數舌。一一舌。化出不可說不可說佛剎微塵數差別音聲。法界眾生。靡不皆聞。一一音聲。演不可說不可說佛剎微塵數修多羅藏。一一修多羅藏。演不可說不可說佛剎微塵數法。一一法。有不可說不可說佛剎微塵數文字句義。如是演說。盡不可說不可說佛剎微塵數劫。盡是劫已。復更演說。盡不可說不可說佛剎微塵數劫。如是次第。乃至盡于一切世界微塵數。盡一切眾生心念數。未來際劫。猶可窮盡。如來化身。所轉法輪。無有窮盡。所謂智慧演說法輪。斷諸疑惑法輪。照一切法法輪。開無礙藏法輪。令無量眾生。歡喜調伏法輪。開示一切。諸菩薩行法輪。高升圓滿。大智慧日法輪。普然照世。智慧明燈法輪。辯才無畏。種種莊嚴法輪。如一佛身。以神通力。轉如是等差別法輪。一切世法無能為諭。如是盡虛空界。一一毛端。分量之處。有不可說不可說佛剎微塵數世界。一一世界中。念念現不可說不可說佛剎微塵數化身。一一化身。皆亦如是。所說音聲。文字句義。一一充滿一切法界。其中眾生。皆得解了。而佛言音。無變無斷。無有窮盡。是為諸佛第五大那羅延幢勇健法。佛子。一切諸佛。皆以德相。莊嚴胸臆。猶若金剛不可損壞。菩提樹下。結跏趺坐。魔王軍眾。其數無邊。種種異形。甚可怖畏。眾生見者。靡不驚懾。悉發狂亂。或時致死。如是魔眾。遍滿虛空。如來見之。心無恐怖。容色不變。一毛不豎。不動不亂。無所分別。離諸喜怒。寂然清凈。住佛所住。具慈悲力。諸根調伏。心無所畏。非諸魔眾。所能傾動。而能摧伏。一切魔軍。皆使回心。稽首歸依。然后復以三輪教化。令其悉發阿耨多羅三藐三菩提意。永不退轉。是為諸佛第六大那羅延幢勇健法。佛子。一切諸佛。有無礙音。其音普遍十方世界。眾生聞者。自然調伏。彼諸如來。所出音聲。須彌盧等。一切諸山。不能為障。天宮龍宮。夜叉宮。乾闥婆阿修羅迦樓羅緊那羅摩睺羅伽人非人等。一切諸宮。所不能障。一切世界。高大音聲。亦不能障。隨所應化。一切眾生。靡不皆聞文字句義悉得解了。是為諸佛第七大那羅延幢勇健法。佛子。一切諸佛。心無障礙。于百千億那由他不可說不可說劫。恒善清凈。去來現在。一切諸佛。同一體性。無濁無翳。無我無我所。非內非外。了境空寂。不生妄想。無所依無所作。不住諸相。永斷分別。本性清凈。舍離一切攀緣憶念。于一切法。常無違諍。住于實際。離欲清凈。入真法界。演說無盡。離量非量。所有妄想。絕為無為。一切言說。于不可說無邊境界。悉已通達。無礙無盡。智慧方便。成就十力一切功德。莊嚴清凈。演說種種無量諸法。皆與實相。不相違背。于諸法界三世諸法。悉等無異。究竟自在。入一切法最勝之藏。一切法門。正念不惑。安住十方一切佛剎。而無動轉。得不斷智。知一切法究竟無余。盡諸有漏。心善解脫。慧善解脫。住于實際。通達無礙。心常正定。于三世法。及以一切眾生心行。一念了達。皆無障礙。是為諸佛第八大那羅延幢勇健法。佛子。一切諸佛。同一法身。境界無量身。功德無邊身。世間無盡身。三界不染身。隨念示現身。非實非虛平等清凈身。無來無去無為不壞身。一相無相法自性身。無處無方遍一切身。神變自在。無邊色相身。種種示現普入一切身。妙法方便身。智藏普照身。示法平等身。普遍法界身。無動無分別非有非無常清凈身。非方便非不方便。非滅非不滅。隨所應化一切眾生。種種信解。而示現身。從一切功德寶所生身。具一切諸佛法真如身。本性寂靜。無障礙身。成就一切無礙法身。遍住一切清凈法界身。分形普遍一切世間身。無攀緣無退轉。永解脫。具一切智。普了達身。是為諸佛第九大那羅延幢勇健法。佛子。一切諸佛。等悟一切諸如來法。等修一切諸菩薩行。若愿若智。清凈平等。猶如大海。悉得滿足。行力尊勝。未曾退怯。住諸三昧。無量境界。示一切道。勸善誡惡。智力第一。演法無畏。隨有所問。悉能善答。智慧說法。平等清凈。身語意行。悉皆無雜。住佛所住。諸佛種性。以佛智慧。而作佛事。住一切智。演無量法。無有根本。無有邊際。神通智慧。不可思議。一切世間。無能解了。智慧深入。見一切法。微妙廣大。無量無邊。三世法門。咸善通達。一切世界。悉能開曉。以出世智。于諸世間。作不可說種種佛事。成不退智。入諸佛數。雖已證得不可言說離文字法。而能開示種種言辭。以普賢智。集諸善行。成就一念相應妙慧。于一切法。悉能覺了。如先所念。一切眾生。皆依自乘。而施其法。一切諸法。一切世界。一切眾生。一切三世。于法界內。如是境界。其量無邊。以無礙智。悉能知見。佛子。一切諸佛。于一念頃。隨所應化。出興于世。住清凈土。成等正覺。現神通力。開悟三世一切眾生。心意及識。不失于時。佛子。眾生無邊。世界無邊。法界無邊。三世無邊。諸佛最勝。亦無有邊。悉現于中。成等正覺。以佛智慧。方便開悟。無有休息。佛子。一切諸佛。以神通力。現最妙身。住無邊處。大悲方便。心無障礙。于一切時。常為眾生。演說妙法。是為諸佛第十大那羅延幢勇健法。佛子。此一切諸佛大那羅延幢勇健法。無量無邊不可思議。去來現在一切眾生。及以二乘。不能解了。唯除如來神力所加。佛子。諸佛世尊。有十種決定法。何等為十。所謂一切諸佛。定從兜率壽盡下生。一切諸佛。定示受生。處胎十月。一切諸佛。定厭世俗。樂求出家。一切諸佛。決定坐于菩提樹下。成等正覺。悟諸佛法。一切諸佛。定于一念。悟一切法。一切世界。示現神力。一切諸佛。定能應時。轉妙法輪。一切諸佛。定能隨彼。所種善根。應時說法。而為授記。一切諸佛。定能應時。為作佛事。一切諸佛。定能為諸成就菩薩。而授記別。一切諸佛。定能一念。普答一切眾生所問。是為十。佛子。諸佛世尊。有十種速疾法。何等為十。所謂一切諸佛。若有見者。速得遠離一切惡趣。一切諸佛。若有見者。速得圓滿殊勝功德。一切諸佛。若有見者。速能成就廣大善根。一切諸佛。若有見者。速得往生凈妙天上。一切諸佛。若有見者。速能除斷一切疑惑。一切諸佛。若已發菩提心。而得見者。速得成就廣大信解。永不退轉。能隨所應。教化眾生。若未發心。即能速發阿耨多羅三藐三菩提心。一切諸佛。若未入正位。而得見者。速入正位。一切諸佛。若有見者。速能清凈世出世間。一切諸根。一切諸佛。若有見者。速得除滅一切障礙。一切諸佛。若有見者。速能獲得無畏辯才。是為十。佛子。諸佛世尊。有十種應常憶念清凈法。何等為十。所謂一切諸佛。過去因緣。一切菩薩。應常憶念。一切諸佛。清凈勝行。一切菩薩。應常憶念。一切諸佛。滿足諸度。一切菩薩。應常憶念。一切諸佛。成就大愿。一切菩薩。應常憶念。一切諸佛。積集善根。一切菩薩。應常憶念。一切諸佛。已具梵行。一切菩薩。應常憶念。一切諸佛。現成正覺。一切菩薩。應常憶念。一切諸佛。色身無量。一切菩薩。應常憶念。一切諸佛。神通無量。一切菩薩。應常憶念。一切諸佛。十力無畏。一切菩薩。應常憶念。是為十。佛子。諸佛世尊。有十種一切智住。何等為十。所謂一切諸佛。于一念中。悉知三世一切眾生。心心所行。一切諸佛。于一念中。悉知三世一切眾生。所集諸業。及業果報。一切諸佛。于一念中。悉知一切眾生所宜。以三種輪。教化調伏。一切諸佛。于一念中。盡知法界一切眾生。所有心相。于一切處。普現佛興。令其得見。方便攝受。一切諸佛。于一念中。普隨法界一切眾生。心樂欲解。示現說法。令其調伏。一切諸佛。于一念中。悉知法界一切眾生心之所樂。為現神力。一切諸佛。于一念中。遍一切處。隨所應化一切眾生。示現出興。為說佛身。不可取著。一切諸佛。于一念中。普至法界一切處。一切眾生。彼彼諸道。一切諸佛。于一念中。隨諸眾生。有憶念者。在在處處。無不往應。一切諸佛。于一念中。悉知一切眾生解欲。為其示現無量色相。是為十。佛子。諸佛世尊。有十種無量不可思議佛三昧。何等為十。所謂一切諸佛。恒在正定。于一念中。遍一切處。普為眾生。廣說妙法。一切諸佛。恒在正定。于一念中。遍一切處。普為眾生。說無我際。一切諸佛。恒住正定。于一念中。遍一切處。普入三世。一切諸佛。恒在正定。于一念中。遍一切處。普入十方。廣大佛剎。一切諸佛。恒在正定。于一念中。遍一切處。普現無量。種種佛身。一切諸佛。恒在正定。于一念中。遍一切處。隨諸眾生種種心解。現身語意。一切諸佛。恒在正定。于一念中。遍一切處。說一切法離欲真際。一切諸佛。恒住正定。于一念中。遍一切處。演說一切緣起自性。一切諸佛。恒住正定。于一念中。遍一切處。示現無量世出世間。廣大莊嚴。令諸眾生。常得見佛。一切諸佛。恒住正定。于一念中。遍一切處。令諸眾生。悉得通達一切佛法。無量解脫。究竟到于無上彼岸。是為十。佛子。諸佛世尊。有十種無礙解脫。何等為十。所謂一切諸佛。能于一塵。現不可說不可說諸佛。出興于世。一切諸佛。能于一塵。現不可說不可說諸佛。轉凈法輪。一切諸佛。能于一塵。現不可說不可說眾生。受化調伏。一切諸佛。能于一塵。現不可說不可說諸佛國土。一切諸佛。能于一塵。現不可說不可說菩薩授記。一切諸佛。能于一塵。現去來今一切諸佛。一切諸佛。能于一塵。現去來今諸世界種。一切諸佛。能于一塵。現去來今一切神通。一切諸佛。能于一塵。現去來今。一切眾生。一切諸佛。能于一塵。現去來今一切佛事。是為十

大方廣佛華嚴經卷第四十七大方廣佛華嚴經卷第四十八

　　　　于闐國三藏實叉難陀奉　制譯


　　如來十身相海品第三十四

爾時普賢菩薩摩訶薩。告諸菩薩言。佛子。今當為汝。演說如來所有相海。佛子。如來頂上。有三十二寶莊嚴大人相。其中。有大人相。名光照一切方普放無量大光明網。一切妙寶。以為莊嚴。寶發周遍。柔軟密致。一一咸放摩尼寶光。充滿一切無邊世界。悉現佛身。色相圓滿。是為一。次有大人相。名佛眼光明云。以摩尼王。種種莊嚴。出金色光。如眉間毫相。所放光明。其光普照一切世界。是為二。次有大人相。名充滿法界云。上妙寶輪。以為莊嚴。放于如來福智燈明。普照十方一切法界。諸世界海。于中普現一切諸佛。及諸菩薩。是為三。次有大人相。名示現普照云。真金摩尼。種種莊嚴。其諸妙寶。咸放光明。照不思議諸佛國土。一切諸佛。于中出現。是為四。次有大人相。名放寶光明云。摩尼寶王。清凈莊嚴。毗琉璃寶。以為華蕊。光照十方一切法界。于中普現種種神變。贊嘆如來往昔所行。智慧功德。是為五。次有大人相。名示現如來遍法界大自在云。菩薩神變。寶焰摩尼。以為其冠。具如來力覺悟一切寶焰光輪。以為其鬘。其光普照十方世界。于中示現一切如來。坐于道場。一切智云。充滿虛空無量法界。是為六。次有大人相。名如來普燈云。以能震動法界國土大自在寶海。而為莊嚴。放凈光明。充滿法界。于中普現十方諸菩薩功德海。過現未來。佛智慧幢海。是為七。次有大人相。名普照諸佛廣大云。因陀羅寶如意王寶摩尼王寶。以為莊嚴。常放菩薩焰燈光明。普照十方一切世界。于中顯現一切諸佛。眾色相海。大音聲海。清凈力海。是為八。次有大人相。名圓滿光明云。上妙琉璃摩尼王種種寶華。以為莊嚴。一切眾寶。舒大焰網。充滿十方一切世界。一切眾生。悉見如來。現坐其前。贊嘆諸佛。及諸菩薩。法身功德。令入如來清凈境界。是為九。次有大人相。名普照一切菩薩行藏光明云。眾寶妙華。以為莊嚴。寶光普照無量世界。寶焰普覆一切國土。十方法界。通達無礙。震動佛音。宣暢法海。是為十。次有大人相。名普光照耀云。毗琉璃。因陀羅。金剛摩尼寶。以為莊嚴。琉璃寶光。色相明徹。普照一切諸世界海出妙音聲。充滿法界。如是皆從諸佛智慧大功德海之所化現。是為十一。次有大人相。名正覺云。以雜寶華。而為莊嚴。其諸寶華。悉放光明。皆有如來坐于道場。充滿一切無邊世界。令諸世界。普得清凈。永斷一切妄想分別。是為十二。次有大人相。名光明照曜云。以寶焰藏海。心王摩尼。而為莊嚴。放大光明。光中顯現無量菩薩及諸菩薩。所行之行。一切如來。智身法身。諸色相海。充滿法界。是為十三。次有大人相。名莊嚴普照云。以金剛華。毗琉璃寶。而為莊嚴。放大光明。光中有大寶蓮華座。具足莊嚴。彌覆法界。自然演說四菩薩行。其音普遍諸法界海。是為十四。次有大人相。名現佛三昧海行云。于一念中。示現如來無量莊嚴。普遍莊嚴一切法界。不思議世界海。是為十五。次有大人相。名變化海普照云。妙寶蓮華如須彌山。以為莊嚴。眾寶光明。從佛愿生。現諸變化。無有窮盡。是為十六。次有大人相。名一切如來解脫云。清凈妙寶。以為莊嚴。放大光明。莊嚴一切佛師子座。示現一切諸佛色像。及無量佛法。諸佛剎海。是為十七。次有大人相。名自在方便普照云。毗琉璃華。真金蓮華。摩尼王燈。妙法焰云。以為莊嚴。放一切諸佛。寶焰密云。清凈光明。充滿法界。于中普現一切妙好莊嚴之具。是為十八。次有大人相。名覺佛種性云。無量寶光。以為莊嚴。具足千輪。內外清凈。從于往昔善根所生。其光遍照十方世界。發明智日。宣布法海。是為十九。次有大人相。名現一切如來相自在云。眾寶瓔珞。琉璃寶華。以為莊嚴。舒大寶焰。充滿法界。于中普現等一切佛剎微塵數去來現在無量諸佛。如師子王。勇猛無畏。色相智慧。皆悉具足。是為二十。次有大人相。名遍照一切法界云。如來寶相。清凈莊嚴。放大光明。普照法界。顯現一切無量無邊諸佛菩薩。智慧妙藏。是為二十一。次有大人相。名毗盧遮那如來相云。上妙寶華。及毗琉璃。清凈妙月。以為莊嚴。悉放無量百千萬億。摩尼寶光。充滿一切虛空法界。于中示現無量佛剎。皆有如來結跏趺坐。是為二十二。次有大人相。名普照一切佛光明云。眾寶妙燈。以為莊嚴。放凈光明。遍照十方一切世界。悉現諸佛轉于法輪。是為二十三。次有大人相。名普現一切莊嚴云。種種寶焰。以為莊嚴。放凈光明。充滿法界。念念常現不可說不可說一切諸佛。與諸菩薩。坐于道場。是為二十四。次有大人相。名出一切法界音聲云。摩尼寶海。上妙栴檀。以為莊嚴。舒大焰網。充滿法界。其中普演微妙音聲。示諸眾生一切業海。是為二十五。次有大人相。名普照諸佛變化輪云。如來凈眼。以為莊嚴。光照十方一切世界。于中普現去來今佛。所有一切莊嚴之具。復出妙音。演不思議。廣大法海。是為二十六。次有大人相。名光照佛海云。其光普照一切世界。盡于法界。無所障礙。悉有如來結跏趺坐。是為二十七。次有大人相。名寶燈云。放于如來廣大光明。普照十方一切法界。于中普現一切諸佛。及諸菩薩。不可思議。諸眾生海。是為二十八。次有大人相。名法界無差別云。放于如來大智光明。普照十方諸佛國土。一切菩薩。道場眾會。無量法海。于中普現種種神通。復出妙音。隨諸眾生心之所樂。演說普賢菩薩行愿。令其回向。是為二十九。次有大人相。名安住一切世界海普照云。放寶光明。充滿一切虛空法界。于中普現凈妙道場。及佛菩薩。莊嚴身相。令其見者。得無所見。是為三十。次有大人相。名一切寶清凈光焰云。放于無量諸佛菩薩。摩尼妙寶。清凈光明。普照十方一切法界。于中普現諸菩薩海。莫不具足如來神力。常游十方盡虛空界。一切剎網。是為三十一。次有大人相。名普照一切法界莊嚴云。最處于中。漸次隆起。閻浮檀金。因陀羅網。以為莊嚴。放凈光云。充滿法界。念念常現一切世界諸佛菩薩。道場眾會。是為三十二。佛子。如來頂上。有如是三十二種大人相。以為嚴好。佛子。如來眉間。有大人相。名遍法界光明云。摩尼寶華。以為莊嚴。放大光明。具眾寶色。猶如日月洞徹清凈。其光普照十方國土。于中顯現一切佛身。復出妙音。宣暢法海。是為三十三。如來眼。有大人相。名自在普見云。以眾妙寶。而為莊嚴。摩尼寶光。清凈映徹。普見一切。皆無障礙。是為三十四。如來鼻。有大人相。名一切神通智慧云。清凈妙寶。以為莊嚴。眾寶色光。彌覆其上。于中出現無量化佛。坐寶蓮華。往諸世界。為一切菩薩。一切眾生。演不思議。諸佛法海。是為三十五。如來舌。有大人相。名示現音聲影像云。眾色妙寶。以為莊嚴。宿世善根之所成就。其舌廣長。遍覆一切諸世界海。如來若或熙怡微笑。必放一切摩尼寶光。其光普照十方法界。能令一切心得清涼。去來現在。所有諸佛。皆于光中。炳然顯現。悉演廣大微妙之音。遍一切剎。住無量劫。是為三十六。如來舌。復有大人相。名法界云。其掌安平。眾寶為嚴。放妙寶光。色相圓滿。猶如眉間。所放光明。其光普照一切佛剎。唯塵所成。無有自性。光中復現無量諸佛。咸發妙音。說一切法。是為三十七。如來舌端。有大人相。名照法界光明云。如意寶王。以為莊嚴。自然恒出金色寶焰。于中影現一切佛海。復震妙音。充滿一切無邊世界。一一音中。具一切音。悉演妙法。聽者心悅。經無量劫。玩味不忘。是為三十八。如來舌端。復有大人相。名照耀法界云。摩尼寶王。以為嚴飾。演眾色相。微妙光明。充滿十方無量國土。盡于法界。靡不清凈。于中悉有無量諸佛。及諸菩薩各吐妙音。種種開示。一切菩薩。現前聽受。是為三十九。如來口上齶。有大人相。名示現不思議法界云。因陀羅寶。毗琉璃寶。以為莊嚴放香燈焰。清凈光云。充滿十方一切法界。示現種種神通方便。普于一切諸世界海。開演甚深不思議法。是為四十。如來口右輔下牙。有大人相。名佛牙云。眾寶摩尼。卍字相輪。以為莊嚴。放大光明。普照法界。于中普現一切佛身。周流十方。開悟群生。是為四十一。如來口右輔上牙。有大人相。名寶焰彌盧藏云。摩尼寶藏。以為莊嚴。放金剛香焰。清凈光明。一一光明。充滿法界。示現一切諸佛神力。復現一切十方世界。凈妙道場。是為四十二。如來口左輔下牙。有大人相。名寶燈普照云。一切妙寶。舒華發香。以為莊嚴。放燈焰云。清凈光明。充滿一切諸世界海。于中顯現一切諸佛。坐蓮華藏師子之座。諸菩薩眾。所共圍繞。是為四十三。如來口左輔上牙。有大人相。名照現如來云。清凈光明。閻浮檀金。寶網寶華。以為莊嚴。放大焰輪。充滿法界。于中普現一切諸佛。以神通力。于虛空中。流布法乳法燈法寶。教化一切諸菩薩眾。是為四十四。如來齒。有大人相。名普現光明云。一一齒間。相海莊嚴。若微笑時。悉放光明。具眾寶色。摩尼寶焰。右旋宛轉。流布法界。靡不充滿。演佛言音。說普賢行。是為四十五。如來唇。有大人相。名影現一切寶光云。放閻浮檀。真金色。蓮華色。一切寶色。廣大光明。照于法界。悉令清凈。是為四十六。如來頸。有大人相。名普照一切世界云。摩尼寶王。以為莊嚴。紺蒲成就。柔軟細滑。放毗盧遮那清凈光明。充滿十方一切世界。于中普現一切諸佛。是為四十七。如來右肩。有大人相。名佛廣大一切寶云。放一切寶色。真金色。蓮華色光明。成寶焰網。普照法界。于中普現一切菩薩。是為四十八。如來右肩。復有大人相。名最勝寶普照云。其色清凈。如閻浮金。放摩尼光充滿法界。于中普現一切菩薩。是為四十九。如來左肩。有大人相。名最勝光照法界云。猶如頂上。及以眉間。種種莊嚴。放閻浮檀金。及蓮華色。眾寶光明。成大焰網。充滿法界。于中示現一切神力。是為五十。如來左肩。復有大人相。名光明遍照云。其相右旋。閻浮檀金色。摩尼寶王。以為莊嚴。放眾寶華。香焰光明。充遍法界。于中普現一切諸佛。及以一切嚴凈國土。是為五十一。如來左肩。復有大人相。名普照耀云。其相右旋。微密莊嚴。放佛燈焰云。清凈光明。充遍法界。于中顯現一切菩薩。種種莊嚴。悉皆妙好。是為五十二。如來胸臆。有大人相。形如卍字。名吉祥海云。摩尼寶華。以為莊嚴。放一切寶色。種種光焰輪。充滿法界。普令清凈。復出妙音。宣暢法海。是為五十三。吉祥相右邊。有大人相。名示現光照云。因陀羅網。以為莊嚴。放大光輪。充滿法界。于中普現無量諸佛。是為五十四。吉祥相右邊復有大人相。名普現如來云。以諸菩薩摩尼寶冠。而為莊嚴。放大光明。普照十方一切世界。悉令清凈。于中示現去來今佛。坐于道場。普現神力。廣宣法海。是為五十五。吉祥相右邊。復有大人相。名開敷華云。摩尼寶華。以為莊嚴。放寶香焰燈。清凈光明。狀如蓮華。充滿世界。是為五十六。吉祥相右邊。復有大人相。名可悅樂金色云。以一切寶。心王藏摩尼王。而為莊嚴。放凈光明。照于法界。于中普現。猶如佛眼。廣大光明。摩尼寶藏。是為五十七。吉祥相右邊

復有大人相。名佛海云。毗琉璃寶。香燈華鬘。以為莊嚴。放滿虛空。摩尼寶王。香燈大焰。清凈光明。充遍十方一切國土。于中普現道場眾會。是為五十八。吉祥相左邊。有大人相。名示現光明云。無數菩薩。坐寶蓮華。以為莊嚴。放摩尼王。種種間錯。寶焰光明。普凈一切諸法界海。于中示現無量諸佛。及佛妙音。演說諸法。是為五十九。吉祥相左邊。復有大人相。名示現遍法界光明云。摩尼寶海。以為莊嚴。放大光明。遍一切剎。于中普現諸菩薩眾。是為六十。吉祥相左邊。復有大人相。名普勝云。日光明摩尼王寶輪鬘。而為莊嚴。放大光焰。充滿法界。諸世界海。于中示現一切世界。一切如來。一切眾生。是為六十一。吉祥相左邊。復有大人相。名轉法輪妙音云。一切法燈。清凈香蕊。以為莊嚴。放大光明。充滿法界。于中普現一切諸佛。所有相海。及以心海。是為六十二。吉祥相左邊。復有大人相。名莊嚴云以去來今一切佛海。而為莊嚴。放凈光明。嚴凈一切諸佛國土。于中普現十方一切諸佛菩薩。及佛菩薩。所行之行。是為六十三。如來右手。有大人相。名海照云。眾寶莊嚴。恒放月焰清凈光明。充滿虛空。一切世界。發大音聲。嘆美一切諸菩薩行。是為六十四。如來右手。復有大人相。名影現照耀云。以毗琉璃。帝青摩尼寶華。而為莊嚴。放大光明。普照十方菩薩所住。蓮華藏。摩尼藏等。一切世界。于中悉現無量諸佛。以凈法身。坐菩提樹。震動一切十方國土。是為六十五。如來右手。復有大人相。名燈焰鬘普嚴凈云。毗盧遮那寶。以為莊嚴。放大光明。成變化網。于中普現諸菩薩眾。咸戴寶冠。演諸行海。是為六十六。如來右手。復有大人相。名普現一切摩尼云。蓮華焰燈。而為莊嚴。放海藏光。充遍法界。于中普現無量諸佛。坐蓮華座。是為六十七。如來右手。復有大人相。名光明云。摩尼焰海。以為莊嚴。放眾寶焰。香焰華焰。清凈光明。充滿一切諸世界網。于中普現諸佛道場。是為六十八。如來左手。有大人相。名毗琉璃清凈燈云。寶地妙色。以為莊嚴。放于如來。金色光明。念念常現一切上妙莊嚴之具。是為六十九。如來左手。復有大人相。名一切剎智慧燈音聲云。以因陀羅網。金剛華。而為莊嚴。放閻浮檀金。清凈光明。普照十方一切世界。是為七十。如來左手。復有大人相。名安住寶蓮華光明云。眾寶妙華。以為莊嚴。放大光明。如須彌燈。普照十方一切世界。是為七十一。如來左手。復有大人相。名遍照法界云。以妙寶鬘寶輪寶瓶。因陀羅網。及眾妙相。以為莊嚴。放大光明。普照十方一切國土。于中示現一切法界。一切世界海。一切如來。坐蓮華座。是為七十二。如來右手指。有大人相。名現諸劫剎海旋云。水月焰藏摩尼王。一切寶華。以為莊嚴。放大光明。充滿法界。其中恒出微妙音聲。滿十方剎。是為七十三。如來左手指。有大人相。名安住一切寶云。以帝青金剛寶。而為莊嚴。放摩尼王。眾寶光明。充滿法界。其中普現一切諸佛。及諸菩薩。是為七十四。如來右手掌。有大人相。名照耀云。以摩尼王。千輻寶輪。而為莊嚴。放寶光明。其光右旋。充滿法界。于中普現一切諸佛。一一佛身。光焰熾然。說法度人。凈諸世界。是為七十五。如來左手掌。有大人相。名焰輪普增長化現法界道場云。以日光摩尼王。千輻輪。而為莊嚴。放大光明。充滿一切諸世界海。于中示現一切菩薩。演說普賢所有行海。普入一切諸佛國土。各各開悟無量眾生。是為七十六。如來陰藏。有大人相。名普流出佛音聲云。一切妙寶。以為莊嚴。放摩尼燈。華焰光明。其光熾盛。具眾寶色。普照一切虛空法界。其中普現一切諸佛游行往來。處處周遍。是為七十七。如來右臀。有大人相。名寶燈鬘普照云。諸摩尼寶。以為莊嚴。放不思議寶焰光明。彌布十方一切法界。與虛空法界。同為一相。而能出生一切諸相。一一相中。悉現諸佛自在神變。是為七十八。如來左臀。有大人相。名示現一切法界海光明彌覆虛空云。猶如蓮華。清凈妙寶。以為嚴飾。放光明網。遍照十方。一切法界。于中普現種種相云。是為七十九。如來右髀。有大人相。名普現云。以眾色摩尼。而為莊嚴。其髀與腨。上下相稱。放摩尼焰。妙法光明。于一念中。能普示現一切寶王。游步相海。是為八十。如來左髀。有大人相。名現一切佛無量相海云。一切寶海。隨順安住。以為莊嚴。廣大游行。放凈光明。普照眾生。悉使希求無上佛法。是為八十一。如來右邊。伊尼延鹿王腨。有大人相。名一切虛空法界云。光明妙寶。以為莊嚴。其相圓直。善能游步。放閻浮金色。清凈光明。遍照一切諸佛世界。發大音聲。普皆震動。復現一切諸佛國土。住于虛空。寶焰莊嚴。無量菩薩。從中化現。是為八十二。如來左邊。伊尼延鹿王腨。有大人相。名莊嚴海云。色如真金。能遍游行一切佛剎。放一切寶清凈光明。充滿法界。施作佛事。是為八十三。如來寶腨上毛。有大人相。名普現法界影像云。其毛右旋。一一毛端。放寶光明。充滿十方一切法界。示現一切諸佛神力。其諸毛孔。悉放光明。一切佛剎。于中顯現。是為八十四。如來足下。有大人相。名一切菩薩海安住云。色如金剛。閻浮檀金。清凈蓮華。放寶光明。普照十方諸世界海。寶香焰云。處處周遍。舉足將步。香氣周流。具眾寶色。充滿法界。是為八十五。如來右足上。有大人相。名普照一切光明云。一切眾寶。以為莊嚴。放大光明。充滿法界。示現一切諸佛菩薩。是為八十六。如來左足上。有大人相。名普現一切諸佛云。寶藏摩尼。以為莊嚴。放寶光明。于念念中。現一切佛。神通變化。及其法海。所坐道場。盡未來際劫。無有間斷。是為八十七。如來右足指間。有大人相。名光照一切法界海云。須彌燈摩尼王。千輻焰輪。種種莊嚴。放大光明。充滿十方一切法界。諸世界海。于中普現一切諸佛。所有種種。寶莊嚴相。是為八十八。如來左足指間。有大人相。名現一切佛海云。摩尼寶華。香焰燈鬘。一切寶輪。以為莊嚴。恒放寶海清凈光明。充滿虛空。普及十方一切世界。于中示現一切諸佛。及諸菩薩。圓滿音聲。卍字等相。利益無量一切眾生。是為八十九。如來右足跟。有大人相。名自在照耀云。帝青寶末。以為莊嚴。常放如來。妙寶光明。其光妙好。充滿法界。皆同一相。無有差別。于中示現一切諸佛。坐于道場。演說妙法。是為九十。如來左足跟。有大人相。名示現妙音演說諸法海云。以變化海摩尼寶。香焰海須彌華摩尼寶。及毗琉璃。而為莊嚴。放大光明。充滿法界。于中普現諸佛神力。是為九十一。如來右足趺。有大人相。名示現一切莊嚴光明云。眾寶所成。極妙莊嚴。放閻浮檀金色。清凈光明。普照十方一切法界。其光明相。猶如大云。普覆一切諸佛道場。是為九十二。如來左足趺。有大人相。名現眾色相云。以一切月焰藏。毗盧遮那寶。因陀羅尼羅寶。而為莊嚴。念念游行諸法界海。放摩尼燈。香焰光明。其光遍滿一切法界。是為九十三。如來右足四周。有大人相。名普藏云。因陀羅尼羅金剛寶。以為莊嚴。放寶光明。充滿虛空。于中示現一切諸佛坐于道場。摩尼寶王師子之座。是為九十四。如來左足四周。有大人相。名光明遍照法界云。摩尼寶華。以為莊嚴。放大光明。充滿法界。平等一相。于中示現一切諸佛。及諸菩薩。自在神力。以大妙音。演說法界。無盡法門。是為九十五。如來右足指端。有大人相。名示現莊嚴云。甚可愛樂。閻浮檀清凈真金。以為莊嚴。放大光明。充滿十方一切法界。于中示現一切諸佛。及諸菩薩。無盡法海。種種功德。神通變化。是為九十六。如來左足指端。有大人相。名現一切佛神變云。不思議佛光明。月焰普香。摩尼寶焰輪。以為莊嚴。放眾寶色。清凈光明。充滿一切。諸世界海。于中示現一切諸佛。及諸菩薩。演說一切諸佛法海。是為九十七。佛子。毗盧遮那如來。有如是等。十華藏世界海微塵數。大人相。一一身分。眾寶妙相。以為莊嚴

　　大方廣佛華嚴經如來隨好光明功德品第三十五

爾時世尊。告寶手菩薩言。佛子。如來應正等覺。有隨好。名圓滿王。此隨好中。出大光明。名為熾盛。七百萬阿僧祇光明。而為眷屬。佛子。我為菩薩時。于兜率天宮。放大光明。名光幢王。照十佛剎微塵數世界。彼世界中。地獄眾生。遇斯光者。眾苦休息。得十種清凈眼。耳鼻舌身意。亦復如是。咸生歡喜。踴躍稱慶。從彼命終。生兜率天。天中有鼓。名甚可愛樂。彼天生已。此鼓發音。而告之言。諸天子。汝以心不放逸。于如來所。種諸善根。往昔親近眾善知識。毗盧遮那。大威神力。于彼命終。來生此天。佛子。菩薩足下千輻輪。名光明普照王。此有隨好。名圓滿王。常放四十種光明。中有一光。名清凈功德。能照億那由他佛剎微塵數世界。隨諸眾生種種業行。種種欲樂。皆令成熟。阿鼻地獄。極苦眾生。遇斯光者。皆悉命終。生兜率天。既生天已。聞天鼓音。而告之言。善哉善哉。諸天子。毗盧遮那菩薩。入離垢三昧。汝當敬禮。爾時諸天子。聞天鼓音。如是勸誨。咸生是念。奇哉希有。何因發此微妙之音。是時天鼓。告諸天子言。我所發聲。諸善根力之所成就。諸天子。如我說我。而不著我。不著我所。一切諸佛。亦復如是。自說是佛。不著于我。不著我所。諸天子。如我音聲。不從東方來。不從南西北方四維上下來。業報成佛。亦復如是。非十方來。諸天子。譬如汝等。昔在地獄。地獄及身。非十方來。但由于汝顛倒惡業。愚癡纏縛。生地獄身。此無根本。無有來處。諸天子。毗盧遮那菩薩。威德力故。放大光明。而此光明。非十方來。諸天子。我天鼓音。亦復如是。非十方來。但以三昧善根力故。般若波羅蜜威德力故。出生如是清凈音聲。示現如是種種自在。諸天子。譬如須彌山王。有三十三天。上妙宮殿。種種樂具。而此樂具。非十方來。我天鼓音。亦復如是。非十方來。諸天子。譬如億那由他佛剎微塵數世界。盡末為塵。我為如是塵數眾生。隨其所樂。而演說法。令大歡喜。然我于彼。不生疲厭。不生退怯。不生憍慢。不生放逸。諸天子。毗盧遮那菩薩。住離垢三昧。亦復如是。于右手掌。一隨好中。放一光明。出現無量。自在神力。一切聲聞。辟支佛。尚不能知。況諸眾生。諸天子。汝當往詣彼菩薩所。親近供養。勿復貪著五欲樂具。著五欲樂。障諸善根。諸天子。譬如劫火。燒須彌山。悉令除盡。無余可得。貪欲纏心。亦復如是。終不能生念佛之意。諸天子。汝等應當知恩報恩。諸天子。其有眾生。不知報恩。多遭橫死。生于地獄。諸天子。汝等昔在地獄之中。蒙光照身。舍彼生此。汝等今者。宜疾回向。增長善根。諸天子。如我天鼓。非男非女。而能出生無量無邊不思議事。汝天子天女。亦復如是。非男非女。而能受用種種上妙。宮殿園林。如我天鼓。不生不滅。色受想行識。亦復如是。不生不滅。汝等若能于此悟解。應知則入無依印三昧。時諸天子。聞是音已。得未曾有。即皆化作一萬華云。一萬香云。一萬音樂云。一萬幢云。一萬蓋云。一萬歌贊云。作是化已。即共往詣毗盧遮那菩薩。所住宮殿。合掌恭敬。于一面立。欲申瞻覲。而不得見。時有天子。作如是言。毗盧遮那菩薩。已從此沒。生于人間。凈飯王家。乘栴檀樓閣。處摩耶夫人胎。時諸天子。以天眼。觀見菩薩身。處在人間凈飯王家。梵天欲天。承事供養。諸天子眾。咸作是念。我等若不往菩薩所問訊起居。乃至一念。于此天宮。而生愛著。則為不可。時一一天子。與十那由他眷屬。欲下閻浮提。時天鼓中。出聲告言。諸天子。菩薩摩訶薩。非此命終。而生彼間。但以神通。隨諸眾生心之所宜。令其得見。諸天子。如我今者。非眼所見。而能出聲。菩薩摩訶薩。入離垢三昧。亦復如是。非眼所見。而能處處。示現受生。離分別。除憍慢。無染著。諸天子。汝等應發阿耨多羅三藐三菩提心。凈治其意。住善威儀。悔除一切業障煩惱障。報障見障。以盡法界。眾生數等身。以盡法界。眾生數等頭。以盡法界。眾生數等舌。以盡法界。眾生數等。善身業。善語業。善意業。悔除所有諸障過惡。時諸天子。聞是語已。得未曾有。心大歡喜。而問之言。菩薩摩訶薩。云何悔除一切過惡。爾時天鼓。以菩薩三昧善根力故。發聲告言。諸天子。菩薩。知諸業不從東方來。不從南西北方四維上下來。而共積集。止住于心。但從顛倒生。無有住處。菩薩如是。決定明見。無有疑惑。諸天子。如我天鼓。說業說報。說行說戒。說喜說安。說諸三昧。諸佛菩薩。亦復如是。說我說我所。說眾生說貪恚癡。種種諸業。而實無我。無有我所。諸所作業。六趣果報。十方推求。悉不可得。諸天子。譬如我聲。不生不滅。造惡諸天。不聞余聲。唯聞以地獄覺悟之聲。一切諸業。亦復如是。非生非滅。隨有修集。則受其報。諸天子。如我天鼓所出音聲。于無量劫。不可窮盡。無有間斷。若來若去。皆不可得。諸天子。若有去來。則有斷常。一切諸佛。終不演說有斷常法。除為方便。成熟眾生。諸天子。譬如我聲。于無量世界。隨眾生心。皆使得聞。一切諸佛。亦復如是。隨眾生心。悉令得見。諸天子。如有玻璃鏡。名為能照。清凈鑒徹。與十世界。其量正等。無量無邊諸國土中。一切山川。一切眾生。乃至地獄。畜生餓鬼。所有影像。皆于中現。諸天子。于汝意云何。彼諸影像。可得說言來入鏡中。從鏡去不。答言不也。諸天子。一切諸業。亦復如是。雖能出生諸業果報。無來去處。諸天子。譬如幻師。幻惑人眼。當知諸業。亦復如是。若如是知。是真實懺悔。一切罪惡悉得清凈。說此法時。百千億那由他佛剎微塵數世界中。兜率陀諸天子。得無生法忍。無量不思議阿僧祇六欲諸天子。發阿耨多羅三藐三菩提心。六欲天中。一切天女。皆舍女身。發于無上菩提之意。爾時諸天子。聞說普賢廣大回向。得十地故。獲諸力莊嚴三昧故。以眾生數等清凈三業。悔除一切諸重障故。即見百千億那由他佛剎微塵數。七寶蓮華。一一華上。皆有菩薩。結跏趺坐。放大光明。彼諸菩薩。一一隨好。放眾生數等光明。彼光明中。有眾生數等諸佛。結跏趺坐。隨眾生心。而為說法。而猶未現離垢三昧少分之力

爾時彼諸天子。以上眾華。復于身上。一一毛孔。化作眾生數等眾妙華云。供養毗盧遮那如來。持以散佛。一切皆于佛身上住。其諸香云。普雨無量佛剎。微塵數世界。若有眾生。身蒙香者。其身安樂。譬如比丘。入第四禪。一切業障。皆得銷滅。若有聞者。彼諸眾生于色聲香味觸。其內具有五百煩惱。其外亦有五百煩惱。貪行多者。二萬一千。嗔行多者。二萬一千。癡行多者。二萬一千。等分行者。二萬一千。了知如是悉是虛妄。如是知已。成就香幢云。自在光明。清凈善根。若有眾生。見其蓋者。種一清凈金網轉輪王一恒河沙善根。佛子。菩薩住此轉輪王位。于百千億那由他佛剎微塵數世界中。教化眾生。佛子。譬如明鏡世界月智如來。常有無量諸世界中。比丘比丘尼。優婆塞優婆夷等。化現其身。而來聽法。廣為演說本生之事。未曾一念。而有間斷。若有眾生。聞其佛名。必得往生彼佛國土。菩薩安住清凈金網轉輪王位。亦復如是。若有暫得遇其光明。必獲菩薩第十地位。以先修行善根力故。佛子。如得初禪。雖未命終。見梵天處所有宮殿。而得受于梵世安樂。得諸禪者。悉亦如是。菩薩摩訶薩。住清凈金網轉輪王位。放摩尼髻。清凈光明。若有眾生。遇斯光者。皆得菩薩第十地位。成就無量智慧光明。得十種清凈眼。乃至十種清凈意。具足無量甚深三昧。成就如是清凈肉眼。佛子。假使有人。以億那由他佛剎。碎為微塵。一塵一剎。復以爾許微塵數佛剎。碎為微塵。如是微塵。悉置左手。持以東行。過爾諸微塵數世界。乃下一塵。如是東行。盡此微塵。南西北方四維上下。亦復如是。如是十方所有世界。若著微塵。及不著者。悉以集成一佛國土。寶手。于汝意云何。如是佛土。廣大無量可思議不。答曰不也。如是佛土。廣大無量。希有奇特。不可思議。若有眾生。聞此譬諭。能生信解。當知更為希有奇特。佛言寶手。如是如是。如汝所說。若有善男子善女人。聞此譬諭。而生信者。我授彼記。決定當成阿耨多羅三藐三菩提。當獲如來無上智慧。寶手設復有人。以千億佛剎微塵數。如上所說。廣大佛土。末為微塵。以此微塵。依前譬諭。一一下盡。乃至集成一佛國土。復末為塵。如是次第。展轉乃至經八十返。如是一切廣大佛土。所有微塵。菩薩業報。清凈肉眼。于一念中。悉能明見。亦見百億廣大佛剎微塵數佛。如玻璃鏡清凈光明。照十佛剎微塵數世界。寶手如是。皆是清凈金網轉輪王。甚深三昧福德善根之所成就

大方廣佛華嚴經卷第四十八大方廣佛華嚴經卷第四十九

　　　　于闐國三藏實叉難陀奉　制譯


　　普賢行品第三十六

爾時普賢菩薩摩訶薩。復告諸菩薩大眾言。佛子。如向所演。此但隨眾生根器所宜。略說如來少分境界。何以故。諸佛世尊。為諸眾生。無智作惡。計我我所。執著于身。顛倒疑惑。邪見分別。與諸結縛。恒共相應。隨生死流。遠如來道故。出興于世。佛子。我不見一法為大過失。如諸菩薩。于他菩薩。起嗔心者。何以故。佛子。若諸菩薩。于余菩薩。起嗔恚心。即成就百萬障門故。何等為百萬障。所謂不見菩提障。不聞正法障。生不凈世界障。生諸惡趣障。生諸難處障。多諸疾病障。多被謗毀障。生頑鈍諸趣障。壞失正念障。闕少智慧障。眼障耳障。鼻障舌障。身障意障。惡知識障。惡伴黨障。樂習小乘障。樂近凡庸障。不信樂大威德人障。樂與離正見人同住障。生外道家障。住魔境界障。離佛正教障。不見善友障。善根留難障。增不善法障。得下劣處障。生邊地障。生惡人家障。生惡神中障。生惡龍惡夜叉。惡乾闥婆。惡阿修羅。惡迦樓羅。惡緊那羅。惡摩睺羅伽。惡羅剎中障。不樂佛法障。習童蒙法障。樂著小乘障。不樂大乘障。性多驚怖障。心常憂惱障。愛著生死障。不專佛法障。不喜見聞佛自在神通障。不得菩薩諸根障。不行菩薩凈行障。退怯菩薩深心障。不生菩薩大愿障。不發一切智心障。于菩薩行懈怠障。不能凈治諸業障。不能攝取大福障。智力不能明利障。斷于廣大智慧障。不護持菩薩諸行障。樂誹謗一切智語障。遠離諸佛菩提障。樂住眾魔境界障。不專修佛境界障。不決定發菩薩弘誓障。不樂與菩薩同住障。不求菩薩善根障。性多見疑障。心常愚闇障。不能行菩薩平等施故起不舍障。不能持如來戒故起破戒障。不能入堪忍門故起愚癡惱害嗔恚障。不能行菩薩大精進故起懈怠垢障。不能得諸三昧故起散亂障。不修治般若波羅蜜故起惡慧障。于處非處中無善巧障。于度眾生中無方便障。于菩薩智慧中不能觀察障。于菩薩出離法中不能了知障。不成就菩薩十種廣大眼故。眼如生盲障。耳不聞無礙法故口如啞羊障。不具相好故鼻根破壞障。不能辨了眾生語言故成就舌根障。輕賤眾生故成就身根障。心多狂亂故成就意根障。不持三種律儀故成就身業障。恒起四種過失故成就語業障。多生貪嗔邪見故成就意業障。賊心求法障。斷絕菩薩境界障。于菩薩勇猛法中心生退怯障。于菩薩出離道中心生懶惰障。于菩薩智慧光明門中心生止息障。于菩薩念力中心生劣弱障。于如來教法中不能住持障。于菩薩離生道不能親近障。于菩薩無失壞道不能修習障。隨順二乘正位障。遠離三世諸佛菩薩種性障。佛子。若菩薩。于諸菩薩。起一嗔心。則成就如是等百萬障門。何以故。佛子。我不見有一法為大過惡。如諸菩薩。于余菩薩。起嗔心者。是故。諸菩薩摩訶薩。欲疾滿足諸菩薩行。應勤修十種法。何等為十。所謂心不棄舍一切眾生。于諸菩薩。生如來想。永不誹謗一切佛法。知諸國土。無有窮盡。于菩薩行。深生信樂。不舍平等虛空法界。菩提之心。觀察菩提。入如來力。精勤修習。無礙辯才。教化眾生。無有疲厭。住一切世界。心無所著。是為十。佛子。菩薩摩訶薩。安住此十法已。則能具足十種清凈。何等為十。所謂通達甚深法清凈。親近善知識清凈。護持諸佛法清凈。了達虛空界清凈。深入法界清凈。觀察無邊心清凈。與一切菩薩同善根清凈。不著諸劫清凈。觀察三世清凈。修行一切諸佛法清凈。是為十。佛子。菩薩摩訶薩。住此十法已。則具足十種廣大智。何等為十。所謂知一切眾生心行智。知一切眾生業報智。知一切佛法智。知一切佛法深密理趣智。知一切陀羅尼門智。知一切文字辯才智。知一切眾生語言音聲辭辯善巧智。于一切世界中普現其身智。于一切眾會中普現影像智。于一切受生處中具一切智智。是為十。佛子。菩薩摩訶薩。住此十智已。則得入十種普入。何等為十。所謂一切世界入一毛道。一毛道入一切世界。一切眾生身入一身。一身入一切眾生身。不可說劫入一念。一念入不可說劫。一切佛法入一法。一法入一切佛法。不可說處入一處。一處入不可說處。不可說根入一根。一根入不可說根。一切根入非根。非根入一切根。一切想入一想。一想入一切想。一切言音入一言音。一言音入一切言音。一切三世入一世。一世入一切三世。是為十。佛子。菩薩摩訶薩。如是觀察已。則住十種勝妙心。何等為十。所謂住一切世界語言非語言勝妙心。住一切眾生想念無所依止勝妙心。住究竟虛空界勝妙心。住無邊法界勝妙心。住一切深密佛法勝妙心。住甚深無差別法勝妙心。住除滅一切疑惑勝妙心。住一切世平等無差別勝妙心。住三世諸佛平等勝妙心。住一切諸佛力無量勝妙心。是為十。佛子。菩薩摩訶薩。住此十種勝妙心已。則得十種佛法善巧智。何等為十。所謂了達甚深佛法善巧智。出生廣大佛法善巧智。宣說種種佛法善巧智。證入平等佛法善巧智。明了差別佛法善巧智。悟解無差別佛法善巧智。深入莊嚴佛法善巧智。一方便入佛法善巧智。無量方便入佛法善巧智。知無邊佛法無差別善巧智。以自心自力于一切佛法不退轉善巧智。是為十。佛子。菩薩摩訶薩。聞此法已。咸應發心。恭敬受持。何以故。菩薩摩訶薩。持此法者。少作功力。疾得阿耨多羅三藐三菩提。皆得具足一切佛法。悉與三世諸佛法等

爾時。佛神力故。法如是故。十方各有十不可說百千億那由他佛剎微塵數世界。六種震動。雨出過諸天一切華云。香云末香云。衣蓋幢幡。摩尼寶等。及以一切莊嚴具云。雨眾妓樂云。雨諸菩薩云。雨不可說如來色相云。雨不可說贊嘆如來善哉云。雨如來音聲充滿一切法界云。雨不可說莊嚴世界云。雨不可說增長菩提云。雨不可說光明照耀云。雨不可說神力說法云。如此世界四天下。菩提樹下。菩提場。菩薩宮殿中。見于如來成等正覺。演說此法。十方一切諸世界中。悉亦如是。爾時。佛神力故。法如是故。十方各過十不可說佛剎微塵數世界外。有十佛剎微塵數菩薩摩訶薩。來詣此土。充滿十方。作如是言。善哉善哉。佛子。乃能說此諸佛如來最大誓愿。授記深法。佛子。我等一切。同名普賢。各從普勝世界。普幢自在如來所。來詣此土。悉以佛神力故。于一切處。演說此法。如此眾會。如是所說。一切平等無有增減。我等皆承佛威神力。來此道場。為汝作證。如此道場。我等十佛剎。微塵數菩薩。而來作證。十方一切諸世界中。悉亦如是

爾時。普賢菩薩摩訶薩。以佛神力。自善根力。觀察十方。洎乎法界。欲開示菩薩行。欲宣說如來菩提界。欲說大愿界。欲說一切世界劫數。欲明諸佛隨時出現。欲說如來隨根熟眾生出現令其供養。欲明如來出世功不唐捐。欲明所種善根。必獲果報。欲明大威德菩薩為一切眾生現形說法令其開悟。而說頌言


　汝等應歡喜　　舍離于諸蓋
　一心恭敬聽　　菩薩諸愿行
　往昔諸菩薩　　最勝人師子
　如彼所修行　　我當次第說
　亦說諸劫數　　世界并諸業
　及以無等尊　　于彼而出興
　如是過去佛　　大愿出于世
　云何為眾生　　滅除諸苦惱
　一切論師子　　所行相續滿
　得佛平等法　　一切智境界
　見于過去世　　一切人師子
　放大光明網　　普照十方界
　思惟發是愿　　我當作世燈
　具足佛功德　　十力一切智
　一切諸眾生　　貪恚癡熾然
　我當悉救脫　　令滅惡道苦
　發如是誓愿　　堅固不退轉
　具修菩薩行　　獲十無礙力
　如是誓愿已　　修行無退怯
　所作皆不虛　　說名論師子
　于一賢劫中　　千佛出于世
　彼所有普眼　　我當次第說
　如一賢劫中　　無量劫亦然
　彼未來佛行　　我當分別說
　如一佛剎種　　無量剎亦然
　未來十力尊　　諸行我今說
　諸佛次興世　　隨愿隨名號
　隨彼所得記　　隨其所壽命
　隨所修正法　　專求無礙道
　隨所化眾生　　正法住于世
　隨所凈佛剎　　眾生及法輪
　演說時非時　　次第凈群生
　隨諸眾生業　　所行及信解
　上中下不同　　化彼令修習
　入于如是智　　修其最勝行
　常作普賢業　　廣度諸眾生
　身業無障礙　　語業悉清凈
　意行亦如是　　三世靡不然
　菩薩如是行　　究竟普賢道
　出生凈智日　　普照于法界
　未來世諸劫　　國土不可說
　一念悉了知　　于彼無分別
　行者能趣入　　如是最勝地
　此諸菩薩法　　我當說少分
　智慧無邊際　　通達佛境界
　一切皆善入　　所行不退轉
　具足普賢慧　　成滿普賢愿
　入于無等智　　我當說彼行
　于一微塵中　　悉見諸世界
　眾生若聞者　　迷亂心發狂
　如于一微塵　　一切塵亦然
　世界悉入中　　如是不思議
　一一塵中有　　十方三世法
　趣剎皆無量　　悉能分別知
　一一塵中有　　無量種佛剎
　種種皆無量　　于一靡不知
　法界中所有　　種種諸異相
　趣類各差別　　悉能分別知
　深入微細智　　分別諸世界
　一切劫成壞　　悉能明了說
　知諸劫修短　　三世即一念
　眾行同不同　　悉能分別知
　深入諸世界　　廣大非廣大
　一身無量剎　　一剎無量身
　十方中所有　　異類諸世界
　廣大無量相　　一切悉能知
　一切三世中　　無量諸國土
　具足甚深智　　悉了彼成敗
　十方諸世界　　有成或有壞
　如是不可說　　賢德悉深了
　或有諸國土　　種種地嚴飾
　諸趣亦復然　　斯由業清凈
　或有諸世界　　無量種雜染
　斯由眾生感　　一切如其行
　無量無邊剎　　了知即一剎
　如是入諸剎　　其數不可知
　一切諸世界　　悉入一剎中
　世界不為一　　亦復無雜亂
　世界有仰覆　　或高或復下
　皆是眾生想　　悉能分別知
　廣博諸世界　　無量無有邊
　知種種是一　　知一是種種
　普賢諸佛子　　能以普賢智
　了知諸剎數　　其數無邊際
　知諸世界化　　剎化眾生化
　法化諸佛化　　一切皆究竟
　一切諸世界　　微細廣大剎
　種種異莊嚴　　皆由業所起
　無量諸佛子　　善學入法界
　神通力自在　　普遍于十方
　眾生數等劫　　說彼世界名
　亦不能令盡　　唯除佛開示
　世界及如來　　種種諸名號
　經于無量劫　　說之不可盡
　何況最勝智　　三世諸佛法
　從于法界生　　充滿如來地
　清凈無礙念　　無邊無礙慧
　分別說法界　　得至于彼岸
　過去諸世界　　廣大及微細
　修習所莊嚴　　一念悉能知
　其中人師子　　修佛種種行
　成于等正覺　　示現諸自在
　如是未來世　　次第無量劫
　所有人中尊　　菩薩悉能知
　所有諸行愿　　所有諸境界
　如是勤修行　　于中成正覺
　亦知彼眾會　　壽命化眾生
　以此諸法門　　為眾轉法輪
　菩薩如是知　　住普賢行地
　智慧悉明了　　出生一切佛
　現在世所攝　　一切諸佛土
　深入此諸剎　　通達于法界
　彼諸世界中　　現在一切佛
　于法得自在　　言論無所礙
　亦知彼眾會　　凈土應化力
　盡無量億劫　　常思惟是事
　調御世間尊　　所有威神力
　無盡智慧藏　　一切悉能知
　出生無礙眼　　無礙耳鼻身
　無礙廣長舌　　能令眾歡喜
　最勝無礙心　　廣大普清凈
　智慧遍充滿　　悉知三世法
　善學一切化　　剎化眾生化
　世化調伏化　　究竟化彼岸
　世間種種別　　皆由于想住
　入佛方便智　　于此悉明了
　眾會不可說　　一一為現身
　悉使見如來　　度脫無邊眾
　諸佛甚深智　　如日出世間
　一切國土中　　普現無休息
　了達諸世間　　假名無有實
　眾生及世界　　如夢如光影
　于諸世間法　　不生分別見
　善離分別者　　亦不見分別
　無量無數劫　　解之即一念
　知念亦無念　　如是見世間
　無量諸國土　　一念悉超越
　經于無量劫　　不動于本處
　不可說諸劫　　即是須臾頃
　莫見修與短　　究竟剎那法
　心住于世間　　世間住于心
　于此不妄起　　二非二分別
　眾生世界劫　　諸佛及佛法
　一切如幻化　　法界悉平等
　普于十方剎　　示現無量身
　知身從緣起　　究竟無所著
　依于無二智　　出現人師子
　不著無二法　　知無二非二
　了知諸世間　　如焰如光影
　如響亦如夢　　如幻如變化
　如是隨順入　　諸佛所行處
　成就普賢智　　普照深法界
　眾生剎染著　　一切皆舍離
　而興大悲心　　普凈諸世間
　菩薩常正念　　論師子妙法
　清凈如虛空　　而興大方便
　見世常迷倒　　發心咸救度
　所行皆清凈　　普遍諸法界
　諸佛及菩薩　　佛法世間法
　若見其真實　　一切無差別
　如來法身藏　　普入世間中
　雖在于世間　　于世無所著
　譬如清凈水　　影像無來去
　法身遍世間　　當知亦如是
　如是離染著　　身世皆清凈
　湛然如虛空　　一切無有生
　知身無有盡　　無生亦無滅
　非常非無常　　示現諸世間
　除滅諸邪見　　開示于正見
　法性無來去　　不著我我所
　譬如工幻師　　示現種種事
　其來無所從　　去亦無所至
　幻性非有量　　亦復非無量
　于彼大眾中　　示現量無量
　以此寂定心　　修習諸善根
　出生一切佛　　非量非無量
　有量及無量　　皆悉是妄想
　了達一切趣　　不著量無量
　諸佛甚深法　　廣大深寂滅
　甚深無量智　　知甚深諸趣
　菩薩離迷倒　　心凈常相續
　巧以神通力　　度無量眾生
　未安者令安　　安者示道場
　如是遍法界　　其心無所著
　不住于實際　　不入于涅槃
　如是遍世間　　開悟諸群生
　法數眾生數　　了知而不著
　普雨于法雨　　充洽諸世間
　普于諸世界　　念念成正覺
　而修菩薩行　　未曾有退轉
　世間種種身　　一切悉了知
　如是知身法　　則得諸佛身
　普知諸眾生　　諸劫及諸剎
　十方無涯際　　智海無不入
　眾生身無量　　一一為現身
　佛身無有邊　　智者悉觀見
　一念之所知　　出現諸如來
　經于無量劫　　稱揚不可盡
　諸佛能現身　　處處般涅槃
　一念中無量　　舍利各差別
　如是未來世　　有求于佛果
　無量菩提心　　決定智悉知
　如是三世中　　所有諸如來
　一切悉能知　　名住普賢行
　如是分別知　　無量諸行地
　入于智慧處　　其輪不退轉
　微妙廣大智　　深入如來境
　入已不退轉　　說名普賢慧
　一切最勝尊　　普入佛境界
　修行不退轉　　得無上菩提
　無量無邊心　　各各差別業
　皆由想積集　　平等悉了知
　染污非染污　　學心無學心
　不可說諸心　　念念中悉知
　了知非一二　　非染亦非凈
　亦復無雜亂　　皆從自想起
　如是悉明見　　一切諸眾生
　心想各不同　　起種種世間
　以如是方便　　修諸最勝行
　從佛法化生　　得名為普賢
　眾生皆妄起　　善惡諸趣想
　由是或生天　　或復墮地獄
　菩薩觀世間　　妄想業所起
　妄想無邊故　　世間亦無量
　一切諸國土　　想網之所現
　幻網方便故　　一念悉能入
　眼耳鼻舌身　　意根亦如是
　世間想別異　　平等皆能入
　一一眼境界　　無量眼皆入
　種種性差別　　無量不可說
　所見無差別　　亦復無雜亂
　各隨于自業　　受用其果報
　普賢力無量　　悉知彼一切
　一切眼境界　　大智悉能入
　如是諸世間　　悉能分別知
　而修一切行　　亦復無退轉
　佛說眾生說　　及以國土說
　三世如是說　　種種悉了知
　過去中未來　　未來中現在
　三世互相見　　一一皆明了
　如是無量種　　開悟諸世間
　一切智方便　　邊際不可得　

大方廣佛華嚴經卷第四十九大方廣佛華嚴經卷第五十

　　　　于闐國三藏實叉難陀奉　制譯


　　如來出現品第三十七之一

爾時世尊。從眉間白毫相中。放大光明。名如來出現。無量百千億那由他阿僧祇光明。以為眷屬。其光普照十方盡虛空法界一切世界右繞十匝。顯現如來無量自在。覺悟無數諸菩薩眾。震動一切十方世界。除滅一切諸惡道苦。映蔽一切諸魔宮殿。顯示一切諸佛如來。坐菩提座。成等正覺。及以一切道場眾會。作是事已。而來右繞菩薩眾會。入如來性起妙德菩薩頂。時此道場。一切大眾。身心踴躍。生大歡喜。作如是念。甚奇希有。今者如來。放大光明。必當演說甚深大法。爾時。如來性起妙德菩薩。于蓮華座上。偏袒右肩。右跽合掌。一心向佛。而說頌言


　正覺功德大智出　　普達境界到彼岸
　等于三世諸如來　　是故我今恭敬禮
　已升無相境界岸　　而現妙相莊嚴身
　放于離垢千光明　　破魔軍眾咸令盡
　十方所有諸世界　　悉能震動無有余
　未曾恐怖一眾生　　善逝威神力如是
　虛空法界性平等　　已能如是而安住
　一切含生無數量　　咸令滅惡除眾垢
　苦行勤勞無數劫　　成就最上菩提道
　于諸境界智無礙　　與一切佛同其性
　導師放此大光明　　震動十方諸世界
　已現無量神通力　　而復還來入我身
　決定法中能善學　　無量菩薩皆來集
　令我發起問法心　　是故我今請法王
　今此眾會皆清凈　　善能度脫諸世間
　智慧無邊無染著　　如是賢勝咸來集
　利益世間尊導師　　智慧精進皆無量
　今以光明照大眾　　令我問于無上法
　誰于大仙深境界　　而能真實具開演
　誰是如來法長子　　世間尊導愿顯示　

爾時如來。即于口中。放大光明。名無礙無畏。百千億阿僧祇光明。以為眷屬。普照十方盡虛空等法界。一切世界。右繞十匝。顯現如來種種自在。開悟無量諸菩薩眾。震動一切十方世界。除滅一切諸惡道苦。映蔽一切諸魔宮殿。顯示一切諸佛如來。坐菩提座。成等正覺。及以一切道場眾會。作是事已。而來右繞。菩薩眾會。入普賢菩薩摩訶薩口。其光入已。普賢菩薩身。及師子座。過于本時。及諸菩薩。身座百倍。唯除如來師子之座

爾時。如來性起妙德菩薩。問普賢菩薩摩訶薩言。佛子。佛所示現。廣大神變。令諸菩薩。皆生歡喜不可思議。世莫能知。是何瑞相。普賢菩薩摩訶薩言。佛子。我于往昔。見諸如來應正等覺。示現如是廣大神變。即說如來出現法門。如我惟忖。今現此相。當說其法。說是語時。一切大地。悉皆震動。出生無量問法光明。時性起妙德菩薩。問普賢菩薩言。佛子。菩薩摩訶薩。應云何知諸佛如來應正等覺。出現之法。愿為我說。佛子。此諸無量百千億那由他。菩薩眾會。皆久修凈業。念慧成就。到于究竟大莊嚴岸。具一切佛威儀之行。正念諸佛。未曾忘失。大悲觀察一切眾生。決定了知諸大菩薩神通境界。已得諸佛神力所加。能受一切如來妙法。具如是等無量功德。皆已來集。佛子。汝已曾于無量百千億那由他佛所。承事供養。成就菩薩最上妙行。于三昧門皆得自在。入一切佛秘密之處。知諸佛法。斷眾疑惑。為諸如來神力所加。知眾生根。隨其所樂。為說真實解脫之法。隨順佛智。演說佛法。到于彼岸。有如是等無量功德。善哉佛子。愿說如來應正等覺。出現之法。身相言音。心意境界。所行之行。成道轉法。乃至示現入般涅槃。見聞親近。所生善根。如是等事。愿皆為說。時如來性起妙德菩薩。欲重明此義。向普賢菩薩。而說頌曰


　善哉無礙大智慧　　善覺無邊平等境
　愿說無量佛所行　　佛子聞已皆欣慶
　菩薩云何隨順入　　諸佛如來出興世
　云何身語心境界　　及所行處愿皆說
　云何諸佛成正覺　　云何如來轉法輪
　云何善逝般涅槃　　大眾聞已心歡喜
　若有見佛大法王　　親近增長諸善根
　愿說彼諸功德藏　　眾生見已何所獲
　若有得聞如來名　　若現在世若涅槃
　于彼福藏生深信　　有何等利愿宣說
　此諸菩薩皆合掌　　瞻仰如來仁及我
　大功德海之境界　　凈眾生者愿為說
　愿以因緣及譬諭　　演說妙法相應義
　眾生聞已發大心　　疑盡智凈如虛空
　如遍一切國土中　　諸佛所現莊嚴身
　愿以妙音及因諭　　示佛菩提亦如彼
　十方千萬諸佛土　　億那由他無量劫
　如今所集菩薩眾　　于彼一切悉難見
　此諸菩薩咸恭敬　　于微妙義生渴仰
　愿以凈心具開演　　如來出現廣大法　

爾時普賢菩薩摩訶薩。告如來性起妙德等諸菩薩大眾言。佛子。此處不可思議。所謂如來應正等覺。以無量法。而得出現。何以故。非以一緣。非以一事。如來出現。而得成就。以十無量。百千阿僧祇事。而得成就。何等為十。所謂過去無量攝受一切眾生。菩提心所成故。過去無量清凈殊勝。志樂所成故。過去無量救護一切眾生。大慈大悲。所成故。過去無量。相續行愿。所成故。過去無量。修諸福智。心無厭足。所成故。過去無量。供養諸佛。教化眾生。所成故。過去無量。智慧方便。清凈道所成故。過去無量。清凈功德藏。所成故。過去無量。莊嚴道智。所成故。過去無量。通達法義。所成故。佛子。如是無量阿僧祇法門圓滿。成于如來。佛子。譬如三千大千世界。非以一緣。非以一事。而得成就。以無量緣無量事。方乃得成。所謂興布大云。降霔大雨。四種風輪。相續為依。其四者何。一名能持。能持大水故。二名能消。能消大水故。三名建立。建立一切諸處所故。四名莊嚴。莊嚴分布。咸善巧故如是皆由眾生共業。及諸菩薩。善根所起。令于其中一切眾生。各隨所宜。而得受用。佛子。如是等無量因緣。乃成三千大千世界。法性如是。無有生者。無有作者。無有知者。無有成者。然彼世界。而得成就。如來出現。亦復如是。非以一緣。非以一事。而得成就。以無量因緣。無量事相。乃得成就。所謂。曾于過去佛所。聽聞受持大法云雨。因此能起如來四種大智風輪。何等為四。一者念持不忘陀羅尼大智風輪。能持一切如來大法云雨故。二者出生止觀大智風輪。能消竭一切煩惱故。三者善巧回向大智風輪。能成就一切善根故。四者出生離垢差別莊嚴大智風輪。令過去所化。一切眾生。善根清凈。成就如來無漏善根力故。如來如是成等正覺。法性如是無生無作。而得成就。佛子。是為如來應正等覺出現第一相。菩薩摩訶薩。應如是知。復次佛子。譬如三千大千世界。將欲成時。大云降雨。名曰洪霔。一切方處。所不能受。所不能持。唯除大千界。將欲成時。佛子。如來應正等覺。亦復如是。興大法云。雨大法雨。名成就如來出現。一切二乘。心志狹劣。所不能受。所不能持。唯除諸大菩薩。心相續力。佛子。是為如來應正等覺出現第二相。菩薩摩訶薩。應如是知。復次佛子。譬如眾生。以業力故。大云降雨。來無所從。去無所至。如來應正等覺。亦復如是。以諸菩薩。善根力故。興大法云。雨大法雨。亦無所從來。無所至去。佛子。是為如來應正等覺出現第三相。菩薩摩訶薩。應如是知。復次佛子。譬如大云。降霔大雨。大千世界。一切眾生。無能知數。若欲算計。徒令發狂。唯大千世界主。摩醯首羅。以過去所修善根力故。乃至一滴。無不明了。佛子。如來應正等覺。亦復如是。興大法云。雨大法雨。一切眾生。聲聞獨覺。所不能知。若欲思量。心必狂亂。唯除一切世間主。菩薩摩訶薩以過去所修。覺慧力故。乃至一文一句。入眾生心。無不明了。佛子。是為如來應正等覺出現第四相。菩薩摩訶薩。應如是知。復次佛子。譬如大云。降雨之時。有大云雨。名為能滅。能滅火災。有大云雨。名為能起。能起大水。有大云雨。名為能止。能止大水。有大云雨。名為能成。能成一切摩尼諸寶。有大云雨。名為分別。分別三千大千世界。佛子。如來出現。亦復如是。興大法云。雨大法雨。有大法雨。名為能滅。能滅一切眾生煩惱。有大法雨。名為能起。能起一切眾生善根。有大法雨。名為能止。能止一切眾生見惑。有大法雨。名為能成。能成一切智慧法寶。有大法雨。名為分別。分別一切眾生心樂。佛子。是為如來應正等覺出現第五相。菩薩摩訶薩。應如是知。復次佛子。譬如大云。雨一味水。隨其所雨。無量差別。如來出現。亦復如是。雨于大悲一味法水。隨宜說法。無量差別。佛子。是為如來應正等覺出現第六相。菩薩摩訶薩。應如是知。復次佛子。譬如三千大千世界。初始成時。先成色界諸天宮殿。次成欲界諸天宮殿。次成于人及余眾生。諸所住處。佛子。如來出現。亦復如是。先起菩薩諸行智慧。次起緣覺諸行智慧。次起聲聞善根諸行智慧。次起其余眾生有為善根諸行智慧。佛子。譬如大云。雨一味水。隨諸眾生。善根異故。所起宮殿。種種不同。如來大悲。一味法雨。隨眾生器。而有差別。佛子。是為如來應正等覺出現第七相。菩薩摩訶薩。應如是知。復次佛子。譬如世界。初欲成時。有大水生。遍滿三千大千世界。生大蓮華。名如來出現功德寶莊嚴。遍覆水上。光照十方一切世界。時摩醯首羅。凈居天等。見是華已。即決定知于此劫中。有爾所佛。出興于世。佛子。爾時其中。有風輪起。名善凈光明。能成色界諸天宮殿。有風輪起。名凈光莊嚴。能成欲界諸天宮殿。有風輪起。名堅密無能壞。能成大小諸輪圍山。及金剛山。有風輪起。名勝高。能成須彌山王。有風輪起。名不動。能成十大山王。何等為十。所謂。佉陀羅山。仙人山。伏魔山。大伏魔山。持雙山。尼民陀羅山。目真鄰陀山。摩訶目真鄰陀山。香山。雪山。有風輪起。名為安住。能成大地。有風輪起。名為莊嚴。能成地天宮殿。龍宮殿。乾闥婆宮殿。有風輪起。名無盡藏。能成三千大千世界。一切大海。有風輪起。名普光明藏。能成三千大千世界。諸摩尼寶。有風輪起。名堅固根。能成一切諸如意樹。佛子。大云所雨。一味之水。無有分別。以眾生善根不同故。風輪不同。風輪差別故。世界差別。佛子。如來出現。亦復如是。具足一切善根功德。放于無上。大智光明。名不斷如來種不思議智。普照十方一切世界。與諸菩薩。一切如來。灌頂之記。當成正覺。出興于世。佛子。如來出現。復有無上。大智光明。名清凈離垢。能成如來。無漏無盡智。復有無上大智光明。名普照。能成如來普入法界不思議智。復有無上大智光明。名持佛種性。能成如來不傾動力。復有無上大智光明。名迥出無能壞。能成如來無畏無壞智。復有無上大智光明。名一切神通。能成如來諸不共法。一切智智。復有無上大智光明。名出生變化。能成如來。令見聞親近。所生善根。不失壞智。復有無上大智光明。名普隨順。能成如來無盡福德。智慧之身。為一切眾生。而作饒益。復有無上大智光明。名不可究竟。能成如來甚深妙智。隨所開悟。令三寶種。永不斷絕。復有無上大智光明。名種種莊嚴。能成如來相好嚴身。令一切眾生。皆生歡喜。復有無上大智光明。名不可壞。能成如來法界虛空界等。殊勝壽命。無有窮盡。佛子。如來大悲。一味之水。無有分別。以諸眾生。欲樂不同。根性各別。而起種種大智風輪。令諸菩薩。成就如來。出現之法。佛子。一切如來。同一體性。大智輪中。出生種種智慧光明。佛子。汝等應知。如來于一解脫味。出生無量不可思議種種功德。眾生念言。此是如來。神力所造。佛子。此非如來。神力所造。佛子。乃至一菩薩。不于佛所。曾種善根。能得如來少分智慧。無有是處。但以諸佛威德力故。令諸眾生。具佛功德。而佛如來。無有分別。無成無壞。無有作者。亦無作法。佛子。是為如來應正等覺出現第八相。菩薩摩訶薩。應如是知。復次佛子。如依虛空。起四風輪。能持水輪。何等為四。一名安住。二名常住。三名究竟。四名堅固。此四風輪。能持水輪。水輪能持大地。令不散壞。是故說地輪依水輪。水輪依風輪。風輪依虛空。虛空無所依。雖無所依。能令三千大千世界。而得安住。佛子。如來出現。亦復如是。依無礙慧光明。起佛四種大智風輪。能持一切眾生善根。何等為四。所謂普攝眾生皆令歡喜大智風輪。建立正法令諸眾生皆生愛樂大智風輪。守護一切眾生善根大智風輪。具一切方便通達無漏界大智風輪。是為四。佛子。諸佛世尊。大慈救護一切眾生。大悲度脫一切眾生。大慈大悲。普遍饒益。然大慈大悲。依大方便善巧。大方便善巧。依如來出現。如來出現。依無礙慧光明。無礙慧光明。無有所依。佛子。是為如來應正等覺出現第九相。菩薩摩訶薩。應如是知復次佛子。譬如三千大千世界。既成就已。饒益無量種種眾生。所謂水族眾生。得水饒益。陸地眾生。得地饒益。宮殿眾生。得宮殿饒益。虛空眾生。得虛空饒益。如來出現。亦復如是。種種饒益無量眾生。所謂見佛生歡喜者。得歡喜益。住凈戒者。得凈戒益。住諸禪定。及無量者。得圣出世大神通益。住法門光明者。得因果不壞益。住無所有光明者。得一切法不壞益。是故。說言如來出現饒益一切無量眾生。佛子。是為如來應正等覺出現第十相。菩薩摩訶薩。應如是知。佛子。菩薩摩訶薩。知如來出現。則知無量。知成就無量行故。則知廣大。知周遍十方故。則知無來去。知離生住滅故。則知無行無所行。知離心意識故。則知無身。知如虛空故。則知平等。知一切眾生。皆無我故。則知無盡。知遍一切剎。無有盡故。則知無退。知盡后際。無斷絕故。則知無壞。知如來智。無有對故。則知無二。知平等觀察。為無為故。則知一切眾生皆得饒益。本愿回向自在滿足故。爾時普賢菩薩摩訶薩。欲重明此義。而說頌言


　十力大雄最無上　　譬如虛空無等等
　境界廣大不可量　　功德第一超世間
　十力功德無邊量　　心意思量所不及
　人中師子一法門　　眾生億劫莫能知
　十方國土碎為塵　　或有算計知其數
　如來一毛功德量　　千萬億劫無能說
　如人持尺量虛空　　復有隨行計其數
　虛空邊際不可得　　如來境界亦如是
　或有能于剎那頃　　悉知三世眾生心
　設經眾生數等劫　　不能知佛一念性
　譬如法界遍一切　　不可見取為一切
　十力境界亦復然　　遍于一切非一切
　真如離妄恒寂靜　　無生無滅普周遍
　諸佛境界亦復然　　體性平等不增減
　譬如實際而非際　　普在三世亦非普
　導師境界亦如是　　遍于三世皆無礙
　法性無作無變易　　猶如虛空本清凈
　諸佛性凈亦如是　　本性非性離有無
　法性不在于言論　　無說離說恒寂滅
　十力境界性亦然　　一切文辭莫能辯
　了知諸法性寂滅　　如鳥飛空無有跡
　以本愿力現色身　　令見如來大神變
　若有欲知佛境界　　當凈其意如虛空
　遠離妄想及諸取　　令心所向皆無礙
　是故佛子應善聽　　我以少譬明佛境
　十力功德不可量　　為悟眾生今略說
　導師所現于身業　　語業心業諸境界
　轉妙法輪般涅槃　　一切善根我今說
　譬如世界初安立　　非一因緣而可成
　無量方便諸因緣　　成此三千大千界
　如來出現亦如是　　無量功德乃得成
　剎塵心念尚可知　　十力生因莫能測
　譬如劫初云澍雨　　而起四種大風輪
　眾生善根菩薩力　　成此三千各安住
　十力法云亦如是　　起智風輪清凈意
　昔所回向諸眾生　　普導令成無上果
　如有大雨名洪澍　　無有處所能容受
　唯除世界將成時　　清凈虛空大風力
　如來出現亦如是　　普雨法雨充法界
　一切劣意無能持　　唯除清凈廣大心
　譬如空中澍大雨　　無所從來無所去
　作者受者悉亦無　　自然如是普充洽
　十力法雨亦如是　　無去無來無造作
　本行為因菩薩力　　一切大心咸聽受
　譬如空云澍大雨　　一切無能數其滴
　唯除三千自在王　　具功德力悉明了
　善逝法雨亦如是　　一切眾生莫能測
　唯除于世自在人　　明見如觀掌中寶
　譬如空云澍大雨　　能滅能起亦能斷
　一切珍寶悉能成　　三千所有皆分別
　十力法雨亦如是　　滅惑起善斷諸見
　一切智寶皆使成　　眾生心樂悉分別
　譬如空中雨一味　　隨其所雨各不同
　豈彼雨性有分別　　然隨物異法如是
　如來法雨非一異　　平等寂靜離分別
　然隨所化種種殊　　自然如是無邊相
　譬如世界初成時　　先成色界天宮殿
　次及欲天次人處　　乾闥婆宮最后成
　如來出現亦如是　　先起無邊菩薩行
　次化樂寂諸緣覺　　次聲聞眾后眾生
　諸天初見蓮華瑞　　知佛當出生歡喜
　水緣風力起世間　　宮殿山川悉成立
　如來宿善大光明　　巧別菩薩與其記
　所有智輪體皆凈　　各能開示諸佛法
　譬如樹林依地有　　地依于水得不壞
　水輪依風風依空　　而其虛空無所依
　一切佛法依慈悲　　慈悲復依方便立
　方便依智智依慧　　無礙慧身無所依
　譬如世界既成立　　一切眾生獲其利
　地水所住及空居　　二足四足皆蒙益
　法王出現亦如是　　一切眾生獲其利
　若有見聞及親近　　悉使滅除諸惑惱
　如來出現法無邊　　世間迷惑莫能知
　為欲開悟諸含識　　無譬諭中說其譬　

佛子。諸菩薩摩訶薩。應云何見如來應正等覺身。佛子。諸菩薩摩訶薩。應于無量處。見如來身。何以故。諸菩薩摩訶薩。不應于一法。一事一身。一國土一眾生。見于如來。應遍一切處。見于如來。佛子。譬如虛空遍至一切。色非色處。非至非不至。何以故。虛空無身故。如來身亦如是。遍一切處。遍一切眾生。遍一切法。遍一切國土。非至非不至。何以故。如來身無身故。為眾生故。示現其身。佛子。是為如來身第一相。諸菩薩摩訶薩。應如是見。復次佛子。譬如虛空。寬廣非色。而能顯現一切諸色。而彼虛空。無有分別。亦無戲論。如來身亦復如是。以智光明。普照明故。令一切眾生世出世間諸善根業。皆得成就。而如來身。無有分別。亦無戲論。何以故。從本已來。一切執著。一切戲論。皆永斷故。佛子。是為如來身第二相。諸菩薩摩訶薩。應如是見。復次佛子。譬如日出于閻浮提。無量眾生。皆得饒益。所謂。破闇作明。變濕令燥。生長草木。成熟谷稼。廓徹虛空。開敷蓮華。行者見道。居者辨業。何以故。日輪普放無量光故。佛子。如來智日。亦復如是。以無量事。普益眾生。所謂滅惡生善。破愚為智。大慈救護。大悲度脫。令其增長根力覺分。令生深信。舍離濁心。令得見聞。不壞因果。令得天眼。見歿生處。令心無礙。不壞善根。令智修明。開敷覺華。令其發心。成就本行。何以故。如來廣大。智慧日身。放無量光。普照耀故。佛子。是為如來身第三相。諸菩薩摩訶薩。應如是見。復次佛子。譬如日出于閻浮提。先照一切須彌山等諸大山王。次照黑山。次照高原。然后普照一切大地。日不作念。我先照此。后照于彼。但以山地有高下故。照有先后。如來應正等覺。亦復如是。成就無邊法界智輪。常放無礙智慧光明。先照菩薩摩訶薩等諸大山王。次照緣覺。次照聲聞。次照決定善根眾生。隨其心器。示廣大智。然后普照一切眾生。乃至邪定。亦皆普及。為作未來利益因緣。令成熟故。而彼如來大智日光。不作是念。我當先照菩薩大行。乃至后照邪定眾生。但放光明。平等普照。無礙無障。無所分別。佛子。譬如日月。隨時出現。大山幽谷。普照無私。如來智慧。復亦如是。普照一切。無有分別。隨諸眾生根欲不同。智慧光明。種種有異。佛子。是為如來身第四相。諸菩薩摩訶薩。應如是見。復次佛子。譬如日出。生盲眾生。無眼根故。未曾得見。雖未曾見。然為日光之所饒益。何以故。因此得知晝夜時節。受用種種衣服飲食。令身調適。離眾患故。如來智日。亦復如是。無信無解。毀戒毀見。邪命自活。生盲之類。無信眼故。不見諸佛。智慧日輪。雖不見佛智慧日輪。亦為智日之所饒益。何以故。以佛威力。令彼眾生。所有身苦。及諸煩惱。未來苦因。皆消滅故。佛子。如來有光明。名積集一切功德。有光明名普照一切。有光明。名清凈自在照。有光明。名出大妙音。有光明。名普解一切語言法令他歡喜。有光明。名示現永斷一切疑自在境界。有光明。名無住智自在普照。有光明。名永斷一切戲論自在智。有光明。名隨所應出妙音聲。有光明。名出清凈自在音莊嚴國土成熟眾生。佛子如來一一毛孔。放如是等千種光明。五百光明。普照下方。五百光明。普照上方種種剎中。種種佛所。諸菩薩眾。其菩薩等。見此光明。一時皆得如來境界。十頭十眼。十耳十鼻。十舌十身。十手十足。十地十智。皆悉清凈。彼諸菩薩。先所成就。諸處諸地。見彼光明。轉更清凈。一切善根。皆悉成熟。趣一切智。住二乘者。滅一切垢。其余一分。生盲眾生。身既快樂。心亦清凈。柔軟調伏。堪修念智。地獄餓鬼。畜生諸趣。所有眾生。皆得快樂。解脫眾苦。命終皆生天上人間。佛子。彼諸眾生不覺不知。以何因緣。以何神力。而來生此。彼生盲者。作如是念。我是梵天。我是梵化。是時如來。住普自在三昧。出六十種妙音。而告之言。汝等。非是梵天。亦非梵化。亦非帝釋護世所作。皆是如來。威神之力。彼諸眾生。聞是語已。以佛神力。皆知宿命。生大歡喜。心歡喜故。自然而出優曇華云。香云音樂云。衣云蓋云。幢云幡云。末香云寶云。師子幢半月樓閣云。歌詠贊嘆云。種種莊嚴云。皆以尊重心。供養如來。何以故。此諸眾生。得凈眼故。如來與彼。授阿耨多羅三藐三菩提記。佛子。如來智日。如是利益生盲眾生。令得善根。具足成熟。佛子。是為如來身第五相。諸菩薩摩訶薩。應如是見。復次佛子。譬如月輪有四奇特。未曾有法。何等為四。一者映蔽一切星宿光明。二者隨逐于時示現虧盈。三者于閻浮提澄凈水中影無不現。四者一切見者皆對目前。而此月輪。無有分別。無有戲論。佛子。如來身月。亦復如是。有四奇特未曾有法。何等為四。所謂映蔽一切聲聞獨覺。學無學眾。隨其所宜。示現壽命修短不同。而如來身。無有增減。一切世界。凈心眾生。菩提器中。影無不現。一切眾生。有瞻對者。皆謂如來。唯現我前。隨其心樂。而為說法。隨其地位。令得解脫。隨所應化。令見佛身。而如來身。無有分別。無有戲論。所作利益。皆得究竟。佛子。是為如來身第六相。諸菩薩摩訶薩。應如是見。復次佛子。譬如三千大千世界。大梵天王。以少方便。于大千世界。普現其身。一切眾生。皆見梵王現在己前。而此梵王。亦不分身。無種種身。佛子。諸佛如來。亦復如是。無有分別。無有戲論。亦不分身。無種種身。而隨一切眾生心樂。示現其身。亦不作念。現若干身。佛子。是為如來身第七相。諸菩薩摩訶薩。應如是見。復次佛子。譬如醫王善知眾藥及諸咒論。閻浮提中。諸所有藥。用無不盡。復以宿世諸善根力。大明咒力。為方便故。眾生見者。病無不愈。彼大醫王。知命將終。作是念言。我命終后。一切眾生無所依怙。我今宜應為現方便。是時醫王。合藥涂身。明咒力持。令其終后。身不分散。不萎不枯。威儀視聽。與本無別。凡所療治。悉得除差。佛子。如來應正等覺。無上醫王。亦復如是。于無量百千億那由他劫。煉治法藥。已得成就。修學一切方便善巧。大明咒力。皆到彼岸。善能除滅一切眾生。諸煩惱病。及住壽命。經無量劫。其身清凈。無有思慮。無有動用。一切佛事。未嘗休息。眾生見者。諸煩惱病。悉得消滅。佛子。是為如來身第八相。諸菩薩摩訶薩。應如是見。復次佛子。譬如大海有大摩尼寶。名集一切光明毗盧遮那藏。若有眾生。觸其光者。悉同其色。若有見者。眼得清凈。隨彼光明所照之處。雨摩尼寶。名為安樂。令諸眾生。離苦調適。佛子。諸如來身。亦復如是。為大寶聚一切功德大智慧藏。若有眾生。觸佛身寶智慧光者。同佛身色。若有見者。法眼清凈。隨彼光明所照之處。令諸眾生。離貧窮苦。乃至具足佛菩提樂。佛子。如來法身。無所分別。亦無戲論。而能普為一切眾生。作大佛事。佛子。是為如來身第九相。諸菩薩摩訶薩。應如是見。復次佛子。譬如大海有大如意摩尼寶王。名一切世間莊嚴藏。具足成就百萬功德。隨所住處。令諸眾生。災患消除。所愿滿足。然此如意摩尼寶王。非少福眾生所能得見。如來身如意寶王。亦復如是。名為能令一切眾生皆悉歡喜。若有見身聞名贊德。悉令永離生死苦患。假使一切世界。一切眾生。一時專心。欲見如來。悉令得見。所愿皆滿。佛子。佛身非是少福眾生所能得見。唯除如來自在神力。所應調伏。若有眾生。因見佛身。便種善根。乃至成熟。為成熟故。乃令得見如來身耳。佛子。是為如來身第十相。諸菩薩摩訶薩。應如是見。以其心無量遍十方故。所行無礙。如虛空故。普入法界故。住真實際故。無生無滅故。等住三世故。永離一切分別故。住盡后際誓愿故。嚴凈一切世界故。莊嚴一一佛身故。爾時。普賢菩薩摩訶薩。欲重明此義。而說頌言


　譬如虛空遍十方　　若色非色有非有
　三世眾生身國土　　如是普在無邊際
　諸佛真身亦如是　　一切法界無不遍
　不可得見不可取　　為化眾生而現形
　譬如虛空不可取　　普使眾生造眾業
　不念我今何所作　　云何我作為誰作
　諸佛身業亦如是　　普使群生修善法
　如來未曾有分別　　我今于彼種種作
　譬如日出閻浮提　　光明破闇悉無余
　山樹池蓮地眾物　　種種品類皆蒙益
　諸佛日出亦如是　　生長人天眾善行
　永除癡闇得智明　　恒受尊榮一切樂
　譬如日光出現時　　先照山王次余山
　后照高原及大地　　而日未始有分別
　善逝光明亦如是　　先照菩薩次緣覺
　后照聲聞及眾生　　而佛本來無動念
　譬如生盲不見日　　日光亦為作饒益
　令知時節受飲食　　永離眾患身安隱
　無信眾生不見佛　　而佛亦為興義利
　聞名及以觸光明　　因此乃至得菩提
　譬如凈月在虛空　　能蔽眾星示盈缺
　一切水中皆現影　　諸有觀瞻悉對前
　如來凈月亦復然　　能蔽余乘示修短
　普現天人凈心水　　一切皆謂對其前
　譬如梵王住自宮　　普現三千諸梵處
　一切人天咸得見　　實不分身向于彼
　諸佛現身亦如是　　一切十方無不遍
　其身無數不可稱　　亦不分身不分別
　如有醫王善方術　　若有見者病皆愈
　命雖已盡藥涂身　　令其作務悉如初
　最勝醫王亦如是　　具足方便一切智
　以昔妙行現佛身　　眾生見者煩惱滅
　譬如海中有寶王　　普出無量諸光明
　眾生觸者同其色　　若有見者眼清凈
　最勝寶王亦如是　　觸其光者悉同色
　若有得見五眼開　　破諸塵闇住佛地
　譬如如意摩尼寶　　隨有所求皆滿足
　少福眾生不能見　　非是寶王有分別
　善逝寶王亦如是　　悉滿所求諸欲樂
　無信眾生不見佛　　非是善逝心棄舍　

大方廣佛華嚴經卷第五十大方廣佛華嚴經卷第五十一

　　　　于闐國三藏實叉難陀奉　制譯


　　如來出現品第三十七之二

佛子。菩薩摩訶薩。應云何知如來應正等覺音聲。佛子。菩薩摩訶薩。應知如來音聲遍至普遍無量諸音聲故。應知如來音聲。隨其心樂。皆令歡喜。說法明了故。應知如來音聲。隨其信解。皆令歡喜。心得清涼故。應知如來音聲化不失時。所應聞者。無不聞故。應知如來音聲無生滅。如呼響故。應知如來音聲無主。修習一切。業所起故。應知如來音聲甚深。難可度量故。應知如來音聲無邪曲。法界所生故。應知如來音聲無斷絕。普入法界故。應知如來音聲無變易。至于究竟故。佛子。菩薩摩訶薩。應知如來音聲非量非無量。非主非無主。非示非無示。何以故。佛子。譬如世界。將欲壞時。無主無作。法爾而出四種音聲。其四者何。一曰。汝等當知初禪安樂。離諸欲惡。超過欲界。眾生聞已。自然而得成就初禪。舍欲界身。生于梵天。二曰。汝等當知二禪安樂。無覺無觀。超于梵天。眾生聞已。自然而得成就二禪。舍梵天身。生光音天。三曰。汝等當知三禪安樂。無有過失。超光音天。眾生聞已。自然而得成就三禪。舍光音身。生遍凈天。四曰。汝等當知四禪寂靜。超遍凈天。眾生聞已。自然而得成就四禪。舍遍凈身。生廣果天。是為四。佛子。此諸音聲。無主無作。但從眾生諸善業力之所出生。佛子。如來音聲。亦復如是。無主無作。無有分別。非入非出。但從如來功德法力。出于四種廣大音聲。其四者何。一曰。汝等當知一切諸行。皆悉是苦。所謂地獄苦。畜生苦。餓鬼苦。無福德苦。著我我所苦。作諸惡行苦。欲生人天。當種善根。生人天中。離諸難處。眾生聞已。舍離顛倒。修諸善行。離諸難處。生人天中。二曰。汝等當知一切諸行。眾苦熾然。如熱鐵丸。諸行無常。是磨滅法。涅槃寂靜。無為安樂。遠離熾然。消諸熱惱。眾生聞已。勤修善法。于聲聞乘。得隨順音聲忍。三曰。汝等當知聲聞乘者。隨他語解。智慧狹劣。更有上乘。名獨覺乘。悟不由師。汝等應學。樂勝道者。聞此音已。舍聲聞道。修獨覺乘。四曰。汝等當知過二乘位。更有勝道。名為大乘。菩薩所行。順六波羅蜜。不斷菩薩行。不舍菩提心。處無量生死。而不疲厭。過于二乘。名為大乘第一乘勝乘最勝乘上乘無上乘利益一切眾生乘。若有眾生。信解廣大。諸根猛利。宿種善根。為諸如來神力所加。有勝樂欲。希求佛果。聞此音已。發菩提心。佛子。如來音聲。不從身出。不從心出。而能利益無量眾生。佛子。是為如來音聲第一相。諸菩薩摩訶薩。應如是知。復次佛子。譬如呼響。因于山谷及音聲起。無有形狀。不可睹見。亦無分別。而能隨逐一切語言。如來音聲。亦復如是。無有形狀。不可睹見。非有方所。非無方所。但隨眾生欲解緣出。其性究竟。無言無示。不可宣說。佛子。是為如來音聲第二相。諸菩薩摩訶薩。應如是知。復次佛子。譬如諸天有大法鼓。名為覺悟。若諸天子。行放逸時。于虛空中。出聲告言。汝等當知一切欲樂。皆悉無常。虛妄顛倒。須臾變壞。但誑愚夫。令其戀著。汝莫放逸。若放逸者。墮諸惡趣。后悔無及。放逸諸天。聞此音已。生大憂怖。舍自宮中所有欲樂。詣天王所。求法行道。佛子。彼天鼓音。無主無作。無起無滅。而能利益無量眾生。當知如來。亦復如是。為欲覺悟放逸眾生。出于無量妙法音聲。所謂無著聲。不放逸聲。無常聲。苦聲。無我聲。不凈聲。寂滅聲。涅槃聲。無有量自然智聲。不可壞菩薩行聲。至一切處如來無功用智地聲。以此音聲。遍法界中。而開悟之。無數眾生。聞是音已。皆生歡喜。勤修善法。各于自乘。而求出離。所謂或修聲聞乘。或修獨覺乘。或習菩薩無上大乘。而如來音。不住方所。無有言說。佛子。是為如來音聲第三相。諸菩薩摩訶薩。應如是知。復次佛子。譬如自在天王。有天采女。名曰善口。于其口中。出一音聲。其聲則與百千種樂。而共相應。一一樂中。復有百千差別音聲。佛子。彼善口女。從口一聲。出于如是。無量音聲。當知如來。亦復如是。于一音中。出無量聲。隨諸眾生心樂差別。皆悉遍至。悉令得解。佛子。是為如來音聲第四相。諸菩薩摩訶薩。應如是知。復次佛子。譬如大梵天王。住于梵宮。出梵音聲。一切梵眾。靡不皆聞。而彼音聲。不出眾外。諸梵天眾。咸生是念。大梵天王。獨與我語。如來妙音。亦復如是。道場眾會。靡不皆聞。而其音聲。不出眾外。何以故。根未熟者。不應聞故。其聞音者。皆作是念。如來世尊。獨為我說。佛子。如來音聲。無出無住。而能成就一切事業。是為如來音聲第五相。諸菩薩摩訶薩。應如是知。復次佛子。譬如眾水皆同一味。隨器異故。水有差別。水無念慮。亦無分別。如來言音。亦復如是。唯是一味。謂解脫味。隨諸眾生心器異故。無量差別。而無念慮。亦無分別。佛子。是為如來音聲第六相。諸菩薩摩訶薩。應如是知。復次佛子。譬如阿那婆達多龍王。興大密云。遍閻浮提。普霔甘雨。百谷苗稼。皆得生長。江河泉池。一切盈滿。此大雨水。不從龍王身心中出。而能種種。饒益眾生。佛子。如來應正等覺。亦復如是。興大悲云。遍十方界。普雨無上甘露法雨。令一切眾生。皆生歡喜。增長善法。滿足諸乘。佛子。如來音聲。不從外來。不從內出。而能饒益一切眾生。是為如來音聲第七相。諸菩薩摩訶薩。應如是知。復次佛子。譬如摩那斯龍王。將欲降雨。未便即降。先起大云。彌覆虛空。凝停七日。待諸眾生。作務究竟。何以故。彼大龍王。有慈悲心。不欲惱亂諸眾生故。過七日已。降微細雨。普潤大地。佛子。如來應正等覺。亦復如是。將降法雨。未便即降。先興法云。成熟眾生。為欲令其心無驚怖。待其熟已。然后普降甘露法雨。演說甚深微妙善法。漸次令其滿足如來一切智智無上法味。佛子。是為如來音聲第八相。諸菩薩摩訶薩。應如是知。復次佛子。譬如海中。有大龍王。名大莊嚴。于大海中。降雨之時。或降十種莊嚴雨。或百或千。或百千種莊嚴雨。佛子。水無分別。但以龍王不思議力。令其莊嚴。乃至百千無量差別。如來應正等覺。亦復如是。為諸眾生說法之時。或以十種。差別音說。或百或千。或以百千。或以八萬四千音聲。說八萬四千行。乃至或以無量百千億那由他音聲。各別說法。令其聞者。皆生歡喜。如來音聲。無所分別。但以諸佛于甚深法界。圓滿清凈。能隨眾生根之所宜。出種種言音。皆令歡喜。佛子。是為如來音聲第九相。諸菩薩摩訶薩。應如是知。復次佛子。譬如娑竭羅龍王。欲現龍王大自在力。饒益眾生。咸令歡喜。從四天下。乃至他化自在天處。興大云網。周匝彌覆。其云色相。無量差別。或閻浮檀金光明色。或毗琉璃光明色。或白銀光明色。或玻璃光明色。或牟薩羅光明色。或碼瑙光明色。或勝藏光明色。或赤真珠光明色。或無量香光明色。或無垢衣光明色。或清凈水光明色。或種種莊嚴具光明色。如是云網。周匝彌布。既彌布已。出種種色電光。所謂閻浮檀金色云。出琉璃色電光。琉璃色云。出金色電光。銀色云。出玻璃色電光。玻璃色云。出銀色電光。牟薩羅色云。出碼瑙色電光。碼瑙色云。出牟薩羅色電光。勝藏寶色云。出赤真珠色電光。赤真珠色云。出勝藏寶色電光。無量香色云。出無垢衣色電光。無垢衣色云。出無量香色電光。清凈水色云。出種種莊嚴具色電光。種種莊嚴具色云。出清凈水色電光。乃至種種色云。出一色電光。一色云。出種種色電光。復于彼云中。出種種雷聲。隨眾生心。皆令歡喜。所謂或如天女歌詠音。或如諸天妓樂音。或如龍女歌詠音。或如乾闥婆女歌詠音。或如緊那羅女歌詠音。或如大地震動聲。或如海水波潮聲。或如獸王哮吼聲。或如好鳥鳴囀聲。及余無量。種種音聲。既震雷已。復起涼風。令諸眾生。心生悅樂。然后乃降種種諸雨。利益安樂無量眾生。從他化天。至于地上。于一切處。所雨不同。所謂于大海中。雨清冷水。名無斷絕。于他化自在天。雨簫笛等種種樂音。名為美妙。于化樂天。雨大摩尼寶。名放大光明。于兜率天。雨大莊嚴具。名為垂髻。于夜摩天。雨大妙華。名種種莊嚴具。于三十三天。雨眾妙香。名為悅意。于四天王天。雨天寶衣。名為覆蓋。于龍王宮。雨赤真珠。名涌出光明。于阿修羅宮。雨諸兵仗。名降伏怨敵。于此郁單越。雨種種華。名曰開敷。余三天下。悉亦如是。然各隨其處。所雨不同。雖彼龍王。其心平等。無有彼此。但以眾生善根異故。雨有差別。佛子如來應正等覺無上法王。亦復如是。欲以正法。教化眾生。先布身云。彌覆法界。隨其樂欲。為現不同。所謂或為眾生。現生身云。或為眾生。現化身云。或為眾生。現力持身云。或為眾生。現色身云。或為眾生。現相好身云。或為眾生。現福德身云。或為眾生。現智慧身云。或為眾生。現諸力不可壞身云。或為眾生。現無畏身云。或為眾生。現法界身云。佛子如來。以如是等。無量身云。普覆十方一切世界。隨諸眾生所樂各別。示現種種光明電光。所謂或為眾生。現光明電光。名無所不至。或為眾生。現光明電光。名無邊光明。或為眾生。現光明電光。名入佛秘密法。或為眾生。現光明電光。名影現光明。或為眾生。現光明電光。名光明照耀。或為眾生。現光明電光。名入無盡陀羅尼門。或為眾生。現光明電光。名正念不亂。或為眾生。現光明電光。名究竟不壞。或為眾生現光明電光。名順入諸趣。或為眾生。現光明電光。名滿一切愿皆令歡喜。佛子。如來應正等覺。現如是等無量光明電光已。復隨眾生心之所樂。出生無量三昧雷聲。所謂善覺智三昧雷聲。明盛離垢海三昧雷聲。一切法自在三昧雷聲。金剛輪三昧雷聲。須彌山幢三昧雷聲。海印三昧雷聲。日燈三昧雷聲。無盡藏三昧雷聲。不壞解脫力三昧雷聲。佛子。如來身云中。出如是等無量差別三昧雷聲已。將降法雨。先現瑞相。開悟眾生。所謂從無障礙。大慈悲心。現于如來大智風輪。名能令一切眾生。生不思議。歡喜適悅。此相現已。一切菩薩。及諸眾生。身之與心。皆得清涼。然后從如來大法身云。大慈悲云。大不思議云。雨不思議廣大法雨。令一切眾生。身心清凈。所謂為坐菩提場菩薩。雨大法雨。名法界無差別為最后身菩薩。雨大法雨。名菩薩游戲如來秘密教。為一生所系菩薩。雨大法雨。名清凈普光明。為灌頂菩薩。雨大法雨。名如來莊嚴具所莊嚴。為得忍菩薩。雨大法雨。名功德寶智慧華開敷不斷菩薩大悲行。為住向行菩薩。雨大法雨。名入現前變化甚深門而行菩薩行無休息無疲厭。為初發心菩薩。雨大法雨。名出生如來大慈悲行救護眾生。為求獨覺乘眾生。雨大法雨。名深知緣起法遠離二邊得不壞解脫果。為求聲聞乘眾生。雨大法雨。名以大智慧劍斷一切煩惱怨。為積集善根決定不決定眾生。雨大法雨。名能令成就種種法門生大歡喜。佛子。諸佛如來。隨眾生心。雨如是等廣大法雨。充滿一切無邊世界。佛子。如來應正等覺。其心平等。于法無吝。但以眾生根欲不同。所雨法雨。示有差別。是為如來音聲第十相。諸菩薩摩訶薩。應如是知。復次佛子。應知如來音聲。有十種無量。何等為十。所謂如虛空界無量。至一切處故。如法界無量。無所不遍故。如眾生界無量。令一切心喜故。如諸業無量。說其果報故。如煩惱無量。悉令除滅故。如眾生言音無量。隨解令聞故。如眾生欲解無量。普觀救度故。如三世無量。無有邊際故。如智慧無量。分別一切故。如佛境界無量。入佛法界故。佛子。如來應正等覺音聲。成就如是等阿僧祇無量。諸菩薩摩訶薩。應如是知。爾時普賢菩薩摩訶薩。欲重明此義。而說頌言


　三千世界將壞時　　眾生福力聲告言
　四禪寂靜無諸苦　　令其聞已悉離欲
　十力世尊亦如是　　出妙音聲遍法界
　為說諸行苦無常　　令其永度生死海
　譬如深山大谷中　　隨有音聲皆響應
　雖能隨逐他言語　　而響畢竟無分別
　十力言音亦復然　　隨其根熟為示現
　令其調伏生歡喜　　不念我今能演說
　如天有鼓名能覺　　常于空中震法音
　誡彼放逸諸天子　　令其聞已得離著
　十力法鼓亦如是　　出于種種妙音聲
　覺悟一切諸群生　　令其悉證菩提果
　自在天王有寶女　　口中善奏諸音樂
　一聲能出百千音　　一一音中復百千
　善逝音聲亦如是　　一聲而出一切音
　隨其性欲有差別　　各令聞已斷煩惱
　譬如梵王吐一音　　能令梵眾皆歡喜
　音唯及梵不出外　　一一皆言己獨聞
　十力梵王亦復然　　演一言音充法界
　唯沾眾會不遠出　　以無信故未能受
　譬如眾水同一性　　八功德味無差別
　因地在器各不同　　是故令其種種異
　一切智音亦如是　　法性一味無分別
　隨諸眾生行不同　　故使聽聞種種異
　譬如無熱大龍王　　降雨普洽閻浮地
　能令草樹皆生長　　而不從身及心出
　諸佛妙音亦如是　　普雨法界悉充洽
　能令生善滅諸惡　　不從內外而得有
　譬如摩那斯龍王　　興云七日未先雨
　待諸眾生作務竟　　然后始降成利益
　十力演義亦如是　　先化眾生使成熟
　然后為說甚深法　　令其聞者不驚怖
　大莊嚴龍于海中　　霔于十種莊嚴雨
　或百或千百千種　　水雖一味莊嚴別
　究竟辯才亦如是　　說十二十諸法門
　或百或千至無量　　不生心念有殊別
　最勝龍王娑竭羅　　興云普覆四天下
　于一切處雨各別　　而彼龍心無二念
　諸佛法王亦如是　　大悲身云遍十方
　為諸修行雨各異　　而于一切無分別　

佛子。諸菩薩摩訶薩。應云何知如來應正等覺心。佛子。如來心意識。俱不可得。但應以智無量故。知如來心。譬如虛空為一切物所依。而虛空無所依。如來智慧。亦復如是。為一切世間出世間智所依。而如來智無所依。佛子。是為如來心第一相。諸菩薩摩訶薩。應如是知。復次佛子。譬如法界常出一切聲聞獨覺菩薩解脫。而法界無增減。如來智慧。亦復如是。恒出一切世間出世間。種種智慧。而如來智無增減。佛子。是為如來心第二相。諸菩薩摩訶薩。應如是知。復次佛子。譬如大海其水潛流四天下地。及八十億。諸小洲中。有穿鑿者。無不得水。而彼大海。不作分別。我出于水。佛智海水。亦復如是。流入一切眾生心中。若諸眾生。觀察境界。修習法門。則得智慧清凈明了。而如來智。平等無二。無有分別。但隨眾生心行異故。所得智慧。各各不同。佛子。是為如來心第三相。諸菩薩摩訶薩。應如是知。復次佛子。譬如大海有四寶珠。具無量德。能生海內一切珍寶。若大海中。無此寶珠。乃至一寶。亦不可得。何等為四。一名積集寶。二名無盡藏。三名遠離熾然。四名具足莊嚴。佛子。此四寶珠。一切凡夫。諸龍神等。悉不得見。何以故。娑竭龍王。以此寶珠。端嚴方正。置于宮中深密處故。佛子。如來應正等覺。大智慧海。亦復如是。于中有四大智寶珠。具足無量福智功德。由此能生一切眾生。聲聞獨覺。學無學位。及諸菩薩智慧之寶。何等為四。所謂無染著巧方便大智慧寶。善分別有為無為法大智慧寶。分別說無量法而不壞法性大智慧寶。知時非時未曾誤失大智慧寶。若諸如來。大智海中。無此四寶。有一眾生。得入大乘。終無是處。此四智寶。薄福眾生。所不能見。何以故。置于如來深密藏故。此四智寶。平均正直。端潔妙好。普能利益諸菩薩眾。令其悉得智慧光明。佛子。是為如來心第四相。諸菩薩摩訶薩。應如是知。復次佛子。譬如大海。有四熾然光明大寶。布在其底。性極猛熱。常能飲縮百川所注無量大水。是故大海。無有增減。何等為四。一名日藏。二名離潤。三名火焰光。四名盡無余佛子。若大海中。無此四寶。從四天下乃至有頂。其中所有。悉被漂沒。佛子。此日藏大寶光明。照觸海水。悉變為乳。離潤大寶光明。照觸其乳。悉變為酪。火焰光大寶光明。照觸其酪。悉變為酥。盡無余大寶光明。照觸其酥。變成醍醐。如火熾然。悉盡無余。佛子。如來應正等覺。大智慧海。亦復如是。有四種大智慧寶。具足無量威德光明。此智寶光。觸諸菩薩乃至令得如來大智。何等為四。所謂滅一切散善波浪大智慧寶。除一切法愛大智慧寶。慧光普照大智慧寶。與如來平等無邊無功用大智慧寶。佛子。諸菩薩。修習一切助道法時。起無量散善波浪。一切世間。天人阿修羅。所不能壞。如來以滅一切散善波浪大智慧寶光明。觸彼菩薩。令舍一切散善波浪。持心一境。住于三昧。又以除一切法愛大智慧寶光明。觸彼菩薩。令舍離三昧味著。起廣大神通。又以慧光普照大智慧寶光明。觸彼菩薩。令舍所起廣大神通。住大明功用行。又以與如來平等無邊無功用大智慧寶光明。觸彼菩薩。令舍所起大明功用行。乃至得如來平等地。息一切功用。令無有余。佛子。若無如來此四智寶。大光照觸。乃至有一菩薩。得如來地。無有是處。佛子是為如來心第五相。諸菩薩摩訶薩。應如是知。復次佛子。如從水際。上至非想非非想天。其中所有。大千國土。欲色無色。眾生之處。莫不皆依虛空而起。虛空而住。何以故。虛空普遍故。雖彼虛空普容三界。而無分別。佛子。如來智慧。亦復如是若聲聞智。若獨覺智。若菩薩智。若有為行智。若無為行智。一切皆依如來智起。如來智住。何以故。如來智慧。遍一切故。雖復普容無量智慧。而無分別。佛子。是為如來心第六相。諸菩薩摩訶薩。應如是知。復次佛子。如雪山頂。有藥王樹。名無盡根。彼藥樹根。從十六萬八千由旬。下盡金剛地水輪際生。彼藥王樹。若生根時。令閻浮提一切樹根生。若生莖時。令閻浮提一切樹莖生。枝葉華果。悉皆如是。此藥王樹根能生莖。莖能生根。根無有盡。名無盡根。佛子。彼藥王樹。于一切處。皆令生長。唯于二處。不能為作生長利益。所謂地獄深坑。及水輪中。然亦于彼。初無厭舍。佛子。如來智慧。大藥王樹。亦復如是。以過去所發。成就一切智慧善法。普覆一切諸眾生界。除滅一切諸惡道苦。廣大悲愿。而為其根。于一切如來真實智慧種性中生。堅固不動。善巧方便。以為其莖。遍法界智。諸波羅蜜。以為其枝。禪定解脫。諸大三昧。以為其葉。總持辯才。菩提分法。以為其華。究竟無變。諸佛解脫。以為其果。佛子。如來智慧。大藥王樹。何故得名為無盡根。以究竟無休息故。不斷菩薩行故。菩薩行即如來性。如來性即菩薩行。是故得名為無盡根。佛子。如來智慧。大藥王樹。其根生時。令一切菩薩。生不舍眾生大慈悲根。其莖生時。令一切菩薩。增長堅固精進深心莖。其枝生時。令一切菩薩。增長一切諸波羅蜜枝。其葉生時。令一切菩薩。生長凈戒頭陀功德少欲知足葉。其華生時。令一切菩薩。具諸善根相好莊嚴華。其果生時。令一切菩薩。得無生忍。乃至一切佛灌頂忍果。佛子。如來智慧。大藥王樹。唯于二處。不能為作生長利益。所謂二乘墮于無為。廣大深坑。及壞善根。非器眾生。溺大邪見。貪愛之水。然亦于彼。曾無厭舍。佛子。如來智慧。無有增減。以根善安住。生無休息故。佛子。是為如來心第七相。諸菩薩摩訶薩。應如是知。復次佛子。譬如三千大千世界。劫火起時。焚燒一切。草木叢林。乃至鐵圍大鐵圍山。皆悉熾然無有遺余。佛子。假使有人。手執干草。投彼火中。于意云何。得不燒不。答言不也。佛子。彼所投草。容可不燒。如來智慧。分別三世一切眾生。一切國土。一切劫數。一切諸法。無不知者。若言不知。無有是處。何以故。智慧平等。悉明達故。佛子。是為如來心第八相。諸菩薩摩訶薩。應如是知。復次佛子。譬如風災。壞世界時。有大風起。名曰散壞。能壞三千大千世界鐵圍山等。皆成碎末。復有大風。名為能障。周匝三千大千世界。障散壞風。不令得至余方世界。佛子。若令無此能障大風。十方世界。無不壞盡。如來應正等覺。亦復如是。有大智風。名為能滅。能滅一切諸大菩薩。煩惱習氣。有大智風。名為巧持。巧持其根未熟菩薩。不令能滅。大智風輪。斷其一切煩惱習氣。佛子。若無如來巧持智風。無量菩薩。皆墮聲聞辟支佛地。由此智故。令諸菩薩。超二乘地。安住如來究竟之位。佛子。是為如來心第九相。諸菩薩摩訶薩。應如是知。復次佛子。如來智慧。無處不至。何以故。無一眾生。而不具有如來智慧。但以妄想顛倒執著。而不證得。若離妄想。一切智自然智無礙智。則得現前。佛子。譬如有大經卷。量等三千大千世界。書寫三千大千世界中事。一切皆盡。所謂書寫大鐵圍山中事。量等大鐵圍山。書寫大地中事。量等大地。書寫中千世界中事。量等中千世界。書寫小千世界中事。量等小千世界。如是若四天下。若大海。若須彌山。若地天宮殿。若欲界空居天宮殿。若色界宮殿。若無色界宮殿。一一書寫。其量悉等此大經卷。雖復量等大千世界。而全住在一微塵中。如一微塵。一切微塵。皆亦如是。時有一人。智慧明達。具足成就清凈天眼。見此經卷。在微塵內。于諸眾生。無少利益。即作是念。我當以精進力。破彼微塵。出此經卷。令得饒益一切眾生。作是念已。即起方便。破彼微塵。出此大經。令諸眾生。普得饒益。如于一塵。一切微塵。應知悉然。佛子。如來智慧。亦復如是。無量無礙。普能利益一切眾生。具足在于眾生身中。但諸凡愚。妄想執著。不知不覺。不得利益。爾時如來。以無障礙。清凈智眼。普觀法界一切眾生而作是言。奇哉奇哉。此諸眾生。云何具有如來智慧。愚癡迷惑。不知不見。我當教以圣道。令其永離妄想執著。自于身中。得見如來廣大智慧。與佛無異。即教彼眾生。修習圣道。令離妄想。離妄想已。證得如來無量智慧。利益安樂一切眾生。佛子。是為如來心第十相。諸菩薩摩訶薩。應如是知。佛子。菩薩摩訶薩。應以如是等無量無礙。不可思議廣大相。知如來應正等覺心。爾時普賢菩薩摩訶薩。欲重明此義。而說頌言


　欲知諸佛心　　當觀佛智慧
　佛智無依處　　如空無所依
　眾生種種樂　　及諸方便智
　皆依佛智慧　　佛智無依止
　聲聞與獨覺　　及諸佛解脫
　皆依于法界　　法界無增減
　佛智亦如是　　出生一切智
　無增亦無減　　無生亦無盡
　如水潛流地　　求之無不得
　無念亦無盡　　功力遍十方
　佛智亦如是　　普在眾生心
　若有勤修行　　疾得智光明
　如龍有四珠　　出生一切寶
　置之深密處　　凡人莫能見
　佛四智亦然　　出生一切智
　余人莫能見　　唯除大菩薩
　如海有四寶　　能飲一切水
　令海不流溢　　亦復無增減
　如來智亦爾　　息浪除法愛
　廣大無有邊　　能生佛菩薩
　下方至有頂　　欲色無色界
　一切依虛空　　虛空不分別
　聲聞與獨覺　　菩薩眾智慧
　皆依于佛智　　佛智無分別
　雪山有藥王　　名為無盡根
　能生一切樹　　根莖葉華實
　佛智亦如是　　如來種中生
　既得菩提已　　復生菩薩行
　如人把干草　　置之于劫燒
　金剛猶洞然　　此無不燒理
　三世劫與剎　　及其中眾生
　彼草容不燒　　此佛無不知
　有風名散壞　　能壞于大千
　若無別風止　　壞及無量界
　大智風亦爾　　滅諸菩薩惑
　別有善巧風　　令住如來地
　如有大經卷　　量等三千界
　在于一塵內　　一切塵悉然
　有一聰慧人　　凈眼悉明見
　破塵出經卷　　普饒益眾生
　佛智亦如是　　遍在眾生心
　妄想之所纏　　不覺亦不知
　諸佛大慈悲　　令其除妄想
　如是乃出現　　饒益諸菩薩　

大方廣佛華嚴經卷第五十一大方廣佛華嚴經卷第五十二

　　　　于闐國三藏實叉難陀奉　制譯


　　如來出現品第三十七之三

佛子。菩薩摩訶薩。應云何知如來應正等覺境界。佛子。菩薩摩訶薩。以無障無礙智慧。知一切世間境界。是如來境界。知一切三世境界。一切剎境界。一切法境界。一切眾生境界。真如無差別境界。法界無障礙境界。實際無邊際境界。虛空無分量境界。無境界境界。是如來境界。佛子。如一切世間境界無量。如來境界亦無量。如一切三世境界無量。如來境界亦無量。乃至如無境界境界無量。如來境界亦無量。如無境界境界一切處無有。如來境界。亦如是。一切處無有。佛子。菩薩摩訶薩。應知心境界是如來境界。如心境界。無量無邊。無縛無脫。如來境界。亦無量無邊。無縛無脫。何以故。以如是如是。思惟分別。如是如是。無量顯現故。佛子。如大龍王。隨心降雨。其雨不從內出。不從外出。如來境界。亦復如是。隨于如是思惟分別。則有如是無量顯現。于十方中。悉無來處。佛子。如大海水。皆從龍王心力所起。諸佛如來。一切智海。亦復如是。皆從如來往昔大愿之所生起。佛子。一切智海。無量無邊。不可思議。不可言說。然我今者。略說譬諭。汝應諦聽。佛子。此閻浮提。有二千五百河。流入大海。西拘耶尼。有五千河。流入大海。東弗婆提。有七千五百河。流入大海。北郁單越。有一萬河。流入大海。佛子。此四天下。如是二萬五千河。相續不絕。流入大海。于意云何。此水多不。答言甚多。佛子。復有十光明龍王。雨大海中。水倍過前。百光明龍王。雨大海中。水復倍前。大莊嚴龍王。摩那斯龍王。雷震龍王。難陀跋難陀龍王。無量光明龍王。連霔不斷龍王。大勝龍王。大奮迅龍王。如是等八十億諸大龍王。各雨大海。皆悉展轉。倍過于前。娑竭羅龍王太子。名閻浮幢。雨大海中。水復倍前。佛子。十光明龍王。宮殿中水。流入大海。復倍過前。百光明龍王。宮殿中水。流入大海。復倍過前。大莊嚴龍王。摩那斯龍王。雷震龍王。難陀跋難陀龍王。無量光明龍王。連霔不斷龍王。大勝龍王。大奮迅龍王。如是等八十億諸大龍王。宮殿各別。其中有水。流入大海。皆悉展轉。倍過于前。娑竭羅龍王太子。閻浮幢宮殿中水。流入大海。復倍過前。佛子。娑竭羅龍王。連雨大海。水復倍前。其娑竭羅龍王。宮殿中水。涌出入海。復倍于前其所出水。紺琉璃色。涌出有時。是故大海。潮不失時。佛子。如是大海。其水無量。眾寶無量。眾生無量。所依大地。亦復無量。佛子。于汝意云何。彼大海。為無量不。答言。實為無量。不可為諭。佛子。此大海無量。于如來智海無量。百分不及一。千分不及一。乃至優波尼沙陀分。不及其一。但隨眾生心。為作譬諭。而佛境界。非譬所及。佛子。菩薩摩訶薩。應知如來智海無量。從初發心。修一切菩薩行不斷故。應知寶聚無量。一切菩提分法。三寶種不斷故。應知所住眾生無量。一切學無學。聲聞獨覺。所受用故。應知住地無量。從初歡喜地。乃至究竟無障礙地。諸菩薩所居故。佛子。菩薩摩訶薩。為入無量智慧。利益一切眾生故。于如來應正等覺境界。應如是知。爾時。普賢菩薩摩訶薩。欲重明此義。而說頌言


　如心境界無有量　　諸佛境界亦復然
　如心境界從意生　　佛境如是應觀察
　如龍不離于本處　　以心威力霔大雨
　雨水雖無來去處　　隨龍心故悉充洽
　十力牟尼亦如是　　無所從來無所去
　若有凈心則現身　　量等法界入毛孔
　如海珍奇無有量　　眾生大地亦復然
　水性一味等無別　　于中生者各蒙利
　如來智海亦如是　　一切所有皆無量
　有學無學住地人　　悉在其中得饒益　

佛子。菩薩摩訶薩。應云何知如來應正等覺行。佛子。菩薩摩訶薩。應知無礙行是如來行。應知真如行是如來行。佛子如真如前際不生后際不動現在不起。如來行亦如是。不生不動不起。佛子。如法界非量非無量無形故。如來行亦如是。非量非無量無形故。佛子。譬如鳥飛虛空。經于百年。已經過處。未經過處。皆不可量。何以故。虛空界無邊際故。如來行亦如是。假使有人。經百千億那由他劫分別演說。已說未說。皆不可量。何以故。如來行無邊際故。佛子。如來應正等覺。住無礙行。無有住處。而能普為一切眾生。示現所行。令其見已。出過一切諸障礙道。佛子。譬如金翅鳥王。飛行虛空。回翔不去。以清凈眼。觀察海內諸龍宮殿。奮勇猛力。以左右翅。鼓揚海水。悉令兩辟。知龍男女。命將盡者。而搏取之。如來應正等覺金翅鳥王。亦復如是。住無礙行。以凈佛眼。觀察法界諸宮殿中一切眾生。若曾種善根。已成熟者。如來奮勇猛十力。以止觀兩翅。鼓揚生死大愛水海。使其兩辟而撮取之。置佛法中。令斷一切妄想戲論。安住如來無分別無礙行。佛子。譬如日月。獨無等侶。周行虛空。利益眾生。不作是念。我從何來。而至何所。諸佛如來。亦復如是。性本寂滅。無有分別。示現游行一切法界。為欲饒益諸眾生故。作諸佛事。無有休息。不生如是戲論分別。我從彼來。而向彼去。佛子。菩薩摩訶薩應以如是等無量方便。無量性相。知見如來應正等覺。所行之行。爾時普賢菩薩。欲重明此義。而說頌言


　譬如真如不生滅　　無有方所無能見
　大饒益者行如是　　出過三世不可量
　法界非界非非界　　非是有量非無量
　大功德者行亦然　　非量無量無身故
　如鳥飛行億千歲　　前后虛空等無別
　眾劫演說如來行　　已說未說不可量
　金翅在空觀大海　　辟水搏取龍男女
　十力能拔善根人　　令出有海除眾惑
　譬如日月游虛空　　照臨一切不分別
　世尊周行于法界　　教化眾生無動念　

佛子。諸菩薩摩訶薩。應云何知如來應正等覺成正覺。佛子。菩薩摩訶薩。應知如來成正覺。于一切義。無所觀察。于法平等。無所疑惑。無二無相。無行無止。無量無際。遠離二邊。住于中道。出過一切文字言說。知一切眾生。心念所行。根性欲樂。煩惱染習。舉要言之。于一念中。悉知三世一切諸法。佛子。譬如大海。普能印現四天下中。一切眾生。色身形像。是故共說。以為大海。諸佛菩提。亦復如是。普現一切眾生心念。根性樂欲。而無所現。是故說名諸佛菩提。佛子。諸佛菩提。一切文字所不能宣。一切音聲所不能及。一切言語所不能說。但隨所應方便開示。佛子。如來應正等覺。成正覺時。得一切眾生量等身。得一切法量等身。得一切剎量等身。得一切三世量等身。得一切佛量等身。得一切語言量等身。得真如量等身。得法界量等身。得虛空界量等身。得無礙界量等身。得一切愿量等身。得一切行量等身。得寂滅涅槃界量等身佛。子。如所得身。言語及心。亦復如是。得如是等無量無數。清凈三輪。佛子。如來成正覺時。于其身中。普見一切眾生成正覺。乃至普見一切眾生入涅槃。皆同一性。所謂無性。無何等性。所謂無相性。無盡性。無生性。無滅性。無我性。無非我性。無眾生性。無非眾生性。無菩提性。無法界性。無虛空性。亦復無有成正覺性。知一切法。皆無性故。得一切智。大悲相續。救度眾生。佛子。譬如虛空。一切世界。若成若壞。常無增減。何以故。虛空無生故。諸佛菩提。亦復如是。若成正覺。不成正覺。亦無增減。何以故。菩提無相無非相。無一無種種故。佛子。假使有人。能化作恒河沙等心。一一心復化作恒河沙等佛。皆無色無形無相。如是盡恒河沙等劫。無有休息。佛子。于汝意云何。彼人化心。化作如來。凡有幾何。如來性起妙德菩薩言。如我解于仁所說義。化與不化。等無有別。云何問言凡有幾何。普賢菩薩言。善哉善哉。佛子。如汝所說。設一切眾生。于一念中。悉成正覺。與不成正覺。等無有異。何以故。菩提無相故。若無有相。則無增無減。佛子。菩薩摩訶薩。應如是知。成等正覺。同于菩提。一相無相。如來成正覺時。以一相方便。入善覺智三昧。入已于一成正覺廣大身。現一切眾生數等身。住于身中。如一成正覺廣大身。一切成正覺廣大身。悉亦如是。佛子。如來有如是等無量成正覺門。是故應知。如來所現身無有量。以無量故。說如來身。為無量界。等眾生界。佛子。菩薩摩訶薩。應知。如來身一毛孔中。有一切眾生數等諸佛身。何以故。如來成正覺身。究竟無生滅故。如一毛孔。遍法界。一切毛孔。悉亦如是。當知無有少許處空無佛身。何以故。如來成正覺。無處不至故。隨其所能。隨其勢力。于道場菩提樹下師子座上。以種種身。成等正覺。佛子。菩薩摩訶薩。應知。自心念念。常有佛成正覺。何以故。諸佛如來。不離此心成正覺故。如自心。一切眾生心。亦復如是。悉有如來成等正覺。廣大周遍。無處不有。不離不斷。無有休息。入不思議方便法門。佛子。菩薩摩訶薩。應如是知。如來成正覺。爾時。普賢菩薩摩訶薩。欲重明此義。而說頌言


　正覺了知一切法　　無二離二悉平等
　自性清凈如虛空　　我與非我不分別
　如海印現眾生身　　以此說其為大海
　菩提普印諸心行　　是故說名為正覺
　譬如世界有成敗　　而于虛空不增減
　一切諸佛出世間　　菩提一相恒無相
　如人化心化作佛　　化與不化性無異
　一切眾生成菩提　　成與不成無增減
　佛有三昧名善覺　　菩提樹下入此定
　放眾生等無量光　　開悟群品如蓮敷
　如三世劫剎眾生　　所有心念及根欲
　如是數等身皆現　　是故正覺名無量　

佛子。菩薩摩訶薩。應云何知如來應正等覺轉法輪。佛子。菩薩摩訶薩。應如是知。如來以心自在力。無起無轉。而轉法輪。知一切法。恒無起故。以三種轉。斷所應斷。而轉法輪。知一切法。離邊見故。離欲際非際。而轉法輪。入一切法。虛空際故。無有言說。而轉法輪。知一切法。不可說故。究竟寂滅。而轉法輪。知一切法。涅槃性故。一切文字。一切言語。而轉法輪。如來音聲。無處不至故。知聲如響。而轉法輪。了于諸法。真實性故。于一音中。出一切音。而轉法輪。畢竟無主故。無遺無盡。而轉法輪。內外無著故。佛子。譬如一切文字語言。盡未來劫。說不可盡。佛轉法輪。亦復如是。一切文字。安立顯示。無有休息。無有窮盡。佛子。如來法輪。悉入一切語言文字。而無所住。譬如書字。普入一切事。一切語。一切算數。一切世間出世間處。而無所住。如來音聲。亦復如是。普入一切處。一切眾生。一切法。一切業。一切報中。而無所住。一切眾生。種種語言。皆悉不離如來法輪。何以故。言音實相。即法輪故。佛子。菩薩摩訶薩。于如來轉法輪。應如是知。復次佛子。菩薩摩訶薩。欲知如來。所轉法輪。應知如來法輪。所出生處。何等為如來法輪。所出生處。佛子。如來隨一切眾生。心行欲樂。無量差別。出若干音聲。而轉法輪。佛子。如來應正等覺。有三昧。名究竟無礙無畏。入此三昧已。于成正覺。一一身一一口。各出一切眾生數等言音。一一音中。眾音具足。各各差別。而轉法輪。令一切眾生。皆生歡喜。能如是知轉法輪者。當知此人。則為隨順一切佛法。不如是知。則非隨順。佛子。諸菩薩摩訶薩。應如是知。佛轉法輪。普入無量眾生界故

爾時普賢菩薩摩訶薩。欲重明此義。而說頌言


　如來法輪無所轉　　三世無起亦無得
　譬如文字無盡時　　十力法輪亦如是
　如字普入而無至　　正覺法輪亦復然
　入諸言音無所入　　能令眾生悉歡喜
　佛有三昧名究竟　　入此定已乃說法
　一切眾生無有邊　　普出其音令悟解
　一一音中復更演　　無量言音各差別
　于世自在無分別　　隨其欲樂普使聞
　文字不從內外出　　亦不失壞無積聚
　而為眾生轉法輪　　如是自在甚奇特　

佛子。菩薩摩訶薩。應云何知如來應正等覺。般涅槃。佛子。菩薩摩訶薩。欲知如來大涅槃者。當須了知根本自性。如真如涅槃。如來涅槃亦如是。如實際涅槃。如來涅槃亦如是。如法界涅槃。如來涅槃亦如是。如虛空涅槃。如來涅槃亦如是。如法性涅槃。如來涅槃亦如是。如離欲際涅槃。如來涅槃亦如是。如無相際涅槃。如來涅槃亦如是。如我性際涅槃。如來涅槃亦如是。如一切法性際涅槃。如來涅槃亦如是。如真如際涅槃。如來涅槃亦如是。何以故。涅槃無生無出故。若法無生無出。則無有滅。佛子。如來不為菩薩。說諸如來。究竟涅槃。亦不為彼。示現其事。何以故。為欲令見一切如來。常住其前。于一念中。見過去未來。一切諸佛。色相圓滿。皆如現在。亦不起二不二想。何以故。菩薩摩訶薩。永離一切諸想著故。佛子。諸佛如來。為令眾生。生欣樂故。出現于世。欲令眾生。生戀慕故。示現涅槃。而實如來。無有出世。亦無涅槃。何以故。如來常住清凈法界。隨眾生心。示現涅槃。佛子。譬如日出。普照世間。于一切凈水器中。影無不現。普遍眾處。而無來往。或一器破。便不現影。佛子。于汝意云何。彼影不現。為日咎不。答言不也。但由器壞。非日有咎。佛子。如來智日。亦復如是。普現法界。無前無后。一切眾生。凈心器中。佛無不現。心器常凈。常見佛身。若心濁器破。則不得見。佛子。若有眾生。應以涅槃。而得度者。如來則為示現涅槃。而實如來。無生無歿。無有滅度。佛子。譬如火大。于一切世間。能為火事。或時一處。其火息滅。于意云何。豈一切世間。火皆滅耶。答言不也。佛子。如來應正等覺。亦復如是。于一切世界。施作佛事。或于一世界。能事已畢。示入涅槃。豈一切世界。諸佛如來。悉皆滅度。佛子。菩薩摩訶薩。應如是知。如來應正等覺。大般涅槃。復次佛子。譬如幻師。善明幻術。以幻術力。于三千大千世界。一切國土。城邑聚落。示現幻身。以幻力持。經劫而住。然于余處。幻事已訖。隱身不現。佛子。于汝意云何。彼大幻師。豈于一處。隱身不現便一切處。皆隱滅耶。答言不也。佛子。如來應正等覺。亦復如是。善知無量智慧方便。種種幻術。于一切法界。普現其身。持令常住。盡未來際。或于一處。隨眾生心。所作事訖。示現涅槃。豈以一處。示入涅槃。便謂一切悉皆滅度。佛子。菩薩摩訶薩。應如是知如來應正等覺大般涅槃。復次佛子。如來應正等覺。示涅槃時。入不動三昧。入此三昧已。于一一身。各放無量百千億那由他大光明。一一光明各出阿僧祇蓮華。一一蓮華。各有不可說。妙寶華蕊。一一華蕊有師子座。一一座上。皆有如來。結跏趺坐。其佛身數。正與一切眾生數等。皆具上妙功德莊嚴。從本愿力之所生起。若有眾生。善根熟者。見佛身已。則皆受化。然彼佛身。盡未來際。究竟安住。隨宜化度一切眾生。未曾失時。佛子。如來身者。無有方處。非實非虛。但以諸佛本誓愿力。眾生堪度。則便出現。菩薩摩訶薩。應如是知。如來應正等覺。大般涅槃。佛子。如來住于無量無礙。究竟法界。虛空界。真如法性。無生無滅。及以實際。為諸眾生。隨時示現。本愿持故。無有休息。不舍一切眾生。一切剎。一切法。爾時普賢菩薩摩訶薩。欲重明此義。而說頌言


　如日舒光照法界　　器壞水漏影隨滅
　最勝智日亦如是　　眾生無信見涅槃
　如火世間作火事　　于一城邑或時息
　人中最勝遍法界　　化事訖處示終盡
　幻師現身一切剎　　能事畢處則便謝
　如來化訖亦復然　　于余國土常見佛
　佛有三昧名不動　　化眾生訖入此定
　一念身放無量光　　光出蓮華華有佛
　佛身無數等法界　　有福眾生所能見
　如是無數一一身　　壽命莊嚴皆具足
　如無生性佛出興　　如無滅性佛涅槃
　言辭譬諭悉皆斷　　一切義成無與等　

佛子。菩薩摩訶薩。應云何知于如來應正等覺。見聞親近。所種善根。佛子。菩薩摩訶薩。應知于如來所。見聞親近。所種善根。皆悉不虛。出生無盡覺慧故。離于一切障難故。決定至究竟故。無有虛誑故。一切愿滿故。不盡有為行故。隨順無為智故。生諸佛智故。盡未來際故。成一切種勝行故。到無功用智地故。佛子。譬如丈夫。食少金剛。終竟不消。要穿其身。出在于外。何以故。金剛不與肉身雜穢。而同止故。于如來所。種少善根。亦復如是。要穿一切有為諸行。煩惱身過。到于無為究竟智處。何以故。此少善根。不與有為諸行煩惱。而共住故。佛子。假使干草。積同須彌。投火于中。如芥子許。必皆燒盡。何以故。火能燒故。于如來所。種少善根。亦復如是。必能燒盡一切煩惱。究竟得于無余涅槃。何以故。此少善根。性究竟故。佛子。譬如雪山。有藥王樹。名曰善見。若有見者。眼得清凈。若有聞者。耳得清凈。若有嗅者。鼻得清凈。若有嘗者。舌得清凈。若有觸者。身得清凈。若有眾生。取彼地土。亦能為作除病利益。佛子。如來應正等覺。無上藥王。亦復如是。能作一切饒益眾生。若有得見如來色身。眼得清凈。若有得聞如來名號。耳得清凈。若有得嗅如來戒香。鼻得清凈。若有得嘗如來法味。舌得清凈。具廣長舌。解語言法。若有得觸如來光者。身得清凈。究竟獲得無上法身。若于如來。生憶念者。則得念佛三昧清凈。若有眾生。供養如來。所經土地。及塔廟者。亦具善根。滅除一切諸煩惱患。得賢圣樂。佛子。我今告汝。設有眾生。見聞于佛。業障纏覆。不生信樂。亦種善根。無空過者。乃至究竟。入于涅槃。佛子。菩薩摩訶薩。應如是知。于如來所。見聞親近。所種善根。悉離一切諸不善法。具足善法。佛子。如來以一切譬諭。說種種事。無有譬諭。能說此法。何以故。心智路絕。不思議故。諸佛菩薩。但隨眾生心。令其歡喜。為說譬諭。非是究竟。佛子。此法門。名為如來秘密之處。名一切世間所不能知。名入如來印。名開大智門。名示現如來種性。名成就一切菩薩。名一切世間所不能壞。名一向隨順如來境界。名能凈一切諸眾生界。名演說如來根本實性。不思議究竟法。佛子。此法門。如來不為余眾生說。唯為趣向大乘菩薩說。唯為乘不思議乘菩薩說。此法門。不入一切余眾生手。唯除諸菩薩摩訶薩。佛子。譬如轉輪圣王。所有七寶。因此寶故。顯示輪王。此寶不入余眾生手。唯除第一夫人所生太子。具足成就圣王相者。若轉輪王。無此太子具眾德者。王命終后。此諸寶等。于七日中。悉皆散滅。佛子。此經珍寶。亦復如是。不入一切余眾生手。唯除如來法王真子。生如來家。種如來相。諸善根者。佛子。若無此等佛之真子。如是法門。不久散滅。何以故。一切二乘。不聞此經。何況受持。讀誦書寫。分別解說。唯諸菩薩。乃能如是。是故菩薩摩訶薩。聞此法門。應大歡喜。以尊重心。恭敬頂受。何以故。菩薩摩訶薩。信樂此經。疾得阿耨多羅三藐三菩提故。佛子。設有菩薩。于無量百千億那由他劫。行六波羅蜜。修習種種菩提分法。若未聞此如來不思議。大威德法門。或時聞已。不信不解。不順不入不得名為真實菩薩。以不能生如來家故。若得聞此如來無量不可思議。無障無礙。智慧法門。聞已信解。隨順悟入。當知此人。生如來家。隨順一切如來境界。具足一切諸菩薩法。安住一切種智境界。遠離一切諸世間法。出生一切如來所行。通達一切菩薩法性。于佛自在。心無疑惑。住無師法。深入如來無礙境界。佛子。菩薩摩訶薩。聞此法已。則能以平等智。知無量法。則能以正直心。離諸分別。則能以勝欲樂。現見諸佛。則能以作意力。入平等虛空界。則能以自在念。行無邊法界。則能以智慧力。具一切功德。則能以自然智。離一切世間垢。則能以菩提心。入一切十方網。則能以大觀察。知三世諸佛。同一體性。則能以善根回向智。普入如是法。不入而入。不于一法。而有攀緣。恒以一法。觀一切法。佛子。菩薩摩訶薩。成就如是功德。少作功力。得無師自然智。爾時普賢菩薩。欲重明此義。而說頌言


　見聞供養諸如來　　所得功德不可量
　于有為中終不盡　　要滅煩惱離眾苦
　譬人吞服少金剛　　終竟不消要當出
　供養十力諸功德　　滅惑必至金剛智
　如干草積等須彌　　投芥子火悉燒盡
　供養諸佛少功德　　必斷煩惱至涅槃
　雪山有藥名善見　　見聞嗅觸消眾疾
　若有見聞于十力　　得勝功德到佛智　

爾時佛神力故。法如是故。十方各有十不可說。百千億那由他世界。六種震動。所謂東涌西沒。西涌東沒。南涌北沒。北涌南沒。邊涌中沒。中涌邊沒。十八相動。所謂動。遍動。等遍動。起。遍起。等遍起。涌。遍涌。等遍涌。震。遍震。等遍震。吼。遍吼。等遍吼。擊。遍擊。等遍擊。雨出過諸天。一切華云。一切蓋云。幢云幡云。香云鬘云。涂香云。莊嚴具云。大光明摩尼寶云。諸菩薩贊嘆云。不可說菩薩各差別身云。雨成正覺云。嚴凈不思議世界云。雨如來言語音聲云。充滿無邊法界。如此四天下。如來神力。如是示現。令諸菩薩。皆大歡喜。周遍十方一切世界。悉亦如是。是時十方。各過八十不可說。百千億那由他佛剎微塵數世界外。各有八十不可說百千億那由他佛剎微塵數如來。同名普賢。皆現其前。而作是言。善哉佛子。乃能承佛威力。隨順法性。演說如來出現不思議法。佛子。我等十方八十不可說百千億那由他佛剎微塵數。同名諸佛。皆說此法。如我所說。十方世界。一切諸佛。亦如是說。佛子。今此會中。十萬佛剎微塵數。菩薩摩訶薩。得一切菩薩。神通三昧。我等皆與授記。一生當得阿耨多羅三藐三菩提。佛剎微塵數眾生。發阿耨多羅三藐三菩提心。我等亦與授記。于當來世。經不可說佛剎微塵數劫。皆得成佛。同號佛殊勝境界。我等為令未來諸菩薩。聞此法故。皆共護持。如此四天下。所度眾生。十方百千億那由他。無數無量。乃至不可說不可說。法界虛空等。一切世界中。所度眾生。皆亦如是。爾時十方諸佛威神力故。毗盧遮那本愿力故。法如是故。善根力故。如來起智不越念故。如來應緣不失時故。隨時覺悟諸菩薩故。往昔所作無失壞故。令得普賢廣大行故。顯現一切智自在故。十方各過十不可說百千億那由他佛剎微塵數世界外。各有十不可說百千億那由他佛剎微塵數菩薩。來詣于此。充滿十方一切法界。示現菩薩廣大莊嚴。放大光明網。震動一切十方世界。壞散一切諸魔宮殿。消滅一切諸惡道苦。顯現一切如來威德。歌詠贊嘆。如來無量差別功德法。普雨一切種種雨。示現無量差別身。領受無量諸佛法。以佛神力。各作是言。善哉佛子。乃能說此如來不可壞法。佛子。我等一切皆名普賢。各從普光明世界。普幢自在如來所。而來于此。彼一切處。亦說是法。如是文句。如是義理。如是宣說。如是決定。皆同于此。不增不減。我等皆以佛神力故。得如來法故。來詣此處。為汝作證。如我來此。十方等虛空遍法界。一切世界。諸四天下。亦復如是

爾時普賢菩薩。承佛神力。觀察一切菩薩大眾。欲重明如來出現。廣大威德。如來正法。不可沮壞。無量善根。皆悉不空。諸佛出世。必具一切最勝之法。善能觀察諸眾生心。隨應說法。未曾失時。生諸菩薩。無量法光。一切諸佛。自在莊嚴。一切如來。一身無異。從本大行之所生起。而說頌言


　一切如來諸所作　　世間譬諭無能及
　為令眾生得悟解　　非諭為諭而顯示
　如是微密甚深法　　百千萬劫難可聞
　精進智慧調伏者　　乃得聞此秘奧義
　若聞此法生欣慶　　彼曾供養無量佛
　為佛加持所攝受　　人天贊嘆常供養
　此為超世第一財　　此能救度諸群品
　此能出生清凈道　　汝等當持莫放逸　

大方廣佛華嚴經卷第五十二大方廣佛華嚴經卷第五十三

　　　　于闐國三藏實叉難陀奉　制譯


　　離世間品第三十八之一

爾時世尊。在摩竭提國阿蘭若法菩提場中普光明殿。坐蓮華藏師子之座。妙悟皆滿。二行永絕。達無相法。住于佛住。得佛平等。到無障處。不可轉法。所行無礙。立不思議。普見三世。身恒充遍一切國土。智恒明達一切諸法。了一切行。盡一切疑。無能測身。一切菩薩。等所求智。到佛無二究竟彼岸。具足如來平等解脫。證無中邊。佛平等地。盡于法界。等虛空界。與不可說。百千億那由他佛剎微塵數。菩薩摩訶薩俱。皆一生當得阿耨多羅三藐三菩提。各從他方。種種國土而共來集。悉具菩薩。方便智慧。所謂善能觀察一切眾生。以方便力。令其調伏。住菩薩法。善能觀察一切世界。以方便力。普皆往詣。善能觀察涅槃境界。思惟籌量。永離一切戲論分別。而修妙行。無有間斷。善能攝受一切眾生。善入無量諸方便法。知諸眾生。空無所有。而不壞業果。善知眾生心。使諸根境界方便。種種差別。悉能受持三世佛法。自得解了。復為他說。于世出世無量諸法。皆善安住。知其真實。于有為無為。一切諸法。悉善觀察。知無有二。于一念中。悉能獲得三世諸佛。所有智慧。于念念中。悉能示現成等正覺。令一切眾生。發心成道。于一眾生心之所緣。悉知一切眾生境界。雖入如來一切智地。而不舍菩薩行。諸所作業。智慧方便。而無所作。為一一眾生。住無量劫。而于阿僧祇劫。難可值遇。轉正法輪。調伏眾生。皆不唐捐。三世諸佛。清凈行愿。悉已具足。成就如是無量功德。一切如來。于無邊劫。說不可盡。其名曰普賢菩薩。普眼菩薩。普化菩薩。普慧菩薩。普見菩薩。普光菩薩。普觀菩薩。普照菩薩。普幢菩薩。普覺菩薩。如是等十不可說百千億那由他佛剎微塵數。皆悉成就普賢行愿。深心大愿。皆已圓滿。一切諸佛。出興世處。悉能往詣。請轉法輪。善能受持諸佛法眼。不斷一切諸佛種性。善知一切諸佛興世。授記次第。名號國土。成等正覺。轉于法輪。無佛世界。現身成佛。能令一切雜染眾生。皆悉清凈。能滅一切菩薩業障。入于無礙清凈法界

爾時普賢菩薩摩訶薩入廣大三昧。名佛華莊嚴。入此三昧時。十方所有。一切世界。六種十八相動。出大音聲。靡不皆聞。然后從其三昧而起。爾時普慧菩薩。知眾已集。問普賢菩薩言。佛子。愿為演說。何等為菩薩摩訶薩依。何等為奇特想。何等為行。何等為善知識。何等為勤精進。何等為心得安隱。何等為成就眾生。何等為戒。何等為自知受記。何等為入菩薩。何等為入如來。何等為入眾生心行。何等為入世界。何等為入劫。何等為說三世。何等為入三世。何等為發無疲厭心。何等為差別智。何等為陀羅尼。何等為演說佛。何等為發普賢心。何等為普賢行法。以何等故。而起大悲。何等為發菩提心因緣。何等為于善知識。起尊重心。何等為清凈。何等為諸波羅蜜。何等為智隨覺。何等為證知。何等為力。何等為平等。何等為佛法實義句。何等為說法。何等為持。何等為辯才。何等為自在。何等為無著性。何等為平等心。何等為出生智慧。何等為變化。何等為力持。何等為得大欣慰。何等為深入佛法。何等為依止。何等為發無畏心。何等為發無疑惑心。何等為不思議。何等為巧密語。何等為巧分別智。何等為入三昧。何等為遍入。何等為解脫門。何等為神通。何等為明。何等為解脫。何等為園林。何等為宮殿。何等為所樂。何等為莊嚴。何等為發不動心。何等為不舍深大心。何等為觀察。何等為說法。何等為清凈。何等為印。何等為智光照。何等為無等住。何等為無下劣心。何等為如山增上心。何等為入無上菩提如海智。何等為如寶住。何等為發如金剛大乘誓愿心。何等為大發起。何等為究竟大事。何等為不壞信。何等為授記。何等為善根回向。何等為得智慧。何等為發無邊廣大心。何等為伏藏。何等為律儀。何等為自在。何等為無礙用。何等為眾生無礙用。何等為剎無礙用。何等為法無礙用。何等為身無礙用。何等為愿無礙用。何等為境界無礙用。何等為智無礙用。何等為神通無礙用。何等為神力無礙用。何等為力無礙用。何等為游戲。何等為境界。何等為力。何等為無畏。何等為不共法。何等為業。何等為身。何等為身業。何等為身。何等為語。何等為凈修語業。何等為得守護。何等為成辨大事。何等為心。何等為發心。何等為周遍心。何等為諸根。何等為深心。何等為增上深心。何等為勤修。何等為決定解。何等為決定解入世界。何等為決定解入眾生界。何等為習氣。何等為取。何等為修。何等為成就佛法。何等為退失佛法道。何等為離生道。何等為決定法。何等為出生佛法道。何等為大丈夫名號。何等為道。何等為無量道。何等為助道。何等為修道。何等為莊嚴道。何等為足。何等為手。何等為腹。何等為藏。何等為心。何等為被甲。何等為器仗。何等為首。何等為眼。何等為耳。何等為鼻。何等為舌。何等為身。何等為意。何等為行。何等為住。何等為坐。何等為臥。何等為所住處。何等為所行處。何等為觀察。何等為普觀察。何等為奮迅。何等為師子吼。何等為清凈施。何等為清凈戒。何等為清凈忍。何等為清凈精進。何等為清凈定。何等為清凈慧。何等為清凈慈。何等為清凈悲。何等為清凈喜。何等為清凈舍。何等為義。何等為法。何等為福德助道具。何等為智慧助道具。何等為明足。何等為求法。何等為明了法。何等為修行法。何等為魔。何等為魔業。何等為舍離魔業。何等為見佛。何等為佛業。何等為慢業。何等為智業。何等為魔所攝持。何等為佛所攝持。何等為法所攝持。何等為住兜率天所作業。何故于兜率天宮歿。何故現處胎。何等為現微細趣。何故現初生。何故現微笑。何故示行七步。何故現童子地。何故現處內宮。何故現出家。何故示苦行。云何往詣道場。云何坐道場。何等為坐道場時奇特相。何故示降魔。何等為成如來力。云何轉法輪。何故因轉法輪。得白凈法。何故如來應正等覺。示般涅槃。善哉佛子。如是等法。愿為演說

爾時普賢菩薩。告普慧等。諸菩薩言。佛子。菩薩摩訶薩。有十種依。何等為十。所謂以菩提心為依。恒不忘失故。以善知識為依。和合如一故。以善根為依。修集增長故。以波羅蜜為依。具足修行故。以一切法為依。究竟出離故。以大愿為依。增長菩提故。以諸行為依。普皆成就故。以一切菩薩為依。同一智慧故。以供養諸佛為依。信心清凈故。以一切如來為依。如慈父教誨不斷故。是為十。若諸菩薩。安住此法。則得為如來無上大智。所依處。佛子。菩薩摩訶薩。有十種奇特想。何等為十。所謂于一切善根。生自善根想。于一切善根。生菩提種子想。于一切眾生。生菩提器想。于一切愿。生自愿想。于一切法。生出離想。于一切行。生自行想。于一切法。生佛法想。于一切語言法。生語言道想。于一切佛。生慈父想。于一切如來。生無二想。是為十。若諸菩薩。安住此法。則得無上善巧想。佛子。菩薩摩訶薩。有十種行。何等為十。所謂一切眾生行。普令成熟故。一切求法行。咸悉修學故。一切善根行。悉使增長故。一切三昧行。一心不亂故。一切智慧行。無不了知故。一切修習行。無不能修故。一切佛剎行。皆悉莊嚴故。一切善友行。恭敬供養故。一切如來行。尊重承事故。是為十。若諸菩薩。安住此法。則得如來無上大智慧行。佛子。菩薩摩訶薩。有十種善知識。何等為十。所謂令住菩提心善知識。令生善根善知識。令行諸波羅蜜善知識。令解說一切法善知識。令成熟一切眾生善知識。令得決定辯才善知識。令不著一切世間善知識。令于一切劫。修行無厭倦善知識。令安住普賢行善知識。令入一切佛智所入善知識。是為十。佛子。菩薩摩訶薩。有十種勤精進。何等為十。所謂教化一切眾生勤精進。深入一切法勤精進。嚴凈一切世界勤精進。修行一切菩薩所學勤精進。滅除一切眾生惡勤精進。止息一切三惡道苦勤精進。摧破一切眾魔勤精進。愿為一切眾生。作清凈眼勤精進。供養一切諸佛勤精進。令一切如來。皆悉歡喜勤精進。是為十。若諸菩薩安住此法。則得具足如來無上精進波羅蜜。佛子。菩薩摩訶薩。有十種心得安隱。何等為十。所謂自住菩提心。亦當令他住菩提心。心得安隱。自究竟離忿諍。亦當令他離忿諍。心得安隱。自離凡愚法。亦令他離凡愚法。心得安隱。自勤修善根。亦令他勤修善根。心得安隱。自住波羅蜜道。亦令他住波羅蜜道。心得安隱。自生在佛家。亦當令他生于佛家。心得安隱。自深入無自性真實法。亦令他入無自性真實法。心得安隱。自不誹謗一切佛法。亦令他不誹謗一切佛法。心得安隱。自滿一切智菩提愿。亦令他滿一切智菩提愿。心得安隱。自深入一切如來。無盡智藏。亦令他入一切如來。無盡智藏。心得安隱。是為十。若諸菩薩。安住此法。則得如來無上大智安隱。佛子。菩薩摩訶薩。有十種成就眾生。何等為十。所謂以布施成就眾生。以色身成就眾生。以說法成就眾生。以同行成就眾生。以無染著成就眾生。以開示菩薩行。成就眾生。以熾然示現一切世界。成就眾生。以示現佛法大威德。成就眾生。以種種神通變現。成就眾生。以種種微密。善巧方便。成就眾生。是為十。菩薩以此。成就眾生界。佛子。菩薩摩訶薩。有十種戒。何等為十。所謂不舍菩提心戒。遠離二乘地戒。觀察利益一切眾生戒。令一切眾生住佛法戒。修一切菩薩所學戒。于一切法。無所得戒。以一切善根。回向菩提戒。不著一切如來身戒。思惟一切法。離取著戒。諸根律儀戒。是為十。若諸菩薩。安住此法。則得如來無上廣大。戒波羅蜜。佛子。菩薩摩訶薩。有十種受記法。菩薩以此。自知受記。何等為十。所謂以殊勝意。發菩提心。自知受記。永不厭舍諸菩薩行。自知受記。住一切劫。行菩薩行。自知受記。修一切佛法。自知受記。于一切佛教。一向深信。自知受記。修一切善根。皆令成就。自知受記。置一切眾生。于佛菩提。自知受記。于一切善知識。和合無二。自知受記。于一切善知識。起如來想。自知受記。恒勤守護菩提本愿。自知受記。是為十。佛子。菩薩摩訶薩。有十種入。入諸菩薩。何等為十。所謂入本愿。入行入聚。入諸波羅蜜。入成就。入差別愿。入種種解。入莊嚴佛土。入神力自在。入示現受生。是為十。菩薩以此。普入三世一切菩薩。佛子。菩薩摩訶薩。有十種入。入諸如來。何等為十。所謂入無邊成正覺。入無邊轉法輪。入無邊方便法。入無邊差別音聲。入無邊調伏眾生。入無邊神力自在。入無邊種種差別身。入無邊三昧。入無邊力無所畏。入無邊示現涅槃。是為十。菩薩以此。普入三世一切如來。佛子。菩薩摩訶薩。有十種入眾生行。何等為十。所謂入一切眾生過去行。入一切眾生未來行。入一切眾生現在行。入一切眾生善行。入一切眾生不善行。入一切眾生心行。入一切眾生根行。入一切眾生解行。入一切眾生。煩惱習氣行。入一切眾生。教化調伏。時非時行。是為十。菩薩以此。普入一切諸眾生行。佛子。菩薩摩訶薩。有十種入世界。何等為十。所謂入染世界。入凈世界。入小世界。入大世界。入微塵中世界。入微細世界。入覆世界。入仰世界。入有佛世界。入無佛世界。是為十。菩薩以此。普入十方一切世界。佛子。菩薩摩訶薩。有十種入劫。何等為十。所謂入過去劫。入未來劫。入現在劫。入可數劫。入不可數劫。入可數劫即不可數劫。入不可數劫即可數劫。入一切劫即非劫。入非劫即一切劫。入一切劫即一念。是為十。菩薩以此。普入一切劫。佛子。菩薩摩訶薩。有十種說三世。何等為十。所謂過去世說過去世。過去世說未來世。過去世說現在世。未來世說過去世。未來世說現在世。未來世說無盡。現在世說過去世。現在世說未來世。現在世說平等。現在世說三世即一念。是為十。菩薩以此。普說三世。佛子。菩薩摩訶薩。有十種知三世。何等為十。所謂知諸安立。知諸語言。知諸談議。知諸軌則。知諸稱謂。知諸制令。知其假名。知其無盡。知其寂滅。知一切空。是為十。菩薩以此。普知一切三世諸法。佛子。菩薩摩訶薩。發十種無疲厭心。何等為十。所謂供養一切諸佛無疲厭心。親近一切善知識無疲厭心。求一切法無疲厭心。聽聞正法無疲厭心。宣說正法無疲厭心。教化調伏一切眾生無疲厭心。置一切眾生。于佛菩提無疲厭心。于一一世界。經不可說不可說劫。行菩薩行無疲厭心。游行一切世界無疲厭心。觀察思惟一切佛法無疲厭心。是為十。若諸菩薩。安住此法。則得如來無疲厭無上大智。佛子。菩薩摩訶薩。有十種差別智。何等為十。所謂知眾生差別智。知諸根差別智。知業報差別智。知受生差別智。知世界差別智。知法界差別智。知諸佛差別智。知諸法差別智。知三世差別智。知一切語言道差別智。是為十。若諸菩薩。安住此法。則得如來無上廣大差別智。佛子。菩薩摩訶薩。有十種陀羅尼。何等為十。所謂聞持陀羅尼持一切法。不忘失故。修行陀羅尼。如實巧觀一切法故。思惟陀羅尼。了知一切諸法性故。法光明陀羅尼。照不思議諸佛法故。三昧陀羅尼。普于現在一切佛所。聽聞正法。心不亂故。圓音陀羅尼。解了不思議。音聲語言故。三世陀羅尼。演說三世不可思議。諸佛法故。種種辯才陀羅尼。演說無邊諸佛法故。出生無礙耳陀羅尼。不可說佛所說之法。悉能聞故。一切佛法陀羅尼。安住如來力無畏故。是為十。若諸菩薩。欲得此法當勤修學。佛子。菩薩摩訶薩。說十種佛。何等為十。所謂成正覺佛。愿佛。業報佛。住持佛。涅槃佛。法界佛。心佛。三昧佛。本性佛。隨樂佛。是為十

佛子。菩薩摩訶薩。發十種普賢心。何等為十。所謂發大慈心。救護一切眾生故。發大悲心。代一切眾生受苦故。發一切施心。悉舍所有故。發念一切智為首心。樂求一切佛法故。發功德莊嚴心。學一切菩薩行故。發如金剛心。一切處受生。不忘失故。發如海心。一切白凈法。悉流入故。發如大山王心。一切惡言。皆忍受故。發安隱心。施一切眾生。無怖畏故。發般若波羅蜜究竟心。巧觀一切法。無所有故。是為十。若諸菩薩。安住此心。疾得成就普賢善巧智。佛子。菩薩摩訶薩。有十種普賢行法。何等為十。所謂愿住未來一切劫普賢行法。愿供養恭敬本來一切佛普賢行法。愿安置一切眾生。于普賢菩薩行普賢行法。愿積集一切善根普賢行法。愿入一切波羅蜜普賢行法。愿滿足一切菩薩行普賢行法。愿莊嚴一切世界普賢行法。愿生一切佛剎普賢行法。愿善觀察一切法普賢行法。愿于一切佛國土。成無上菩提普賢行法。是為十。若諸菩薩。勤修此法。疾得滿足普賢行愿。佛子。菩薩摩訶薩。以十種觀眾生。而起大悲。何等為十。所謂觀察眾生。無依無怙。而起大悲。觀察眾生。性不調順。而起大悲。觀察眾生。貧無善根。而起大悲。觀察眾生。長夜睡眠。而起大悲。觀察眾生。行不善法。而起大悲。觀察眾生。欲縛所縛。而起大悲。觀察眾生。沒生死海。而起大悲。觀察眾生。長嬰疾苦。而起大悲。觀察眾生。無善法欲。而起大悲。觀察眾生。失諸佛法。而起大悲。是為十。菩薩恒以此心。觀察眾生。佛子。菩薩摩訶薩。有十種發菩提心因緣。何等為十。所謂為教化調伏一切眾生故。發菩提心。為除滅一切眾生苦聚故。發菩提心。為與一切眾生。具足安樂故。發菩提心。為斷一切眾生愚癡故。發菩提心。為與一切眾生佛智故。發菩提心。為恭敬供養一切諸佛故。發菩提心。為隨如來教。令佛歡喜故。發菩提心。為見一切佛。色身相好故。發菩提心。為入一切佛。廣大智慧故。發菩提心。為顯現諸佛力無所畏故。發菩提心。是為十。佛子。若菩薩發無上菩提心。為悟入一切智智故。親近供養善知識時。應起十種心。何等為十。所謂起給侍心。歡喜心。無違心。隨順心。無異求心。一向心。同善根心。同愿心。如來心。同圓滿行心。是為十。佛子。若菩薩摩訶薩。起如是心。則得十種清凈。何等為十。所謂深心清凈。到于究竟無失壞故。色身清凈。隨其所宜。為示現故。音聲清凈。了達一切諸語言故。辯才清凈。善說無邊諸佛法故。智慧清凈。舍離一切愚癡暗故。受生清凈。具足菩薩。自在力故。眷屬清凈。成就過去同行眾生。諸善根故。果報清凈。除滅一切諸業障故。大愿清凈。與諸菩薩。性無二故。諸行清凈。以普賢乘。而出離故。是為十。佛子。菩薩摩訶薩。有十種波羅蜜。何等為十。所謂施波羅蜜。悉舍一切諸所有故。戒波羅蜜。凈佛戒故。忍波羅蜜。住佛忍故。精進波羅蜜。一切所作。不退轉故。禪波羅蜜。念一境故。般若波羅蜜。如實觀察一切法故。智波羅蜜。入佛力故。愿波羅蜜。滿足普賢諸大愿故。神通波羅蜜。示現一切自在用故。法波羅蜜。普入一切諸佛法故。是為十。若諸菩薩。安住此法。則得具足如來無上大智波羅蜜。佛子。菩薩摩訶薩。有十種智隨覺。何等為十。所謂一切世界。無量差別智隨覺。一切眾生界。不可思議智隨覺。一切諸法。一入種種。種種入一智隨覺。一切法界。廣大智隨覺。一切虛空界。究竟智隨覺。一切世界。入過去世智隨覺。一切世界入未來世智隨覺一切世界。入現在世智隨覺。一切如來。無量行愿。皆于一智。而得圓滿智隨覺。三世諸佛。皆同一行。而得出離智隨覺是為十。若諸菩薩。安住此法。則得一切法。自在光明。所愿皆滿。于一念頃。悉能解了一切佛法。成等正覺。佛子。菩薩摩訶薩。有十種證知。何等為十。所謂知一切法一相。知一切法無量相。知一切法在一念。知一切眾生心行無礙。知一切眾生諸根平等。知一切眾生煩惱習氣行。知一切眾生心使行。知一切眾生善不善行。知一切菩薩愿行自在。住持變化。知一切如來具足十力。成等正覺。是為十。若諸菩薩。安住此法。則得一切法善巧方便。佛子。菩薩摩訶薩。有十種力。何等為十。所謂入一切法自性力。入一切法如化力。入一切法如幻力。入一切法皆是佛法力。于一切法無染著力。于一切法甚明解力。于一切善知識。恒不舍離。尊重心力。令一切善根。順至無上智王力。于一切佛法。深信不謗力。令一切智心。不退善巧力。是為十。若諸菩薩。安住此法。則具如來無上諸力。佛子。菩薩摩訶薩。有十種平等。何等為十。所謂于一切眾生平等。一切法平等。一切剎平等。一切深心平等。一切善根平等。一切菩薩平等。一切愿平等。一切波羅蜜平等。一切行平等。一切佛平等。是為十。若諸菩薩。安住此法。則得一切諸佛無上平等法。佛子。菩薩摩訶薩。有十種佛法實義句。何等為十。所謂。一切法但有名。一切法猶如幻。一切法猶如影。一切法但緣起。一切法業清凈。一切法但文字所作。一切法實際。一切法無相。一切法第一義。一切法法界。是為十。若諸菩薩。安住此法。則善入一切智智無上真實義。佛子。菩薩摩訶薩。說十種法。何等為十。所謂說甚深法。說廣大法。說種種法。說一切智法。說隨順波羅蜜法。說出生如來力法。說三世相應法。說令菩薩不退法。說贊嘆佛功德法。說一切菩薩學一切佛平等。一切如來境界相應法。是為十。若諸菩薩。安住此法。則得如來無上巧說法。佛子。菩薩摩訶薩。有十種持。何等為十。所謂持所集一切福德善根。持一切如來所說法。持一切譬諭。持一切法理趣門。持一切出生陀羅尼門。持一切除疑惑法。持成就一切菩薩法。持一切如來所說平等三昧門。持一切法照明門。持一切諸佛神通游戲力。是為十。若諸菩薩。安住此法。則得如來無上大智住持力。佛子。菩薩摩訶薩。有十種辯才。何等為十。所謂于一切法。無分別辯才。于一切法。無所作辯才。于一切法。無所著辯才。于一切法。了達空辯才。于一切法。無疑暗辯才。于一切法。佛加被辯才。于一切法。自覺悟辯才。于一切法。文句差別。善巧辯才。于一切法。真實說辯才。隨一切眾生。心令歡喜辯才。是為十。若諸菩薩。安住此法。則得如來無上巧妙辯才。佛子。菩薩摩訶薩。有十種自在。何等為十。所謂教化調伏一切眾生自在。普照一切法自在。修一切善根行自在。廣大智自在。無所依戒自在。一切善根回向菩提自在。精進不退轉自在。智慧摧破一切眾魔自在。隨所樂欲令發菩提心自在。隨所應化現成正覺自在。是為十。若諸菩薩。安住此法。則得如來無上大智自在。佛子。菩薩摩訶薩。有十種無著。何等為十。所謂于一切世界無著。于一切眾生無著。于一切法無著。于一切所作無著。于一切善根無著。于一切受生處無著。于一切愿無著。于一切行無著。于一切菩薩無著。于一切佛無著。是為十。若諸菩薩。安住此法。則能速轉一切眾想。得無上清凈智慧。佛子。菩薩摩訶薩。有十種平等心。何等為十。所謂積集一切功德平等心。發一切差別愿平等心。于一切眾生身平等心。于一切眾生業報平等心。于一切法平等心。于一切凈穢國土平等心。于一切眾生解平等心。于一切行無所分別平等心。于一切佛力無畏平等心。于一切如來智慧平等心。是為十。若諸菩薩。安住其中。則得如來無上大平等心。佛子。菩薩摩訶薩。有十種出生智慧。何等為十。所謂知一切眾生解。出生智慧。知一切佛剎。種種差別。出生智慧。知十方網分齊。出生智慧。知覆仰等一切世界。出生智慧。知一切法。一性種種性。廣大住。出生智慧。知一切種種身。出生智慧。知一切世間顛倒妄想。悉無所著。出生智慧。知一切法究竟。皆以一道出離。出生智慧。知如來神力。能入一切法界。出生智慧。知三世一切眾生。佛種不斷。出生智慧。是為十。若諸菩薩。安住此法。則于諸法。無不了達。佛子。菩薩摩訶薩。有十種變化。何等為十。所謂一切眾生變化。一切身變化。一切剎變化。一切供養變化。一切音聲變化。一切行愿變化。一切教化調伏眾生變化。一切成正覺變化。一切說法變化。一切加持變化。是為十。若諸菩薩。安住此法。則得具足一切無上變化法。佛子。菩薩摩訶薩。有十種力持。何等為十。所謂佛力持。法力持。眾生力持。業力持。行力持。愿力持。境界力持。時力持。善力持。智力持。是為十。若諸菩薩。安住此法。則于一切法得無上自在力持

大方廣佛華嚴經卷第五十三大方廣佛華嚴經卷第五十四

　　　　于闐國三藏實叉難陀奉　制譯


　　離世間品第三十八之二

佛子。菩薩摩訶薩。有十種大欣慰。何等為十。所謂諸菩薩。發如是心。盡未來世。所有諸佛。出興于世。我當皆得隨逐承事。令生歡喜。如是思惟。心大欣慰。復作是念。彼諸如來。出興于世。我當悉以無上供具。恭敬供養。如是思惟。心大欣慰。復作是念。我于諸佛所。興供養時。彼諸如來。必示誨我法。我悉以深心。恭敬聽受。如說修行。于菩薩地。必得已生。現生當生。如是思惟。心大欣慰。復作是念。我當于不可說不可說劫。行菩薩行。常與一切諸佛菩薩。而得共俱。如是思惟。心大欣慰。復作是念。我于往昔。未發無上大菩提心。有諸怖畏。所謂不活畏。惡名畏。死畏。墮惡道畏。大眾威德畏。自一發心。悉皆遠離。不驚不恐。不畏不懼。不怯不怖。一切眾魔。及諸外道。所不能壞。如是思惟。心大欣慰。復作是念。我當令一切眾生。成無上菩提。成菩提已。我當于彼佛所。修菩薩行。盡其形壽。以大信心。興所應供佛。諸供養具。而為供養。及涅槃后。各起無量塔。供養舍利。及受持守護。所有遺法。如是思惟。心大欣慰。又作是念。十方所有一切世界。我當悉以無上莊嚴。而莊嚴之。皆令具足。種種奇妙。平等清凈。復以種種。大神通力住持震動。光明照曜。普使周遍。如是思惟。心大欣慰。復作是念。我當斷一切眾生疑惑。凈一切眾生欲樂。啟一切眾生心意。滅一切眾生煩惱。閉一切眾生惡道門。開一切眾生善趣門。破一切眾生黑闇。與一切眾生光明。令一切眾生。離眾魔業。使一切眾生。至安隱處。如是思惟。心大欣慰。菩薩摩訶薩。復作是念。諸佛如來。如優曇華。難可值遇。于無量劫。莫能一見。我當于未來世。欲見如來。則便得見。諸佛如來。常不舍我。恒住我所。令我得見。為我說法。無有斷絕。既聞法已。心意清凈。遠離諂曲。質直無偽。于念念中。常見諸佛。如是思惟。心大欣慰。復作是念。我于未來。當得成佛。以佛神力。于一切世界。為一切眾生。各別示現成等正覺。清凈無畏。大師子吼。以本大愿周遍法界。擊大法鼓。雨大法雨。作大法施。于無量劫。常演正法。大悲所持。身語意業。無有疲厭。如是思惟。心大欣慰。佛子。是為菩薩摩訶薩。十種大欣慰。若諸菩薩。安住此法。則得無上成正覺智慧。大欣慰。佛子。菩薩摩訶薩。有十種深入佛法。何等為十。所謂入過去世一切世界。入未來世一切世界。入現在世世界數。世界行。世界說。世界清凈。入一切世界種種性。入一切眾生。種種業報。入一切菩薩種種行。知過去一切佛次第。知未來一切佛次第。知現在十方虛空法界等。一切諸佛。國土眾會。說法調伏。知世間法。聲聞法獨覺法。菩薩法如來法。雖知諸法。皆無分別。而說種種法。悉入法界。無所入故。如其法說。無所取著。是為十。若諸菩薩。安住此法。則得入于阿耨多羅三藐三菩提。大智慧甚深性。佛子。菩薩摩訶薩。有十種依止。菩薩依此。行菩薩行。何等為十。所謂依止供養一切諸佛。行菩薩行。依止調伏一切眾生。行菩薩行。依止親近一切善友。行菩薩行。依止積集一切善根。行菩薩行。依止嚴凈一切佛土。行菩薩行。依止不舍一切眾生。行菩薩行。依止深入一切波羅蜜。行菩薩行。依止滿足。一切菩薩愿。行菩薩行。依止無量菩提心。行菩薩行。依止一切佛菩提。行菩薩行。是為十。菩薩依此行菩薩行。佛子。菩薩摩訶薩。有十種發無畏心。何等為十。所謂滅一切障礙業。發無畏心。于佛滅后。護持正法。發無畏心。降伏一切魔。發無畏心。不惜身命。發無畏心。摧破一切外道邪論。發無畏心。令一切眾生歡喜。發無畏心。令一切眾會。皆悉歡喜。發無畏心。調伏一切天龍夜叉。乾闥婆阿修羅迦樓羅緊那羅摩睺羅伽。發無畏心。離二乘地。入甚深法。發無畏心。于不可說不可說劫。行菩薩行。心無疲厭。發無畏心。是為十。若諸菩薩。安住此法。則得如來無上大智。無所畏心。佛子。菩薩摩訶薩。發十種無疑心。于一切佛法。心無疑惑。何等為十。所謂菩薩摩訶薩。發如是心。我當以布施。攝一切眾生。以戒忍精進禪定智慧。慈悲喜舍。攝一切眾生。發此心時。決定無疑。若生疑心。無有是處。是為第一發無疑心。菩薩摩訶薩。又作是念。未來諸佛。出興于世。我當一切承事供養。發此心時。決定無疑。若生疑心。無有是處。是為第二發無疑心。菩薩摩訶薩。又作是念。我當以種種奇妙光明網。周遍莊嚴一切世界。發此心時。決定無疑。若生疑心。無有是處。是為第三發無疑心。菩薩摩訶薩。又作是念。我當盡未來劫。修菩薩行。無數無量無邊無等。不可數不可稱不可思不可量不可說不可說不可說。過諸算數。究竟法界虛空界。一切眾生。我當悉以無上教化調伏法。而成熟之。發此心時。決定無疑。若生疑心。無有是處。是為第四發無疑心。菩薩摩訶薩。又作是念。我當修菩薩行。滿大誓愿。具一切智。安住其中。發此心時。決定無疑。若生疑心。無有是處。是為第五發無疑心。菩薩摩訶薩。又作是念。我當普為一切世間。行菩薩行。為一切法清凈光明。照明一切所有佛法。發此心時。決定無疑。若生疑心。無有是處。是為第六發無疑心。菩薩摩訶薩。又作是念。我當知一切法皆是佛法。隨眾生心。為其演說。悉令開悟。發此心時。決定無疑。若生疑心。無有是處。是為第七發無疑心。菩薩摩訶薩。又作是念。我當于一切法。得無障礙門。知一切障礙。不可得故。其心如是。無有疑惑。住真實性。乃至成于阿耨多羅三藐三菩提。發此心時。決定無疑。若生疑心。無有是處。是為第八發無疑心。菩薩摩訶薩。又作是念。我當知一切法。莫不皆是出世間法。遠離一切。妄想顛倒。以一莊嚴。而自莊嚴。而無所莊嚴。于此自了。不由他悟。發此心時。決定無疑。若生疑心。無有是處。是為第九發無疑心。菩薩摩訶薩。又作是念。我當于一切法。成最正覺。離一切妄想顛倒故。得一念相應智故。若一若異。不可得故。離一切數故。究竟無為故。離一切言說故。住不可說境界際故。發此心時。決定無疑。若生疑心。無有是處。是為第十發無疑心。若諸菩薩。安住此法。則于一切佛法。心無所疑。佛子。菩薩摩訶薩。有十種不可思議。何等為十。所謂一切善根。不可思議。一切誓愿。不可思議。知一切法如幻不可思議。發菩提心。修菩薩行。善根不失。無所分別。不可思議。雖深入一切法。亦不取滅度。以一切愿。未成滿故。不可思議。修菩薩道。而示現降神。入胎誕生。出家苦行。往詣道場。降伏眾魔。成最正覺。轉正法輪。入般涅槃。神變自在無有休息。不舍悲愿。救護眾生。不可思議。雖能示現如來十力神變自在。而亦不舍等法界心。教化眾生。不可思議。知一切法無相是相。相是無相。無分別是分別。分別是無分別。非有是有。有是非有。無作是作。作是無作。非說是說。說是非說。不可思議。知心與菩提等。知菩提與心等。心及菩提。與眾生等。亦不生心顛倒。想顛倒。見顛倒。不可思議。于念念中。入滅盡定。盡一切漏。而不證實際。亦不盡有漏善根。雖知一切法無漏。而知漏盡。亦知漏滅。雖知佛法即世間法。世間法即佛法。而不于佛法中。分別世間法。不于世間法中。分別佛法。一切諸法。悉入法界。無所入故。知一切法。皆無二。無變易故。是為第十不可思議。佛子。是為菩薩摩訶薩。十種不可思議。若諸菩薩。安住其中。則得一切諸佛無上不可思議法。佛子。菩薩摩訶薩。有十種巧密語。何等為十。所謂于一切佛經中巧密語。于一切受生處巧密語。于一切菩薩。神通變現。成等正覺巧密語。于一切眾生。業報巧密語。于一切眾生。所起染凈巧密語。于一切法。究竟無障礙門巧密語。于一切虛空界。一一方處。悉有世界。或成或壞。間無空處巧密語。于一切法界。一切十方。乃至微細處。悉有如來。示現初生。乃至成佛。入般涅槃。充滿法界。悉分別見巧密語。見一切眾生。平等涅槃。無變易故。而不舍大愿。以一切智愿。未得圓滿。令滿足故巧密語。雖知一切法不由他悟。而不舍離諸善知識。于如來所。轉加尊敬。與善知識。和合無二。于諸善根。修集種植。回向安住。同一所作。同一體性。同一出離。同一成就巧密語。是為十。若諸菩薩。安住其中。則得如來無上善巧微密語。佛子。菩薩摩訶薩。有十種巧分別智。何等為十。所謂入一切剎。巧分別智。入一切眾生處。巧分別智。入一切眾生心行。巧分別智。入一切眾生根。巧分別智。入一切眾生業報。巧分別智。入一切聲聞行。巧分別智。入一切獨覺行。巧分別智。入一切菩薩行。巧分別智。入一切世間法。巧分別智。入一切佛法。巧分別智。是為十。若諸菩薩。安住其中。則得一切諸佛無上善巧。分別諸法智。佛子。菩薩摩訶薩。有十種入三昧。何等為十。所謂于一切世界入三昧。于一切眾生身入三昧。于一切法入三昧。見一切佛入三昧。住一切劫入三昧。從三昧起。現不思議身入三昧。于一切佛身入三昧。覺悟一切眾生平等入三昧。一念中入一切菩薩三昧智入三昧。一念中以無礙智。成就一切諸菩薩行愿。無有休息入三昧。是為十。若諸菩薩。安住其中。則得一切諸佛無上善巧三昧法。佛子。菩薩摩訶薩。有十種遍入。何等為十。所謂眾生遍入。國土遍入。世間種種相遍入。火災遍入。水災遍入。佛遍入。莊嚴遍入。如來無邊功德身遍入。一切種種說法遍入。一切如來種種供養遍入。是為十。若諸菩薩。安住其中。則得如來無上大智遍入法。佛子。菩薩摩訶薩。有十種解脫門。何等為十。所謂一身周遍一切世界解脫門。于一切世界。示現無量種種色相解脫門。以一切世界。入一佛剎解脫門。普加持一切眾生界解脫門。以一切佛莊嚴身。充滿一切世界解脫門。于自身中。見一切世界解脫門。一念中往一切世界解脫門。于一世界。示現一切如來出世解脫門。一身充滿一切法界解脫門。一念中示現一切佛游戲神通解脫門。是為十。若諸菩薩。安住其中。則得如來無上解脫門。佛子。菩薩摩訶薩。有十種神通。何等為十。所謂憶念宿命。方便智通。天耳無礙。方便智通。知他眾生不思議心行。方便智通。天眼觀察。無有障礙。方便智通。隨眾生心。現不思議大神通力。方便智通。一身普現無量世界。方便智通。一念遍入不可說不可說世界。方便智通。出生無量莊嚴具。莊嚴不思議世界。方便智通。示現不可說變化身。方便智通。隨不思議眾生心。于不可說世界。現成阿耨多羅三藐三菩提方便智通。是為十。若諸菩薩。安住其中。則得如來無上大善巧神通。為一切眾生。種種示現。令其修學。佛子。菩薩摩訶薩。有十種明。何等為十。所謂知一切眾生。業報善巧智明。知一切眾生境界。寂滅清凈。無諸戲論。善巧智明。知一切眾生種種所緣。唯是一相。悉不可得。一切諸法。皆如金剛。善巧智明。能以無量微妙音聲。普聞十方一切世界。善巧智明。普壞一切心所染著。善巧智明。能以方便。示現受生。或不受生。善巧智明。舍離一切想受境界。善巧智明。知一切法非相非無相。一性無性。無所分別。而能了知種種諸法。于無量劫。分別演說。住于法界。成阿耨多羅三藐三菩提。善巧智明。菩薩摩訶薩。知一切眾生。生本無有生。了達受生。不可得故。而知因知緣。知事。知境界。知行。知生知滅。知言說。知迷惑知離迷惑。知顛倒知離顛倒。知雜染知清凈。知生死知涅槃。知可得知不可得。知執著知無執著。知住知動。知去知還。知起知不起。知失壞。知出離。知成熟。知諸根。知調伏。隨其所應。種種教化。未曾忘失菩薩所行。何以故。菩薩但為利益眾生故。發阿耨多羅三藐三菩提心。無余所為。是故菩薩。常化眾生。身無疲倦。不違一切世間所作。是名緣起善巧智明。菩薩摩訶薩。于佛無著。不起著心。于法無著。不起著心。于剎無著。不起著心。于眾生無著。不起著心。不見有眾生。而行教化。調伏說法。然亦不舍菩薩諸行。大悲大愿。見佛聞法。隨順修行。依于如來。種諸善根。恭敬供養。無有休息。能以神力。震動十方無量世界。其心廣大。等法界故。知種種說法。知眾生數。知眾生差別。知苦生。知苦滅。知一切行皆如影像。行菩薩行。永斷一切受生根本。但為救護一切眾生。行菩薩行。而無所行。隨順一切諸佛種性。發如大山王心。知一切虛妄顛倒。入一切種智門。智慧廣大。不可傾動。當成正覺。于生死海。平等濟渡一切眾生。善巧智明。是為十。若諸菩薩。安住其中。則得如來無上大善巧智明。佛子。菩薩摩訶薩。有十種解脫。何等為十。所謂煩惱解脫。邪見解脫。諸取解脫。蘊界處解脫。超二乘解脫。無生法忍解脫。于一切世間。一切剎。一切眾生。一切法。離著解脫。無邊住解脫。發起一切菩薩行。入如來無分別地解脫。于一念中。悉能了知一切三世解脫。是為十。若諸菩薩。安住此法。則能施作無上佛事。教化成熟一切眾生。佛子。菩薩摩訶薩。有十種園林。何等為十。所謂生死是菩薩園林。無厭舍故。教化眾生。是菩薩園林。不疲倦故。住一切劫。是菩薩園林。攝諸大行故。清凈世界。是菩薩園林。自所止住故。一切魔宮殿。是菩薩園林。降伏彼眾故。思惟所聞法。是菩薩園林。如理觀察故。六波羅蜜。四攝事。三十七菩提分法。是菩薩園林。紹繼慈父境界故。十力四無所畏。十八不共。乃至一切佛法。是菩薩園林。不念余法故。示現一切菩薩。威力自在神通。是菩薩園林。以大神力。轉正法輪。調伏眾生。無休息故。一念于一切處。為一切眾生。示成正覺。是菩薩園林。法身周遍。盡虛空一切世界故。是為十。若諸菩薩。安住此法。則得如來無上離憂惱。大安樂行。佛子。菩薩摩訶薩。有十種宮殿。何等為十。所謂菩提心是菩薩宮殿。恒不忘失故。十善業道。福德智慧。是菩薩宮殿。教化欲界眾生故。四梵住禪定。是菩薩宮殿。教化色界眾生故。生凈居天。是菩薩宮殿。一切煩惱不染故。生無色界。是菩薩宮殿。令諸眾生。離難處故。生雜染世界。是菩薩宮殿。令一切眾生。斷煩惱故。現處內宮妻子眷屬。是菩薩宮殿。成就往昔同行眾生故。現居輪王護世釋梵。是菩薩宮殿。為調伏自在心眾生故。住一切菩薩行。游戲神通。皆得自在。是菩薩宮殿。善游戲諸禪解脫三昧智慧故。一切佛所受。無上自在。一切智王灌頂記。是菩薩宮殿。住十力莊嚴。作一切法王自在事故。是為十。若諸菩薩。安住其中。則得法灌頂。于一切世間。神力自在。佛子。菩薩摩訶薩。有十種所樂。何等為十。所謂樂正念。心不散亂故。樂智慧。分別諸法故。樂往詣一切佛所。聽法無厭故。樂諸佛充滿十方無邊際故。樂菩薩。自在為諸眾生。以無量門。而現身故。樂諸三昧門。于一三昧門。入一切三昧門故。樂陀羅尼。持法不忘。轉受眾生故。樂無礙辯才。于一文一句。經不可說劫。分別演說。無窮盡故。樂成正覺。為一切眾生。以無量門。示現于身。成正覺故。樂轉法輪。摧滅一切異道法故。是為十。若諸菩薩。安住此法。則得一切諸佛如來無上法樂。佛子。菩薩摩訶薩。有十種莊嚴。何等為十。所謂力莊嚴不可壞故。無畏莊嚴。無能伏故。義莊嚴。說不可說義無窮盡故。法莊嚴。八萬四千法聚。觀察演說。無忘失故。愿莊嚴。一切菩薩。所發弘誓。無退轉故。行莊嚴。修普賢行。而出離故。剎莊嚴。以一切剎。作一剎故。普音莊嚴。周遍一切諸佛世界。雨法雨故。力持莊嚴。于一切劫。行無數行。不斷絕故。變化莊嚴。于一眾生身。示現一切眾生數等身。令一切眾生。悉得知見。求一切智。無退轉故。是為十。若諸菩薩。安住此法。則得如來一切無上法莊嚴。佛子。菩薩摩訶薩。發十種不動心。何等為十。所謂于一切所有。悉皆能舍不動心。思惟觀察一切佛法不動心。憶念供養一切諸佛不動心。于一切眾生。誓無惱害不動心。普攝眾生。不揀怨親不動心。求一切佛法。無有休息不動心。一切眾生數等不可說不可說劫。行菩薩行。不生疲厭。亦無退轉不動心。成就有根信。無濁信。清凈信。極清凈信。離垢信。明徹信。恭敬供養一切佛信。不退轉信。不可盡信。無能壞信。大歡喜踴躍信不動心。成就出生一切智方便道不動心。聞一切菩薩行法。信受不謗不動心。是為十。若諸菩薩。安住此法。則得無上一切智不動心。佛子。菩薩摩訶薩。有十種不舍深大心。何等為十。所謂不舍成滿一切佛菩提深大心。不舍教化調伏一切眾生深大心。不舍不斷一切諸佛種性深大心。不舍親近一切善知識深大心。不舍供養一切諸佛深大心。不舍專求一切大乘功德法深大心。不舍于一切佛所。修行梵行。護持凈戒深大心。不舍親近一切菩薩深大心。不舍求一切佛法方便護持深大心。不舍滿一切菩薩行愿集一切諸佛法深大心。是為十。若諸菩薩。安住其中。則能不舍一切佛法。佛子。菩薩摩訶薩。有十種智慧觀察。何等為十。所謂善巧分別。說一切法智慧觀察。了知三世一切善根智慧觀察。了知一切諸菩薩行。自在變化智慧觀察。了知一切諸法義門智慧觀察。了知一切諸佛威力智慧觀察。了知一切陀羅尼門智慧觀察。于一切世界普說正法智慧觀察。入一切法界智慧觀察。知一切十方不可思議智慧觀察。知一切佛法智慧光明。無有障礙智慧觀察。是為十。若諸菩薩。安住其中。則得如來無上大智慧觀察。佛子。菩薩摩訶薩。有十種說法。何等為十。所謂說一切法。皆從緣起。說一切法。皆悉如幻。說一切法。無有乖諍。說一切法。無有邊際。說一切法。無所依止。說一切法。猶如金剛。說一切法。皆悉如如。說一切法。皆悉寂靜。說一切法。皆悉出離。說一切法。皆住一義。本性成就。是為十。若諸菩薩。安住其中。則能善巧。說一切法。佛子。菩薩摩訶薩。有十種清凈。何等為十。所謂深心清凈。斷疑清凈。離見清凈。境界清凈。求一切智清凈。辯才清凈。無畏清凈。住一切菩薩智清凈。受一切菩薩律儀清凈。具足成就無上菩提。三十二種百福相白凈法一切善根清凈。是為十。若諸菩薩。安住其中。則得一切如來無上清凈法。佛子。菩薩摩訶薩。有十種印。何等為十。所謂菩薩摩訶薩。知苦苦壞苦行苦。專求佛法。不生懈怠。行菩薩行。無有疲懈。不驚不畏。不恐不怖。不舍大愿。求一切智。堅固不退。究竟阿耨多羅三藐三菩提。是為第一印。菩薩摩訶薩。見有眾生愚癡狂亂。或以粗弊惡語。而相毀辱。或以刀杖瓦石。而加損害。終不以此境界。舍菩薩心。但忍辱柔和。專修佛法。住最勝道。入離生位。是為第二印。菩薩摩訶薩。聞說與一切智相應。甚深佛法。能以自智。深信忍可。解了趣入。是為第三印。菩薩摩訶薩。又作是念。我發深心。求一切智。我當成佛。得阿耨多羅三藐三菩提。一切眾生。流轉五趣。受無量苦。亦當令其發菩提心。深信歡喜。勤修精進。堅固不退。是為第四印。菩薩摩訶薩。知如來智無有邊際。不以齊限測如來智。菩薩曾于無量佛所。聞如來智無有邊際故。能不以齊限測度一切世間。文字所說皆有齊限。悉不能知如來智慧。是為第五印。菩薩摩訶薩。于阿耨多羅三藐三菩提。得最勝欲。甚深欲。廣欲大欲。種種欲。無能勝欲。無上欲。堅固欲。眾魔外道并其眷屬無能壞欲。求一切智不退轉欲。菩薩住如是等欲。于無上菩提。畢竟不退。是為第六印。菩薩摩訶薩。行菩薩行。不顧身命。無能沮壞。發心趣向一切智故。一切智性。常現前故。得一切佛智光明故。終不舍離佛菩提。終不舍離善知識。是為第七印。菩薩摩訶薩。若見善男子善女人趣大乘者。令其增長求佛法心。令其安住一切善根。令其攝取一切智心。令其不退無上菩提。是為第八印。菩薩摩訶薩。令一切眾生。得平等心。勸令勤修一切智道。以大悲心。而為說法。令于阿耨多羅三藐三菩提。永不退轉。是為第九印。菩薩摩訶薩。與三世諸佛。同一善根。不斷一切諸佛種性。究竟得至一切智智。是為第十印。佛子。是為菩薩摩訶薩十種印。菩薩以此。速成阿耨多羅三藐三菩提。具足如來一切法無上智印。佛子。菩薩摩訶薩。有十種智光照。何等為十。所謂知定當成阿耨多羅三藐三菩提智光照。見一切佛智光照。見一切眾生。死此生彼智光照。解一切修多羅法門智光照。依善知識。發菩提心。集諸善根智光照。示現一切諸佛智光照。教化一切眾生。悉令安住如來地智光照。演說不可思議。廣大法門智光照。善巧了知一切諸佛。神通威力智光照。滿足一切諸波羅蜜智光照。是為十。若諸菩薩。安住此法。則得一切諸佛無上智光照。佛子。菩薩摩訶薩。有十種無等住。一切眾生。聲聞獨覺。悉無與等。何等為十。所謂菩薩摩訶薩。雖觀實際。而不取證。以一切愿。未成滿故。是為第一無等住。菩薩摩訶薩。種等法界一切善根。而不于中有少執著。是為第二無等住。菩薩摩訶薩。修菩薩行。知其如化。以一切法。悉寂滅故。而于佛法。不生疑惑。是為第三無等住。菩薩摩訶薩。雖離世間所有妄想。然能作意。于不可說劫。行菩薩行。滿足大愿。終不中起疲厭之心。是為第四無等住。菩薩摩訶薩。于一切法。無所取著。以一切法性寂滅故。而不證涅槃。何以故。一切智道。未成滿故。是為第五無等住。菩薩摩訶薩。知一切劫皆即非劫。而真實說一切劫數。是為第六無等住。菩薩摩訶薩。知一切法悉無所作。而不舍作道。求諸佛法。是為第七無等住。菩薩摩訶薩。知三界唯心。三世唯心。而了知其心無量無邊。是為第八無等住。菩薩摩訶薩。為一眾生。于不可說劫行菩薩行。欲令安住一切智地。如為一眾生。為一切眾生。悉亦如是而不生疲厭。是為第九無等住。菩薩摩訶薩。雖修行圓滿。而不證菩提。何以故。菩薩作如是念。我之所作。本為眾生。是故我應久處生死。方便利益。皆令安住無上佛道。是為第十無等住。佛子。是為菩薩摩訶薩。十種無等住。若諸菩薩。安住其中。則得無上大智。一切佛法。無等住

大方廣佛華嚴經卷第五十四大方廣佛華嚴經卷第五十五

　　　　于闐國三藏實叉難陀奉　制譯


　　離世間品第三十八之三

佛子。菩薩摩訶薩。發十種無下劣心。何等為十。佛子。菩薩摩訶薩。作如是念。我當降伏一切天魔。及其眷屬。是為第一無下劣心。又作是念。我當悉破一切外道。及其邪法。是為第二無下劣心。又作是念。我當于一切眾生。善言開諭。皆令歡喜。是為第三無下劣心。又作是念。我當成滿遍法界一切波羅蜜行。是為第四無下劣心。又作是念。我當積集一切福德藏。是為第五無下劣心。又作是念。無上菩提廣大難成。我當修行。悉令圓滿。是為第六無下劣心。又作是念。我當以無上教化。無上調伏。教化調伏一切眾生。是為第七無下劣心。又作是念。一切世界。種種不同。我當以無量身。成等正覺。是為第八無下劣心。又作是念。我修菩薩行時。若有眾生。來從我乞手足耳鼻。血肉骨髓。妻子象馬。乃至王位。如是一切悉皆能舍。不生一念憂悔之心。但為利益一切眾生。不求果報。以大悲為首。大慈究竟。是為第九無下劣心。又作是念。三世所有。一切諸佛。一切佛法。一切眾生。一切國土。一切世間。一切三世。一切虛空界。一切法界。一切語言施設界。一切寂滅涅槃界。如是一切種種諸法。我當以一念相應慧。悉知悉覺。悉見悉證。悉修悉斷。然于其中。無分別離分別。無種種差別。無功德無境界。非有非無。非一非二。以不二智。知一切二。以無相智。知一切相。以無分別智。知一切分別。以無異智。知一切異。以無差別智。知一切差別。以無世間智。知一切世間。以無世智。知一切世。以無眾生智。知一切眾生。以無執著智。知一切執著。以無住處智。知一切住處。以無雜染智。知一切雜染。以無盡智。知一切盡。以究竟法界智。于一切世界。示現身。以離言音智。示不可說言音。以一自性智。入于無自性。以一境界智。現種種境界。知一切法不可說。而現大自在言說。證一切智地。為教化調伏一切眾生故。于一切世間。示現大神通變化。是為第十無下劣心。佛子。是為菩薩摩訶薩。發十種無下劣心。若諸菩薩。安住此心。則得一切最上無下劣佛法。佛子。菩薩摩訶薩。于阿耨多羅三藐三菩提。有十種如山增上心。何等為十。佛子。菩薩摩訶薩。常作意勤修一切智法。是為第一如山增上心。恒觀一切法本性空無所得。是為第二如山增上心。愿于無量劫。行菩薩行。修一切白凈法。以住一切白凈法故。知見如來無量智慧。是為第三如山增上心。為求一切佛法故。等心敬奉諸善知識。無異希求。無盜法心。唯生尊重。未曾有意。一切所有。悉皆能舍。是為第四如山增上心。若有眾生。罵辱毀謗。打棒屠割。苦其形體。乃至斷命。如是等事。悉皆能受。終不因此生動亂心。生嗔害心。亦不退舍大悲弘誓。更令增長。無有休息。何以故。菩薩于一切法。如實出離。舍成就故。證得一切諸如來法。忍辱柔和。已自在故。是為第五如山增上心。菩薩摩訶薩。成就增上大功德。所謂天增上功德。人增上功德。色增上功德。力增上功德。眷屬增上功德。欲增上功德。王位增上功德。自在增上功德。福德增上功德。智慧增上功德。雖復成就如是功德。終不于此。而生染著。所謂不著味。不著欲。不著財富。不著眷屬。但深樂法。隨法去。隨法住。隨法趣向。隨法究竟。以法為依。以法為救。以法為歸。以法為舍。守護法。愛樂法。希求法。思惟法。佛子。菩薩摩訶薩。雖復具受種種法樂。而常遠離眾魔境界。何以故。菩薩摩訶薩。于過去世。發如是心。我當令一切眾生。皆悉永離眾魔境界。住佛境界故。是為第六如山增上心。菩薩摩訶薩。為求阿耨多羅三藐三菩提。已于無量阿僧祇劫。行菩薩道。精勤匪懈。猶謂我今始發阿耨多羅三藐三菩提心。行菩薩行。亦不驚亦不怖。亦不畏。雖能一念即成阿耨多羅三藐三菩提。然為眾生故。于無量劫。行菩薩行。無有休息。是為第七如山增上心。菩薩摩訶薩。知一切眾生。性不和善。難調難度。不能知恩。不能報恩。是故為其。發大誓愿。欲令皆得心意自在。所行無礙。舍離惡念。不于他所。生諸煩惱。是為第八如山增上心。菩薩摩訶薩。復作是念。非他令我發菩提心。亦不待人助我修行。我自發心。集諸佛法。誓期自勉。盡未來劫。行菩薩道。成阿耨多羅三藐三菩提。是故我今修菩薩行。當凈自心。亦凈他心。當知自境界。亦知他境界。我當悉與三世諸佛。境界平等。是為第九如山增上心。菩薩摩訶薩。作如是觀。無有一法修菩薩行。無有一法滿菩薩行。無有一法教化調伏一切眾生。無有一法供養恭敬一切諸佛。無有一法于阿耨多羅三藐三菩提。已成今成當成。無有一法已說今說當說。說者及法。俱不可得。而亦不舍阿耨多羅三藐三菩提愿。何以故。菩薩求一切法。皆無所得。如是出生阿耨多羅三藐三菩提。是故于法。雖無所得。而勤修習增上善業。清凈對治。智慧圓滿。念念增長。一切具足。其心于此。不驚不怖。不作是念。若一切法。皆悉寂滅。我有何義。求于無上菩提之道。是為第十如山增上心。佛子。是為菩薩摩訶薩。于阿耨多羅三藐三菩提。十種如山增上心。若諸菩薩。安住其中。則得如來無上大智山王增上心。佛子。菩薩摩訶薩。有十種入阿耨多羅三藐三菩提如海智。何等為十。所謂入一切無量眾生界。是為第一如海智。入一切世界。而不起分別。是為第二如海智。知一切虛空界無量無礙。普入十方一切差別世界網。是為第三如海智。菩薩摩訶薩。善入法界。所謂無礙入。不斷入。不常入。無量入。不生入。不滅入。一切入。悉了知故。是為第四如海智。菩薩摩訶薩。于過去未來現在諸佛。菩薩法師。聲聞獨覺。及一切凡夫。所集善根。已集現集當集。三世諸佛。于阿耨多羅三藐三菩提。已成今成當成。所有善根。三世諸佛。說法調伏一切眾生。已說今說當說。所有善根。于彼一切皆悉了知。深信隨喜。愿樂修習。無有厭足。是為第五如海智。菩薩摩訶薩。于念念中。入過去世不可說劫。于一劫中。或百億佛出世。或千億佛出世。或百千億佛出世。或無數或無量。或無邊或無等。或不可數。或不可稱。或不可思。或不可量。或不可說。或不可說不可說。超過算數。諸佛世尊。出興于世。及彼諸佛。道場眾會。聲聞菩薩。說法調伏。一切眾生壽命延促。法住久近。如是一切。悉皆明見。如一劫。一切諸劫。皆亦如是。其無佛劫。所有眾生。有于阿耨多羅三藐三菩提。種諸善根亦悉了知。若有眾生。善根熟已。于未來世。當得見佛。亦悉了知。如是觀察過去世不可說不可說劫。心無厭足。是為第六如海智。菩薩摩訶薩。入未來世。觀察分別一切諸劫無量無邊。知何劫有佛。何劫無佛。何劫有幾如來出世。一一如來。名號何等。住何世界。世界名何。度幾眾生。壽命幾時。如是觀察。盡未來際。皆悉了知。不可窮盡。而無厭足。是為第七如海智。菩薩摩訶薩。入現在世。觀察思惟。于念念中。普見十方無邊品類不可說世界。皆有諸佛于無上菩提。已成今成當成。往詣道場。菩提樹下。坐吉祥草。降伏魔軍。成阿耨多羅三藐三菩提。從此起已。入于城邑。升天宮殿。說微妙法。轉大法輪。示現神通。調伏眾生。乃至付囑阿耨多羅三藐三菩提法。舍于壽命。入般涅槃。入涅槃已。結集法藏。令久住世。莊嚴佛塔。種種供養。亦見彼世界所有眾生。值佛聞法。受持諷誦。憶念思惟。增長慧解。如是觀察。普遍十方。而于佛法。無有錯謬。何以故。菩薩摩訶薩。了知諸佛。皆悉如夢。而能往詣一切佛所。恭敬供養。菩薩爾時。不著自身。不著諸佛。不著世界。不著眾會。不著說法。不著劫數。然見佛聞法。觀察世界。入諸劫數。無有厭足。是為第八如海智。菩薩摩訶薩。于不可說不可說劫一一劫中。供養恭敬不可說不可說無量諸佛。示現自身。歿此生彼。以出過三界一切供具。而為供養。并及供養菩薩聲聞。一切大眾。一一如來。般涅槃后。皆以無上供具。供養舍利。及廣行惠施。滿足眾生。佛子。菩薩摩訶薩。以不可思議心。不求報心。究竟心。饒益心。于不可說不可說劫。為阿耨多羅三藐三菩提故。供養諸佛。饒益眾生。護持正法。開示演說。是為第九如海智。菩薩摩訶薩。于一切佛所。一切菩薩所。一切法師所。一向專求菩薩所說法。菩薩所學法。菩薩所教法。菩薩修行法。菩薩清凈法。菩薩成熟法。菩薩調伏法。菩薩平等法。菩薩出離法。菩薩總持法。得此法已。受持讀誦。分別解說。無有厭足。令無量眾生。于佛法中。發一切智相應心。入真實相。于阿耨多羅三藐三菩提。得不退轉。菩薩如是。于不可說不可說劫。無有厭足。是為第十如海智。佛子。是為菩薩摩訶薩。十種入阿耨多羅三藐三菩提如海智。若諸菩薩。安住此法。則得一切諸佛無上大智慧海。佛子。菩薩摩訶薩。于阿耨多羅三藐三菩提。有十種如寶住。何等為十。佛子。菩薩摩訶薩。悉能往詣無數世界。諸如來所。瞻覲頂禮。承事供養。是為第一如寶住。于不思議諸如來所。聽聞正法。受持憶念。不令忘失。分別思惟。覺慧增長。如是所作。充滿十方。是為第二如寶住。于此剎歿。余處現生。而于佛法。無所迷惑。是為第三如寶住。知從一法。出一切法。而能各各分別演說。以一切法種種義。究竟皆是一義故。是為第四如寶住。知厭離煩惱。知止息煩惱。知防護煩惱。知除斷煩惱。修菩薩行。不證實際。究竟到于實際彼岸。方便善巧。善學所學。令往昔愿行。皆得成滿。身不疲倦。是為第五如寶住。知一切眾生。心所分別。皆無處所。而亦說有種種方處。雖無分別。無所造作。為欲調伏一切眾生。而有修行。而有所作。是為第六如寶住。知一切法。皆同一性。所謂無性。無種種性。無無量性。無可算數性。無可稱量性。無色無相。若一若多。皆不可得。而決定了知。此是諸佛法。此是菩薩法。此是獨覺法。此是聲聞法。此是凡夫法。此是善法。此是不善法。此是世間法。此是出世間法。此是過失法。此是無過失法。此是有漏法。此是無漏法。乃至此是有為法。此是無為法。是為第七如寶住。菩薩摩訶薩。求佛不可得。求菩薩不可得。求法不可得。求眾生不可得。而亦不舍調伏眾生。令于諸法。成正覺愿。何以故。菩薩摩訶薩。善巧觀察。知一切眾生分別。知一切眾生境界。方便化導。令得涅槃。為欲滿足化眾生愿。熾然修行菩薩行故。是為第八如寶住。菩薩摩訶薩。知善巧說法。示現涅槃。為度眾生。所有方便。一切皆是心想建立。非是顛倒。亦非虛誑。何以故。菩薩了知一切諸法三世平等。如如不動。實際無住。不見有一眾生。已受化今受化當受化。亦自了知。無所修行。無有少法。若生若滅。而可得者。而依于一切法。令所愿不空。是為第九如寶住。菩薩摩訶薩。于不思議無量諸佛。一一佛所。聞不可說不可說授記法名號各異。劫數不同。從于一劫。乃至不可說不可說劫。常如是聞。聞已修行。不驚不怖。不迷不惑。知如來智不思議故。如來授記。言無二故。自身行愿。殊勝力故。隨應受化。令成阿耨多羅三藐三菩提。滿等法界一切愿故。是為第十如寶住。佛子。是為菩薩摩訶薩。于阿耨多羅三藐三菩提。十種如寶住。若諸菩薩。安住此法。則得諸佛無上大智慧寶。佛子。菩薩摩訶薩。發十種如金剛大乘誓愿心。何等為十。佛子。菩薩摩訶薩。作如是念。一切諸法。無有邊際。不可窮盡。我當以盡三世智。普皆覺了。無有遺余。是為第一如金剛大乘誓愿心。菩薩摩訶薩。又作是念。于一毛端處。有無量無邊眾生。何況一切法界。我當皆以無上涅槃。而滅度之。是為第二如金剛大乘誓愿心。菩薩摩訶薩。又作是念。十方世界無量無邊。無有齊限。不可窮盡。我當以諸佛國土最上莊嚴。莊嚴如是一切世界。所有莊嚴。皆悉真實。是為第三如金剛大乘誓愿心。菩薩摩訶薩。又作是念。一切眾生。無量無邊。無有齊限。不可窮盡。我當以一切善根。回向于彼無上智光。照曜于彼。是為第四如金剛大乘誓愿心。菩薩摩訶薩。又作是念。一切諸佛無量無邊。無有齊限。不可窮盡。我當以所種善根。回向供養。悉令周遍。無所闕少。然后我當成阿耨多羅三藐三菩提。是為第五如金剛大乘誓愿心。佛子。菩薩摩訶薩。見一切佛。聞所說法。生大歡喜。不著自身。不著佛身。解如來身。非實非虛。非有非無。非性非無性。非色非無色。非相非無相。非生非滅。實無所有。亦不壞有。何以故。不可以一切性相。而取著故。是為第六如金剛大乘誓愿心。佛子。菩薩摩訶薩。或有眾生。訶罵毀呰。撾打楚撻。或截手足。或割耳鼻。或挑其目。或級其頭。如是一切皆能忍受。終不因此生恚害心。于不可說不可說無央數劫。修菩薩行。攝受眾生。恒無廢舍。何以故。菩薩摩訶薩。已善觀察一切諸法。無有二相。心不動亂。能舍自身。忍其苦故。是為第七如金剛大乘誓愿心。佛子。菩薩摩訶薩。又作是念。未來世劫無量無邊。無有齊限。不可窮盡。我當盡彼劫。于一世界。行菩薩道。教化眾生。如一世界。盡法界虛空界一切世界。悉亦如是。而心不驚。不怖不畏。何以故。為菩薩道。法應如是。為一切眾生。而修行故。是為第八如金剛大乘誓愿心。佛子。菩薩摩訶薩。又作是念。阿耨多羅三藐三菩提。以心為本。心若清凈。則能圓滿一切善根。于佛菩提。必得自在。欲成阿耨多羅三藐三菩提。隨意即成。若欲除斷一切取緣。住一向道。我亦能得。而我不斷。為欲究竟佛菩提故。亦不即證無上菩提。何以故。為滿本愿盡一切世界。行菩薩行。化眾生故。是為第九如金剛大乘誓愿心。佛子。菩薩摩訶薩。知佛不可得。菩提不可得。菩薩不可得。一切法不可得。眾生不可得。心不可得。行不可得。過去不可得。未來不可得。現在不可得。一切世間不可得。有為無為不可得。菩薩如是。寂靜住。甚深住。寂滅住。無諍住。無言住。無二住。無等住。自性住。如理住。解脫住。涅槃住。實際住。而亦不舍一切大愿。不舍薩婆若心。不舍菩薩行。不舍教化眾生。不舍諸波羅蜜。不舍調伏眾生。不舍承事諸佛。不舍演說諸法。不舍莊嚴世界。何以故。菩薩摩訶薩。發大愿故。雖復了達一切法相。大慈悲心。轉更增長。無量功德。皆具修行。于諸眾生。心不舍離。何以故。一切諸法。皆無所有。凡夫愚迷。不知不覺。我當令彼悉得開悟。于諸法性。分明照了。何以故。一切諸佛。安住寂滅。而以大悲心。于諸世間。說法教化。曾無休息。我今云何。而舍大悲。又我先發廣大誓愿心。發決定利益一切眾生心。發積集一切善根心。發安住善巧回向心。發出生甚深智慧心。發含受一切眾生心。發于一切眾生平等心。作真實語。不虛誑語。愿與一切眾生。無上大法。愿不斷一切諸佛種性。令一切眾生。未得解脫。未成正覺。未具佛法。大愿未滿。云何而欲舍離大悲。是為第十如金剛大乘誓愿心。佛子。是為菩薩摩訶薩發十種如金剛大乘誓愿心。若諸菩薩。安住此法。則得如來金剛性無上大神通智。佛子。菩薩摩訶薩。有十種大發起。何等為十。佛子。菩薩摩訶薩。作如是念。我當供養恭敬一切諸佛。是為第一大發起。又作是念。我當長養一切菩薩所有善根。是為第二大發起。又作是念。我當于一切如來般涅槃后。莊嚴佛塔。以一切華。一切鬘。一切香。一切涂香。一切末香。一切衣一切蓋。一切幢一切幡。而供養之。受持守護彼佛正法。是為第三大發起。又作是念。我當教化調伏一切眾生。令得阿耨多羅三藐三菩提。是為第四大發起。又作是念。我當以諸佛國土無上莊嚴。而以莊嚴一切世界。是為第五大發起。又作是念。我當發大悲心。為一眾生。于一切世界。一一各盡未來際劫。行菩薩行。如為一眾生。為一切眾生。悉亦如是。皆令得佛無上菩提。乃至不生一念疲懈。是為第六大發起。又作是念。彼諸如來。無量無邊。我當于一如來所。經不思議劫。恭敬供養。如于一如來。于一切如來。悉亦如是。是為第七大發起。菩薩摩訶薩。又作是念。彼諸如來。滅度之后。我當為一一如來。所有舍利。各起寶塔。其量高廣。與不可說。諸世界等。造佛形像。亦復如是。于不可思議劫。以一切寶幢幡蓋。香華衣服。而為供養。不生一念。厭倦之心。為成就佛法故。為供養諸佛故。為教化眾生故。為護持正法。開示演說故。是為第八大發起。菩薩摩訶薩。又作是念。我當以此善根。成無上菩提。得入一切諸如來地。與一切如來體性平等。是為第九大發起。菩薩摩訶薩。復作是念。我當成正覺已。于一切世界不可說劫。演說正法示現不可思議自在神通。身語及意。不生疲倦。不離正法。以佛力所持故。為一切眾生。勤行大愿故。大慈為首故。大悲究竟故。達無相法故。住真實語故。證一切法皆寂滅故。知一切眾生。悉不可得。而亦不違諸業所作故。與三世佛。同一體故。周遍法界。虛空界故。通達諸法無相故。成就不生不滅故。具足一切佛法故。以大愿力。調伏眾生。作大佛事。無有休息。是為第十大發起。佛子。是為菩薩摩訶薩十種大發起。若諸菩薩。安住此法。則不斷菩薩行。具足如來無上大智。佛子。菩薩摩訶薩。有十種究竟大事。何等為十。所謂恭敬供養一切如來究竟大事。隨所念眾生。悉能救護究竟大事。專求一切佛法究竟大事。積集一切善根究竟大事。思惟一切佛法究竟大事。滿足一切誓愿究竟大事。成就一切菩薩行究竟大事。奉事一切善知識究竟大事。往詣一切世界。諸如來所究竟大事。聞持一切諸佛正法究竟大事。是為十。若諸菩薩。安住此法。則得阿耨多羅三藐三菩提大智慧究竟事。佛子。菩薩摩訶薩。有十種不壞信。何等為十。所謂于一切佛不壞信。于一切佛法不壞信。于一切圣僧不壞信。于一切菩薩不壞信。于一切善知識不壞信。于一切眾生不壞信。于一切菩薩大愿不壞信。于一切菩薩行不壞信。于恭敬供養一切諸佛不壞信。于菩薩巧密方便。教化調伏一切眾生不壞信。是為十。若諸菩薩。安住此法。則得諸佛無上大智慧不壞信。佛子。菩薩摩訶薩。有十種得授記。何等為十。所謂內有甚深解得授記。能隨順起菩薩諸善根得授記。修廣大行得授記。現前得授記。不現前得授記。因自心證菩提得授記。成就忍得授記。教化調伏眾生得授記。究竟一切劫數得授記。一切菩薩行自在得授記。是為十。若諸菩薩。安住此法。則于一切諸佛所。而得授記。佛子。菩薩摩訶薩。有十種善根回向。菩薩由此。能以一切善根。悉皆回向。何等為十。所謂以我善根。同善知識愿。如是成就。莫別成就。以我善根。同善知識心。如是成就。莫別成就。以我善根。同善知識行。如是成就。莫別成就。以我善根。同善知識善根。如是成就。莫別成就。以我善根。同善知識平等。如是成就。莫別成就。以我善根。同善知識念。如是成就。莫別成就。以我善根。同善知識清凈。如是成就。莫別成就。以我善根。同善知識所住。如是成就。莫別成就。以我善根。同善知識成滿。如是成就。莫別成就。以我善根。同善知識不壞。如是成就。莫別成就。是為十。若諸菩薩。安住此法。則得無上善根回向。佛子。菩薩摩訶薩。有十種得智慧。何等為十。所謂于施自在得智慧。深解一切佛法得智慧。入如來無邊智得智慧。于一切問答中。能斷疑得智慧。入于智者義得智慧。深解一切如來。于一切佛法中。言音善巧得智慧。深解于諸佛所。種少善根。必能滿足一切白凈法。獲如來無量智得智慧。成就菩薩。不思議住得智慧。于一念中。悉能往詣不可說佛剎得智慧。覺一切佛菩提。入一切法界。聞持一切佛所說法。深入一切如來種種莊嚴言音得智慧。是為十。若諸菩薩。安住此法。則得一切諸佛無上現證智。佛子。菩薩摩訶薩。有十種發無量無邊廣大心。何等為十。所謂于一切諸佛所。發無量無邊廣大心。觀一切眾生界。發無量無邊廣大心。觀一切剎一切世一切法界。發無量無邊廣大心。觀察一切法。皆如虛空。發無量無邊廣大心。觀察一切菩薩廣大行。發無量無邊廣大心。正念三世一切諸佛。發無量無邊廣大心。觀不思議諸業果報。發無量無邊廣大心。嚴凈一切佛剎。發無量無邊廣大心。遍入一切諸佛大會。發無量無邊廣大心。觀察一切如來妙音。發無量無邊廣大心。是為十。若諸菩薩。安住此心。則得一切佛法。無量無邊廣大智慧海。佛子。菩薩摩訶薩。有十種伏藏。何等為十。所謂知一切法。是起功德行藏。知一切法。是正思惟藏。知一切法。是陀羅尼照明藏。知一切法。是辯才開演藏。知一切法。是不可說善覺真實藏。知一切佛自在神通。是觀察示現藏。知一切法。是善巧出生平等藏。知一切法。是常見一切諸佛藏。知一切不思議劫。是善了皆如幻住藏。知一切諸佛菩薩。是發生歡喜凈信藏。是為十。若諸菩薩。安住此法。則得一切諸佛無上智慧法藏。悉能調伏一切眾生。佛子。菩薩摩訶薩。有十種律儀。何等為十。所謂于一切佛法。不生誹謗律儀。于一切佛所。信樂心不可壞律儀。于一切菩薩所。起尊重恭敬律儀。于一切善知識所。終不舍愛樂心律儀。于一切聲聞獨覺。不生憶念心律儀。遠離一切退菩薩道律儀。不起一切損害眾生心律儀。修一切善根。皆令究竟律儀。于一切魔。悉能降伏律儀。于一切波羅蜜。皆令滿足律儀。是為十。若諸菩薩。安住此法。則得無上大智律儀。佛子。菩薩摩訶薩。有十種自在。何等為十。所謂命自在。于不可說劫。住壽命故。心自在。智慧能入阿僧祇諸三昧故。資具自在。能以無量莊嚴。莊嚴一切世界故。業自在。隨時受報故。受生自在。于一切世界。示現受生故。解自在。于一切世界。見佛充滿故。愿自在。隨欲隨時。于諸剎中。成正覺故。神力自在。示現一切大神變故。法自在。示現無邊諸法門故。智自在。于念念中。示現如來十力無畏。成正覺故。是為十。若諸菩薩。安住此法。則得圓滿一切諸佛。諸波羅蜜。智慧神力。菩提自在

大方廣佛華嚴經卷第五十五大方廣佛華嚴經卷第五十六

　　　　于闐國三藏實叉難陀奉　制譯


　　離世間品第三十八之四

佛子。菩薩摩訶薩。有十種無礙用。何等為十。所謂眾生無礙用。國土無礙用。法無礙用。身無礙用。愿無礙用。境界無礙用。智無礙用。神通無礙用。神力無礙用。力無礙用。佛子。云何為菩薩摩訶薩。眾生等無礙用。佛子。菩薩摩訶薩。有十種眾生無礙用。何者為十。所謂知一切眾生。無眾生無礙用。知一切眾生。但想所持無礙用。為一切眾生。說法未曾失時無礙用。普化現一切眾生界無礙用。置一切眾生。于一毛孔中。而不迫隘無礙用。為一切眾生。示現他方一切世界。令其悉見無礙用。為一切眾生。示現釋梵護世諸天身無礙用。為一切眾生。示現聲聞辟支佛。寂靜威儀無礙用。為一切眾生。示現菩薩行無礙用。為一切眾生。示現諸佛。色身相好。一切智力。成等正覺無礙用。是為十。佛子。菩薩摩訶薩。有十種國土無礙用。何等為十。所謂一切剎作一剎無礙用。一切剎入一毛孔無礙用。知一切剎無有盡無礙用。一身結跏坐。充滿一切剎無礙用。一身中現一切剎無礙用。震動一切剎。不令眾生恐怖無礙用。以一切剎莊嚴具。莊嚴一剎無礙用。以一剎莊嚴具。莊嚴一切剎無礙用。以一如來一眾會。遍一切佛剎。示現眾生無礙用。一切小剎中剎大剎。廣剎深剎。仰剎覆剎。側剎正剎。遍諸方網。無量差別。以此普示一切眾生無礙用。是為十。佛子。菩薩摩訶薩。有十種法無礙用。何等為十。所謂知一切法入一法。一法入一切法。而亦不違眾生心解無礙用。從般若波羅蜜。出生一切法。為他解說。悉令開悟無礙用。知一切法離文字。而令眾生。皆得悟入無礙用。知一切法入一相。而能演說無量法相無礙用。知一切法離言說。能為他說無邊法門無礙用。于一切法。善轉普門字輪無礙用。以一切法。入一法門。而不相違。于不可說劫。說不窮盡無礙用。以一切法。悉入佛法。令諸眾生。皆得悟解無礙用。知一切法。無有邊際無礙用。知一切法。無障礙際。猶如幻網。無量差別。于無量劫。為眾生說。不可窮盡無礙用。是為十。佛子。菩薩摩訶薩。有十種身無礙用。何等為十。所謂以一切眾生身。入己身無礙用。以己身。入一切眾生身無礙用。一切佛身。入一佛身無礙用。一佛身。入一切佛身無礙用。一切剎入己身無礙用。以一身。充遍一切三世法。示現眾生無礙用。于一身。示現無邊身。入三昧無礙用。于一身。示現眾生數等身。成正覺無礙用。于一切眾生身。現一眾生身。于一眾生身。現一切眾生身無礙用。于一切眾生身。示現法身。于法身。示現一切眾生身無礙用。是為十。佛子。菩薩摩訶薩。有十種愿無礙用。何等為十。所謂以一切菩薩愿。作自愿無礙用。以一切佛成菩提愿力。示現自成正覺無礙用。隨所化眾生。自成阿耨多羅三藐三菩提無礙用。于一切無邊際劫。大愿不斷無礙用。遠離識身。不著智身。以自在愿現一切身。無礙用。舍棄自身。成滿他愿無礙用。普教化一切眾生。而不舍大愿無礙用。于一切劫。行菩薩行。而大愿不斷無礙用。于一毛孔。現成正覺。以愿力故。充遍一切諸佛國土。于不可說不可說世界。為一一眾生。如是示現無礙用。說一句法。遍一切法界。興大正法云。耀解脫電光。震實法雷音。雨甘露味雨。以大愿力。充洽一切諸眾生界無礙用。是為十。佛子。菩薩摩訶薩。有十種境界無礙用。何等為十。所謂在法界境界。而不舍眾生境界無礙用。在佛境界。而不舍魔境界無礙用。在涅槃境界。而不舍生死境界無礙用。入一切智境界。而不斷菩薩種性境界無礙用。住寂靜境界。而不舍散亂境界無礙用。住無去無來。無戲論無相狀。無體性無言說。如虛空境界。而不舍一切眾生戲論境界無礙用。住諸力解脫境界。而不舍一切諸方所境界無礙用。入無眾生際境界。而不舍教化一切眾生無礙用。住禪定解脫。神通明智。寂靜境界。而于一切世界。示現受生無礙用。住如來一切行。莊嚴成正覺境界。而現一切聲聞辟支佛。寂靜威儀無礙用。是為十。佛子。菩薩摩訶薩。有十種智無礙用。何等為十。所謂無盡辯才無礙用。一切總持。無有忘失無礙用。能決定知決定說。一切眾生諸根無礙用。于一念中。以無礙智。知一切眾生心之所行無礙用。知一切眾生。欲樂隨眠。習氣煩惱病。隨應授藥無礙用。一念能入如來十力無礙用。以無礙智。知三世一切劫。及其中眾生無礙用。于念念中。現成正覺。示現眾生。無有斷絕無礙用。于一眾生想。知一切眾生業無礙用。于一眾生音。解一切眾生語無礙用。是為十。佛子。菩薩摩訶薩。有十種神通無礙用。何等為十。所謂于一身。示現一切世界身無礙用。于一佛眾會。聽受一切佛眾會中。所說法無礙用。于一眾生心念中。成就不可說無上菩提。開悟一切眾生心無礙用。以一音。現一切世界差別言音。令諸眾生。各得解了無礙用。一念中。現盡前際一切劫。所有業果。種種差別。令諸眾生。悉得知見無礙用。令一切世界。具足莊嚴無礙用。普入一切三世無礙用。放大法光明。現一切諸佛菩提。眾生行愿無礙用。善守護一切天龍夜叉乾闥婆阿修羅迦樓羅緊那羅摩睺羅伽釋梵護世。聲聞獨覺。菩薩所有。如來十力。菩薩善根。無礙用是為十。若諸菩薩。得此無礙用。則能普入一切佛法。佛子。菩薩摩訶薩。有十種神力無礙用。何等為十。所謂以不可說世界。置一塵中無礙用。于一塵中。現等法界一切佛剎無礙用。以一切大海水。置一毛孔。周旋往返十方世界。而于眾生。無所觸嬈無礙用。以不可說世界內自身中。示現一切神通所作無礙用。以一毛。系不可數金剛圍山。持以游行一切世界。不令眾生。生恐怖心無礙用。以不可說劫。作一劫。一劫。作不可說劫。于中示現成壞差別。不令眾生。心有恐怖無礙用。于一切世界。現水火風災。種種變壞。而不惱眾生無礙用。一切世界。三災壞時。悉能護持一切眾生資生之具。不令損缺無礙用。以一手。持不思議世界。擲不可說世界之外。不令眾生。有驚怖想無礙用。說一切剎。同于虛空。令諸眾生。悉得悟解無礙用。是為十。佛子。菩薩摩訶薩。有十種力無礙用。何等為十。所謂眾生力無礙用。教化調伏。不舍離故。剎力無礙用。示現不可說莊嚴。而莊嚴故。法力無礙用。令一切身。入無身故。劫力無礙用。修行不斷故。佛力無礙用。覺悟睡眠故。行力無礙用。攝取一切菩薩行故。如來力無礙用。度脫一切眾生故。無師力無礙用。自覺一切諸法故。一切智力無礙用。以一切智。成正覺故。大悲力無礙用。不舍一切眾生故。是為十。佛子。如是名為菩薩摩訶薩。十種無礙用。若有得此十無礙用者。于阿耨多羅三藐三菩提。欲成不成。隨意無違。雖成正覺。而亦不斷行菩薩行。何以故。菩薩摩訶薩。發大誓愿。入無邊無礙用門。善巧示現故。佛子。菩薩摩訶薩。有十種游戲。何等為十。所謂以眾生身。作剎身。而亦不壞眾生身。是菩薩游戲。以剎身。作眾生身。而亦不壞于剎身。是菩薩游戲。于佛身。示現聲聞獨覺身。而不損減如來身。是菩薩游戲。于聲聞獨覺身。示現如來身。而不增長聲聞獨覺身。是菩薩游戲。于菩薩行身。示現成正覺身。而亦不斷菩薩行身。是菩薩游戲。于成正覺身。示現修菩薩行身。而亦不減成菩提身。是菩薩游戲。于涅槃界。示現生死身。而不著生死。是菩薩游戲。于生死界。示現涅槃。亦不究竟。入于涅槃。是菩薩游戲。入于三昧。而示現行住坐臥一切業。亦不舍三昧正受。是菩薩游戲。在一佛所。聞法受持。其身不動。而以三昧力。于不可說諸佛會中。各各現身。亦不分身。亦不起定。而聞法受持。相續不斷。如是念念。于一一三昧身。各出生不可說不可說三昧身。如是次第一切諸劫。猶可窮盡。而菩薩三昧身。不可窮盡。是菩薩游戲。是為十。若諸菩薩安住此法。則得如來無上大智游戲。佛子。菩薩摩訶薩。有十種境界。何等為十。所謂示現無邊法界門。令眾生得入。是菩薩境界。示現一切世界無量妙莊嚴。令眾生得入。是菩薩境界。化往一切眾生界。悉方便開悟。是菩薩境界。于如來身。出菩薩身。于菩薩身。出如來身。是菩薩境界。于虛空界。現世界。于世界。現虛空界。是菩薩境界。于生死界。現涅槃界。于涅槃界。現生死界。是菩薩境界。于一眾生語言中。出生一切佛法語言。是菩薩境界。以無邊身。現作一身。一身。作一切差別身。是菩薩境界。以一身。充滿一切法界。是菩薩境界。于一念中。令一切眾生。發菩提心。各現無量身。成等正覺。是菩薩境界。是為十。若諸菩薩。安住此法。則得如來無上大智慧境界。佛子。菩薩摩訶薩。有十種力。何等為十。所謂深心力。不雜一切世情故。增上深心力。不舍一切佛法故。方便力。諸有所作究竟故。智力。了知一切心行故。愿力。一切所求令滿故。行力。盡未來際不斷故。乘力。能出生一切乘。而不舍大乘故。神變力。于一一毛孔中。各各示現一切清凈世界。一切如來。出興世故。菩提力。令一切眾生。發心成佛。無斷絕故。轉法輪力。說一句法。悉稱一切眾生諸根性欲故。是為十。若諸菩薩。安住此法。則得諸佛無上一切智十力

佛子。菩薩摩訶薩。有十種無畏。何等為十。佛子。菩薩摩訶薩。悉能聞持一切言說。作如是念。設有眾生無量無邊。從十方來。以百千大法。而問于我。我于彼問。不見微少。難可答相。以不見故。心得無畏。究竟到彼大無畏岸。隨其所問。悉能酬對。斷其疑惑。無有怯弱。是為菩薩第一無畏。佛子。菩薩摩訶薩。得如來灌頂。無礙辯才。到于一切文字言音。開示秘密究竟彼岸。作如是念。設有眾生無量無邊。從十方來。以無量法。而問于我。我于彼問。不見微少。難可答相。以不見故。心得無畏。究竟到彼大無畏岸。隨其所問。悉能酬對。斷其疑惑。無有恐懼。是為菩薩第二無畏。佛子。菩薩摩訶薩。知一切法空。離我離我所。無作無作者。無知者。無命者。無養育者。無補伽羅。離蘊界處。永出諸見。心如虛空。作如是念。不見眾生。有微少相。能損惱我。身語意業。何以故。菩薩遠離我我所故。不見諸法。有少性相。以不見故。心得無畏。究竟到彼大無畏岸。堅固勇猛。不可沮壞。是為菩薩第三無畏。佛子。菩薩摩訶薩。佛力所護。佛力所持。住佛威儀。所行真實。無有變易。作如是念。我不見有少分威儀。令諸眾生。生訶責相。以不見故。心得無畏。于大眾中。安隱說法。是為菩薩第四無畏。佛子。菩薩摩訶薩。身語意業。皆悉清凈。鮮白柔和。遠離眾惡。作如是念。我不自見身語意業。而有少分。可訶責相。以不見故。心得無畏。能令眾生。住于佛法。是為菩薩第五無畏。佛子。菩薩摩訶薩。金剛力士。天龍夜叉乾闥婆阿修羅。帝釋梵王。四天王等。常隨侍衛。一切如來。護念不舍。菩薩摩訶薩。作如是念。我不見有眾魔外道。有見眾生。能來障我。行菩薩道少分之相。以不見故。心得無畏。究竟到彼大無畏岸。發歡喜心。行菩薩行。是為菩薩第六無畏。佛子。菩薩摩訶薩。已得成就第一念根。心無忘失。佛所悅可。作如是念。如來所說。成菩提道。文字句法。我不于中。見有少分忘失之相。以不見故。心得無畏。受持一切如來正法。行菩薩行。是為菩薩第七無畏。佛子。菩薩摩訶薩。智慧方便。悉已通達。菩薩諸力。皆得究竟。常勤教化一切眾生。恒以愿心。系佛菩提。而為悲愍眾生故。成就眾生故。于煩惱濁世。示現受生。種族尊貴。眷屬圓滿。所欲從心。歡娛快樂。而作是念。我雖與此眷屬聚會。不見少相而可貪著。廢我修行。禪定解脫。及諸三昧。總持辯才。菩薩道法。何以故。菩薩摩訶薩。于一切法。已得自在。到于彼岸。修菩薩行。誓不斷絕。不見世間。有一境界。而能惑亂菩薩道者。以不見故。心得無畏。究竟到彼大無畏岸。以大愿力。于一切世界。示現受生。是為菩薩第八無畏。佛子。菩薩摩訶薩。恒不忘失薩婆若心。乘于大乘。行菩薩行。以一切智。大心勢力。示現一切聲聞獨覺。寂靜威儀。作是念言。我不自見。當于二乘。而取出離。少分之相。以不見故。心得無畏。到彼無上大無畏岸。普能示現一切乘道。究竟滿足平等大乘。是為菩薩第九無畏。佛子。菩薩摩訶薩。成就一切諸白凈法。具足善根。圓滿神通。究竟住于諸佛菩提。滿足一切諸菩薩行。于諸佛所。受一切智灌頂之記。而常化眾生。行菩薩道。作如是念。我不自見有一眾生。應可成熟。而不能現諸佛自在。而成熟相。以不見故。心得無畏。究竟到彼大無畏岸。不斷菩薩行。不舍菩薩愿。隨所應化一切眾生。現佛境界。而化度之。是為菩薩第十無畏。佛子。是為菩薩摩訶薩。十種無畏。若諸菩薩。安住此法。則得諸佛無上大無畏。而亦不舍菩薩無畏。佛子。菩薩摩訶薩。有十種不共法。何等為十。佛子。菩薩摩訶薩。不由他教。自然修行六波羅蜜。常樂大施。不生慳吝。恒持凈戒。無所毀犯。具足忍辱。心不動搖。有大精進。未曾退轉。善入諸禪。永無散亂。巧修智慧。悉除惡見。是為第一不由他教隨順波羅蜜道修六度不共法。佛子。菩薩摩訶薩。普能攝受一切眾生。所謂以財及法。而行惠施。正念現前。和顏愛語。其心歡喜。示如實義。令得悟解諸佛菩提。無有憎嫌。平等利益。是為第二不由他教順四攝道勤攝眾生不共法。佛子。菩薩摩訶薩。善巧回向。所謂不求果報回向。順佛菩提回向。不著一切世間禪定三昧回向。為利益一切眾生回向。為不斷如來智慧回向。是為第三不由他教為諸眾生發起善根求佛智慧不共法。佛子。菩薩摩訶薩。到善巧方便。究竟彼岸。心恒顧復一切眾生。不厭世俗凡愚境界。不樂二乘出離之道。不著己樂。唯勤化度。善能入出禪定解脫。于諸三昧。悉得自在。往來生死。如游園觀。未曾暫起疲厭之心。或住魔宮。或為釋天。梵王世主。一切生處。靡不于中。而現其身。或于外道眾中出家。而恒遠離一切邪見。一切世間。文詞咒術。字印算數。乃至游戲歌舞之法。悉皆示現。無不精巧。或時示作端正婦人。智慧才能。世中第一。于諸世間出世間法。能問能說。問答斷疑。皆得究竟。一切世間出世間事。亦悉通達。到于彼岸。一切眾生。恒來瞻仰。雖現聲聞辟支佛威儀。而不失大乘心。雖念念中。示成正覺而不斷菩薩行。是為第四不由他教方便善巧究竟彼岸不共法。佛子。菩薩摩訶薩。善知權實雙行道。智慧自在。到于究竟。所謂住于涅槃。而示現生死。知無眾生。而勤行教化。究竟寂滅。而現起煩惱。住一堅密智慧法身。而普現無量諸眾生身。常入深禪定。而示受欲樂。常遠離三界。而不舍眾生。常樂法樂。而現有采女。歌詠嬉戲。雖以眾相好。莊嚴其身。而示受丑陋貧賤之形。常積集眾善。無諸過惡。而現生地獄畜生餓鬼。雖已到于佛智彼岸。而亦不舍菩薩智身。菩薩摩訶薩。成就如是無量智慧。聲聞獨覺。尚不能知。何況一切童蒙眾生。是為第五不由他教權實雙行不共法。佛子。菩薩摩訶薩。身口意業。隨智慧行。皆悉清凈。所謂具足大慈。永離殺心。乃至具足正解。無有邪見。是為第六不由他教身口意業隨智慧行不共法。佛子。菩薩摩訶薩。具足大悲。不舍眾生。代一切眾生。而受諸苦。所謂地獄苦。畜生苦。餓鬼苦。為利益故。不生勞倦。唯專度脫一切眾生。未曾耽染五欲境界。常為精勤。滅除眾苦。是為第七不由他教常起大悲不共法。佛子。菩薩摩訶薩。常為眾生之所樂見。梵王帝釋。四天王等。一切眾生。見無厭足。何以故。菩薩摩訶薩。久遠世來。行業清凈。無有過失。是故眾生。見者無厭。是為第八不由他教一切眾生皆悉樂見不共法。佛子。菩薩摩訶薩。于薩婆若。大誓莊嚴。志樂堅固。雖處凡夫聲聞獨覺。險難之處。終不退失一切智心明凈妙寶。佛子。如有寶珠。名凈莊嚴。置泥澇中。光色不改。能令濁水。悉皆澄凈。菩薩摩訶薩。亦復如是。雖在凡愚雜濁等處。終不失壞求一切智清凈寶心。而能令彼諸惡眾生。遠離妄見。煩惱穢濁。得求一切智清凈心寶。是為第九不由他教在眾難處不失一切智心寶不共法。佛子。菩薩摩訶薩。成就自覺境界智。無師自悟。究竟自在。到于彼岸。離垢法繒。以冠其首。而于善友。不舍親近。于諸如來。常樂尊重。是為第十不由他教得最上法不離善知識不舍尊重佛不共法。佛子。是為菩薩摩訶薩。十種不共法。若諸菩薩。安住其中。則得如來無上廣大不共法。佛子。菩薩摩訶薩。有十種業。何等為十。所謂一切世界業。悉能嚴凈故。一切諸佛業。悉能供養故。一切菩薩業。同種善根故。一切眾生業。悉能教化故。一切未來業。盡未來際攝取故。一切神力業。不離一世界遍至一切世界故。一切光明業。放無邊色光明。一一光中。有蓮華座。各有菩薩。結跏趺坐。而顯現故。一切三寶種不斷業。諸佛滅后。守護住持諸佛法故。一切變化業。于一切世界。說法教化諸眾生故。一切加持業。于一念中。隨諸眾生心之所欲。皆為示現。令一切愿。悉成滿故。是為十。若諸菩薩。安住此法。則得如來無上廣大業。佛子。菩薩摩訶薩。有十種身。何等為十。所謂不來身。于一切世間。不受生故。不去身。于一切世間。求不得故。不實身。一切世間。如實得故。不虛身。以如實理。示世間故。不盡身。盡未來際。無斷絕故。堅固身。一切眾魔。不能壞故。不動身。眾魔外道。不能動故。具相身。示現清凈百福相故。無相身。法相究竟。悉無相故。普至身。與三世佛。同一身故。是為十。若諸菩薩。安住此法。則得如來無上無盡之身

佛子。菩薩摩訶薩。有十種身業。何等為十。所謂一身充滿一切世界身業。于一切眾生前。悉能示現身業。于一切趣。悉能受生身業。游行一切世界身業。往詣一切諸佛。眾會身業。能以一手。普覆一切世界身業。能以一手。磨一切世界金剛圍山。碎如微塵身業。于自身中。現一切佛剎成壞。示于眾生身業。以一身。容受一切眾生界身業。于自身中。普現一切清凈佛剎。一切眾生。于中成道身業。是為十。若諸菩薩。安住此法。則得如來無上佛業。悉能覺悟一切眾生。佛子。菩薩摩訶薩。復有十種身。何等為十。所謂諸波羅蜜身。悉正修行故。四攝身。不舍一切眾生故。大悲身。代一切眾生。受無量苦。無疲厭故。大慈身。救護一切眾生故。福德身。饒益一切眾生故。智慧身。與一切佛身。同一性故。法身。永離諸趣受生故。方便身。于一切處現前故。神力身。示現一切神變故。菩提身。隨樂隨時。成正覺故。是為十。若諸菩薩。安住此法。則得如來無上大智慧身。佛子。菩薩摩訶薩。有十種語。何等為十。所謂柔軟語。使一切眾生。皆安隱故。甘露語。令一切眾生。悉清涼故。不誑語。所有言說。皆如實故。真實語。乃至夢中。無妄語故。廣大語。一切釋梵。四天王等。皆尊敬故。甚深語。顯示法性故。堅固語。說法無盡故。正直語。發言易了故。種種語。隨時示現故。開悟一切眾生語。隨其欲樂。令解了故。是為十。若諸菩薩。安住此法。則得如來無上微妙語。佛子。菩薩摩訶薩。有十種凈修語業。何等為十。所謂樂聽聞如來音聲。凈修語業。樂聞說菩薩功德。凈修語業。不說一切眾生不樂聞語。凈修語業。真實遠離語四過失。凈修語業。歡喜踴躍贊嘆如來。凈修語業。如來塔所高聲贊佛。如實功德凈修語業。以深凈心。施眾生法。凈修語業。音樂歌頌。贊嘆如來。凈修語業。于諸佛所。聽聞正法。不惜身命。凈修語業。舍身承事一切菩薩。及諸法師。而受妙法。凈修語業。是為十。佛子。若菩薩摩訶薩。以此十事凈修語業。則得十種守護。何等為十。所謂天王為首。一切天眾。而為守護。龍王為首。一切龍眾。而為守護。夜叉王為首。乾闥婆王為首。阿修羅王為首。迦樓羅王為首。緊那羅王為首。摩睺羅伽王為首。梵王為首。一一皆與自己徒眾而為守護。如來法王為首。一切法師。皆悉守護。是為十。佛子。菩薩摩訶薩。得此守護已。則能成辨十種大事。何等為十。所謂一切眾生皆令歡喜。一切世界悉能往詣。一切諸根皆能了知。一切勝解悉令清凈。一切煩惱皆令除斷。一切習氣皆令舍離。一切欲樂皆令明潔。一切深心悉使增長。一切法界悉令周遍。一切涅槃普令明見。是為十。佛子。菩薩摩訶薩。有十種心。何等為十。所謂如大地心。能持能長一切眾生諸善根故。如大海心。一切諸佛。無量無邊。大智法水。悉流入故。如須彌山王心。置一切眾生于出世間最上善根處故。如摩尼寶王心。樂欲清凈無雜染故。如金剛心。決定深入一切法故。如金剛圍山心。諸魔外道。不能動故。如蓮華心。一切世法。不能染故。如優曇缽華心。一切劫中。難值遇故。如凈日心。破闇障故。如虛空心。不可量故。是為十。若諸菩薩。安住其中。則得如來無上大清凈心。佛子。菩薩摩訶薩。有十種發心。何等為十。所謂發我當度脫一切眾生心。發我當令一切眾生除斷煩惱心。發我當令一切眾生消滅習氣心。發我當斷除一切疑惑心。發我當除滅一切眾生苦惱心。發我當除滅一切惡道。諸難心。發我當敬順一切如來心。發我當善學一切菩薩所學心。發我當于一切世間一一毛端處。現一切佛成正覺心。發我當于一切世界。擊無上法鼓。令諸眾生。隨其根欲。悉得悟解心。是為十。若諸菩薩。安住其中。則得如來無上大發起能事心。佛子。菩薩摩訶薩。有十種周遍心。何等為十。所謂周遍一切虛空心。發意廣大故。周遍一切法界心。深入無邊故。周遍一切三世心。一念悉知故。周遍一切佛出現心。于入胎誕生。出家成道。轉法輪。般涅槃。悉明了故。周遍一切眾生心。悉知根欲習氣故。周遍一切智慧心。隨順了知法界故。周遍一切無邊心。知諸幻網差別故。周遍一切無生心。不得諸法自性故。周遍一切無礙心。不住自心他心故。周遍一切自在心。一念普現成佛故。是為十。若諸菩薩。安住其中。則得無量無上佛法周遍莊嚴。佛子。菩薩摩訶薩。有十種根。何等為十。所謂歡喜根。見一切佛。信不壞故。希望根。所聞佛法。皆悟解故。不退根。一切作事。皆究竟故。安住根。不斷一切菩薩行故。微細根。入般若波羅蜜。微妙理故。不休息根。究竟一切眾生事故。如金剛根。證知一切諸法性故。金剛光焰根。普照一切佛境界故。無差別根。一切如來。同一身故。無礙際根。深入如來十種力故。是為十。若諸菩薩。安住其中。則得如來無上大智圓滿根。佛子。菩薩摩訶薩。有十種深心。何等為十。所謂不染一切世間法深心。不雜一切二乘道深心。了達一切佛菩提深心。隨順一切智智道深心。不為一切眾魔外道所動深心。凈修一切如來圓滿智深心。受持一切所聞法深心。不著一切受生處深心。具足一切微細智深心。修一切諸佛法深心。是為十。若諸菩薩。安住其中。則得一切智無上清凈深心。佛子。菩薩摩訶薩。有十種增上深心。何等為十。所謂不退轉增上深心。積集一切善根故。離疑惑增上深心。解一切如來密語故。正持增上深心。大愿大行所流故。最勝增上深心。深入一切佛法故。為主增上深心。一切佛法自在故。廣大增上深心。普入種種法門故。上首增上深心。一切所作成辦故。自在增上深心。一切三昧。神通變化。莊嚴故。安住增上深心。攝受本愿故。無休息增上深心。成熟一切眾生故。是為十。若諸菩薩。安住此法。則得一切諸佛無上清凈增上深心。佛子。菩薩摩訶薩。有十種勤修。何等為十。所謂布施勤修。悉舍一切。不求報故。持戒勤修。頭陀苦行。少欲知足。無所欺故。忍辱勤修。離自他想。忍一切惡。畢竟不生。恚害心故。精進勤修。身語意業。未曾散亂。一切所作。皆不退轉。至究竟故。禪定勤修。解脫三昧。出現神通。離一切欲煩惱斗諍。諸眷屬故。智慧勤修。修習積聚一切功德。無厭倦故。大慈勤修。知諸眾生。無自性故。大悲勤修。知諸法空。普代一切眾生受苦。無疲厭故。覺悟如來十力勤修。了達無礙。示眾生故。不退法輪勤修。轉至一切眾生心故。是為十。若諸菩薩。安住此法。則得如來無上大智慧勤修。佛子。菩薩摩訶薩。有十種決定解。何等為十。所謂最上決定解。種植尊重善根故。莊嚴決定解。出生種種莊嚴故。廣大決定解。其心未曾狹劣故。寂滅決定解。能入甚深法性故。普遍決定解。發心無所不及故。堪任決定解。能受佛力加持故。堅固決定解。摧破一切魔業故。明斷決定解。了知一切業報故。現前決定解。隨意能現神通故。紹隆決定解。一切佛所得記故。自在決定解。隨意隨時成佛故。是為十。若諸菩薩。安住此法。則得如來無上決定解。佛子。菩薩摩訶薩。有十種決定解知諸世界。何等為十。所謂知一切世界入一世界。知一世界入一切世界。知一切世界。一如來身。一蓮華座。皆悉周遍。知一切世界皆如虛空。知一切世界具佛莊嚴。知一切世界菩薩充滿。知一切世界入一毛孔。知一切世界入一眾生身。知一切世界一佛菩提樹。一佛道場。皆悉周遍。知一切世界。一音普遍。令諸眾生。各別了知。心生歡喜。是為十。若諸菩薩。安住此法。則得如來無上佛剎廣大決定解。佛子。菩薩摩訶薩。有十種決定解知眾生界。何等為十。所謂知一切眾生界。本性無實。知一切眾生界。悉入一眾生身。知一切眾生界。悉入菩薩身。知一切眾生界。悉入如來藏。知一眾生身。普入一切眾生界。知一切眾生界。悉堪為諸佛法器。知一切眾生界。隨其所欲。為現釋梵護世身。知一切眾生界。隨其所欲。為現聲聞獨覺寂靜威儀。知一切眾生界。為現菩薩功德莊嚴身。知一切眾生界。為現如來相好。寂靜威儀。開悟眾生。是為十。若諸菩薩。安住此法。則得如來無上大威力決定解

大方廣佛華嚴經卷第五十六大方廣佛華嚴經卷第五十七

　　　　于闐國三藏實叉難陀奉　制譯


　　離世間品第三十八之五

佛子。菩薩摩訶薩。有十種習氣。何等為十。所謂菩提心習氣。善根習氣。教化眾生習氣。見佛習氣。于清凈世界受生習氣。行習氣。愿習氣。波羅蜜習氣。思惟平等法習氣。種種境界差別習氣。是為十。若諸菩薩。安住此法。則永離一切煩惱習氣。得如來大智習氣。非習氣智。佛子。菩薩摩訶薩。有十種取。以此不斷諸菩薩行。何等為十。所謂取一切眾生界。究竟教化故。取一切世界。究竟嚴凈故。取如來。修菩薩行為供養故。取善根。積集諸佛相好功德故。取大悲。滅一切眾生苦故。取大慈。與一切眾生一切智樂故。取波羅蜜。積集菩薩諸莊嚴故。取善巧方便。于一切處。皆示現故。取菩提。得無礙智故。略說菩薩。取一切法。于一切處。悉以明智。而現了故。是為十。若諸菩薩。安住此取。則能不斷諸菩薩行。得一切如來無上無所取法。佛子。菩薩摩訶薩。有十種修。何等為十。所謂修諸波羅蜜。修學。修慧。修義。修法。修出離。修示現。修勤行匪懈。修成等正覺。修轉正法輪。是為十。若諸菩薩。安住其中。則得無上修。修一切法。佛子。菩薩摩訶薩。有十種成就佛法。何等為十。所謂不離善知識。成就佛法。深信佛語。成就佛法。不謗正法。成就佛法。以無量無盡善根回向。成就佛法。信解如來境界無邊際。成就佛法。知一切世界境界。成就佛法。不舍法界境界。成就佛法。遠離諸魔境界。成就佛法。正念一切諸佛境界。成就佛法。樂求如來十力境界。成就佛法。是為十。若諸菩薩。安住此法。則得成就如來無上大智慧。佛子。菩薩摩訶薩。有十種退失佛法。應當遠離。何等為十。所謂輕慢善知識。退失佛法。畏生死苦。退失佛法。厭修菩薩行。退失佛法。不樂住世間。退失佛法。耽著三昧。退失佛法。執取善根。退失佛法。誹謗正法。退失佛法。斷菩薩行。退失佛法。樂二乘道。退失佛法。嫌恨諸菩薩。退失佛法。是為十。若諸菩薩。遠離此法。則入菩薩離生道。佛子。菩薩摩訶薩。有十種離生道。何等為十。所謂出生般若波羅蜜。而恒觀察一切眾生是為一。遠離諸見。而度脫一切見縛眾生是為二。不念一切相。而不舍一切著相眾生是為三。超過三界。而常在一切世界是為四。永離煩惱。而與一切眾生共居是為五。得離欲法。而常以大悲。哀愍一切著欲眾生是為六。常樂寂靜。而恒示現一切眷屬是為七。離世間生。而死此生彼。起菩薩行是為八。不染一切世間法。而不斷一切世間所作是為九。諸佛菩提。已現其前。而不舍菩薩。一切愿行是為十。佛子。是為菩薩摩訶薩。十種離生道。出離世間。不與世共。而亦不雜二乘之行。若諸菩薩。安住此法。則得菩薩決定法。佛子。菩薩摩訶薩。有十種決定法。何等為十。所謂決定于如來種族中生。決定于諸佛境界中住。決定了知菩薩所作事。決定安住諸波羅蜜。決定得預如來眾會。決定能顯如來種性。決定安住如來力。決定深入佛菩提。決定與一切如來。同一身。決定與一切如來。所住無有二。是為十。佛子。菩薩摩訶薩。有十種出生佛法道。何等為十。所謂隨順善友。是出生佛法道。同種善根故。深心信解。是出生佛法道。知佛自在故。發大誓愿。是出生佛法道。其心寬廣故。忍自善根。是出生佛法道。知業不失故。一切劫修行無厭足。是出生佛法道。盡未來際故。阿僧祇世界皆示現。是出生佛法道。成熟眾生故。不斷菩薩行。是出生佛法道。增長大悲故。無量心。是出生佛法道。一念遍一切虛空界故。殊勝行。是出生佛法道。本所修行。無失壞故。如來種。是出生佛法道。令一切眾生。樂發菩提心。以一切善法資持故。是為十。若諸菩薩。安住此法。則得大丈夫名號。佛子。菩薩摩訶薩。有十種大丈夫名號。何等為十。所謂名為菩提薩埵。菩提智所生故。名為摩訶薩埵。安住大乘故。名為第一薩埵。證第一法故。名為勝薩埵。覺悟勝法故。名為最勝薩埵。智慧最勝故。名為上薩埵。起上精進故。名為無上薩埵。開示無上法故。名為力薩埵。廣知十力故。名為無等薩埵。世間無比故。名為不思議薩埵。一念成佛故。是為十。若諸菩薩。得此名號。則成就菩薩道。佛子。菩薩摩訶薩。有十種道。何等為十。所謂一道是菩薩道。不舍獨一菩提心故。二道是菩薩道。出生智慧及方便故。三道是菩薩道。行空無相無愿。不著三界故。四行是菩薩道。懺除罪障。隨喜福德。恭敬尊重。勸請如來。善巧回向。無休息故。五根是菩薩道。安住凈信。堅固不動。起大精進。所作究竟。一向正念。無異攀緣。巧知三昧入出方便。善能分別智慧境界故。六通是菩薩道。所謂天眼悉見一切世界所有眾色。知諸眾生死此生彼故。天耳悉聞諸佛說法。受持憶念。廣為眾生。隨根演暢故。他心智。能知他心。自在無礙故。宿命念。憶知過去一切劫數。增長善根故。神足通。隨所應化一切眾生。種種為現。令樂法故。漏盡智。現證實際。起菩薩行。不斷絕故。七念是菩薩道。所謂念佛。于一毛孔。見無量佛。開悟一切眾生心故。念法。不離一如來眾會。于一切如來眾會中。親承妙法。隨諸眾生。根性欲樂。而為演說。令悟入故。念僧。恒相續見。無有休息。于一切世間。見菩薩故。念舍。了知一切菩薩舍行。增長廣大布施心故。念戒。不舍菩提心。以一切善根。回向眾生故。念天。常憶念兜率陀天宮一生補處菩薩故。念眾生。智慧方便。教化調伏。普及一切。無間斷故。隨順菩提。八圣道是菩薩道。所謂行正見道。遠離一切諸邪見故。起正思惟。舍妄分別。心常隨順一切智故。常行正語。離語四過。順圣言故。恒修正業。教化眾生。令調伏故。安住正命。頭陀知足。威儀審正。隨順菩提。行四圣種。一切過失。皆永離故。起正精進。勤修一切菩薩苦行。入佛十力無掛礙故。心常正念。悉能憶持一切言音。除滅世間散動心故。心常正定。善入菩薩不思議解脫門。于一三昧中。出生一切諸三昧故。入九次第定。是菩薩道。所謂離欲恚害。而以一切語業。說法無礙。滅除覺觀。而以一切智覺觀。教化眾生。舍離喜愛。而見一切佛。心大歡喜。離世間樂。而隨順出世菩薩道樂。從此不動。入無色定。而亦不舍欲色受生。雖住滅一切想受定。而亦不息菩薩行故。學佛十力。是菩薩道。所謂善知是處非處智。善知一切眾生去來現在業報因果智。善知一切眾生上中下根不同隨宜說法智。善知一切眾生種種無量性智。善知一切眾生軟中上解差別令入法方便智。遍一切世間一切剎一切三世一切劫普現如來形相威儀而亦不舍菩薩所行智。善知一切諸禪解脫及諸三昧若垢若凈時與非時方便出生諸菩薩解脫門智。知一切眾生于諸趣中死此生彼差別智。于一念中悉知三世一切劫數智。善知一切眾生樂欲諸使惑習滅盡智。而不舍離諸菩薩行。是為十。若諸菩薩。安住此法。則得一切如來。無上巧方便道

佛子。菩薩摩訶薩。有無量道。無量助道。無量修道。無量莊嚴道。佛子。菩薩摩訶薩。有十種無量道。何等為十。所謂虛空無量故。菩薩道亦無量。法界無邊故。菩薩道亦無量。眾生界無盡故。菩薩道亦無量。世界無際故。菩薩道亦無量。劫數不可盡故。菩薩道亦無量。一切眾生語言法無量故。菩薩道亦無量。如來身無量故。菩薩道亦無量。佛音聲無量故。菩薩道亦無量。如來力無量故。菩薩道亦無量。一切智智無量故。菩薩道亦無量。是為十。佛子。菩薩摩訶薩。有十種無量助道。所謂如虛空界無量。菩薩集助道亦無量。如法界無邊。菩薩集助道亦無邊。如眾生界無盡。菩薩集助道亦無盡。如世界無際。菩薩集助道亦無際。如劫數說不可盡。菩薩集助道亦一切世間。說不能盡。如眾生語言法無量。菩薩集助道。出生智慧。知語言法亦無量。如如來身無量。菩薩集助道。遍一切眾生。一切剎。一切世。一切劫亦無量。如佛音聲無量。菩薩出一言音。周遍法界。一切眾生。無不聞知故。所集助道亦無量。如佛力無量。菩薩承如來力。積集助道亦無量。如一切智智無量。菩薩積集助道亦如是無有量。是為十。若諸菩薩。安住此法。則得如來無量智慧。佛子。菩薩摩訶薩。有十種無量修道。何等為十。所謂不來不去修。身語意業。無動作故。不增不減修。如本性故非有非無修。無自性故。如幻如夢。如影如響。如鏡中像。如熱時焰。如水中月修。離一切執著故。空無相無愿無作修。明見三界。而集福德。不休息故。不可說無言說離言說修。遠離施設。安立法故。不壞法界修。智慧現知一切法故。不壞真如實際修。普入真如實際虛空際故。廣大智慧修。諸有所作力無盡故。住如來十力四無所畏一切智智平等修。現見一切法無疑惑故。是為十。若諸菩薩。安住此法。則得如來一切智無上善巧修。佛子。菩薩摩訶薩。有十種莊嚴道。何等為十。佛子。菩薩摩訶薩。不離欲界。入色界無色界禪定解脫。及諸三昧。亦不因此。而受彼生。是為第一莊嚴道。智慧現前。入聲聞道。不以此道。而取出離。是為第二莊嚴道。智慧現前。入辟支佛道。而起大悲。無有休息。是為第三莊嚴道。雖有人天。眷屬圍繞。百千采女。歌舞侍從。未曾暫舍禪定解脫及諸三昧。是為第四莊嚴道。與一切眾生。受諸欲樂。共相娛樂。乃至未曾于一念間。舍離菩薩平等三昧。是為第五莊嚴道。已到一切世間彼岸。于諸世法。悉無所著。而亦不舍度眾生行。是為第六莊嚴道。安住正道正智正見。而能示入一切邪道。不取為實。不執為凈。令彼眾生。遠離邪法。是為第七莊嚴道。常善護持如來凈戒。身語意業。無諸過失。為欲教化犯戒眾生。示行一切凡愚之行。雖已具足清凈福德。住菩薩趣。而示生于一切地獄畜生餓鬼。及諸險難。貧窮等處。令彼眾生。皆得解脫。而實菩薩。不生彼趣。是為第八莊嚴道。不由他教。得無礙辯。智慧光明。普能照了一切佛法。為一切如來神力所持。與一切諸佛。同一法身。成就一切堅固大人明凈密法。安住一切平等諸乘。諸佛境界。皆現其前。具足一切世智光明。照見一切諸眾生界。能為眾生。作知法師。而示求正法。未曾休息。雖實與眾生。作無上師。而示行尊敬阇梨和尚。何以故。菩薩摩訶薩。善巧方便。住菩薩道。隨其所應。皆為示現。是為第九莊嚴道。善根具足。諸行究竟。一切如來。所共灌頂。到一切法自在彼岸。無礙法繒。以冠其首。其身遍至一切世界。普現如來無礙之身。于法自在。最上究竟。轉于無礙清凈法輪。一切菩薩自在之法。皆已成就。而為眾生故。于一切國土。示現受生。與三世諸佛。同一境界。而不廢菩薩行。不舍菩薩法。不懈菩薩業。不離菩薩道。不弛菩薩儀。不斷菩薩取。不息菩薩巧方便。不絕菩薩所作事。不厭菩薩生成用。不止菩薩住持力。何以故。菩薩欲疾證阿耨多羅三藐三菩提。觀一切智門。修菩薩行。無休息故。是為第十莊嚴道。若諸菩薩。安住此法。則得如來無上大莊嚴道。亦不舍菩薩道。佛子。菩薩摩訶薩。有十種足。何等為十。所謂持戒足。殊勝大愿。悉成滿故。精進足。集一切菩提分法。不退轉故。神通足。隨眾生欲。令歡喜故。神力足。不離一佛剎。往一切佛剎故。深心足。愿求一切殊勝法故。堅誓足。一切所作。咸究竟故。隨順足。不違一切尊者教故。樂法足。聞持一切佛所說法。不疲懈故。法雨足。為眾演說。無怯弱故。修行足。一切諸惡。悉遠離故。是為十。若諸菩薩。安住此法。則得如來無上最勝足。若一舉步。悉能遍至一切世界。佛子。菩薩摩訶薩。有十種手。何等為十。所謂深信手。于佛所說。一向忍可。究竟受持故。布施手。有來求者。隨其所欲。皆令充滿故。先意問訊手。舒展右掌。相迎引故。供養諸佛手。集眾福德。無疲厭故。多聞善巧手。悉斷一切眾生疑故。令超三界手。授與眾生。拔出欲泥故。置于彼岸手。四暴流中。救溺眾生故。不吝正法手。所有妙法。悉以開示故。善用眾論手。以智慧樂。滅身心病故。恒持智寶手。開法光明。破煩惱闇故。是為十。若諸菩薩。安住此法。則得如來無上手。普覆十方一切世界。佛子。菩薩摩訶薩。有十種腹。何等為十。所謂離諂曲腹。心清凈故。離幻偽腹。性質直故。不虛假腹。無險诐故。無欺奪腹。于一切物。無所貪故。斷煩惱腹。具智慧故。清凈心腹。離諸惡故。觀察飲食腹。念如實法故。觀察無作腹。覺悟緣起故。覺悟一切出離道腹。善成熟深心故。遠離一切邊見垢腹。令一切眾生。得入佛腹故。是為十。若諸菩薩。安住此法。則得如來無上廣大腹。悉能容受一切眾生。佛子。菩薩摩訶薩。有十種藏。何等為十。所謂不斷佛種。是菩薩藏。開示佛法無量威德故。增長法種。是菩薩藏。出生智慧廣大光明故。住持僧種。是菩薩藏。令其得入不退法輪故。覺悟正定眾生。是菩薩藏。善隨其時。不逾一念故。究竟成熟不定眾生。是菩薩藏。令因相續。無有間斷故。為邪定眾生。發起大悲。是菩薩藏。令未來因。悉得成就故。滿佛十力不可壞因。是菩薩藏。具降伏魔軍。無對善根故。最勝無畏大師子吼。是菩薩藏。令一切眾生。皆歡喜故。得佛十八不共法。是菩薩藏。智慧普入一切處故。普了知一切眾生。一切剎。一切法。一切佛。是菩薩藏。于一念中。悉明見故。是為十。若諸菩薩。安住此法。則得如來無上善根不可壞大智慧藏。佛子。菩薩摩訶薩。有十種心。何等為十。所謂精勤心。一切所作。悉究竟故。不懈心。積集相好。福德行故。大勇健心。摧破一切諸魔軍故。如理行心。除滅一切諸煩惱故。不退轉心。乃至菩提。終不息故。性清凈心。知心不動。無所著故。知眾生心。隨其解欲。令出離故。令入佛法。大梵住心。知諸眾生。種種解欲。不以別乘。而救護故。空無相無愿無作心。見三界相。不取著故。卍字相金剛堅固勝藏莊嚴心。一切眾生數等魔來。乃至不能動一毛故。是為十。若諸菩薩。安住此法。則得如來無上大智光明藏心。佛子。菩薩摩訶薩。有十種被甲。何等為十。所謂被大慈甲。救護一切眾生故。被大悲甲。堪忍一切諸苦故。被大愿甲。一切所作究竟故。被回向甲。建立一切佛莊嚴故。被福德甲。饒益一切諸眾生故。被波羅蜜甲。度脫一切諸含識故。被智慧甲。滅一切眾生。煩惱闇故。被善巧方便甲。生普門善根故。被一切智心堅固不散亂甲。不樂余乘故。被一心決定甲。于一切法。離疑惑故。是為十。若諸菩薩。安住此法。則被如來無上甲胄。悉能摧伏一切魔軍。佛子。菩薩摩訶薩。有十種器仗。何等為十。所謂布施是菩薩器仗。摧破一切慳吝故。持戒是菩薩器仗。棄舍一切毀犯故。平等是菩薩器仗。斷除一切分別故。智慧是菩薩器仗。消滅一切煩惱故。正命是菩薩器仗。遠離一切邪命故。善巧方便是菩薩器仗。于一切處示現故。略說貪嗔癡等一切煩惱是菩薩器仗。以煩惱門。度眾生故。生死是菩薩器仗。不斷菩薩行。教化眾生故。說如實法。是菩薩器仗。能破一切執著故。一切智是菩薩器仗。不舍菩薩行門故。是為十。若諸菩薩。安住此法。則能除滅一切眾生。長夜所集。煩惱結使

佛子。菩薩摩訶薩。有十種首。何等為十。所謂涅槃首。無能見頂故。尊敬首。一切人天。所敬禮故。廣大勝解首。三千界中。最為勝故。第一善根首。三界眾生。咸供養故。荷戴眾生首。成就頂上肉髻相故。不輕賤他首。于一切處。常尊勝故。般若波羅蜜首。長養一切功德法故。方便智相應首。普現一切同類身故。教化一切眾生首。以一切眾生。為弟子故。守護諸佛法眼首。能令三寶種。不斷絕故。是為十。若諸菩薩。安住此法。則得如來無上大智慧首。佛子。菩薩摩訶薩。有十種眼。所謂肉眼。見一切色故。天眼。見一切眾生心故。慧眼。見一切眾生。諸根境界故。法眼。見一切法。如實相故。佛眼。見如來十力故。智眼。知見諸法故。光明眼。見佛光明故。出生死眼。見涅槃故。無礙眼。所見無障故。一切智眼。見普門法界故。是為十。若諸菩薩。安住此法。則得如來無上大智慧眼。佛子。菩薩摩訶薩。有十種耳。何等為十。所謂聞贊嘆聲。斷除貪愛。聞毀呰聲。斷除嗔恚。聞說二乘。不著不求。聞菩薩道。歡喜踴躍。聞地獄等諸苦難處。起大悲心。發弘誓愿。聞說人天勝妙之事。知彼皆是無常之法。聞有贊嘆諸佛功德。勤加精進。令速圓滿。聞說六度四攝等法。發心修行。愿到彼岸。聞十方世界一切音聲。悉知如響。入不可說甚深妙義。菩薩摩訶薩。從初發心。乃至道場。常聞正法。未曾暫息。而恒不舍化眾生事。是為十。若諸菩薩。成就此法。則得如來無上大智慧耳。佛子。菩薩摩訶薩。有十種鼻。何等為十。所謂聞諸臭物。不以為臭。聞諸香氣。不以為香。香臭俱聞。其心平等。非香非臭。安住于舍。若聞眾生。衣服臥具。及其肢體。所有香臭。則能知彼貪恚愚癡。等分之行。若聞諸伏藏。草木等香。皆如對目前。分明辨了。若聞下至阿鼻地獄。上至有頂眾生之香。皆知彼過去所行之行。若聞諸聲聞。布施持戒。多聞慧香。住一切智心。不令散動。若聞一切菩薩行香以平等慧。入如來地。聞一切佛智境界香。亦不廢舍諸菩薩行。是為十。若諸菩薩。成就此法。則得如來無量無邊清凈鼻。佛子。菩薩摩訶薩。有十種舌。何等為十。所謂開示演說無盡眾生行舌。開示演說無盡法門舌。贊嘆諸佛無盡功德舌。演暢辭辯無盡舌。開闡大乘助道舌。遍覆十方虛空舌。普照一切佛剎舌。普使眾生悟解舌。悉令諸佛嘆喜舌。降伏一切諸魔外道。除滅一切生死煩惱。令至涅槃舌。是為十。若諸菩薩。成就此法。則得如來遍覆一切諸佛國土無上舌。佛子。菩薩摩訶薩。有十種身。何等為十。所謂人身。為教化一切諸人故。非人身。為教化地獄畜生餓鬼故。天身。為教化欲界色界無色界眾生故。學身。示現學地故。無學身。示現阿羅漢地故。獨覺身。教化令入辟支佛地故。菩薩身。令成就大乘故。如來身。智水灌頂故。意生身。善巧出生故。無漏法身。以無功用示現一切眾生身故。是為十。若諸菩薩。成就此法。則得如來無上之身。佛子。菩薩摩訶薩。有十種意。何等為十。所謂上首意。發起一切善根故。安住意。深信堅固不動故。深入意。隨順佛法而解故。內了意。知諸眾生心樂故。無亂意。一切煩惱不雜故。明凈意。客塵不能染著故。善觀眾生意。無有一念失時故。善擇所作意。未曾一處生過故。密護諸根意。調伏不令馳散故。善入三昧意。深入佛三昧無我我所故。是為十。若諸菩薩。安住此法。則得一切佛無上意。佛子。菩薩摩訶薩。有十種行。何等為十。所謂聞法行。愛樂于法故。說法行。利益眾生故。離貪恚癡怖畏行。調伏自心故。欲界行。教化欲界眾生故。色無色界三昧行。令速轉還故。趣向法義行。速得智慧故。一切生處行。自在教化眾生故。一切佛剎行。禮拜供養諸佛故。涅槃行。不斷生死相續故。成滿一切佛法行。不舍菩薩法行故。是為十。若諸菩薩。安住此法。則得如來無來無去行。佛子。菩薩摩訶薩。有十種住。何等為十。所謂菩提心住。曾不忘失故。波羅蜜住。不厭助道故。說法住。增長智慧故。阿蘭若住。證大禪定故。隨順一切智頭陀知足四圣種住。少欲少事故。深信住。荷負正法故。親近如來住。學佛威儀故。出生神通住。圓滿大智故。得忍住。滿足授記故。道場住。具足力無畏一切佛法故。是為十。若諸菩薩。安住此法。則得一切智無上住。佛子。菩薩摩訶薩。有十種坐。何等為十。所謂轉輪王坐。興十善道故。四天王坐。于一切世間。自在安立佛法故。帝釋坐。與一切眾生。為勝主故。梵天坐。于自他心。得自在故。師子坐。能說法故。正法坐。以總持辯才力。而開示故。堅固坐。誓愿究竟故。大慈坐。令惡眾生。悉歡喜故。大悲坐。忍一切苦。不疲厭故。金剛坐。降伏眾魔及外道故。是為十。若諸菩薩。安住此法。則得如來無上正覺坐。佛子。菩薩摩訶薩。有十種臥。何等為十。所謂寂靜臥。身心憺怕故。禪定臥。如理修行故。三昧臥。身心柔軟故。梵天臥。不惱自他故。善業臥。于后不悔故。正信臥。不可傾動故。正道臥。善友開覺故。妙愿臥。善巧回向故。一切事畢臥。所作成辨故。舍諸功用臥。一切慣習故。是為十。若諸菩薩。安住此法。則得如來無上大法臥。悉能開悟一切眾生。佛子。菩薩摩訶薩。有十種所住處。何等為十。所謂以大慈為所住處。于一切眾生。心平等故。以大悲為所住處。不輕未學故。以大喜為所住處。離一切憂惱故。以大舍為所住處。于有為無為平等故。以一切波羅蜜。為所住處。菩提心為首故。以一切空。為所住處。善巧觀察故。以無相為所住處。不出正位故。以無愿為所住處。觀察受生故。以念慧為所住處。忍法成滿故。以一切法平等。為所住處。得授記別故。是為十。若諸菩薩。安住此法。則得如來無上無礙所住處。佛子。菩薩摩訶薩。有十種所行處。何等為十。所謂以正念為所行處。滿足念處故。以諸趣為所行處。正覺法趣故。以智慧為所行處。得佛歡喜故。以波羅蜜。為所行處。滿足一切智智故。以四攝為所行處。教化眾生故。以生死為所行處。積集善根故。以與一切眾生雜談戲。為所行處。隨應教化。令永離故。以神通為所行處。知一切眾生。諸根境界故。以善巧方便。為所行處。般若波羅蜜相應故。以道場為所行處。成一切智。而不斷菩薩行故。是為十。若諸菩薩。安住此法。則得如來無上大智慧所行處。佛子。菩薩摩訶薩。有十種觀察。何等為十。所謂知諸業觀察。微細悉見故。知諸趣觀察。不取眾生故。知諸根觀察。了達無根故。知諸法觀察。不壞法界故。見佛法觀察。勤修佛眼故。得智慧觀察。如理說法故。無生忍觀察。決了佛法故。不退地觀察。滅一切煩惱。超出三界二乘地故。灌頂地觀察。于一切佛法。自在不動故。善覺智三昧觀察。于一切十方。施作佛事故。是為十。若諸菩薩。安住此法。則得如來無上大觀察智。佛子。菩薩摩訶薩。有十種普觀察。何等為十。所謂。普觀一切諸來求者。以無違心。滿其意故。普觀一切犯戒眾生。安置如來凈戒中故。普觀一切害心眾生。安置如來忍力中故。普觀一切懈怠眾生。勸令精勤。不舍荷負大乘擔故。普觀一切亂心眾生。令住如來一切智地。無散動故。普觀一切惡慧眾生。令除疑惑。破有見故。普觀一切平等善友。順其教命。住佛法故。普觀一切所聞之法。疾得證見最上義故。普觀一切無邊眾生。常不舍離大悲力故。普觀一切諸佛之法。速得成就一切智故。是為十。若諸菩薩。安住此法。則得如來無上大智慧普觀察。佛子。菩薩摩訶薩。有十種奮迅。何等為十。所謂牛王奮迅。映蔽一切天龍夜叉乾闥婆等。諸大眾故。象王奮迅。心善調柔。荷負一切諸眾生故。龍王奮迅。興大法密云。耀解脫電光。震如實義雷。降諸根力覺分禪定解脫三昧甘露雨故。大金翅鳥王奮迅。竭貪愛水。破愚癡[穀-禾+卵]。搏撮煩惱諸惡毒龍。令出生死大苦海故。大師子王奮迅。安住無畏平等大智。以為器仗。摧伏眾魔及外道故。勇健奮迅。能于生死大戰陣中。摧滅一切煩惱怨故。大智奮迅。知蘊界處。及諸緣起。自在開示一切法故。陀羅尼奮迅。以念慧力。持法不忘。隨眾生根。為宣說故。辯才奮迅。無礙迅疾。分別一切咸令受益。心歡喜故。如來奮迅。一切智智助道之法。皆悉成滿。以一念相應慧。所應得者。一切皆得。所應悟者。一切皆悟。坐師子座。降魔怨敵。成阿耨多羅三藐三菩提故。是為十。若諸菩薩。安住此法。則得諸佛于一切法無上自在奮迅。佛子。菩薩摩訶薩。有十種師子吼。何等為十。所謂唱言我當必定成正等覺。是菩提心大師子吼。我當令一切眾生。未度者度。未脫者脫。未安者安。未涅槃者。令得涅槃。是大悲大師子吼。我當令佛法僧種。無有斷絕。是報如來恩大師子吼。我當嚴凈一切佛剎。是究竟堅誓大師子吼。我當除滅一切惡道。及諸難處。是自持凈戒大師子吼。我當滿足一切諸佛身語及意。相好莊嚴。是求福無厭大師子吼。我當成滿一切諸佛。所有智慧。是求智無厭大師子吼。我當除滅一切眾魔。及諸魔業。是修正行斷諸煩惱大師子吼。我當了知一切諸法。無我無眾生。無壽命。無補伽羅。空無相無愿。凈如虛空。是無生法忍大師子吼。最后生菩薩。震動一切諸佛國土。悉令嚴凈。是時一切釋梵四王。咸來贊請。唯愿菩薩。以無生法。而現受生。菩薩則以無礙慧眼。普觀世間一切眾生。無如我者。即于王宮。示現誕生。自行七步大師子吼。我于世間。最勝第一。我當永盡生死邊際。是如說而作大師子吼。是為十。若諸菩薩。安住此法。則得如來無上大師子吼

大方廣佛華嚴經卷第五十七大方廣佛華嚴經卷第五十八

　　　　于闐國三藏實叉難陀奉　制譯


　　離世間品第三十八之六

佛子。菩薩摩訶薩。有十種清凈施。何等為十。所謂平等施。不揀眾生故。隨意施。滿其所愿故。不亂施。令得利益故。隨宜施。知上中下故。不住施。不求果報故。開舍施。心不戀著故。一切施。究竟清凈故。回向菩提施。遠離有為無為故。教化眾生施。乃至道場不舍故。三輪清凈施。于施者受者。及以施物。正念觀察。如虛空故。是為十。若諸菩薩。安住此法。則得如來無上清凈廣大施。佛子。菩薩摩訶薩。有十種清凈戒。何等為十。所謂身清凈戒。護身三惡故。語清凈戒。離語四過故。心清凈戒。永離貪嗔邪見故。不破一切學處清凈戒。于一切人天中。作尊主故。守護菩提心清凈戒。不樂小乘故。守護如來所制清凈戒。乃至微細罪。生大怖畏故。隱密護持清凈戒。善拔犯戒眾生故。不作一切惡清凈戒。誓修一切善法故。遠離一切有見清凈戒。于戒無著故。守護一切眾生清凈戒。發起大悲故。是為十。若諸菩薩。安住此法。則得如來無上無過失清凈戒。佛子。菩薩摩訶薩。有十種清凈忍。何等為十。所謂安受呰辱清凈忍。護諸眾生故。安受刀杖清凈忍。善護自他故。不生恚害清凈忍。其心不動故。不責卑賤清凈忍。為上能寬故。有歸咸救清凈忍。舍自身命故。遠離我慢清凈忍。不輕未學故。殘毀不嗔清凈忍。觀察如幻故。有犯無報清凈忍。不見自他故。不隨煩惱清凈忍。離諸境界故。隨順菩薩真實智知一切法無生清凈忍。不由他教。入一切智境界故。是為十。若諸菩薩。安住其中。則得一切諸佛。不由他悟無上法忍。佛子。菩薩摩訶薩。有十種清凈精進。何等為十。所謂身清凈精進。承事供養諸佛菩薩。及諸師長。尊重福田。不退轉故。語清凈精進。隨所聞法。廣為他說。贊佛功德。無疲倦故。意清凈精進。善能入出慈悲喜舍禪定解脫及諸三昧。無休息故。正直心清凈精進。無誑無諂。無曲無偽。一切勤修。無退轉故。增勝心清凈精進。志常趣求上上智慧。愿具一切白凈法故。不唐捐清凈精進。攝取布施戒忍多聞。及不放逸。乃至菩提。無中息故。摧伏一切魔清凈精進。悉能除滅貪欲嗔恚愚癡邪見。一切煩惱。諸纏蓋故。成滿智慧光清凈精進。有所施為。悉善觀察。咸使究竟。不令后悔。得一切佛不共法故。無來無去清凈精進。得如實智。入法界門。身語及心。皆悉平等。了相非相。無所著故。成就法光清凈精進。超過諸地。得佛灌頂。以無漏身。而示歿生。出家成道。說法滅度。具足如是普賢事故。是為十。若諸菩薩。安住此法。則得如來無上大清凈精進。佛子。菩薩摩訶薩。有十種清凈禪。何等為十。所謂常樂出家清凈禪。舍一切所有故。得真善友清凈禪。示教正道故。住阿蘭若忍風雨等清凈禪。離我我所故。離憒鬧眾生清凈禪。常樂寂靜故。心業調柔清凈禪。守護諸根故。心智寂滅清凈禪。一切音聲。諸禪定刺。不能亂故。覺道方便清凈禪。觀察一切皆現證故。離于味著清凈禪。不舍欲界故。發起通明清凈禪。知一切眾生根性故。自在游戲清凈禪。入佛三昧。知無我故。是為十。若諸菩薩。安住其中。則得如來無上大清凈禪。佛子。菩薩摩訶薩。有十種清凈慧。何等為十。所謂知一切因清凈慧。不壞果報故。知一切緣清凈慧。不違和合故。知不斷不常清凈慧。了達緣起。皆如實故。拔一切見清凈慧。于眾生相。無取舍故。觀一切眾生心行清凈慧。了知如幻故。廣大辯才清凈慧。分別諸法。問答無礙故。一切諸魔外道聲聞獨覺所不能知清凈慧。深入一切如來智故。見一切佛微妙法身見一切眾生本性清凈見一切法皆悉寂滅見一切剎同于虛空清凈慧。知一切相。皆無礙故。一切總持辯才方便波羅蜜清凈慧。令得一切最勝智故。一念相應金剛智了一切法平等清凈慧。得一切法。最尊智故。是為十。若諸菩薩。安住其中。則得如來無障礙大智慧。佛子。菩薩摩訶薩。有十種清凈慈。何等為十。所謂等心清凈慈。普攝眾生。無所揀擇故。饒益清凈慈。隨有所作。皆令歡喜故。攝物同己清凈慈。究竟皆令出生死故。不舍世間清凈慈。心常緣念集善根故。能至解脫清凈慈。普使眾生。除滅一切諸煩惱故。出生菩提清凈慈。普使眾生。發求一切智心故。世間無礙清凈慈。放大光明。平等普照故。充滿虛空清凈慈。救護眾生。無處不至故。法緣清凈慈。證于如如真實法故。無緣清凈慈。入于菩薩離生性故。是為十。若諸菩薩。安住此法。則得如來無上廣大清凈慈。佛子。菩薩摩訶薩。有十種清凈悲。何等為十。所謂無儔伴清凈悲。獨發其心故。無疲厭清凈悲。代一切眾生受苦。不以為勞故。難處受生清凈悲。為度眾生故。善趣受生清凈悲。示現無常故。為邪定眾生清凈悲。歷劫不舍弘誓故。不著己樂清凈悲。普與眾生快樂故。不求恩報清凈悲。修潔其心故。能除顛倒清凈悲。說如實法故。菩薩摩訶薩。知一切法本性清凈。無染著。無熱惱。以客塵煩惱故。而受眾苦。如是知已。于諸眾生。而起大悲。名本性清凈。為說無垢清凈光明法故。菩薩摩訶薩。知一切法。如空中鳥跡。眾生癡翳。不能照了。觀察于彼。起大悲心。名真實智。為其開示涅槃法故。是為十。若諸菩薩。安住此法。則得如來無上廣大清凈悲。佛子。菩薩摩訶薩。有十種清凈喜。何等為十。所謂發菩提心清凈喜。悉舍所有清凈喜。不嫌棄破戒眾生而教化成就清凈喜。能忍受造惡眾生誓愿救度清凈喜。舍身求法不生悔心清凈喜。自舍欲樂常樂法樂清凈喜。令一切眾生舍資生樂常樂法樂清凈喜。見一切佛恭敬供養無有厭足法界平等清凈喜。令一切眾生愛樂禪定解脫三昧游戲入出清凈喜。心樂具行順菩薩道一切苦行證得牟尼寂靜不動無上定慧清凈喜。是為十。若諸菩薩。安住此法。則得如來無上廣大清凈喜。佛子。菩薩摩訶薩。有十種清凈舍。何等為十。所謂一切眾生恭敬供養不生愛著清凈舍。一切眾生輕慢毀辱不生嗔恚清凈舍。常行世間不為世間八法所染清凈舍。于法器眾生待時而化于無法器亦不生嫌清凈舍。不求二乘學無學法清凈舍。心常遠離一切欲樂順煩惱法清凈舍。不嘆二乘厭離生死清凈舍。遠離一切世間語非涅槃語非離欲語不順理語惱亂他語聲聞獨覺語略說乃至一切障菩薩道語皆悉遠離清凈舍。或有眾生根已成熟發生念慧而未能知最上之法待時方化清凈舍。或有眾生菩薩往昔已曾教化至于佛地方可調伏彼亦待時清凈舍。菩薩摩訶薩于彼二人無高無下無取無舍遠離一切種種分別恒住正定入如實法心得堪忍清凈舍。是為十。若諸菩薩。安住其中。則得如來無上廣大清凈舍

佛子。菩薩摩訶薩。有十種義。何等為十。所謂多聞義。堅固修行故。法義。善巧思擇故。空義。第一義空故。寂靜義。離諸眾生諠憒故。不可說義。不著一切語言故。如實義。了達三世平等故。法界義。一切諸法一味故。真如義。一切如來順入故。實際義。了知究竟如實故。大般涅槃義。滅一切苦。而修菩薩諸行故。是為十。若諸菩薩。安住此法。則得一切智無上義。佛子。菩薩摩訶薩。有十種法。何等為十。所謂真實法。如說修行故。離取法。能取所取悉離故。無諍法。無有一切惑諍故。寂滅法。滅除一切熱惱故。離欲法。一切貪欲皆斷故。無分別法。攀緣分別永息故。無生法。猶如虛空不動故。無為法。離生住滅諸相故。本性法。自性無染清凈故。舍一切烏波提涅槃法。能生一切菩薩行。修習不斷故。是為十。若諸菩薩。安住其中。則得如來無上廣大法。佛子。菩薩摩訶薩。有十種福德助道具。何等為十。所謂勸眾生起菩提心。是菩薩福德助道具。不斷三寶種故。隨順十種回向。是菩薩福德助道具。斷一切不善法。集一切善法故。智慧誘誨。是菩薩福德助道具。超過三界福德故。心無疲倦。是菩薩福德助道具。究竟度脫一切眾生故。悉舍內外一切所有。是菩薩福德助道具。于一切物。無所著故。為滿足相好。精進不退。是菩薩福德助道具。開門大施。無所限故。上中下三品善根。悉以回向無上菩提心無所輕。是菩薩福德助道具。善巧方便相應故。于邪定下劣。不善眾生。皆生大悲。不懷輕賤。是菩薩福德助道具。常起大人。弘誓心故。恭敬供養一切如來。于一切菩薩。起如來想。令一切眾生。皆生歡喜。是菩薩福德助道具。守本志愿。極堅牢故。菩薩摩訶薩。于阿僧祇劫。積集善根。自欲取證無上菩提。如在掌中。然悉舍與一切眾生。心無憂惱。亦無悔恨。其心廣大。等虛空界。此是菩薩福德助道具。起大智慧。證大法故。是為十。若諸菩薩。安住其中。則具足如來無上廣大福德聚。佛子。菩薩摩訶薩。有十種智慧助道具。何等為十。所謂親近多聞。真善知識。恭敬供養。尊重禮拜。種種隨順。不違其教。是為一。一切正直。無虛矯故。永離憍慢。常行謙敬。身語意業。無有粗獷。柔和善順。不偽不曲。是為二。其身堪作佛法器故。念慧隨覺。未曾散亂。慚愧柔和。心安不動。常憶六念。常行六敬。常隨順住六堅固法是為三。與十種智。為方便故。樂法樂義。以法為樂。常樂聽聞。無有厭足。舍離世論及世言說。專心聽受。出世間語。遠離小乘。入大乘慧。是為四。一心憶念。無散動故。六波羅蜜。心專荷負。四種梵住。行已成熟。隨順明法。悉善修行。聰敏智人。皆勤請問。遠離惡趣。歸向善道。心常愛樂。正念觀察。調伏己情。守護他意。是為五。堅固修行真實行故。常樂出離。不著三有。恒覺自心。曾無惡念。三覺已絕。三業皆善。決定了知心之自性。是為六。能令自他心清凈故。觀察五蘊皆如幻事。界如毒蛇。處如空聚。一切諸法。如幻如焰。如水中月。如夢如影。如響如像。如空中畫。如旋火輪。如虹霓色。如日月光。無相無形。非常非斷。不來不去。亦無所住。如是觀察。知一切法。無生無滅。是為七。知一切法性空寂故。菩薩摩訶薩。聞一切法無我無眾生。無壽者無補伽羅。無心無境。無貪嗔癡。無身無物。無主無待。無著無行。如是一切。皆無所有。悉歸寂滅。聞已深信。不疑不謗。是為八。以能成就圓滿解故。菩薩摩訶薩。善調諸根。如理修行。恒住止觀。心意寂靜。一切動念。皆悉不生。無我無人。無作無行。無計我想。無計我業。無有瘡疣。無有瘢痕。亦無于此所得之忍。身語意業。無來無去。無有精進。亦無勇猛。觀一切眾生。一切諸法。心皆平等。而無所住。非此岸非彼岸。此彼性離。無所從來。無所至去。常以智慧。如是思惟。是為九。到分別相。彼岸處故。菩薩摩訶薩。見緣起法故。見法清凈。見法清凈故。見國土清凈。見國土清凈故。見虛空清凈。見虛空清凈故。見法界清凈。見法界清凈故。見智慧清凈。是為十。修行積集一切智故。佛子。是為菩薩摩訶薩十種智慧助道具。若諸菩薩。安住此法。則得如來一切法。無障礙清凈。微妙智慧聚。佛子。菩薩摩訶薩。有十種明足。何等為十。所謂善分別諸法明足。不取著諸法明足。離顛倒見明足。智慧光照諸根明足。巧發起正精進明足。能深入真諦智明足。滅煩惱業。成就盡智無生智明足。大眼智普。觀察明足。宿住念知前際清凈明足。漏盡神通智斷眾生諸漏明足。是為十。若諸菩薩。安住此法。則得如來于一切佛法無上大光明。佛子。菩薩摩訶薩。有十種求法。何等為十。所謂直心求法。無有諂誑故。精進求法。遠離懈慢故。一向求法。不惜身命故。為斷一切眾生煩惱求法。不為名利恭敬故。為饒益自他一切眾生求法。不但自利故。為入智慧求法不樂文字故。為出生死求法。不貪世樂故。為度眾生求法。發菩提心故。為斷一切眾生疑求法。令無猶豫故。為滿足佛法求法。不樂余乘故。是為十。若諸菩薩。安住此法。則得不由他教一切佛法大智慧。佛子。菩薩摩訶薩。有十種明了法。何等為十。所謂隨順世俗生長善根是童蒙凡夫明了法。得無礙不壞信覺法自性是隨信行人明了法。勤修習法隨順法住是隨法行人明了法。遠離八邪向八正道是第八人明了法。除滅眾結斷生死漏見真實諦是須陀洹人明了法。觀味是患知無往來是斯陀含人明了法。不樂三界求盡有漏于受生法乃至一念不生愛著是阿那含人明了法。獲六神通得八解脫九定四辯悉皆成就是阿羅漢人明了法。性樂觀察一味緣起心常寂靜知足少事解因自得悟不由他成就種種神通智慧是辟支佛人明了法。智慧廣大諸根明利常樂度脫一切眾生勤修福智助道之法如來所有十力無畏一切功德具足圓滿是菩薩人明了法。是為十。若諸菩薩。安住此法。則得如來無上大智明了法。佛子。菩薩摩訶薩。有十種修行法。何等為十。所謂恭敬尊重諸善知識修行法。常為諸天之所覺悟修行法。于諸佛所常懷慚愧修行法。哀愍眾生不舍生死修行法。事必究竟心無變動修行法。專念隨逐發大乘心諸菩薩眾精勤修學修行法。遠離邪見勤求正道修行法。摧破眾魔及煩惱業修行法。知諸眾生根性勝劣。而為說法令住佛地修行法。安住無邊廣大法界除滅煩惱令身清凈修行法。是為十。若諸菩薩。安住其中。則得如來無上修行法。佛子。菩薩摩訶薩。有十種魔。何等為十。所謂蘊魔。生諸取故。煩惱魔。恒雜染故。業魔。能障礙故。心魔。起高慢故。死魔。舍生處故。天魔。自憍縱故。善根魔。恒執取故。三昧魔。久耽味故。善知識魔。起著心故。菩提法智魔。不愿舍離故。是為十。菩薩摩訶薩。應作方便。速求遠離。佛子。菩薩摩訶薩。有十種魔業。何等為十。所謂忘失菩提心。修諸善根是為魔業。惡心布施。嗔心持戒。舍惡性人。遠懈怠者。輕慢亂意。譏嫌惡慧。是為魔業。于甚深法。心生慳吝。有堪化者。而不為說。若得財利。恭敬供養。雖非法器。而強為說。是為魔業。不樂聽聞諸波羅蜜。假使聞說。而不修行。雖亦修行。多生懈怠。以懈怠故。志意狹劣。不求無上大菩提法。是為魔業。遠善知識。近惡知識。樂求二乘。不樂受生。志尚涅槃離欲寂靜。是為魔業。于菩薩所。起嗔恚心。惡眼視之。求其罪釁。說其過惡。斷彼所有。財利供養。是為魔業。誹謗正法。不樂聽聞。假使得聞。便生毀呰。見人說法。不生尊重。言自說是。余說悉非。是為魔業。樂學世論。巧術文詞。開闡二乘。隱覆深法。或以妙義。授非其人。遠離菩提。住于邪道。是為魔業。已得解脫。已安隱者。常樂親近。而供養之。未得解脫。未安隱者。不肯親近。亦不教化。是為魔業。增長我慢。無有恭敬。于諸眾生。多行惱害。不求正法真實智慧。其心弊惡。難可開悟。是為魔業。是為十。菩薩摩訶薩。應速遠離。勤求佛業。佛子。菩薩摩訶薩。有十種舍離魔業。何等為十。所謂近善知識。恭敬供養。舍離魔業。不自尊舉。不自贊嘆。舍離魔業。于佛深法。信解不謗。舍離魔業。未曾忘失一切智心。舍離魔業。勤修妙行。恒不放逸。舍離魔業。常求一切菩薩藏法。舍離魔業。恒演說法。心無疲倦。舍離魔業。歸依十方一切諸佛。起救護想。舍離魔業。信受憶念。一切諸佛。神力加持。舍離魔業。與一切菩薩。同種善根。平等無二。舍離魔業。是為十。若諸菩薩。安住此法。則能出離一切魔道

佛子。菩薩摩訶薩。有十種見佛。何等為十。所謂于安住世間成正覺佛無著見。愿佛出生見。業報佛深信見。住持佛隨順見。涅槃佛深入見。法界佛普至見。心佛安住見。三昧佛無量無依見。本性佛明了見。隨樂佛普受見。是為十。若諸菩薩。安住此法。則常得見無上如來。佛子。菩薩摩訶薩。有十種佛業。何等為十。所謂隨時開導是佛業。令正修行故。夢中令見是佛業。覺昔善根故。為他演說所未聞經是佛業。令生智斷疑故。為悔纏所纏者。說出離法是佛業。令離疑心故。若有眾生。起慳吝心。乃至惡慧心。二乘心。損害心。疑惑心。散動心。憍慢心。為現如來眾相莊嚴身是佛業。生長過去善根故。于正法難遇時。廣為說法。令其聞已。得陀羅尼智。神通智。普能利益無量眾生是佛業。勝解清凈故。若有魔事起。能以方便。現虛空界等聲。說不損惱他法。以為對治。令其開悟。眾魔聞已。威光歇滅是佛業。志樂殊勝。威德大故。其心無間。常自守護。不令證入二乘正位。若有眾生。根性未熟。終不為說解脫境界是佛業。本愿所作故。生死結漏。一切皆離。修菩薩行。相續不斷。以大悲心。攝取眾生。令其起行。究竟解脫是佛業。不斷修行菩薩行故。菩薩摩訶薩。了達自身及以眾生。本來寂滅。不驚不怖。而勤修福智。無有厭足。雖知一切法無有造作。而亦不舍諸法自相。雖于諸境界。永離貪欲。而常樂瞻奉諸佛色身。雖知不由他悟入于法。而種種方便。求一切智。雖知諸國土皆如虛空。而常樂莊嚴一切佛剎。雖恒觀察無人無我。而教化眾生。無有疲厭。雖于法界本來不動。而以神通智力。現眾變化。雖已成就一切智智。而修菩薩行。無有休息。雖知諸法不可言說。而轉凈法輪。令眾心喜。雖能示現諸佛神力。而不厭舍菩薩之身。雖現入于大般涅槃。而一切處。示現受生。能作如是權實雙行法是佛業。是為十。若諸菩薩。安住其中。則得不由他教無上無師廣大業。佛子。菩薩摩訶薩。有十種慢業。何等為十。所謂于師僧父母。沙門婆羅門。住于正道。向正道者。尊重福田所。而不恭敬。是慢業。或有法師。獲最勝法。乘于大乘。知出要道。得陀羅尼。演說契經廣大之法。無有休息。而于其所。起高慢心。及于所說法。不生恭敬。是慢業。于眾會中。聞說妙法。不肯嘆美。令人信受。是慢業。好起過慢。自高陵物。不見己失。不知自短。是慢業。好起過過慢。見有德人。應贊不贊。見他贊嘆。不生歡喜。是慢業。見有法師為人說法。知是法是律。是真實是佛語。為嫌其人。亦嫌其法。自起誹謗。亦令他謗。是慢業。自求高座。自稱法師。應受供給。不應執事。見有耆舊久修行人。不起逢迎。不肯承事。是慢業。見有德人。顰蹙不喜。言辭粗獷。伺其過失。是慢業。見有聰慧知法之人。不肯親近恭敬供養。不肯咨問。何等為善。何等不善。何等應作。何等不應作。作何等業。于長夜中。而得種種利益安樂。愚癡頑很。我慢所吞。終不能見出要之道。是慢業。復有眾生。慢心所覆。諸佛出世不能親近恭敬供養。新善不起。舊善消滅。不應說而說。不應諍而諍。未來必墮險難深坑。于百千劫。尚不值佛。何況聞法。但以曾發菩提心故。終自醒悟。是慢業。是為十。若諸菩薩。離此慢業。則得十種智業。何等為十。所謂信解業報。不壞因果。是智業。不舍菩提心。常念諸佛。是智業。近善知識。恭敬供養。其心尊重。終無厭怠。是智業。樂法樂義。無有厭足。遠離邪念。勤修正念。是智業。于一切眾生。離于我慢。于諸菩薩。起如來想。愛重正法。如惜己身。尊奉如來。如護己命。于修行者。生諸佛想。是智業。身語意業。無諸不善。贊美賢圣。隨順菩提。是智業。不壞緣起。離諸邪見。破闇得明。照一切法。是智業。十種回向。隨順修行。于諸波羅蜜。起慈母想。于善巧方便。起慈父想。以深凈心。入菩提舍。是智業。施戒多聞。止觀福慧。如是一切助道之法。常勤積集。無有厭倦。是智業。若有一業。為佛所贊。能破眾魔煩惱斗諍。能離一切障蓋纏縛。能教化調伏一切眾生。能隨順智慧。攝取正法。能嚴凈佛剎。能發起通明。皆勤修習。無有懈退。是智業。是為十。若諸菩薩。安住其中。則得如來一切善巧方便無上大智業。佛子。菩薩摩訶薩。有十種魔所攝持。何等為十。所謂懈怠心。魔所攝持。志樂狹劣。魔所攝持。于少行生足。魔所攝持。受一非余。魔所攝持。不發大愿。魔所攝持。樂處寂滅。斷除煩惱。魔所攝持。永斷生死。魔所攝持。舍菩薩行。魔所攝持。不化眾生。魔所攝持。疑謗正法。魔所攝持。是為十。若諸菩薩。能棄舍此魔所攝持。則得十種佛所攝持。何等為十。所謂初始能發菩提之心。佛所攝持。于生生中。持菩提心。不令忘失。佛所攝持。覺諸魔事。悉能遠離。佛所攝持。聞諸波羅蜜。如說修行。佛所攝持。知生死苦。而不厭惡。佛所攝持。觀甚深法。得無量果。佛所攝持。為諸眾生。說二乘法。而不證取彼乘解脫。佛所攝持。樂觀無為法。而不住其中。于有為無為。不生二想。佛所攝持。至無生處。而現受生。佛所攝持。雖證得一切智。而起菩薩行。不斷菩薩種。佛所攝持。是為十。若諸菩薩。安住其中。則得諸佛無上攝持力。佛子。菩薩摩訶薩。有十種法所攝持。何等為十。所謂知一切行無常。法所攝持。知一切行苦。法所攝持。知一切行無我。法所攝持。知一切法。寂滅涅槃。法所攝持。知諸法從緣起。無緣則不起。法所攝持。知不正思惟故。起于無明。無明起故。乃至老死起。不正思惟滅故。無明滅。無明滅故。乃至老死滅。法所攝持。知三解脫門出生聲聞乘。證無諍法出生獨覺乘。法所攝持。知六波羅蜜。四攝法。出生大乘。法所攝持。知一切剎。一切法。一切眾生。一切世。是佛智境界。法所攝持。知斷一切念。舍一切取。離前后際。隨順涅槃。法所攝持。是為十。若諸菩薩。安住其中。則得一切諸佛無上。法所攝持

佛子。菩薩摩訶薩。住兜率天。有十種所作業。何等為十。所謂為欲界諸天子。說厭離法言。一切自在。皆是無常。一切快樂。悉當衰謝。勸彼諸天。發菩提心。是為第一所作業。為色界諸天。說入出諸禪。解脫三昧。若于其中。而生愛著。因愛復起身見邪見無明等者。則為其說如實智慧。若于一切色非色法。起顛倒想。以為清凈。為說不凈皆是無常。勸其令發菩提之心。是為第二所作業。菩薩摩訶薩。住兜率天。入三昧。名光明莊嚴。身放光明。遍照三千大千世界。隨眾生心。以種種音。而為說法。眾生聞已。信心清凈。命終生于兜率天中。勸其令發菩提之心。是為第三所作業。菩薩摩訶薩。在兜率天。以無障礙眼。普見十方兜率天中。一切菩薩。彼諸菩薩。皆亦見此。互相見已。論說妙法。謂降神母胎。初生出家。往詣道場。具大莊嚴。而復示現往昔已來。所行之行。以彼行故。成此大智。所有功德。不離本處。而能示現如是等事。是為第四所作業。菩薩摩訶薩。住兜率天。十方一切兜率天宮。諸菩薩眾。皆悉來集。恭敬圍繞。爾時菩薩摩訶薩。欲令彼諸菩薩皆滿其愿。生歡喜故。隨彼菩薩。所應住地。所行所斷。所修所證。演說法門。彼諸菩薩。聞說法已。皆大歡喜。得未曾有。各還本土所住宮殿。是為第五所作業。菩薩摩訶薩。住兜率天時。欲界主。天魔波旬。為欲壞亂菩薩業故。眷屬圍繞。詣菩薩所。爾時菩薩。為摧伏魔軍故。住金剛道所攝般若波羅蜜方便善巧智慧門。以柔軟粗獷二種語。而為說法。令魔波旬。不得其便。魔見菩薩自在威力。皆發阿耨多羅三藐三菩提心。是為第六所作業。菩薩摩訶薩。住兜率天。知欲界諸天子。不樂聞法。爾時菩薩。出大音聲。遍告之言。今日菩薩。當于宮中。現希有事。若欲見者。宜速往詣。時諸天子。聞是語已。無量百千億那由他。皆來集會。爾時菩薩。見諸天眾皆來集已。為現宮中諸希有事。彼諸天子。曾未見聞。既得見已。皆大歡喜。其心醉沒。又于樂中。出聲告言。諸仁者。一切諸行。皆悉無常。一切諸行。皆悉是苦。一切諸法。皆悉無我。涅槃寂滅。又復告言。汝等皆應修菩薩行。皆當圓滿一切智智。彼諸天子。聞此法音。憂嘆咨嗟。而生厭離。靡不皆發菩提之心。是為第七所作業。菩薩摩訶薩。住兜率宮。不舍本處。悉能往詣十方無量一切佛所。見諸如來。親近禮拜。恭敬聽法。爾時諸佛。欲令菩薩。獲得最上灌頂法故。為說菩薩地。名一切神通。以一念相應慧。具足一切最勝功德。入一切智智位。是為第八所作業。菩薩摩訶薩。住兜率宮。為欲供養諸如來故。以大神力。興起種種諸供養具。名殊勝可樂。遍法界虛空界。一切世界。供養諸佛。彼世界中。無量眾生。見此供養。皆發阿耨多羅三藐三菩提心。是為第九所作業。菩薩摩訶薩。住兜率天。出無量無邊如幻如影法門。周遍十方一切世界。示現種種色。種種相。種種形體。種種威儀。種種事業。種種方便。種種譬諭。種種言說。隨眾生心。皆令歡喜。是為第十所作業。佛子。是為菩薩摩訶薩。住兜率天。十種所作業。若諸菩薩。成就此法。則能于后。下生人間。佛子。菩薩摩訶薩。于兜率天。將下生時。現十種事。何等為十。佛子。菩薩摩訶薩。于兜率天。下生之時。從于足下。放大光明。名安樂莊嚴。普照三千大千世界一切惡趣。諸難眾生。觸斯光者。莫不皆得離苦安樂。得安樂已。悉知將有奇特大人。出興于世。是為第一所示現事。佛子。菩薩摩訶薩。于兜率天。下生之時。從于眉間白毫相中。放大光明。名曰覺悟。普照三千大千世界。照彼宿世一切同行。諸菩薩身。彼諸菩薩。蒙光照已。咸知菩薩將欲下生。各各出興。無量供具。詣菩薩所。而為供養。是為第二所示現事。佛子。菩薩摩訶薩。于兜率天。將下生時。于右掌中。放大光明。名清凈境界。悉能嚴凈一切三千大千世界。其中若有已得無漏諸辟支佛。覺斯光者。即舍壽命。若不覺者。光明力故。徙置他方。余世界中。一切諸魔。及諸外道。有見眾生。皆亦徙置他方世界。唯除諸佛神力所持應化眾生。是為第三所示現事。佛子。菩薩摩訶薩。于兜率天。將下生時。從其兩膝。放大光明。名清凈莊嚴。普照一切諸天宮殿。下從護世。上至凈居。靡不周遍。彼諸天等。咸知菩薩于兜率天。將欲下生。俱懷戀慕。悲嘆憂惱。各持種種華鬘衣服。涂香末香。幡蓋妓樂。詣菩薩所。恭敬供養。隨逐下生。乃至涅槃。是為第四所示現事。佛子。菩薩摩訶薩。在兜率天。將下生時。于卍字金剛莊嚴心藏中。放大光明。名無能勝幢。普照十方一切世界金剛力士。時有百億金剛力士。皆悉來集。隨逐侍衛。始于下生。乃至涅槃。是為第五所示現事。佛子。菩薩摩訶薩。于兜率天。將下生時。從其身上。一切毛孔。放大光明。名分別眾生。普照一切大千世界。遍觸一切諸菩薩身。復觸一切諸天世人。諸菩薩等。咸作是念。我應住此。供養如來。教化眾生。是為第六所示現事。佛子。菩薩摩訶薩。于兜率天。將下生時。從大摩尼寶藏殿中。放大光明。名善住觀察。照此菩薩當生之處。所托王宮。其光照已。諸余菩薩。皆共隨逐。下閻浮提。若于其家。若其聚落。若其城邑。而現受生。為欲教化諸眾生故。是為第七所示現事。佛子。菩薩摩訶薩。于兜率天。臨下生時。從天宮殿。及大樓閣諸莊嚴中。放大光明。名一切宮殿清凈莊嚴。照所生母腹。光明照已。令菩薩母。安隱快樂。具足成就一切功德。其母腹中。自然而有廣大樓閣。大摩尼寶。而為莊嚴。為欲安處菩薩身故。是為第八所示現事。佛子。菩薩摩訶薩。于兜率天。臨下生時。從兩足下。放大光明。名為善住。若諸天子。及諸梵天。其命將終。蒙光照觸。皆得住壽。供養菩薩。從初下生。乃至涅槃。是為第九所示現事。佛子。菩薩摩訶薩。于兜率天。臨下生時。從隨好中。放大光明。名曰眼莊嚴。示現菩薩種種諸業。時諸人天。或見菩薩。住兜率天。或見入胎。或見初生。或見出家。或見成道。或見降魔。或見轉法輪。或見入涅槃。是為第十所示現事。佛子。菩薩摩訶薩。于身于座。于宮殿。于樓閣中。放如是等百萬阿僧祇光明。悉現種種諸菩薩業。現是業已。具足一切功德法故。從兜率天。下生人間

大方廣佛華嚴經卷第五十八大方廣佛華嚴經卷第五十九

　　　　于闐國三藏實叉難陀奉　制譯


　　離世間品第三十八之七

佛子。菩薩摩訶薩。示現處胎。有十種事。何等為十。佛子。菩薩摩訶薩。為欲成就小心劣解諸眾生故。不欲令彼起如是念。今此菩薩。自然化生。智慧善根。不從修得。是故菩薩。示現處胎。是為第一事。菩薩摩訶薩。為成熟父母。及諸眷屬。宿世同行。眾生善根。示現處胎。何以故。彼皆應以見于處胎。成熟所有諸善根故。是為第二事。菩薩摩訶薩。入母胎時。正念正知。無有迷惑。住母胎已。心恒正念。亦無錯亂。是為第三事。菩薩摩訶薩。在母胎中。常演說法。十方世界。諸大菩薩。釋梵四王。皆來集會。悉令獲得無量神力。無邊智慧。菩薩處胎。成就如是。辯才勝用。是為第四事。菩薩摩訶薩。在母胎中。集大眾會。以本愿力。教化一切諸菩薩眾。是為第五事。菩薩摩訶薩。于人中成佛。應具人間最勝受生。以此示現處于母胎。是為第六事。菩薩摩訶薩。在母胎中。三千大千世界眾生。悉見菩薩。如明鏡中。見其面像。爾時大心。天龍夜叉乾闥婆阿修羅迦樓羅緊那羅摩睺羅伽人非人等。皆詣菩薩。恭敬供養。是為第七事。菩薩摩訶薩。在母胎中。他方世界。一切最后生菩薩。在母胎者。皆來共會。說大集法門。名廣大智慧藏。是為第八事。菩薩摩訶薩。在母胎時。入離垢藏三昧。以三昧力。于母胎中。現大宮殿。種種嚴飾。悉皆妙好。兜率天宮。不可為比。而令母身。安隱無患。是為第九事。菩薩摩訶薩。住母胎時。以大威力。興供養具。名開大福德離垢藏。普遍十方一切世界。供養一切諸佛如來。彼諸如來。咸為演說無邊菩薩。住處法界藏。是為第十事。佛子。是為菩薩摩訶薩。示現處胎十種事。若諸菩薩了達此法則能示現甚微細趣。佛子。菩薩摩訶薩。有十種甚微細趣。何等為十。所謂在母胎中。示現初發菩提心。乃至灌頂地。在母胎中。示現住兜率天。在母胎中。示現初生。在母胎中。示現童子地。在母胎中。示現處王宮。在母胎中。示現出家。在母胎中。示現苦行。往詣道場。成等正覺。在母胎中。示現轉法輪。在母胎中。示現般涅槃。在母胎中。示現大微細。謂一切菩薩行。一切如來。自在神力。無量差別門。佛子。是為菩薩摩訶薩。在母胎中。十種微細趣。若諸菩薩。安住此法。則得如來無上大智慧微細趣。佛子。菩薩摩訶薩。有十種生。何等為十。所謂遠離愚癡正念正知生。放大光明網普照三千大千世界生。住最后有更不受后身生。不生不起生。知三界如幻生。于十方世界普現身生。證一切智智身生。放一切佛光明普覺悟一切眾生身生。入大智觀察三昧身生。佛子。菩薩生時。震動一切佛剎。解脫一切眾生。除滅一切惡道。映蔽一切諸魔。無量菩薩。皆來集會。佛子。是為菩薩摩訶薩十種生。為調伏眾生故。如是示現。佛子。菩薩摩訶薩。以十事故。示現微笑心自誓。何等為十。所謂菩薩摩訶薩念言。一切世間。歿在欲泥。除我一人。無能免濟。如是知已。熙怡微笑心自誓。復念言。一切世間。煩惱所盲。唯我今者。具足智慧。如是知已。熙怡微笑心自誓。又念言。我今因此假名身故。當得如來充滿三世無上法身。如是知已。熙怡微笑心自誓。菩薩爾時。以無障礙眼。遍觀十方所有梵天。乃至一切大自在天。作是念言。此等眾生。皆自謂為有大智力。如是知已。熙怡微笑心自誓。菩薩爾時。觀諸眾生。久種善根。今皆退沒。如是知已。熙怡微笑心自誓。菩薩觀見世間種子。所種雖少。獲果甚多。如是知已。熙怡微笑心自誓。菩薩觀見一切眾生。蒙佛所教。必得利益。如是知已。熙怡微笑心自誓。菩薩觀見過去世中。同行菩薩。染著余事。不得佛法廣大功德。如是知已。熙怡微笑心自誓。菩薩觀見過去世中。同共集會。諸天人等。至今猶在凡夫之地。不能舍離。亦不疲厭。如是知已。熙怡微笑心自誓。菩薩爾時。為一切如來光明所觸。倍加欣慰。熙怡微笑心自誓。是為十。佛子。菩薩為調伏眾生故。如是示現。佛子。菩薩摩訶薩。以十事故。示行七步。何等為十。所謂現菩薩力故。示行七步。現施七財故。示行七步。滿地神愿故。示行七步。現超三界相故。示行七步。現菩薩最勝行。超過象王牛王。師子王行故。示行七步。現金剛地相故。示行七步。現欲與眾生勇猛力故。示行七步。現修行七覺寶故。示行七步。現所得法。不由他教故。示行七步。現于世間。最勝無比故。示行七步。是為十。佛子。菩薩為調伏眾生故。如是示現。佛子。菩薩摩訶薩。以十事故。現處童子地。何等為十。所謂為現通達一切世間文字算計圖書印璽種種業故。處童子地。為現通達一切世間象馬車乘弧矢劍戟種種業故。處童子地。為現通達一切世間文筆談論博弈嬉戲種種事故。處童子地。為現遠離身語意業諸過失故。處童子地。為現入定住涅槃門周遍十方無量世界故。處童子地。為現其力超過一切天龍夜叉乾闥婆阿修羅迦樓羅緊那羅摩睺羅伽釋梵護世人非人等故。處童子地。為現菩薩色相威光超過一切釋梵護世故。處童子地。為令耽著欲樂眾生歡喜樂法故。處童子地。為尊重正法勤供養佛周遍十方一切世界故。處童子地。為現得佛加被蒙法光明故。處童子地。是為十。佛子。菩薩摩訶薩。現童子地已。以十事故。現處王宮。何等為十。所謂為令宿世同行眾生。善根成熟故。現處王宮。為顯示菩薩善根力故。現處王宮。為諸人天耽著樂具。示現菩薩大威德樂具故。現處王宮。順五濁世眾生心故。現處王宮。為現菩薩大威德力。能于深宮入三昧故。現處王宮。為令宿世同愿眾生滿其意故。現處王宮。欲令父母親戚眷屬滿所愿故。現處王宮。欲以妓樂出妙法音供養一切諸如來故。現處王宮。欲于宮內住微妙三昧始從成佛乃至涅槃皆示現故。現處王宮。為隨順守護諸佛法故。現處王宮。是為十。最后身菩薩。如是示現處王宮已。然后出家。佛子。菩薩摩訶薩。以十事故。示現出家。何等為十。所謂為厭居家故。示現出家。為著家眾生令舍離故。示現出家。為隨順信樂圣人道故。示現出家。為宣揚贊嘆出家功德故。示現出家。為顯永離二邊見故。示現出家。為令眾生。離欲樂我樂故。示現出家。為先現出三界相故。示現出家。為現自在不屬他故。示現出家。為顯當得如來十力無畏法故。示現出家。最后菩薩。法應爾故。示現出家。是為十。菩薩以此調伏眾生。佛子。菩薩摩訶薩。為十種事故。示行苦行。何等為十。所謂為成就劣解眾生故。示行苦行。為拔邪見眾生故。示行苦行。為不信業報眾生。令見業報故。示行苦行。為隨順雜染世界法應爾故。示行苦行。示能忍劬勞。勤修道故。示行苦行。為令眾生。樂求法故。示行苦行。為著欲樂我樂眾生故。示行苦行。為顯菩薩起行殊勝。乃至最后生。猶不舍勤精進故。示行苦行。為諸天世人。諸根未熟。待時成熟故。示行苦行。是為十。菩薩以此方便。調伏一切眾生。佛子。菩薩摩訶薩。往詣道場。有十種事。何等為十。所謂詣道場時。照耀一切世界。詣道場時。震動一切世界。詣道場時。于一切世界。普現其身。詣道場時。覺悟一切菩薩。及一切宿世。同行眾生。詣道場時。示現道場一切莊嚴。詣道場時。隨諸眾生心之所欲。而為現身。種種威儀。及菩提樹一切莊嚴。詣道場時。現見十方一切如來。詣道場時。舉足下足。常入三昧。念念成佛。無有超隔。詣道場時。一切天龍夜叉乾闥婆阿修羅迦樓羅緊那羅摩睺羅伽釋梵護世一切諸王各不相知。而興種種。上妙供養。詣道場時以無礙智。普觀一切諸佛如來。于一切世界修菩薩行。而成正覺。是為十。菩薩以此。教化眾生。佛子。菩薩摩訶薩。坐道場。有十種事。何等為十。所謂坐道場時。種種震動一切世界。坐道場時。平等照耀一切世界。坐道場時。除滅一切諸惡趣苦。坐道場時。令一切世界金剛所成。坐道場時。普觀一切諸佛如來。師子之座。坐道場時。心如虛空。無所分別。坐道場時。隨其所應。現身威儀。坐道場時。隨順安住金剛三昧。坐道場時。受一切如來神力所持。清凈妙處。坐道場時。自善根力。悉能加被一切眾生。是為十。佛子。菩薩摩訶薩。坐道場時。有十種奇特未曾有事。何等為十。佛子。菩薩摩訶薩。坐道場時。十方世界。一切如來。皆現其前。咸舉右手。而稱贊言。善哉善哉。無上導師。是為第一未曾有事。菩薩摩訶薩。坐道場時。一切如來。皆悉護念。與其威力。是為第二未曾有事。菩薩摩訶薩。坐道場時。宿世同行。諸菩薩眾。悉來圍繞。以種種莊嚴具。恭敬供養。是為第三未曾有事。菩薩摩訶薩。坐道場時。一切世界。草木叢林。諸無情物。皆曲身低影。歸向道場。是為第四未曾有事。菩薩摩訶薩。坐道場時。入三昧。名觀察法界。此三昧力。能令菩薩一切諸行。悉得圓滿。是為第五未曾有事。菩薩摩訶薩。坐道場時。得陀羅尼。名最上離垢妙光海藏。能受一切諸佛如來大云法雨。是為第六未曾有事。菩薩摩訶薩。坐道場時。以威德力。興上妙供具。遍一切世界。供養諸佛。是為第七未曾有事。菩薩摩訶薩。坐道場時。住最勝智。悉現了知一切眾生。諸根意行。是為第八未曾有事。菩薩摩訶薩。坐道場時。入三昧。名善覺。此三昧力。能令其身。充滿三世盡虛空界一切世界。是為第九未曾有事。菩薩摩訶薩。坐道場時。得離垢光明無礙大智。令其身業。普入三世。是為第十未曾有事。佛子。是為菩薩摩訶薩。坐道場時。十種奇特未曾有事。佛子。菩薩摩訶薩。坐道場時。觀十種義故。示現降魔。何等為十。所謂為濁世眾生。樂于斗戰。欲顯菩薩威德力故。示現降魔。為諸天世人。有懷疑者。斷彼疑故。示現降魔。為教化調伏諸魔軍故。示現降魔。為欲令諸天世人。樂軍陣者。咸來聚觀。心調伏故。示現降魔。為顯示菩薩所有威力。世無能敵故。示現降魔。為欲發起一切眾生勇猛力故。示現降魔。為哀愍末世諸眾生故。示現降魔。為欲顯示乃至道場。猶有魔軍。而來觸惱。此后乃得超魔境界故。示現降魔。為顯煩惱業用羸劣。大慈善根勢力強盛故。示現降魔。為欲隨順濁惡世界所行法故。示現降魔。是為十。佛子。菩薩摩訶薩。有十種成如來力。何等為十。所謂超過一切眾魔煩惱業故。成如來力。具足一切菩薩行。游戲一切菩薩三昧門故。成如來力。具足一切菩薩廣大禪定故。成如來力。圓滿一切白凈助道法故。成如來力。得一切法智慧光明。善思惟分別故。成如來力。其身周遍一切世界故。成如來力。所出言音。悉與一切眾生心等故。成如來力。能以神力加持一切故。成如來力。與三世諸佛身語意業。等無有異。于一念中。了三世法故。成如來力。得善覺智三昧。具如來十力。所謂是處非處智力。乃至漏盡智力故。成如來力。是為十。若諸菩薩。具此十力。則名如來應正等覺。佛子。如來應正等覺。轉大法輪。有十種事。何等為十。一者具足清凈四無畏智。二者出生四辯隨順音聲。三者善能開闡四真諦相。四者隨順諸佛無礙解脫。五者能令眾生心皆凈信。六者所有言說皆不唐捐。能拔眾生諸苦毒箭。七者大悲愿力之所加持。八者隨出音聲普遍。十方一切世界。九者于阿僧祇劫。說法不斷。十者隨所說法。皆能生起根力覺道禪定解脫三昧等法。佛子。諸佛如來。轉于法輪。有如是等無量種事。佛子。如來應正等覺。轉法輪時。以十事故。于眾生心中。種白凈法。無空過者。何等為十。所謂過去愿力故。大悲所持故。不舍眾生故。智慧自在隨其所樂為說法故。必應其時未曾失故。隨其所宜無妄說故。知三世智善了知故。其身最勝無與等故。言辭自在無能測故。智慧自在隨所發言悉開悟故。是為十。佛子。如來應正等覺。作佛事已。觀十種義故。示般涅槃。何等為十。所謂示一切行實無常故。示一切有為非安隱故。示大涅槃是安隱處無怖畏故。以諸人天。樂著色身。為現色身。是無常法。令其愿住凈法身故。示無常力不可轉故。示一切有為。不隨心住。不自在故。示一切三有。皆如幻化。不堅牢故。示涅槃性。究竟堅牢。不可壞故。示一切法。無生無起。而有聚集散壞相故。佛子。諸佛世尊。作佛事已。所愿滿已。轉法輪已。應化度者。皆化度已。有諸菩薩。應受尊號。成記別已。法應如是入于不變大般涅槃。佛子。是為如來應正等覺。觀十義故。示般涅槃

佛子。此法門名菩薩廣大清凈行。無量諸佛。所共宣說。能令智者。了無量義。皆生歡喜。令一切菩薩。大愿大行。皆得相續。佛子。若有眾生。得聞此法。聞已信解。解已修行。必得疾成阿耨多羅三藐三菩提。何以故。以如說修行故。佛子。若諸菩薩。不如說行。當知是人。于佛菩提。則為永離。是故菩薩。應如說行。佛子。此一切菩薩功德行處決定義華普入一切法。普生一切智。超諸世間。離二乘道。不與一切諸眾生共。悉能照了一切法門。增長眾生出世善根。離世間法門品。應尊重。應聽受。應誦持。應思惟。應愿樂。應修行。若能如是。當知是人。疾得阿耨多羅三藐三菩提。說此品時。佛神力故。及此法門。法如是故。十方無量無邊阿僧祇世界。皆大震動。大光普照。爾時十方諸佛。皆現普賢菩薩前。贊言。善哉善哉。佛子。乃能說此諸菩薩摩訶薩。功德行處決定義華普入一切佛法出世間法門品。佛子。汝已善學此法。善說此法。汝以威力。護持此法。我等諸佛。悉皆隨喜。如我等諸佛隨喜于汝。一切諸佛。悉亦如是。佛子。我等諸佛。悉共同心。護持此經。令現在未來諸菩薩眾。未曾聞者。皆當得聞。爾時普賢菩薩摩訶薩。承佛神力。觀察十方一切大眾。洎于法界。而說頌言


　于無量劫修苦行　　從無量佛正法生
　令無量眾住菩提　　彼無等行聽我說
　供無量佛而舍著　　廣度群生不作想
　求佛功德心無依　　彼勝妙行我今說
　離三界魔煩惱業　　具圣功德最勝行
　滅諸癡惑心寂然　　我今說彼所行道
　永離世間諸誑幻　　種種變化示眾生
　心生住滅現眾事　　說彼所能令眾喜
　見諸眾生生老死　　煩惱憂橫所纏迫
　欲令解脫教發心　　彼功德行應聽受
　施戒忍進禪智慧　　方便慈悲喜舍等
　百千萬劫常修行　　彼人功德仁應聽
　千萬億劫求菩提　　所有身命皆無吝
　愿益群生不為己　　彼慈愍行我今說
　無量億劫演其德　　如海一滴未為少
　功德無比不可諭　　以佛威神今略說
　其心無高下　　求道無厭倦
　普使諸眾生　　住善增凈法
　智慧普饒益　　如樹如河泉
　亦如于大地　　一切所依處
　菩薩如蓮華　　慈根安隱莖
　智慧為眾蕊　　戒品為香潔
　佛放法光明　　令彼得開敷
　不著有為水　　見者皆欣樂
　菩薩妙法樹　　生于直心地
　信種慈悲根　　智慧以為身
　方便為枝干　　五度為繁密
　定葉神通華　　一切智為果
　最上力為鳥　　垂陰覆三界
　菩薩師子王　　白凈法為身
　四諦為其足　　正念以為頸
　慈眼智慧首　　頂系解脫繒
　勝義空谷中　　吼法怖眾魔
　菩薩為商主　　普見諸群生
　在生死曠野　　煩惱險惡處
　魔賊之所攝　　癡盲失正道
　示其正直路　　令入無畏城
　菩薩見眾生　　三毒煩惱病
　種種諸苦惱　　長夜所煎迫
　為發大悲心　　廣說對治門
　八萬四千種　　滅除眾苦患
　菩薩為法王　　正道化眾生
　令遠惡修善　　專求佛功德
　一切諸佛所　　灌頂授尊記
　廣施眾圣財　　菩提分珍寶
　菩薩轉法輪　　如佛之所轉
　戒轂三昧輞　　智莊慧為劍
　既破煩惱賊　　亦殄眾魔怨
　一切諸外道　　見之無不散
　菩薩智慧海　　深廣無涯際
　正法味盈洽　　覺分寶充滿
　大心無邊岸　　一切智為潮
　眾生莫能測　　說之不可盡
　菩薩須彌山　　超出于世間
　神通三昧峰　　大心安不動
　若有親近者　　同其智慧色
　迥絕眾境界　　一切無不睹
　菩薩如金剛　　志求一切智
　信心及苦行　　堅固不可動
　其心無所畏　　饒益諸群生
　眾魔與煩惱　　一切悉摧滅
　菩薩大慈悲　　譬如重密云
　三明發電光　　神足震雷音
　普以四辯才　　雨八功德水
　潤洽于一切　　令除煩惱熱
　菩薩正法城　　般若以為墻
　慚愧為深塹　　智慧為卻敵
　廣開解脫門　　正念恒防守
　四諦坦王道　　六通集兵仗
　復建大法幢　　周回遍其下
　三有諸魔眾　　一切無能入
　菩薩迦樓羅　　如意為堅足
　方便勇猛翅　　慈悲明凈眼
　住一切智樹　　觀三有大海
　搏撮天人龍　　安置涅槃岸
　菩薩正法日　　出現于世間
　戒品圓滿輪　　神足速疾行
　照以智慧光　　長諸根力藥
　滅除煩惱闇　　消竭愛欲海
　菩薩智光月　　法界以為輪
　游于畢竟空　　世間無不見
　三界識心內　　隨時有增減
　二乘星宿中　　一切無儔匹
　菩薩大法王　　功德莊嚴身
　相好皆具足　　人天悉瞻仰
　方便清凈目　　智慧金剛杵
　于法得自在　　以道化群生
　菩薩大梵王　　自在超三有
　業惑悉皆斷　　慈舍靡不具
　處處示現身　　開悟以法音
　于彼三界中　　拔諸邪見根
　菩薩自在天　　超過生死地
　境界常清凈　　智慧無退轉
　絕彼下乘道　　受諸灌頂法
　功德智慧具　　名稱靡不聞
　菩薩智慧心　　清凈如虛空
　無性無依處　　一切不可得
　有大自在力　　能成世間事
　自具清凈行　　令眾生亦然
　菩薩方便地　　饒益諸眾生
　菩薩慈悲水　　浣滌諸煩惱
　菩薩智慧火　　燒諸惑習薪
　菩薩無住風　　游行三有空
　菩薩如珍寶　　能濟貧窮厄
　菩薩如金剛　　能摧顛倒見
　菩薩如瓔珞　　莊嚴三有身
　菩薩如摩尼　　增長一切行
　菩薩德如華　　常發菩提分
　菩薩愿如鬘　　恒系眾生首
　菩薩凈戒香　　堅持無缺犯
　菩薩智涂香　　普熏于三界
　菩薩力如帳　　能遮煩惱塵
　菩薩智如幢　　能摧我慢敵
　妙行為繒彩　　莊嚴于智慧
　慚愧作衣服　　普覆諸群生
　菩薩無礙乘　　巾之出三界
　菩薩大力象　　其心善調伏
　菩薩神足馬　　騰步超諸有
　菩薩說法龍　　普雨眾生心
　菩薩優曇華　　世間難值遇
　菩薩大勇將　　眾魔悉降伏
　菩薩轉法輪　　如佛之所轉
　菩薩燈破闇　　眾生見正道
　菩薩功德河　　恒順正道流
　菩薩精進橋　　廣度諸群品
　大智與弘誓　　共作堅牢船
　引接諸眾生　　安置菩提岸
　菩薩游戲園　　真實樂眾生
　菩薩解脫華　　莊嚴智宮殿
　菩薩如妙藥　　滅除煩惱病
　菩薩如雪山　　出生智慧藥
　菩薩等于佛　　覺悟諸群生
　佛心豈有他　　正覺覺世間
　如佛之所來　　菩薩如是來
　亦如一切智　　以智入普門
　菩薩善開導　　一切諸群生
　菩薩自然覺　　一切智境界
　菩薩無量力　　世間莫能壞
　菩薩無畏智　　知眾生及法
　一切諸世間　　色相各差別
　音聲及名字　　悉能分別知
　雖離于名色　　而現種種相
　一切諸眾生　　莫能測其道
　如是等功德　　菩薩悉成就
　了性皆無性　　有無無所著
　如是一切智　　無盡無所依
　我今當演說　　令眾生歡喜
　雖知諸法相　　如幻悉空寂
　而以悲愿心　　及佛威神力
　現神通變化　　種種無量事
　如是諸功德　　汝等應聽受
　一身能示現　　無量差別身
　無心無境界　　普應一切眾
　一音中具演　　一切諸言音
　眾生語言法　　隨類皆能作
　永離煩惱身　　而現自在身
　知法不可說　　而作種種說
　其心常寂滅　　清凈如虛空
　而普莊嚴剎　　示現一切眾
　于身無所著　　而能示現身
　一切世間中　　隨應而受生
　雖生一切處　　亦不住受生
　知身如虛空　　種種隨心現
　菩薩身無邊　　普現一切處
　常恭敬供養　　最勝兩足尊
　香華眾妓樂　　幢幡及寶蓋
　恒以深凈心　　供養于諸佛
　不離一佛會　　普在諸佛所
　于彼大眾中　　問難聽受法
　聞法入三昧　　一一無量門
　起定亦復然　　示現無窮盡
　智慧巧方便　　了世皆如幻
　而能現世間　　無邊諸幻法
　示現種種色　　亦現心及語
　入諸想網中　　而恒無所著
　或現初發心　　利益于世間
　或現久修行　　廣大無邊際
　施戒忍精進　　禪定及智慧
　四梵四攝等　　一切最勝法
　或現行成滿　　得忍無分別
　或現一生系　　諸佛與灌頂
　或現聲聞相　　或復現緣覺
　處處般涅槃　　不舍菩提行
　或現為帝釋　　或現為梵王
　或天女圍繞　　或時獨宴默
　或現為比丘　　寂靜調其心
　或現自在王　　統理世間法
　或現巧術女　　或現修苦行
　或現受五欲　　或現入諸禪
　或現初始生　　或少或老死
　若有思議者　　心疑發狂亂
　或現在天宮　　或現始降神
　或入或住胎　　或佛轉法輪
　或生或涅槃　　或現入學堂
　或在采女中　　或離俗修禪
　或坐菩提樹　　自然成正覺
　或現轉法輪　　或現始求道
　或現為佛身　　宴坐無量剎
　或修不退道　　積集菩提具
　深入無數劫　　皆悉到彼岸
　無量劫一念　　一念無量劫
　一切劫非劫　　為世示現劫
　無來無積集　　成就諸劫事
　于一微塵中　　普見一切佛
　十方一切處　　無處而不有
　國土眾生法　　次第悉皆見
　經無量劫數　　究竟不可盡
　菩薩知眾生　　廣大無有邊
　彼一眾生身　　無量因緣起
　如知一無量　　一切悉亦然
　隨其所通達　　教諸未學者
　悉知眾生根　　上中下不同
　亦知根轉移　　應化不應化
　一根一切根　　展轉因緣力
　微細各差別　　次第無錯亂
　又知其欲解　　一切煩惱習
　亦知去來今　　所有諸心行
　了達一切行　　無來亦無去
　既知其行已　　為說無上法
　雜染清凈行　　種種悉了知
　一念得菩提　　成就一切智
　住佛不思議　　究竟智慧心
　一念悉能知　　一切眾生行
　菩薩神通智　　功力已自在
　能于一念中　　往詣無邊剎
　如是速疾往　　盡于無數劫
　無處而不周　　莫動毫端分
　譬如工幻師　　示現種種色
　于彼幻中求　　無色無非色
　菩薩亦如是　　以方便智幻
　種種皆示現　　充滿于世間
　譬如凈日月　　皎鏡在虛空
　影現于眾水　　不為水所雜
　菩薩凈法輪　　當知亦如是
　現世間心水　　不為世所雜
　如人睡夢中　　造作種種事
　雖經億千歲　　一夜未終盡
　菩薩住法性　　示現一切事
　無量劫可極　　一念智無盡
　譬如山谷中　　及以宮殿間
　種種皆響應　　而實無分別
　菩薩住法性　　能以自在智
　廣出隨類音　　亦復無分別
　如有見陽焰　　想之以為水
　馳逐不得飲　　展轉更增渴
　眾生煩惱心　　應知亦如是
　菩薩起慈愍　　救之令出離
　觀色如聚沫　　受如水上泡
　想如熱時焰　　諸行如芭蕉
　心識猶如幻　　示現種種事
　如是知諸蘊　　智者無所著
　諸處悉空寂　　如機關動轉
　諸界性永離　　妄現于世間
　菩薩住真實　　寂滅第一義
　種種廣宣暢　　而心無所依
　無來亦無去　　亦復無有住
　煩惱業苦因　　三種恒流轉
　緣起非有無　　非實亦非虛
　如是入中道　　說之無所著
　能于一念中　　普現三世心
　欲色無色界　　一切種種事
　隨順三律儀　　演說三解脫
　建立三乘道　　成就一切智
　了達處非處　　諸業及諸根
　界解與禪定　　一切至處道
　宿命念天眼　　滅除一切惑
　知佛十種力　　而未能成就
　了達諸法空　　而常求妙法
　不與煩惱合　　而亦不盡漏
　廣知出離道　　而以度眾生
　于此得無畏　　不舍修諸行
　無謬無違道　　亦不失正念
　精進欲三昧　　觀慧無損減
　三聚皆清凈　　三世悉明達
　大慈愍眾生　　一切無障礙
　由入此法門　　得成如是行
　我說其少分　　功德莊嚴義
　窮于無數劫　　說彼行無盡
　我今說少分　　如大地一塵
　依于佛智住　　起于奇特想
　修行最勝行　　具足大慈悲
　精勤自安隱　　教化諸含識
　安住凈戒中　　具諸授記行
　能入佛功德　　眾生行及剎
　劫世悉亦知　　無有疲厭想
　差別智總持　　通達真實義
　思惟說無比　　寂靜等正覺
　發于普賢心　　及修其行愿
　慈悲因緣力　　趣道意清凈
　修行波羅蜜　　究竟隨覺智
　證知力自在　　成無上菩提
　成就平等智　　演說最勝法
　能持具妙辯　　逮得法王處
　遠離于諸著　　演說心平等
　出生于智慧　　變化得菩提
　住持一切劫　　智者大欣慰
　深入及依止　　無畏無疑惑
　了達不思議　　巧密善分別
　善入諸三昧　　普見智境界
　究竟諸解脫　　游戲諸通明
　纏縛悉永離　　園林恣游處
　白法為宮殿　　諸行可欣樂
　現無量莊嚴　　于世心無動
　深心善觀察　　妙辯能開演
　清凈菩提印　　智光照一切
　所住無等比　　其心不下劣
　立志如大山　　種德若深海
　如寶安住法　　被甲誓愿心
　發起于大事　　究竟無能壞
　得授菩提記　　安住廣大心
　秘藏無窮盡　　覺悟一切法
　世智皆自在　　妙用無障礙
　眾生一切剎　　及以種種法
　身愿與境界　　智慧神通等
　示現于世間　　無量百千億
　游戲及境界　　自在無能制
　力無畏不共　　一切業莊嚴
　諸身及身業　　語及凈修語
　以得守護故　　成辨十種事
　菩薩心初發　　及以心周遍
　諸根無散動　　獲得最勝根
　深心增勝心　　遠離于諂誑
　種種決定解　　普入于世間
　舍彼煩惱習　　取茲最勝道
　巧修使圓滿　　逮成一切智
　離退入正位　　決定證寂滅
　出生佛法道　　成就功德號
　道及無量道　　乃至莊嚴道
　次第善安住　　悉皆無所著
　手足及腹藏　　金剛以為心
　被以慈哀甲　　具足眾器仗
　智首明達眼　　菩提行為耳
　清凈戒為鼻　　滅闇無障礙
　辯才以為舌　　無處不至身
　最勝智為心　　行住修諸業
　道場師子坐　　梵臥空為住
　所行及觀察　　普照如來境
　遍觀眾生行　　奮迅及哮吼
　離貪行凈施　　舍慢持凈戒
　不嗔常忍辱　　不懈恒精進
　禪定得自在　　智慧無所行
　慈濟悲無倦　　喜法舍煩惱
　于諸境界中　　知義亦知法
　福德悉成滿　　智慧如利劍
　普照樂多聞　　明了趣向法
　知魔及魔道　　誓愿咸舍離
　見佛與佛業　　發心皆攝取
　離慢修智慧　　不為魔力持
　為佛所攝持　　亦為法所持
　現住兜率天　　又現彼命終
　示現住母胎　　亦現微細趣
　現生及微笑　　亦現行七步
　示修眾技術　　亦示處深宮
　出家修苦行　　往詣于道場
　端坐放光明　　覺悟諸群生
　降魔成正覺　　轉無上法輪
　所現悉已終　　入于大涅槃
　彼諸菩薩行　　無量劫修習
　廣大無有邊　　我今說少分
　雖令無量眾　　安住佛功德
　眾生及法中　　畢竟無所取
　具足如是行　　游戲諸神通
　毛端置眾剎　　經于億千劫
　掌持無量剎　　遍往身無倦
　還來置本處　　眾生不知覺
　菩薩以一切　　種種莊嚴剎
　置于一毛孔　　真實悉令見
　復以一毛孔　　普納一切海
　大海無增減　　眾生不嬈害
　無量鐵圍山　　手執碎為塵
　一塵下一剎　　盡此諸塵數
　以此諸塵剎　　復更末為塵
　如是塵可知　　菩薩智難量
　于一毛孔中　　放無量光明
　日月星宿光　　摩尼珠火光
　及以諸天光　　一切皆映蔽
　滅諸惡道苦　　為說無上法
　一切諸世間　　種種差別音
　菩薩以一音　　一切皆能演
　決定分別說　　一切諸佛法
　普使諸群生　　聞之大歡喜
　過去一切劫　　安置未來今
　未來現在劫　　迥置過去世
　示現無量剎　　燒然及成住
　一切諸世間　　悉在一毛孔
　未來及現在　　一切十方佛
　靡不于身中　　分明而顯現
　深知變化法　　善應眾生心
　示現種種身　　而皆無所著
　或現于六趣　　一切眾生身
　梵釋護世身　　諸天人眾身
　聲聞緣覺身　　諸佛如來身
　或現菩薩身　　修行一切智
　善入軟中上　　眾生諸想網
　示現成菩提　　及以諸佛剎
　了知諸想網　　于想得自在
　示修菩薩行　　一切方便事
　示現如是等　　廣大諸神變
　如是諸境界　　舉世莫能知
　雖現無所現　　究竟轉增上
　隨順眾生心　　令行真實道
　身語及與心　　平等如虛空
　凈戒為涂香　　眾行為衣服
　法繒嚴凈髻　　一切智摩尼
　功德靡不周　　灌頂升王位
　波羅蜜為輪　　諸通以為象
　神足以為馬　　智慧為明珠
　妙行為采女　　四攝主藏臣
　方便為主兵　　菩薩轉輪王
　三昧為城廓　　空寂為宮殿
　慈甲智慧劍　　念弓明利箭
　高張神力蓋　　迥建智慧幢
　忍力不動搖　　直破魔王軍
　總持為平地　　眾行為河水
　凈智為涌泉　　妙慧作樹林
　空為澄凈池　　覺分菡萏華
　神力自莊嚴　　三昧常娛樂
　思惟為采女　　甘露為美食
　解脫味為漿　　游戲于三乘
　此諸菩薩行　　微妙轉增上
　無量劫修行　　其心不厭足
　供養一切佛　　嚴凈一切剎
　普令一切眾　　安住一切智
　一切剎微塵　　悉可知其數
　一切虛空界　　一沙可度量
　一切眾生心　　念念可數知
　佛子諸功德　　說之不可盡
　欲具此功德　　及諸上妙法
　欲使諸眾生　　離苦常安樂
　欲令身語意　　悉與諸佛等
　應發金剛心　　學此功德行　

大方廣佛華嚴經卷第五十九大方廣佛華嚴經卷第六十

　　　　于闐國三藏實叉難陀奉　制譯


　　入法界品第三十九之一

爾時世尊。在室羅筏國逝多林給孤獨園大莊嚴重閣。與菩薩摩訶薩。五百人俱。普賢菩薩。文殊師利菩薩。而為上首。其名曰光焰幢菩薩。須彌幢菩薩。寶幢菩薩。無礙幢菩薩。華幢菩薩。離垢幢菩薩。日幢菩薩。妙幢菩薩。離塵幢菩薩。普光幢菩薩。地威力菩薩。寶威力菩薩。大威力菩薩。金剛智威力菩薩。離塵垢威力菩薩。正法日威力菩薩。功德山威力菩薩。智光影威力菩薩。普吉祥威力菩薩。地藏菩薩。虛空藏菩薩。蓮華藏菩薩。寶藏菩薩。日藏菩薩。凈德藏菩薩。法印藏菩薩。光明藏菩薩。臍藏菩薩。蓮華德藏菩薩。善眼菩薩。凈眼菩薩。離垢眼菩薩。無礙眼菩薩。普見眼菩薩。善觀眼菩薩。青蓮華眼菩薩。金剛眼菩薩。寶眼菩薩。虛空眼菩薩。喜眼菩薩。普眼菩薩。天冠菩薩。普照法界智慧冠菩薩。道場冠菩薩。普照十方冠菩薩。一切佛藏冠菩薩。超出一切世間冠菩薩。普照冠菩薩。不可壞冠菩薩。持一切如來師子座冠菩薩。普照法界虛空冠菩薩。梵王髻菩薩。龍王髻菩薩。一切化佛光明髻菩薩。一切道場髻菩薩。一切愿海音寶王髻菩薩。一切佛光明摩尼髻菩薩。示現一切虛空平等相摩尼王莊嚴髻菩薩。示現一切如來神變摩尼王幢網垂覆髻菩薩。出一切佛轉法輪音髻菩薩。說三世一切名字音髻菩薩。大光菩薩。離垢光菩薩。寶光菩薩。離塵光菩薩。焰光菩薩。法光菩薩。寂靜光菩薩。日光菩薩。自在光菩薩。天光菩薩。福德幢菩薩。智慧幢菩薩。法幢菩薩。神通幢菩薩。光幢菩薩。華幢菩薩。摩尼幢菩薩。菩提幢菩薩。梵幢菩薩。普光幢菩薩。梵音菩薩。海音菩薩。大地音菩薩。世主音菩薩。山相擊音菩薩。遍一切法界音菩薩。震一切法海雷音菩薩。降魔音菩薩。大慈方便云雷音菩薩。息一切世間苦安慰音菩薩。法上菩薩。勝上菩薩。智上菩薩。福德須彌上菩薩。功德珊瑚上菩薩。名稱上菩薩。普光上菩薩。大慈上菩薩。智海上菩薩。佛種上菩薩。光勝菩薩。德勝菩薩。上勝菩薩。普明勝菩薩。法勝菩薩。月勝菩薩。虛空勝菩薩。寶勝菩薩。幢勝菩薩。智勝菩薩。娑羅自在王菩薩。法自在王菩薩。象自在王菩薩。梵自在王菩薩。山自在王菩薩。眾自在王菩薩。速疾自在王菩薩。寂靜自在王菩薩。不動自在王菩薩。勢力自在王菩薩。最勝自在王菩薩。寂靜音菩薩。無礙音菩薩。地震音菩薩。海震音菩薩。云音菩薩。法光音菩薩。虛空音菩薩。說一切眾生善根音菩薩。示一切大愿音菩薩。道場音菩薩。須彌光覺菩薩。虛空覺菩薩。離染覺菩薩。無礙覺菩薩。善覺菩薩。普照三世覺菩薩。廣大覺菩薩。普明覺菩薩。法界光明覺菩薩。如是等菩薩摩訶薩五百人俱。此諸菩薩。皆悉成就普賢行愿。境界無礙。普遍一切諸佛剎故。現身無量。親近一切諸如來故。凈眼無障。見一切佛神變事故。至處無限。一切如來成正覺所。恒普詣故。光明無際。以智慧光。普照一切實法海故。說法無盡。清凈辯才。無邊際劫。無窮盡故。等虛空界。智慧所行。悉清凈故。無所依止。隨眾生心。現色身故。除滅癡翳。了眾生界。無眾生故。等虛空智。以大光網。照法界故。及與五百聲聞眾俱。悉覺真諦。皆證實際。深入法性。永出有海。依佛功德。離結使縛。住無礙處。其心寂靜。猶如虛空。于諸佛所。永斷疑惑。于佛智海。深信趣入。及與無量諸世主俱。悉曾供養無量諸佛。常能利益一切眾生。為不請友。恒勤守護。誓愿不舍。入于世間殊勝智門。從佛教生。護佛正法。起于大愿。不斷佛種。生如來家。求一切智

時諸菩薩大德聲聞。世間諸王。并其眷屬。咸作是念。如來境界。如來智行。如來加持。如來力。如來無畏。如來三昧。如來所住。如來自在。如來身。如來智。一切世間。諸天及人。無能通達。無能趣入。無能信解。無能了知。無能忍受。無能觀察。無能揀擇。無能開示。無能宣明。無有能令眾生解了。唯除諸佛加被之力。佛神通力。佛威德力。佛本愿力。及其宿世善根之力。諸善知識。攝受之力。深凈信力。大明解力。趣向菩提。清凈心力。求一切智。廣大愿力。唯愿世尊。隨順我等及諸眾生。種種欲。種種解。種種智。種種語。種種自在。種種住地。種種根清凈。種種意方便。種種心境界。種種依止如來功德。種種聽受諸所說法。顯示如來往昔趣求一切智心。往昔所起菩薩大愿往昔所凈諸波羅蜜。往昔所入菩薩諸地。往昔圓滿諸菩薩行。往昔成就方便。往昔修行諸道。往昔所得出離法。往昔所作神通事。往昔所有。本事因緣。及成等正覺。轉妙法輪。凈佛國土。調伏眾生。開一切智法城。示一切眾生道。入一切眾生所住。受一切眾生所施。為一切眾生。說布施功德。為一切眾生。現諸佛影像。如是等法。愿皆為說

爾時世尊。知諸菩薩心之所念。大悲為身。大悲為門。大悲為首。以大悲法。而為方便。充遍虛空。入師子頻申三昧。入此三昧已。一切世間。普皆嚴凈。于時此大莊嚴樓閣。忽然廣博。無有邊際。金剛為地。寶王覆上。無量寶華。及諸摩尼。普散其中。處處盈滿。琉璃為柱。眾寶合成。大光摩尼之所莊嚴。閻浮檀金如意寶王。周置其上。以為嚴飾。危樓迥帶。閣道傍出。棟宇相承窗闥交映。階墀軒檻。種種備足。一切皆以妙寶莊嚴。其寶悉作人天形像。堅固妙好。世中第一。摩尼寶網。彌覆其上。于諸門側。悉建幢幡。咸放光明。普周法界道場之外。階蹬欄楯。其數無量不可稱說。靡不咸以摩尼所成。爾時復以佛神力故。其逝多林。忽然廣博。與不可說佛剎微塵數諸佛國土。其量正等。一切妙寶。間錯莊嚴。不可說寶。遍布其地。阿僧祇寶。以為垣墻。寶多羅樹。莊嚴道側。其間復有無量香河。香水盈滿。湍激洄澓。一切寶華。隨流右轉。自然演出佛法音聲。不思議寶。芬陀利華。菡萏芬敷。彌布水上。眾寶華樹。列植其岸。種種臺榭。不可思議。皆于岸上。次第行列。摩尼寶網之所彌覆。阿僧祇寶。放大光明。阿僧祇寶。莊嚴其地。燒眾妙香。香氣氛氳。復建無量種種寶幢。所謂寶香幢。寶衣幢。寶幡幢。寶繒幢。寶華幢。寶瓔珞幢。寶鬘幢。寶鈴幢。摩尼寶蓋幢。大摩尼寶幢。光明遍照摩尼寶幢。出一切如來名號音聲摩尼王幢。師子摩尼王幢。說一切如來本事海摩尼王幢。現一切法界影像摩尼王幢。周遍十方。行列莊嚴。時逝多林上虛空之中。有不思議天宮殿云。無數香樹云。不可說須彌山云。不可說妓樂云。出美妙音歌贊如來不可說寶蓮華云。不可說寶座云。敷以天衣菩薩坐上嘆佛功德不可說諸天王形像摩尼寶云。不可說白真珠云。不可說赤珠樓閣莊嚴具云。不可說雨金剛堅固珠云。皆住虛空。周匝遍滿。以為嚴飾。何以故。如來善根。不思議故。如來白法不思議故。如來威力不思議故。如來能以一身。自在變化。遍一切世界。不思議故。如來能以神力。令一切佛及佛國莊嚴。皆入其身。不思議故。如來能于一微塵內。普現一切法界影像。不思議故。如來能于一毛孔中。示現過去一切諸佛。不思議故。如來隨放一一光明。悉能遍照一切世界。不思議故。如來能于一毛孔中。出一切佛剎微塵數變化云。充滿一切諸佛國土。不思議故。如來能于一毛孔中。普現一切十方世界。成住壞劫。不思議故。如于此逝多林給孤獨園。見佛國土。清凈莊嚴。十方一切。盡法界虛空界。一切世界。亦如是見。所謂見如來身。住逝多林。菩薩眾會。皆悉遍滿。見普雨一切莊嚴云。見普雨一切寶光明照曜云。見普雨一切摩尼寶云。見普雨一切莊嚴蓋彌覆佛剎云。見普雨一切天身云。見普雨一切華樹云。見普雨一切衣樹云。見普雨一切寶鬘瓔珞相續不絕周遍一切大地云。見普雨一切莊嚴具云。見普雨一切如眾生形種種香云。見普雨一切微妙寶華網相續不斷云。見普雨一切諸天女持寶幢幡于虛空中周旋來去云。見普雨一切眾寶蓮華于華葉間自然而出種種樂音云。見普雨一切師子座寶網瓔珞而為莊嚴云

爾時東方。過不可說佛剎微塵數世界海外。有世界。名金燈云幢。佛號毗盧遮那勝德王。彼佛眾中。有菩薩。名毗盧遮那愿光明。與不可說佛剎微塵數菩薩俱。來向佛所。悉以神力。興種種云。所謂天華云。天香云。天末香云。天鬘云。天寶云。天莊嚴具云。天寶蓋云。天微妙衣云。天寶幢幡云。天一切妙寶。諸莊嚴云。充滿虛空。至佛所已。頂禮佛足。即于東方。化作寶莊嚴樓閣。及普照十方寶蓮華藏師子之座。如意寶網。羅覆其身。與其眷屬。結跏趺坐。南方過不可說佛剎微塵數世界海外。有世界。名金剛藏。佛號普光明無勝藏王。彼佛眾中。有菩薩。名不可壞精進王。與不可說佛剎微塵數菩薩俱。來向佛所。持一切寶香網。持一切寶瓔珞。持一切寶華帶。持一切寶鬘帶。持一切金剛瓔珞。持一切摩尼寶網。持一切寶衣帶。持一切寶瓔珞帶。持一切最勝光明摩尼帶。持一切師子。摩尼寶瓔珞。悉以神力。充遍一切諸世界海。到佛所已。頂禮佛足。即于南方。化作遍照世間摩尼寶莊嚴樓閣。及普照十方寶蓮華藏師子之座。以一切寶華網。羅覆其身。與其眷屬。結跏趺坐。西方過不可說佛剎微塵數世界海外。有世界。名摩尼寶燈須彌山幢。佛號法界智燈。彼佛眾中。有菩薩。名普勝無上威德王。與世界海微塵數菩薩俱。來向佛所。悉以神力。興不可說佛剎微塵數種種涂香燒香須彌山云。不可說佛剎微塵數種種色香水須彌山云。不可說佛剎微塵數一切大地微塵等光明摩尼寶王須彌山云。不可說佛剎微塵數種種光焰輪莊嚴幢須彌山云。不可說佛剎微塵數種種色金剛藏摩尼王莊嚴須彌山云。不可說佛剎微塵數普照一切世界閻浮檀摩尼寶幢須彌山云。不可說佛剎微塵數現一切法界摩尼寶須彌山云。不可說佛剎微塵數現一切諸佛相好摩尼寶王須彌山云。不可說佛剎微塵數現一切如來本事因緣說諸菩薩所行之行摩尼寶王須彌山云。不可說佛剎微塵數現一切佛坐菩提場摩尼寶王須彌山云。充滿法界至佛所已。頂禮佛足。即于西方。化作一切香王樓閣。真珠寶網。彌覆其上。及化作帝釋影幢寶蓮華藏師子之座。以妙色摩尼網。羅覆其身。心王寶冠。以嚴其首。與其眷屬。結跏趺坐。北方過不可說佛剎微塵數世界海外。有世界。名寶衣光明幢。佛號照虛空法界大光明。彼佛眾中。有菩薩。名無礙勝藏王。與世界海微塵數菩薩俱。來向佛所。悉以神力。興一切寶衣云。所謂黃色寶光明衣云。種種香所熏衣云。日幢摩尼王衣云。金色熾然摩尼衣云。一切寶光焰衣云。一切星辰像上妙摩尼衣云。白玉光摩尼衣云。光明遍照殊勝赫奕摩尼衣云。光明遍照威勢熾盛摩尼衣云。莊嚴海摩尼衣云。充遍虛空。至佛所已。頂禮佛足。即于北方。化作摩尼寶海莊嚴樓閣。及毗琉璃寶蓮華藏師子之座。以師子威德摩尼王網。羅覆其身。清凈寶王。為髻明珠。與其眷屬。結跏趺坐。東北方過不可說佛剎微塵數世界海外。有世界。名一切歡喜清凈光明網。佛號無礙眼。彼佛眾中。有菩薩。名化現法界愿月王。與世界海微塵數菩薩俱。來向佛所。悉以神力。興寶樓閣云。香樓閣云。燒香樓閣云。華樓閣云。栴檀樓閣云。金剛樓閣云。摩尼樓閣云。金樓閣云。衣樓閣云。蓮華樓閣云。彌覆十方一切世界。至佛所已。頂禮佛足。即于東北方。化作一切法界門大摩尼樓閣。及無等香王蓮華藏師子之座。摩尼華網。羅覆其身。著妙寶藏摩尼王冠。與其眷屬。結跏趺坐。東南方。過不可說佛剎微塵數世界海外。有世界。名香云莊嚴幢。佛號龍自在王。彼佛眾中。有菩薩。名法慧光焰王。與世界海微塵數菩薩俱。來向佛所。悉以神力。興金色圓滿光明云。無量寶色圓滿光明云。如來毫相圓滿光明云。種種寶色圓滿光明云。蓮華藏圓滿光明云。眾寶樹枝圓滿光明云。如來頂髻圓滿光明云。閻浮檀金色圓滿光明云。日色圓滿光明云。星月色圓滿光明云。悉遍虛空。到佛所已。頂禮佛足。即于東南方。化作毗盧遮那最上寶光明樓閣金剛摩尼蓮華藏師子之座。眾寶光焰摩尼王網。羅覆其身。與其眷屬。結跏趺坐。西南方。過不可說佛剎微塵數世界海外有世界。名日光摩尼藏。佛號普照諸法智月王。彼佛眾中。有菩薩。名摧破一切魔軍智幢王。與世界海微塵數菩薩俱。來向佛所。于一切毛孔中。出等虛空界華焰云。香焰云。寶焰云。金剛焰云。燒香焰云。電光焰云。毗盧遮那摩尼寶焰云。一切金光焰云。勝藏摩尼王光焰云。等三世如來海光焰云。一一皆從毛孔中出。遍虛空界。到佛所已。頂禮佛足。即于西南方。化作普現十方法界光明網大摩尼寶樓閣及香燈焰寶蓮華藏師子之座。以離垢藏摩尼網。羅覆其身。著出一切眾生發趣音摩尼王嚴飾冠。與其眷屬。結跏趺坐。西北方。過不可說佛剎微塵數世界海外。有世界。名毗盧遮那愿摩尼王藏。佛號普光明最勝須彌王。彼佛眾中。有菩薩。名愿智光明幢。與世界海微塵數菩薩俱。來向佛所。于念念中。一切相好。一切毛孔。一切身分。皆出三世一切如來形像云。一切菩薩形像云。一切如來眾會形像云。一切如來變化身形像云。一切如來本生身形像云。一切聲聞辟支佛形像云。一切如來菩提場形像云。一切如來神變形像云。一切世間主形像云。一切清凈國土形像云。充滿虛空。至佛所已。頂禮佛足。即于西北方。化作普照十方摩尼寶莊嚴樓閣及普照世間寶蓮華藏師子之座。以無能勝光明真珠網。羅覆其身。著普光明摩尼寶冠。與其眷屬。結跏趺坐。下方。過不可說佛剎微塵數世界海外。有世界。名一切如來圓滿光普照。佛號虛空無礙相智幢王。彼佛眾中。有菩薩。名破一切障勇猛智王。與世界海微塵數菩薩俱。來向佛所。于一切毛孔中。出說一切眾生語言海音聲云。出說一切三世菩薩修行方便海音聲云。出說一切菩薩所起愿方便海音聲云。出說一切菩薩成滿清凈波羅蜜方便海音聲云。出說一切菩薩圓滿行遍一切剎音聲云。出說一切菩薩成就自在用音聲云。出說一切如來往詣道場破魔軍眾成等正覺自在用音聲云。出說一切如來轉法輪契經門名號海音聲云。出說一切隨應教化調伏眾生法方便海音聲云。出說一切隨時隨善根隨愿力普令眾生證得智慧方便海音聲云。到佛所已。頂禮佛足。即于下方。化作現一切如來宮殿形像眾寶莊嚴樓閣及一切寶蓮華藏師子之座。著普現道場影摩尼寶冠。與其眷屬。結跏趺坐。上方。過不可說佛剎微塵數世界海外。有世界。名說佛種性無有盡。佛號普智輪光明音。彼佛眾中。有菩薩。名法界差別愿。與世界海。微塵數菩薩俱。發彼道場來。向此娑婆世界釋迦牟尼佛所。于一切相好。一切毛孔。一切身分。一切肢節。一切莊嚴具。一切衣服中。現毗盧遮那等。過去一切諸佛。未來一切諸佛。已得授記。未授記者。現在十方一切國土。一切諸佛。并其眾會。亦現過去行檀那波羅蜜。及其一切受布施者。諸本事海。亦現過去行尸羅波羅蜜。諸本事海。亦現過去行羼提波羅蜜。割截肢體。心無動亂。諸本事海。亦現過去行精進波羅蜜。勇猛不退。諸本事海。亦現過去求一切如來。禪波羅蜜海。而得成就。諸本事海。亦現過去求一切佛所轉法輪。所成就法。發勇猛心。一切皆舍。諸本事海。亦現過去樂見一切佛。樂行一切菩薩道。樂化一切眾生界。諸本事海。亦現過去所發一切菩薩大愿。清凈莊嚴。諸本事海。亦現過去菩薩所成。力波羅蜜。勇猛清凈。諸本事海。亦現過去一切菩薩。所修圓滿。智波羅蜜。諸本事海。如是一切本事海。悉皆遍滿廣大法界。至佛所已。頂禮佛足。即于上方。化作一切金剛藏莊嚴樓閣及帝青金剛王蓮華藏師子之座。以一切寶光明摩尼王網。羅覆其身。以演說三世如來名摩尼寶王。為髻明珠。與其眷屬。結跏趺坐。如是十方一切菩薩。并其眷屬。皆從普賢菩薩行愿中生。以凈智眼。見三世佛。普聞一切諸佛如來。所轉法輪。修多羅海。已得至于一切菩薩自在彼岸。于念念中。現大神變。親近一切諸佛如來。一身充滿一切世界一切如來眾會道場。于一塵中。普現一切世間境界。教化成熟一切眾生。未曾失時。一毛孔中。出一切如來說法音聲。知一切眾生悉皆如幻。知一切佛悉皆如影。知一切諸趣受生悉皆如夢。知一切業報如鏡中像。知一切諸有生起如熱時焰。知一切世界皆如變化。成就如來十力無畏。勇猛自在。能師子吼。深入無盡。辯才大海。得一切眾生言辭海諸法智。于虛空法界。所行無礙。知一切法。無有障礙。一切菩薩。神通境界。悉已清凈。勇猛精進。摧伏魔軍。恒以智慧。了達三世。知一切法猶如虛空。無有違諍。亦無取著。雖勤精進。而知一切智終無所來。雖觀境界。而知一切有悉不可得。以方便智。入一切法界。以平等智。入一切國土。以自在力。令一切世界。展轉相入于一切世界。處處受生。見一切世界種種形相。于微細境。現廣大剎。于廣大境。現微細剎。于一佛所一念之頃。得一切佛。威神所加。普見十方。無所迷惑。于剎那頃。悉能往詣。如是等一切菩薩。滿逝多林。皆是如來威神之力。于時上首諸大聲聞。舍利弗。大目揵連。摩訶迦葉。離婆多。須菩提。阿[少/兔]樓馱。難陀。劫賓那。迦旃延。富樓那等。諸大聲聞。在逝多林。皆悉不見如來神力。如來嚴好。如來境界。如來游戲。如來神變。如來尊勝。如來妙行。如來威德。如來住持。如來凈剎。亦復不見不可思議菩薩境界。菩薩大會。菩薩普入。菩薩普至。菩薩普詣。菩薩神變。菩薩游戲。菩薩眷屬。菩薩方所。菩薩莊嚴師子座。菩薩宮殿。菩薩住處。菩薩所入三昧自在。菩薩觀察。菩薩頻申。菩薩勇猛。菩薩供養。菩薩受記。菩薩成熟。菩薩勇健。菩薩法身清凈。菩薩智身圓滿。菩薩愿身示現。菩薩色身成就。菩薩諸相具足清凈。菩薩常光眾色莊嚴。菩薩放大光網。菩薩起變化云。菩薩身遍十方。菩薩諸行圓滿。如是等事。一切聲聞。諸大弟子。皆悉不見。何以故。以善根不同故。本不修習見佛自在善根故。本不贊說十方世界一切佛剎清凈功德故。本不稱嘆諸佛世尊種種神變故。本不于生死流轉之中。發阿耨多羅三藐三菩提心故。本不令他住菩提心故。本不能令如來種性不斷絕故。本不攝受諸眾生故。本不勸他修習菩薩波羅蜜故。本在生死流轉之時。不勸眾生求于最勝大智眼故。本不修習生一切智諸善根故。本不成就如來出世諸善根故。本不得嚴凈佛剎神通智故。本不得諸菩薩眼所知境故。本不求超出世間不共菩提諸善根故。本不發一切菩薩諸大愿故。本不從如來加被之所生故。本不知諸法如幻菩薩如夢故。本不得諸大菩薩廣大歡喜故。如是皆是普賢菩薩。智眼境界。不與一切二乘所共。以是因緣。諸大聲聞。不能見不能知。不能聞不能入。不能得不能念。不能觀察。不能籌量。不能思惟。不能分別。是故。雖在逝多林中。不見如來諸大神變。復次諸大聲聞。無如是善根故。無如是智眼故。無如是三昧故。無如是解脫故。無如是神通故。無如是威德故。無如是勢力故。無如是自在故。無如是住處故。無如是境界故。是故于此。不能知不能見。不能入不能證。不能住不能解。不能觀察。不能忍受。不能趣向。不能游履。又亦不能廣為他人開闡解說。稱揚示現。引導勸進。令其趣向。令其修習。令其安住。令其證入。何以故。諸大弟子。依聲聞乘。而出離故。成就聲聞道。滿足聲聞行。安住聲聞果。于無有諦。得決定智。常住實際。究竟寂靜。遠離大悲。舍于眾生。住于自事。于彼智慧。不能積集。不能修行。不能安住。不能愿求。不能成就。不能清凈。不能趣入。不能通達。不能知見。不能證得。是故。雖在逝多林中對于如來。不見如是廣大神變。佛子。如恒河岸。有百千億無量餓鬼。裸形饑渴。舉體焦然。烏鷲豺狼。競來搏撮。為渴所逼。欲求水飲。雖住河邊。而不見河。設有見者。見其枯竭。何以故。深厚業障之所覆故。彼大聲聞。亦復如是。雖復住在逝多林中。不見如來廣大神力。舍一切智。無明翳瞙。覆其眼故。不曾種植薩婆若地諸善根故。譬如有人。于大會中。昏睡安寢。忽然夢見須彌山頂帝釋所住善見大城。宮殿園林。種種嚴好。天子天女。百千萬億。普散天華。遍滿其地。種種衣樹。出妙衣服。種種華樹。開敷妙華。諸音樂樹。奏天音樂。天諸采女。歌詠美音。無量諸天。于中戲樂。其人自見著天衣服。普于其處。住止周旋。其大會中。一切諸人。雖同一處。不知不見。何以故。夢中所見。非彼大眾所能見故。一切菩薩。世間諸王。亦復如是。以久積集善根力故。發一切智廣大愿故。學習一切佛功德故。修行菩薩莊嚴道故。圓滿一切智智法故。滿足普賢諸行愿故。趣入一切菩薩智地故。游戲一切菩薩所住諸三昧故。已能觀察一切菩薩智慧境界無障礙故。是故悉見如來世尊不可思議自在神變。一切聲聞。諸大弟子。皆不能見。皆不能知。以無菩薩清凈眼故。譬如雪山具眾藥草。良醫詣彼。悉能分別。其諸捕獵放牧之人。恒住彼山。不見其藥。此亦如是。以諸菩薩入智境界。具自在力。能見如來廣大神變。諸大弟子。唯求自利。不欲利他。唯求自安。不欲安他。雖在林中。不知不見。譬如地中有諸寶藏。種種珍異。悉皆充滿。有一丈夫。聰慧明達。善能分別一切伏藏。其人復有大福德力。能隨所欲。自在而取。奉養父母。賑恤親屬。老病窮乏。靡不均贍。其無智慧。無福德人雖亦至于寶藏之處。不知不見。不得其益。此亦如是。諸大菩薩。有凈智眼。能入如來不可思議甚深境界。能見佛神力。能入諸法門。能游三昧海。能供養諸佛。能以正法開悟眾生。能以四攝攝受眾生。諸大聲聞。不能得見如來神力。亦不能見諸菩薩眾。譬如盲人至大寶洲。若行若住。若坐若臥。不能得見。一切眾寶。以不見故。不能采取。不得受用。此亦如是。諸大弟子。雖在林中親近世尊。不見如來自在神力。亦不得見菩薩大會。何以故。無有菩薩無礙凈眼。不能次第悟入法界。見于如來自在力故。譬如有人。得清凈眼。名離垢光明。一切暗色。不能為障。爾時彼人。于夜暗中。處在無量百千萬億人眾之內。或行或住。或坐或臥。彼諸人眾。形相威儀。此明眼人。莫不具見。其明眼者。威儀進退。彼諸人眾。悉不能睹。佛亦如是。成就智眼。清凈無礙。悉能明見一切世間。其所示現。神通變化。大菩薩眾。所共圍繞。諸大弟子。悉不能見。譬如比丘在大眾中。入遍處定。所謂地遍處定。水遍處定。火遍處定。風遍處定。青遍處定。黃遍處定。赤遍處定。白遍處定。天遍處定。種種眾生身遍處定。一切語言音聲遍處定。一切所緣遍處定。入此定者。見其所緣。其余大眾。悉不能見。唯除有住此三昧者。如來所現。不可思議。諸佛境界。亦復如是。菩薩具見。聲聞莫睹。譬如有人。以翳形藥。自涂其眼。在于眾會。去來坐立。無能見者。而能悉睹眾會中事。應知如來。亦復如是。超過于世。普見世間。非諸聲聞所能得見。唯除趣向一切智境。諸大菩薩。如人生已。則有二天。恒相隨逐。一曰同生。二曰同名。天常見人。人不見天。應知如來。亦復如是。在諸菩薩大集會中。現大神通。諸大聲聞。悉不能見。譬如比丘得心自在。入滅盡定。六根作業。皆悉不行。一切語言。不知不覺。定力持故。不般涅槃。一切聲聞。亦復如是。雖復住在逝多林中。具足六根。而不知不見。不解不入。如來自在。菩薩眾會。諸所作事。何以故。如來境界。甚深廣大。難見難知。難測難量。超諸世間。不可思議。無能壞者。非是一切二乘境界。是故如來。自在神力。菩薩眾會。及逝多林。普遍一切清凈世界。如是等事。諸大聲聞。悉不知見。非其器故。爾時毗盧遮那愿光明菩薩。承佛神力。觀察十方。而說頌言


　汝等應觀察　　佛道不思議
　于此逝多林　　示現神通力
　善逝威神力　　所現無央數
　一切諸世間　　迷惑不能了
　法王深妙法　　無量難思議
　所現諸神通　　舉世莫能測
　以了法無相　　是故名為佛
　而具相莊嚴　　稱揚不可盡
　今于此林內　　示現大神力
　甚深無有邊　　言辭莫能辯
　汝觀大威德　　無量菩薩眾
　十方諸國土　　而來見世尊
　所愿皆具足　　所行無障礙
　一切諸世間　　無能測量者
　一切諸緣覺　　及彼大聲聞
　皆悉不能知　　菩薩行境界
　菩薩大智慧　　諸地悉究竟
　高建勇猛幢　　難摧難可動
　諸大名稱士　　無量三昧力
　所現諸神變　　法界悉充滿　

爾時不可壞精進王菩薩。承佛神力。觀察十方。而說頌言


　汝觀諸佛子　　智慧功德藏
　究竟菩提行　　安隱諸世間
　其心本明達　　善入諸三昧
　智慧無邊際　　境界不可量
　今此逝多林　　種種皆嚴飾
　菩薩眾云集　　親近如來住
　汝觀無所著　　無量大眾海
　十方來詣此　　坐寶蓮華座
　無來亦無住　　無依無戲論
　離垢心無礙　　究竟于法界
　建立智慧幢　　堅固不動搖
　知無變化法　　而現變化事
　十方無量剎　　一切諸佛所
　同時悉往詣　　而亦不分身
　汝觀釋師子　　自在神通力
　能令菩薩眾　　一切俱來集
　一切諸佛法　　法界悉平等
　言說故不同　　此眾咸通達
　諸佛常安住　　法界平等際
　演說差別法　　言辭無有盡　

爾時普勝無上威德王菩薩。承佛神力。觀察十方。而說頌言


　汝觀無上士　　廣大智圓滿
　善達時非時　　為眾演說法
　摧伏眾外道　　一切諸異論
　普隨眾生心　　為現神通力
　正覺非有量　　亦復非無量
　若量若無量　　牟尼悉超越
　如日在虛空　　照臨一切處
　佛智亦如是　　了達三世法
　譬如十五夜　　月輪無減缺
　如來亦復然　　白法悉圓滿
　譬如空中日　　運行無暫已
　如來亦如是　　神變恒相續
　譬如十方剎　　于空無所礙
　世燈現變化　　于世亦復然
　譬如世間地　　群生之所依
　照世燈法輪　　為依亦如是
　譬如猛疾風　　所行無障礙
　佛法亦如是　　速遍于世間
　譬如大水輪　　世界所依住
　智慧輪亦爾　　三世佛所依　

爾時無礙勝藏王菩薩。承佛神力。觀察十方。而說頌言


　譬如大寶山　　饒益諸含識
　佛山亦如是　　普益于世間
　譬如大海水　　澄凈無垢濁
　見佛亦如是　　能除諸渴愛
　譬如須彌山　　出于大海中
　世間燈亦爾　　從于法海出
　如海具眾寶　　求者皆滿足
　無師智亦然　　見者悉開悟
　如來甚深智　　無量無有數
　是故神通力　　示現難思議
　譬如工幻師　　示現種種事
　佛智亦如是　　現諸自在力
　譬如如意寶　　能滿一切欲
　最勝亦復然　　滿諸清凈愿
　譬如明凈寶　　普照一切物
　佛智亦如是　　普照群生心
　譬如八面寶　　等鑒于諸方
　無礙燈亦然　　普照于法界
　譬如水清珠　　能清諸濁水
　見佛亦如是　　諸根悉清凈　

爾時化現法界愿月王菩薩。承佛神力。觀察十方。而說頌言


　譬如帝青寶　　能青一切色
　見佛者亦然　　悉發菩提行
　一一微塵內　　佛現神通力
　令無量無邊　　菩薩皆清凈
　甚深微妙力　　無邊不可知
　菩薩之境界　　世間莫能測
　如來所現身　　清凈相莊嚴
　普入于法界　　成就諸菩薩
　難思佛國土　　于中成正覺
　一切諸菩薩　　世主皆充滿
　釋迦無上尊　　于法悉自在
　示現神通力　　無邊不可量
　菩薩種種行　　無量無有盡
　如來自在力　　為之悉示現
　佛子善修學　　甚深諸法界
　成就無礙智　　明了一切法
　善逝威神力　　為眾轉法輪
　神變普充滿　　令世皆清凈
　如來智圓滿　　境界亦清凈
　譬如大龍王　　普濟諸群生　

爾時法慧光焰王菩薩。承佛神力。觀察十方。而說頌言


　三世諸如來　　聲聞大弟子
　悉不能知佛　　舉足下足事
　去來現在世　　一切諸緣覺
　亦不知如來　　舉足下足事
　況復諸凡夫　　結使所纏縛
　無明覆心識　　而能知導師
　正覺無礙智　　超過語言道
　其量不可測　　孰有能知見
　譬如明月光　　無能測邊際
　佛神通亦爾　　莫見其終盡
　一一諸方便　　念念所變化
　盡于無量劫　　思惟不能了
　思惟一切智　　不可思議法
　一一方便門　　邊際不可得
　若有于此法　　而興廣大愿
　彼于此境界　　知見不為難
　勇猛勤修習　　難思大法海
　其心無障礙　　入此方便門
　心意已調伏　　志愿亦寬廣
　當獲大菩提　　最勝之境界　

爾時破一切魔軍智幢王菩薩。承佛神力。觀察十方。而說頌言


　智身非是身　　無礙難思議
　設有思議者　　一切無能及
　從不思議業　　起此清凈身
　殊特妙莊嚴　　不著于三界
　光明照一切　　法界悉清凈
　開佛菩提門　　出生眾智慧
　譬如世間日　　普放慧光明
　遠離諸塵垢　　滅除一切障
　普凈三有處　　永絕生死流
　成就菩薩道　　出生無上覺
　示現無邊色　　此色無依處
　所現雖無量　　一切不思議
　菩提一念頃　　能覺一切法
　云何欲測量　　如來智邊際
　一念悉明達　　一切三世法
　故說佛智慧　　無盡無能壞
　智者應如是　　專思佛菩提
　此思難思議　　思之不可得
　菩提不可說　　超過語言路
　諸佛從此生　　是法難思議　

爾時愿智光明幢王菩薩。承佛神力。觀察十方。而說頌言


　若能善觀察　　菩提無盡海
　則得離癡念　　決定受持法
　若得決定心　　則能修妙行
　禪寂自思慮　　永斷諸疑惑
　其心不疲倦　　亦復無懈怠
　展轉增進修　　究竟諸佛法
　信智已成就　　念念令增長
　常樂常觀察　　無得無依法
　無量億千劫　　所修功德行
　一切悉回向　　諸佛所求道
　雖在于生死　　而心無染著
　安住諸佛法　　常樂如來行
　世間之所有　　蘊界等諸法
　一切皆舍離　　專求佛功德
　凡夫嬰妄惑　　于世常流轉
　菩薩心無礙　　救之令解脫
　菩薩行難稱　　舉世莫能思
　遍除一切苦　　普與群生樂
　已獲菩提智　　復愍諸群生
　光明照世間　　度脫一切眾　

爾時破一切障勇猛智王菩薩。承佛神力。觀察十方。而說頌言


　無量億千劫　　佛名難可聞
　況復得親近　　永斷諸疑惑
　如來世間燈　　通達一切法
　普生三世福　　令眾悉清凈
　如來妙色身　　一切所欽嘆
　億劫常瞻仰　　其心無厭足
　若有諸佛子　　觀佛妙色身
　必舍諸有著　　回向菩提道
　如來妙色身　　恒演廣大音
　辯才無障礙　　開佛菩提門
　曉悟諸眾生　　無量不思議
　令入智慧門　　授以菩提記
　如來出世間　　為世大福田
　普導諸含識　　令其集福行
　若有供養佛　　永除惡道畏
　消滅一切苦　　成就智慧身
　若見兩足尊　　能發廣大心
　是人恒值佛　　增長智慧力
　若見人中勝　　決意向菩提
　是人能自知　　必當成正覺　

爾時法界差別愿智神通王菩薩。承佛神力。觀察十方。而說頌言


　釋迦無上尊　　具一切功德
　見者心清凈　　回向大智慧
　如來大慈悲　　出現于世間
　普為諸群生　　轉無上法輪
　如來無數劫　　勤苦為眾生
　云何諸世間　　能報大師恩
　寧于無量劫　　受諸惡道苦
　終不舍如來　　而求于出離
　寧代諸眾生　　備受一切苦
　終不舍于佛　　而求得安樂
　寧在諸惡趣　　恒得聞佛名
　不愿生善道　　暫時不聞佛
　寧生諸地獄　　一一無數劫
　終不遠離佛　　而求出惡趣
　何故愿久住　　一切諸惡道
　以得見如來　　增長智慧故
　若得見于佛　　除滅一切苦
　能入諸如來　　大智之境界
　若得見于佛　　舍離一切障
　長養無盡福　　成就菩提道
　如來能永斷　　一切眾生疑
　隨其心所樂　　普皆令滿足　

大方廣佛華嚴經卷第六十大方廣佛華嚴經卷第六十一

　　　　于闐國三藏實叉難陀奉　制譯


　　入法界品第三十九之二

爾時普賢菩薩摩訶薩。普觀一切菩薩眾會。以等法界方便。等虛空界方便。等眾生界方便。等三世。等一切劫。等一切眾生業。等一切眾生欲。等一切眾生解。等一切眾生根。等一切眾生成熟時。等一切法光影方便。為諸菩薩以十種法句。開發顯示照明演說此師子頻申三昧。何等為十。所謂演說能示現等法界。一切佛剎微塵中。諸佛出興次第。諸剎成壞。次第法句。演說能示現等虛空界。一切佛剎中。盡未來劫。贊嘆如來功德音聲法句。演說能示現等虛空界。一切佛剎中。如來出世。無量無邊。成正覺門法句。演說能示現等虛空界。一切佛剎中。佛坐道場。菩薩眾會法句。演說于一切毛孔。念念出現等三世一切佛變化身。充滿法界法句。演說能令一身充滿十方一切剎海。平等顯現法句。演說能令一切諸境界中。普現三世諸佛神變法句。演說能令一切佛剎微塵中。普現三世一切佛剎微塵數佛。種種神變。經無量劫法句。演說能令一切毛孔。出生三世一切諸佛。大愿海音。盡未來劫。開發化導一切菩薩法句。演說能令佛師子座。量同法界。菩薩眾會。道場莊嚴。等無差別。盡未來劫。轉于種種微妙法輪法句。佛子。此十為首。有不可說佛剎微塵數法句。皆是如來。智慧境界。爾時普賢菩薩。欲重宣此義。承佛神力。觀察如來。觀察眾會。觀察諸佛難思境界。觀察諸佛無邊三昧。觀察不可思議諸世界海。觀察不可思議如幻法智。觀察不可思議三世諸佛悉皆平等。觀察一切無量無邊諸言辭法。而說頌言


　一一毛孔中　　微塵數剎海
　悉有如來坐　　皆具菩薩眾
　一一毛孔中　　無量諸剎海
　佛處菩提座　　如是遍法界
　一一毛孔中　　一切剎塵佛
　菩薩眾圍繞　　為說普賢行
　佛坐一國土　　充滿十方界
　無量菩薩云　　咸來集其所
　億剎微塵數　　菩薩功德海
　俱從會中起　　遍滿十方界
　悉住普賢行　　皆游法界海
　普現一切剎　　等入諸佛會
　安坐一切剎　　聽聞一切法
　一一國土中　　億劫修諸行
　菩薩所修行　　普明法海行
　入于大愿海　　住佛境界地
　了達普賢行　　出生諸佛法
　具佛功德海　　廣現神通事
　身云等塵數　　充遍一切剎
　普雨甘露法　　令眾住佛道　

爾時世尊。欲令諸菩薩。安住如來師子頻申廣大三昧故。從眉間白毫相。放大光明。其光名普照三世法界門。以不可說佛剎微塵數光明。而為眷屬。普照十方一切世界海諸佛國土。時逝多林菩薩大眾。悉見一切盡法界虛空界一切佛剎。一一微塵中。各有一切佛剎微塵數諸佛國土。種種名。種種色。種種清凈。種種住處。種種形相。如是一切諸國土中。皆有大菩薩。坐于道場師子座上。成等正覺。菩薩大眾。前后圍繞。諸世間主。而為供養。或見于不可說佛剎量。大眾會中。出妙音聲。充滿法界。轉正法輪。或見在天宮殿。龍宮殿夜叉宮殿。乾闥婆阿修羅迦樓羅緊那羅摩睺羅伽人非人等諸宮殿中。或在人間村邑聚落。王都大處。現種種姓。種種名。種種身。種種相。種種光明。住種種威儀。入種種三昧。現種種神變。或時自以種種言音。或令種種諸菩薩等。在于種種大眾會中。種種言辭。說種種法。如此會中。菩薩大眾。見于如是諸佛如來甚深三昧大神通力。如是盡法界虛空界。東西南北。四維上下。一切方海中。依于眾生心想而住。始從前際至今現在。一切國土身。一切眾生身。一切虛空道。其中一一毛端量處。一一各有微塵數剎。種種業起。次第而住。悉有道場菩薩眾會。皆亦如是。見佛神力。不壞三世。不壞世間。于一切眾生心中。現其影像。隨一切眾生心樂。出妙言音。普入一切眾會中。普現一切眾生前。色相有別。智慧無異。隨其所應。開示佛法。教化調伏一切眾生。未曾休息。其有見此佛神力者。皆是毗盧遮那如來。于往昔時。善根攝受。或昔曾以四攝所攝。或是見聞憶念親近之所成熟。或是往昔教其令發阿耨多羅三藐三菩提心。或是往昔于諸佛所。同種善根。或是過去以一切智。善巧方便。教化成熟。是故皆得入于如來不可思議甚深三昧。盡法界虛空界大神通力。或入法身。或入色身。或入往昔所成就行。或入圓滿諸波羅蜜。或入莊嚴清凈行輪。或入菩薩諸地。或入成正覺力。或入佛所住三昧無差別大神變。或入如來力無畏智。或入佛無礙辯才海。彼諸菩薩。以種種解。種種道。種種門。種種入。種種理趣。種種隨順。種種智慧。種種助道。種種方便。種種三昧。入如是等十不可說佛剎微塵數佛神變海方便門。云何種種三昧。所謂普莊嚴法界三昧。普照一切三世無礙境界三昧。法界無差別智光明三昧。入如來境界不動轉三昧。普照無邊虛空三昧。入如來力三昧。佛無畏勇猛奮迅莊嚴三昧。一切法界旋轉藏三昧。如月普現一切法界以無礙音大開演三昧。普清凈法光明三昧。無礙繒法王幢三昧。一一境界中悉見一切諸佛海三昧。于一切世間悉現身三昧。入如來無差別身境界三昧。隨一切世間轉大悲藏三昧。知一切法無有跡三昧。知一切法究竟寂滅三昧。雖無所得而能變化普現世間三昧。普入一切剎三昧。莊嚴一切佛剎成正覺三昧。觀一切世間主色相差別三昧。觀一切眾生境界無障礙三昧。能出生一切如來母三昧。能修行入一切佛海功德道三昧。一一境界中出現神變盡未來際三昧。入一切如來本事海三昧。盡未來際護持一切如來種性三昧。以決定解力令現在十方一切佛剎海皆清凈三昧。一念中普照一切佛所住三昧。入一切境界無礙際三昧。令一切世界為一佛剎三昧。出一切佛變化身三昧。以金剛王智知一切諸根海三昧。知一切如來同一身三昧。知一切法界所安立悉住心念際三昧。于一切法界廣大國土中示現涅槃三昧。令住最上處三昧。于一切佛剎現種種眾生差別身三昧。普入一切佛智慧三昧。知一切法性相三昧。一念普知三世法三昧。念念中普現法界身三昧。以師子勇猛智知一切如來出興次第三昧。于一切法界境界慧眼圓滿三昧。勇猛趣向十力三昧。放一切功德圓滿光明普照世間三昧。不動藏三昧。說一法普入一切法三昧。于一法以一切言音差別訓釋三昧。演說一切佛無二法三昧。知三世無礙際三昧。知一切劫無差別三昧。入十力微細方便三昧。于一切劫成就一切菩薩行不斷絕三昧。十方普現身三昧。于法界自在成正覺三昧。生一切安隱受三昧。出一切莊嚴具莊嚴虛空界三昧。念念中出等眾生數變化身云三昧。如來凈空月光明三昧。常見一切如來住虛空三昧。開示一切佛莊嚴三昧。照明一切法義燈三昧。照十力境界三昧。三世一切佛幢想三昧。一切佛一密藏三昧。念念中所作皆究竟三昧。無盡福德藏三昧。見無邊佛境界三昧。堅住一切法三昧。現一切如來變化悉令知見三昧。念念中佛日常出現三昧。一日中悉知三世所有法三昧。普音演說一切法性寂滅三昧。見一切佛自在力三昧。法界開敷蓮華三昧。觀諸法如虛空無住處三昧。十方海普入一方三昧。入一切法界無源底三昧。一切法海三昧。以寂靜身放一切光明三昧。一念中現一切神通大愿三昧。一切時一切處成正覺三昧。以一莊嚴入一切法界三昧。普現一切諸佛身三昧。知一切眾生廣大殊勝神通智三昧。一念中其身遍法界三昧。現一乘凈法界三昧。入普門法界示現大莊嚴三昧。住持一切佛法輪三昧。以一切法門莊嚴一法門三昧。以因陀羅網愿行攝一切眾生界三昧。分別一切世界門三昧。乘蓮華自在游步三昧。知一切眾生種種差別神通智三昧。令其身恒現一切眾生前三昧。知一切眾生差別音聲言辭海三昧。知一切眾生差別智神通三昧。大悲平等藏三昧。一切佛入如來際三昧。觀察一切如來解脫處師子頻申三昧。菩薩以如是等不可說佛剎微塵數三昧。入毗盧遮那如來念念充滿一切法界三昧神變海。其諸菩薩。皆悉具足大智神通。明利自在。住于諸地。以廣大智。普觀一切。從諸智慧種性而生。一切智智。常現在前。得離癡翳清凈智眼。為諸眾生。作調御師。住佛平等。于一切法。無有分別。了達境界。知諸世間。性皆寂滅。無有依處。普詣一切諸佛國土而無所著。悉能觀察一切諸法。而無所住。遍入一切妙法宮殿。而無所來。教化調伏一切世間。普為眾生。現安隱處。智慧解脫。為其所行。恒以智身。住離貪際。超諸有海。示真實際。智光圓滿。普見諸法。住于三昧。堅固不動。于諸眾生。恒起大悲。知諸法門悉皆如幻。一切眾生悉皆如夢。一切如來悉皆如影。一切言音悉皆如響。一切諸法悉皆如化。善能積集殊勝行愿。智慧圓滿。清凈善巧。心極寂靜。善入一切總持境界。具三昧力。勇猛無怯。獲明智眼。住法界際。到一切法無所得處。修習無涯智慧大海。到智波羅蜜究竟彼岸。為般若波羅蜜之所攝持。以神通波羅蜜。普入世間。依三昧波羅蜜。得心自在。以不顛倒智。知一切義。以巧分別智。開示法藏。以現了智。訓釋文辭。以大愿力。說法無盡。以無所畏大師子吼。常樂觀察無依處法。以凈法眼。普觀一切。以凈智月。照世成壞。以智慧光。照真實諦。福德智慧如金剛山。一切譬諭所不能及。善觀諸法。慧根增長。勇猛精進。摧伏眾魔。無量智慧。威光熾盛。其身超出一切世間。得一切法無礙智慧。善能悟解盡無盡際。住于普際。入真實際。無相觀智。常現在前。善巧成就諸菩薩行。以無二智。知諸境界。普見一切世間諸趣。遍往一切諸佛國土。智燈圓滿。于一切法。無諸暗障。放凈法光。照十方界。為諸世間真實福田。若見若聞。所愿皆滿。福德高大。超諸世間。勇猛無畏。摧諸外道。演微妙音。遍一切剎。普見諸佛。心無厭足。于佛法身。已得自在。隨所應化。而為現身。一身充滿一切佛剎。已得自在清凈神通。乘大智舟。所往無礙。智慧圓滿。周遍法界。譬如日出普照世間。隨眾生心。現其色像。知諸眾生根性欲樂。入一切法無諍境界。知諸法性無生無起。能令小大。自在相入。決了佛地甚深之趣。以無盡句。說甚深義。于一句中。演說一切修多羅海。獲大智慧陀羅尼身。凡所受持。永無忘失。一念能憶無量劫事。一念悉知三世一切諸眾生智。恒以一切陀羅尼門。演說無邊諸佛法海。常轉不退清凈法輪。令諸眾生皆生智慧。得佛境界。智慧光明。入于善見甚深三昧。入一切法無障礙際。于一切法。勝智自在。一切境界。清凈莊嚴。普入十方一切法界。隨其方所。靡不咸至。一一塵中。現成正覺。于無色性。現一切色。以一切方。普入一方。其諸菩薩。具如是等無邊福智功德之藏。常為諸佛之所稱嘆。種種言辭。說其功德。不能令盡。靡不咸在逝多林中。深入如來功德大海。悉見于佛光明所照。爾時諸菩薩。得不思議正法光明。心大歡喜。各于其身及以樓閣。諸莊嚴具。并其所坐。師子之座。遍逝多林一切物中。化現種種大莊嚴云。充滿一切十方法界。所謂于念念中。放大光明云。充滿十方。悉能開悟一切眾生。出一切摩尼寶鈴云。充滿十方。出微妙音稱揚贊嘆三世諸佛一切功德。出一切音樂云。充滿十方。音中演說一切眾生諸業果報。出一切菩薩種種愿行色相云。充滿十方。說諸菩薩所有大愿。出一切如來自在變化云。充滿十方。演出一切諸佛如來語言音聲。出一切菩薩相好莊嚴身云。充滿十方。說諸如來。于一切國土。出興次第。出三世如來道場云。充滿十方。現一切如來成等正覺。功德莊嚴。出一切龍王云。充滿十方。雨一切諸香。出一切世主身云。充滿十方。演說普賢菩薩之行。出一切寶莊嚴清凈佛剎云。充滿十方。現一切如來轉正法輪。是諸菩薩。以得不思議法光明故。法應如是。出興此等不可說佛剎微塵數大神變莊嚴云。爾時文殊師利菩薩。承佛神力。欲重宣此逝多林中。諸神變事。觀察十方。而說頌言


　汝應觀此逝多林　　以佛威神廣無際
　一切莊嚴皆示現　　十方法界悉充滿
　十方一切諸國土　　無邊品類大莊嚴
　于其座等境界中　　色像分明皆顯現
　從諸佛子毛孔出　　種種莊嚴寶焰云
　及發如來微妙音　　遍滿十方一切剎
　寶樹華中現妙身　　其身色相等梵王
　從禪定起而游步　　進止威儀恒寂靜
　如來一一毛孔內　　常現難思變化身
　皆如普賢大菩薩　　種種諸相為嚴好
　逝多林上虛空中　　所有莊嚴發妙音
　普說三世諸菩薩　　成就一切功德海
　逝多林中諸寶樹　　亦出無量妙音聲
　演說一切諸群生　　種種業海各差別
　林中所有眾境界　　悉現三世諸如來
　一一皆起大神通　　十方剎海微塵數
　十方所有諸國土　　一切剎海微塵數
　悉入如來毛孔中　　次第莊嚴皆現睹
　所有莊嚴皆現佛　　數等眾生遍世間
　一一咸放大光明　　種種隨宜化群品
　香焰眾華及寶藏　　一切莊嚴殊妙云
　靡不廣大等虛空　　遍滿十方諸國土
　十方三世一切佛　　所有莊嚴妙道場
　于此園林境界中　　一一色像皆明現
　一切普賢諸佛子　　百千劫海莊嚴剎
　其數無量等眾生　　莫不于此林中見　

爾時彼諸菩薩。以佛三昧光明照故。即時得入如是三昧。一一皆得不可說佛剎微塵數大悲門。利益安樂一切眾生。于其身上一一毛孔。皆出不可說佛剎微塵數光明。一一光明。皆化現不可說佛剎微塵數菩薩。其身形相。如世諸主。普現一切眾生之前。周匝遍滿十方法界。種種方便。教化調伏。或現不可說佛剎微塵數諸天宮殿無常門。或現不可說佛剎微塵數一切眾生受生門。或現不可說佛剎微塵數一切菩薩修行門。或現不可說佛剎微塵數夢境門。或現不可說佛剎微塵數菩薩大愿門。或現不可說佛剎微塵數震動世界門。或現不可說佛剎微塵數分別世界門。或現不可說佛剎微塵數現生世界門。或現不可說佛剎微塵數檀波羅蜜門。或現不可說佛剎微塵數一切如來修諸功德種種苦行尸波羅蜜門。或現不可說佛剎微塵數割截肢體羼提波羅蜜門。或現不可說佛剎微塵數勤修毗梨耶波羅蜜門。或現不可說佛剎微塵數一切菩薩修諸三昧禪定解脫門。或現不可說佛剎微塵數佛道圓滿智光明門。或現不可說佛剎微塵數勤求佛法為一文一句故舍無數身命門。或現不可說佛剎微塵數親近一切佛咨問一切法心無疲厭門。或現不可說佛剎微塵數隨諸眾生時節欲樂往詣其所方便成熟令住一切智海光明門。或現不可說佛剎微塵數降伏眾魔制諸外道顯現菩薩福智力門。或現不可說佛剎微塵數知一切工巧明智門。或現不可說佛剎微塵數知一切眾生差別明智門。或現不可說佛剎微塵數知一切法差別明智門。或現不可說佛剎微塵數知一切眾生心樂差別明智門。或現不可說佛剎微塵數知一切眾生根行煩惱習氣明智門。或現不可說佛剎微塵數知一切眾生種種業明智門。或現不可說佛剎微塵數開悟一切眾生門。以如是等不可說佛剎微塵數方便門。往詣一切眾生住處。而成熟之。所謂或往天宮。或往龍宮。或往夜叉乾闥婆阿修羅迦樓羅緊那羅摩睺羅伽宮。或往梵王宮。或往人王宮。或往閻羅王宮。或往畜生餓鬼地獄之所住處。以平等大悲。平等大愿。平等智慧。平等方便。攝諸眾生。或有見已而調伏者。或有聞已而調伏者。或有憶念而調伏者。或聞音聲而調伏者。或聞名號而調伏者。或見圓光而調伏者。或見光網而調伏者。隨諸眾生心之所樂。皆詣其所。令其獲益。佛子。此逝多林。一切菩薩。為欲成熟諸眾生故。或時現處種種嚴飾諸宮殿中。或時示現住自樓閣寶師子座。道場眾會所共圍繞。周遍十方皆令得見。然亦不離此逝多林如來之所。佛子。此諸菩薩。或時示現無量化身云。或現其身。獨一無侶。所謂或現沙門身。或現婆羅門身。或現苦行身。或現充盛身。或現醫王身。或現商主身。或現凈命身。或現妓樂身。或現奉事諸天身。或現工巧技術身。往詣一切村營城邑。王都聚落。諸眾生所。隨其所應。以種種形相。種種威儀。種種音聲。種種言論。種種住處。于一切世間。猶如帝網。行菩薩行。或說一切世間工巧事業。或說一切智慧照世明燈。或說一切眾生業力所莊嚴。或說十方國土建立諸乘位。或說智燈所照一切法境界。教化成就一切眾生。而亦不離此逝多林如來之所

爾時文殊師利童子。從善住樓閣出。與無量同行菩薩。及常隨侍衛諸金剛神。普為眾生。供養諸佛諸身眾神。久發堅誓愿常隨從諸足行神。樂聞妙法主地神。常修大悲主水神。智光照耀主火神。摩尼為冠主風神。明練十方一切儀式主方神。專勤除滅無明黑暗主夜神。一心匪懈闡明佛日主晝神。莊嚴法界一切虛空主空神。普度眾生超諸有海主海神。常勤積集趣一切智助道善根高大如山主山神。常勤守護一切眾生菩提心城主城神。常勤守護一切智智無上法城諸大龍王。常勤守護一切眾生諸夜叉王。常令眾生增長歡喜乾闥婆王。常勤除滅諸餓鬼趣鳩槃荼王。恒愿拔濟一切眾生出諸有海迦樓羅王。愿得成就諸如來身高出世間阿修羅王。見佛歡喜曲躬恭敬摩睺羅伽王。常厭生死恒樂見佛諸大天王。尊重于佛贊嘆供養諸大梵王。文殊師利。與如是等功德莊嚴諸菩薩眾。出自住處。來詣佛所。右繞世尊。經無量匝。以諸供具種種供養。供養畢已。辭退南行。往于人間

爾時尊者舍利弗。承佛神力。見文殊師利菩薩。與諸菩薩眾會莊嚴。出逝多林。往于南方。游行人間。作如是念。我今當與文殊師利。俱往南方。時尊者舍利弗。與六千比丘。前后圍繞。出自住處。來詣佛所。頂禮佛足。具白世尊。世尊聽許。右繞三匝。辭退而去。往文殊師利所。此六千比丘。是舍利弗自所同住。出家未久。所謂海覺比丘。善生比丘。福光比丘。大童子比丘。電生比丘。凈行比丘。天德比丘君慧比丘。梵勝比丘。寂慧比丘。如是等其數六千。悉曾供養無量諸佛。深植善根。解力廣大。信眼明徹。其心寬博。觀佛境界。了法本性。饒益眾生。常樂勤求諸佛功德。皆是文殊師利說法教化之所成就。爾時尊者舍利弗。在行道中。觀諸比丘。告海覺言。海覺。汝可觀察文殊師利菩薩清凈之身相好莊嚴。一切天人莫能思議。汝可觀察文殊師利圓光映徹。令無量眾生。發歡喜心。汝可觀察文殊師利光網莊嚴。除滅眾生無量苦惱。汝可觀察文殊師利眾會具足。皆是菩薩往昔善根之所攝受。汝可觀察文殊師利所行之路。左右八步。平坦莊嚴。汝可觀察文殊師利所住之處。周回十方。常有道場。隨逐而轉。汝可觀察文殊師利所行之路。具足無量福德莊嚴。左右兩邊。有大伏藏。種種珍寶。自然而出。汝可觀察文殊師利曾供養佛。善根所流。一切樹間。出莊嚴藏。汝可觀察文殊師利。諸世間主雨供具云。頂禮恭敬。以為供養。汝可觀察文殊師利。十方一切諸佛如來。將說法時。悉放眉間白毫相光。來照其身。從頂上入。爾時尊者舍利弗。為諸比丘。稱揚贊嘆。開示演說文殊師利童子。有如是等。無量功德具足莊嚴。彼諸比丘。聞是說已。心意清凈。信解堅固。喜不自持。舉身踴躍。形體柔軟。諸根悅豫。憂苦悉除。垢障咸盡。常見諸佛。深求正法。具菩薩根。得菩薩力。大悲大愿。皆自出生。入于諸度甚深境界。十方佛海。常現在前。于一切智。深生信樂。即白尊者舍利弗言。唯愿大師。將引我等。往詣于彼勝人之所。時舍利弗。即與俱行。至其所已。白言仁者。此諸比丘。愿得奉覲。爾時文殊師利童子。無量自在菩薩圍繞。并其大眾。如象王回。觀諸比丘。時諸比丘。頂禮其足。合掌恭敬。作如是言。我今奉見。恭敬禮拜。及余所有一切善根。唯愿仁者文殊師利。和尚舍利弗。世尊釋迦牟尼。皆悉證知。如仁所有。如是色身。如是音聲。如是相好。如是自在。愿我一切悉當具得。爾時文殊師利菩薩。告諸比丘言。比丘。若善男子善女人。成就十種趣大乘法。則能速入如來之地。況菩薩地。何者為十。所謂積集一切善根心無疲厭。見一切佛承事供養心無疲厭。求一切佛法心無疲厭。行一切波羅蜜心無疲厭。成就一切菩薩三昧心無疲厭。次第入一切三世心無疲厭。普嚴凈十方佛剎心無疲厭。教化調伏一切眾生心無疲厭。于一切剎一切劫中成就菩薩行心無疲厭。為成熟一眾生故修行一切佛剎微塵數波羅蜜成就如來一力如是次第為成熟一切眾生界成就如來一切力心無疲厭。比丘若善男子善女人。成就深信。發此十種無疲厭心。則能長養一切善根。舍離一切諸生死趣。超過一切世間種姓。不墮聲聞辟支佛地。生一切如來家。具一切菩薩愿。學習一切如來功德。修行一切菩薩諸行。得如來力。摧伏眾魔及諸外道。亦能除滅一切煩惱。入菩薩地。近如來地。時諸比丘。聞此法已。則得三昧。名無礙眼見一切佛境界。得此三昧故。悉見十方無量無邊一切世界諸佛如來。及其所有道場眾會。亦悉見彼十方世界一切諸趣所有眾生。亦悉見彼一切世界種種差別。亦悉見彼一切世界所有微塵。亦悉見彼諸世界中一切眾生所住宮殿。以種種寶而為莊嚴。及亦聞彼諸佛如來種種言音演說諸法文辭訓釋。悉皆解了。亦能觀察彼世界中一切眾生諸根心欲。亦能憶念彼世界中一切眾生前后十生。亦能憶念彼世界中過去未來各十劫事。亦能憶念彼諸如來十本生事。十成正覺。十轉法輪。十種神通。十種說法。十種教誡。十種辯才。又即成就十千菩提心。十千三昧。十千波羅蜜。悉皆清凈。得大智慧圓滿光明。得菩薩十神通。柔軟微妙。住菩薩心。堅固不動。爾時文殊師利菩薩。勸諸比丘。住普賢行。住普賢行已入大愿海。入大愿海已成就大愿海。以成就大愿海故心清凈。心清凈故身清凈。身清凈故身輕利。身清凈輕利故得大神通無有退轉。得此神通故不離文殊師利足下。普于十方一切佛所。悉現其身。具足成就一切佛法

大方廣佛華嚴經卷第六十一大方廣佛華嚴經卷第六十二

　　　　于闐國三藏實叉難陀奉　制譯


　　入法界品第三十九之三

爾時文殊師利菩薩。勸諸比丘。發阿耨多羅三藐三菩提心已。漸次南行。經歷人間。至福城東。住莊嚴幢娑羅林中。往昔諸佛曾所止住。教化眾生。大塔廟處。亦是世尊。于往昔時。修菩薩行。能舍無量難舍之處。是故此林。名稱普聞無量佛剎。此處常為天龍夜叉乾闥婆阿修羅迦樓羅緊那羅摩睺羅伽人與非人之所供養。時文殊師利。與其眷屬。到此處已。即于其處。說普照法界修多羅。百萬億那由他修多羅。以為眷屬。說此經時。于大海中。有無量百千億諸龍。而來其所。聞此法已。深厭龍趣。正求佛道。咸舍龍身。生天人中。一萬諸龍。于阿耨多羅三藐三菩提。得不退轉。復有無量無數眾生。于三乘中。各得調伏。時福城人。聞文殊師利童子。在莊嚴幢娑羅林中大塔廟處。無量大眾。從其城出。來詣其所。時有優婆塞。名曰大智。與五百優婆塞眷屬俱。所謂須達多優婆塞。婆須達多優婆塞。福德光優婆塞。有名稱優婆塞。施名稱優婆塞。月德優婆塞。善慧優婆塞。大慧優婆塞。賢護優婆塞。賢勝優婆塞。如是等五百優婆塞俱。來詣文殊師利童子所。頂禮其足。右繞三匝。退坐一面。復有五百優婆夷。所謂大慧優婆夷。善光優婆夷。妙身優婆夷。可樂身優婆夷。賢優婆夷。賢德優婆夷。賢光優婆夷。幢光優婆夷。德光優婆夷。善目優婆夷。如是等五百優婆夷。來詣文殊師利童子所。頂禮其足。右繞三匝。退坐一面。復有五百童子。所謂善財童子。善行童子。善戒童子。善威儀童子。善勇猛童子。善思童子。善慧童子。善覺童子。善眼童子。善臂童子。善光童子。如是等五百童子。來詣文殊師利童子所。頂禮其足。右繞三匝。退坐一面。復有五百童女。所謂善賢童女。大智居士女童女。賢稱童女。美顏童女。堅慧童女。賢德童女。有德童女。梵授童女。德光童女。善光童女。如是等五百童女。來詣文殊師利童子所。頂禮其足。右繞三匝。退坐一面

爾時文殊師利童子。知福城人。悉已來集。隨其心樂。現自在身威光赫奕。蔽諸大眾。以自在大慈。令彼清涼。以自在大悲。起說法心。以自在智慧。知其心樂。以廣大辯才。將為說法。復于是時。觀察善財。以何因緣。而有其名。知此童子初入胎時。于其宅內。自然而出七寶樓閣。其樓閣下。有七伏藏。于其藏上。地自開裂。生七寶芽。所謂金銀琉璃。玻璃真珠硨磲碼瑙。善財童子。處胎十月。然后誕生。形體肢分。端正具足。其七大藏。縱廣高下。各滿七肘。從地涌出。光明照耀。復于宅中。自然而有五百寶器。種種諸物。自然盈滿。所謂金剛器中盛一切香。于香器中盛種種衣。美玉器中盛滿種種上味飲食。摩尼器中盛滿種種殊異珍寶。金器盛銀。銀器盛金。金銀器中盛滿琉璃及摩尼寶。玻璃器中盛滿硨磲。硨磲器中盛滿玻璃。碼瑙器中盛滿真珠。真珠器中盛滿碼瑙。火摩尼器中盛滿水摩尼。水摩尼器中盛滿火摩尼。如是等五百寶器。自然出現。又雨眾寶及諸財物。一切庫藏。悉令充滿。以此事故。父母親屬。及善相師。共呼此兒。名曰善財。又知此童子。已曾供養過去諸佛。深種善根。信解廣大常樂親近諸善知識。身語意業。皆無過失。凈菩薩道。求一切智。成佛法器。其心清凈。猶如虛空。回向菩提。無所障礙。爾時文殊師利菩薩。如是觀察善財童子已。安慰開諭。而為演說一切佛法。所謂說一切佛積集法。說一切佛相續法。說一切佛次第法。說一切佛眾會清凈法。說一切佛法輪化導法。說一切佛色身相好法。說一切佛法身成就法。說一切佛言辭辯才法。說一切佛光明照耀法。說一切佛平等無二法。爾時文殊師利童子。為善財童子及諸大眾。說此法已。殷勤勸諭。增長勢力。令其歡喜。發阿耨多羅三藐三菩提心。又令憶念過去善根。作是事已。即于其處。復為眾生。隨宜說法。然后而去。爾時善財童子。從文殊師利所。聞佛如是種種功德。一心勤求阿耨多羅三藐三菩提。隨文殊師利。而說頌曰


　三有為城廓　　憍慢為垣墻
　諸趣為門戶　　愛水為池塹
　愚癡闇所覆　　貪恚火熾然
　魔王作君主　　童蒙依止住
　貪愛為徽纏　　諂誑為轡勒
　疑惑蔽其眼　　趣入諸邪道
　慳嫉憍盈故　　入于三惡處
　或墮諸趣中　　生老病死苦
　妙智清凈日　　大悲圓滿輪
　能竭煩惱海　　愿賜少觀察
　妙智清凈月　　大慈無垢輪
　一切悉施安　　愿垂照察我
　一切法界王　　法寶為先導
　游空無所礙　　愿垂教敕我
　福智大商主　　勇猛求菩提
　普利諸群生　　愿垂守護我
　身被忍辱甲　　手提智慧劍
　自在降魔軍　　愿垂拔濟我
　住法須彌頂　　定女常恭侍
　滅惑阿修羅　　帝釋愿觀我
　三有凡愚宅　　惑業地趣因
　仁者悉調伏　　如燈示我道
　舍離諸惡趣　　清凈諸善道
　超諸世間者　　示我解脫門
　世間顛倒執　　常樂我凈想
　智眼悉能離　　開我解脫門
　善知邪正道　　分別心無怯
　一切決了人　　示我菩提路
　住佛正見地　　長佛功德樹
　雨佛妙法華　　示我菩提道
　去來現在佛　　處處悉周遍
　如日出世間　　為我說其道
　善知一切業　　深達諸乘行
　智慧決定人　　示我摩訶衍
　愿輪大悲轂　　信軸堅忍轄
　功德寶莊校　　令我載此乘
　總持廣大箱　　慈愍莊嚴蓋
　辯才鈴震響　　使我載此乘
　梵行為茵蓐　　三昧為采女
　法鼓震妙音　　愿與我此乘
　四攝無盡藏　　功德莊嚴寶
　慚愧為羈鞅　　愿與我此乘
　常轉布施輪　　恒涂凈戒香
　忍辱牢莊嚴　　令我載此乘
　禪定三昧箱　　智慧方便軛
　調伏不退轉　　令我載此乘
　大愿清凈輪　　總持堅固力
　智慧所成就　　令我載此乘
　普行為周校　　悲心作徐轉
　所向皆無怯　　令我載此乘
　堅固如金剛　　善巧如幻化
　一切無障礙　　令我載此乘
　廣大極清凈　　普與眾生樂
　虛空法界等　　令我載此乘
　凈諸業惑輪　　斷諸流轉苦
　摧魔及外道　　令我載此乘
　智慧滿十方　　莊嚴遍法界
　普洽眾生類　　令我載此乘
　清凈如虛空　　愛見悉除滅
　利益一切眾　　令我載此乘
　愿力速疾行　　定心安隱住
　普運諸含識　　令我載此乘
　如地不傾動　　如水普饒益
　如是運眾生　　令我載此乘
　四攝圓滿輪　　總持清凈光
　如是智慧日　　愿示我令見
　已入法王城　　已著智王冠
　已系妙法繒　　愿能慈顧我　

爾時文殊師利菩薩。如象王回。觀善財童子。作如是言。善哉善哉。善男子。汝已發阿耨多羅三藐三菩提心。復欲親近諸善知識。問菩薩行。修菩薩道。善男子。親近供養諸善知識。是具一切智。最初因緣。是故于此。勿生疲厭。善財白言。唯愿圣者。廣為我說。菩薩應云何學菩薩行。應云何修菩薩行。應云何趣菩薩行。應云何行菩薩行。應云何凈菩薩行。應云何入菩薩行。應云何成就菩薩行。應云何隨順菩薩行。應云何憶念菩薩行。應云何增廣菩薩行。應云何令普賢行速得圓滿。爾時文殊師利菩薩。為善財童子。而說頌言


　善哉功德藏　　能來至我所
　發起大悲心　　勤求無上覺
　已發廣大愿　　除滅眾生苦
　普為諸世間　　修行菩薩行
　若有諸菩薩　　不厭生死苦
　則具普賢道　　一切無能壞
　福光福威力　　福處福凈海
　汝為諸眾生　　愿修普賢行
　汝見無邊際　　十方一切佛
　皆悉聽聞法　　受持不忘失
　汝于十方界　　普見無量佛
　成就諸愿海　　具足菩薩行
　若入方便海　　安住佛菩提
　能隨導師學　　當成一切智
　汝遍一切剎　　微塵等諸劫
　修行普賢行　　成就菩提道
　汝于無量剎　　無邊諸劫海
　修行普賢行　　成滿諸大愿
　此無量眾生　　聞汝愿歡喜
　皆發菩提意　　愿學普賢乘

爾時文殊師利菩薩。說此頌已。告善財童子言。善哉善哉。善男子。汝已發阿耨多羅三藐三菩提心。求菩薩行。善男子。若有眾生。能發阿耨多羅三藐三菩提心。是事為難。能發心已。求菩薩行。倍更為難。善男子。若欲成就一切智智。應決定求真善知識。善男子。求善知識勿生疲懈。見善知識勿生厭足。于善知識所有教誨皆應隨順。于善知識善巧方便勿見過失。善男子。于此南方。有一國土。名為勝樂。其國有山。名曰妙峰。于彼山中。有一比丘。名曰德云。汝可往問。菩薩云何學菩薩行。菩薩云何修菩薩行。乃至菩薩云何于普賢行。疾得圓滿。德云比丘。當為汝說。爾時善財童子。聞是語已。歡喜踴躍。頭頂禮足。繞無數匝。殷勤瞻仰。悲泣流淚。辭退南行。向勝樂國。登妙峰山。于其山上。東西南北。四維上下。觀察求覓。渴仰欲見德云比丘。經于七日。見彼比丘在別山上徐步經行。見已往詣。頂禮其足。右繞三匝。于前而住。作如是言。圣者我已先發阿耨多羅三藐三菩提心。而未知菩薩云何學菩薩行。云何修菩薩行。乃至應云何于普賢行疾得圓滿。我聞圣者。善能誘誨。唯愿垂慈。為我宣說。云何菩薩。而得成就阿耨多羅三藐三菩提。時德云比丘。告善財言。善哉善哉。善男子。汝已能發阿耨多羅三藐三菩提心。復能請問諸菩薩行。如是之事。難中之難。所謂求菩薩行。求菩薩境界。求菩薩出離道。求菩薩清凈道。求菩薩清凈廣大心。求菩薩成就神通。求菩薩示現解脫門。求菩薩示現世間所作業。求菩薩隨順眾生心。求菩薩生死涅槃門。求菩薩觀察有為無為心無所著。善男子。我得自在決定解力。信眼清凈。智光照曜。普觀境界。離一切障。善巧觀察。普眼明徹。具清凈行。往詣十方一切國土。恭敬供養一切諸佛。常念一切諸佛如來。總持一切諸佛正法。常見一切十方諸佛。所謂見于東方一佛二佛十佛百佛。千佛百千佛。億佛百億佛。千億佛百千億佛。那由他億佛。百那由他億佛。千那由他億佛。百千那由他億佛。乃至見無數無量無邊無等。不可數不可稱。不可思不可量。不可說。不可說不可說佛。乃至見閻浮提微塵數佛。四天下微塵數佛。千世界微塵數佛。二千世界微塵數佛。三千世界微塵數佛。佛剎微塵數佛。乃至不可說不可說佛剎微塵數佛。如東方。南西北方。四維上下。亦復如是。一一方中。所有諸佛。種種色相。種種形貌。種種神通。種種游戲。種種眾會莊嚴道場。種種光明無邊照耀。種種國土。種種壽命隨諸眾生。種種心樂示現種種成正覺門。于大眾中。而師子吼。善男子我唯得此憶念一切諸佛境界智慧光明普見法門。豈能了知諸大菩薩無邊智慧清凈行門。所謂智光普照念佛門。常見一切諸佛國土種種宮殿。悉嚴凈故。令一切眾生念佛門。隨諸眾生心之所樂。皆令見佛。得清凈故。令安住力念佛門。令入如來十力中故。令安住法念佛門。見無量佛。聽聞法故。照耀諸方念佛門。悉見一切諸世界中。等無差別諸佛海故。入不可見處念佛門。悉見一切微細境中。諸佛自在。神通事故。住于諸劫念佛門。一切劫中。常見如來諸所施為。無暫舍故。住一切時念佛門。于一切時。常見如來。親近同住。不舍離故。住一切剎念佛門。一切國土。咸見佛身。超過一切無與等故。住一切世念佛門。隨于自心之所欲樂。普見三世諸如來故。住一切境念佛門。普于一切諸境界中。見諸如來次第現故。住寂滅念佛門。于一念中。見一切剎。一切諸佛。示涅槃故。住遠離念佛門。于一日中。見一切佛。從其所住。而出去故。住廣大念佛門。心常觀察一一佛身。充遍一切諸法界故。住微細念佛門。于一毛端。有不可說如來出現。悉至其所。而承事故。住莊嚴念佛門。于一念中。見一切剎。皆有諸佛成等正覺。現神變故。住能事念佛門。見一切佛出現世間。放智慧光。轉法輪故。住自在心念佛門。知隨自心所有欲樂。一切諸佛。現其像故。住自業念佛門。知隨眾生所積集業。現其影像。令覺悟故。住神變念佛門。見佛所坐廣大蓮華。周遍法界。而開敷故。住虛空念佛門。觀察如來所有身云。莊嚴法界虛空界故。而我云何能知能說彼功德行。善男子。南方有國。名曰海門。彼有比丘。名為海云。汝往彼問。菩薩云何學菩薩行。修菩薩道。海云比丘。能分別說發起廣大善根因緣。善男子。海云比丘。當令汝入廣大助道位。當令汝生廣大善根力。當為汝說發菩提心因。當令汝生廣大乘光明。當令汝修廣大波羅蜜。當令汝入廣大諸行海。當令汝滿廣大誓愿輪。當令汝凈廣大莊嚴門。當令汝生廣大慈悲力。時善財童子。禮德云比丘足。右繞觀察。辭退而去

爾時善財童子。一心思惟善知識教。正念觀察智慧光明門。正念觀察菩薩解脫門。正念觀察菩薩三昧門。正念觀察菩薩大海門。正念觀察諸佛現前門。正念觀察諸佛方所門。正念觀察諸佛軌則門。正念觀察諸佛等虛空界門。正念觀察諸佛出現次第門。正念觀察諸佛所入方便門。漸次南行。至海門國。向海云比丘所。頂禮其足。右繞畢已。于前合掌。作如是言。圣者。我已先發阿耨多羅三藐三菩提心。欲入一切無上智海。而未知菩薩云何能舍世俗家生如來家。云何能度生死海入佛智海。云何能離凡夫地入如來地。云何能斷生死流入菩薩行流。云何能破生死輪成菩薩愿輪。云何能滅魔境界顯佛境界。云何能竭愛欲海長大悲海。云何能閉眾難惡趣門開諸天涅槃門。云何能出三界城入一切智城。云何能棄舍一切玩好之物悉以饒益一切眾生。時海云比丘。告善財言。善男子。汝已發阿耨多羅三藐三菩提心耶。善財言唯。我已先發阿耨多羅三藐三菩提心。海云言。善男子。若諸眾生。不種善根。則不能發阿耨多羅三藐三菩提心。要得普門善根光明。具真實道三昧智光。出生種種廣大福海。長白凈法無有懈息。事善知識不生疲厭。不顧身命無所藏積。等心如地無有高下。性常慈愍一切眾生。于諸有趣。專念不舍。恒樂觀察如來境界。如是乃能發菩提心。發菩提心者。所謂發大悲心。普救一切眾生故。發大慈心。等祐一切世間故。發安樂心。令一切眾生滅諸苦故。發饒益心。令一切眾生離惡法故。發哀愍心。有怖畏者。咸守護故。發無礙心。舍離一切。諸障礙故。發廣大心。一切法界。咸遍滿故。發無邊心。等虛空界。無不往故。發寬博心。悉見一切諸如來故。發清凈心。于三世法。智無違故。發智慧心。普入一切智慧海故。善男子。我住此海門國。十有二年。常以大海。為其境界。所謂思惟大海廣大無量。思惟大海甚深難測。思惟大海漸次深廣。思惟大海無量眾寶奇妙莊嚴。思惟大海積無量水。思惟大海水色不同不可思議。思惟大海無量眾生之所住處。思惟大海容受種種大身眾生。思惟大海能受大云所雨之雨。思惟大海無增無減。善男子。我思惟時。復作是念。世間之中。頗有廣博過此海不。頗有無量過此海不。頗有甚深過此海不。頗有殊特過此海不。善男子。我作是念時。此海之下。有大蓮華。忽然出現。以無能勝因陀羅尼羅寶為莖。吠琉璃寶為藏。閻浮檀金為葉。沉水為臺。碼瑙為須。芬敷布濩。彌覆大海。百萬阿修羅王執持其莖。百萬摩尼寶莊嚴網彌覆其上。百萬龍王雨以香水。百萬迦樓羅王銜諸瓔珞及寶繒帶周匝垂下。百萬羅剎王慈心觀察。百萬夜叉王恭敬禮拜。百萬乾闥婆王種種音樂贊嘆供養。百萬天王雨諸天華。天鬘天香。天燒香。天涂香。天末香。天妙衣服。天幢幡蓋。百萬梵王頭頂禮敬。百萬凈居天合掌作禮。百萬轉輪王各以七寶莊嚴供養。百萬海神俱時出現恭敬頂禮。百萬味光摩尼寶光明普照。百萬凈福摩尼寶以為莊嚴。百萬普光摩尼寶為清凈藏。百萬殊勝摩尼寶其光赫奕。百萬妙藏摩尼寶光照無邊。百萬閻浮幢摩尼寶次第行列。百萬金剛師子摩尼寶不可破壞清凈莊嚴。百萬日藏摩尼寶廣大清凈。百萬可樂摩尼寶具種種色。百萬如意摩尼寶莊嚴無盡。光明照耀此大蓮華。如來出世。善根所起。一切菩薩。皆生信樂。十方世界。無不現前。從如幻法生。如夢法生。清凈業生。無諍法門之所莊嚴。入無為印。住無礙門。充滿十方一切國土。隨順諸佛甚深境界。于無數百千劫。嘆其功德。不可得盡。我時見彼蓮華之上。有一如來。結跏趺坐。其身從此上至有頂寶蓮華座不可思議道場眾會不可思議。諸相成就不可思議。隨好圓滿不可思議。神通變化不可思議。色相清凈不可思議。無見頂相不可思議。廣長舌相不可思議。善巧言說不可思議。圓滿音聲不可思議。無邊際力不可思議。清凈無畏不可思議。廣大辯才不可思議。又念彼佛往修諸行不可思議。自在成道不可思議。妙音演法不可思議。普門示現種種莊嚴不可思議。隨其左右見各差別不可思議。一切利益皆令圓滿不可思議。時此如來。即伸右手。而摩我頂。為我演說普眼法門。開示一切如來境界。顯發一切菩薩諸行。闡明一切諸佛妙法。一切法輪。悉入其中。能凈一切諸佛國土。能摧一切異道邪論。能滅一切諸魔軍眾。能令眾生。皆生歡喜。能照一切眾生心行。能了一切眾生諸根。隨眾生心。悉令開悟。我從于彼如來之所聞此法門。受持讀誦。憶念觀察。假使有人。以大海量墨。須彌聚筆。書寫于此普眼法門。一品中一門。一門中一法。一法中一義。一義中一句。不得少分。何況能盡。善男子。我于彼佛所。千二百歲。受持如是普眼法門。于日日中。以聞持陀羅尼光明。領受無數品。以寂靜門陀羅尼光明。趣入無數品。以無邊旋陀羅尼光明。普入無數品。以隨地觀察陀羅尼光明。分別無數品。以威力陀羅尼光明。普攝無數品。以蓮華莊嚴陀羅尼光明。引發無數品。以清凈言音陀羅尼光明。開演無數品。以虛空藏陀羅尼光明。顯示無數品。以光聚陀羅尼光明。增廣無數品。以海藏陀羅尼光明。辨析無數品。若有眾生。從十方來。若天若天王。若龍若龍王。若夜叉若夜叉王。若乾闥婆若乾闥婆王。若阿修羅若阿修羅王。若迦樓羅若迦樓羅王。若緊那羅若緊那羅王。若摩睺羅伽若摩睺羅伽王。若人若人王。若梵若梵王。如是一切。來至我所。我悉為其。開示解釋。稱揚贊嘆。咸令愛樂。趣入安住此諸佛菩薩行光明普眼法門。善男子。我唯知此普眼法門。如諸菩薩摩訶薩。深入一切菩薩行海。隨其愿力。而修行故。入大愿海。于無量劫住世間故。入一切眾生海。隨其心樂廣利益故。入一切眾生心海。出生十力無礙智光故。入一切眾生根海。應時教化悉令調伏故。入一切剎海。成滿本愿嚴凈佛剎故。入一切佛海。愿常供養諸如來故。入一切法海。能以智慧咸悟入故。入一切功德海。一一修行令具足故。入一切眾生言辭海。于一切剎轉正法輪故。而我云何。能知能說彼功德行。善男子。從此南行。六十由旬。楞伽道邊。有一聚落。名為海岸。彼有比丘。名曰善住。汝詣彼問。菩薩云何凈菩薩行。時善財童子。禮海云足。右繞瞻仰。辭退而去

爾時善財童子。專念善知識教。專念普眼法門。專念佛神力。專持法句云。專入法海門。專思法差別。深入法漩澓。普入法虛空。凈治法翳障。觀察法寶處。漸次南行。至楞伽道海岸聚落。觀察十方。求覓善住。見此比丘于虛空中來往經行。無數諸天。恭敬圍繞。散諸天華。作天妓樂。幡幢繒綺。悉各無數。遍滿虛空。以為供養。諸大龍王。于虛空中。興不思議。沉水香云。震雷激電。以為供養。緊那羅王。奏眾樂音。如法贊美。以為供養。摩睺羅伽王。以不思議極微細衣。于虛空中。周回布設。心生歡喜。以為供養。阿修羅王。興不思議摩尼寶云。無量光明。種種莊嚴。遍滿虛空。以為供養。迦樓羅王。作童子形無量采女之所圍繞。究竟成就無殺害心。于虛空中。合掌供養。不思議數諸羅剎王。無量羅剎之所圍繞。其形長大甚可怖畏。見善住比丘。慈心自在。曲躬合掌。瞻仰供養。不思議數諸夜叉王。各各悉有自眾圍繞。四面周匝。恭敬守護。不思議數諸梵天王。于虛空中。曲躬合掌。以人間法。稱揚贊嘆。不思議數諸凈居天。于虛空中。與宮殿俱。恭敬合掌。發弘誓愿。時善財童子。見是事已。心生歡喜。合掌敬禮。作如是言。圣者。我已先發阿耨多羅三藐三菩提心。而未知菩薩云何修行佛法。云何積集佛法。云何備具佛法。云何熏習佛法。云何增長佛法。云何總攝佛法。云何究竟佛法。云何凈治佛法。云何深凈佛法。云何通達佛法。我聞圣者。善能誘誨。唯愿慈哀。為我宣說。菩薩云何不舍見佛。常于其所。精勤修習。菩薩云何不舍菩薩。與諸菩薩。同一善根。菩薩云何不舍佛法。悉以智慧。而得明證。菩薩云何不舍大愿。能普利益一切眾生。菩薩云何不舍眾行。住一切劫。心無疲厭。菩薩云何不舍佛剎。普能嚴凈一切世界。菩薩云何不舍佛力。悉能知見如來自在。菩薩云何不舍有為。亦復不住。普于一切諸有趣中。猶如變化。示受生死。修菩薩行。菩薩云何不舍聞法。悉能領受諸佛正教。菩薩云何不舍智光。普入三世智所行處。時善住比丘。告善財言。善哉善哉。善男子。汝已能發阿耨多羅三藐三菩提心。今復發心。求問佛法一切智法自然者法。善男子。我已成就菩薩無礙解脫門。若來若去。若行若止。隨順思惟。修習觀察。即時獲得智慧光明。名究竟無礙。得此智慧光明故。知一切眾生心行。無所障礙。知一切眾生沒生。無所障礙。知一切眾生宿命。無所障礙。知一切眾生未來劫事。無所障礙。知一切眾生現在世事。無所障礙。知一切眾生言語音聲種種差別。無所障礙。決一切眾生所有疑問。無所障礙。知一切眾生諸根。無所障礙。隨一切眾生應受化時。悉能往赴。無所障礙。知一切剎那羅婆。牟呼栗多日夜時分。無所障礙。知三世海流轉次第。無所障礙。能以其身遍往十方一切佛剎。無所障礙。何以故。得無住無作神通力故。善男子。我以得此神通力故。于虛空中。或行或住。或坐或臥。或隱或顯。或現一身。或現多身。穿度墻壁。猶如虛空。于虛空中。結跏趺坐。往來自在。猶如飛鳥。入地如水。履水如地。遍身上下。普出煙焰。如大火聚。或時震動一切大地。或時以手摩觸日月。或現其身。高至梵宮。或現燒香云。或現寶焰云。或現變化云。或現光網云。皆悉廣大。彌覆十方。或一念中。過于東方一世界二世界。百世界千世界。百千世界。乃至無量世界。乃至不可說不可說世界。或過閻浮提微塵數世界。或過不可說不可說佛剎微塵數世界。于彼一切諸佛國土佛世尊前。聽聞說法。一一佛所。現無量佛剎微塵數差別身。一一身。雨無量佛剎微塵數供養云。所謂一切華云。一切香云。一切鬘云。一切末香云。一切涂香云。一切蓋云。一切衣云。一切幢云。一切幡云。一切帳云。以一切身云。而為供養。一一如來。所有宣說。我皆受持。一一國土。所有莊嚴。我皆憶念。如東方。南西北方。四維上下。亦復如是。如是一切諸世界中。所有眾生。若見我形。皆決定得阿耨多羅三藐三菩提。彼諸世界。一切眾生。我皆明見。隨其大小勝劣苦樂。示同其形。教化成就。若有眾生。親近我者。悉令安住如是法門。善男子。我唯知此普速疾供養諸佛成就眾生無礙解脫門。如諸菩薩。持大悲戒。波羅蜜戒。大乘戒。菩薩道相應戒。無障礙戒。不退墮戒。不舍菩提心戒。常以佛法為所緣戒。于一切智常作意戒。如虛空戒。一切世間無所依戒。無失戒。無損戒。無缺戒。無雜戒。無濁戒。無悔戒。清凈戒。離塵戒。離垢戒。如是功德。而我云何能知能說。善男子。從此南方有國。名達里鼻荼。城名自在。其中有人。名曰彌伽。汝詣彼問。菩薩云何學菩薩行。修菩薩道。時善財童子。頂禮其足。右繞瞻仰。辭退而行

大方廣佛華嚴經卷第六十二大方廣佛華嚴經卷第六十三

　　　　于闐國三藏實叉難陀奉　制譯


　　入法界品第三十九之四

爾時善財童子。一心正念法光明法門。深信趣入。專念于佛。不斷三寶。嘆離欲性。念善知識。普照三世。憶諸大愿。普救眾生。不著有為。究竟思惟諸法自性。悉能嚴凈一切世界。于一切佛眾會道場。心無所著。漸次南行。至自在城。求覓彌伽。乃見其人。于市肆中。坐于說法師子之座。十千人眾。所共圍繞。說輪字莊嚴法門。時善財童子。頂禮其足。繞無量匝。于前合掌。而作是言。圣者。我已先發阿耨多羅三藐三菩提心。而我未知菩薩云何學菩薩行。云何修菩薩道。云何流轉于諸有趣常不忘失菩提之心。云何得平等意堅固不動。云何獲清凈心無能沮壞。云何生大悲力恒不勞疲。云何入陀羅尼普得清凈。云何發生智慧廣大光明。于一切法離諸暗障。云何具無礙解辯才之力。決了一切甚深義藏。云何得正念力。憶持一切差別法輪。云何得凈趣力。于一切趣普演諸法。云何得智慧力。于一切法悉能決定分別其義。爾時彌伽。告善財言。善男子。汝已發阿耨多羅三藐三菩提心耶。善財言唯。我已先發阿耨多羅三藐三菩提心。彌伽遽即下師子座。于善財所。五體投地。散金銀華無價寶珠。及以上妙碎末栴檀無量種衣。以覆其上。復散無量種種香華。種種供具。以為供養。然后起立。而稱嘆言。善哉善哉。善男子。乃能發阿耨多羅三藐三菩提心。善男子。若有能發阿耨多羅三藐三菩提心。則為不斷一切佛種。則為嚴凈一切佛剎。則為成熟一切眾生。則為了達一切法性。則為悟解一切業種。則為圓滿一切諸行。則為不斷一切大愿。則如實解離貪種性。則能明見三世差別。則令信解永得堅固。則為一切如來所持。則為一切諸佛憶念。則與一切菩薩平等。則為一切賢圣贊喜。則為一切梵王禮覲。則為一切天主供養。則為一切夜叉守護。則為一切羅剎侍衛。則為一切龍王迎接。則為一切緊那羅王歌詠贊嘆。則為一切諸世間主稱揚慶悅。則令一切諸眾生界悉得安隱。所謂令舍惡趣故。令出難處故。斷一切貧窮根本故。生一切天人快樂故。遇善知識親近故。聞廣大法受持故。生菩提心故。凈菩提心故。照菩薩道故。入菩薩智故。住菩薩地故。善男子。應知菩薩。所作甚難。難出難值。見菩薩者。倍更難有。菩薩為一切眾生恃怙。生長成就故。為一切眾生拯濟。拔諸苦難故。為一切眾生依處。守護世間故。為一切眾生救護。令免怖畏故。菩薩如風輪。持諸世間。不令墮落惡趣故。如大地。增長眾生善根故。如大海。福德充滿無盡故。如凈日。智慧光明普照故。如須彌。善根高出故。如明月。智光出現故。如猛將。摧伏魔軍故。如君主。佛法城中得自在故。如猛火。燒盡眾生我愛心故。如大云。降霔無量妙法雨故。如時雨。增長一切信根芽故。如船師。示導法海津濟處故。如橋梁。令其得度生死海故。彌伽如是。贊嘆善財。令諸菩薩。皆歡喜已。從其面門。出種種光。普照三千大千世界。其中眾生。遇斯光已。諸龍神等。乃至梵天。悉皆來至彌伽之所。彌伽大士。即以方便。為開示演說分別解釋輪字品莊嚴法門。彼諸眾生。聞此法已。皆于阿耨多羅三藐三菩提。得不退轉。彌伽于是。還升本座。告善財言。善男子。我已獲得妙音陀羅尼。能分別知三千大千世界中。諸天語言。諸龍夜叉乾闥婆阿修羅迦樓羅緊那羅摩睺羅伽人與非人。及諸梵天。所有語言。如此三千大千世界十方無數。乃至不可說不可說世界。悉亦如是。善男子。我唯知此菩薩妙音陀羅尼光明法門。如諸菩薩摩訶薩。能普入一切眾生種種想海。種種施設海。種種名號海。種種語言海。能普入說一切深密法句海。說一切究竟法句海。說一所緣中有一切三世所緣法句海。說上法句海。說上上法句海。說差別法句海。說一切差別法句海。能普入一切世間咒術海。一切音聲莊嚴輪一切差別字輪際。如是功德。我今云何能知能說。善男子。從此南行。有一聚落。名曰住林。彼有長者。名曰解脫。汝詣彼問。菩薩云何修菩薩行。菩薩云何成菩薩行。菩薩云何集菩薩行。菩薩云何思菩薩行。爾時善財童子。以善知識故。于一切智法。深生尊重。深植凈信。深自增益。禮彌伽足。涕泗悲泣。繞無量匝。戀慕瞻仰。辭退而行

爾時善財童子。思惟諸菩薩無礙解陀羅尼光明莊嚴門。深入諸菩薩語言海門。憶念諸菩薩知一切眾生微細方便門。觀察諸菩薩清凈心門。成就諸菩薩善根光明門。凈治諸菩薩教化眾生門。明利諸菩薩攝眾生智門。堅固諸菩薩廣大志樂門。住持諸菩薩殊勝志樂門。凈治諸菩薩種種信解門。思惟諸菩薩無量善心門。誓愿堅固。心無疲厭。以諸甲胄。而自莊嚴。精進深心。不可退轉。具不壞信。其心堅固。猶如金剛及那羅延。無能壞者。守持一切善知識教。于諸境界。得不壞智。普門清凈。所行無礙。智光圓滿。普照一切。具足諸地。總持光明。了知法界種種差別。無依無住。平等無二。自性清凈。而普莊嚴。于諸所行。皆得究竟。智慧清凈。離諸執著。知十方差別法。智無障礙。往十方差別處。身不疲懈。于十方差別業。皆得明了。于十方差別佛。無不現見。于十方差別時。悉得深入。清凈妙法。充滿其心。普智三昧。明照其心。心恒普入平等境界。如來智慧之所照觸。一切智流。相續不斷。若身若心。不離佛法。一切諸佛。神力所加。一切如來。光明所照。成就大愿。愿身周遍一切剎網。一切法界普入其身。漸次游行。十有二年。至住林城。周遍推求解脫長者。既得見已。五體投地。起立合掌。白言圣者。我今得與善知識會。是我獲得廣大善利。何以故。善知識者。難可得見。難可得聞。難可出現。難得奉事。難得親近。難得承接。難可逢值。難得共居。難令喜悅。難得隨逐。我今會遇為得善利。圣者。我已先發阿耨多羅三藐三菩提心。為欲事一切佛故。為欲值一切佛故。為欲見一切佛故。為欲觀一切佛故。為欲知一切佛故。為欲證一切佛平等故。為欲發一切佛大愿故。為欲滿一切佛大愿故。為欲具一切佛智光故。為欲成一切佛眾行故。為欲得一切佛神通故。為欲具一切佛諸力故。為欲獲一切佛無畏故。為欲聞一切佛法故。為欲受一切佛法故。為欲持一切佛法故。為欲解一切佛法故。為欲護一切佛法故。為欲與一切諸菩薩眾同一體故。為欲與一切菩薩善根等無異故。為欲圓滿一切菩薩波羅蜜故。為欲成就一切菩薩所修行故。為欲出生一切菩薩清凈愿故。為欲得一切諸佛菩薩威神藏故。為欲得一切菩薩法藏無盡智慧大光明故。為欲得一切菩薩三昧廣大藏故。為欲成就一切菩薩無量無數神通藏故。為欲以大悲藏教化調伏一切眾生。皆令究竟到邊際故。為欲顯現神變藏故。為于一切自在藏中悉以自心得自在故。為欲入于清凈藏中以一切相而莊嚴故。圣者我今。以如是心。如是意。如是樂。如是欲。如是希求。如是思惟。如是尊重。如是方便。如是究竟。如是謙下。至圣者所。我聞圣者。善能誘誨諸菩薩眾。能以方便。闡明所得。示其道路。與其津梁。授其法門。令除迷倒障。拔猶豫箭。截疑惑網。照心稠林。浣心垢濁。令心潔白。使心清涼。正心諂曲。絕心生死。止心不善。解心執著。于執著處。令心解脫。于染愛處。使心動轉。令其速入一切智境。使其疾到無上法城。令住大悲。令住大慈。令入菩薩行。令修三昧門。令入證位。令觀法性。令增長力。令修習行。普于一切。其心平等。唯愿圣者。為我宣說。菩薩云何學菩薩行。修菩薩道。隨所修習。疾得清凈。疾得明了。時解脫長者。以過去善根力佛威神力。文殊師利童子憶念力故。即入菩薩三昧門。名普攝一切佛剎無邊旋陀羅尼。入此三昧已。得清凈身。于其身中。顯現十方各十佛剎微塵數佛。及佛國土。眾會道場。種種光明。諸莊嚴事。亦現彼佛往昔所行。神通變化。一切大愿。助道之法。諸出離行。清凈莊嚴。亦見諸佛成等正覺。轉妙法輪。教化眾生。如是一切。于其身中。悉皆顯現。無所障礙。種種形相。種種次第。如本而住。不相雜亂。所謂種種國土。種種眾會。種種道場。種種嚴飾。其中諸佛。現種種神力。立種種乘道。示種種愿門。或于一世界處兜率宮。而作佛事。或于一世界沒兜率宮。而作佛事。如是或有住胎。或復誕生。或處宮中。或復出家。或詣道場。或破魔軍。或諸天龍。恭敬圍繞。或諸世主。勸請說法。或轉法輪。或般涅槃。或分舍利。或起塔廟。彼諸如來。于種種眾會。種種世間。種種趣生。種種家族。種種欲樂。種種業行。種種語言。種種根性。種種煩惱。隨眠習氣。諸眾生中。或處微細道場。或處廣大道場。或處一由旬量道場。或處十由旬量道場。或處不可說不可說佛剎微塵數由旬量道場。以種種神通。種種言辭。種種音聲。種種法門。種種總持門。種種辯才門。以種種圣諦海。種種無畏。大師子吼。說諸眾生種種善根。種種憶念。授種種菩薩記。說種種諸佛法。彼諸如來。所有言說。善財童子。悉能聽受。亦見諸佛及諸菩薩。不可思議。三昧神變。爾時解脫長者。從三昧起。告善財童子言。善男子。我已入出如來無礙莊嚴解脫門。善男子。我入出此解脫門時。即見東方閻浮檀金光明世界。龍自在王如來應正等覺。道場眾會之所圍繞。毗盧遮那藏菩薩。而為上首。又見南方速疾力世界。普香如來應正等覺。道場眾會之所圍繞。心王菩薩。而為上首。又見西方香光世界。須彌燈王如來應正等覺。道場眾會之所圍繞。無礙心菩薩。而為上首。又見北方袈裟幢世界。不可壞金剛如來應正等覺。道場眾會之所圍繞。金剛步勇猛菩薩。而為上首。又見東北方一切上妙寶世界。無所得境界眼如來應正等覺。道場眾會之所圍繞。無所得善變化菩薩。而為上首。又見東南方。香焰光音世界。香燈如來應正等覺。道場眾會之所圍繞。金剛焰慧菩薩。而為上首。又見西南方智慧日普光明世界。法界輪幢如來應正等覺。道場眾會之所圍繞。現一切變化幢菩薩。而為上首。又見西北方普清凈世界。一切佛寶高勝幢如來應正等覺。道場眾會之所圍繞。法幢王菩薩。而為上首。又見上方佛次第出現無盡世界。無邊智慧光圓滿幢如來應正等覺。道場眾會之所圍繞。法界門幢王菩薩。而為上首。又見下方佛光明世界。無礙智幢如來應正等覺。道場眾會之所圍繞。一切世間剎幢王菩薩。而為上首。善男子。我見如是等十方各十佛剎微塵數如來。彼諸如來。不來至此。我不往彼。我若欲見安樂世界阿彌陀如來。隨意即見。我若欲見栴檀世界金剛光明如來。妙香世界寶光明如來。蓮華世界寶蓮華光明如來。妙金世界寂靜光如來。妙喜世界不動如來。善住世界師子如來。鏡光明世界月覺如來。寶師子莊嚴世界毗盧遮那如來。如是一切。悉皆即見。然彼如來。不來至此。我身亦不往詣于彼。知一切佛及與我心。悉皆如夢。知一切佛猶如影像。自心如水。知一切佛所有色相。及以自心。悉皆如幻。知一切佛及以己心。悉皆如響。我如是知。如是憶念。所見諸佛。皆由自心。善男子。當知菩薩修諸佛法。凈諸佛剎。積集妙行。調伏眾生。發大誓愿。入一切智自在游戲不可思議解脫之門。得佛菩提。現大神通。遍往一切十方法界。以微細智。普入諸劫如是一切。悉由自心。是故。善男子。應以善法。扶助自心。應以法水。潤澤自心。應于境界。凈治自心。應以精進。堅固自心。應以忍辱。坦蕩自心。應以智證。潔白自心。應以智慧。明利自心。應以佛自在。開發自心。應以佛平等。廣大自心。應以佛十力。照察自心。善男子。我唯于此如來無礙莊嚴解脫門。而得入出。如諸菩薩摩訶薩。得無礙智。住無礙行。得常見一切佛三昧。得不住涅槃際三昧。了達三昧。普門境界。于三世法。悉皆平等。能善分身。遍一切剎。住于諸佛平等境界。十方境界。皆悉現前。智慧觀察。無不明了。于其身中。悉現一切世界成壞。而于己身及諸世界。不生二想。如是妙行。而我云何。能知能說。善男子。從此南行。至閻浮提畔。有一國土。名摩利伽羅。彼有比丘。名曰海幢。汝詣彼問。菩薩云何學菩薩行。修菩薩道。時善財童子。頂禮解脫長者足。右繞觀察。稱揚贊嘆。思惟戀仰。悲泣流淚。一心憶念。依善知識。事善知識。敬善知識。由善知識。見一切智。于善知識。不生違逆。于善知識。心無諂誑。于善知識。心常隨順。于善知識。起慈母想。舍離一切無益法故。于善知識。起慈父想。出生一切諸善法故。辭退而去

爾時善財童子。一心正念彼長者教。觀察彼長者教。憶念彼不思議菩薩解脫門。思惟彼不思議菩薩智光明。深入彼不思議法界門。趣向彼不思議菩薩普入門。明見彼不思議如來神變。解了彼不思議普入佛剎。分別彼不思議佛力莊嚴。思惟彼不思議菩薩三昧解脫境界分位。了達彼不思議差別世界究竟無礙。修行彼不思議菩薩堅固深心。發起彼不思議菩薩大愿凈業。漸次南行。至閻浮提畔。摩利聚落。周遍求覓海幢比丘。乃見其在經行地側。結跏趺坐。入于三昧。離出入息。無別思覺。身安不動。從其足下。出無數百千億長者居士。婆羅門眾。皆以種種諸莊嚴具。莊嚴其身。悉著寶冠。頂系明珠。普往十方一切世界。雨一切寶。一切瓔珞。一切衣服。一切飲食。如法上味。一切華一切鬘。一切香一切涂香。一切欲樂。資生之具。于一切處。救攝一切貧窮眾生。安慰一切苦惱眾生。皆令歡喜。心意清凈。成就無上菩提之道。從其兩膝。出無數百千億剎帝利。婆羅門眾。皆悉聰慧。種種色相。種種形貌。種種衣服。上妙莊嚴。普遍十方一切世界。愛語同事。攝諸眾生。所謂貧者令足。病者令愈。危者令安。怖者令止。有憂苦者。咸使快樂。復以方便。而勸導之。皆令舍惡。安住善法。從其腰間。出等眾生數無量仙人。或服草衣。或樹皮衣。皆執澡瓶。威儀寂靜。周旋往返十方世界。于虛空中。以佛妙音。稱贊如來。演說諸法。或說清凈梵行之道。令其修習。調伏諸根。或說諸法皆無自性。使其觀察。發生智慧。或說世間言論軌則。或復開示一切智智出要方便。令隨次第各修其業。從其兩脅。出不思議龍。不思議龍女。示現不思議諸龍神變。所謂雨不思議香云。不思議華云。不思議鬘云。不思議寶蓋云。不思議寶幡云。不思議妙寶莊嚴具云。不思議大摩尼寶云。不思議寶瓔珞云。不思議寶座云。不思議寶宮殿云。不思議寶蓮華云。不思議寶冠云。不思議天身云。不思議采女云。悉遍虛空。而為莊嚴。充滿一切十方世界。諸佛道場。而為供養。令諸眾生。皆生歡喜。從胸前卍字中。出無數百千億阿修羅王。皆悉示現不可思議自在幻力。令百世界。皆大震動。一切海水。自然涌沸。一切山王。互相沖擊。諸天宮殿。無不動搖。諸魔光明。無不隱蔽。諸魔兵眾。無不摧伏。普令眾生舍憍慢心。除怒害心。破煩惱山。息眾惡法。長無斗諍。永共和善。復以幻力。開悟眾生。令滅罪惡。令怖生死。令出諸趣。令離染著。令住無上菩提之心。令修一切諸菩薩行。令住一切諸波羅蜜。令入一切諸菩薩地。令觀一切微妙法門。令知一切諸佛方便。如是所作。周遍法界。從其背上。為應以二乘而得度者。出無數百千億聲聞獨覺。為著我者。說無有我。為執常者。說一切行皆悉無常。為貪行者。說不凈觀。為嗔行者。說慈心觀。為癡行者。說緣起觀。為等分行者。說與智慧相應境界法。為樂著境界者。說無所有法。為樂著寂靜處者。說發大誓愿普饒益一切眾生法。如是所作。周遍法界。從其兩肩。出無數百千億諸夜叉羅剎王。種種形貌。種種色相。或長或短。皆可怖畏。無量眷屬。而自圍繞。守護一切行善眾生。并諸賢圣。菩薩眾會。若向正住。及正住者。或時現作執金剛神。守護諸佛及佛住處。或遍守護一切世間。有怖畏者。令得安隱。有疾病者。令得除差。有苦惱者。令得免離。有過惡者。令其厭悔。有災橫者。令其息滅。如是利益一切眾生。皆悉令其舍生死輪轉正法輪。從其腹出無數百千億緊那羅王。各有無數緊那羅女。前后圍繞。又出無數百千億乾闥婆王。各有無數乾闥婆女。前后圍繞。各奏無數百千天樂。歌詠贊嘆諸法實性。歌詠贊嘆一切諸佛。歌詠贊嘆發菩提心。歌詠贊嘆修菩薩行。歌詠贊嘆一切諸佛成正覺門。歌詠贊嘆一切諸佛轉法輪門。歌詠贊嘆一切諸佛現神變門。開示演說一切諸佛般涅槃門。開示演說守護一切諸佛教門。開示演說令一切眾生皆歡喜門。開示演說嚴凈一切諸佛剎門。開示演說顯示一切微妙法門。開示演說舍離一切諸障礙門。開示演說發生一切諸善根門。如是周遍十方法界。從其面門。出無數百千億轉輪圣王。七寶具足。四兵圍繞。放大舍光。雨無量寶。諸貧乏者。悉使充足。令其永斷不與取行。端正采女無數百千。悉以舍施心無所著。令其永斷邪淫之行。令生慈心。不斷生命。令其究竟常真實語。不作虛誑無益談說。令攝他語。不行離間。令柔軟語。無有粗惡。令常演說甚深決定明了之義。不作無義綺飾言辭。為說少欲。令除貪愛。心無瑕垢。為說大悲。令除忿怒意得清凈。為說實義。令其觀察一切諸法。深入因緣。善明諦理。拔邪見刺。破疑惑山。一切障礙。悉皆除滅。如是所作。充滿法界。從其兩目。出無數百千億日輪。普照一切諸大地獄及諸惡趣。皆令離苦。又照一切世界中間。令除黑暗。又照一切十方眾生。皆令舍離愚癡翳障。于垢濁國土放清凈光。白銀國土。放黃金色光。黃金國土。放白銀色光。琉璃國土。放玻璃色光。玻璃國土。放琉璃色光。硨磲國土。放碼瑙色光。碼瑙國土。放硨磲色光。帝青國土。放日藏摩尼王色光。日藏摩尼王國土。放帝青色光。赤真珠國土。放月光網藏摩尼王色光。月光網藏摩尼王國土。放赤真珠色光。一寶所成國土。放種種寶色光。種種寶所成國土。放一寶色光。照諸眾生心之稠林。辨諸眾生無量事業。嚴飾一切世間境界。令諸眾生。心得清涼。生大歡喜。如是所作。充滿法界。從其眉間白毫相中。出無數百千億帝釋。皆于境界。而得自在。摩尼寶珠。系其頂上。光照一切諸天宮殿。震動一切須彌山王。覺悟一切諸天大眾。嘆福德力。說智慧力。生其樂力。持其志力。凈其念力。堅其所發菩提心力。贊樂見佛。令除世欲。贊樂聞法。令厭世境。贊樂觀智。令絕世染。止修羅戰。斷煩惱諍。滅怖死心。發降魔愿。興立正法須彌山王。成辨眾生一切事業。如是所作。周遍法界。從其額上。出無數百千億梵天。色相端嚴。世間無比。威儀寂靜。言音美妙。勸佛說法。嘆佛功德。令諸菩薩。悉皆歡喜。能辨眾生無量事業。普遍一切十方世界。從其頭上。出無量佛剎微塵數諸菩薩眾。悉以相好。莊嚴其身。放無邊光。說種種行。所謂贊嘆布施。令舍慳貪。得眾妙寶。莊嚴世界。稱揚贊嘆持戒功德。令諸眾生。永斷諸惡。住于菩薩大慈悲戒。說一切有悉皆如夢。說諸欲樂無有滋味。令諸眾生。離煩惱縛。說忍辱力。令于諸法。心得自在。贊金色身。令諸眾生。離嗔恚垢。起對治行。絕畜生道。嘆精進行。令其遠離世間放逸。皆悉勤修無量妙法。又為贊嘆禪波羅蜜。令其一切心得自在。又為演說般若波羅蜜。開示正見。令諸眾生。樂自在智。拔諸見毒。又為演說隨順世間種種所作。令諸眾生。雖離生死。而于諸趣。自在受生。又為示現神通變化。說壽命自在。令諸眾生。發大誓愿。又為演說成就總持力。出生大愿力。凈治三昧力。自在受生力。又為演說種種諸智。所謂普知眾生諸根智。普知一切心行智。普知如來十力智。普知諸佛自在智。如是所作。周遍法界。從其頂上。出無數百千億如來身。其身無等。諸相隨好。清凈莊嚴。威光赫奕。如真金山。無量光明。普照十方。出妙音聲。充滿法界。示現無量大神通力。為一切世間。普雨法雨。所謂為坐菩提道場諸菩薩雨普知平等法雨。為灌頂位諸菩薩雨入普門法雨。為法王子位諸菩薩雨普莊嚴法雨。為童子位諸菩薩雨堅固山法雨。為不退位諸菩薩雨海藏法雨。為成就正心位諸菩薩雨普境界法雨。為方便具足位諸菩薩雨自性門法雨。為生貴位諸菩薩雨隨順世間法雨。為修行位諸菩薩雨普悲愍法雨。為新學諸菩薩雨積集藏法雨。為初發心諸菩薩雨攝眾生法雨。為信解諸菩薩雨無盡境界普現前法雨。為色界諸眾生雨普門法雨。為諸梵天雨普藏法雨。為諸自在天雨生力法雨。為諸魔眾雨心幢法雨。為諸化樂天雨凈念法雨。為諸兜率天雨生意法雨。為諸夜摩天雨歡喜法雨。為諸忉利天雨疾莊嚴虛空界法雨。為諸夜叉王雨歡喜法雨。為諸乾闥婆王雨金剛輪法雨。為諸阿修羅王雨大境界法雨。為諸迦樓羅王雨無邊光明法雨。為諸緊那羅王雨一切世間殊勝智法雨。為諸人王雨無樂著法雨。為諸龍王雨歡喜幢法雨。為諸摩睺羅伽王雨大休息法雨。為諸地獄眾生雨正念莊嚴法雨。為諸畜生雨智慧藏法雨。為閻羅王界眾生雨無畏法雨。為諸厄難處眾生雨普安慰法雨。悉令得入賢圣眾會。如是所作。充滿法界。海幢比丘。又于其身一切毛孔。一一皆出阿僧祇佛剎微塵數光明網。一一光明網。具阿僧祇色相。阿僧祇莊嚴。阿僧祇境界。阿僧祇事業。充滿十方一切法界。爾時善財童子。一心觀察海幢比丘。深生渴仰。憶念彼三昧解脫。思惟彼不思議菩薩三昧。思惟彼不思議利益眾生方便海。思惟彼不思議無作用普莊嚴門。思惟彼莊嚴法界清凈智。思惟彼受佛加持智。思惟彼出生菩薩自在力。思惟彼堅固菩薩大愿力。思惟彼增廣菩薩諸行力。如是住立。思惟觀察。經一日一夜。乃至經于七日七夜。半月一月。乃至六月。復經六日。過此已后。海幢比丘。從三昧出。善財童子。贊言圣者。希有奇特。如此三昧最為甚深。如此三昧最為廣大。如此三昧境界無量。如此三昧神力難思。如此三昧光明無等。如此三昧莊嚴無數。如此三昧威力難制。如此三昧境界平等。如此三昧普照十方。如此三昧利益無限。以能除滅一切眾生無量苦故。所謂能令一切眾生。離貧苦故。出地獄故。免畜生故。閉諸難門故。開人天道故。令人天眾生喜樂故。令其愛樂禪境界故。能令增長有為樂故。能為顯示出有樂故。能為引發菩提心故。能使增長福智行故。能令增長大悲心故。能令生起大愿力故。能令明了菩薩道故。能使莊嚴究竟智故。能令趣入大乘境故。能令照了普賢行故。能令證得諸菩薩地智光明故。能令成就一切菩薩諸愿行故。能令安住一切智智境界中故。圣者。此三昧者。名為何等。海幢比丘言。善男子。此三昧。名普眼舍得。又名般若波羅蜜境界清凈光明。又名普莊嚴清凈門。善男子。我以修習般若波羅蜜故。得此普莊嚴清凈三昧等百萬阿僧祇三昧。善財童子言。圣者。此三昧境界。究竟唯如是耶。海幢言。善男子。入此三昧時。了知一切世界。無所障礙。往詣一切世界。無所障礙。超過一切世界。無所障礙。莊嚴一切世界。無所障礙。修治一切世界。無所障礙。嚴凈一切世界。無所障礙。見一切佛。無所障礙。觀一切佛廣大威德。無所障礙。知一切佛自在神力。無所障礙。證一切佛諸廣大力。無所障礙。入一切佛諸功德海。無所障礙。受一切佛無量妙法。無所障礙。入一切佛法中修習妙行。無所障礙。證一切佛轉法輪平等智。無所障礙。入一切諸佛眾會道場海。無所障礙。觀十方佛法。無所障礙。大悲攝受十方眾生。無所障礙。常起大慈充滿十方。無所障礙。見十方佛心無厭足。無所障礙。入一切眾生海。無所障礙。知一切眾生根海。無所障礙。知一切眾生諸根差別智。無所障礙。善男子。我唯知此一般若波羅蜜三昧光明。如諸菩薩。入智慧海。凈法界境。達一切趣。遍無量剎。總持自在。三昧清凈。神通廣大。辯才無盡。善說諸地。為眾生依。而我何能知其妙行。辨其功德。了其所行。明其境界。究其愿力。入其要門。達其所證。說其道分。住其三昧。見其心境。得其所有。平等智慧。善男子。從此南行。有一住處。名曰海潮。彼有園林。名普莊嚴。于其園中。有優婆夷。名曰休舍。汝往彼問。菩薩云何學菩薩行。修菩薩道。時善財童子。于海幢比丘所。得堅固身。獲妙法財。入深境界。智慧明徹。三昧照耀。住清凈解。見甚深法。其心安住諸清凈門。智慧光明。充滿十方。心生歡喜。踴躍無量。五體投地。頂禮其足。繞無量匝。恭敬瞻仰。思惟觀察。咨嗟戀慕。持其名號。想其容止。念其音聲。思其三昧及彼大愿所行境界。受其智慧清凈光明。辭退而行

大方廣佛華嚴經卷第六十三大方廣佛華嚴經卷第六十四

　　　　于闐國三藏實叉難陀奉　制譯


　　入法界品第三十九之五

爾時善財童子。蒙善知識力。依善知識教。念善知識語。于善知識。深心愛樂。作是念言。因善知識。令我見佛。因善知識。令我聞法。善知識者。是我師傅。示導于我諸佛法故。善知識者。是我眼目。令我見佛如虛空故。善知識者。是我津濟。令我得入諸佛如來蓮華池故。漸漸南行。至海潮處。見普莊嚴園。眾寶垣墻。周匝圍繞。一切寶樹。行列莊嚴。一切寶華樹。雨眾妙華。布散其地。一切寶香樹。香氣氛氳。普熏十方。一切寶鬘樹。雨大寶鬘。處處垂下。一切摩尼寶王樹。雨大摩尼寶。遍布充滿。一切寶衣樹。雨種種色衣。隨其所應。周匝敷布。一切音樂樹。風動成音。其音美妙。過于天樂。一切莊嚴具樹。各雨珍玩奇妙之物。處處分布。以為嚴飾。其地清凈。無有高下。于中具有百萬殿堂。大摩尼寶之所合成。百萬樓閣。閻浮檀金。以覆其上。百萬宮殿。毗盧遮那摩尼寶。間錯莊嚴。一萬浴池。眾寶合成。七寶欄楯。周匝圍繞。七寶階道。四面分布。八功德水。湛然盈滿。其水香氣。如天栴檀。金沙布底。水清寶珠。周遍間錯。鳧雁孔雀。俱枳羅鳥。游戲其中。出和雅音。寶多羅樹。周匝行列。覆以寶網。垂諸金鈴。微風徐搖。恒出美音。施大寶帳。寶樹圍繞。建立無數摩尼寶幢。光明普照百千由旬。其中復有百萬陂池。黑栴檀泥。凝積其底。一切妙寶。以為蓮華。敷布水上。大摩尼華光色。照耀園中。復有廣大宮殿。名莊嚴幢。海藏妙寶。以為其地。毗琉璃寶。以為其柱。閻浮檀金。以覆其上。光藏摩尼。以為莊嚴。無數寶王。光焰熾然。重樓挾閣。種種莊飾。阿盧那香王。覺悟香王。皆出妙香。普熏一切。其宮殿中。復有無量寶蓮華座。周回布列。所謂照耀十方摩尼寶蓮華座。毗盧遮那摩尼寶蓮華座。照耀世間摩尼寶蓮華座。妙藏摩尼寶蓮華座。師子藏摩尼寶蓮華座。離垢藏摩尼寶蓮華座。普門摩尼寶蓮華座。光嚴摩尼寶蓮華座。安住大海藏清凈摩尼王寶蓮華座。金剛師子摩尼寶蓮華座。園中復有百萬種帳。所謂衣帳鬘帳。香帳華帳。枝帳摩尼帳。真金帳。莊嚴具帳。音樂帳。象王神變帳。馬王神變帳。帝釋所著摩尼寶帳。如是等其數百萬。有百萬大寶網。彌覆其上。所謂寶鈴網。寶蓋網。寶身網。海藏真珠網。紺琉璃摩尼寶網。師子摩尼網。月光摩尼網。種種形像眾香網。寶冠網。寶瓔珞網。如是等其數百萬。有百萬大光明之所照耀。所謂焰光摩尼寶光明。日藏摩尼寶光明。月幢摩尼寶光明。香焰摩尼寶光明。勝藏摩尼寶光明。蓮華藏摩尼寶光明。焰幢摩尼寶光明。大燈摩尼寶光明。普照十方摩尼寶光明。香光摩尼寶光明。如是等其數百萬。常雨百萬莊嚴具。百萬黑栴檀香出妙音聲。百萬出過諸天曼陀羅華而以散之。百萬出過諸天瓔珞。以為莊嚴。百萬出過諸天妙寶鬘帶。處處垂下。百萬出過諸天眾色妙衣。百萬雜色摩尼寶。妙光普照。百萬天子。欣樂瞻仰。頭面作禮。百萬采女。于虛空中。投身而下。百萬菩薩。恭敬親近。常樂聞法。時休舍優婆夷。坐真金座。戴海藏真珠網。冠掛出過諸天真金寶釧。垂紺青發。大摩尼網。莊嚴其首。師子口摩尼寶。以為耳珰。如意摩尼寶王。以為瓔珞。一切寶網。垂覆其身。百千億那由他眾生。曲躬恭敬。東方有無量眾生。來詣其所。所謂梵天梵眾天。大梵天梵輔天。自在天。乃至一切人及非人。南西北方。四維上下。皆亦如是。其有見此優婆夷者。一切病苦。悉得除滅。離煩惱垢。拔諸見刺。摧障礙山。入于無礙清凈境界。增明一切所有善根。長養諸根。入一切智慧門。入一切總持門。一切三昧門。一切大愿門。一切妙行門。一切功德門。皆得現前。其心廣大。具足神通。身無障礙。至一切處。爾時善財童子。入普莊嚴園。周遍觀察。見休舍優婆夷。坐于妙座。往詣其所。頂禮其足。繞無數匝。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。休舍告言。善男子。我唯得菩薩一解脫門。若有見聞憶念于我。與我同住。供給我者。悉不唐捐。善男子。若有眾生。不種善根。不為善友之所攝受。不為諸佛之所護念。是人終不得見于我。善男子。其有眾生。得見我者。皆于阿耨多羅三藐三菩提。獲不退轉。善男子。東方諸佛。常來至此。處于寶座。為我說法。南西北方。四維上下。一切諸佛。悉來至此。處于寶座。為我說法。善男子。我常不離見佛聞法。與諸菩薩。而共同住。善男子。我此大眾。有八萬四千億那由他。皆在此園。與我同行。悉于阿耨多羅三藐三菩提。得不退轉。其余眾生。住此園者。亦皆普入不退轉位。善財白言。圣者。發阿耨多羅三藐三菩提心。為久近耶。答言。善男子。我憶過去。于然燈佛所。修行梵行。恭敬供養。聞法受持。次前于離垢佛所。出家學道。受持正法。次前于妙幢佛所。次前于勝須彌佛所。次前于蓮華德藏佛所。次前于毗盧遮那佛所。次前于普眼佛所。次前于梵壽佛所。次前于金剛臍佛所。次前于婆樓那天佛所。善男子。我憶過去。于無量劫無量生中。如是次第三十六恒河沙佛所。皆悉承事。恭敬供養。聞法受持。凈修梵行。于此已往。佛智所知。非我能測。善男子。菩薩初發心無有量。充滿一切法界故。菩薩大悲門無有量。普入一切世間故。菩薩大愿門無有量。究竟十方法界故。菩薩大慈門無有量。普覆一切眾生故。菩薩所修行無有量。于一切剎一切劫中修習故。菩薩三昧力無有量。令菩薩道不退故。菩薩總持力無有量。能持一切世間故。菩薩智光力無有量。普能證入三世故。菩薩神通力無有量。普現一切剎網故。菩薩辯才力無有量。一音一切悉解故。菩薩清凈身無有量。悉遍一切佛剎故。善財童子言。圣者。久如當得阿耨多羅三藐三菩提。答言。善男子。菩薩不為教化調伏一眾生故發菩提心。不為教化調伏百眾生故發菩提心。乃至不為教化調伏不可說不可說轉眾生故發菩提心。不為教化一世界眾生故發菩提心。乃至不為教化不可說不可說轉世界眾生故發菩提心。不為教化閻浮提微塵數世界眾生故發菩提心。不為教化三千大千世界微塵數世界眾生故發菩提心。乃至不為教化不可說不可說轉三千大千世界微塵數世界眾生故發菩提心。不為供養一如來故發菩提心。乃至不為供養不可說不可說轉如來故發菩提心。不為供養一世界中次第興世諸如來故發菩提心。乃至不為供養不可說不可說轉世界中次第興世諸如來故發菩提心。不為供養一三千大千世界微塵數世界中次第興世諸如來故發菩提心。乃至不為供養不可說不可說轉佛剎微塵數世界中次第興世諸如來故發菩提心。不為嚴凈一世界故發菩提心。乃至不為嚴凈不可說不可說轉世界故發菩提心。不為嚴凈一三千大千世界微塵數世界故發菩提心。乃至不為嚴凈不可說不可說轉三千大千世界微塵數世界故發菩提心。不為住持一如來遺法故發菩提心。乃至不為住持不可說不可說轉如來遺法故發菩提心。不為住持一世界如來遺法故發菩提心。乃至不為住持不可說不可說轉世界如來遺法故發菩提心。不為住持一閻浮提微塵數世界如來遺法故發菩提心。乃至不為住持不可說不可說轉佛剎微塵數世界如來遺法故發菩提心。如是略說。不為滿一佛誓愿故。不為往一佛國土故。不為入一佛眾會故。不為持一佛法眼故。不為轉一佛法輪故。不為知一世界中諸劫次第故。不為知一眾生心海故。不為知一眾生根海故。不為知一眾生業海故。不為知一眾生行海故。不為知一眾生煩惱海故。不為知一眾生煩惱習海故。乃至不為知不可說不可說轉佛剎微塵數眾生煩惱習海故發菩提心。欲教化調伏一切眾生。悉無余故。發菩提心。欲承事供養一切諸佛。悉無余故。發菩提心。欲嚴凈一切諸佛國土。悉無余故。發菩提心。欲護持一切諸佛正教。悉無余故。發菩提心。欲成滿一切如來誓愿。悉無余故。發菩提心。欲往一切諸佛國土。悉無余故。發菩提心。欲入一切諸佛眾會。悉無余故。發菩提心。欲知一切世界中。諸劫次第。悉無余故。發菩提心。欲知一切眾生心海。悉無余故。發菩提心。欲知一切眾生根海。悉無余故。發菩提心。欲知一切眾生業海。悉無余故。發菩提心。欲知一切眾生行海。悉無余故。發菩提心。欲滅一切眾生。諸煩惱海。悉無余故。發菩提心。欲拔一切眾生。煩惱習海。悉無余故。發菩提心。善男子。取要言之。菩薩以如是等百萬阿僧祇方便行故。發菩提心。善男子。菩薩行。普入一切法。皆證得故。普入一切剎。悉嚴凈故。是故善男子。嚴凈一切世界盡。我愿乃盡。拔一切眾生。煩惱習氣盡。我愿乃滿。善財童子言。圣者。此解脫名為何等。答言。善男子。此解脫。名離憂安隱幢。善男子。我唯知此一解脫門。如諸菩薩摩訶薩。其心如海。悉能容受一切佛法。如須彌山。志意堅固。不可動搖。如善見藥。能除眾生煩惱重病。如明凈日。能破眾生無明闇障。猶如大地能作一切眾生依處。猶如好風能作一切眾生義利。猶如明燈能為眾生。生智慧光。猶如大云能為眾生。雨寂滅法。猶如凈月能為眾生。放福德光。猶如帝釋悉能守護一切眾生。而我云何能知能說彼功德行。善男子。于此南方海潮之處。有一國土。名那羅素。中有仙人。名毗目瞿沙。汝詣彼問。菩薩云何學菩薩行。修菩薩道。時善財童子。頂禮其足。繞無數匝。殷勤瞻仰。悲泣流淚。作是思惟。得菩提難。近善知識難。遇善知識難。得菩薩諸根難。凈菩薩諸根難。值同行善知識難。如理觀察難。依教修行難。值遇出生善心方便難。值遇增長一切智法光明難。作是念已。辭退而行

爾時善財童子。隨順思惟菩薩正教。隨順思惟菩薩凈行。生增長菩薩福力心。生明見一切諸佛心。生出生一切諸佛心。生增長一切大愿心。生普見十方諸法心。生明照諸法實性心。生普散一切障礙心。生觀察法界無闇心。生清凈意寶莊嚴心。生摧伏一切眾魔心。漸漸游行。至那羅素國。周遍推求毗目瞿沙。見一大林。阿僧祇樹。以為莊嚴。所謂種種葉樹扶疏布濩。種種華樹開敷鮮榮。種種果樹相續成熟。種種寶樹雨摩尼果。大栴檀樹處處行列。諸沉水樹常出好香。悅意香樹妙香莊嚴。波吒羅樹四面圍繞。尼拘律樹其身聳擢。閻浮檀樹常雨甘果。優缽羅華波頭摩華以嚴池沼。時善財童子。見彼仙人在栴檀樹下。敷草而坐。領徒一萬。或著鹿皮。或著樹皮。或復編草。以為衣服。髻環垂鬢。前后圍繞。善財見已。往詣其所。五體投地。作如是言。我今得遇真善知識。善知識者。則是趣向一切智門。令我得入真實道故。善知識者。則是趣向一切智乘。令我得至如來地故。善知識者。則是趣向一切智船。令我得至智寶洲故。善知識者。則是趣向一切智炬。令我得生十力光故。善知識者。則是趣向一切智道。令我得入涅槃城故。善知識者。則是趣向一切智燈。令我得見夷險道故。善知識者。則是趣向一切智橋。令我得度險惡處故。善知識者。則是趣向一切智蓋。令我得生大慈涼故。善知識者。則是趣向一切智眼。令我得見法性門故。善知識者。則是趣向一切智潮。令我滿足大悲水故。作是語已。從地而起。繞無量匝。合掌前住。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。時毗目瞿沙。顧其徒眾。而作是言。善男子。此童子已發阿耨多羅三藐三菩提心。善男子。此童子普施一切眾生無畏。此童子普興一切眾生利益。此童子常觀一切諸佛智海。此童子欲飲一切甘露法雨。此童子欲測一切廣大法海。此童子欲令眾生住智海中。此童子欲普發起廣大悲云。此童子欲普雨于廣大法雨。此童子欲以智月普照世間。此童子欲滅世間煩惱毒熱。此童子欲長含識一切善根。時諸仙眾。聞是語已。各以種種上妙香華。散善財上。投身作禮。圍繞恭敬。作如是言。今此童子。必當救護一切眾生。必當除滅諸地獄苦。必當永斷諸畜生道。必當轉去閻羅王界。必當關閉諸難處門。必當干竭諸愛欲海。必令眾生永滅苦蘊。必當永破無明黑闇。必當永斷貪愛系縛。必以福德大輪圍山圍繞世間。必以智慧大寶須彌顯示世間。必當出現清凈智日。必當開示善根法藏。必使世間明識險易。時毗目瞿沙。告群仙言。善男子。若有能發阿耨多羅三藐三菩提心。必當成就一切智道。此善男子已發阿耨多羅三藐三菩提心。當凈一切佛功德地。時毗目瞿沙。告善財童子言。善男子。我得菩薩無勝幢解脫。善財白言。圣者。無勝幢解脫境界云何。時毗目仙人。即申右手。摩善財頂。執善財手。即時善財。自見其身。往十方十佛剎微塵數世界中。到十佛剎微塵數諸佛所。見彼佛剎及其眾會。諸佛相好。種種莊嚴。亦聞彼佛隨諸眾生心之所樂。而演說法。一文一句。皆悉通達。各別受持。無有雜亂。亦知彼佛以種種解。凈治諸愿。亦知彼佛以清凈愿。成就諸力。亦見彼佛隨眾生心。所現色相。亦見彼佛大光明網。種種諸色。清凈圓滿。亦知彼佛無礙智慧。大光明力。又自見身。于諸佛所。經一日夜。或七日夜。半月一月。一年十年。百年千年。或經億年。或阿庾多億年。或那由他億年。或經半劫。或經一劫百劫千劫。或百千億。乃至不可說不可說佛剎微塵數劫。爾時善財童子。為菩薩無勝幢解脫智光明照故。得毗盧遮那藏三昧光明。為無盡智解脫三昧光明照故。得普攝諸方陀羅尼光明。為金剛輪陀羅尼門光明照故。得極清凈智慧心三昧光明。為普門莊嚴藏般若波羅蜜光明照故。得佛虛空藏輪三昧光明。為一切佛法輪三昧光明照故。得三世無盡智三昧光明。時彼仙人。放善財手。善財童子。即自見身。還在本處。時彼仙人。告善財言。善男子。汝憶念耶。善財言唯。此是圣者。善知識力。仙人言。善男子。我唯知此菩薩無勝幢解脫。如諸菩薩摩訶薩。成就一切殊勝三昧。于一切時。而得自在。于一念頃。出生諸佛無量智慧。以佛智燈。而為莊嚴。普照世間。一念普入三世境界。分形遍往十方國土。智身普入一切法界。隨眾生心。普現其前。觀其根行。而為利益。放凈光明。甚可愛樂。而我云何能知能說彼功德行。彼殊勝愿。彼莊嚴剎。彼智境界。彼三昧所行。彼神通變化。彼解脫游戲。彼身相差別。彼音聲清凈。彼智慧光明。善男子。于此南方。有一聚落。名伊沙那。有婆羅門。名曰勝熱。汝詣彼問。菩薩云何學菩薩行。修菩薩道。時善財童子。歡喜踴躍。頂禮其足。繞無數匝。殷勤瞻仰。辭退南行

爾時善財童子。為菩薩無勝幢解脫所照故。住諸佛不思議神力。證菩薩不思議解脫神通智。得菩薩不思議三昧智光明。得一切時熏修三昧智光明。得了知一切境界皆依想所住三昧智光明。得一切世間殊勝智光明。于一切處。悉現其身。以究竟智。說無二無分別平等法。以明凈智。普照境界。凡所聞法。皆能忍受。清凈信解。于法自性。決定明了。心恒不舍菩薩妙行。求一切智。永無退轉。獲得十力智慧光明。勤求妙法。常無厭足。以正修行。入佛境界。出生菩薩無量莊嚴。無邊大愿。悉已清凈。以無窮盡智。知無邊世界網。以無怯弱心。度無量眾生海。了無邊菩薩諸行境界。見無邊世界種種差別。見無邊世界種種莊嚴。入無邊世界微細境界。知無邊世界種種名號。知無邊世界種種言說。知無邊眾生種種解。見無邊眾生種種行。見無邊眾生成熟行。見無邊眾生差別想。念善知識漸次游行。至伊沙那聚落。見彼勝熱修諸苦行。求一切智。四面火聚。猶如大山。中有刀山。高峻無極。登彼山上。投身入火。時善財童子。頂禮其足。合掌而立。作如是言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。婆羅門言。善男子。汝今若能上此刀山。投身火聚。諸菩薩行。悉得清凈。時善財童子。作如是念。得人身難。離諸難難。得無難難。得凈法難。得值佛難。具諸根難。聞佛法難。遇善人難。逢真善知識難。受如理正教難。得正命難。隨法行難。此將非魔。魔所使耶。將非是魔險惡徒黨。詐現菩薩善知識相。而欲為我作善根難。作壽命難。障我修行一切智道。牽我令入諸惡道中。欲障我法門。障我佛法。作是念時。十千梵天。在虛空中。作如是言善男子。莫作是念。莫作是念。今此圣者。得金剛焰三昧光明。發大精進。度諸眾生。心無退轉。欲竭一切貪愛海。欲截一切邪見網。欲燒一切煩惱薪。欲照一切惑稠林。欲斷一切老死怖。欲壞一切三世障。欲放一切法光明。善男子。我諸梵天。多著邪見。皆悉自謂是自在者。是能作者。于世間中。我是最勝。見婆羅門。五熱炙身。于自宮殿。心不樂著。于諸禪定。不得滋味。皆共來詣婆羅門所。時婆羅門。以神通力。示大苦行。為我說法。能令我等滅一切見。除一切慢。住于大慈。行于大悲。起廣大心。發菩提意。常見諸佛。恒聞妙法。于一切處。心無所礙。復有十千諸魔在虛空中。以天摩尼寶。散婆羅門上。告善財言。善男子。此婆羅門。五熱炙身時。其火光明。映奪于我所有宮殿諸莊嚴具。皆如聚墨。令我于中不生樂著。我與眷屬。來詣其所。此婆羅門。為我說法。令我及余無量天子諸天女等。皆于阿耨多羅三藐三菩提。得不退轉。復有十千自在天王。于虛空中。各散天華。作如是言。善男子。此婆羅門。五熱炙身時。其火光明。映奪我等所有宮殿諸莊嚴具。皆如聚墨。令我于中不生愛著。即與眷屬。來詣其所。此婆羅門。為我說法。令我于心而得自在。于煩惱中而得自在。于受生中而得自在。于諸業障而得自在。于諸三昧而得自在。于莊嚴具而得自在。于壽命中而得自在。乃至能于一切佛法而得自在。復有十千化樂天王。于虛空中。作天音樂。恭敬供養。作如是言。善男子。此婆羅門。五熱炙身時。其火光明。照我宮殿諸莊嚴具及諸采女。能令我等不受欲樂。不求欲樂。身心柔軟。即與眾俱。來詣其所。時婆羅門。為我說法。能令我等心得清凈。心得明潔。心得純善。心得柔軟。心生歡喜。乃至令得清凈十力清凈之身。生無量身。乃至令得佛身佛語佛聲佛心。具足成就一切智智。復有十千兜率天王天子天女。無量眷屬。于虛空中。雨眾妙香。恭敬頂禮。作如是言。善男子。此婆羅門。五熱炙身時。令我等諸天。及其眷屬。于自宮殿。無有樂著。共詣其所。聞其說法。能令我等不貪境界。少欲知足。心生歡喜。心得充滿。生諸善根。發菩提心。乃至圓滿一切佛法。復有十千三十三天。并其眷屬天子天女。前后圍繞。于虛空中。雨天曼陀羅華。恭敬供養。作如是言。善男子。此婆羅門。五熱炙身時。令我等諸天。于天音樂。不生樂著。共詣其所。時婆羅門。為我等說一切諸法無常敗壞。令我舍離一切欲樂。令我斷除憍慢放逸。令我愛樂無上菩提。又善男子。我當見此婆羅門時。須彌山頂。六種震動。我等恐怖。皆發菩提心。堅固不動。復有十千龍王。所謂伊那跋羅龍王。難陀優波難陀龍王等。于虛空中。雨黑栴檀。無量龍女。奏天音樂。雨天妙華及天香水。恭敬供養。作如是言。善男子。此婆羅門。五熱炙身時。其火光明。普照一切諸龍宮殿。令諸龍眾。離熱沙怖。金翅鳥怖。滅除嗔恚。身得清涼。心無垢濁。聞法信解。厭惡龍趣。以至誠心。悔除業障。乃至發阿耨多羅三藐三菩提意。住一切智。復有十千夜叉王。于虛空中。以種種供具。恭敬供養此婆羅門及以善財。作如是言。善男子。此婆羅門。五熱炙身時。我及眷屬。悉于眾生。發慈愍心。一切羅剎。鳩槃茶等。亦生慈心。以慈心故。于諸眾生。無所惱害。而來見我。我及彼等。于自宮殿。不生樂著。即與共俱。來詣其所。時婆羅門。即為我等。如應說法。一切皆得身心安樂。又令無量夜叉羅剎鳩槃茶等。發于無上菩提之心。復有十千乾闥婆王。于虛空中。作如是言。善男子。此婆羅門。五熱炙身時。其火光明。照我宮殿。悉令我等受不思議無量快樂。是故我等。來詣其所。此婆羅門。為我說法。能令我等于阿耨多羅三藐三菩提。得不退轉。復有十千阿修羅王。從大海出。住在虛空。舒右膝輪。合掌前禮。作如是言。善男子。此婆羅門。五熱炙身時。我阿修羅所有宮殿大海大地。悉皆震動。令我等舍憍慢放逸。是故我等來詣其所。從其聞法。舍離諂誑。安住忍地。堅固不動。圓滿十力。復有十千迦樓羅王。勇力持王。而為上首。化作外道童子之形。于虛空中。唱如是言。善男子。此婆羅門。五熱炙身時。其火光明。照我宮殿。一切震動。皆悉恐怖。是故我等。來詣其所。時婆羅門。即為我等。如應說法。令修習大慈。稱贊大悲。度生死海。于欲泥中。拔濟眾生。嘆菩提心。起方便智。隨其所宜。調伏眾生。復有十千緊那羅王。于虛空中。唱如是言。善男子。此婆羅門。五熱炙身時。我等所住宮殿。諸多羅樹。諸寶鈴網。諸寶繒帶。諸音樂樹。諸妙寶樹。及諸樂器。自然而出佛聲法聲。及不退轉菩薩僧聲。愿求無上菩提之聲。云某方某國。有某菩薩。發菩提心。某方某國。有某菩薩。修行苦行。難舍能舍。乃至清凈一切智行。某方某國。有某菩薩。往詣道場。乃至某方某國。有某如來。作佛事已。而般涅槃。善男子。假使有人。以閻浮提。一切草木。末為微塵。此微塵數。可知邊際。我宮殿中寶多羅樹。乃至樂器。所說菩薩名。如來名。所發大愿。所修行等。無有能得知其邊際。善男子。我等以聞佛聲法聲。菩薩僧聲。生大歡喜。來詣其所。時婆羅門。即為我等。如應說法。令我及余無量眾生。于阿耨多羅三藐三菩提。得不退轉。復有無量欲界諸天。于虛空中。以妙供具。恭敬供養。唱如是言。善男子。此婆羅門。五熱炙身時。其火光明。照阿鼻等。一切地獄。諸所受苦。悉令休息。我等見此火光明故。心生凈信。以信心故。從彼命終。生于天中。為知恩故。而來其所。恭敬瞻仰。無有厭足。時婆羅門。為我說法。令無量眾生。發菩提心。爾時善財童子。聞如是法。心大歡喜。于婆羅門所。發起真實善知識心。頭頂禮敬。唱如是言。我于大圣善知識所。生不善心。唯愿圣者。容我悔過。時婆羅門。即為善財。而說頌言


　若有諸菩薩　　順善知識教
　一切無疑懼　　安住心不動
　當知如是人　　必獲廣大利
　坐菩提樹下　　成于無上覺　

爾時善財童子。即登刀山。自投火聚。未至中間。即得菩薩善住三昧。才觸火焰。又得菩薩寂靜樂神通三昧。善財白言。甚奇圣者。如是刀山。及大火聚。我身觸時。安隱快樂。時婆羅門。告善財言。善男子。我唯得此菩薩無盡輪解脫。如諸菩薩摩訶薩。大功德焰。能燒一切。眾生見惑。令無有余。必不退轉。無窮盡心。無懈怠心。無怯弱心。發如金剛藏那羅延心。疾修諸行。無遲緩心。愿如風輪。普持一切精進大誓。皆無退轉。而我云何能知能說彼功德行。善男子。于此南方。有城名師子奮迅。中有童女。名曰慈行。汝詣彼問。菩薩云何學菩薩行。修菩薩道。時善財童子。頂禮其足。繞無數匝。辭退而去

大方廣佛華嚴經卷第六十四大方廣佛華嚴經卷第六十五

　　　　于闐國三藏實叉難陀奉　制譯


　　入法界品第三十九之六

爾時善財童子。于善知識所。起最極尊重心。生廣大清凈解。常念大乘。專求佛智。愿見諸佛。觀法境界無障礙智。常現在前。決定了知諸法實際常住際。一切三世諸剎那際。如虛空際。無二際。一切法無分別際。一切義無障礙際。一切劫無失壞際。一切如來無際之際。于一切佛。心無分別。破眾想網。離諸執著。不取諸佛眾會道場。亦不取佛清凈國土。知諸眾生皆無有我。知一切聲悉皆如響。知一切色悉皆如影。漸次南行。至師子奮迅城。周遍推求慈行童女。聞此童女是師子幢王女。五百童女。以為侍從。住毗盧遮那藏殿。于龍勝栴檀足金線網天衣座上。而說妙法。善財聞已。詣王宮門。求見彼女。見無量眾。來入宮中。善財問言。諸人今者何所往詣。咸報之言。我等欲詣慈行童女聽受妙法。善財童子。即作是念。此王宮門。既無限礙。我亦應入。善財入已。見毗盧遮那藏殿。玻璃為地。琉璃為柱。金剛為壁。閻浮檀金。以為垣墻。百千光明。而為窗牖。阿僧祇摩尼寶。而莊校之。寶藏摩尼鏡。周匝莊嚴。以世間最上摩尼寶。而為莊飾。無數寶網羅覆其上。百千金鈴。出妙音聲。有如是等不可思議眾寶嚴飾。其慈行童女。皮膚金色。眼紺紫色。發紺青色。以梵音聲。而演說法。善財見已。頂禮其足。繞無數匝。合掌前住。作如是言。圣者。我已先發阿耨多羅三藐三菩提心。而未知菩薩。云何學菩薩行。云何修菩薩道。我聞圣者。善能誘誨。愿為我說。時慈行童女。告善財言。善男子。汝應觀我宮殿莊嚴。善財頂禮。周遍觀察。見一一壁中。一一柱中。一一鏡中。一一相中。一一形中。一一摩尼寶中。一一莊嚴具中。一一金鈴中。一一寶樹中。一一寶形像中。一一寶瓔珞中。悉見法界一切如來。從初發心。修菩薩行。成滿大愿。具足功德。成等正覺轉妙法輪。乃至示現入于涅槃。如是影像。靡不皆現。如凈水中普見虛空日月星宿所有眾像。如此皆是慈行童女。過去世中善根之力。爾時善財童子。憶念所見諸佛之相。合掌瞻仰慈行童女。爾時童女。告善財言。善男子。此是般若波羅蜜普莊嚴門。我于三十六恒河沙佛所。求得此法。彼諸如來。各以異門。令我入此般若波羅蜜普莊嚴門。一佛所演。余不重說。善財白言。圣者。此般若波羅蜜普莊嚴門。境界云何。童女答言。善男子。我入此般若波羅蜜普莊嚴門。隨順趣向。思惟觀察。憶持分別。時得普門陀羅尼。百萬阿僧祇陀羅尼門。皆悉現前。所謂佛剎陀羅尼門。佛陀羅尼門。法陀羅尼門。眾生陀羅尼門。過去陀羅尼門。未來陀羅尼門。現在陀羅尼門。常住際陀羅尼門。福德陀羅尼門。福德助道具陀羅尼門。智慧陀羅尼門。智慧助道具陀羅尼門。諸愿陀羅尼門。分別諸愿陀羅尼門。集諸行陀羅尼門。清凈行陀羅尼門。圓滿行陀羅尼門。業陀羅尼門。業不失壞陀羅尼門。業流注陀羅尼門。業所作陀羅尼門。舍離惡業陀羅尼門。修習正業陀羅尼門。業自在陀羅尼門。善行陀羅尼門。持善行陀羅尼門。三昧陀羅尼門。隨順三昧陀羅尼門。觀察三昧陀羅尼門。三昧境界陀羅尼門。從三昧起陀羅尼門。神通陀羅尼門。心海陀羅尼門。種種心陀羅尼門。直心陀羅尼門。照心稠林陀羅尼門。調心清凈陀羅尼門。知眾生所從生陀羅尼門。知眾生煩惱行陀羅尼門。知煩惱習氣陀羅尼門。知煩惱方便陀羅尼門。知眾生解陀羅尼門。知眾生行陀羅尼門。知眾生行不同陀羅尼門。知眾生性陀羅尼門。知眾生欲陀羅尼門。知眾生想陀羅尼門。普見十方陀羅尼門。說法陀羅尼門。大悲陀羅尼門。大慈陀羅尼門。寂靜陀羅尼門。言語道陀羅尼門。方便非方便陀羅尼門。隨順陀羅尼門。差別陀羅尼門。普入陀羅尼門。無礙際陀羅尼門。普遍陀羅尼門。佛法陀羅尼門。菩薩法陀羅尼門。聲聞法陀羅尼門。獨覺法陀羅尼門。世間法陀羅尼門。世界成陀羅尼門。世界壞陀羅尼門。世界住陀羅尼門。凈世界陀羅尼門。垢世界陀羅尼門。于垢世界現凈陀羅尼門。于凈世界現垢陀羅尼門。純垢世界陀羅尼門。純凈世界陀羅尼門。平坦世界陀羅尼門。不平坦世界陀羅尼門。覆世界陀羅尼門。因陀羅網世界陀羅尼門。世界轉陀羅尼門。知依想住陀羅尼門。細入粗陀羅尼門。粗入細陀羅尼門。見諸佛陀羅尼門。分別佛身陀羅尼門。佛光明莊嚴網陀羅尼門。佛圓滿音陀羅尼門。佛法輪陀羅尼門。成就佛法輪陀羅尼門。差別佛法輪陀羅尼門。無差別佛法輪陀羅尼門。解釋佛法輪陀羅尼門。轉佛法輪陀羅尼門。能作佛事陀羅尼門。分別佛眾會陀羅尼門。入佛眾會海陀羅尼門。普照佛力陀羅尼門。諸佛三昧陀羅尼門。諸佛三昧自在用陀羅尼門。諸佛所住陀羅尼門。諸佛所持陀羅尼門。諸佛變化陀羅尼門。佛知眾生心行陀羅尼門。諸佛神通變現陀羅尼門。住兜率天宮乃至示現入于涅槃陀羅尼門。利益無量眾生陀羅尼門。入甚深法陀羅尼門。入微妙法陀羅尼門。菩提心陀羅尼門。起菩提心陀羅尼門。助菩提心陀羅尼門。諸愿陀羅尼門。諸行陀羅尼門。神通陀羅尼門。出離陀羅尼門。總持清凈陀羅尼門。智輪清凈陀羅尼門。智慧清凈陀羅尼門。菩提無量陀羅尼門。自心清凈陀羅尼門。善男子。我唯知此般若波羅蜜普莊嚴門。如諸菩薩摩訶薩。其心廣大。等虛空界。入于法界。福德成滿。住出世法。遠世間行。智眼無翳。普觀法界。慧心廣大。猶如虛空。一切境界。悉皆明見。獲無礙地大光明藏。善能分別一切法義。行于世行。不染世法。能益于世非世所壞。普作一切世間依止。普知一切眾生心行。隨其所應。而為說法。于一切時。恒得自在。而我云何能知能說彼功德行。善男子。于此南方。有一國土。名為三眼。彼有比丘。名曰善見。汝詣彼問。菩薩云何學菩薩行。修菩薩道。時善財童子。頂禮其足。繞無數匝。戀慕瞻仰。辭退而行

爾時善財童子。思惟菩薩所住行甚深。思惟菩薩所證法甚深。思惟菩薩所入處甚深。思惟眾生微細智甚深。思惟世間依想住甚深。思惟眾生所作行甚深。思惟眾生心流注甚深。思惟眾生如光影甚深。思惟眾生名號甚深。思惟眾生言說甚深。思惟莊嚴法界甚深。思惟種植業行甚深。思惟業莊飾世間甚深。漸次游行。至三眼國。于城邑聚落村鄰市肆。川原山谷一切諸處。周遍求覓善見比丘。見在林中。經行往返。壯年美貌。端正可喜。其發紺青。右旋不亂。頂有肉髻。皮膚金色。頸文三道。額廣平正。眼目修廣。如青蓮華。唇口丹潔如頻婆果。胸摽卍字。七處平滿。其臂纖長。其指網縵。手足掌中。有金剛輪。其身殊妙。如凈居天。上下端直。如尼拘陀樹。諸相隨好。悉皆圓滿。如雪山王。種種嚴飾。目視不瞬。圓光一尋。智慧廣博。猶如大海。于諸境界。心無所動。若沈若舉。若智非智。動轉戲論。一切皆息。得佛所行平等境界。大悲教化一切眾生。心無暫舍。為欲利樂一切眾生。為欲開示如來法眼。為踐如來所行之道。不遲不速。審諦經行。無量天龍夜叉乾闥婆阿修羅迦樓羅緊那羅摩睺羅伽釋梵護世人與非人。前后圍繞。主方之神隨方回轉引導其前。足行諸神持寶蓮華以承其足。無盡光神舒光破闇。閻浮幢林神雨眾雜華。不動藏地神現諸寶藏。普光明虛空神莊嚴虛空。成就德海神雨摩尼寶。無垢藏須彌山神頭頂禮敬曲躬合掌。無礙力風神雨妙香華。春和主夜神莊嚴其身舉體投地。常覺主晝神執普照諸方摩尼幢住在虛空。放大光明。時善財童子。詣比丘所。頂禮其足。曲躬合掌。白言。圣者。我已先發阿耨多羅三藐三菩提心。求菩薩行。我聞圣者。善能開示諸菩薩道。愿為我說。菩薩云何學菩薩行。云何修菩薩道。善見答言。善男子。我年既少。出家又近。我此生中。于三十八恒河沙佛所。凈修梵行。或有佛所一日一夜。凈修梵行。或有佛所七日七夜。凈修梵行。或有佛所半月一月。一歲百歲。萬歲億歲。那由他歲。乃至不可說不可說歲。或一小劫。或半大劫。或一大劫。或百大劫。乃至不可說不可說大劫。聽聞妙法。受行其教。莊嚴諸愿。入所證處。凈修諸行。滿足六種波羅蜜海。亦見彼佛成道說法。各各差別。無有雜亂。住持遺教。乃至滅盡。亦知彼佛本所興愿。以三昧愿力。嚴凈一切。諸佛國土。以入一切行三昧力。凈修一切諸菩薩行。以普賢乘出離力。清凈一切佛波羅蜜。又善男子。我經行時。一念中。一切十方皆悉現前。智慧清凈故。一念中。一切世界皆悉現前。經過不可說不可說世界故。一念中。不可說不可說佛剎皆悉嚴凈。成就大愿力故。一念中。不可說不可說眾生差別。行皆悉現前。滿足十力智故。一念中。不可說不可說諸佛清凈身皆悉現前。成就普賢行愿力故。一念中。恭敬供養不可說不可說佛剎微塵數如來。成就柔軟心。供養如來愿力故。一念中。領受不可說不可說如來法。得證阿僧祇差別法。住持法輪陀羅尼力故。一念中。不可說不可說菩薩行海。皆悉現前。得能凈一切行。如因陀羅網愿力故。一念中。不可說不可說諸三昧海。皆悉現前。得于一三昧門。入一切三昧門。皆令清凈愿力故。一念中。不可說不可說諸根海。皆悉現前。得了知諸根際。于一根中。見一切根愿力故。一念中。不可說不可說佛剎微塵數時。皆悉現前。得于一切時。轉法輪。眾生界盡。法輪無盡愿力故。一念中。不可說不可說一切三世海。皆悉現前。得了知一切世界中一切三世分位。智光明愿力故。善男子。我唯知此菩薩隨順燈解脫門。如諸菩薩摩訶薩。如金剛燈。于如來家。真正受生。具足成就。不死命根常然智燈。無有盡滅。其身堅固。不可沮壞。現于如幻色相之身。如緣起法無量差別。隨眾生心。各各示現。形貌色相。世無倫匹。毒刃火災。所不能害。如金剛山無能壞者。降伏一切諸魔外道。其身妙好。如真金山。于天人中。最為殊特。名稱廣大。靡不聞知。觀諸世間。咸對目前。演深法藏。如海無盡。放大光明。普照十方。若有見者。必破一切障礙大山。必拔一切不善根本。必令種植廣大善根。如是之人。難可得見。難可出世。而我云何能知能說彼功德行。善男子。于此南方。有一國土。名曰名聞。于河渚中。有一童子。名自在主。汝詣彼問。菩薩云何學菩薩行。修菩薩道。時善財童子。為欲究竟菩薩勇猛清凈之行。欲得菩薩大力光明。欲修菩薩無勝無盡諸功德行欲滿菩薩堅固大愿。欲成菩薩廣大深心。欲持菩薩無量勝行。于菩薩法心無厭足。愿入一切菩薩功德。欲常攝御一切眾生。欲超生死稠林曠野。于善知識。常樂見聞。承事供養。無有厭倦。頂禮其足。繞無量匝。殷勤瞻仰。辭退而去

爾時善財童子。受善見比丘教已。憶念誦持。思惟修習。明了決定。于彼法門。而得悟入。天龍夜叉乾闥婆眾。前后圍繞。向名聞國。周遍求覓自在主童子。時有天龍乾闥婆等。于虛空中。告善財言。善男子。今此童子。在河渚上。爾時善財。即詣其所。見此童子。十千童子。所共圍繞。聚沙為戲。善財見已。頂禮其足。繞無量匝。合掌恭敬。卻住一面。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。愿為解說。自在主言。善男子。我昔曾于文殊師利童子所。修學書數算印等法。即得悟入一切工巧神通智法門。善男子。我因此法門故。得知世間書數算印界處等法。亦能療治風癇消瘦鬼魅所著。如是所有一切諸病。亦能造立城邑聚落園林臺觀。宮殿屋宅種種諸處。亦善調煉種種仙藥。亦善營理田農商估一切諸業。取舍進退咸得其所。又善別知眾生身相。作善作惡。當生善趣。當生惡趣。此人應得聲聞乘道。此人應得緣覺乘道。此人應入一切智地。如是等事。皆悉能知。亦令眾生學習此法。增長決定。究竟清凈。善男子。我亦能知菩薩算法。所謂一百洛叉為一俱胝。俱胝俱胝為一阿庾多。阿庾多阿庾多為一那由他。那由他那由他為一頻婆羅。頻婆羅頻婆羅為一矜羯羅。廣說。乃至優缽羅優缽羅為一波頭摩。波頭摩波頭摩。為一僧祇。僧祇僧祇為一趣。趣趣為一諭。諭諭為一無數。無數無數。為一無數轉。無數轉無數轉為一無量。無量無量為一無量轉。無量轉無量轉為一無邊。無邊無邊為一無邊轉。無邊轉無邊轉為一無等。無等無等為一無等轉。無等轉無等轉為一不可數。不可數不可數為一不可數轉。不可數轉不可數轉為一不可稱。不可稱不可稱為一不可稱轉。不可稱轉不可稱轉為一不可思。不可思不可思為一不可思轉。不可思轉不可思轉為一不可量。不可量不可量為一不可量轉。不可量轉不可量轉為一不可說。不可說不可說為一不可說轉。不可說轉不可說轉為一不可說不可說。此又不可說不可說為一不可說不可說轉。善男子。我以此菩薩算法。算無量由旬廣大沙聚。悉知其內顆粒多少。亦能算知東方所有一切世界種種差別。次第安住。南西北方。四維上下。亦復如是。亦能算知十方所有一切世界廣狹大小。及以名字。其中所有一切劫名。一切佛名。一切法名。一切眾生名。一切業名。一切菩薩名。一切諦名。皆悉了知。善男子。我唯知此一切工巧大神通智光明法門。如諸菩薩摩訶薩。能知一切諸眾生數。能知一切諸法品類數。能知一切諸法差別數。能知一切三世數。能知一切眾生名數。能知一切諸法名數。能知一切諸如來數。能知一切諸佛名數。能知一切諸菩薩數。能知一切菩薩名數。而我何能說其功德。示其所行。顯其境界。贊其勝力。辨其樂欲。宣其助道。彰其大愿。嘆其妙行。闡其諸度。演其清凈。發其殊勝。智慧光明。善男子。于此南方。有一大城。名曰海住。有優婆夷。名為具足。汝詣彼問。菩薩云何學菩薩行。修菩薩道。時善財童子。聞是語已。舉身毛豎。歡喜踴躍。獲得希有信樂寶心。成就廣大利眾生心。悉能明見一切諸佛出興次第。悉能通達甚深智慧清凈法輪。于一切趣。皆隨現身。了知三世平等境界。出生無盡功德大海。放大智慧自在光明。開三有城。所有關鑰。頂禮其足。繞無量匝。殷勤瞻仰。辭退而去

爾時善財童子。觀察思惟善知識教。猶如巨海受大云雨。無有厭足。作是念言。善知識教。猶如春日生長一切善法根苗。善知識教。猶如滿月。凡所照及。皆使清涼。善知識教。如夏雪山。能除一切諸獸熱渴。善知識教。如芳池日。能開一切善心蓮華。善知識教。如大寶洲。種種法寶。充滿其心。善知識教。如閻浮樹。積集一切福智華果。善知識教。如大龍王。于虛空中。游戲自在。善知識教。如須彌山。無量善法。三十三天。于中止住。善知識教。猶如帝釋。眾會圍繞。無能映蔽。能伏異道修羅軍眾。如是思惟。漸次游行。至海住城。處處尋覓此優婆夷。時彼眾人。咸告之言。善男子。此優婆夷。在此城中所住宅內。善財聞已。即詣其門。合掌而立。其宅廣博。種種莊嚴。眾寶垣墻。周匝圍繞。四面皆有寶莊嚴門。善財入已。見優婆夷。處于寶座。盛年好色。端正可喜。素服垂發。身無瓔珞。其身色相。威德光明。除佛菩薩。余無能及。于其宅內。敷十億座。超出人天一切所有。皆是菩薩業力成就。宅中無有衣服飲食及余一切資生之物。但于其前。置一小器。復有一萬童女圍繞。威儀色相。如天采女。妙寶嚴具。莊飾其身。言音美妙。聞者喜悅。常在左右。親近瞻仰。思惟觀察。曲躬低首。應其教命。彼諸童女。身出妙香。普熏一切。若有眾生。遇斯香者。皆不退轉。無怒害心。無怨結心。無慳嫉心。無諂誑心。無險曲心。無憎愛心。無嗔恚心。無下劣心。無高慢心。生平等心。起大慈心。發利益心。住律儀心。離貪求心。聞其音者。歡喜踴躍。見其身者。悉離貪染。爾時善財。既見具足優婆夷已。頂禮其足。恭敬圍繞。合掌而立。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。彼即告言。善男子。我得菩薩無盡福德藏解脫門。能于如是一小器中。隨諸眾生種種欲樂。出生種種美味飲食。悉令充滿。假使百眾生。千眾生。百千眾生。億眾生。百億眾生。千億眾生。百千億那由他眾生。乃至不可說不可說眾生。假使閻浮提微塵數眾生。一四天下微塵數眾生。小千世界中千世界大千世界。乃至不可說不可說佛剎微塵數眾生。假使十方世界一切眾生。隨其欲樂悉令充滿。而其飲食無有窮盡。亦不減少。如飲食。如是種種上味。種種床座。種種衣服。種種臥具。種種車乘。種種華。種種鬘。種種香。種種涂香。種種燒香。種種末香。種種珍寶。種種瓔珞。種種幢。種種幡。種種蓋。種種上妙資生之具。隨意所樂悉令充足。又善男子。假使東方一世界中。聲聞獨覺。食我食已。皆證聲聞辟支佛果。住最后身。如一世界中。如是百世界。千世界。百千世界。億世界。百億世界。千億世界。百千億世界。百千億那由他世界。閻浮提微塵數世界。一四天下微塵數世界。小千國土微塵數世界。中千國土微塵數世界。三千大千國土微塵數世界。乃至不可說不可說佛剎微塵數世界中。所有一切聲聞獨覺。食我食已。皆證聲聞辟支佛果。住最后身。如于東方。南西北方。四維上下。亦復如是。又善男子。東方一世界。乃至不可說不可說佛剎微塵數世界中。所有一生所系菩薩。食我食已。皆菩提樹下。坐于道場。降伏魔軍。成阿耨多羅三藐三菩提。如東方。南西北方。四維上下。亦復如是。善男子。汝見我此十千童女眷屬以不。答言已見。優婆夷言。善男子。此十千童女。而為上首。如是眷屬百萬阿僧祇。皆悉與我同行同愿。同善根。同出離道。同清凈解。同清凈念。同清凈趣。同無量覺。同得諸根。同廣大心。同所行境。同理同義。同明了法。同凈色相。同無量力。同最精進。同正法音。同隨類音。同清凈第一音。同贊無量清凈功德。同清凈業。同清凈報。同大慈周普救護一切。同大悲周普成熟眾生。同清凈身業隨緣集起令見者欣悅。同清凈口業隨世語言宣布法化。同往詣一切諸佛眾會道場。同往詣一切佛剎供養諸佛。同能現見一切法門。同住菩薩清凈行地。善男子。是十千童女。能于此器。取上飲食。一剎那頃。遍至十方。供養一切后身菩薩聲聞獨覺。乃至遍及諸餓鬼趣。皆令充足。善男子。此十千女。以我此器。能于天中充足天食。乃至人中充足人食。善男子。且待須臾。汝當自見。說是語時。善財則見無量眾生。從四門入。皆優婆夷。本愿所請。既來集已。敷座令坐。隨其所須。給施飲食。悉使充足。告善財言。善男子。我唯知此無盡福德藏解脫門。如諸菩薩摩訶薩一切功德。猶如大海甚深無盡。猶如虛空廣大無際。如如意珠滿眾生愿。如大聚落所求皆得。如須彌山普集眾寶。猶如奧藏常貯法財。猶如明燈破諸黑闇。猶如高蓋普蔭群生。而我云何能知能說彼功德行。善男子。南方有城。名曰大興。彼有居士。名曰明智。汝詣彼問。菩薩云何學菩薩行。修菩薩道。時善財童子。頂禮其足。繞無量匝。瞻仰無厭。辭退而去。爾時善財童子。得無盡莊嚴福德藏解脫光明已。思惟彼福德大海。觀察彼福德虛空。趣彼福德聚。登彼福德山。攝彼福德藏。入彼福德淵。游彼福德池。凈彼福德輪。見彼福德藏。入彼福德門。行彼福德道。修彼福德種。漸次而行。至大興城。周遍推求明智長者。于善知識。心生渴仰。以善知識。熏習其心。于善知識。志欲堅固。方便求見諸善知識。心不退轉。愿得承事諸善知識。心無懈倦。知由依止善知識故。能滿眾善。知由依止善知識故。能生眾福。知由依止善知識故。能長眾行。知由依止善知識故。不由他教。自能承事一切善友。如是思惟時。長其善根。凈其深心。增其根性。益其德本。加其大愿。廣其大悲。近一切智。具普賢道。照明一切諸佛正法。增長如來十力光明。爾時善財。見彼居士在其城內市四衢道七寶臺上。處無數寶莊嚴之座。其座妙好。清凈摩尼。以為其身。金剛帝青。以為其足。寶繩交絡。五百妙寶。而為校飾。敷天寶衣。建天幢幡。張大寶網。施大寶帳。閻浮檀金。以為其蓋。毗琉璃寶。以為其竿。令人執持。以覆其上。鵝王羽翮。清凈嚴潔。以為其扇。熏眾妙香。雨眾天華。左右常奏五百樂音。其音美妙。過于天樂。眾生聞者。無不悅豫。十千眷屬。前后圍繞。色相端嚴。人所喜見。天莊嚴具。以為嚴飾。于天人中。最勝無比。悉已成就菩薩志欲。皆與居士。同昔善根。侍立瞻對。承其教命。爾時善財。頂禮其足。繞無量匝。合掌而立。白言。圣者。我為利益一切眾生故。為令一切眾生出諸苦難故。為令一切眾生究竟安樂故。為令一切眾生出生死海故。為令一切眾生住法寶洲故。為令一切眾生枯竭愛河故。為令一切眾生起大慈悲故。為令一切眾生舍離欲愛故。為令一切眾生渴仰佛智故。為令一切眾生出生死曠野故。為令一切眾生樂諸佛功德故。為令一切眾生出三界城故。為令一切眾生入一切智城故。發阿耨多羅三藐三菩提心。而未知菩薩云何學菩薩行。云何修菩薩道。能為一切眾生。作依止處。長者告言。善哉善哉。善男子。汝乃能發阿耨多羅三藐三菩提心。善男子。發阿耨多羅三藐三菩提心。是人難得。若能發心。是人則能求菩薩行。值遇善知識恒無厭足。親近善知識恒無勞倦。供養善知識恒不疲懈。給侍善知識不生憂戚。求覓善知識終不退轉。愛念善知識終不放舍。承事善知識無暫休息。瞻仰善知識無時憩止。行善知識教未曾怠惰。稟善知識心無有誤失。善男子。汝見我此眾會人不。善財答言。唯然已見。居士言。善男子。我已令其發阿耨多羅三藐三菩提心。生如來家。增長白法。安住無量諸波羅蜜。學佛十力。離世間種。住如來種。棄生死輪。轉正法輪。滅三惡趣。住正法趣。如諸菩薩悉能救護一切眾生。善男子。我得隨意出生福德藏解脫門。凡有所須。悉滿其愿。所謂衣服瓔珞。象馬車乘。華香幢蓋。飲食湯藥。房舍屋宅。床座燈炬。奴婢牛羊。及諸侍使。如是一切資生之物。諸有所須。悉令充滿。乃至為說真實妙法。善男子。且待須臾。汝當自見。說是語時。無量眾生。從種種方所。種種世界。種種國土。種種城邑。形類各別。愛欲不同。皆以菩薩。往昔愿力。其數無邊。俱來集會。各隨所欲。而有求請。爾時居士。知眾普集。須臾系念。仰視虛空。如其所須。悉從空下。一切眾會。普皆滿足。然后復為說種種法。所謂為得美食而充足者。與說種種集福德行。離貧窮行。知諸法行。成就法喜禪悅食行。修習具足諸相好行。增長成就難屈伏行。善能了達無上食行。成就無盡大威德力降魔怨行。為得好飲而充足者。與其說法。令于生死。舍離愛著。入佛法味。為得種種諸上味者。與其說法。皆令獲得諸佛如來上味之相。為得車乘而充足者。與其宣說種種法門。皆令得載摩訶衍乘。為得衣服而充足者。與其說法。令得清凈慚愧之衣。乃至如來清凈妙色。如是一切。靡不周贍。然后悉為如應說法。既聞法已還歸本處。爾時居士。為善財童子。示現菩薩不可思議解脫境界已。告言。善男子。我唯知此隨意出生福德藏解脫門。如諸菩薩摩訶薩。成就寶手。遍覆一切十方國土。以自在力。普雨一切資生之具。所謂雨種種色寶。種種色瓔珞。種種色寶冠。種種色衣服。種種色音樂。種種色華。種種色香。種種色末香。種種色燒香。種種色寶蓋。種種色幢幡。遍滿一切眾生住處。及諸如來眾會道場。或以成熟一切眾生。或以供養一切諸佛。而我云何能知能說彼諸功德自在神力。善男子。于此南方。有一大城。名師子宮。彼有長者。名法寶髻。汝可往問。菩薩云何學菩薩行。修菩薩道。時善財童子。歡喜踴躍。恭敬尊重。如弟子禮。作如是念。由此居士護念于我。令我得見一切智道。不斷愛念善知識見。不壞尊重善知識心。常能隨順善知識教。決定深信善知識語。恒發深心。事善知識。頂禮其足。繞無量匝。殷勤瞻仰。辭退而去

大方廣佛華嚴經卷第六十五大方廣佛華嚴經卷第六十六

　　　　于闐國三藏實叉難陀奉　制譯


　　入法界品第三十九之七

爾時善財童子。于明智居士所。聞此解脫已。游彼福德海。治彼福德田。仰彼福德山。趣彼福德津。開彼福德藏。觀彼福德法。凈彼福德輪。味彼福德聚。生彼福德力。增彼福德勢。漸次而行。向師子城。周遍推求寶髻長者。見此長者在于市中。遽即往詣。頂禮其足。繞無數匝。合掌而立。白言。圣者。我已先發阿耨多羅三藐三菩提心。而未知菩薩。云何學菩薩行。云何修菩薩道。善哉圣者。愿為我說諸菩薩道。我乘此道。趣一切智。爾時長者。執善財手。將詣所居示其舍宅。作如是言。善男子。且觀我家。爾時善財。見其舍宅。清凈光明。真金所成。白銀為墻。玻璃為殿。紺琉璃寶。以為樓閣。硨磲妙寶。而作其柱。百千種寶。周遍莊嚴。赤珠摩尼。為師子座。摩尼為帳。真珠為網。彌覆其上。碼瑙寶池。香水盈滿。無量寶樹。周遍行列。其宅廣博。十層八門。善財入已。次第觀察。見最下層。施諸飲食。見第二層。施諸寶衣。見第三層。布施一切寶莊嚴具。見第四層。施諸采女并及一切上妙珍寶。見第五層。乃至五地菩薩云集。演說諸法。利益世間。成就一切陀羅尼門。諸三昧印。諸三昧行。智慧光明。見第六層。有諸菩薩。皆已成就甚深智慧。于諸法性。明了通達。成就廣大總持三昧。無障礙門。所行無礙。不住二法。在不可說妙莊嚴道場中。而共集會。分別顯示般若波羅蜜門。所謂寂靜藏般若波羅蜜門。善分別諸眾生智般若波羅蜜門。不可動轉般若波羅蜜門。離欲光明般若波羅蜜門。不可降伏藏般若波羅蜜門。照眾生輪般若波羅蜜門。海藏般若波羅蜜門。普眼舍得般若波羅蜜門。入無盡藏般若波羅蜜門。一切方便海般若波羅蜜門。入一切世間海般若波羅蜜門。無礙辯才般若波羅蜜門。隨順眾生般若波羅蜜門。無礙光明般若波羅蜜門。常觀宿緣而布法云般若波羅蜜門。說如是等百萬阿僧祇般若波羅蜜門。見第七層。有諸菩薩。得如響忍。以方便智。分別觀察。而得出離。悉能聞持諸佛正法。見第八層。無量菩薩。共集其中。皆得神通。無有退墮。能以一音。遍十方剎。其身普現一切道場。盡于法界。靡不周遍。普入佛境。普見佛身。普于一切佛眾會中。而為上首。演說于法。見第九層。一生所系諸菩薩眾。于中集會。見第十層。一切如來。充滿其中。從初發心。修菩薩行。超出生死。成滿大愿及神通力。凈佛國土道場眾會。轉正法輪。調伏眾生。如是一切。悉使明見。爾時善財。見是事已。白言。圣者。何緣致此清凈眾會。種何善根。獲如是報。長者告言。善男子。我念過去。過佛剎微塵數劫。有世界。名圓滿莊嚴。佛號無邊光明法界普莊嚴王如來應正等覺。十號圓滿。彼佛入城。我奏樂音。并燒一丸香。而以供養。以此功德。回向三處。謂永離一切貧窮困苦。常見諸佛及善知識。恒聞正法故獲斯報。善男子。我唯知此菩薩無量福德寶藏解脫門。如諸菩薩摩訶薩。得不思議功德寶藏。入無分別如來身海。受無分別無上法云。修無分別功德道具。起無分別普賢行網。入無分別三昧境界。等無分別菩薩善根。住無分別如來所住。證無分別三世平等。住無分別普眼境界。住一切劫。無有疲厭。而我云何能知能說彼功德行。善男子。于此南方。有一國土。名曰藤根。其土有城。名曰普門。中有長者。名為普眼。汝詣彼問。菩薩云何學菩薩行。修菩薩道。時善財童子。頂禮其足。繞無數匝。殷勤瞻仰。辭退而去

爾時善財童子。于寶髻長者所。聞此解脫已。深入諸佛無量知見。安住菩薩無量勝行。了達菩薩無量方便。希求菩薩無量法門。清凈菩薩無量信解。明利菩薩無量諸根。成就菩薩無量欲樂。通達菩薩無量行門。增長菩薩無量愿力。建立菩薩無能勝幢。起菩薩智照菩薩法。漸次而行。至藤根國。推問求覓彼城所在。雖歷艱難不憚勞苦。但唯正念善知識教。愿常親近承事供養。遍策諸根。離眾放逸。然后乃得見普門城。百千聚落。周匝圍繞。雉堞崇[山/陵]。衢路寬平。見彼長者。往詣其所。于前頂禮。合掌而立。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。長者告言。善哉善哉。善男子。汝已能發阿耨多羅三藐三菩提心。善男子。我知一切眾生諸病。風黃痰熱。鬼魅蠱毒。乃至水火之所傷害。如是一切所生諸疾。我悉能以方便救療。善男子。十方眾生。諸有病者。咸來我所。我皆療治。令其得差。復以香湯。沐浴其身。香華瓔珞。名衣上服。種種莊嚴。施諸飲食及以財寶。悉令充足。無所乏短。然后各為如應說法。為貪欲多者教不凈觀。嗔恚多者教慈悲觀。愚癡多者教其分別種種法相。等分行者為其顯示殊勝法門。為欲令其發菩提心。稱揚一切諸佛功德。為欲令其起大悲意。顯示生死無量苦惱。為欲令其增長功德。贊嘆修集無量福智。為欲令其發大誓愿。稱贊調伏一切眾生。為欲令其修普賢行。說諸菩薩于一切剎。一切劫住。修諸行網。為欲令其具佛相好。稱揚贊嘆檀波羅蜜。為欲令其得佛凈身悉能遍至一切處故。稱揚贊嘆尸波羅蜜。為欲令其得佛清凈不思議身。稱揚贊嘆忍波羅蜜。為欲令其獲于如來無能勝身。稱揚贊嘆精進波羅蜜。為欲令其得于清凈無與等身。稱揚贊嘆禪波羅蜜。為欲令其顯現如來清凈法身。稱揚贊嘆般若波羅蜜。為欲令其現佛世尊清凈色身。稱揚贊嘆方便波羅蜜。為欲令其為諸眾生住一切劫。稱揚贊嘆愿波羅蜜。為欲令其現清凈身。悉過一切諸佛剎土。稱揚贊嘆力波羅蜜。為欲令其現清凈身隨眾生心悉使歡喜。稱揚贊嘆智波羅蜜。為欲令其獲于究竟凈妙之身。稱揚贊嘆永離一切諸不善法。如是施已。各令還去。善男子。我又善知和合一切諸香要法。所謂無等香。辛頭波羅香。無勝香。覺悟香。阿盧那跋底香。堅黑栴檀香。烏洛迦栴檀香。沉水香。不動諸根香。如是等香。悉知調理和合之法。又善男子。我持此香。以為供養。普見諸佛。所愿皆滿。所謂救護一切眾生愿。嚴凈一切佛剎愿。供養一切如來愿。又善男子。然此香時。一一香中。出無量香。遍至十方一切法界。一切諸佛眾會道場。或為香宮。或為香殿。如是香欄檻。香垣墻。香卻敵。香戶牖。香重閣。香半月。香蓋香幢。香幡香帳。香羅網。香形像。香莊嚴具。香光明。香云雨。處處充滿。以為莊嚴。善男子。我唯知此令一切眾生普見諸佛歡喜法門。如諸菩薩摩訶薩。如大藥王。若見若聞。若憶念若同住。若隨行往。若稱名號。皆獲利益。無空過者。若有眾生。暫得值遇。必令銷滅一切煩惱。入于佛法。離諸苦蘊。永息一切生死怖畏。到無所畏一切智處。摧壞一切老死大山。安住平等寂滅之樂。而我云何能知能說彼功德行。善男子。于此南方。有一大城。名多羅幢。彼中有王。名無厭足。汝詣彼問。菩薩云何。學菩薩行。修菩薩道。時善財童子。禮普眼足。繞無量匝。殷勤瞻仰。辭退而去

爾時善財童子。憶念思惟善知識教。念善知識。能攝受我。能守護我。令我于阿耨多羅三藐三菩提。無有退轉。如是思惟。生歡喜心。凈信心。廣大心。怡暢心。踴躍心。欣慶心。勝妙心。寂靜心。莊嚴心。無著心。無礙心。平等心。自在心。住法心。遍往佛剎心。見佛莊嚴心。不舍十力心。漸次游行。經歷國土村邑聚落。至多羅幢城。問無厭足王所在之處。諸人答言。此王今者在于正殿。坐師子座。宣布法化。調御眾生。可治者治。可攝者攝。罰其罪惡。決其諍訟。撫其孤弱。皆令永斷殺盜邪淫。亦令禁止妄言兩舌惡口綺語。又使遠離貪嗔邪見。時善財童子。依眾人語。尋即往詣遙見彼王坐那羅延金剛之座。阿僧祇寶。以為其足。無量寶像。以為莊嚴。金繩為網彌覆其上。如意摩尼以為寶冠。莊嚴其首。閻浮檀金以為半月。莊嚴其額。帝青摩尼以為耳珰。相對垂下。無價摩尼以為瓔珞。莊嚴其頸。天妙摩尼以為印釧。莊嚴其臂。閻浮檀金以為其蓋。眾寶間錯以為輪輻。大琉璃寶以為其竿。光味摩尼以為其臍。雜寶為鈴。恒出妙音。放大光明。周遍十方。如是寶蓋。而覆其上。阿那羅王。有大力勢。能伏他眾。無能與敵。以離垢繒。而系其頂。十千大臣。前后圍繞。共理王事。其前復有十萬猛卒。形貌丑惡。衣服褊陋。執持器仗。攘臂嗔目。眾生見者。無不恐怖。無量眾生。犯王教敕。或盜他物。或害他命。或侵他妻。或生邪見。或起嗔恨。或懷貪嫉。作如是等種種惡業。身被五縛。將詣王所。隨其所犯。而治罰之。或斷手足。或截耳鼻。或挑其目。或斬其首。或剝其皮。或解其體。或以湯煮。或以火焚。或驅上高山推令墮落。有如是等無量楚毒。發聲號叫。譬如眾合大地獄中。善財見已。作如是念。我為利益一切眾生。求菩薩行。修菩薩道。今者此王滅諸善法。作大罪業。逼惱眾生。乃至斷命。曾不顧懼未來惡道。云何于此而欲求法。發大悲心。救護眾生。作是念時。空中有天。而告之言。善男子。汝當憶念普眼長者善知識教。善財仰視。而白之曰。我常憶念。初不敢忘。天曰。善男子。汝莫厭離善知識語。善知識者。能引導汝。至無險難安隱之處。善男子。菩薩善巧方便智不可思議。攝受眾生智不可思議。護念眾生智不可思議。成熟眾生智不可思議。守護眾生智不可思議。度脫眾生智不可思議。調伏眾生智不可思議。時善財童子。聞此語已。即詣王所。頂禮其足。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能教誨。愿為我說。時阿那羅王。理王事已。執善財手。將入宮中。命之同坐。告言。善男子。汝應觀我所住宮殿。善財如語。即遍觀察。見其宮殿。廣大無比。皆以妙寶之所合成。七寶為墻。周匝圍繞。百千眾寶。以為樓閣。種種莊嚴。悉皆妙好。不思議摩尼寶網。羅覆其上。十億侍女。端正殊絕。威儀進止。皆悉可觀。凡所施為無非巧妙。先起后臥。軟意承旨。時阿那羅王。告善財言。善男子。于意云何。我若實作如是惡業。云何而得如是果報。如是色身。如是眷屬。如是富贍。如是自在。善男子。我得菩薩如幻解脫。善男子。我此國土。所有眾生。多行殺盜乃至邪見。作余方便。不能令其舍離惡業。善男子。我為調伏彼眾生故。化作惡人。造諸罪業。受種種苦。令其一切作惡眾生。見是事已。心生惶怖。心生厭離。心生怯弱。斷其所作一切惡業。發阿耨多羅三藐三菩提意。善男子。我以如是巧方便故。令諸眾生。舍十惡業。住十善道。究竟快樂。究竟安隱。究竟住于一切智地。善男子。我身語意。未曾惱害于一眾生。善男子。如我心者。寧于未來。受無間苦。終不發生一念之意。與一蚊一蟻。而作苦事。況復人耶。人是福田。能生一切諸善法故。善男子。我唯得此如幻解脫。如諸菩薩摩訶薩。得無生忍。知諸有趣悉皆如幻。菩薩諸行悉皆如化。一切世間悉皆如影。一切諸法悉皆如夢。入真實相無礙法門。修行帝網。一切諸行。以無礙智。行于境界。普入一切平等三昧。于陀羅尼。已得自在。而我云何能知能說彼功德行。善男子。于此南方。有城。名妙光。王名大光。汝詣彼問。菩薩云何學菩薩行。修菩薩道。時善財童子。頂禮王足。繞無數匝。辭退而去

爾時善財童子。一心正念彼王所得幻智法門。思惟彼王如幻解脫。觀察彼王如幻法性。發如幻愿。凈如幻法。普于一切如幻三世。起于種種如幻變化。如是思惟。漸次游行。或至人間城邑聚落。或經曠野巖谷險難。無有疲懈。未曾休息。然后乃至妙光大城。而問人言。妙光大城。在于何所。人咸報言。妙光城者。今此城是。是大光王之所住處。時善財童子。歡喜踴躍。作如是念。我善知識。在此城中。我今必當親得奉見。聞諸菩薩所行之行。聞諸菩薩出要之門。聞諸菩薩所證之法。聞諸菩薩不思議功德。聞諸菩薩不思議自在。聞諸菩薩不思議平等。聞諸菩薩不思議勇猛。聞諸菩薩不思議境界廣大清凈。作是念已。入妙光城。見此大城。以金銀琉璃玻璃真珠硨磲碼瑙七寶所成。七寶深塹。七重圍繞。八功德水。盈滿其中。底布金沙。優缽羅華。波頭摩華。拘物頭華。芬陀利華。遍布其上。寶多羅樹。七重行列。七種金剛。以為其垣。各各圍繞。所謂師子光明金剛垣。無能超勝金剛垣。不可沮壞金剛垣。不可毀缺金剛垣。堅固無礙金剛垣。勝妙網藏金剛垣。離塵清凈金剛垣。悉以無數摩尼妙寶。間錯莊嚴。種種眾寶而為埤堄。其城縱廣。一十由旬。周回八方。面開八門。皆以七寶。周遍嚴飾。毗琉璃寶。以為其地。種種莊嚴。甚可愛樂。其城之內。十億衢道。一一道間。皆有無量萬億眾生。于中止住。有無數閻浮檀金樓閣。毗琉璃摩尼網。羅覆其上。無數銀樓閣。赤真珠摩尼網。羅覆其上。無數毗琉璃樓閣。妙藏摩尼網。羅覆其上。無數玻璃樓閣。無垢藏摩尼王網。羅覆其上。無數光照世間。摩尼寶樓閣。日藏摩尼王網。羅覆其上。無數帝青摩尼寶樓閣。妙光摩尼王網。羅覆其上。無數眾生海摩尼王樓閣。焰光明摩尼王網。羅覆其上。無數金剛寶樓閣。無能勝幢摩尼王網。羅覆其上。無數黑栴檀樓閣。天曼陀羅華網。羅覆其上。無數無等香王樓閣。種種華網。羅覆其上。其城復有無數摩尼網。無數寶鈴網。無數天香網。無數天華網。無數寶形像網。無數寶衣帳。無數寶蓋帳。無數寶樓閣帳。無數寶華鬘帳之所彌覆。處處建立寶蓋幢幡。當此城中。有一樓閣。名正法藏。阿僧祇寶。以為莊嚴。光明赫奕。最勝無比。眾生見者。心無厭足。彼大光王。常處其中。爾時善財童子。于此一切珍寶妙物。乃至男女。六塵境界。皆無愛著。但正思惟究竟之法。一心愿樂見善知識。漸次游行。見大光王。去于所住樓閣。不遠四衢道中。坐如意摩尼寶蓮華藏廣大莊嚴師子之座。紺琉璃寶。以為其足。金繒為帳。眾寶為網。上妙天衣。以為茵蓐。其王于上。結跏趺坐。二十八種大人之相。八十隨好。而以嚴身。如真金山光色熾盛。如凈空日威光赫奕。如盛滿月見者清涼。如梵天王處于梵眾。亦如大海功德法寶。無有邊際。亦如雪山相好樹林。以為嚴飾。亦如大云能震法雷。啟悟群品。亦如虛空顯現種種法門星象。如須彌山四色普現眾生心海。亦如寶洲種種智寶。充滿其中。于王座前。有金銀琉璃摩尼真珠珊瑚琥珀珂貝璧玉。諸珍寶聚。衣服瓔珞。及諸飲食。無量無邊。種種充滿。復見無量百千萬億上妙寶車。百千萬億諸天妓樂。百千萬億天諸妙香。百千萬億病緣湯藥。資生之具。如是一切悉皆珍好。無量乳牛。蹄角金色。無量千億端正女人上妙栴檀。以涂其體。天衣瓔珞。種種莊嚴。六十四能。靡不該練。世情禮則。悉皆善解。隨眾生心。而以給施。城邑聚落。四衢道側。悉置一切資生之具。一一道傍。皆有二十億菩薩。以此諸物。給施眾生。為欲普攝眾生故。為令眾生歡喜故。為令眾生踴躍故。為令眾生心凈故。為令眾生清涼故。為滅眾生煩惱故。為令眾生知一切義理故。為令眾生入一切智道故。為令眾生舍怨敵心故。為令眾生離身語惡故。為令眾生拔諸邪見故。為令眾生凈諸業道故。時善財童子。五體投地。頂禮其足。恭敬右繞。經無量匝。合掌而住。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。時王告言。善男子。我凈修菩薩大慈幢行。我滿足菩薩大慈幢行。善男子。我于無量百千萬億。乃至不可說不可說佛所。問難此法。思惟觀察。修習莊嚴。善男子。我以此法為王。以此法教敕。以此法攝受。以此法隨逐世間。以此法引導眾生。以此法令眾生修行。以此法令眾生趣入。以此法與眾生方便。以此法令眾生熏習。以此法令眾生起行。以此法令眾生安住思惟諸法自性。以此法令眾生安住慈心。以慈為主。具足慈力。如是令住利益心。安樂心。哀愍心。攝受心。守護眾生不舍離心。拔眾生苦無休息心。我以此法。令一切眾生。畢竟快樂。恒自悅豫。身無諸苦。心得清涼。斷生死愛。樂正法樂。滌煩惱垢。破惡業障。絕生死流。入真法海。斷諸有趣。求一切智。凈諸心海。生不壞信。善男子。我已住此大慈幢行。能以正法。教化世間。善男子。我國土中。一切眾生。皆于我所。無有恐怖。善男子。若有眾生。貧窮困乏。來至我所。而有求索。我開庫藏。恣其所取。而語之言。莫造諸惡。莫害眾生。莫起諸見。莫生執著。汝等貧乏。若有所須。當來我所。及四衢道。一切諸物。種種具足。隨意而取。勿生疑難。善男子。此妙光城。所住眾生。皆是菩薩發大乘意。隨心所欲。所見不同。或見此城其量狹小。或見此城其量廣大。或見土沙以為其地。或見眾寶而以莊嚴。或見聚土以為垣墻。或見寶墻周匝圍繞。或見其地多諸瓦石。高下不平。或見無量大摩尼寶。間錯莊嚴。平坦如掌。或見屋宅土木所成。或見殿堂及諸樓閣。階墀窗闥。軒檻戶牖。如是一切無非妙寶。善男子。若有眾生。其心清凈。曾種善根。供養諸佛。發心趣向一切智道。以一切智。為究竟處。及我昔時。修菩薩行。曾所攝受。則見此城眾寶嚴凈。余皆見穢。善男子。此國土中一切眾生。五濁世時。樂作諸惡。我心哀愍。而欲救護。入于菩薩大慈為首隨順世間三昧之門。入此三昧時。彼諸眾生。所有怖畏心。惱害心。怨敵心。諍論心。如是諸心。悉自消滅。何以故。入于菩薩大慈為首順世三昧。法如是故。善男子。且待須臾。自當現見。時大光王。即入此定。其城內外。六種震動。諸寶地寶墻。寶堂寶殿。臺觀樓閣。階砌戶牖。如是一切咸出妙音。悉向于王。曲躬敬禮。妙光城內。所有居人。靡不同時。歡喜踴躍。俱向王所。舉身投地。村營城邑。一切人眾。咸來見王。歡喜敬禮。近王所住。鳥獸之屬。互相瞻視。起慈悲心。咸向王前。恭敬禮拜。一切山原。及諸草樹。莫不回轉向王敬禮。陂池泉井。及以河海。悉皆騰溢。流注王前。十千龍王。起大香云。激電震雷。注微細雨。有十千天王。所謂忉利天王。夜摩天王。兜率陀天王。善變化天王。他化自在天王。如是等而為上首。于虛空中。作眾妓樂。無數天女。歌詠贊嘆。雨無數華云。無數香云。無數寶鬘云。無數寶衣云。無數寶蓋云。無數寶幢云。無數寶幡云。于虛空中。而為莊嚴。供養其王。伊羅婆拏大象王。以自在力。于虛空中。敷布無數大寶蓮華。垂無數寶瓔珞。無數寶繒帶。無數寶鬘。無數寶嚴具。無數寶華。無數寶香。種種奇妙。以為嚴飾。無數采女。種種歌贊。閻浮提內。復有無量百千萬億諸羅剎王。諸夜叉王鳩槃荼王。毗舍阇王。或住大海。或居陸地。飲血啖肉。殘害眾生。皆起慈心。愿行利益。明識后世。不造諸惡。恭敬合掌。頂禮于王。如閻浮提。余三天下。乃至三千大千世界。乃至十方百千萬億那由他世界中。所有一切毒惡眾生。悉亦如是。時大光王。從三昧起。告善財言。善男子。我唯知此菩薩大慈為首隨順世間三昧門。如諸菩薩摩訶薩。為高蓋。慈心普蔭諸眾生故。為修行。下中上行悉等行故。為大地。能以慈心任持一切諸眾生故。為滿月。福德光明于世間中平等現故。為凈日。以智光明照耀一切所知境故。為明燈。能破一切眾生心中諸黑闇故。為水清珠。能清一切眾生心中諂誑濁故。為如意寶。悉能滿足一切眾生心所愿故。為大風。速令眾生修習三昧入一切智大城中故。而我云何能知其行能說其德。能稱量彼福德大山。能瞻仰彼功德眾星。能觀察彼大愿風輪。能趣入彼甚深法門。能顯示彼莊嚴大海。能闡明彼普賢行門。能開示彼諸三昧窟。能贊嘆彼大慈悲云。善男子。于此南方。有一王都。名曰安住。有優婆夷。名曰不動。汝詣彼問。菩薩云何學菩薩行。修菩薩道。時善財童子。頂禮王足。繞無數匝。殷勤瞻仰。辭退而去

爾時善財童子。出妙光城。游行道路。正念思惟。大光王教。憶念菩薩大慈幢行門。思惟菩薩隨順世間三昧光明門。增長彼不思議愿福德自在力。堅固彼不思議成熟眾生智。觀察彼不思議不共受用大威德。憶念彼不思議差別相。思惟彼不思議清凈眷屬。思惟彼不思議所作業。生歡喜心。生凈信心。生猛利心。生欣悅心。生踴躍心。生慶幸心。生無濁心。生清凈心。生堅固心。生廣大心。生無盡心。如是思惟。悲泣流淚。念善知識。實為希有。出生一切諸功德處。出生一切諸菩薩行。出生一切菩薩凈念。出生一切陀羅尼輪。出生一切三昧光明。出生一切諸佛知見。普雨一切諸佛法雨。顯示一切菩薩愿門。出生難思智慧光明。增長一切菩薩根芽。又作是念。善知識者。能普救護一切惡道。能普演說諸平等法。能普顯示諸夷險道。能普開闡大乘奧義。能普勸發普賢諸行。能普引到一切智城。能普令入法界大海。能普令見三世法海。能普授與眾圣道場。能普增長一切白法。善財童子。如是悲哀。思念之時。彼常隨逐。覺悟菩薩。如來使天。于虛空中。而告之言。善男子。其有修行善知識教。諸佛世尊。悉皆歡喜。其有隨順善知識語。則得近于一切智地。其有能于善知識語無疑惑者。則常值遇一切善友。其有發心愿常不離善知識者。則得具足一切義利。善男子。汝可往詣安住王都。即當得見不動優婆夷大善知識。時善財童子。從彼三昧智光明起。漸次游行。至安住城。周遍推求不動優婆夷。今在何所。無量人眾。咸告之言。善男子。不動優婆夷。身是童女在其家內。父母守護。與自親屬無量人眾。演說妙法。善財童子。聞是語已。其心歡喜。如見父母。即詣不動優婆夷舍。入其宅內。見彼堂宇。金色光明。普皆照耀遇斯光者。身意清涼。善財童子。光明觸身。即時獲得五百三昧門。所謂了一切希有相三昧門。入寂靜三昧門。遠離一切世間三昧門。普眼舍得三昧門。如來藏三昧門。得如是等五百三昧門。以此三昧門故。身心柔軟。如七日胎。又聞妙香。非諸天龍乾闥婆等。人與非人之所能有。善財童子。前詣其所。恭敬合掌。一心觀察。見其形色。端正殊妙。十方世界一切女人。無有能及。況其過者。唯除如來及以一切灌頂菩薩。口出妙香。宮殿莊嚴。并其眷屬。悉無與等。況復過者。十方世界。一切眾生。無有于此優婆夷所。起染著心。若得暫見。所有煩惱。悉自消滅。譬如百萬大梵天王。決定不生欲界煩惱。其有見此優婆夷者。所有煩惱應知亦然。十方眾生。觀此女人。皆無厭足。唯除具足大智慧者。爾時善財童子。曲躬合掌。正念觀察。見此女人。其身自在。不可思議。色相顏容。世無與等。光明洞徹。物無能障。普為眾生。而作利益。其身毛孔。恒出妙香。眷屬無邊。宮殿第一。功德深廣。莫知涯際。心生歡喜。以頌贊曰


　守護清凈戒　　修行廣大忍
　精進不退轉　　光明照世間　

爾時善財童子。說此頌已。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。時不動優婆夷。以菩薩柔軟語悅意語。慰諭善財。而告之言。善哉善哉。善男子。汝已能發阿耨多羅三藐三菩提心。善男子。我得菩薩難摧伏智慧藏解脫門。我得菩薩堅固受持行門。我得菩薩一切法平等地總持門。我得菩薩照明一切法辯才門。我得菩薩求一切法無疲厭三昧門。善財童子言。圣者。菩薩難摧伏智慧藏解脫門。乃至求一切法無疲厭三昧門。境界云何。童女言。善男子。此處難知。善財白言。唯愿圣者。承佛神力。為我宣說。我當因善知識。能信能受。能知能了。趣入觀察。修習隨順。離諸分別。究竟平等。優婆夷言。善男子。過去世中有劫。名離垢。佛號修臂。時有國王。名曰電授。唯有一女。即我身是。我于夜分。廢音樂時。父母兄弟。悉已眠寢。五百童女。亦皆昏寐。我于樓上。仰觀星宿。于虛空中。見彼如來如寶山王。無量無邊。天龍八部。諸菩薩眾。所共圍繞。佛身普放大光明網。周遍十方。無所障礙。佛身毛孔。皆出妙香。我聞是香。身體柔軟。心生歡喜。便從樓下。至于地上。合十指爪。頂禮于佛。又觀彼佛。不見頂相。觀身左右。莫知邊際。思惟彼佛諸相隨好。無有厭足。竊自念言。此佛世尊。作何等業。獲于如是上妙之身。相好圓滿。光明具足。眷屬成就。宮殿嚴好。福德智慧。悉皆清凈。總持三昧。不可思議神通自在。辯才無礙。善男子。爾時如來。知我心念。即告我言。汝應發不可壞心滅諸煩惱。應發無能勝心破諸取著。應發無退怯心入深法門。應發能堪耐心救惡眾生。應發無迷惑心普于一切諸趣受生。應發無厭足心。求見諸佛無有休息。應發無知足心。悉受一切如來法雨。應發正思惟心。普生一切佛法光明。應發大住持心。普轉一切諸佛法輪。應發廣流通心。隨眾生欲施其法寶。善男子。我于彼佛所。聞如是法。求一切智。求佛十力。求佛辯才。求佛光明。求佛色身。求佛相好。求佛眾會。求佛國土。求佛威儀。求佛壽命。發是心已。其心堅固。猶如金剛。一切煩惱。及以二乘。悉不能壞。善男子。我發是心已來。經閻浮提微塵數劫。尚不生于念欲之心。況行其事。爾所劫中。于自親屬。不起嗔心。況他眾生。爾所劫中。于其自身。不生我見。況于眾具。而計我所。爾所劫中。死時生時。及住胎藏。未曾迷惑。起眾生想。及無記心。況于余時。爾所劫中。乃至夢中。隨見一佛。未曾忘失。何況菩薩十眼所見。爾所劫中。受持一切如來正法。未曾忘失一文一句。乃至世俗所有言辭。尚不忘失。何況如來金口所說。爾所劫中。受持一切如來法海。一文一句。無不思惟。無不觀察。乃至一切世俗之法。亦復如是。爾所劫中。受持如是一切法海。未曾于一法中。不得三昧。乃至世間技術之法。一一法中。悉亦如是。爾所劫中。住持一切如來法輪。隨所住持。未曾廢舍一文一句。乃至不曾生于世智。唯除為欲調眾生故。爾所劫中。見諸佛海。未曾于一佛所。不得成就清凈大愿。乃至于諸化佛之所。悉亦如是。爾所劫中。見諸菩薩修行妙行。無有一行我不成就。爾所劫中。所見眾生。無一眾生我不勸發阿耨多羅三藐三菩提心。未曾勸一眾生發于聲聞辟支佛意。爾所劫中。于一切佛法乃至一文一句。不生疑惑。不生二想。不生分別想。不生種種想。不生執著想。不生勝劣想。不生愛憎想。善男子。我從是來。常見諸佛。常見菩薩。常見真實善知識。常聞諸佛愿。常聞菩薩行。常聞菩薩波羅蜜門。常聞菩薩地智光明門。常聞菩薩無盡藏門。常聞入無邊世界網門。常聞出生無邊眾生界因門。常以清凈智慧光明。除滅一切眾生煩惱。常以智慧。生長一切眾生善根。常隨一切眾生所樂。示現其身。常以清凈上妙言音。開悟法界一切眾生。善男子。我得菩薩求一切法無厭足莊嚴門。我得一切法平等地總持門。現不思議自在神變。汝欲見不。善財言唯。我心愿見。爾時不動優婆夷。坐于龍藏師子之座。入求一切法無厭足莊嚴三昧門。不空輪莊嚴三昧門。十力智輪現前三昧門。佛種無盡藏三昧門。入如是等一萬三昧門。入此三昧門時。十方各有不可說佛剎微塵數世界。六種震動。皆悉清凈琉璃所成。一一世界中。有百億四天下。百億如來。或住兜率天。乃至般涅槃。一一如來。放光明網。周遍法界道場眾會。清凈圍繞。轉妙法輪。開悟群生。時不動優婆夷。從三昧起。告善財言。善男子。汝見此不。善財言唯。我皆已見。優婆夷言。善男子。我唯得此求一切法無厭足三昧光明。為一切眾生。說微妙法。皆令歡喜。如諸菩薩摩訶薩如金翅鳥。游行虛空。無所障礙。能入一切眾生大海。見有善根已成熟者。便即執取置菩提岸。又如商客入大寶洲。采求如來十力智寶。又如漁師持正法網。入生死海。于愛水中。漉諸眾生。如阿修羅王能遍撓動三有大城諸煩惱海。又如日輪出現虛空。照愛水泥。令其干竭。又如滿月出現虛空。令可化者。心華開敷。又如大地普皆平等。無量眾生。于中止住。增長一切善法根芽。又如大風所向無礙。能拔一切諸見大樹。如轉輪王游行世間。以四攝事。攝諸眾生。而我云何能知能說彼功德行。善男子。于此南方。有一大城。名無量都薩羅。其中有一出家外道。名曰遍行。汝往彼問。菩薩云何學菩薩行。修菩薩道。時善財童子。頂禮其足。繞無量匝。殷勤瞻仰。辭退而去

大方廣佛華嚴經卷第六十六大方廣佛華嚴經卷第六十七

　　　　于闐國三藏實叉難陀奉　制譯


　　入法界品第三十九之八

爾時善財童子。于不動優婆夷所。得聞法已。專心憶念所有教誨。皆悉信受。思惟觀察。漸漸游行。經歷國邑。至都薩羅城。于日沒時。入彼城中。廛店鄰里。四衢道側。處處尋覓遍行外道。城東有山。名曰善德。善財童子。于中夜時。見此山頂。草樹巖巘。光明照耀。如日初出。見此事已。生大歡喜。作是念言。我必于此。見善知識。便從城出。而登彼山。見此外道于其山上平坦之處。徐步經行。色相圓滿。威光照耀。大梵天王。所不能及。十千梵眾之所圍繞。往詣其所。頭頂禮足。繞無量匝。于前合掌。而作是言。圣者。我已先發阿耨多羅三藐三菩提心。而我未知菩薩云何學菩薩行。云何修菩薩道。我聞圣者。善能教誨。愿為我說。遍行答言。善哉善哉。善男子。我已安住至一切處菩薩行。已成就普觀世間三昧門。已成就無依無作神通力。已成就普門般若波羅蜜。善男子。我普于世間種種方所。種種形貌。種種行解。種種沒生。一切諸趣。所謂天趣龍趣。夜叉趣。乾闥婆阿修羅迦樓羅緊那羅摩睺羅伽。地獄畜生。閻羅王界。人非人等。一切諸趣。或住諸見。或信二乘。或復信樂大乘之道。如是一切諸眾生中。我以種種方便。種種智門。而為利益。所謂或為演說一切世間種種技藝。令得具足一切巧術陀羅尼智。或為演說四攝方便。令得具足一切智道。或為演說諸波羅蜜。令其回向一切智位。或為稱贊大菩提心。令其不失無上道意。或為稱贊諸菩薩行。令其滿足凈佛國土度眾生愿。或為演說造諸惡行。受地獄等種種苦報。令于惡業。深生厭離。或為演說供養諸佛。種諸善根。決定獲得一切智果。令其發起歡喜之心。或為贊說一切如來應正等覺。所有功德。令樂佛身。求一切智。或為贊說諸佛威德。令其愿樂佛不壞身。或為贊說佛自在身。令求如來無能映蔽大威德體。又善男子。此都薩羅城中。一切方所。一切族類。若男若女。諸人眾中。我皆以方便。示同其形。隨其所應。而為說法。諸眾生等。悉不能知。我是何人。從何而至。唯令聞者。如實修行。善男子。如于此城利益眾生。于閻浮提城邑聚落。所有人眾。住止之處。悉亦如是。而為利益。善男子。閻浮提內九十六眾。各起異見。而生執著。我悉于中。方便調伏。令其舍離所有諸見。如閻浮提。余四天下。亦復如是。如四天下。三千大千世界。亦復如是。如三千大千世界。如是十方無量世界。諸眾生海。我悉于中。隨諸眾生心之所樂。以種種方便。種種法門。現種種色身。以種種言音。而為說法。令得利益。善男子。我唯知此至一切處菩薩行。如諸菩薩摩訶薩。身與一切眾生數等。得與眾生無差別身。以變化身。普入諸趣。于一切處。皆現受生。普現一切眾生之前。清凈光明。遍照世間。以無礙愿住一切劫。得如帝網諸無等行。常勤利益一切眾生。恒與共居。而無所著。普于三世。悉皆平等。以無我智。周遍照耀。以大悲藏。一切觀察。而我云何能知能說彼功德行。善男子。于此南方。有一國土。名為廣大。有鬻香長者。名優缽羅華。汝詣彼問。菩薩云何學菩薩行。修菩薩道。時善財童子。頂禮其足。繞無量匝。殷勤瞻仰。辭退而去

爾時善財童子。因善知識教。不顧身命。不著財寶。不樂人眾。不耽五欲。不戀眷屬。不重王位。唯愿化度一切眾生。唯愿嚴凈諸佛國土。唯愿供養一切諸佛。唯愿證知諸法實性。唯愿修集一切菩薩大功德海。唯愿修行一切功德終無退轉。唯愿恒于一切劫中以大愿力修菩薩行。唯愿普入一切諸佛眾會道場。唯愿入一三昧門普現一切三昧門自在神力。唯愿于佛一毛孔中見一切佛心無厭足。唯愿得一切法智慧光明。能持一切諸佛法藏。專求此等一切諸佛菩薩功德。漸次游行。至廣大國。詣長者所。頂禮其足。繞無量匝。合掌而立。白言。圣者。我已先發阿耨多羅三藐三菩提心。欲求一切佛平等智慧。欲滿一切佛無量大愿。欲凈一切佛最上色身。欲見一切佛清凈法身。欲知一切佛廣大智身。欲凈治一切菩薩諸行。欲照明一切菩薩三昧。欲安住一切菩薩總持。欲除滅一切所有障礙。欲游行一切十方世界。而未知菩薩云何學菩薩行。云何修菩薩道。而能出生一切智智。長者告言。善哉善哉。善男子。汝乃能發阿耨多羅三藐三菩提心。善男子。我善別知一切諸香。亦知調合一切香法。所謂一切香。一切燒香。一切涂香。一切末香。亦知如是一切香王所出之處。又善了知天香。龍香。夜叉香。乾闥婆阿修羅迦樓羅緊那羅摩睺羅伽人非人等。所有諸香。又善別知治諸病香。斷諸惡香。生歡喜香。增煩惱香。滅煩惱香。令于有為生樂著香。令于有為生厭離香。舍諸憍逸香。發心念佛香。證解法門香。圣所受用香。一切菩薩差別香。一切菩薩地位香。如是等香。形相生起。出現成就。清凈安隱。方便境界。威德業用。及以根本。如是一切我皆了達。善男子。人間有香。名曰象藏。因龍斗生。若燒一丸。即起大香云。彌覆王都。于七日中。雨細香雨。若著身者。身則金色。若著衣服。宮殿樓閣。亦皆金色。若因風吹。入宮殿中。眾生嗅者。七日七夜。歡喜充滿。身心快樂。無有諸病。不相侵害。離諸憂苦。不驚不怖。不亂不恚。慈心相向。志意清凈。我知是已。而為說法。令其決定發阿耨多羅三藐三菩提心。善男子。摩羅耶山。出栴檀香。名曰牛頭。若以涂身。設入火坑。火不能燒。善男子。海中有香。名無能勝。若以涂鼓及諸螺貝。其聲發時。一切敵軍。皆自退散。善男子。阿那婆達多池邊。出沉水香。名蓮華藏。其香一丸。如麻子大。若以燒之。香氣普熏閻浮提界。眾生聞者。離一切罪。戒品清凈。善男子。雪山有香。名阿盧那。若有眾生。嗅此香者。其心決定。離諸染著。我為說法。莫不皆得離垢三昧。善男子。羅剎界中有香。名海藏。其香但為轉輪王用。若燒一丸。而以熏之。王及四軍。皆騰虛空。善男子。善法天中有香。名凈莊嚴。若燒一丸。而以熏之。普使諸天。心念于佛。善男子。須夜摩天有香。名凈藏。若燒一丸。而以熏之。夜摩天眾。莫不云集彼天王所。而共聽法。善男子。兜率天中有香。名先陀婆。于一生所系菩薩座前。燒其一丸。興大香云。遍覆法界。普雨一切諸供養具。供養一切諸佛菩薩。善男子。善變化天有香。名曰奪意。若燒一丸。于七日中。普雨一切諸莊嚴具。善男子。我唯知此調和香法。如諸菩薩摩訶薩。遠離一切諸惡習氣。不染世欲。永斷煩惱眾魔罥索。超諸有趣。以智慧香。而自莊嚴。于諸世間。皆無染著。具足成就無所著戒。凈無著智。行無著境。于一切處。悉無有著。其心平等。無著無依。而我何能知其妙行。說其功德。顯其所有清凈戒門。示其所作無過失業。辨其離染身語意行。善男子。于此南方。有一大城。名曰樓閣。中有船師。名婆施羅。汝詣彼問。菩薩云何學菩薩行。修菩薩道。時善財童子。頂禮其足。繞無量匝。殷勤瞻仰。辭退而去

爾時善財童子。向樓閣城。觀察道路。所謂觀道高卑。觀道夷險。觀道凈穢。觀道曲直。漸次游行。作是思惟。我當親近彼善知識。善知識者。是成就修行諸菩薩道因。是成就修行波羅蜜道因。是成就修行攝眾生道因。是成就修行普入法界。無障礙道因。是成就修行令一切眾生除惡慧道因。是成就修行令一切眾生離憍慢道因。是成就修行令一切眾生滅煩惱道因。是成就修行令一切眾生舍諸見道因。是成就修行令一切眾生拔一切惡刺道因。是成就修行令一切眾生至一切智城道因。何以故。于善知識處。得一切善法故。依善知識力。得一切智道故。善知識者。難見難遇。如是思惟。漸次游行。既至彼城。見其船師。在城門外海岸上住。百千商人。及余無量大眾圍繞。說大海法。方便開示佛功德海。善財見已。往詣其所。頂禮其足。繞無量匝。于前合掌。而作是言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能教誨。愿為我說。船師告言。善哉善哉。善男子。汝已能發阿耨多羅三藐三菩提心。今復能問生大智因。斷除一切生死苦因。往一切智大寶洲因。成就不壞摩訶衍因。遠離二乘怖畏生死住諸寂靜三昧旋因。乘大愿車。遍一切處行菩薩行無有障礙清凈道因。以菩薩行莊嚴一切無能壞智清凈道因。普觀一切十方諸法。皆無障礙清凈道因。速能趣入一切智海清凈道因。善男子。我在此城海岸路中。凈修菩薩大悲幢行。善男子。我觀閻浮提內。貧窮眾生。為饒益故。修諸苦行。隨其所愿。悉令滿足。先以世物。充滿其意。復施法財。令其歡喜。令修福行。令生智道。令增善根力。令起菩提心。令凈菩提愿。令堅大悲力。令修能滅生死道。令生不厭生死行。令攝一切眾生海。令修一切功德海。令照一切諸法海。令見一切諸佛海。令入一切智智海。善男子。我住于此如是思惟。如是作意。如是利益一切眾生。善男子。我知海中一切寶洲。一切寶處。一切寶類。一切寶種。我知凈一切寶。鉆一切寶。出一切寶。作一切寶。我知一切寶器。一切寶用。一切寶境界。一切寶光明。我知一切龍宮處。一切夜叉宮處。一切部多宮處。皆善回避。免其諸難。亦善別知漩澓淺深。波濤遠近。水色好惡。種種不同。亦善別知日月星宿。運行度數。晝夜晨晡。晷漏延促。亦知其船鐵木堅脆。機關澀滑。水之大小。風之逆順。如是一切安危之相。無不明了。可行則行。可止則止。善男子。我以成就如是智慧。常能利益一切眾生。善男子。我以好船。運諸商眾。行安隱道。復為說法。令其歡喜。引至寶州。與諸珍寶。咸使充足。然后將領。還閻浮提。善男子。我將大船。如是往來。未始令其一有損壞。若有眾生。得見我身。聞我法者。令其永不怖生死海。必得入于一切智海。必能消竭諸愛欲海。能以智光。照三世海。能盡一切眾生苦海。能凈一切眾生心海。速能嚴凈一切剎海。普能往詣十方大海。普知一切眾生根海。普了一切眾生行海。普順一切眾生心海。善男子。我唯得此大悲幢行。若有見我。及以聞我。與我同住。憶念我者。皆悉不空。如諸菩薩摩訶薩。善能游涉生死大海。不染一切諸煩惱海。能舍一切諸妄見海。能觀一切諸法性海。能以四攝。攝眾生海。已善安住一切智海。能滅一切眾生著海。能平等住一切時海。能以神通。度眾生海。能以其時。調眾生海。而我云何能知能說彼功德行。善男子。于此南方。有城名可樂。中有長者。名無上勝。汝詣彼問。菩薩云何學菩薩行。修菩薩道。時善財童子。頂禮其足。繞無量匝。殷勤瞻仰。悲泣流淚。求善知識。心無厭足。辭退而去

爾時善財童子。起大慈周遍心。大悲潤澤心。相續不斷。福德智慧二種莊嚴。舍離一切煩惱塵垢。證法平等。心無高下。拔不善刺。滅一切障。堅固精進以為墻塹。甚深三昧而作園苑。以慧日光破無明暗。以方便風開智慧華。以無礙愿充滿法界。心常現入一切智城。如是而求菩薩之道。漸次經歷。到彼城內。見無上勝在其城東大莊嚴幢無憂林中。無量商人。百千居士之所圍繞。理斷人間種種事務。因為說法。令其永拔一切我慢。離我我所。舍所積聚。滅慳嫉垢。心得清凈。無諸穢濁。獲凈信力。常樂見佛。受持佛法。生菩薩力。起菩薩行。入菩薩三昧。得菩薩智慧。住菩薩正念。增菩薩樂欲。爾時善財童子。觀彼長者為眾說法已。以身投地。頂禮其足。良久乃起。白言。圣者。我是善財。我是善財。我專尋求菩薩之行。菩薩云何學菩薩行。菩薩云何修菩薩道。隨修學時。常能化度一切眾生。常能現見一切諸佛。常得聽聞一切佛法。常能住持一切佛法。常能趣入一切法門。入一切剎。學菩薩行。住一切劫。修菩薩道。能知一切如來神力。能受一切如來護念。能得一切如來智慧。時彼長者。告善財言。善哉善哉。善男子。汝已能發阿耨多羅三藐三菩提心。善男子。我成就至一切處菩薩行門無依無作神通之力。善男子。云何為至一切處菩薩行門。善男子。我于此三千大千世界。欲界一切諸眾生中。所謂一切三十三天。一切須夜摩天。一切兜率陀天。一切善變化天。一切他化自在天。一切魔天。及余一切天龍夜叉羅剎娑鳩槃茶乾闥婆。阿修羅迦樓羅緊那羅摩睺羅伽人與非人。村營城邑。一切住處。諸眾生中。而為說法。令舍非法。令息諍論。令除斗戰。令止忿競。令破怨結。令解系縛。令出牢獄。令免怖畏。令斷殺生。乃至邪見一切惡業。不可作事。皆令禁止。令其順行一切善法。令其修學一切技藝。于諸世間而作利益。為其分別種種諸論。令生歡喜。令漸成熟。隨順外道。為說勝智。令斷諸見。令入佛法。乃至色界一切梵天。我亦為其說超勝法。如于此三千大千世界。乃至十方十不可說百千億那由他佛剎微塵數世界中。我皆為說佛法。菩薩法。聲聞法。獨覺法。說地獄。說地獄眾生。說向地獄道。說畜生。說畜生差別。說畜生受苦。說向畜生道。說閻羅王世間。說閻羅王世間苦。說向閻羅王世間道。說天世間。說天世間樂。說向天世間道。說人世間。說人世間苦樂。說向人世間道。為欲開顯菩薩功德。為令舍離生死過患。為令知見一切智人諸妙功德。為欲令知諸有趣中迷惑受苦。為令知見無障礙法。為欲顯示一切世間生起所因。為欲顯示一切世間寂滅為樂。為令眾生舍諸想著。為令證得佛無依法。為令永滅諸煩惱輪。為令能轉如來法輪。我為眾生。說如是法。善男子。我唯知此至一切處修菩薩行清凈法門。無依無作神通之力。如諸菩薩摩訶薩。具足一切自在神通。悉能遍往一切佛剎。得普眼地。悉聞一切音聲言說。普入諸法智慧自在。無有乖諍。勇健無比。以廣長舌。出平等音。其身妙好。同諸菩薩。與諸如來究竟無二。無有差別。智身廣大普入三世。境界無際同于虛空。而我云何能知能說彼功德行。善男子。于此南方。有一國土。名曰輸那。其國有城。名迦陵迦林。有比丘尼。名師子頻申。汝詣彼問。菩薩云何學菩薩行。修菩薩道。時善財童子。頂禮其足。繞無量匝。殷勤瞻仰。辭退而去

爾時善財童子。漸次游行。至彼國城。周遍推求此比丘尼。有無量人。咸告之言。善男子。此比丘尼。在勝光王之所舍施日光園中。說法利益無量眾生。時善財童子。即詣彼園。周遍觀察。見其園中。有一大樹。名為滿月。形如樓閣。放大光明。照一由旬。見一葉樹。名為普覆。其形如蓋。放毗琉璃紺青光明。見一華樹。名曰華藏。其形高大。如雪山王。雨眾妙華。無有窮盡。如忉利天中波利質多羅樹。復見有一甘露果樹。形如金山。常放光明。種種眾果。悉皆具足。復見有一摩尼寶樹。名毗盧遮那藏。其形無比。心王摩尼寶。最在其上阿僧祇色相摩尼寶。周遍莊嚴。復有衣樹。名為清凈種種色衣。垂布嚴飾。復有音樂樹。名為歡喜。其音美妙。過諸天樂。復有香樹。名普莊嚴。恒出妙香。普熏十方。無所障礙。園中復有泉流陂池。一切皆以七寶莊嚴。黑栴檀泥。凝積其中。上妙金沙。彌布其底。八功德水。具足盈滿。優缽羅華。波頭摩華。拘物頭華。芬陀利華。遍覆其上。無量寶樹。周遍行列。諸寶樹下。敷師子座。種種妙寶。以為莊嚴。布以天衣。熏諸妙香。垂諸寶繒。施諸寶帳。閻浮金網。彌覆其上。寶鐸徐搖。出妙音聲。或有樹下敷蓮華藏師子之座。或有樹下敷香王摩尼藏師子之座。或有樹下敷龍莊嚴摩尼王藏師子之座。或有樹下敷寶師子聚摩尼王藏師子之座。或有樹下敷毗盧遮那摩尼王藏師子之座。或有樹下敷十方毗盧遮那摩尼王藏師子之座。其一一座。各有十萬寶師子座。周匝圍繞。一一皆具無量莊嚴。此大園中。眾寶遍滿。猶如大海寶洲之上。迦鄰陀衣。以布其地。柔軟妙好。能生樂觸。蹈則沒足。舉則還復。無量諸鳥。出和雅音。寶栴檀林。上妙莊嚴。種種妙華。常雨無盡。猶如帝釋雜華之園。無比香王普熏一切。猶如帝釋善法之堂。諸音樂樹寶多羅樹眾寶鈴網出妙音聲。如自在天善口天女所出歌音。諸如意樹種種妙衣垂布莊嚴。猶如大海有無量色百千樓閣。眾寶莊嚴。如忉利天宮善見大城。寶蓋遐張如須彌峰。光明普照如梵王宮。爾時善財童子。見此大園無量功德。種種莊嚴。皆是菩薩業報成就。出世善根之所生起。供養諸佛功德所流。一切世間無與等者。如是皆從師子頻申比丘尼了法如幻集。廣大清凈福德善業之所成就。三千大千世界。天龍八部。無量眾生。皆入此園。而不迫窄。何以故。此比丘尼。不可思議威神力故。爾時善財。見師子頻申比丘尼。遍坐一切諸寶樹下大師子座。身相端嚴。威儀寂靜。諸根調順如大象王。心無垢濁如清凈池。普濟所求如如意寶。不染世法猶如蓮華。心無所畏如師子王。護持凈戒不可傾動如須彌山。能令見者心得清涼如妙香王。能除眾生諸煩惱熱如雪山中妙栴檀香。眾生見者諸苦消滅如善見藥王。見者不空如婆樓那天。能長一切眾善根芽如良沃田。在一一座。眾會不同。所說法門。亦各差別。或見處座凈居天眾所共圍繞。大自在天子而為上首。此比丘尼為說法門。名無盡解脫。或見處座諸梵天眾所共圍繞。愛樂梵王而為上首。此比丘尼為說法門。名普門差別清凈言音輪。或見處座他化自在天天子天女所共圍繞。自在天王而為上首。此比丘尼為說法門。名菩薩清凈心。或見處座善變化天天子天女所共圍繞。善化天王而為上首。此比丘尼為說法門。名一切法善莊嚴。或見處座兜率陀天天子天女所共圍繞。兜率天王而為上首。此比丘尼為說法門。名心藏旋。或見處座須夜摩天天子天女所共圍繞夜摩天王而為上首。此比丘尼為說法門。名無邊莊嚴。或見處座三十三天天子天女所共圍繞。釋提桓因而為上首。此比丘尼為說法門。名厭離門。或見處座百光明龍王難陀龍王優波難陀龍王摩那斯龍王伊羅跋難陀龍王阿那婆達多龍王等龍子龍女所共圍繞。娑伽羅龍王而為上首。此比丘尼為說法門。名佛神通境界光明莊嚴。或見處座諸夜叉眾所共圍繞。毗沙門天王而為上首。此比丘尼為說法門。名救護眾生藏。或見處座。乾闥婆眾所共圍繞。持國乾闥婆王而為上首。此比丘尼為說法門。名無盡喜。或見處座阿修羅眾所共圍繞。羅睺阿修羅王而為上首。此比丘尼為說法門。名速疾莊嚴法界智門。或見處座迦樓羅眾所共圍繞。捷持迦樓羅王而為上首。此比丘尼為說法門。名怖動諸有海。或見處座緊那羅眾所共圍繞。大樹緊那羅王而為上首。此比丘尼為說法門。名佛行光明。或見處座摩睺羅伽眾所共圍繞。庵羅林摩睺羅伽王而為上首。此比丘尼為說法門。名生佛歡喜心。或見處座無量百千男子女人所共圍繞。此比丘尼為說法門。名殊勝行。或見處座諸羅剎眾所共圍繞。常奪精氣大樹羅剎王而為上首。此比丘尼為說法門。名發生悲愍心。或見處座信樂聲聞。乘眾生所共圍繞。此比丘尼為說法門。名勝智光明。或見處座信樂緣覺乘眾生所共圍繞。此比丘尼為說法門。名佛功德廣大光明。或見處座信樂大乘眾生所共圍繞。此比丘尼為說法門。名普門三昧智光明門。或見處座初發心諸菩薩所共圍繞。此比丘尼為說法門。名一切佛愿聚。或見處座第二地諸菩薩所共圍繞。此比丘尼為說法門。名離垢輪。或見處座第三地諸菩薩所共圍繞。此比丘尼為說法門。名寂靜莊嚴。或見處座第四地諸菩薩所共圍繞。此比丘尼為說法門。名生一切智境界。或見處座第五地諸菩薩所共圍繞。此比丘尼為說法門。名妙華藏。或見處座第六地諸菩薩所共圍繞。此比丘尼為說法門。名毗盧遮那藏。或見處座第七地諸菩薩所共圍繞。此比丘尼為說法門。名普莊嚴地。或見處座第八地諸菩薩所共圍繞。此比丘尼為說法門。名遍法界境界身。或見處座第九地諸菩薩所共圍繞。此比丘尼為說法門。名無所得力莊嚴。或見處座第十地諸菩薩所共圍繞。此比丘尼為說法門。名無礙輪。或見處座執金剛神所共圍繞。此比丘尼為說法門。名金剛智那羅延莊嚴。善財童子。見如是等一切諸趣所有眾生。已成熟者。已調伏者。堪為法器。皆入此園。各于座下。圍繞而坐。師子頻申比丘尼。隨其欲解勝劣差別。而為說法。令于阿耨多羅三藐三菩提。得不退轉。何以故。此比丘尼。入普眼舍得般若波羅蜜門。說一切佛法般若波羅蜜門。法界差別般若波羅蜜門。散壞一切障礙輪般若波羅蜜門。生一切眾生善心般若波羅蜜門。殊勝莊嚴般若波羅蜜門。無礙真實藏般若波羅蜜門。法界圓滿般若波羅蜜門。心藏般若波羅蜜門。普出生藏般若波羅蜜門。此十般若波羅蜜門為首。入如是等無數百萬般若波羅蜜門。此日光園中。所有菩薩。及諸眾生。皆是師子頻申比丘尼。初勸發心。受持正法。思惟修習。于阿耨多羅三藐三菩提。得不退轉。時善財童子。見師子頻申比丘尼。如是園林。如是床座。如是經行。如是眾會。如是神力。如是辯才。復聞不可思議法門。廣大法云。潤澤其心。便生是念。我當右繞無量百千匝。時比丘尼。放大光明。普照其園眾會莊嚴。善財童子。即自見身及園林中。所有眾樹。皆悉右繞此比丘尼。經于無量百千萬匝。圍繞畢已。善財童子。合掌而住。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。比丘尼言。善男子。我得解脫。名成就一切智。善財言。圣者何故。名為成就一切智。比丘尼言。善男子。此智光明。于一念中。普照三世一切諸法。善財白言。圣者。此智光明境界云何。比丘尼言。善男子。我入此智光明門。得出生一切法三昧王。以此三昧故。得意生身。往十方一切世界兜率天宮一生所系菩薩所。一一菩薩前。現不可說佛剎微塵數身。一一身。作不可說佛剎微塵數供養。所謂現天王身。乃至人王身。執持華云。執持鬘云。燒香涂香。及以末香。衣服瓔珞。幢幡繒蓋。寶網寶帳。寶藏寶燈。如是一切諸莊嚴具。我皆執持。而以供養。如于住兜率宮菩薩所。如是于住胎出胎。在家出家。往詣道場。成等正覺。轉正法輪。入于涅槃。如是中間。或住天宮。或住龍宮。乃至或復住于人宮。于彼一一諸如來所。我皆如是而為供養。若有眾生。知我如是供養佛者。皆于阿耨多羅三藐三菩提。得不退轉。若有眾生來至我所。我即為說般若波羅蜜。善男子。我見一切眾生。不分別眾生相。智眼明見故。聽一切語言。不分別語言相。心無所著故。見一切如來。不分別如來相。了達法身故。住持一切法輪。不分別法輪相。悟法自性故。一念遍知一切法。不分別諸法相。知法如幻故。善男子。我唯知此成就一切智解脫。如諸菩薩摩訶薩。心無分別。普知諸法。一身端坐。充滿法界。于自身中現一切剎。一念悉詣一切佛所。于自身內。普現一切諸佛神力。一毛遍舉不可言說諸佛世界。于其自身一毛孔中。現不可說世界成壞。于一念中。與不可說不可說眾生同住。于一念中。入不可說不可說一切諸劫。而我云何能知能說彼功德行。善男子。于此南方。有一國土。名曰險難。此國有城。名寶莊嚴。中有女人。名婆須蜜多。汝詣彼問。菩薩云何學菩薩行。修菩薩道。時善財童子。頂禮其足。繞無數匝。殷勤瞻仰。辭退而去

大方廣佛華嚴經卷第六十七大方廣佛華嚴經卷第六十八

　　　　于闐國三藏實叉難陀奉　制譯


　　入法界品第三十九之九

爾時善財童子。大智光明。照啟其心。思惟觀察。見諸法性。得了知一切言音陀羅尼門。得受持一切法輪陀羅尼門。得與一切眾生作所歸依大悲力。得觀察一切法義理光明門。得充滿法界清凈愿。得普照十方一切法智光明。得遍莊嚴一切世界自在力。得普發起一切菩薩業圓滿愿。漸次游行。至險難國寶莊嚴城。處處尋覓婆須蜜多女。城中有人。不知此女功德智慧。作如是念。今此童子。諸根寂靜。智慧明了。不迷不亂。諦視一尋。無有疲懈。無所取著。目視不瞬。心無所動。甚深寬廣。猶如大海。不應于此婆須蜜女。有貪愛心。有顛倒心。生于凈想。生于欲想。不應為此女色所攝。此童子者。不行魔行。不入魔境。不沒欲泥。不被魔縛。不應作處。已能不作。有何等意。而求此女。其中有人。先知此女有智慧者。告善財言。善哉善哉。善男子。汝今乃能推求尋覓婆須蜜女。汝已獲得廣大善利。善男子。汝應決定求佛果位。決定欲為一切眾生作所依怙。決定欲拔一切眾生貪愛毒箭。決定欲破一切眾生于女色中所有凈想。善男子。婆須蜜女。于此城內市廛之北。自宅中住。時善財童子。聞是語已。歡喜踴躍。往詣其門。見其住宅。廣博嚴麗。寶墻寶樹。及以寶塹。一一皆有十重圍繞。其寶塹中。香水盈滿。金沙布地。諸天寶華。優缽羅華。波頭摩華。拘物頭華。芬陀利華。遍覆水上。宮殿樓閣。處處分布。門闥窗牖。相望間列。咸施網鐸。悉置幡幢。無量珍奇。以為嚴飾。琉璃為地。眾寶間錯。燒諸沉水。涂以栴檀。懸眾寶鈴。風動成音。散諸天華。遍布其地。種種嚴麗。不可稱說。諸珍寶藏。其數百千。十大園林。以為莊嚴。爾時善財。見此女人。顏貌端嚴。色相圓滿。皮膚金色。目發紺青。不長不短。不粗不細。欲界人天。無能與比。音聲美妙。超諸梵世。一切眾生。差別言音。悉皆具足。無不解了。深達字義。善巧談說。得如幻智。入方便門。眾寶瓔珞。及諸嚴具。莊嚴其身。如意摩尼以為寶冠而冠其首。復有無量眷屬圍繞。皆共善根同一行愿。福德大藏。具足無盡。時婆須蜜多女。從其身出廣大光明。普照宅中一切宮殿。遇斯光者。身得清涼。爾時善財。前詣其所。頂禮其足。合掌而住。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能教誨。愿為我說。彼即告言。善男子。我得菩薩解脫。名離貪欲際。隨其欲樂。而為現身。若天見我。我為天女。形貌光明。殊勝無比。如是乃至人非人等。而見我者。我即為現人非人女。隨其樂欲。皆令得見。若有眾生。欲意所纏。來詣我所。我為說法。彼聞法已。則離貪欲。得菩薩無著境界三昧。若有眾生。暫見于我。則離貪欲。得菩薩歡喜三昧。若有眾生。暫與我語。則離貪欲。得菩薩無礙音聲三昧。若有眾生。暫執我手。則離貪欲。得菩薩遍往一切佛剎三昧。若有眾生。暫升我座。則離貪欲。得菩薩解脫光明三昧。若有眾生。暫觀于我。則離貪欲。得菩薩寂靜莊嚴三昧。若有眾生。見我頻申。則離貪欲。得菩薩摧伏外道三昧。若有眾生。見我目瞬。則離貪欲。得菩薩佛境界光明三昧。若有眾生。抱持于我。則離貪欲。得菩薩攝一切眾生恒不舍離三昧。若有眾生。唼我唇吻。則離貪欲。得菩薩增長一切眾生福德藏三昧。凡有眾生。親近于我。一切皆得住離貪際。入菩薩一切智地現前無礙解脫。善財白言。圣者。種何善根。修何福業。而得成就如是自在。答言。善男子。我念過去。有佛出世。名為高行。其王都城。名曰妙門。善男子。彼高行如來。哀愍眾生。入于王城。蹈彼門閫。其城一切悉皆震動。忽然廣博。眾寶莊嚴。無量光明。遞相映徹。種種寶華散布其地。諸天音樂同時俱奏。一切諸天充滿虛空。善男子。我于彼時。為長者妻。名曰善慧。見佛神力。心生覺悟。則與其夫。往詣佛所。以一寶錢。而為供養。是時文殊師利童子。為佛侍者。為我說法。令發阿耨多羅三藐三菩提心。善男子。我唯知此菩薩離貪際解脫。如諸菩薩摩訶薩。成就無邊巧方便智。其藏廣大。境界無比。而我云何能知能說彼功德行。善男子。于此南方有城。名善度。中有居士。名鞞瑟胝羅。彼常供養栴檀座佛塔。汝詣彼問。菩薩云何學菩薩行。修菩薩道。時善財童子。頂禮其足。繞無量匝。殷勤瞻仰。辭退而去

爾時善財童子。漸次游行。至善度城。詣居士宅。頂禮其足。合掌而立。白言圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。居士告言。善男子。我得菩薩解脫。名不般涅槃際。善男子。我不生心言如是如來已般涅槃。如是如來現般涅槃。如是如來當般涅槃。我知十方一切世界諸佛如來。畢竟無有般涅槃者。唯除為欲調伏眾生而示現耳。善男子。我開栴檀座如來塔門時。得三昧。名佛種無盡。善男子。我念念中。入此三昧。念念得知一切無量殊勝之事。善財白言。此三昧者。境界云何。居士答言。善男子。我入此三昧。隨其次第。見此世界一切諸佛。所謂迦葉佛。拘那含牟尼佛。拘留孫佛。尸棄佛。毗婆尸佛。提舍佛。弗沙佛。無上勝佛。無上蓮華佛。如是等而為上首。于一念頃。得見百佛。得見千佛。得見百千佛。得見億佛。千億佛。百千億佛。阿庾多億佛。那由他億佛。乃至不可說不可說世界微塵數佛。如是一切次第皆見。亦見彼佛初始發心。種諸善根。獲勝神通。成就大愿。修行妙行。具波羅蜜。入菩薩地。得清凈忍。摧伏魔軍。成正等覺。國土清凈。眾會圍繞。放大光明。轉妙法輪。神通變現。種種差別。我悉能持。我悉能憶。悉能觀察。分別顯示。未來彌勒佛等一切諸佛。現在毗盧遮那佛等一切諸佛。悉亦如是。如此世界。十方世界。所有三世。一切諸佛。聲聞獨覺。諸菩薩眾。悉亦如是。善男子。我唯得此菩薩所得不般涅槃際解脫。如諸菩薩摩訶薩。以一念智普知三世。一念遍入一切三昧。如來智日恒照其心。于一切法無有分別。了一切佛悉皆平等。如來及我一切眾生。等無有二。知一切法自性清凈。無有思慮。無有動轉。而能普入一切世間。離諸分別。住佛法印。悉能開悟法界眾生。而我云何能知能說彼功德行。善男子。于此南方。有山。名補怛洛迦。彼有菩薩。名觀自在。汝詣彼問。菩薩云何。學菩薩行。修菩薩道。即說頌曰


　海上有山多圣賢　　眾寶所成極清凈
　華果樹林皆遍滿　　泉流池沼悉具足
　勇猛丈夫觀自在　　為利眾生住此山
　汝應往問諸功德　　彼當示汝大方便　

時善財童子。頂禮其足。繞無量匝已。殷勤瞻仰。辭退而去

爾時善財童子。一心思惟彼居士教。入彼菩薩解脫之藏。得彼菩薩能隨念力。憶彼諸佛出現次第。念彼諸佛相續次第。持彼諸佛名號次第。觀彼諸佛所說妙法。知彼諸佛具足莊嚴。見彼諸佛成正等覺。了彼諸佛不思議業。漸次游行。至于彼山。處處求覓此大菩薩。見其西面巖谷之中。泉流縈映。樹林蓊郁。香草柔軟。右旋布地。觀自在菩薩。于金剛寶石上。結跏趺坐。無量菩薩。皆坐寶石。恭敬圍繞。而為宣說大慈悲法。令其攝受一切眾生。善財見已。歡喜踴躍。合掌諦觀。目不暫瞬。作如是念。善知識者則是如來。善知識者一切法云。善知識者諸功德藏。善知識者難可值遇。善知識者十力寶因。善知識者無盡智炬。善知識者福德根芽。善知識者一切智門。善知識者智海導師。善知識者至一切智助道之具。便即往詣大菩薩所。爾時觀自在菩薩。遙見善財。告言善來。汝發大乘意普攝眾生。起正直心專求佛法。大悲深重救護一切。普賢妙行相續現前。大愿深心圓滿清凈。勤求佛法悉能領受。積集善根恒無厭足。順善知識不違其教。從文殊師利功德智慧大海所生。其心成熟。得佛勢力。已獲廣大三昧光明。專意希求甚深妙法。常見諸佛。生大歡喜。智慧清凈。猶如虛空。既自明了。復為他說。安住如來智慧光明。爾時善財童子。頂禮觀自在菩薩足。繞無數匝。合掌而住。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能教誨。愿為我說。菩薩告言。善哉善哉。善男子。汝已能發阿耨多羅三藐三菩提心。善男子。我已成就菩薩大悲行解脫門。善男子。我以此菩薩大悲行門。平等教化一切眾生。相續不斷。善男子。我住此大悲行門。常在一切諸如來所。普現一切眾生之前。或以布施攝取眾生。或以愛語。或以利行。或以同事攝取眾生。或現色身。攝取眾生。或現種種不思議色凈光明網。攝取眾生。或以音聲。或以威儀。或為說法。或現神變。令其心悟。而得成熟。或為化現同類之形。與其共居。而成熟之。善男子。我修行此大悲行門。愿常救護一切眾生。愿一切眾生。離險道怖。離熱惱怖。離迷惑怖。離系縛怖。離殺害怖。離貧窮怖。離不活怖。離惡名怖。離于死怖。離大眾怖。離惡趣怖。離黑闇怖。離遷移怖。離愛別怖。離怨會怖。離逼迫身怖。離逼迫心怖。離憂悲怖。復作是愿。愿諸眾生若念于我。若稱我名。若見我身。皆得免離一切怖畏。善男子。我以此方便。令諸眾生。離怖畏已。復教令發阿耨多羅三藐三菩提心。永不退轉。善男子。我唯得此菩薩大悲行門。如諸菩薩摩訶薩。已凈普賢一切愿。已住普賢一切行。常行一切諸善法。常入一切諸三昧。常住一切無邊劫。常知一切三世法。常詣一切無邊剎。常息一切眾生惡。常長一切眾生善。常絕眾生生死流。而我云何能知能說彼功德行。爾時東方有一菩薩。名曰正趣。從空中來。至娑婆世界輪圍山頂。以足按地。其娑婆世界。六種震動。一切皆以眾寶莊嚴。正趣菩薩。放身光明。映蔽一切日月星電。天龍八部。釋梵護世。所有光明。皆如聚墨。其光普照一切地獄畜生餓鬼閻羅王處。令諸惡趣。眾苦皆滅。煩惱不起。憂悲悉離。又于一切諸佛國土。普雨一切華香瓔珞。衣服幢蓋。如是所有諸莊嚴具。供養于佛。復隨眾生心之所樂。普于一切諸宮殿中。而現其身。令其見者。皆悉歡喜。然后來詣觀自在所。時觀自在菩薩。告善財言。善男子。汝見正趣菩薩。來此會不。白言已見。告言善男子。汝可往問。菩薩云何學菩薩行。修菩薩道

爾時善財童子。敬承其教遽。即往詣彼菩薩所。頂禮其足。合掌而立。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能教誨。愿為我說。正趣菩薩言。善男子。我得菩薩解脫。名普門速疾行。善財言。圣者。于何佛所。得此法門。所從來剎。去此幾何。發來久如。告言。善男子。此事難知。一切世間。天人阿修羅。沙門婆羅門等。所不能了。唯勇猛精進無退無怯。諸菩薩眾。已為一切善友所攝。諸佛所念。善根具足。志樂清凈。得菩薩根。有智慧眼。能聞能持。能解能說。善財言。圣者。我承佛神力善知識力。能信能受愿為我說。正趣菩薩言。善男子。我從東方妙藏世界。普勝生佛所。而來此土。于彼佛所。得此法門。從彼發來。已經不可說不可說佛剎微塵數劫。一一念中。舉不可說不可說佛剎微塵數步。一一步。過不可說不可說世界微塵數佛剎。一一佛剎。我皆遍入。至其佛所。以妙供具而為供養。此諸供具。皆是無上心所成。無作法所印。諸如來所忍。諸菩薩所嘆。善男子。我又普見彼世界中。一切眾生。悉知其心。悉知其根。隨其欲解。現身說法。或放光明。或施財寶。種種方便。教化調伏。無有休息。如從東方。南西北方。四維上下。亦復如是。善男子。我唯得此菩薩普疾行解脫能疾周遍到一切處。如諸菩薩摩訶薩。普于十方。無所不至。智慧境界。等無差別。善布其身。悉遍法界。至一切道。入一切剎。知一切法。到一切世。平等演說一切法門。同時照耀一切眾生。于諸佛所。不生分別。于一切處。無有障礙。而我云何能知能說彼功德行。善男子。于此南方有城。名墮羅缽底。其中有神。名曰大天。汝詣彼問。菩薩云何學菩薩行。修菩薩道。時善財童子。頂禮其足。繞無數匝殷勤瞻仰。辭退而去

爾時善財童子。入菩薩廣大行。求菩薩智慧境。見菩薩神通事。念菩薩勝功德。生菩薩大歡喜。起菩薩堅精進。入菩薩不思議自在解脫。行菩薩功德地。觀菩薩三昧地。住菩薩總持地。入菩薩大愿地。得菩薩辯才地。成菩薩諸力地。漸次游行。至于彼城。推問大天今在何所。人咸告言。在此城內。現廣大身。為眾說法。爾時善財。至大天所。頂禮其足。于前合掌。而作是言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能教誨。愿為我說。爾時大天。長舒四手。取四大海水。自洗其面。持諸金華。以散善財。而告之言。善男子。一切菩薩。難可得見。難可得聞。希出世間。于眾生中。最為第一。是諸人中芬陀利華。為眾生歸。為眾生救。為諸世間作安隱處。為諸世間作大光明。示迷惑者安隱正道。為大導師。引諸眾生入佛法門。為大法將。善能守護一切智城。菩薩如是難可值遇。唯身語意無過失者。然后乃得見其形像。聞其辯才。于一切時。常現在前。善男子。我已成就菩薩解脫。名為云網。善財言。圣者。云網解脫。境界云何。爾時大天。于善財前。示現金聚銀聚。琉璃聚玻璃聚。硨磲聚碼瑙聚。大焰寶聚。離垢藏寶聚。大光明寶聚。普現十方寶聚。寶冠聚寶印聚。寶瓔珞聚。寶珰聚寶釧聚。寶鎖聚珠網聚。種種摩尼寶聚。一切莊嚴具聚。如意摩尼聚。皆如大山。又復示現一切華。一切鬘。一切香。一切燒香。一切涂香。一切衣服。一切幢幡一切音樂。一切五欲娛樂之具。皆如山積。及現無數百千萬億諸童女眾。而彼大天。告善財言。善男子。可取此物供養如來。修諸福德。并施一切。攝取眾生。令其修學檀波羅蜜能舍難舍。善男子。如我為汝示現此物。教汝行施。為一切眾生。悉亦如是。皆令以此善根熏習。于三寶所。善知識所。恭敬供養。增長善法。發于無上菩提之意。善男子。若有眾生。貪著五欲。自放逸者。為其示現不凈境界。若有眾生。嗔恚憍慢。多諍競者。為其示現極可怖形如羅剎等。飲血啖肉。令其見已。驚恐惶懼。心意調柔。舍離怨結。若有眾生。惛沈懶惰。為其示現王賊水火。及諸重疾。令其見已。心生惶怖。知有憂苦。而自勉策。以如是等種種方便。令舍一切諸不善行。修行善法令除一切。波羅蜜障。具波羅蜜。令超一切障礙險道。到無障處。善男子。我唯知此云網解脫。如諸菩薩摩訶薩猶如帝釋已能摧伏一切煩惱阿修羅軍。猶如大水普能消滅一切眾生諸煩惱火。猶如猛火普能干竭一切眾生。諸愛欲水。猶如大風普能吹倒一切眾生諸見取幢。猶如金剛悉能摧破一切眾生諸我見山。而我云何能知能說彼功德行。善男子。此閻浮提摩竭提國菩提場中。有主地神。其名安住。汝詣彼問。菩薩云何學菩薩行。修菩薩道。時善財童子。禮大天足。繞無數匝。辭退而去

爾時善財童子。漸次游行。趣摩竭提國菩薩場內安住神所。百萬地神。同在其中。更相謂言。此來童子。即是佛藏。必當普為一切眾生作所依處。必當普壞一切眾生無明[穀-禾+卵]藏。此人已生法王種中。當以離垢無礙法繒。而冠其首。當開智慧大珍寶藏。摧伏一切邪論異道。時安住等百萬地神。放大光明。遍照三千大千世界。普令大地同時震吼。種種寶物。處處莊嚴。影潔光流。遞相鑒徹。一切葉樹俱時生長。一切華樹咸共開敷。一切果樹靡不成熟。一切河流遞相灌注。一切池沼悉皆盈滿。雨細香雨遍灑其地。風來吹華普散其上。無數音樂一時俱奏。天莊嚴具咸出美音。牛王象王。師子王等。皆生歡喜。踴躍哮吼猶如大山。相擊出聲。百千伏藏。自然踴現。時安住地神。告善財言善來童子。汝于此地。曾種善根。我為汝現。汝欲見不。爾時善財。禮地神足。繞無數匝。合掌而立。白言。圣者。唯然欲見。時安住地神。以足按地。百千億阿僧祇寶藏。自然踴出。告言。善男子。今此寶藏。隨逐于汝。是汝往昔善根果報。是汝福力之所攝受。汝應隨意自在受用。善男子。我得菩薩解脫。名不可壞智慧藏。常以此法。成就眾生。善男子。我憶自從然燈佛來。常隨菩薩。恭敬守護。觀察菩薩所有心行智慧境界。一切誓愿。諸清凈行。一切三昧。廣大神通。大自在力。無能壞法。遍往一切諸佛國土。普授一切諸如來記。轉于一切諸佛法輪。廣說一切修多羅門。大法光明普皆照耀。教化調伏一切眾生。示現一切諸佛神變。我皆能領受。皆能憶持。善男子。乃往古世。過須彌山微塵數劫。有劫名莊嚴。世界名月幢。佛號妙眼。于彼佛所。得此法門。善男子。我于此法門。若入若出。修習增長。常見諸佛。未曾舍離。始從初得。乃至賢劫。于其中間。值遇不可說不可說佛剎微塵數如來應正等覺。悉皆承事。恭敬供養。亦見彼佛詣菩提座。現大神力。亦見彼佛所有一切功德善根。善男子。我唯知此不可壞智慧藏法門。如諸菩薩摩訶薩。常隨諸佛。能持一切諸佛所說。入一切佛甚深智慧。念念充遍一切法界。等如來身。生諸佛心。具諸佛法。作諸佛事。而我云何能知能說彼功德行。善男子。此閻浮提摩竭提國迦毗羅城。有主夜神。名婆珊婆演底。汝詣彼問。菩薩云何學菩薩行。修菩薩道。時善財童子。禮地神足。繞無數匝。殷勤瞻仰。辭退而去

爾時善財童子。一心思惟安住神教。憶持菩薩不可沮壞智藏解脫。修其三昧。學其軌則。觀其游戲。入其微妙。得其智慧。達其平等。知其無邊。測其甚深。漸次游行。至于彼城。從東門入。佇立未久。便見日沒。心念隨順諸菩薩教。渴仰欲見彼主夜神。于善知識。生如來想。復作是念。由善知識。得周遍眼。普能明見十方境界。由善知識。得廣大解。普能了達一切所緣。由善知識。得三昧眼。普能觀察一切法門。由善知識。得智慧眼。普能明照十方剎海。作是念時。見彼夜神于虛空中。處寶樓閣香蓮華藏師子之座。身真金色。目發紺青。形貌端嚴。見者歡喜。眾寶瓔珞。以為嚴飾。身服朱衣。首戴梵冠。一切星宿。炳然在體。于其身上一一毛孔。皆現化度無量無數惡道眾生。令其免離險難之像。是諸眾生。或生人中。或生天上。或有趣向二乘菩提。或有修行一切智道。又彼一一諸毛孔中。示現種種教化方便。或為現身。或為說法。或為示現聲聞乘道。或為示現獨覺乘道。或為示現諸菩薩行。菩薩勇猛。菩薩三昧。菩薩自在。菩薩住處。菩薩觀察。菩薩師子頻申。菩薩解脫游戲。如是種種成熟眾生。善財童子。見聞此已。心大歡喜。以身投地。禮夜神足。繞無數匝。于前合掌。而作是言。圣者。我已先發阿耨多羅三藐三菩提心。我心冀望。依善知識。獲諸如來功德法藏。唯愿示我一切智道。我行于中。至十力地。時彼夜神。告善財言。善哉善哉。善男子。汝能深心敬善知識。樂聞其語。修行其教。以修行故。決定當得阿耨多羅三藐三菩提。善男子。我得菩薩破一切眾生癡暗法光明解脫。善男子。我于惡慧眾生。起大慈心。于不善業眾生。起大悲心。于作善業眾生。起于喜心。于善惡二行眾生。起不二心。于雜染眾生。起令生清凈心。于邪道眾生。起令生正行心。于劣解眾生。起令興大解心。于樂生死眾生。起令舍輪轉心。于住二乘道眾生。起令住一切智心。善男子。我以得此解脫故。常與如是心共相應。善男子。我于夜闇人靜。鬼神盜賊。諸惡眾生。所游行時。密云重霧。惡風暴雨。日月星宿。并皆昏蔽。不見色時。見諸眾生。若入于海。若行于陸。山林曠野。諸險難處。或遭盜賊。或乏資糧。或迷惑方隅。或忘失道路。慞惶憂怖。不能自出。我時即以種種方便。而救濟之。為海難者。示作船師。魚王馬王。龜王象王。阿修羅王。及以海神。為彼眾生。止惡風雨。息大波浪。引其道路。示其洲岸。令免怖畏。悉得安隱。復作是念。以此善根。回施眾生。愿令舍離一切諸苦。為在陸地一切眾生。于夜暗中。遭恐怖者。現作日月及諸星宿。晨霞夕電。種種光明。或作屋宅。或為人眾。令其得免恐怖之厄。復作是念。以此善根。回施眾生。悉令除滅諸煩惱暗。一切眾生。有惜壽命。有愛名聞。有貪財寶。有重官位。有著男女。有戀妻妾。未稱所求。多生憂怖。我皆救濟。令其離苦。為行山險而留難者。為作善神。現形親近。為作好鳥發音慰悅。為作靈藥舒光照耀。示其果樹。示其泉井。示正直道。示平坦地。令其免離一切憂厄。為行曠野稠林險道。藤蘿所罥。云霧所暗。而恐怖者。示其正道。令得出離。作是念言。愿一切眾生。伐見稠林。截愛羅網。出生死野。滅煩惱暗。入一切智平坦正道。到無畏處。畢竟安樂。善男子。若有眾生。樂著國土。而憂苦者。我以方便。令生厭離。作是念言。愿一切眾生。不著諸蘊。住一切佛薩婆若境。善男子。若有眾生。樂著聚落貪愛宅舍。常處黑暗。受諸苦者。我為說法。令生厭離。令法滿足。令依法住。作是念言。愿一切眾生。悉不貪樂六處聚落。速得出離生死境界。究竟安住一切智城。善男子。若有眾生。行暗夜中。迷惑十方。于平坦路生險難想。于險難道起平坦想。以高為下。以下為高。其心迷惑。生大苦惱。我以方便。舒光照及。若欲出者示其門戶。若欲行者示其道路。欲度溝洫示其橋梁。欲涉河海與其船筏。樂觀方者示其險易安危之處。欲休息者示其城邑水樹之所。作是念言。如我于此照除夜暗。令諸世事悉得宣敘。愿我普于一切眾生生死長夜。無明暗處。以智慧光。普皆照了。是諸眾生。無有智眼。想心見倒之所覆翳。無常常想。無樂樂想。無我我想。不凈凈想。堅固執著。我人眾生。蘊界處法。迷惑因果。不識善惡。殺害眾生。乃至邪見。不孝父母。不敬沙門及婆羅門。不知惡人。不識善人。貪著惡事。安住邪法。毀謗如來。壞正法輪。于諸菩薩。呰辱傷害。輕大乘道。斷菩提心。于有恩人反加殺害。于無恩處常懷怨結。毀謗賢圣。親近惡伴。盜塔寺物。作五逆罪。不久當墮三惡道處。愿我速以大智光明。破彼眾生無明黑暗。令其疾發阿耨多羅三藐三菩提心。既發心已。示普賢乘。開十力道。亦示如來法王境界。亦示諸佛一切智城。諸佛所行。諸佛自在。諸佛成就。諸佛總持。一切諸佛。共同一身。一切諸佛平等之處。令其安住。善男子。一切眾生。或病所纏。或老所侵。或苦貧窮。或遭禍難。或犯王法。臨當受刑。無所依怙。生大怖畏。我皆救濟。使得安隱。復作是念。愿我以法。普攝眾生。令其解脫一切煩惱。生老病死。憂悲苦患。近善知識。常行法施。勤行善業。速得如來。清凈法身。住于究竟無變易處。善男子。一切眾生。入見稠林。住于邪道。于諸境界。起邪分別。常行不善。身語意業。妄作種種諸邪苦行。于非正覺生正覺想。于正覺所非正覺想。為惡知識之所攝受。以起惡見。將墮惡道。我以種種諸方便門。而為救護。令住正見。生人天中。復作是念。如我救此將墜惡道諸眾生等。愿我普救一切眾生。悉令解脫一切諸苦。住波羅蜜。出世圣道。于一切智。得不退轉。具普賢愿。近一切智。而不舍離諸菩薩行。常勤教化一切眾生。爾時婆珊婆演底主夜神。欲重宣此解脫義。承佛神力。觀察十方。為善財童子。而說頌曰


　我此解脫門　　生凈法光明
　能破愚癡暗　　待時而演說
　我昔無邊劫　　勤行廣大慈
　普覆諸世間　　佛子應修學
　寂靜大悲海　　出生三世佛
　能滅眾生苦　　汝應入此門
　能生世間樂　　亦生出世樂
　令我心歡喜　　汝應入此門
　既舍有為患　　亦遠聲聞果
　凈修諸佛力　　汝應入此門
　我目甚清凈　　普見十方剎
　亦見其中佛　　菩提樹下坐
　相好莊嚴身　　無量眾圍繞
　一一毛孔內　　種種光明出
　見諸群生類　　死此而生彼
　輪回五趣中　　常受無量苦
　我耳甚清凈　　聽之無不及
　一切語言海　　悉聞能憶持
　諸佛轉法輪　　其聲妙無比
　所有諸文字　　悉皆能憶持
　我鼻甚清凈　　于法無所礙
　一切皆自在　　汝應入此門
　我舌甚廣大　　凈好能言說
　隨應演妙法　　汝應入此門
　我身甚清凈　　三世等如如
　隨諸眾生心　　一切悉皆現
　我心凈無礙　　如空含萬像
　普念諸如來　　而亦不分別
　了知無量剎　　一切諸心海
　諸根及欲樂　　而亦不分別
　我以大神通　　震動無量剎
　其身悉遍往　　調彼難調眾
　我福甚廣大　　如空無有盡
　供養諸如來　　饒益一切眾
　我智廣清凈　　了知諸法海
　除滅眾生惑　　汝應入此門
　我知三世佛　　及以一切法
　亦了彼方便　　此門遍無等
　一一塵中見　　三世一切剎
　亦見彼諸佛　　此是普門力
　十方剎塵內　　悉見盧舍那
　菩提樹下坐　　成道演妙法　

爾時善財童子。白夜神言。汝發阿耨多羅三藐三菩提心。為幾時耶。得此解脫。其已久如。乃能如是饒益眾生。其神答言。善男子。乃往古世。過如須彌山微塵數劫。有劫名寂靜光。世界名出生妙寶。有五億佛于中出現。彼世界中有四天下。名寶月燈光。有城名蓮華光。王名善法度。以法施化。成就七寶。王四天下。王有夫人名法慧月。夜久眠寐。時彼城東有一大林。名為寂住。林中有一大菩提樹。名一切光摩尼王莊嚴身出生一切佛神力光明

爾時有佛。名一切法雷音王。于此樹下。成等正覺。放無量色廣大光明。遍照出生妙寶世界。蓮華光城內。有主夜神。名為凈月。詣王夫人法慧月所。動身瓔珞。以覺夫人。而告之言。夫人當知一切法雷音王如來。于寂住林。成無上覺。及廣為說諸佛功德自在神力。普賢菩薩所有行愿。令王夫人。發阿耨多羅三藐三菩提意。供養彼佛及諸菩薩聲聞僧眾。善男子。時王夫人。法慧月者。豈異人乎。我身是也。我于彼佛所。發菩提心。種善根故。于須彌山微塵數劫。不生地獄餓鬼畜生。諸惡趣中。亦不生于下賤之家。諸根具足。無有眾苦。于天人中。福德殊勝。不生惡世。恒不離佛及諸菩薩。大善知識。常于其所。種植善根。經八十須彌山微塵數劫。常受安樂。而未滿足菩薩諸根。過此劫已。復過萬劫。于賢劫前。有劫名無憂遍照。世界名離垢妙光。其世界中。凈穢相雜。有五百佛于中出現。其第一佛。名須彌幢寂靜妙眼如來應正等覺。我為名稱長者。女名妙慧光明。端正殊妙。彼凈月夜神。以愿力故。于離垢世界一四天下妙幢王城中生。作主夜神。名清凈眼。我于一時。在父母邊。夜久眠息。彼清凈眼。來詣我所。震動我宅。放大光明。出現其身。贊佛功德言。妙眼如來。坐菩提座。始成正覺。勸諭于我及以父母。并諸眷屬。令速見佛。自為前導。引至佛所。廣興供養。我才見佛。即得三昧。名出生見佛調伏眾生三世智光明輪。獲此三昧故。能憶念須彌山微塵數劫。亦見其中諸佛出現。于彼佛所。聽聞妙法。以聞法故。即得此破一切眾生暗法光明解脫。得此解脫已。即見其身。遍往佛剎微塵數世界。亦見彼世界所有諸佛。又見自身在其佛所。亦見彼世界一切眾生。解其言音。識其根性。知其往昔曾為善友之所攝受。隨其所樂。而為現身。令生歡喜。我時于彼所。得解脫。念念增長。此心無間。又見自身。遍往百佛剎微塵數世界。此心無間。又見自身。遍往千佛剎微塵數世界。此心無間。又見自身。遍往百千佛剎微塵數世界。如是念念。乃至不可說不可說佛剎微塵數世界。亦見彼世界中一切如來。亦自見身。在彼佛所。聽聞妙法。受持憶念。觀察決了。亦知彼佛諸本事海。諸大愿海。彼諸如來嚴凈佛剎。我亦嚴凈。亦見彼世界一切眾生。隨其所應。而為現身。教化調伏。此解脫門。念念增長。如是乃至充滿法界。善男子。我唯知此菩薩破一切眾生暗法光明解脫。如諸菩薩摩訶薩。成就普賢無邊行愿。普入一切諸法界海。得諸菩薩金剛智幢自在三昧。出生大愿。住持佛種。于念念中。成滿一切大功德海。嚴凈一切廣大世界。以自在智。教化成熟一切眾生。以智慧日。滅除一切世間暗障。以勇猛智。覺悟一切眾生惛睡。以智慧月。決了一切眾生疑惑。以清凈音。斷除一切諸有執著。于一切法界一一塵中。示現一切自在神力。智眼明凈。等見三世。而我何能知其妙行。說其功德。入其境界。示其自在。善男子。此閻浮提摩竭提國菩提場內。有主夜神。名普德凈光。我本從其。發阿耨多羅三藐三菩提心。常以妙法。開悟于我。汝詣彼問。菩薩云何學菩薩行。修菩薩道。爾時善財童子。向婆珊婆演底神。而說頌曰


　見汝清凈身　　相好超世間
　如文殊師利　　亦如寶山王
　汝法身清凈　　三世悉平等
　世界悉入中　　成壞無所礙
　我觀一切趣　　悉見汝形像
　一一毛孔中　　星月各分布
　汝心極廣大　　如空遍十方
　諸佛悉入中　　清凈無分別
　一一毛孔內　　悉放無數光
　十方諸佛所　　普雨莊嚴具
　一一毛孔內　　各現無數身
　十方諸國土　　方便度眾生
　一一毛孔內　　示現無量剎
　隨諸眾生欲　　種種令清凈
　若有諸眾生　　聞名及見身
　悉獲功德利　　成就菩提道
　多劫在惡趣　　始得見聞汝
　亦應歡喜受　　以滅煩惱故
　千剎微塵劫　　嘆汝一毛德
　劫數猶可窮　　功德終無盡

時善財童子。說此頌已。頂禮其足。繞無量匝。殷勤瞻仰。辭退而去

大方廣佛華嚴經卷第六十八大方廣佛華嚴經卷第六十九

　　　　于闐國三藏實叉難陀奉　制譯


　　入法界品第三十九之十

爾時善財童子。了知彼婆珊婆演底夜神。初發菩提心。所生菩薩藏。所發菩薩愿。所凈菩薩度。所入菩薩地。所修菩薩行。所行出離道一切智光海。普救眾生心。普遍大悲云。于一切佛剎。盡未來際。常能出生普賢行愿。漸次游行。至普德凈光夜神所。頂禮其足。繞無數匝。于前合掌。而作是言。圣者。我已先發阿耨多羅三藐三菩提心。而我未知菩薩云何修行菩薩地。云何出生菩薩地。云何成就菩薩地。夜神答言。善哉善哉。善男子。汝已能發阿耨多羅三藐三菩提心。今復問于菩薩地修行出生。及以成就。善男子。菩薩成就十法。能圓滿菩薩行。何者為十。一者得清凈三昧。常見一切佛。二者得清凈眼。常觀一切佛。相好莊嚴。三者知一切如來無量無邊。功德大海。四者知等法界無量諸佛。法光明海。五者知一切如來。一一毛孔。放等眾生數大光明海。利益無量一切眾生。六者見一切如來。一一毛孔。出一切寶色光明焰海。七者于念念中。出現一切佛變化海。充滿法界。究竟一切諸佛境界。調伏眾生。八者得佛音聲同一切眾生言音海轉三世一切佛法輪。九者知一切佛無邊名號海。十者知一切佛調伏眾生不思議自在力。善男子。菩薩成就此十種法。則能圓滿菩薩諸行。善男子。我得菩薩解脫。名寂靜禪定樂普游步。普見三世一切諸佛。亦見彼佛清凈國土道場眾會。神通名號。說法壽命。言音身相。種種不同。悉皆明睹。而無取著。何以故。知諸如來。非去。世趣永滅故。非來。體性無生故。非生。法身平等故。非滅。無有生相故。非實。住如幻法故。非妄。利益眾生故。非遷。超過生死故。非壞。性常不變故一相。言語悉離故。無相。性相本空故。善男子。我如是了知一切如來時。于菩薩寂靜禪定樂普游步解脫門。分明了達。成就增長。思惟觀察。堅固莊嚴。不起一切妄想分別。大悲救護一切眾生。一心不動。修習初禪。息一切意業。攝一切眾生。智力勇猛。喜心悅豫。修第二禪。思惟一切眾生自性。厭離生死。修第三禪。悉能息滅一切眾生眾苦熱惱。修第四禪。增長圓滿一切智愿。出生一切諸三昧海。入諸菩薩解脫海門。游戲一切神通。成就一切變化。以清凈智普入法界。善男子。我修此解脫時。以種種方便。成就眾生。所謂于在家放逸眾生。令生不凈想。可厭想。疲勞想。逼迫想。系縛想。羅剎想。無常想。苦想。無我想。空想。無生想。不自在想。老病死想。自于五欲。不生樂著。亦勸眾生。不著欲樂。唯住法樂。出離于家。入于非家。若有眾生。住于空閑。我為止息諸惡音聲。于靜夜時。為說深法。與順行緣。開出家門。示正道路。為作光明。除其闇障。滅其怖畏。贊出家業。嘆佛法僧及善知識。具諸功德。亦嘆親近善知識行。復次善男子。我修解脫時。令諸眾生。不生非法貪。不起邪分別不作諸罪業。若已作者皆令止息。若未生善法。未修波羅蜜行。未求一切智。未起大慈悲。未造人天業。皆令其生。若已生者令其增長。我與如是順道因緣。乃至令成一切智智。善男子。我唯得此菩薩寂靜禪定樂普游步解脫門。如諸菩薩摩訶薩。具足普賢所有行愿。了達一切無邊法界。常能增長一切善根。照見一切如來十力。住于一切如來境界。恒處生死。心無障礙。疾能滿足一切智愿。普能往詣一切世界。悉能觀見一切諸佛。遍能聽受一切佛法。能破一切眾生癡闇。能于生死大夜之中。出生一切智慧光明。而我云何能知能說彼功德行。善男子。去此不遠。于菩提場右邊。有一夜神。名喜目觀察眾生。汝詣彼問。菩薩云何學菩薩行。修菩薩道。爾時普德凈光夜神。欲重宣此解脫義。為善財童子。而說頌曰


　若有信解心　　盡見三世佛
　彼人眼清凈　　能入諸佛海
　汝觀諸佛身　　清凈相莊嚴
　一念神通力　　法界悉充滿
　盧舍那如來　　道場成正覺
　一切法界中　　轉于凈法輪
　如來知法性　　寂滅無有二
　清凈相嚴身　　遍示諸世間
　佛身不思議　　法界悉充滿
　普現一切剎　　一切無不見
　佛身常光明　　一切剎塵等
　種種清凈色　　念念遍法界
　如來一毛孔　　放不思議光
　普照諸群生　　令其煩惱滅
　如來一毛孔　　出生無盡化
　充遍于法界　　除滅眾生苦
　佛演一妙音　　隨類皆令解
　普雨廣大法　　使發菩提意
　佛昔修諸行　　已曾攝受我
　故得見如來　　普現一切剎
　諸佛出世間　　量等眾生數
　種種解脫境　　非我所能知
　一切諸菩薩　　入佛一毛孔
　如是妙解脫　　非我所能知
　此近有夜神　　名喜目觀察
　汝應往詣彼　　問修菩薩行　

時善財童子。頂禮其足。繞無數匝。殷勤瞻仰。辭退而去

爾時善財童子。敬善知識教。行善知識語。作如是念。善知識者難見難遇。見善知識令心不散亂。見善知識破障礙山。見善知識入大悲海。救護眾生。見善知識得智慧光。普照法界。見善知識悉能修行一切智道。見善知識普能睹見十方佛海。見善知識得見諸佛。轉于法輪。憶持不忘。作是念已。發意欲詣喜目觀察眾生夜神所。時喜目神。加善財童子。令知親近善知識。能生諸善根。增長成熟。所謂令知親近善知識能修助道具。令知親近善知識能起勇猛心。令知親近善知識能作難壞業。令知親近善知識能得難伏力。令知親近善知識能入無邊方。令知親近善知識能久遠修行。令知親近善知識能辨無邊業。令知親近善知識能行無量道。令知親近善知識能得速疾力普詣諸剎。令知親近善知識能不離本處遍至十方。時善財童子。遽發是念。由親近善知識能勇猛勤修一切智道。由親近善知識能速疾出生諸大愿海。由親近善知識。能為一切眾生。盡未來劫。受無邊苦。由親近善知識。能被大精進甲。于一微塵中。說法聲遍法界。由親近善知識。能速往詣一切方海。由親近善知識。于一毛道。盡未來劫。修菩薩行。由親近善知識。于念念中。行菩薩行。究竟安住一切智地。由親近善知識。能入三世一切如來。自在神力諸莊嚴道。由親近善知識。能常遍入諸法界門。由親近善知識。常緣法界未曾動出。而能遍往十方國土

爾時善財童子。發是念已。即詣喜目觀察眾生夜神所。見彼夜神。在于如來眾會道場。坐蓮華藏師子之座。入大勢力普喜幢解脫。于其身上一一毛孔。出無量種變化身云。隨其所應。以妙言音。而為說法。普攝無量一切眾生。皆令歡喜而得利益。所謂出無量化身云。充滿十方一切世界。說諸菩薩行檀波羅蜜。于一切事。皆無戀著。于一切眾生。普皆施與。其心平等。無有輕慢。內外悉施。難舍能舍。又出等眾生數無量化身云。充滿法界。普現一切眾生之前。說持凈戒無有缺犯。修諸苦行。皆悉具足。于諸世間無有所依。于諸境界無所愛著說在生死。輪回往返。說諸人天盛衰苦樂。說諸境界皆是不凈。說一切法皆是無常。說一切行悉苦無味。令諸世間舍離顛倒。住諸佛境。持如來戒。如是演說種種戒行戒香普熏。令諸眾生。悉得成熟。又出等眾生數種種身云。說能忍受一切眾苦。所謂割截捶楚。訶罵欺辱。其心泰然不動不亂。于一切行不卑不高。于諸眾生不起我慢。于諸法性安住忍受。說菩提心。無有窮盡。心無盡故。智亦無盡。普斷一切眾生煩惱。說諸眾生卑賤丑陋。不具足身。令生厭離。贊諸如來清凈妙色無上之身。令生欣樂。如是方便。成熟眾生。又出等眾生界種種身云。隨諸眾生心之所樂。說勇猛精進。修一切智助道之法。勇猛精進。降伏魔怨。勇猛精進。發菩提心。不動不退。勇猛精進。度一切眾生。出生死海。勇猛精進。除滅一切惡道諸難。勇猛精進。壞無智山。勇猛精進供養一切諸佛如來。不生疲厭。勇猛精進。受持一切諸佛法輪。勇猛精進。壞散一切諸障礙山。勇猛精進。教化成熟一切眾生。勇猛精進。嚴凈一切諸佛國土。如是方便成熟眾生。又出種種無量身云。以種種方便。令諸眾生。心生歡喜。舍離惡意。厭一切欲。為說慚愧。令諸眾生。藏護諸根。為說無上清凈梵行。為說欲界是魔境界令生恐怖。為現不樂世間欲樂。住于法樂。隨其次第。入諸禪定諸三昧樂。令思惟觀察。除滅一切所有煩惱。又為演說一切菩薩諸三昧海。神力變現。自在游戲。令諸眾生歡喜適悅。離諸憂怖。其心清凈。諸根猛利。愛重于法。修習增長。又出等眾生界種種身云。為說往詣十方國土。供養諸佛及以師長真善知識。受持一切諸佛法輪。精勤不懈。又為演說稱贊一切諸如來海。觀察一切諸法門海。顯示一切諸法性相。開闡一切諸三昧門。開智慧境界。竭一切眾生疑海。示智慧金剛壞一切眾生見山。升智慧日輪破一切眾生癡闇。皆令歡喜成一切智。又出等眾生界種種身云。普詣一切眾生之前。隨其所應。以種種言辭。而為說法。或說世間神通福力。或說三界皆是可怖。令其不作世間業行。離三界處。出見稠林。或為稱贊一切智道。令其超越二乘之地。或為演說不住生死不住涅槃。令其不著有為無為。或為演說住于天宮乃至道場。令其欣樂發菩提意。如是方便。教化眾生。皆令究竟得一切智。又出一切世界微塵數身云。普詣一切眾生之前。念念中。示普賢菩薩一切行愿。念念中。示清凈大愿充滿法界。念念中。示嚴凈一切世界海。念念中。示供養一切如來海。念念中。示入一切法門海。念念中。示入一切世界海微塵數世界海。念念中。示于一切剎盡未來劫清凈修行一切智道。念念中。示入如來力。念念中。示入一切三世方便海。念念中。示往一切剎現種種神通變化。念念中。示諸菩薩一切行愿。令一切眾生住一切智。如是所作恒無休息。又出等一切眾生心數身云。普詣一切眾生之前。說諸菩薩集一切智助道之法無邊際力。求一切智不破壞力。無窮盡力。修無上行不退轉力。無間斷力。于生死法無染著力。能破一切諸魔眾力。遠離一切煩惱垢力。能破一切業障山力。住一切劫修大悲行無疲倦力。震動一切諸佛國土令一切眾生生歡喜力。能破一切諸外道力。普于世間轉法輪力。以如是等方便成熟。令諸眾生至一切智。又出等一切眾生心數無量變化色身云。普詣十方無量世界。隨眾生心。演說一切菩薩智行。所謂說入一切眾生界海智。說入一切眾生心海智。說入一切眾生根海智。說入一切眾生行海智。說度一切眾生未曾失時智。說出一切法界音聲智。說念念遍一切法界海智。說念念知一切世界海壞智。說念念知一切世界海成住莊嚴差別智。說念念自在親近供養一切如來聽受法輪智。示現如是智波羅蜜。令諸眾生。皆大歡喜。調暢適悅。其心清凈。生決定解。求一切智。無有退轉。如說菩薩諸波羅蜜成熟眾生。如是宣說一切菩薩種種行法。而為利益。復于一一諸毛孔中。出無量種眾生身云。所謂出與色究竟天善現天善見天無熱天無煩天相似身云。出少廣廣果福生無云天相似身云。出遍凈無量凈少凈天相似身云。出光音無量光少光天相似身云。出大梵梵輔梵眾天相似身云。出自在天化樂天兜率陀天須夜摩天忉利天及其采女諸天子眾相似身云。出提頭賴吒乾闥婆王乾闥婆子乾闥婆女相似身云。出毗樓勒叉鳩槃茶王鳩槃茶子鳩槃茶女相似身云。出毗樓博叉龍王龍子龍女相似身云。出毗沙門夜叉王夜叉子夜叉女相似身云。出大樹緊那羅王善慧摩睺羅伽王大速疾力迦樓羅王羅睺阿修羅王閻羅法王及其子其女相似身云。出諸人主及其子其女相似身云。出聲聞獨覺及諸佛眾相似身云。出地神水神火神風神河神海神山神樹神乃至晝夜主方神等相似身云。周遍十方。充滿法界。于彼一切眾生之前。現種種聲。所謂風輪聲水輪聲。火焰聲海潮聲。地震聲。大山相擊聲。天城震動聲。摩尼相擊聲。天王聲。龍王聲。夜叉王聲。乾闥婆王聲。阿修羅王聲。迦樓羅王聲。緊那羅王聲。摩睺羅伽王聲。人王聲。梵王聲。天女歌詠聲。諸天音樂聲。摩尼寶王聲。以如是等種種音聲。說喜目觀察眾生夜神。從初發心。所集功德。所謂承事一切諸善知識。親近諸佛。修行善法。行檀波羅蜜。難舍能舍。行尸波羅蜜。棄舍王位宮殿眷屬。出家學道。行羼提波羅蜜。能忍世間一切苦事。及以菩薩所修苦行。所持正法。皆悉堅固。其心不動。亦能忍受一切眾生。于己身心。惡作惡說。忍一切業。皆不失壞。忍一切法。生決定解。忍諸法性。能諦思惟。行精進波羅蜜。起一切智行。成一切佛法。行禪波羅蜜。其禪波羅蜜。所有資具所有修習。所有成就。所有清凈。所有起三昧神通。所有入三昧海門。皆悉顯示。行般若波羅蜜。其般若波羅蜜。所有資具。所有清凈。大智慧日。大智慧云。大智慧藏。大智慧門。皆悉顯示。行方便波羅蜜。其方便波羅蜜。所有資具。所有修行。所有體性。所有理趣。所有清凈。所有相應事。皆悉顯示。行愿波羅蜜。其愿波羅蜜。所有體性。所有成就。所有修習。所有相應事。皆悉顯示。行力波羅蜜。其力波羅蜜。所有資具。所有因緣。所有理趣。所有演說。所有相應事。皆悉顯示。行智波羅蜜。其智波羅蜜。所有資具。所有體性。所有成就。所有清凈。所有處所。所有增長。所有深入。所有光明。所有顯示。所有理趣。所有相應事。所有揀擇。所有行相。所有相應法。所有所攝法。所知法。所知業。所知剎。所知劫。所知世。所知佛出現。所知佛。所知菩薩。所知菩薩心。菩薩位。菩薩資具。菩薩發趣。菩薩回向。菩薩大愿。菩薩法輪。菩薩揀擇法。菩薩法海。菩薩法門海。菩薩法旋流。菩薩法理趣。如是等智波羅蜜。相應境界。皆悉顯示。成熟眾生。又說此神從初發心所集功德。相續次第。所習善根。相續次第。所修無量諸波羅蜜相續次第。死此生彼。及其名號相續次第。親近善友。承事諸佛。受持正法。修菩薩行。入諸三昧。以三昧力。普見諸佛。普見諸剎。普知諸劫。深入法界。觀察眾生。入法界海。知諸眾生死此生彼。得凈天耳聞一切聲。得凈天眼見一切色。得他心智知眾生心。得宿住智知前際事。得無依無作神足智通。自在游行遍十方剎。如是所有相續次第。得菩薩解脫。入菩薩解脫海。得菩薩自在。得菩薩勇猛。得菩薩游步。住菩薩想。入菩薩道。如是一切所有功德。相續次第。皆悉演說。分別顯示。成熟眾生。如是說時。于念念中。十方各嚴凈不可說不可說諸佛國土。度脫無量惡趣眾生。令無量眾生。生天人中。富貴自在。令無量眾生。出生死海。令無量眾生。安住聲聞辟支佛地。令無量眾生。住如來地。爾時善財童子。見聞如上所現一切諸希有事。念念觀察思惟解了。深入安住。承佛威力及解脫力。則得菩薩不思議大勢力。普喜幢自在力解脫。何以故。與喜目夜神。于往昔時。同修行故。如來神力所加持故。不思議善根所祐助故。得菩薩諸根故。生如來種中故。得善友力所攝受故。受諸如來所護念故。毗盧遮那如來曾所化故。彼分善根已成熟故。堪修普賢菩薩行故。爾時善財童子。得此解脫已。心生歡喜。合掌向喜目觀察眾生夜神。以偈贊曰


　無量無數劫　　學佛甚深法
　隨其所應化　　顯現妙色身
　了知諸眾生　　沉迷嬰妄想
　種種身皆現　　隨應悉調伏
　法身恒寂靜　　清凈無二相
　為化眾生故　　示現種種形
　于諸蘊界處　　未曾有所著
　示行及色身　　調伏一切眾
　不著內外法　　已度生死海
　而現種種身　　住于諸有界
　遠離諸分別　　戲論所不動
　為著妄想者　　弘宣十力法
　一心住三昧　　無量劫不動
　毛孔出化云　　供養十方佛
　得佛方便力　　念念無邊際
　示現種種身　　普攝諸群生
　了知諸有海　　種種業莊嚴
　為說無礙法　　令其悉清凈
　色身妙無比　　清凈如普賢
　隨諸眾生心　　示現世間相　

爾時善財童子。說此頌已。白言。天神。汝發阿耨多羅三藐三菩提心。為幾時耶。得此解脫。身已久如。爾時喜目觀察眾生主夜神。以頌答曰


　我念過去世　　過于剎塵劫
　剎號摩尼光　　劫名寂靜音
　百萬那由他　　俱胝四天下
　其王數亦爾　　各各自臨馭
　中有一王都　　號曰香幢寶
　莊嚴最殊妙　　見者皆欣悅
　中有轉輪王　　其身甚微妙
　三十二種相　　隨好以莊嚴
　蓮華中化生　　金色光明身
　騰空照遠近　　普及閻浮界
　其王有千子　　勇猛身端正
　臣佐滿一億　　智慧善方便
　嬪御有十億　　顏容狀天女
　利益調柔意　　慈心給侍王
　其王以法化　　普及四天下
　輪圍大地中　　一切皆豐盛
　我時為寶女　　具足梵音聲
　身出金色光　　照及千由旬
　日光既已沒　　音樂咸寂然
　大王及侍御　　一切皆安寢
　彼時德海佛　　出興于世間
　顯現神通力　　充滿十方界
　放大光明海　　一切剎塵數
　種種自在身　　遍滿于十方
　地震出妙音　　普告佛興世
　天人龍神眾　　一切皆歡喜
　一一毛孔中　　出佛化身海
　十方皆遍滿　　隨應說妙法
　我時于夢中　　見佛諸神變
　亦聞深妙法　　心生大歡喜
　一萬主夜神　　共在空中住
　贊嘆佛興世　　同時覺悟我
　賢慧汝應起　　佛已現汝國
　劫海難值遇　　見者得清凈
　我時便寐寤　　即睹清凈光
　觀此從何來　　見佛樹王下
　諸相莊嚴體　　猶如寶山王
　一切毛孔中　　放大光明海
　見已心歡喜　　便生此念言
　愿我得如佛　　廣大神通力
　我時尋覺寤　　大王并眷屬
　令見佛光明　　一切皆欣慶
　我時與大王　　騎從千萬億
　眾生亦無量　　俱行詣佛所
　我于二萬歲　　供養彼如來
　七寶四天下　　一切皆奉施
　時彼如來說　　功德普云經
　普應群生心　　莊嚴諸愿海
　夜神覺悟我　　令我得利益
　我愿作是身　　覺諸放逸者
　我從此初發　　最上菩提愿
　往來諸有中　　其心無忘失
　從此后供養　　十億那由佛
　恒受人天樂　　饒益諸群生
　初佛功德海　　第二功德燈
　第三妙寶幢　　第四虛空智
　第五蓮華藏　　第六無礙慧
　第七法月王　　第八智燈輪
　第九兩足尊　　寶焰山燈王
　第十調御師　　三世華光音
　如是等諸佛　　我悉曾供養
　然未得慧眼　　入于解脫海
　從此次第有　　一切寶光剎
　其劫名天勝　　五百佛興世
　最初月光輪　　第二名日燈
　第三名光幢　　第四寶須彌
　第五名華焰　　第六號燈海
　第七熾然佛　　第八天藏佛
　九光明王幢　　十普智光王
　如是等諸佛　　我悉曾供養
　尚于諸法中　　無而計為有
　從此復有劫　　名曰梵光明
　世界蓮華燈　　莊嚴極殊妙
　彼有無量佛　　一一無量眾
　我悉曾供養　　尊重聽聞法
　初寶須彌佛　　二功德海佛
　三法界音佛　　四法震雷佛
　五名法幢佛　　六名地光佛
　七名法力光　　八名虛空覺
　第九須彌光　　第十功德云
　如是等如來　　我悉曾供養
　未能明了法　　而入諸佛海
　次后復有劫　　名為功德月
　爾時有世界　　其名功德幢
　彼中有諸佛　　八十那由他
　我皆以妙供　　深心而敬奉
　初乾闥婆王　　二名大樹王
　三功德須彌　　第四寶眼佛
　第五盧舍那　　第六光莊嚴
　第七法海佛　　第八光勝佛
　九名賢勝佛　　第十法王佛
　如是等諸佛　　我悉曾供養
　然未得深智　　入于諸法海
　此后復有劫　　名為寂靜慧
　剎號金剛寶　　莊嚴悉殊妙
　于中有千佛　　次第而出興
　眾生少煩惱　　眾會悉清凈
　初金剛臍佛　　二無礙力佛
　三名法界影　　四號十方燈
　第五名悲光　　第六名戒海
　第七忍燈輪　　第八法輪光
　九名光莊嚴　　十名寂靜光
　如是等諸佛　　我悉曾供養
　猶未能深悟　　如空清凈法
　游行一切剎　　于彼修諸行
　次第復有劫　　名為善出現
　剎號香燈云　　凈穢所共成
　億佛于中現　　莊嚴剎及劫
　所說種種法　　我皆能憶持
　初名廣稱佛　　次名法海佛
　三名自在王　　四名功德云
　第五法勝佛　　第六天冠佛
　第七智焰佛　　第八虛空音
　第九兩足尊　　名普生殊勝
　第十無上士　　眉間勝光明
　如是一切佛　　我悉曾供養
　然猶未能凈　　離諸障礙道
　次第復有劫　　名集堅固王
　剎號寶幢王　　一切善分布
　有五百諸佛　　于中而出現
　我恭敬供養　　求無礙解脫
　最初功德輪　　其次寂靜音
　次名功德海　　次名日光王
　第五功德王　　第六須彌相
　次名法自在　　次佛功德王
　第九福須彌　　第十光明王
　如是等諸佛　　我悉曾供養
　所有清凈道　　普入盡無余
　然于所入門　　未能成就忍
　次第復有劫　　名為妙勝主
　剎號寂靜音　　眾生煩惱薄
　于中有佛現　　八十那由他
　我悉曾供養　　修行最勝道
　初佛名華聚　　次佛名海藏
　次名功德生　　次號天王髻
　第五摩尼藏　　第六真金山
　第七寶聚尊　　第八法幢佛
　第九名勝財　　第十名智慧
　此十為上首　　供養無不盡
　次第復有劫　　名曰千功德
　爾時有世界　　號善化幢燈
　六十億那由　　諸佛興于世
　最初寂靜幢　　其次奢摩他
　第三百燈王　　第四寂靜光
　第五云密陰　　第六日大明
　七號法燈光　　八名殊勝焰
　九名天勝藏　　十名大吼音
　如是等諸佛　　我悉常供養
　未得清凈忍　　深入諸法海
　次第復有劫　　名無著莊嚴
　爾時有世界　　名曰無邊光
　中有三十六　　那由他佛現
　初功德須彌　　第二虛空心
　第三具莊嚴　　第四法雷音
　第五法界聲　　第六妙音云
　第七照十方　　第八法海音
　第九功德海　　第十功德幢
　如是等諸佛　　我悉曾供養
　次有佛出現　　名為功德幢
　我為月面天　　供養人中主
　時佛為我說　　無依妙法門
　我聞專念持　　出生諸愿海
　我得清凈眼　　寂滅定總持
　能于念念中　　悉見諸佛海
　我得大悲藏　　普明方便眼
　增長菩提心　　成就如來力
　見眾生顛倒　　執常樂我凈
　愚癡暗所覆　　妄想起煩惱
　行止見稠林　　往來貪欲海
　集于諸惡趣　　無量種種業
　一切諸趣中　　隨業而受身
　生老死眾患　　無量苦逼迫
　為彼眾生故　　我發無上心
　愿得如十方　　一切十力尊
　緣佛及眾生　　起于大愿云
　從是修功德　　趣入方便道
　愿云悉彌覆　　普入一切道
　具足波羅蜜　　充滿于法界
　速入于諸地　　三世方便海
　一念修諸佛　　一切無礙行
　佛子我爾時　　得入普賢道
　了知十法界　　一切差別門　

善男子。于汝意云何。彼時轉輪圣王。名十方主。能紹隆佛種者。豈異人乎。文殊師利童子是也。爾時夜神。覺悟我者。普賢菩薩之所化耳。我于爾時。為王寶女。蒙彼夜神覺悟于我。令我見佛。發阿耨多羅三藐三菩提心。自從是來。經佛剎微塵數劫。不墮惡趣。常生人天。于一切處。常見諸佛。乃至于妙燈功德幢佛所。得此大勢力普喜幢菩薩解脫。以此解脫。如是利益一切眾生。善男子。我唯得此大勢力普喜幢解脫門。如諸菩薩摩訶薩。于念念中。普詣一切諸如來所。疾能趣入一切智海。于念念中。以發趣門。入于一切諸大愿海。于念念中。以愿海門。盡未來劫。念念出生一切諸行。一一行中。出生一切剎微塵數身。一一身。普入一切法界門。一一法界門。一切佛剎中。隨眾生心說諸妙行。一切剎一一塵中。悉見無邊諸如來海。一一如來所。悉見遍法界諸佛神通。一一如來所。悉見往劫修菩薩行。一一如來所。受持守護所有法輪。一一如來所。悉見三世一切如來諸神變海。而我云何能知能說彼功德行。善男子。此眾會中。有一夜神。名普救眾生妙德。汝詣彼問。菩薩云何入菩薩行。凈菩薩道。時善財童子。頂禮其足。繞無數匝。殷勤瞻仰。辭退而去

大方廣佛華嚴經卷第六十九大方廣佛華嚴經卷第七十

　　　　于闐國三藏實叉難陀奉　制譯


　　入法界品第三十九之十一

爾時善財童子。于喜目觀察眾生夜神所。聞普喜幢解脫門。信解趣入。了知隨順。思惟修習。念善知識所有教誨。心無暫舍。諸根不散。一心愿得見善知識。普于十方。勤求匪懈。愿常親近。生諸功德。與善知識同一善根。得善知識巧方便行。依善知識。入精進海。于無量劫。常不遠離。作是愿已。往詣普救眾生妙德夜神所。時彼夜神。為善財童子。示現菩薩。調伏眾生解脫神力。以諸相好。莊嚴其身。于兩眉間放大光明。名智燈普照清凈幢。無量光明以為眷屬。其光普照一切世間。照世間已。入善財頂。充滿其身。善財爾時。即得究竟清凈輪三昧。得此三昧已。悉見二神兩處中間。所有一切地塵水塵。及以火塵。金剛摩尼。眾寶微塵。華香瓔珞。諸莊嚴具。如是一切所有微塵。一一塵中。各見佛剎微塵數世界成壞。及見一切地水火風諸大積聚。亦見一切世界接連。皆以地輪。任持而住。種種山海。種種河池。種種樹林。種種宮殿。所謂天宮殿。龍宮殿。夜叉宮殿。乃至摩睺羅伽。人非人等。宮殿屋宅。地獄畜生。閻羅王界。一切住處。諸趣輪轉。生死往來。隨業受報。各各差別。靡不悉見。又見一切世界差別。所謂或有世界雜穢。或有世界清凈。或有世界趣雜穢。或有世界趣清凈。或有世界雜穢清凈。或有世界清凈雜穢。或有世界一向清凈。或有世界其形平正。或有覆住。或有側住。如是等一切世界。一切趣中。悉見此普救眾生夜神。于一切時一切處。隨諸眾生形貌言辭行解差別。以方便力。普現其前。隨宜化度。令地獄眾生免諸苦毒。令畜生眾生不相食啖。令餓鬼眾生無有饑渴。令諸龍等離一切怖。令欲界眾生離欲界苦。令人趣眾生離暗夜怖。毀呰怖。惡名怖。大眾怖。不活怖。死怖。惡道怖。斷善根怖。退菩提心怖。遇惡知識怖。離善知識怖。墮二乘地怖。種種生死怖。異類眾生同住怖。惡時受生怖。惡種族中受生怖。造惡業怖。業煩惱障怖。執著諸想系縛怖。如是等怖。悉令舍離。又見一切眾生。卵生胎生。濕生化生。有色無色。有想無想。非有想非無想。普現其前。常勤救護。為成就菩薩大愿力故。深入菩薩三昧力故。堅固菩薩神通力故。出生普賢行愿力故。增廣菩薩大悲海故。得普覆眾生無礙大慈故。得普與眾生無量喜樂故。得普攝一切眾生智慧方便故。得菩薩廣大解脫自在神通故。嚴凈一切佛剎故。覺了一切諸法故。供養一切諸佛故。受持一切佛教故。積集一切善根修一切妙行故。入一切眾生心海而無障礙故。知一切眾生諸根教化成熟故。凈一切眾生信解除其惡障故。破一切眾生無知黑闇故。令得一切智清凈光明故。時善財童子。見此夜神如是神力不可思議甚深境界。普現調伏一切眾生菩薩解脫已。歡喜無量。頭面作禮。一心瞻仰。時彼夜神即舍菩薩莊嚴之相。還復本形。而不舍其自在神力。爾時善財童子。恭敬合掌。卻住一面以偈贊曰


　我善財得見　　如是大神力
　其心生歡喜　　說偈而贊嘆
　我見尊妙身　　眾相以莊嚴
　譬如空中星　　一切悉嚴凈
　所放殊勝光　　無量剎塵數
　種種微妙色　　普照于十方
　一一毛孔放　　眾生心數光
　一一光明端　　皆出寶蓮華
　華中出化身　　能滅眾生苦
　光中出妙香　　普熏于眾生
　復雨種種華　　供養一切佛
　兩眉放妙光　　量與須彌等
　普觸諸含識　　令滅愚癡闇
　口放清凈光　　譬如無量日
　普照于廣大　　毗盧舍那境
　眼放清凈光　　譬如無量月
　普照十方剎　　悉滅世癡翳
　現化種種身　　相狀等眾生
　充滿十方界　　度脫三有海
　妙身遍十方　　普現眾生前
　滅除水火賊　　王等一切怖
　我承喜目教　　今得詣尊所
　見尊眉間相　　放大清凈光
　普照十方海　　悉滅一切闇
　顯現神通力　　而來入我身
　我遇圓滿光　　心生大歡喜
　得總持三昧　　普見十方佛
　我于所經處　　悉見諸微塵
　一一微塵中　　各見塵數剎
　或有無量剎　　一切咸濁穢
　眾生受諸苦　　常悲嘆號泣
　或有染凈剎　　少樂多憂苦
　示現三乘像　　往彼而救度
　或有凈染剎　　眾生所樂見
　菩薩常充滿　　住持諸佛法
　一一微塵中　　無量凈剎海
　毗盧遮那佛　　往劫所嚴凈
　佛于一切剎　　悉坐菩提樹
　成道轉法輪　　度脫諸群生
　我見普救天　　于彼無量剎
　一切諸佛所　　普皆往供養　

爾時善財童子。說此頌已。白普救眾生妙德夜神言。天神。今此解脫甚深希有。其名何等。得此解脫。其已久如。修何等行而得清凈。夜神言。善男子。是處難知。諸天及人一切二乘。所不能測。何以故。此是住普賢菩薩行者境界故。住大悲藏者境界故。救護一切眾生者境界故。能凈一切三惡八難者境界故。能于一切佛剎中紹隆佛種不斷者境界故。能住持一切佛法者境界故。能于一切劫修菩薩行成滿大愿海者境界故。能于一切法界海以清凈智光滅無明闇障者境界故。能以一念智慧光明普照一切三世方便海者境界故。我承佛力。今為汝說。善男子。乃往古世。過佛剎微塵數劫。爾時有劫。名圓滿清凈。世界名毗盧遮那大威德。有須彌山微塵數如來。于中出現。其佛世界。以一切香王摩尼寶為體。眾寶莊嚴。住無垢光明摩尼王海上。其形正圓。凈穢合成。一切嚴具帳云。而覆其上。一切莊嚴摩尼輪山。千匝圍繞。有十萬億那由他四天下。皆妙莊嚴。或有四天下惡業眾生。于中止住。或有四天下雜業眾生。于中止住。或有四天下善根眾生。于中止住。或有四天下一向清凈諸大菩薩之所止住。此界東際輪圍山側。有四天下。名寶燈華幢。國界清凈。飲食豐足。不藉耕耘而生稻粱。宮殿樓閣。悉皆奇妙。諸如意樹。處處行列。種種香樹恒出香云。種種鬘樹恒出鬘云。種種華樹常雨妙華。種種寶樹出諸奇寶。無量色光周匝照耀。諸音樂樹出諸音樂。隨風吹動演妙音聲。日月光明摩尼寶王。普照一切。晝夜受樂。無時間斷。此四天下。有百萬億那由他諸王國土。一一國土。有千大河周匝圍繞。一一皆以妙華覆上。隨流漂動。出天樂音。一切寶樹列植其岸。種種珍奇以為嚴飾。舟船來往。稱情戲樂。一一河間有百萬億城。一一城有百萬億那由他聚落。如是一切城邑聚落。各有無量百千億那由他宮殿園林。周匝圍繞。此四天下閻浮提內。有一國土。名寶華燈。安隱豐樂。人民熾盛。其中眾生。具行十善。有轉輪王。于中出現。名毗盧遮那妙寶蓮華髻。于蓮華中。忽然化生。三十二相以為嚴好。七寶具足王四天下。恒以正法教導群生。王有千子。端正勇健。能伏怨敵。百萬億那由他宮人采女。皆悉與王同種善根。同修諸行。同時誕生。端正姝妙。猶如天女。身真金色。常放光明。諸毛孔中。恒出妙香。良臣猛將。具足十億。王有正妃。名圓滿面。是王女寶。端正殊特。皮膚金色。目發紺青。言同梵音。身有天香。常放光明。照千由旬。其有一女。名普智焰妙德眼。形體端嚴。色相殊美。眾生見者。情無厭足。爾時眾生。壽命無量。或有不定而中夭者。種種形色。種種音聲。種種名字。種種族姓。愚智勇怯。貧富苦樂。無量品類。皆悉不同。時或有人。語余人言。我身端正。汝形鄙陋。作是語已。遞相毀辱。集不善業。以是業故。壽命色力。一切樂事。悉皆損減。時彼城北有菩提樹。名普光法云音幢。以念念出現一切如來道場莊嚴堅固摩尼王。而為其根。一切摩尼。以為其干。眾雜妙寶。以為其葉。次第分布。并相稱可。四方上下。圓滿莊嚴。放寶光明。出妙音聲。說一切如來甚深境界。于彼樹前。有一香池。名寶華光明。演法雷音。妙寶為岸。百萬億那由他寶樹圍繞。一一樹形。如菩提樹。眾寶瓔珞。周匝垂下。無量樓閣。皆寶所成。周遍道場。以為嚴飾。彼香池內出大蓮華。名普現三世一切如來莊嚴境界云。須彌山微塵數佛。于中出現。其第一佛。名普智寶焰妙德幢。于此華上。最初得阿耨多羅三藐三菩提。無量千歲。演說正法。成熟眾生。其彼如來。未成佛時。十千年前。此大蓮華。放凈光明。名現諸神通成熟眾生。若有眾生。遇斯光者。心自開悟。無所不了。知十千年后。佛當出現。九千年前。放凈光明。名一切眾生離垢燈。若有眾生。遇斯光者。得清凈眼。見一切色。知九千年后。佛當出現。八千年前。放大光明。名一切眾生業果音。若有眾生。遇斯光者。悉得自知諸業果報。知八千年后。佛當出現。七千年前。放大光明。名生一切善根音。若有眾生遇斯光者。一切諸根。悉得圓滿。知七千年后。佛當出現。六千年前。放大光明。名佛不思議境界音。若有眾生。遇斯光者。其心廣大。普得自在。知六千年后。佛當出現。五千年前。放大光明。名嚴凈一切佛剎音。若有眾生。遇斯光者。悉見一切清凈佛土。知五千年后。佛當出現。四千年前。放大光明。名一切如來境界無差別燈。若有眾生。遇斯光者。悉能往覲一切諸佛。知四千年后。佛當出現。三千年前。放大光明。名三世明燈。若有眾生。遇斯光者。悉能現見一切如來諸本事海。知三千年后。佛當出現。二千年前。放大光明。名如來離翳智慧燈。若有眾生。遇斯光者。則得普眼見一切如來神變。一切諸佛國土。一切世界眾生。知二千年后。佛當出現。一千年前。放大光明。名令一切眾生見佛集諸善根。若有眾生。遇斯光者。則得成就見佛三昧。知一千年后。佛當出現。次七日前。放大光明。名一切眾生歡喜音。若有眾生。遇斯光者。得普見諸佛生大歡喜。知七日后。佛當出現。滿七日已。一切世界。悉皆震動。純凈無染。念念普現十方一切清凈佛剎。亦現彼剎種種莊嚴。若有眾生。根性淳熟。應見佛者。咸詣道場。爾時彼世界中。一切輪圍。一切須彌。一切諸山。一切大海。一切地。一切城。一切垣墻。一切宮殿。一切音樂。一切語言。皆出音聲。贊說一切諸佛如來神力境界。又出一切香云。一切燒香云。一切末香云。一切香摩尼形像云。一切寶焰云。一切焰藏云。一切摩尼衣云。一切瓔珞云。一切妙華云。一切如來光明云。一切如來圓光云。一切音樂云。一切如來愿聲云。一切如來言音海云。一切如來相好云。顯示如來出現世間不思議相。善男子。此普照三世一切如來莊嚴境界大寶蓮華王。有十佛剎微塵數蓮華周匝圍繞。諸蓮華內。悉有摩尼寶藏師子之座。一一座上。皆有菩薩。結跏趺坐。善男子。彼普智寶焰妙德幢王如來。于此。成阿耨多羅三藐三菩提時。即于十方一切世界中。成阿耨多羅三藐三菩提。隨眾生心。悉現其前。為轉法輪。于一一世界。令無量眾生。離惡道苦。令無量眾生。得生天中。令無量眾生。住于聲聞辟支佛地。令無量眾生。成就出離菩提之行。令無量眾生。成就勇猛幢菩提之行。令無量眾生。成就法光明菩提之行。令無量眾生。成就清凈根菩提之行。令無量眾生。成就平等力菩提之行。令無量眾生。成就入法城菩提之行。令無量眾生。成就遍至一切處不可壞神通力菩提之行。令無量眾生。入普門方便道菩提之行。令無量眾生。安住三昧門菩提之行。令無量眾生。成就緣一切清凈境界菩提之行。令無量眾生。發菩提心。令無量眾生。住菩薩道。令無量眾生。安住清凈波羅蜜道。令無量眾生。住菩薩初地。令無量眾生。住菩薩二地乃至十地。令無量眾生。入于菩薩殊勝行愿。令無量眾生。安住普賢清凈行愿。善男子。彼普智寶焰妙德幢如來。現如是不思議自在神力。轉法輪時。于彼一一諸世界中。隨其所應。念念調伏無量眾生。時普賢菩薩。知寶華燈王城中眾生。自恃色貌及諸境界。而生憍慢。陵蔑他人。化現妙身。端正殊特。往詣彼城。放大光明。普照一切。令彼圣王及諸妙寶。日月星宿。眾生身等。一切光明。悉皆不現。譬如日出眾景奪曜。亦如聚墨對閻浮金。時諸眾生。咸作是言。此為是誰。為天為梵。今放此光。令我等身所有光色。皆不顯現。種種思惟無能解了。爾時普賢菩薩。在彼輪王寶宮殿上虛空中住。而告之言。大王當知今汝國中。有佛興世。在普光明法云音幢菩提樹下。時圣王女。蓮華妙眼。見普賢菩薩所現色身光明自在。及聞身上諸莊嚴具所出妙音。心生歡喜。作如是念。愿我所有一切善根。得如是身。如是莊嚴。如是相好。如是威儀。如是自在。今此大圣。能于眾生生死長夜黑闇之中。放大光明。開示如來出興于世。愿令于我亦得如是。為諸眾生作智光明。破彼所有無知黑闇。愿我所在受生之處。常得不離此善知識。善男子。時轉輪王。與其寶女千子眷屬。大臣輔佐。四種兵眾。及其城內。無量人民。前后圍繞。以王神力。俱升虛空。高一由旬。放大光明。照四天下。普使一切。咸得瞻仰。欲令眾生俱往見佛。以偈贊曰


　如來出世間　　普救諸群生
　汝等應速起　　往詣導師所
　無量無數劫　　乃有佛興世
　演說深妙法　　饒益一切眾
　佛觀諸世間　　顛倒常癡惑
　輪回生死苦　　而起大悲心
　無數億千劫　　修習菩提行
　為欲度眾生　　斯由大悲力
　頭目手足等　　一切悉能舍
　為求菩提故　　如是無量劫
　無量億千劫　　導師難可遇
　見聞若承事　　一切無空過
　今當共汝等　　往觀調御尊
　坐于如來座　　降魔成正覺
　瞻仰如來身　　放演無量光
　種種微妙色　　除滅一切暗
　一一毛孔中　　放光不思議
　普照諸群生　　咸令大歡喜
　汝等咸應發　　廣大精進心
　詣彼如來所　　恭敬而供養　

爾時轉輪圣王。說偈贊佛。開悟一切眾生已。從輪王善根。出十千種大供養云。往詣道場。向如來所。所謂一切寶蓋云。一切華帳云。一切寶衣云。一切寶鈴網云。一切香海云。一切寶座云。一切寶幢云。一切宮殿云。一切妙華云。一切諸莊嚴具云。于虛空中。周遍嚴飾。到已頂禮普智寶焰妙德幢王如來足。繞無量百千匝。即于佛前坐普照十方寶蓮華座。時轉輪王女。普智焰妙德眼。即解身上諸莊嚴具。持以散佛。時莊嚴具。于虛空中。變成寶蓋。寶網垂下。龍王執持。一切宮殿。于中間列。十種寶蓋。周匝圍繞。形如樓閣。內外清凈。諸瓔珞云。及諸寶樹。香海摩尼。以為莊嚴。于此蓋中。有菩提樹。枝葉榮茂。普覆法界。念念示現無量莊嚴。毗盧遮那如來。坐此樹下。有不可說佛剎微塵數菩薩。前后圍繞。皆從普賢行愿出生。住諸菩薩無差別住。亦見有一切諸世間主。亦見如來自在神力。又見一切諸劫次第世界成壞。又亦見彼一切世界。一切諸佛。出興次第。又亦見彼一切世界一一皆有普賢菩薩。供養于佛。調伏眾生。又亦見彼一切菩薩。莫不皆在普賢身中。亦見自身在其身內。亦見其身在一切如來前。一切普賢前。一切菩薩前。一切眾生前。又亦見彼一切世界。一一各有佛剎微塵數世界。種種際畔。種種任持。種種形狀。種種體性。種種安布。種種莊嚴。種種清凈。種種莊嚴云。而覆其上。種種劫名。種種佛興。種種三世。種種方處。種種住法界。種種入法界。種種住虛空。種種如來菩提場。種種如來神通力。種種如來師子座。種種如來大眾海。種種如來眾差別。種種如來巧方便。種種如來轉法輪。種種如來妙音聲。種種如來言說海。種種如來契經云。既見是已。其心清凈。生大歡喜。普智寶焰妙德幢王如來。為說修多羅。名一切如來轉法輪。十佛剎微塵數修多羅。而為眷屬。時彼女人。聞此經已。則得成就十千三昧門。其心柔軟。無有粗強。如初受胎。如始誕生。如娑羅樹初始生芽。彼三昧心。亦復如是。所謂現見一切佛三昧。普照一切剎三昧。入一切三世門三昧。說一切佛法輪三昧。知一切佛愿海三昧。開悟一切眾生令出生死苦三昧。常愿破一切眾生闇三昧。常愿滅一切眾生苦三昧。常愿生一切眾生樂三昧。教化一切眾生不生疲厭三昧。一切菩薩無障礙幢三昧。普詣一切清凈佛剎三昧。得如是等十千三昧已。復得妙定心。不動心。歡喜心。安慰心。廣大心。順善知識心。緣甚深一切智心。住廣大方便海心。舍離一切執著心。不住一切世間境界心。入如來境界心。普照一切色海心。無惱害心。無高倨心。無疲倦心。無退轉心。無懈怠心。思惟諸法自性心。安住一切法門海心。觀察一切法門海心。了知一切眾生海心。救護一切眾生海心。普照一切世界海心。普生一切佛愿海心。悉破一切障山心。積集福德助道心。現見諸佛十力心。普照菩薩境界心。增長菩薩助道心。遍緣一切方海心。一心思惟普賢大愿。發一切如來十佛剎微塵數愿海。愿嚴凈一切佛國。愿調伏一切眾生。愿遍知一切法界。愿普入一切法界海。愿于一切佛剎。盡未來際劫。修菩薩行。愿盡未來際劫。不舍一切菩薩行。愿得親近一切如來。愿得承事一切善友。愿得供養一切諸佛。愿于念念中。修菩薩行。增一切智。無有間斷。發如是等十佛剎微塵數愿海。成就普賢所有大愿。時彼如來。復為其女。開示演說發心已來所集善根。所修妙行。所得大果。令其開悟成就如來所有愿海。一心趣向一切智位。善男子。復于此前。過十大劫。有世界。名日輪光摩尼。佛號因陀羅幢妙相。此妙眼女。于彼如來遺法之中。普賢菩薩。勸其修補蓮華座上。故壞佛像。既修補已。而復彩畫。既彩畫已。復寶莊嚴。發阿耨多羅三藐三菩提心。善男子。我念過去。由普賢菩薩善知識故。種此善根。從是已來。不墮惡趣。常于一切天王人王種族中生。端正可喜。眾相圓滿。令人樂見。常見于佛。常得親近普賢菩薩。乃至于今。示導開悟。成熟于我。令生歡喜。善男子。于意云何。爾時毗盧遮那藏妙寶蓮華髻轉輪圣王者。豈異人乎。今彌勒菩薩是。時王妃圓滿面者。寂靜音海夜神是。今所住處。去此不遠。時妙德眼童女者。即我身是我于彼時身為童女。普賢菩薩。勸我修補蓮華座像。以為無上菩提因緣。令我發于阿耨多羅三藐三菩提心。我于彼時。初始發心。次復引導。令我得見妙德幢佛。解身瓔珞。散佛供養。見佛神力。聞佛說法。即得菩薩普現一切世間調伏眾生解脫門。于念念中。見須彌山微塵數佛。亦見彼佛道場眾會清凈國土。我皆尊重。恭敬供養。聽聞說法。依教修行。善男子。過彼毗盧遮那大威德世界圓滿清凈劫已。次有世界。名寶輪妙莊嚴。劫名大光。有五百佛。于中出現。我皆承事恭敬供養。其最初佛。名大悲幢。初出家時。我為夜神。恭敬供養。次有佛出。名金剛那羅延幢。我為轉輪王。恭敬供養。其佛為我。說修多羅。名一切佛出現。十佛剎微塵數修多羅。以為眷屬。次有佛出。名金剛無礙德。我于彼時。為轉輪王。恭敬供養。其佛為我。說修多羅。名普照一切眾生根。須彌山微塵數修多羅。而為眷屬。我皆受持。次有佛出。名火焰山妙莊嚴。我于彼時。為長者女。其佛為我。說修多羅。名普照三世藏。閻浮提微塵數修多羅。而為眷屬。我皆聽聞。如法受持。次有佛出。名一切法海高勝王。我為阿修羅王。恭敬供養。其佛為我。說修多羅。名分別一切法界。五百修多羅。而為眷屬。我皆聽聞。如法受持。次有佛出。名海岳法光明。我為龍王女。雨如意摩尼寶云。而為供養。其佛為我。說修多羅。名增長歡喜海。百萬億修多羅。而為眷屬。我皆聽聞。如法受持。次有佛出。名寶焰山燈。我為海神。雨寶蓮華云。恭敬供養。其佛為我。說修多羅。名法界方便海光明佛剎微塵數修多羅。而為眷屬。我皆聽聞。如法受持次有佛出。名功德海光明輪。我于彼時為五通仙。現大神通六萬諸仙。前后圍繞。雨香華云而為供養。其佛為我。說修多羅。名無著法燈。六萬修多羅。而為眷屬。我皆聽聞。如法受持。次有佛出。名毗盧遮那功德藏。我于彼時。為主地神。名出生平等義。與無量地神俱。雨一切寶樹。一切摩尼藏。一切寶瓔珞云。而為供養。其佛為我。說修多羅。名出生一切如來智藏。無量修多羅。而為眷屬。我皆聽聞。受持不忘。善男子。如是次第。其最后佛。名充滿虛空法界妙德燈。我為妓女。名曰美顏。見佛入城。歌舞供養。承佛神力。踴在空中。以千偈頌。贊嘆于佛。佛為于我。放眉間光。名莊嚴法界大光明。遍觸我身。我蒙光已。即得解脫門。名法界方便不退藏。善男子。此世界中。有如是等佛剎微塵數劫。一切如來。于中出現。我皆承事。恭敬供養。彼諸如來。所說正法。我皆憶念。乃至不忘一文一句。于彼一一諸如來所。稱揚贊嘆一切佛法。為無量眾生。廣作利益。于彼一一諸如來所。得一切智光明。現三世法界海。入一切普賢行。善男子。我依一切智光明故于念念中。見無量佛。既見佛已。先所未得。先所未見。普賢諸行。悉得成滿。何以故。以得一切智光明故。爾時普救眾生夜神欲重明此解脫義。承佛神力。為善財童子。而說頌言


　善財聽我說　　甚深難見法
　普照于三世　　一切差別門
　如我初發心　　專求佛功德
　所入諸解脫　　汝今應諦聽
　我念過去世　　過剎微塵劫
　次前有一劫　　名圓滿清凈
　是時有世界　　名為遍照燈
　須彌塵數佛　　于中出興世
　初佛名智焰　　次佛名法幢
　第三法須彌　　第四德師子
　第五寂靜王　　第六滅諸見
　第七高名稱　　第八大功德
　第九名勝日　　第十名月面
　于此十佛所　　最初悟法門
　從此后次第　　復有十佛出
　初名虛空處　　第二名普光
　三名住諸方　　四名正念海
　五名高勝光　　六名須彌云
　七名法焰佛　　八名山勝佛
　九名大悲華　　十名法界華
　此十出現時　　第二悟法門
　從此后次第　　復有十佛出
　第一光幢佛　　第二智慧佛
　第三心義佛　　第四德主佛
　第五天慧佛　　第六慧王佛
　第七勝智佛　　第八光王佛
　第九勇猛佛　　第十蓮華佛
　于此十佛所　　第三悟法門
　從此后次第　　復有十佛出
　第一寶焰山　　第二功德海
　第三法光明　　第四蓮華藏
　第五眾生眼　　第六香光寶
　七須彌功德　　八乾闥婆王
　第九摩尼藏　　第十寂靜色
　從此后次第　　復有十佛出
　初佛廣大智　　次佛寶光明
　第三虛空云　　第四殊勝相
　第五圓滿戒　　第六那羅延
　第七須彌德　　第八功德輪
　第九無勝幢　　第十大樹山
　從此后次第　　復有十佛出
　第一娑羅藏　　第二世主身
　第三高顯光　　第四金剛照
　第五地威力　　第六甚深法
　第七法慧音　　第八須彌幢
　第九勝光明　　第十妙寶光
　從此后次第　　復有十佛出
　第一梵光明　　第二虛空音
　第三法界身　　第四光明輪
　第五智慧幢　　第六虛空燈
　第七微妙德　　第八遍照光
　第九勝福光　　第十大悲云
　從此后次第　　復有十佛出
　第一力光慧　　第二普現前
　第三高顯光　　第四光明身
　第五法起佛　　第六寶相佛
　第七速疾風　　第八勇猛幢
　第九妙寶蓋　　第十照三世
　從此后次第　　復有十佛出
　第一愿海光　　第二金剛身
　第三須彌德　　第四念幢王
　第五功德慧　　第六智慧燈
　第七光明幢　　第八廣大智
　第九法界智　　第十法海智
　從此后次第　　復有十佛出
　初名布施法　　次名功德輪
　三名勝妙云　　四名忍智燈
　五名寂靜音　　六名寂靜幢
　七名世間燈　　八名深大愿
　九名無勝幢　　十名智焰海
　從此后次第　　復有十佛出
　初佛法自在　　二佛無礙慧
　三名意海慧　　四名眾妙音
　五名自在施　　六名普現前
　七名隨樂身　　八名住勝德
　第九本性佛　　第十賢德佛
　須彌塵數劫　　此中所有佛
　普作世間燈　　我悉曾供養
　佛剎微塵劫　　所有佛出現
　我皆曾供養　　入此解脫門
　我于無量劫　　修行得此道
　汝若能修行　　不久亦當得　

善男子。我唯知此菩薩普現一切世間調伏眾生解脫。如諸菩薩摩訶薩。集無邊行。生種種解。現種種身。具種種根。滿種種愿。入種種三昧。起種種神變。能種種觀察法。入種種智慧門。得種種法光明。而我云何能知能說彼功德行。善男子。去此不遠。有主夜神。名寂靜音海。坐摩尼光幢莊嚴蓮華座。百萬阿僧祇主夜神。前后圍繞。汝詣彼問。菩薩云何學菩薩行。修菩薩道。時善財童子。頂禮其足。繞無數匝。殷勤瞻仰。辭退而去

大方廣佛華嚴經卷第七十大方廣佛華嚴經卷第七十一

　　　　于闐國三藏實叉難陀奉　制譯


　　入法界品第三十九之十二

爾時善財童子。于普救眾生妙德夜神所。聞菩薩普現一切世間調伏眾生解脫門。了知信解。自在安住。而往寂靜音海夜神所。頂禮其足。繞無數匝。于前合掌。而作是言。圣者。我已先發阿耨多羅三藐三菩提心。我欲依善知識。學菩薩行。入菩薩行。修菩薩行。住菩薩行。唯愿慈哀。為我宣說。菩薩云何學菩薩行。云何修菩薩道。時彼夜神。告善財言。善哉善哉。善男子。汝能依善知識。求菩薩行。善男子。我得菩薩念念出生廣大喜莊嚴解脫門。善財言。大圣。此解脫門。為何事業。行何境界。起何方便。作何觀察。夜神言。善男子。我發起清凈平等樂欲心。我發起離一切世間塵垢清凈堅固莊嚴不可壞樂欲心。我發起攀緣不退轉位永不退轉心。我發起莊嚴功德寶山不動心。我發起無住處心。我發起普現一切眾生前救護心。我發起見一切佛海無厭足心。我發起求一切菩薩清凈愿力心。我發起住大智光明海心。我發起令一切眾生超過憂惱曠野心。我發起令一切眾生舍離愁憂苦惱心。我發起令一切眾生舍離不可意色聲香味觸法心。我發起令一切眾生舍離愛別離苦怨憎會苦心。我發起令一切眾生舍離惡緣愚癡等苦心。我發起與一切險難眾生作依怙心。我發起令一切眾生出生死苦處心。我發起令一切眾生舍離生老病死等苦心。我發起令一切眾生成就如來無上法樂心。我發起令一切眾生皆受喜樂心。發是心已。復為說法。令其漸至一切智地。所謂若見眾生。樂著所住宮殿屋宅。我為說法。令其了達諸法自性。離諸執著。若見眾生戀著父母兄弟姊妹。我為說法。令其得預諸佛菩薩清凈眾會。若見眾生戀著妻子。我為說法。令其舍離生死愛染。起大悲心。于一切眾生。平等無二。若見眾生住于王宮。采女侍奉。我為說法。令其得與眾圣集會。入如來教。若見眾生染著境界。我為說法。令其得入如來境界。若見眾生多嗔恚者。我為說法。令住如來忍波羅蜜。若見眾生其心懈怠。我為說法。令得清凈精進波羅蜜。若見眾生其心散亂。我為說法。令得如來禪波羅蜜。若見眾生入見稠林無明暗障。我為說法。令得出離稠林黑暗。若見眾生無智慧者。我為說法。令得般若波羅蜜。若見眾生染著三界。我為說法。令出生死。若見眾生志意下劣。我為說法。令其圓滿佛菩提愿。若見眾生住自利行。我為說法。令其發起利益一切諸眾生愿。若見眾生志力微弱。我為說法。令得菩薩力波羅蜜。若見眾生愚癡闇心。我為說法。令得菩薩智波羅蜜。若見眾生色相不具。我為說法。令得如來清凈色身。若見眾生形容丑陋。我為說法。令得無上清凈法身。若見眾生色相粗惡。我為說法令得如來微妙色身。若見眾生情多憂惱。我為說法。令得如來畢竟安樂。若見眾生貧窮所苦。我為說法。令得菩薩功德寶藏。若見眾生住止園林。我為說法。令彼勤求佛法因緣。若見眾生行于道路。我為說法。令其趣向一切智道。若見眾生在聚落中。我為說法。令出三界。若見眾生住止人間。我為說法。令其超越二乘之道。住如來地。若見眾生居住城廓。我為說法。令其得住法王城中若見眾生住于四隅。我為說法。令得三世平等智慧。若見眾生住于諸方。我為說法。令得智慧見一切法。若見眾生貪行多者。我為彼說不凈觀門。令其舍離生死愛染。若見眾生嗔行多者。我為彼說大慈觀門。令其得入勤加修習。若見眾生癡行多者。我為說法。令得明智觀諸法海。若見眾生等分行者。我為說法。令其得入諸乘愿海。若見眾生樂生死樂。我為說法。令其厭離。若見眾生厭生死苦。應為如來所化度者。我為說法。令能方便示現受生。若見眾生愛著五蘊。我為說法。令其得住無依境界。若見眾生其心下劣。我為顯示勝莊嚴道。若見眾生心生憍慢。我為其說平等法忍。若見眾生其心諂曲。我為其說菩薩直心。善男子。我以此等無量法施。攝諸眾生。種種方便。教化調伏。令離惡道受人天樂。脫三界縛住一切智。我時便得廣大歡喜法光明海。其心怡暢。安隱適悅。復次善男子。我常觀察一切菩薩道場眾會。修種種愿行。現種種凈身。有種種常光。放種種光明。以種種方便。入一切智門。入種種三昧。現種種神變。出種種音聲海。具種種莊嚴身。入種種如來門。詣種種國土海。見種種諸佛海。得種種辯才海。照種種解脫境。得種種智光海。入種種三昧海。游戲種種諸解脫門。以種種門趣一切智。種種莊嚴。虛空法界。以種種莊嚴云遍覆虛空。觀察種種道場眾會。集種種世界。入種種佛剎。詣種種方海。受種種如來命。從種種如來所。與種種菩薩俱。雨種種莊嚴云。入如來種種方便。觀如來種種法海。入種種智慧海。坐種種莊嚴座。善男子。我觀察此道場眾會。知佛神力無量無邊。生大歡喜。善男子。我觀毗盧遮那如來念念出現不可思議清凈色身。既見是已。生大歡喜。又觀如來于念念中放大光明充滿法界。既見是已。生大歡喜。又見如來一一毛孔。念念出現無量佛剎微塵數光明海。一一光明。以無量佛剎微塵數光明。而為眷屬。一一周遍一切法界。消滅一切諸眾生苦。既見是已。生大歡喜。又善男子。我觀如來頂及兩肩。念念出現一切佛剎微塵數寶焰山云。充滿十方一切法界。既見是已。生大歡喜。又善男子。我觀如來一一毛孔。于念念中。出一切佛剎微塵數香光明云。充滿十方一切佛剎。既見是已。生大歡喜。又善男子。我觀如來一一相。念念出一切佛剎微塵數諸相莊嚴如來身云。遍往十方一切世界。既見是已。生大歡喜。又善男子。我觀如來一一毛孔。于念念中出不可說佛剎微塵數佛變化云。示現如來從初發心修波羅蜜具莊嚴道入菩薩地。既見是已。生大歡喜。又善男子。我觀如來一一毛孔。念念出現不可說不可說佛剎微塵數天王身云。及以天王自在神變。充遍一切十方法界。應以天王身而得度者。即現其前。而為說法。既見是已。生大歡喜。如天王身云。其龍王夜叉王。乾闥婆王。阿修羅王。迦樓羅王。緊那羅王。摩睺羅伽王。人王梵王身云。莫不皆于一一毛孔如是出現如是說法。我見是已。于念念中。生大歡喜。生大信樂。量與法界薩婆若等。昔所未得而今始得。昔所未證而今始證。昔所未入而今始入。昔所未滿而今始滿。昔所未見而今始見。昔所未聞而今始聞。何以故。以能了知法界相故。知一切法唯一相故。能平等入三世道故。能說一切無邊法故。善男子。我入此菩薩念念出生廣大喜莊嚴解脫光明海。又善男子。此解脫無邊。普入一切法界門故。此解脫無盡。等發一切智性心故。此解脫無際。入無際畔一切眾生心想中故。此解脫甚深。寂靜智慧所知境故。此解脫廣大周遍一切如來境故。此解脫無壞。菩薩智眼之所知故。此解脫無底。盡于法界之源底故。此解脫者即是普門。于一事中。普見一切諸神變故。此解脫者終不可取。一切法身等無二故。此解脫者終無有生。以能了知如幻法故。此解脫者猶如影像。一切智愿光所生故。此解脫者猶如變化。化生菩薩諸勝行故。此解脫者猶如大地。為一切眾生。所依處故。此解脫者猶如大水。能以大悲潤一切故。此解脫者猶如大火。干竭眾生貪愛水故。此解脫者猶如大風。令諸眾生速疾趣于一切智故。此解脫者猶如大海。種種功德莊嚴一切諸眾生故。此解脫者如須彌山。出一切智法寶海故。此解脫者如大城廓。一切妙法所莊嚴故。此解脫者猶如虛空。普容三世佛神力故。此解脫者猶如大云。普為眾生雨法雨故。此解脫者猶如凈日。能破眾生無知暗故。此解脫者猶如滿月。滿足廣大福德海故。此解脫者猶如真如。悉能周遍一切處故。此解脫者猶如自影。從自善業所化出故。此解脫者猶如呼響。隨其所應為說法故。此解脫者猶如影像。隨眾生心而照現故。此解脫者如大樹王。開敷一切神通華故。此解脫者猶如金剛。從本已來不可壞故。此解脫者如如意珠。出生無量自在力故。此解脫者如離垢藏。摩尼寶王示現一切三世如來諸神力故。此解脫者如喜幢摩尼寶。能平等出一切諸佛法輪聲故。善男子。我今為汝。說此譬諭。汝應思惟。隨順悟入。爾時善財童子。白寂靜音海夜神言。大圣。云何修行。得此解脫。夜神言。善男子。菩薩修行十大法藏。得此解脫。何等為十。一修布施廣大法藏。隨眾生心悉令滿足。二修凈戒廣大法藏。普入一切佛功德海。三修堪忍廣大法藏。能遍思惟一切法性。四修精進廣大法藏。趣一切智恒不退轉。五修禪定廣大法藏。能滅一切眾生熱惱。六修般若廣大法藏。能遍了知一切法海。七修方便廣大法藏。能遍成熟諸眾生海。八修諸愿廣大法藏。遍一切佛剎一切諸眾生海盡未來劫修菩薩行。九修諸力廣大法藏。念念現于一切法界海一切佛國土成等正覺常不休息。十修凈智廣大法藏。得如來智遍知三世一切諸法無有障礙。善男子。若諸菩薩。安住如是十大法藏。則能獲得如是解脫。清凈增長積集堅固。安住圓滿。善財童子言。圣者。汝發阿耨多羅三藐三菩提心。其已久如。夜神言。善男子。此華藏莊嚴世界海東。過十世界海。有世界海。名一切凈光寶。此世界海中。有世界種。名一切如來愿光明音。中有世界。名清凈光金莊嚴。一切香金剛摩尼王為體。形如樓閣。眾妙寶云。以為其際。住于一切寶瓔珞海。妙宮殿云。而覆其上。凈穢相雜。此世界中。乃往古世。有劫名普光幢。國名普滿妙藏。道場名一切寶藏妙月光明。有佛名不退轉法界音。于此成阿耨多羅三藐三菩提。我于爾時。作菩提樹神。名具足福德燈光明幢。守護道場。我見彼佛成等正覺。示現神力。發阿耨多羅三藐三菩提心。即于此時。獲得三昧。名普照如來功德海。此道場中。次有如來。出興于世。名法樹威德山。我時命終。還生此中。為道場主夜神。名殊妙福智光。見彼如來轉正法輪。現大神通。即得三昧。名普照一切離貪境界。次有如來。出興于世。名一切法海音聲王。我于彼時。身為夜神。因得見佛承事供養。即獲三昧。名生長一切善法地。次有如來。出興于世。名寶光明燈幢王。我于彼時。身為夜神。因得見佛。承事供養。即獲三昧。名普現神通光明云。次有如來。出興于世。名功德須彌光。我于彼時。身為夜神。因得見佛。承事供養。即獲三昧。名普照諸佛海。次有如來。出興于世。名法云音聲王。我于彼時。身為夜神。因得見佛。承事供養。即獲三昧。名一切法海燈。次有如來。出興于世。名智燈照耀王。我于彼時。身為夜神。因得見佛。承事供養。即獲三昧。名滅一切眾生苦清凈光明燈。次有如來。出興于世。名法勇妙德幢。我于彼時。身為夜神。因得見佛。承事供養。即獲三昧。名三世如來光明藏。次有如來。出興于世。名師子勇猛法智燈。我于彼時。身為夜神。因得見佛。承事供養。即獲三昧。名一切世間無障礙智慧輪。次有如來。出興于世。名智力山王。我于彼時。身為夜神。因得見佛。承事供養。即獲三昧。名普照三世眾生諸根行。善男子。清凈光金莊嚴世界。普光明幢劫中。有如是等佛剎微塵數如來。出興于世。我于彼時。或為天王。或為龍王。或為夜叉王。或為乾闥婆王。或為阿修羅王。或為迦樓羅王。或為緊那羅王。或為摩睺羅伽王。或為人王。或為梵王。或為天身。或為人身。或為男子身。或為女人身。或為童男身。或為童女身。悉以種種諸供養具。供養于彼一切如來。亦聞其佛所說諸法。從此命終。還即于此世界中生。經佛剎微塵數劫。修菩薩行。然后命終。生此華藏莊嚴世界海娑婆世界。值迦羅鳩孫馱如來。承事供養。得三昧。名離一切塵垢光明。次值拘那含牟尼如來。承事供養。得三昧。名普現一切諸剎海。次值迦葉如來。承事供養。得三昧。名演一切眾生言音海。次值毗盧遮那如來于此道場。成正等覺。念念示現大神通力。我時得見。即獲此念念出生廣大喜莊嚴解脫。得此解脫已。能入十不可說不可說佛剎微塵數法界安立海。見彼一切法界安立海一切佛剎所有微塵。一一塵中。有十不可說不可說佛剎微塵數佛國土。一一佛土。皆有毗盧遮那如來。坐于道場。于念念中。成正等覺。現諸神變。所現神變。一一皆遍一切法界海。亦見自身在彼一切諸如來所。又亦聞其所說妙法。又亦見彼一切諸佛一一毛孔。出變化海。現神通力。于一切法界海。一切世界海。一切世界種。一切世界中。隨眾生心。轉正法輪。我得速疾陀羅尼力。受持思惟一切文義。以明了智。普入一切清凈法藏。以自在智。普游一切甚深法海。以周遍智。普知三世諸廣大義。以平等智。普達諸佛無差別法。如是悟解一切法門。一一法門中。悟解一切修多羅云。一一修多羅云中。悟解一切法海。一一法海中。悟解一切法品。一一法品中。悟解一切法云。一一法云中。悟解一切法流。一一法流中。出生一切大喜海。一一大喜海。出生一切地。一一地。出生一切三昧海。一一三昧海。得一切見佛海。一一見佛海。得一切智光海。一一智光海。普照三世。遍入十方。知無量如來往昔諸行海。知無量如來所有本事海。知無量如來難舍能施海。知無量如來清凈戒輪海。知無量如來清凈堪忍海。知無量如來廣大精進海。知無量如來甚深禪定海。知無量如來般若波羅蜜海。知無量如來方便波羅蜜海。知無量如來愿波羅蜜海。知無量如來力波羅蜜海。知無量如來智波羅蜜海。知無量如來往昔超菩薩地。知無量如來往昔住菩薩地無量劫海現神通力。知無量如來往昔入菩薩地。知無量如來往昔修菩薩地。知無量如來往昔治菩薩地。知無量如來往昔觀菩薩地。知無量如來昔為菩薩時常見諸佛。知無量如來昔為菩薩時。盡見佛海劫海同住。知無量如來昔為菩薩時。以無量身遍生剎海。知無量如來昔為菩薩時。周遍法界修廣大行。知無量如來昔為菩薩時。示現種種諸方便門調伏成熟一切眾生知無量如來放大光明。普照十方一切剎海。知無量如來現大神力。普現一切諸眾生前。知無量如來廣大智地。知無量如來轉正法輪。知無量如來示現相海。知無量如來示現身海。知無量如來廣大力海。彼諸如來。從初發心。乃至法滅。我于念念。悉得知見。善男子。汝問我言。汝發心來。其已久如。善男子。我于往昔過二佛剎微塵數劫。如上所說。于清凈光金莊嚴世界中。為菩提樹神。聞不退轉法界音如來說法。發阿耨多羅三藐三菩提心。于二佛剎微塵數劫中。修菩薩行。然后乃生此娑婆世界賢劫之中。從迦羅鳩孫馱佛。至釋迦牟尼佛。及此劫中。未來所有一切諸佛。我皆如是。親近供養。如于此世界賢劫之中供養未來一切諸佛。一切世界。一切劫中。所有未來一切諸佛。悉亦如是。親近供養。善男子。彼清凈光金莊嚴世界。今猶現在。諸佛出現。相續不斷。汝當一心修此菩薩大勇猛門。爾時寂靜音海主夜神。欲重宣此解脫義。為善財童子。而說頌言


　善財聽我說　　清凈解脫門
　聞已生歡喜　　勤修令究竟
　我昔于劫海　　生大信樂心
　清凈如虛空　　常觀一切智
　我于三世佛　　皆生信樂心
　并及其眾會　　悉愿常親近
　我昔曾見佛　　為眾生供養
　得聞清凈法　　其心大歡喜
　常尊重父母　　恭敬而供養
　如是無休懈　　入此解脫門
　老病貧窮人　　諸根不具足
　一切皆愍濟　　令其得安隱
　水火及王賊　　海中諸恐怖
　我昔修諸行　　為救彼眾生
　煩惱恒熾然　　業障所纏覆
　墮于諸險道　　我救彼眾生
　一切諸惡趣　　無量楚毒苦
　生老病死等　　我當悉除滅
　愿盡未來劫　　普為諸群生
　滅除生死苦　　得佛究竟樂　

善男子。我唯知此念念生廣大喜莊嚴解脫。如諸菩薩摩訶薩。深入一切法界海。悉知一切諸劫數。普見一切剎成壞。而我云何能知能說彼功德行。善男子。此菩提場如來會中。有主夜神。名守護一切城增長威力。汝詣彼問。菩薩云何學菩薩行。修菩薩道。爾時善財童子。一心觀察寂靜音海主夜神身。而說頌言


　我因善友教　　來詣天神所
　見神處寶座　　身量無有邊
　非是著色相　　計有于諸法
　劣智淺識人　　能知尊境界
　世間天及人　　無量劫觀察
　亦不能測度　　色相無邊故
　遠離于五蘊　　亦不住于處
　永斷世間疑　　顯現自在力
　不取內外法　　無動無所礙
　清凈智慧眼　　見佛神通力
　身為正法藏　　心是無礙智
　既得智光照　　復照諸群生
　心集無邊業　　莊嚴諸世間
　了世皆是心　　現身等眾生
　知世悉如夢　　一切佛如影
　諸法皆如響　　令眾無所著
　為三世眾生　　念念示現身
　而心無所住　　十方遍說法
　無邊諸剎海　　佛海眾生海
　悉在一塵中　　此尊解脫力　

時善財童子。說此偈已。頂禮其足。繞無量匝。殷勤瞻仰。辭退而去

爾時善財童子。隨順寂靜音海夜神教。思惟觀察所說法門。一一文句。皆無忘失。于無量深心。無量法性。一切方便。神通智慧。憶念思擇。相續不斷。其心廣大。證入安住。行詣守護一切城夜神所。見彼夜神。坐一切寶光明摩尼王師子之座。無數夜神所共圍繞。現一切眾生色相身。現普對一切眾生身。現不染一切世間身。現一切眾生身數身。現超過一切世間身。現成熟一切眾生身。現速往一切十方身。現遍攝一切十方身。現究竟如來體性身。現究竟調伏眾生身。善財見已。歡喜踴躍。頂禮其足。繞無量匝。于前合掌。而作是言。圣者。我已先發阿耨多羅三藐三菩提心。而未知菩薩。修菩薩行時。云何饒益眾生。云何以無上攝而攝眾生。云何順諸佛教。云何近法王位。唯愿慈哀。為我宣說。時彼夜神。告善財言。善男子。汝為救護一切眾生故。汝為嚴凈一切佛剎故。汝為供養一切如來故。汝欲住一切劫救眾生故。汝欲守護一切佛種性故。汝欲普入十方修諸行故。汝欲普入一切法門海故。汝欲以平等心遍一切故。汝欲普受一切佛法輪故。汝欲普隨一切眾生心之所樂雨法雨故。問諸菩薩所修行門。善男子。我得菩薩甚深自在妙音解脫。為大法師。無所掛礙。善能開示諸佛法藏故。具大誓愿。大慈悲力。令一切眾生。住菩提心故。能作一切利眾生事。積集善根。無有休息故。為一切眾生調御之師。令一切眾生。住薩婆若道故。為一切世間清凈法日。普照世間。令生善根故。于一切世間其心平等。普令眾生。增長善法故。于諸境界其心清凈。除滅一切諸不善業故。誓愿利益一切眾生。身恒普現一切國土故。示現一切本事因緣。令諸眾生。安住善行故。恒事一切諸善知識。為令眾生安住佛教故。佛子。我以此等法施眾生。令生白法。求一切智。其心堅固。猶如金剛那羅延藏。善能觀察佛力魔力。常得親近諸善知識。摧破一切業惑障山。集一切智助道之法。心恒不舍一切智地。善男子。我以如是凈法光明。饒益一切眾生。集善根助道法時。作十種觀察法界。何者為十。所謂我知法界無量。獲得廣大智光明故。我知法界無邊。見一切佛所知見故。我知法界無限。普入一切諸佛國土恭敬供養諸如來故。我知法界無畔。普于一切法界海中示現修行菩薩行故。我知法界無斷。入于如來不斷智故。我知法界一性。如來一音一切眾生無不了故。我知法界性凈。了如來愿普度一切諸眾生故。我知法界遍眾生。普賢妙行悉周遍故。我知法界一莊嚴。普賢妙行善莊嚴故。我知法界不可壞。一切智善根充滿法界不可壞故。善男子。我作此十種觀察法界。集諸善根辦助道法。了知諸佛廣大威德。深入如來難思境界。又善男子。我如是正念思惟。得如來十種大威德陀羅尼輪。何者為十。所謂普入一切法陀羅尼輪。普持一切法陀羅尼輪。普說一切法陀羅尼輪。普念十方一切佛陀羅尼輪。普說一切佛名號陀羅尼輪。普入三世諸佛愿海陀羅尼輪。普入一切諸乘海陀羅尼輪。普入一切眾生業海陀羅尼輪。疾轉一切業陀羅尼輪。疾生一切智陀羅尼輪。善男子。此十陀羅尼輪。以十千陀羅尼輪。而為眷屬。恒為眾生。演說妙法。善男子。我或為眾生說聞慧法。或為眾生說思慧法。或為眾生說修慧法。或為眾生說一有法。或為眾生說一切有法。或為說一如來名海法。或為說一切如來名海法。或為說一世界海法。或為說一切世界海法。或為說一佛授記海法。或為說一切佛授記海法。或為說一如來眾會道場海法。或為說一切如來眾會道場海法。或為說一如來法輪海法。或為說一切如來法輪海法。或為說一如來修多羅法。或為說一切如來修多羅法。或為說一如來集會法。或為說一切如來集會法。或為說一薩婆若心海法。或為說一切薩婆若心海法。或為說一乘出離法。或為說一切乘出離法。善男子。我以如是等不可說法門。為眾生說。善男子。我入如來無差別法界門海。說無上法。普攝眾生。盡未來劫。住普賢行。善男子。我成就此甚深自在妙音解脫。于念念中。增長一切諸解脫門。念念充滿一切法界。時善財童子。白夜神言。奇哉天神。此解脫門。如是希有。圣者證得。其已久如。夜神言。善男子。乃往古世。過世界轉微塵數劫。有劫名離垢光明。有世界名法界功德云。以現一切眾生業摩尼王海為體。形如蓮華。住四天下微塵數香摩尼須彌山網中。以出一切如來本愿音蓮華。而為莊嚴。須彌山微塵數蓮華。而為眷屬。須彌山微塵數香摩尼。以為間錯。有須彌山微塵數四天下。一一四天下。有百千億那由他不可說不可說城。善男子。彼世界中有四天下。名為妙幢。中有王都。名普寶華光。去此不遠。有菩提場。名普顯現法王宮殿。須彌山微塵數如來。于中出現。其最初佛。名法海雷音光明王。彼佛出時。有轉輪王。名清凈日光明面。于其佛所。受持一切法海旋修多羅。佛涅槃后。其王出家。護持正法。法欲滅時。有千部異千種說法。近于末劫。業惑障重。諸惡比丘。多有斗諍。樂著境界。不求功德。樂說王論賊論女論。國論海論。及以一切世間之論。時王比丘。而語之言。奇哉苦哉。佛于無量諸大劫海。集此法炬。云何汝等。而共毀滅。作是說已。上升虛空。高七多羅樹。身出無量諸色焰云。放種種色大光明網。令無量眾生。除煩惱熱。令無量眾生。發菩提心。以是因緣。彼如來教。復于六萬五千歲中。而得興盛。時有比丘尼。名法輪化光。是此王女。百千比丘尼。而為眷屬。聞父王語。及見神力。發菩提心。永不退轉。得三昧。名一切佛教燈。又得此甚深自在妙音解脫。得已。身心柔軟。即得現見法海雷音光明王如來一切神力。善男子。于汝意云何。彼時轉輪圣王。隨于如來。轉正法輪。佛涅槃后。興隆末法者。豈異人乎。今普賢菩薩是。其法輪化光比丘尼。即我身是。我于彼時。守護佛法。令十萬比丘尼。于阿耨多羅三藐三菩提。得不退轉。又令得現見一切佛三昧。又令得一切佛法輪金剛光明陀羅尼。又令得普入一切法門海般若波羅蜜。次有佛興。名離垢法光明。次有佛興。名法輪光明髻。次有佛興。名法日功德云。次有佛興。名法海妙音王。次有佛興。名法日智慧燈。次有佛興。名法華幢云。次有佛興。名法焰山幢王。次有佛興。名甚深法功德月。次有佛興。名法智普光藏。次有佛興。名開示普智藏。次有佛興。名功德藏山王。次有佛興。名普門須彌賢。次有佛興。名一切法精進幢。次有佛興。名法寶華功德云。次有佛興。名寂靜光明髻。次有佛興。名法光明慈悲月。次有佛興。名功德焰海。次有佛興。名智日普光明。次有佛興。名普賢圓滿智。次有佛興。名神通智光王。次有佛興。名福德華光燈。次有佛興。名智師子幢王。次有佛興。名日光普照王。次有佛興。名須彌寶莊嚴相。次有佛興。名日光普照。次有佛興。名法王功德月。次有佛興。名開敷蓮華妙音云。次有佛興。名日光明相。次有佛興。名普光明妙法音。次有佛興。名師子金剛那羅延無畏。次有佛興。名普智勇猛幢。次有佛興。名普開法蓮華身。次有佛興。名功德妙華海。次有佛興。名道場功德月。次有佛興。名法炬熾然月。次有佛興。名普光明髻。次有佛興。名法幢燈。次有佛興。名金剛海幢云。次有佛興。名名稱山功德云。次有佛興。名栴檀妙月。次有佛興。名普妙光明華。次有佛興。名照一切眾生光明王。次有佛興。名功德蓮華藏。次有佛興。名香焰光明王。次有佛興。名波頭摩華因。次有佛興。名眾相山普光明。次有佛興。名普名稱幢。次有佛興。名須彌普門光。次有佛興。名功德法城光。次有佛興。名大樹山光明。次有佛興。名普德光明幢。次有佛興。名功德吉祥相。次有佛興。名勇猛法力幢。次有佛興。名法輪光明音。次有佛興。名功德山智慧光。次有佛興。名無上妙法月。次有佛興。名法蓮華凈光幢。次有佛興。名寶蓮華光明藏。次有佛興。名光焰云山燈。次有佛興。名普覺華。次有佛興。名種種功德焰須彌藏。次有佛興。名圓滿光山王。次有佛興。名福德云莊嚴。次有佛興。名法山云幢。次有佛興。名功德山光明。次有佛興。名法日云燈王。次有佛興。名法云名稱王。次有佛興。名法輪云。次有佛興。名開悟菩提智光幢。次有佛興。名普照法輪月。次有佛興。名寶山威德賢。次有佛興。名賢德廣大光。次有佛興。名普智云。次有佛興。名法力功德山。次有佛興。名功德香焰王。次有佛興。名金色摩尼山妙音聲。次有佛興。名頂髻出一切法光明云。次有佛興。名法輪熾盛光。次有佛興。名無上功德山。次有佛興。名精進炬光明云。次有佛興。名三昧印廣大光明冠。次有佛興。名寶光明功德王。次有佛興。名法炬寶蓋音。次有佛興。名普照虛空界無畏法光明。次有佛興。名月相莊嚴幢。次有佛興。名光明焰山云。次有佛興。名照無障礙法虛空。次有佛興。名開顯智光身。次有佛興。名世主德光明音。次有佛興。名一切法三昧光明音。次有佛興。名法音功德藏。次有佛興。名熾然焰法海云。次有佛興。名普照三世相大光明。次有佛興。名普照法輪山。次有佛興。名法界師子光。次有佛興。名須彌華光明。次有佛興。名一切三昧海師子焰。次有佛興。名普智光明燈。善男子。如是等須彌山微塵數如來。其最后佛。名法界城智慧燈。并于離垢光明劫中。出興于世。我皆尊重。親近供養。聽聞受持所說妙法。亦于彼一切諸如來所。出家學道護持法教。入此菩薩甚深自在妙音解脫。種種方便。教化成熟無量眾生。從是已來。于佛剎微塵數劫。所有諸佛。出興于世。我皆供養。修行其法。善男子。我從是來。于生死夜無明昏寐諸眾生中。而獨覺悟。令諸眾生。守護心城。舍三界城。住一切智無上法城。善男子。我唯知此甚深自在妙音解脫。令諸世間。離戲論語。不作二語。常真實語。恒清凈語。如諸菩薩摩訶薩。能知一切語言自性。于念念中。自在開悟一切眾生。入一切眾生言音海。于一切言辭。悉皆辨了。明見一切諸法門海。于普攝一切法陀羅尼。已得自在。隨諸眾生心之所疑。而為說法。究竟調伏一切眾生。能普攝受一切眾生。巧修菩薩諸無上業。深入菩薩諸微細智。能善觀察諸菩薩藏。能自在說諸菩薩法。何以故。已得成就一切法輪陀羅尼故。而我云何能知能說彼功德行。善男子。此佛會中。有主夜神。名開敷一切樹華。汝詣彼問。菩薩云何學一切智。云何安立一切眾生。住一切智。爾時守護一切城主夜神。欲重宣此解脫義。為善財童子。而說頌言


　菩薩解脫深難見　　虛空如如平等相
　普見無邊法界內　　一切三世諸如來
　出生無量勝功德　　證入難思真法性
　增長一切自在智　　開通三世解脫道
　過于剎轉微塵劫　　爾時有劫名凈光
　世界名為法焰云　　其城號曰寶華光
　其中諸佛興于世　　量與須彌塵數等
　有佛名為法海音　　于此劫中先出現
　乃至其中最后佛　　名為法界焰燈王
　如是一切諸如來　　我皆供養聽受法
　我見法海雷音佛　　其身普作真金色
　諸相莊嚴如寶山　　發心愿得成如來
　我暫見彼如來身　　即發菩提廣大心
　誓愿勤求一切智　　性與法界虛空等
　由斯普見三世佛　　及以一切菩薩眾
　亦見國王眾生海　　而普攀緣起大悲
　隨諸眾生心所樂　　示現種種無量身
　普遍十方諸國土　　動地舒光悟含識
　見第二佛而親近　　亦見十方剎海佛
　乃至最后佛出興　　如是須彌塵數等
　于諸剎轉微塵劫　　所有如來照世燈
　我皆親近而瞻奉　　令此解脫得清凈　

爾時善財童子。得入此菩薩甚深自在妙音解脫故。入無邊三昧海。入廣大總持海。得菩薩大神通。獲菩薩大辯才。心大歡喜。觀察守護一切城主夜神。以偈贊曰


　已行廣大妙慧海　　已度無邊諸有海
　長壽無患智藏身　　威德光明住此眾
　了達法性如虛空　　普入三世皆無礙
　念念攀緣一切境　　心心永斷諸分別
　了達眾生無有性　　而于眾生起大悲
　深入如來解脫門　　廣度群迷無量眾
　觀察思惟一切法　　了知證入諸法性
　如是修行佛智慧　　普化眾生令解脫
　天是眾生調御師　　開示如來智慧道
　普為法界諸含識　　說離世間眾怖行
　已住如來諸愿道　　已受菩提廣大教
　已修一切遍行力　　已見十方佛自在
　天神心凈如虛空　　普離一切諸煩惱
　了知三世無量剎　　諸佛菩薩及眾生
　天神一念悉了知　　晝夜日月年劫海
　亦知一切眾生類　　種種名相各差別
　十方眾生生死處　　有色無色想無想
　隨順世俗悉了知　　引導使入菩提路
　已生如來誓愿家　　已入諸佛功德海
　法身清凈心無礙　　隨眾生樂現眾色　

時善財童子。說此頌已。禮夜神足。繞無量匝。殷勤瞻仰。辭退而去

大方廣佛華嚴經卷第七十一大方廣佛華嚴經卷第七十二

　　　　于闐國三藏實叉難陀奉　制譯


　　入法界品第三十九之十三

爾時善財童子。入菩薩甚深自在妙音解脫門修行增進。往詣開敷一切樹華夜神所。見其身在眾寶香樹樓閣之內妙寶所成師子座上。百萬夜神。所共圍繞。時善財童子。頂禮其足。于前合掌。而作是言。圣者。我已先發阿耨多羅三藐三菩提心。而未知菩薩云何學菩薩行。云何得一切智。唯愿垂慈。為我宣說。夜神言。善男子。我于此娑婆世界。日光已沒。蓮華覆合。諸人眾等。罷游觀時。見其一切若山若水。若城若野。如是等處。種種眾生。咸悉發心。欲還所住。我皆密護。令得正道。達其處所。宿夜安樂。善男子。若有眾生。盛年好色。憍慢放逸。五欲自恣。我為示現老病死相。令生恐怖。舍離諸惡。復為稱嘆種種善根。使其修習。為慳吝者贊嘆布施。為破戒者稱揚凈戒。有嗔恚者教住大慈。懷惱害者令行忍辱。若懈怠者令起精進。若散亂者令修禪定。住惡慧者令學般若。樂小乘者令住大乘。樂著三界諸趣中者。令住菩薩愿波羅蜜。若有眾生。福智微劣。為諸結業之所逼迫多留礙者。令住菩薩力波羅蜜。若有眾生。其心闇昧。無有智慧。令住菩薩智波羅蜜。善男子。我已成就菩薩出生廣大喜光明解脫門。善財言。大圣。此解脫門境界云何。夜神言。善男子。入此解脫。能知如來普攝眾生巧方便智。云何普攝。善男子。一切眾生。所受諸樂。皆是如來威德力故。順如來教故。行如來語故。學如來行故。得如來所護力故。修如來所印道故。種如來所行善故。依如來所說法故。如來智慧日光之所照故。如來性凈業力之所攝故。云何知然善男子。我入此出生廣大喜光明解脫。憶念毗盧遮那如來應正等覺往昔所修菩薩行海。悉皆明見善男子。世尊往昔。為菩薩時。見一切眾生。著我我所。住無明闇室。入諸見稠林。為貪愛所縛。忿怒所壞。愚癡所亂。慳嫉所纏。生死輪回。貧窮困苦。不得值遇諸佛菩薩。見如是已。起大悲心。利益眾生。所謂起愿得一切妙寶資具。攝眾生心。愿一切眾生。皆悉具足資生之物無所乏心。于一切眾事離執著心。于一切境界無貪染心。于一切所有無慳吝心。于一切果報無希望心。于一切榮好無羨慕心。于一切因緣無迷惑心。起觀察真實法性心。起救護一切眾生心。起深入一切法漩澓心。起于一切眾生住平等大慈心。起于一切眾生行方便大悲心。起為大法蓋普覆眾生心。起以大智金剛杵破一切眾生煩惱障山心。起令一切眾生。增長喜樂心。起愿一切眾生究竟安樂心。起隨眾生所欲雨一切財寶心。起以平等方便成熟一切眾生心。起令一切眾生滿足圣財心。起愿一切眾生究竟皆得十力智果心。起如是心已。得菩薩力。現大神變。遍法界虛空界。于一切眾生前。普雨一切資生之物。隨其所欲。悉滿其意。皆令歡喜。不悔不吝。無間無斷。以是方便。普攝眾生。教化成熟。皆令得出生死苦難。不求其報。凈治一切眾生心寶。令其生起一切諸佛同一善根。增一切智福德大海。菩薩如是。念念成熟一切眾生。念念嚴凈一切佛剎。念念普入一切法界。念念悉皆遍虛空界。念念普入一切三世。念念成就調伏一切諸眾生智。念念恒轉一切法輪。念念恒以一切智道利益眾生。念念普于一切世界種種差別諸眾生前。盡未來劫。現一切佛成等正覺。念念普于一切世界一切諸劫。修菩薩行。不生二想。所謂普入一切廣大世界海一切世界種中。種種際畔諸世界。種種莊嚴諸世界。種種體性諸世界。種種形狀諸世界。種種分布諸世界。或有世界穢而兼凈。或有世界凈而兼穢。或有世界一向雜穢。或有世界一向清凈。或小或大。或粗或細。或正或側。或覆或仰。如是一切諸世界中念念修行諸菩薩行。入菩薩位。現菩薩力。亦現三世一切佛身。隨眾生心。普使知見。善男子。毗盧遮那如來。于過去世。如是修行菩薩行時。見諸眾生。不修功德。無有智慧。著我我所無明翳障。不正思惟。入諸邪見。不識因果。順煩惱業。墮于生死險難深坑。具受種種無量諸苦。起大悲心。具修一切波羅蜜行。為諸眾生。稱揚贊嘆堅固善根。令其安住遠離生死貧窮之苦。勤修福智助道之法。為說種種諸因果門。為說業報不相違反。為說于法證入之處。為說一切眾生欲解。及說一切受生國土。令其不斷一切佛種。令其守護一切佛教。令其舍離一切諸惡。又為稱贊趣一切智助道之法。令諸眾生。心生歡喜。令行法施。普攝一切。令其發起一切智行。令其修學諸大菩薩波羅蜜道。令其增長成一切智諸善根海。令其滿足一切圣財。令其得入佛自在門。令其攝取無量方便。令其觀見如來威德。令其安住菩薩智慧。善財童子言。圣者。發阿耨多羅三藐三菩提心。其已久如。夜神言。善男子。此處難信。難知難解。難入難說。一切世間。及以二乘。皆不能知。唯除諸佛神力所護。善友所攝。集勝功德。欲樂清凈。無下劣心。無雜染心。無諂曲心。得普照耀智光明心。發普饒益諸眾生心。一切煩惱。及以眾魔。無能壞心。起必成就一切智心。不樂一切生死樂心。能求一切諸佛妙樂。能滅一切眾生苦惱。能修一切佛功德海。能觀一切諸法實性。能具一切清凈信解。能超一切生死暴流。能入一切如來智海。能決定到無上法城。能勇猛入如來境界。能速疾趣諸佛地位。能即成就一切智力。能于十力。已得究竟。如是之人。于此能持。能入能了。何以故。此是如來智慧境界。一切菩薩。尚不能知。況余眾生。然我今者。以佛威力。欲令調順可化眾生意速清凈。欲令修習善根眾生。心得自在。隨汝所問。為汝宣說。爾時開敷一切樹華夜神。欲重明其義。觀察三世如來境界。而說頌言


　佛子汝所問　　甚深佛境界
　難思剎塵劫　　說之不可盡
　非是貪恚癡　　憍慢惑所覆
　如是眾生等　　能知佛妙法
　非是住慳嫉　　諂誑諸濁意
　煩惱業所覆　　能知佛境界
　非著蘊界處　　及計于有身
　見倒想倒人　　能知佛所覺
　佛境界寂靜　　性凈離分別
　非著諸有者　　能知此法性
　生于諸佛家　　為佛所守護
　持佛法藏者　　智眼之境界
　親近善知識　　愛樂白凈法
　勤求諸佛力　　聞此法歡喜
　心凈無分別　　猶如大虛空
　慧燈破諸闇　　是彼之境界
　以大慈悲意　　普覆諸世間
　一切皆平等　　是彼之境界
　歡喜心無著　　一切皆能舍
　平等施眾生　　是彼之境界
　心凈離諸惡　　究竟無所悔
　順行諸佛教　　是彼之境界
　了知法自性　　及以諸業種
　其心無動亂　　是彼之境界
　勇猛勤精進　　安住心不退
　勤修一切智　　是彼之境界
　其心寂靜住三昧　　究竟清涼無熱惱
　已修一切智海因　　此證悟者之解脫
　善知一切真實相　　深入無邊法界門
　普度群生靡有余　　此慧燈者之解脫
　了達眾生真實性　　不著一切諸有海
　如影普現心水中　　此正道者之解脫
　從于一切三世佛　　方便愿種而出生
　盡諸劫剎勤修行　　此普賢者之解脫
　普入一切法界門　　悉見十方諸剎海
　亦見其中劫成壞　　而心畢竟無分別
　法界所有微塵中　　悉見如來坐道樹
　成就菩提化群品　　此無礙眼之解脫
　汝于無量大劫海　　親近供養善知識
　為利群生求正法　　聞已憶念無遺忘
　毗盧遮那廣大境　　無量無邊不可思
　我承佛力為汝說　　令汝深心轉清凈　

善男子。乃往古世。過世界海微塵數劫。有世界海。名普光明真金摩尼山。其世界海中。有佛出現。名普照法界智慧山寂靜威德王。善男子。其佛往修菩薩行時。凈彼世界海。其世界海中。有世界微塵數世界種。一一世界種。有世界微塵數世界。一一世界。皆有如來出興于世。一一如來。說世界海微塵數修多羅。一一修多羅。授佛剎微塵數諸菩薩記。現種種神力。說種種法門。度無量眾生。善男子。彼普光明真金摩尼山世界海中。有世界種。名普莊嚴幢。此世界種中。有世界名一切寶色普光明。以現一切化佛影摩尼王為體。形如天城。以現一切如來道場影像摩尼王。為其下際。住一切寶華海上。凈穢相雜。此世界中。有須彌山微塵數四天下。有一四天下。最處其中。名一切寶山幢。其四天下。一一縱廣十萬由旬。一一各有一萬大城。其閻浮提中。有一王都。名堅固妙寶莊嚴云燈。一萬大城。周匝圍繞。閻浮提人壽萬歲時。其中有王。名一切法音圓滿蓋。有五百大臣。六萬采女。七百王子。其諸王子。皆端正勇健。有大威力。爾時彼王。威德普被閻浮提內。無有怨敵。時彼世界。劫欲盡時。有五濁起。一切人眾。壽命短促。資財乏少。形色鄙陋。多苦少樂。不修十善。專作惡業。更相忿諍。互相毀辱。離他眷屬。妒他榮好。任情起見。非法貪求。以是因緣。風雨不時。苗稼不登。園林草樹。一切枯槁。人民匱乏。多諸疫病。馳走四方。靡所依怙。咸來共繞王都大城。無量無邊百千萬億。四面周匝。高聲大呼。或舉其手。或合其掌。或以頭扣地。或以手捶胸。或屈膝長號。或踴身大叫。頭發蓬亂。衣裳弊惡。皮膚皴裂。面目無光。而向王言。大王大王。我等今者。貧窮孤露。饑渴寒凍。疾病衰羸。眾苦所逼。命將不久。無依無救。無所控告。我等今者。來歸大王。我觀大王。仁慈智慧。于大王所。生得安樂想。得所愛想。得活命想。得攝受想。得寶藏想。遇津梁想。逢道路想。值船筏想。見寶洲想。獲財利想。升天宮想。爾時大王。聞此語已。得百萬阿僧祇大悲門。一心思惟。發十種大悲語。其十者何。所謂哀哉眾生。墮于無底生死大坑。我當云何而速勉濟。令其得住一切智地。哀哉眾生。為諸煩惱之所逼迫。我當云何而作救護。令其安住一切善業。哀哉眾生。生老病死之所恐怖。我當云何為作歸依。令其永得身心安隱。哀哉眾生。常為世間眾怖所逼。我當云何而為祐助。令其得住一切智道。哀哉眾生。無有智眼。常為身見疑惑所覆。我當云何為作方便。令其得決。疑見翳膜。哀哉眾生。常為癡闇之所迷惑。我當云何為作明炬。令其照見一切智城。哀哉眾生。常為慳嫉諂誑所濁。我當云何而為開曉。令其證得清凈法身。哀哉眾生。長時漂沒生死大海。我當云何而普運度。令其得上菩提彼岸。哀哉眾生。諸根剛強。難可調伏。我當云何而為調御。令其具足諸佛神力。哀哉眾生。猶如盲瞽不見道路。我當云何而為引導。令其得入一切智門。作是語已。擊鼓宣令。我今普施一切眾生。隨有所須悉令充足。即時頒下閻浮提內大小諸城。及諸聚落。悉開庫藏。出種種物。置四衢道。所謂金銀琉璃。摩尼等寶。衣服飲食。華香瓔珞。宮殿屋宅。床榻敷具。建大光明。摩尼寶幢。其光觸身。悉使安隱。亦施一切病緣湯藥。種種寶器。盛眾雜寶。金剛器中。盛種種香。寶香器中。盛種種衣。輦輿車乘。幢幡繒蓋。如是一切資生之物。悉開庫藏。而以給施。亦施一切村營城邑。山澤林藪。妻子眷屬。及以王位。頭目耳鼻。唇舌牙齒。手足皮肉。心腎肝肺。內外所有。悉皆能舍。其堅固妙寶。莊嚴云燈城。東面有門。名摩尼山光明。于其門外。有施會處。其地廣博。清凈平坦。無諸坑坎。荊棘沙礫。一切皆以妙寶所成。散眾寶華。熏諸妙香。然諸寶燈。一切香云。充滿虛空。無量寶樹。次第行列。無量華網。無量香網。彌覆其上。無量百千億那由他諸音樂器。恒出妙音。如是一切。皆以妙寶而為莊嚴。悉是菩薩凈業果報。于彼會中。置師子座。十寶為地。十寶欄楯。十種寶樹。周匝圍繞。金剛寶輪。以承其下。以一切寶。為龍神像。而共捧持。種種寶物。以為嚴飾。幢幡間列。眾網覆上。無量寶香常出香云。種種寶衣處處分布。百千種樂恒奏美音。復于其上張施寶蓋。常放無量寶焰光明。如閻浮金熾然清凈。覆以寶網。垂諸瓔珞摩尼寶帶。周回間列。種種寶鈴。恒出妙音。勸諸眾生。修行善業。時彼大王。處師子座。形容端正。人相具足。光明妙寶。以為其冠。那羅延身。不可沮壞。一一肢分。悉皆圓滿。性普賢善。王種中生。于財及法。悉得自在。辯才無礙。智慧明達。以政治國。無違命者。爾時閻浮提無量無數百千萬億那由他眾生。種種國土。種種族類。種種形貌。種種衣服。種種言辭。種種欲樂。俱來此會。觀察彼王。咸言此王是大智人。是福須彌。是功德月。住菩薩愿。行廣大施。時王見彼諸來乞者。生悲愍心。生歡喜心。生尊重心。生善友心。生廣大心。生相續心。生精進心。生不退心。生舍施心。生周遍心。善男子爾時彼王。見諸乞者。心大歡喜。經須臾頃。假使忉利天王。夜摩天王。兜率陀天王。盡百千億那由他劫。所受快樂亦不能及。善化天王。于無數劫。所受快樂。自在天王。于無量劫。所受快樂。大梵天王。于無邊劫。所受梵樂。光音天王。于難思劫。所受天樂。遍凈天王。于無盡劫。所受天樂。凈居天王。不可說劫。住寂靜樂。悉不能及。善男子。譬如有人仁慈孝友。遭逢世難。父母妻息。兄弟姊妹。并皆散失。忽于曠野道路之間。而相值遇。瞻奉撫對。情無厭足。時彼大王。見來求者。心生歡喜。亦復如是。善男子。其王爾時。因善知識。于佛菩提。解欲增長。諸根成就。信心清凈。歡喜圓滿。何以故。此菩薩勤修諸行。求一切智。愿得利益一切眾生。愿獲菩提無量妙樂。舍離一切諸不善心。常樂積集一切善根。常愿救護一切眾生。常樂觀察薩婆若道。常樂修行一切智法。滿足一切眾生所愿。入一切佛功德大海。破一切魔業惑障山。隨順一切如來教行。行一切智無障礙道。已能深入一切智流。一切法流。常現在前。大愿無盡。為大丈夫。住大人法。積集一切普門善藏。離一切著。不染一切世間境界。知諸法性。猶如虛空。于來乞者。生一子想。生父母想。生福田想。生難得想。生恩益想。生堅固想。師想佛想。不揀方處。不擇族類。不選形貌。隨有來至。如其所欲。以大慈心。平等無礙一切普施皆令滿足。求飲食者。施與飲食。求衣服者施與衣服。求香華者施與香華。求鬘蓋者施與鬘蓋。幢幡瓔珞。宮殿園苑。象馬車乘。床座被褥。金銀摩尼。諸珍寶物。一切庫藏。及諸眷屬。城邑聚落。皆悉如是。普施眾生。時此會中。有長者女。名寶光明。與六十童女俱端正姝妙。人所喜見。皮膚金色。目發紺青。身出妙香口演梵音。上妙寶衣以為莊嚴。常懷慚愧正念不亂。具足威儀恭敬師長。常念順行甚深妙行。所聞之法憶持不忘。宿世善根流潤其心。清凈廣大猶如虛空等安眾生。常見諸佛求一切智。時寶光明女。去王不遠。合掌頂禮。作如是念。我獲善利我獲善利。我今得見大善知識。于彼王所。生大師想。善知識想。具慈悲想。能攝受想。其心正直。生大歡喜。脫身瓔珞。持奉彼王。作是愿言。今此大王。為無量無邊無明眾生。作所依處。愿我未來亦復如是。如彼大王所知之法。所載之乘。所修之道。所具色相。所有財產。所攝眾會。無邊無盡。難勝難壞。愿我未來悉得如是。隨所生處。皆隨往生。爾時大王。知此童女。發如是心。而告之言。童女隨汝所欲。我皆與汝。我今所有。一切皆舍。令諸眾生。普得滿足。時寶光明女。信心清凈。生大歡喜。即以偈頌。而贊王言


　往昔此城邑　　大王未出時
　一切不可樂　　猶如餓鬼處
　眾生相殺害　　竊盜縱淫佚
　兩舌不實語　　無義粗惡言
　貪愛他財物　　嗔恚懷毒心
　邪見不善行　　命終墮惡道
　以是等眾生　　愚癡所覆蔽
　住于顛倒見　　天旱不降澤
　以無時雨故　　百谷悉不生
　草本皆枯槁　　泉流亦干竭
　大王未興世　　津池悉枯涸
　園苑多骸骨　　望之如曠野
　大王升寶位　　廣濟諸群生
　油云被八方　　普雨皆充洽
　大王臨庶品　　普斷諸暴虐
　刑獄皆止措　　煢獨悉安隱
　往昔諸眾生　　各各相殘害
　飲血而啖肉　　今悉起慈心
　往昔諸眾生　　貧窮少衣服
　以草自遮蔽　　饑羸如餓鬼
　大王既興世　　粳米自然生
　樹中出妙衣　　男女皆嚴飾
　昔日競微利　　非法相陵奪
　今時并豐足　　如游帝釋園
　昔時人作惡　　非分生貪染
　他妻及童女　　種種相侵逼
　今見他婦人　　端正妙嚴飾
　而心無染著　　猶如知足天
　昔日諸眾生　　妄言不真實
　非法無利益　　諂曲取人意
　今日群生類　　悉離諸惡言
　其心既柔軟　　發語亦調順
　昔日諸眾生　　種種行邪法
　合掌恭敬禮　　牛羊犬豚類
　今聞王正法　　悟解除邪見
　了知苦樂報　　悉從因緣起
　大王演妙音　　聞者皆欣樂
　梵釋音聲等　　一切無能及
　大王眾寶蓋　　迥處虛空中
　擎以琉璃干　　覆以摩尼網
　金鈴自然出　　如來和雅音
　宣揚微妙法　　除滅眾生惑
　次復廣演說　　十方諸佛剎
　一切諸劫中　　如來并眷屬
　又復次第說　　過去十方剎
　及彼國土中　　一切諸如來
　又出微妙音　　普遍閻浮界
　廣說人天等　　種種業差別
　眾生聽聞已　　自知諸業藏
　離惡勤修行　　回向佛菩提
　王父凈光明　　王母蓮華光
　五濁出現時　　處位治天下
　時有廣大園　　園有五百池
　一一千樹繞　　各各華彌覆
　于其池岸上　　建立千柱堂
　欄楯等莊嚴　　一切無不備
　末世惡法起　　積年不降雨
　池流悉干竭　　草樹皆枯槁
　王生七日前　　先現靈瑞相
　見者咸心念　　救世今當出
　爾時于中夜　　大地六種動
　有一寶華池　　光明猶日現
　五百諸池內　　功德水充滿
　枯樹悉生枝　　華葉皆榮茂
　池水既盈滿　　流演一切處
　普及閻浮地　　靡不皆沾洽
　藥草及諸樹　　百谷苗稼等
　枝葉華果實　　一切皆繁盛
　溝坑及堆阜　　種種高下處
　如是一切地　　莫不皆平坦
　荊棘沙礫等　　所有諸雜穢
　皆于一念中　　變成眾寶玉
　眾生見是已　　歡喜而贊嘆
　咸言得善利　　如渴飲美水
　時彼光明王　　眷屬無量眾
　僉然備法駕　　游觀諸園苑
　五百諸池內　　有池名慶喜
　池上有法堂　　父王于此住
　先王語夫人　　我念七夜前
　中宵地震動　　此中有光現
　時彼華池內　　千葉蓮華出
　光如千日照　　上徹須彌頂
　金剛以為莖　　閻浮金為臺
　眾寶為華葉　　妙香作須蕊
　王生彼華上　　端身結跏坐
　相好以莊嚴　　天神所恭敬
　先王大歡喜　　入池自撫掬
　持以授夫人　　汝子應欣慶
　寶藏皆涌出　　寶樹生妙衣
　天樂奏美聲　　充滿虛空中
　一切諸眾生　　皆生大歡喜
　合掌稱希有　　善哉救護世
　王時放身光　　普照于一切
　能令四天下　　闇盡病除滅
　夜叉毗舍阇　　毒蟲諸惡獸
　所欲害人者　　一切自藏匿
　惡名失善利　　橫事病所持
　如是眾苦滅　　一切皆歡喜
　凡是眾生類　　相視如父母
　離惡起慈心　　專求一切智
　關閉諸惡趣　　開示人天路
　宣揚薩婆若　　度脫諸群生
　我等見大王　　普獲于善利
　無歸無導者　　一切悉安樂　

爾時寶光明童女。以偈贊嘆一切法音圓滿蓋王已。繞無量匝。合掌頂禮。曲躬恭敬。卻住一面。時彼大王。告童女言。善哉童女。汝能信知他人功德。是為希有。童女。一切眾生。不能信知他人功德。童女。一切眾生。不知報恩。無有智慧。其心濁亂。性不明了。本無志力。又退修行。如是之人。不信不知菩薩如來所有功德神通智慧。童女。汝今決定求趣菩提。能知菩薩如是功德。汝今生此閻浮提中。發勇猛心。普攝眾生。功不唐捐。亦當成就如是功德。王贊女已。以無價寶衣。手自授與寶光童女并其眷屬一一告言。汝著此衣。時諸童女。雙膝著地。兩手承捧。置于頂上。然后而著。既著衣已。右繞于王。諸寶衣中。普出一切星宿光明。眾人見之。咸作是言。此諸女等皆悉端正。如凈夜天星宿莊嚴。善男子。爾時一切法音圓滿蓋王者。豈異人乎。今毗盧遮那如來應正等覺是也。光明王者。凈飯王是。蓮華光夫人者。摩耶夫人是。寶光童女者。即我身是。其王爾時。以四攝法。所攝眾生。即此會中一切菩薩是。皆于阿耨多羅三藐三菩提。得不退轉。或住初地乃至十地。具種種大愿。集種種助道。修種種妙行。備種種莊嚴。得種種神通。住種種解脫。于此會中。處于種種妙法宮殿。爾時開敷一切樹華主夜神。為善財童子。欲重宣此解脫義。而說頌言


　我有廣大眼　　普見于十方
　一切剎海中　　五趣輪回者
　亦見彼諸佛　　菩提樹下坐
　神通遍十方　　說法度眾生
　我有清凈耳　　普聞一切聲
　亦聞佛說法　　歡喜而信受
　我有他心智　　無二無所礙
　能于一念中　　悉了諸心海
　我得宿命智　　能知一切劫
　自身及他人　　分別悉明了
　我于一念知　　剎海微塵劫
　諸佛及菩薩　　五道眾生類
　憶知彼諸佛　　始發菩提愿
　乃至修諸行　　一一悉圓滿
　亦知彼諸佛　　成就菩提道
　以種種方便　　為眾轉法輪
　亦知彼諸佛　　所有諸乘海
　正法住久近　　眾生度多少
　我于無量劫　　修習此法門
　我今為汝說　　佛子汝應學　

善男子。我唯知此菩薩出生廣大喜光明解脫門。如諸菩薩摩訶薩。親近供養一切諸佛。入一切智大愿海。滿一切佛諸愿海。得勇猛智。于一菩薩地。普入一切菩薩地海。得清凈愿。于一菩薩行。普入一切菩薩行海。得自在力。于一菩薩解脫門。普入一切菩薩解脫門海。而我云何能知能說彼功德行。善男子。此道場中。有一夜神。名大愿精進力救護一切眾生。汝詣彼問。菩薩云何教化眾生。令趣阿耨多羅三藐三菩提。云何嚴凈一切佛剎。云何承事一切如來。云何修行一切佛法。時善財童子。頂禮其足。繞無數匝。殷勤瞻仰。辭退而去

大方廣佛華嚴經卷第七十二大方廣佛華嚴經卷第七十三

　　　　于闐國三藏實叉難陀奉　制譯


　　入法界品第三十九之十四

爾時善財童子。往大愿精進力救護一切眾生夜神所。見彼夜神在大眾中。坐普現一切宮殿摩尼王藏師子之座。普現法界國土摩尼寶網。彌覆其上。現日月星宿影像身。現隨眾生心普令得見身。現等一切眾生形相身。現無邊廣大色相海身。現普現一切威儀身。現普于十方示現身。現普調一切眾生身。現廣運速疾神通身。現利益眾生不絕身。現常游虛空利益身。現一切佛所頂禮身。現修習一切善根身。現受持佛法不忘身。現成滿菩薩大愿身。現光明充滿十方身。現法燈普滅世暗身。現了法如幻凈智身。現遠離塵暗法性身。現普智照法明了身。現究竟無患無熱身。現不可沮壞堅固身。現無所住佛力身。現無分別離染身。現本清凈法性身。時善財童子。見如是等佛剎微塵數差別身。一心頂禮。舉體投地。良久乃起。合掌瞻仰。于善知識。生十種心。何等為十。所謂于善知識生同己心。令我精勤辦一切智助道法故。于善知識生清凈自業果心。親近供養生善根故。于善知識生莊嚴菩薩行心。令我速能莊嚴一切菩薩行故。于善知識生成就一切佛法心。誘誨于我令修道故。于善知識生能生心。能生于我無上法故。于善知識生出離心。令我修行普賢菩薩所有行愿而出離故。于善知識生具一切福智海心。令我積集諸白法故。于善知識生增長心。令我增長一切智故。于善知識生具一切善根心。令我志愿得圓滿故。于善知識生能成辦大利益心。令我自在安住一切菩薩法故。成一切智道故。得一切佛法故。是為十。發是心已。得彼夜神與諸菩薩佛剎微塵數同行。所謂同念。心常憶念十方三世一切佛故。同慧。分別決了一切法海差別門故。同趣。能轉一切諸佛如來妙法輪故。同覺。以等空智普入一切三世間故。同根。成就菩薩清凈光明智慧根故。同心。善能修習無礙功德。莊嚴一切菩薩道故。同境。普照諸佛所行境故。同證。得一切智照實相海凈光明故。同義。能以智慧了一切法真實性故。同勇猛。能壞一切障礙山故。同色身。隨眾生心示現身故。同力。求一切智不退轉故。同無畏。其心清凈如虛空故。同精進。于無量劫行菩薩行無懈倦故。同辯才。得法無礙智光明故。同無等。身相清凈超世間故。同愛語。令一切眾生皆歡喜故。同妙音。普演一切法門海故。同滿音。一切眾生隨類解故。同凈德。修習如來凈功德故。同智地。一切佛所受法輪故。同梵行。安住一切佛境界故。同大慈。念念普覆一切國土眾生海故。同大悲。普雨法雨潤澤一切諸眾生故。同身業。以方便行教化一切諸眾生故。同語業。以隨類音演說一切諸法門故。同意業。普攝眾生置一切智境界中故。同莊嚴。嚴凈一切諸佛剎故。同親近。有佛出世皆親近故。同勸請。請一切佛轉法輪故。同供養。常樂供養一切佛故。同教化。調伏一切諸眾生故。同光明。照了一切諸法門故。同三昧。普知一切眾生心故。同充遍。以自在力充滿一切諸佛剎海修諸行故。同住處。住諸菩薩大神通故。同眷屬。一切菩薩共止住故。同入處。普入世界微細處故。同心慮。普知一切諸佛剎故。同往詣。普入一切佛剎海故。同方便。悉現一切諸佛剎故。同超勝。于諸佛剎皆無比故。同不退。普入十方無障礙故。同破闇。得一切佛成菩提智大光明故。同無生忍。入一切佛眾會海故。同遍一切諸佛剎網。恭敬供養不可說剎諸如來故。同智證。了知彼彼法門海故。同修行。順行一切諸法門故。同希求。于清凈法深樂欲故。同清凈。集佛功德而以莊嚴身口意故。同妙意。于一切法智明了故。同精進。普集一切諸善根故。同凈行。成滿一切菩薩行故。同無礙。了一切法皆無相故。同善巧。于諸法中智自在故。同隨樂。隨眾生心現境界故。同方便。善習一切所應習故。同護念。得一切佛所護念故。同入地。得入一切菩薩地故。同所住。安住一切菩薩位故。同記別。一切諸佛授其記故。同三昧。一剎那中普入一切三昧門故。同建立。示現種種諸佛事故。同正念。正念一切境界門故。同修行。盡未來劫修行一切菩薩行故。同凈信。于諸如來無量智慧極欣樂故。同舍離。滅除一切諸障礙故。同不退智。與諸如來智慧等故。同受生。應現成熟諸眾生故。同所住。住一切智方便門故。同境界。于法界境得自在故。同無依。永斷一切所依心故。同說法。已入諸法平等智故。同勤修。常蒙諸佛所護念故。同神通。開悟眾生令修一切菩薩行故。同神力。能入十方世界海故。同陀羅尼。普照一切總持海故。同秘密法。了知一切修多羅中妙法門故。同甚深法。解一切法如虛空故。同光明。普照一切諸世界故。同欣樂。隨眾生心而為開示令歡喜故。同震動。為諸眾生現神通力普動十方一切剎故。同不虛。見聞憶念皆悉令其心調伏故。同出離。滿足一切諸大愿海。成就如來十力智故。時善財童子。觀察大愿精進力救護一切眾生夜神。起十種清凈心。獲如是等佛剎微塵數同菩薩行。既獲此已。心轉清凈。偏袒右肩。頂禮其足。一心合掌。以偈贊曰


　我發堅固意　　志求無上覺
　今于善知識　　而起自己心
　以見善知識　　集無盡白法
　滅除眾罪垢　　成就菩提果
　我見善知識　　功德莊嚴心
　盡未來剎劫　　勤修所行道
　我念善知識　　攝受饒益我
　為我悉示現　　正教真實法
　關閉諸惡趣　　顯示人天路
　亦示諸如來　　成一切智道
　我念善知識　　是佛功德藏
　念念能出生　　虛空功德海
　與我波羅蜜　　增我難思福
　長我凈功德　　令我冠佛繒
　我念善知識　　能滿佛智道
　誓愿常依止　　圓滿白凈法
　我以此等故　　功德悉具足
　普為諸眾生　　說一切智道
　圣者為我師　　與我無上法
　無量無數劫　　不能報其恩　

爾時善財。說此偈已。白言大圣。愿為我說此解脫門。名為何等。發心已來。為幾時耶。久如當得阿耨多羅三藐三菩提。夜神告言。善男子。此解脫門。名教化眾生令生善根。我以成就此解脫故。悟一切法自性平等。入于諸法真實之性。證無依法。舍離世間。悉知諸法色相差別。亦能了達青黃赤白性皆不實。無有差別。而恒示現無量色身。所謂種種色身。非一色身。無邊色身。清凈色身。一切莊嚴色身。普見色身。等一切眾生色身。普現一切眾生前色身。光明普照色身。見無厭足色身。相好清凈色身。離眾惡光明色身。示現大勇猛色身。甚難得色身。一切世間無能映蔽色身。一切世間共稱嘆無盡色身。念念常觀察色身。示現種種云色身。種種形顯色色身。現無量自在力色身。妙光明色身。一切凈妙莊嚴色身。隨順成熟一切眾生色身。隨其心樂現前調伏色身。無障礙普光明色身。清凈無濁穢色身。具足莊嚴不可壞色身。不思議法方便光明色身。無能奪。奪一切色身。無諸闇破一切闇色身。集一切白凈法色身。大勢力功德海色身。從過去恭敬因所生色身。如虛空清凈心所生色身。最勝廣大色身。無斷無盡色身。光明海色身。于一切世間無所依平等色身。遍十方無所礙色身。念念現種種色相海色身。增長一切眾生歡喜心色身。攝取一切眾生海色身。一一毛孔中說一切佛功德海色身。凈一切眾生欲解海色身。決了一切法義色身。無障礙普照耀色身。等虛空凈光明色身。放廣大凈光明色身。照現無垢法色身。無比色身。差別莊嚴色身。普照十方色身。隨時示現應眾生色身。寂靜色身。滅一切煩惱色身。一切眾生福田色身。一切眾生見不虛色身。大智慧勇猛力色身。無障礙普周遍色身。妙身云普現世間皆蒙益色身。具足大慈海色身。大福德寶山王色身。放光明普照世間一切趣色身。大智慧清凈色身。生眾生正念心色身。一切寶光明色身。普光藏色身。現世間種種清凈相色身。求一切智處色身。現微笑令眾生生凈信色身。一切寶莊嚴光明色身。不取不舍一切眾生色身。無決定無究竟色身。現自在加持力色身。現一切神通變化色身。生如來家色身。遠離眾惡遍法界海色身。普現一切如來道場眾會色身。具種種眾色海色身。從善行所流色身。隨所應化示現色身。一切世間見無厭足色身。種種凈光明色身。現一切三世海色身。放一切光明海色身。現無量差別光明海色身。超諸世間一切香光明色身。現不可說日輪云色身。現廣大月輪云色身。放無量須彌山妙華云色身。出種種鬘云色身。現一切寶蓮華云色身。興一切燒香云遍法界色身。散一切末香藏云色身。現一切如來大愿身色身。現一切語言音聲演法海色身。現普賢菩薩像色身。念念中現如是等色相身。充滿十方。令諸眾生。或見或念。或聞說法。或因親近。或得開悟。或見神通。或睹變化。悉隨心樂。應時調伏。舍不善業。住于善行。善男子。當知此由大愿力故。一切智力故。菩薩解脫力故。大悲力故。大慈力故。作如是事。善男子。我入此解脫。了知法性。無有差別。而能示現無量色身。一一身。現無量色相海。一一相。放無量光明云。一一光。現無量佛國土。一一土。現無量佛興世。一一佛。現無量神通力。開發眾生宿世善根。未種者令種。已種者令增長。已增長者令成熟。念念中。令無量眾生。于阿耨多羅三藐三菩提。得不退轉。善男子。如汝所問。從幾時來。發菩提心。修菩薩行。如是之義。承佛神力。當為汝說。善男子。菩薩智輪。遠離一切分別境界。不可以生死中。長短染凈。廣狹多少。如是諸劫。分別顯示。何以故。菩薩智輪。本性清凈。離一切分別網。超一切障礙山。隨所應化而普照故。善男子。譬如日輪無有晝夜。但出時名晝沒時名夜。菩薩智輪亦復如是。無有分別。亦無三世。但隨心現。教化眾生。言其止住前劫后劫。善男子。譬如日輪住閻浮空。其影悉現一切寶物及以河海諸凈水中。一切眾生。莫不目見。而彼凈日。不來至此。菩薩智輪。亦復如是。出諸有海。住佛實法寂靜空中。無有所依。為欲化度諸眾生故。而于諸趣隨類受生。實不生死。無所染著。無長短劫諸想分別。何以故。菩薩究竟。離心想見一切顛倒。得真實見。見法實性。知一切世間。如夢如幻。無有眾生。但以大悲大愿力故。現眾生前。教化調伏。佛子。譬如船師常以大船。于河流中。不依此岸。不著彼岸。不住中流。而度眾生。無有休息。菩薩摩訶薩。亦復如是。以波羅蜜船。于生死流中。不依此岸。不著彼岸。不住中流。而度眾生。無有休息。雖無量劫修菩薩行。未曾分別劫數長短。佛子。如大虛空。一切世界于中成壞。而無分別。本性清凈。無染無亂。無礙無厭。非長非短。盡未來劫。持一切剎。菩薩摩訶薩。亦復如是。以等虛空界。廣大深心。起大愿風輪。攝諸眾生。令離惡道。生諸善趣。悉令安住一切智地。滅諸煩惱生死苦縛。而無憂喜疲厭之心。善男子。如幻化人。肢體雖具。而無入息及以出息。寒熱饑渴憂喜生死十種之事。菩薩摩訶薩。亦復如是。以如幻智平等法身。現眾色相。于諸有趣。住無量劫。教化眾生。于生死中一切境界。無欣無厭。無愛無恚。無苦無樂。無取無舍。無安無怖。佛子。菩薩智慧。雖復如是甚深難測。我當承佛威神之力。為汝解說。令未來世諸菩薩等。滿足大愿。成就諸力。佛子。乃往古世。過世界海微塵數劫。有劫名善光。世界名寶光。于其劫中。有一萬佛。出興于世。其最初佛。號法輪音虛空燈王如來應正等覺。十號圓滿。彼閻浮提。有一王都名寶莊嚴。其東不遠。有一大林名曰妙光。中有道場名為寶華。彼道場中。有普光明摩尼蓮華藏師子之座。時彼如來于此座上。成阿耨多羅三藐三菩提。滿一百年坐于道場。為諸菩薩諸天世人。及閻浮提宿植善根已成熟者。演說正法。是時國王名曰勝光。時世人民壽一萬歲。其中多有殺盜淫佚。妄語綺語。兩舌惡口。貪嗔邪見。不孝父母。不敬沙門。婆羅門等。時王為欲調伏彼故。造立囹圄。枷鎖禁閉。無量眾生于中受苦。王有太子名為善伏。端正殊特。人所喜見。具二十八大人之相。在宮殿中。遙聞獄囚楚毒音聲。心懷傷愍。從宮殿出入牢獄中。見諸罪人杻械枷鎖。遞相連系。置幽闇處。或以火炙。或以煙熏。或被榜笞。或遭臏割。裸形亂發。饑渴羸瘦。筋斷骨現。號叫苦劇。太子見已心生悲愍。以無畏聲。安慰之言。汝莫憂惱。汝勿愁怖。我當令汝悉得解脫。便詣王所而白王言。獄中罪人苦毒難處。愿垂寬宥施以無畏。時王即集五百大臣而問之言。是事云何。諸臣答言。彼罪人者私竊官物。謀奪王位。盜入宮闈。罪應刑戮。有哀救者罪亦至死。時彼太子。悲心轉切。語大臣言。如汝所說但放此人。隨其所應可以治我。我為彼故。一切苦事悉皆能受。粉身沒命。無所顧惜。要令罪人皆得免苦。何以故。我若不救此眾生者。云何能救三界牢獄諸苦眾生。一切眾生在三界中。貪愛所縛。愚癡所蔽。貧無功德。墮諸惡趣。身形鄙陋諸根放逸。其心迷惑不求出道。失智慧光樂著三有。斷諸福德滅諸智慧。種種煩惱濁亂其心。住苦牢獄入魔罥網。生老病死憂悲惱害。如是諸苦常所逼迫。我當云何。令彼解脫。應舍身命而拔濟之。時諸大臣共詣王所。悉舉其手高聲唱言。大王當知。如太子意。毀壞王法禍及萬人。若王愛念不責治者。王之寶祚亦不久立。王聞此言赫然大怒。令誅太子及諸罪人。王后聞之。愁憂號哭。毀形降服。與千采女馳詣王所。舉身投地頂禮王足。俱作是言。唯愿大王。赦太子命。王即回顧。語太子言。莫救罪人。若救罪人必當殺汝。爾時太子。為欲專求一切智故。為欲利益諸眾生故。為以大悲普救攝故。其心堅固。無有退怯。復白王言。愿恕彼罪身當受戮。王言隨意。爾時王后白言。大王。愿聽太子。半月行施。恣意修福。然后治罪。王即聽許。時都城北有一大園名曰日光。是昔施場。太子往彼。設大施會。飲食衣服。華鬘瓔珞。涂香末香。幢幡寶蓋。諸莊嚴具。隨有所求靡不周給。經半月已。于最后日。國王大臣。長者居士。城邑人民。及諸外道。悉來集會。時法輪音虛空燈王如來。知諸眾生調伏時至。與大眾俱。天王圍繞。龍王供養。夜叉王守護。乾闥婆王贊嘆。阿修羅王曲躬頂禮。迦樓羅王以清凈心散諸寶華。緊那羅王歡喜勸請。摩睺羅伽王一心瞻仰。來入彼會。爾時太子及諸大眾。遙見佛來。端嚴殊特諸根寂定。如調順象。心無垢濁。如清凈池。現大神通。示大自在。顯大威德。種種相好。莊嚴其身。放大光明。普照世界。一切毛孔出香焰云。震動十方無量佛剎。隨所至處。普雨一切諸莊嚴具。以佛威儀。以佛功德。眾生見者。心凈歡喜煩惱銷滅。爾時太子及諸大眾。五體投地頂禮其足。安施床座。合掌白言。善來世尊。善來善逝。唯愿哀愍。攝受于我。處于此座。以佛神力。凈居諸天。即變此座。為香摩尼蓮華之座。佛坐其上。諸菩薩眾。亦皆就座。周匝圍繞。時彼會中。一切眾生。因見如來。苦滅障除。堪受圣法。爾時如來。知其可化。以圓滿音。說修多羅。名普照因輪。令諸眾生。隨類各解。時彼會中。有八十那由他眾生。遠塵離垢。得法眼凈。無量那由他眾生。得無學地。十千眾生。住大乘道。入普賢行。成滿大愿。當爾之時。十方各百佛剎微塵數眾生。于大乘中。心得調伏。無量世界一切眾生。免離惡趣生于天上。善伏太子。即于此時。得菩薩教化眾生令生善根解脫門。善男子。爾時太子。豈異人乎。我身是也。我因往昔起大悲心。舍身命財。救苦眾生。開門大施。供養于佛。得此解脫。佛子當知。我于爾時。但為利益一切眾生。不著三界。不求果報。不貪名稱。不欲自贊輕毀于他。于諸境界。無所貪染。無所怖畏。但莊嚴大乘出要之道。常樂觀察一切智門。修行苦行。得此解脫。佛子。于汝意云何。彼時五百大臣。欲害我者。豈異人乎。今提婆達多等五百徒黨是也。是諸人等。蒙佛教化。皆當得阿耨多羅三藐三菩提。于未來世。過須彌山微塵數劫。爾時有劫。名善光。世界名寶光。于中成佛。其五百佛次第興世。最初如來名曰大悲。第二名饒益世間。第三名大悲師子。第四名救護眾生。乃至最后名曰醫王。雖彼諸佛大悲平等。然其國土。種族父母。受生誕生。出家學道。往詣道場。轉正法輪。說修多羅。語言音聲。光明眾會。壽命法住。及其名號。各各差別。佛子。彼諸罪人。我所救者。即拘留孫等賢劫千佛。及百萬阿僧祇諸大菩薩。于無量精進力名稱功德慧如來所。發阿耨多羅三藐三菩提心。今于十方國土。行菩薩道。修習增長。此菩薩。教化眾生。令生善根解脫者是。時勝光王。今薩遮尼干子大論師是。時王宮人及諸眷屬。即彼尼干六萬弟子。與師俱來。建大論幢。共佛論議。悉降伏之。授阿耨多羅三藐三菩提記者是。此諸人等。皆當作佛。國土莊嚴。劫數名號。各各有異。佛子。我于爾時。救罪人已。父母聽我。舍離國土。妻子財寶。于法輪音虛空燈王佛所。出家學道。五百歲中。凈修梵行。即得成就百萬陀羅尼。百萬神通。百萬法藏。百萬求一切智勇猛精進。凈治百萬堪忍門。增長百萬思惟心。成就百萬菩薩力。入百萬菩薩智門。得百萬般若波羅蜜門。見十方百萬諸佛。生百萬菩薩大愿。念念中十方各照百萬佛剎。念念中憶念十方世界前后際劫百萬諸佛。念念中知十方世界百萬諸佛變化海。念念中見十方百萬世界所有眾生種種諸趣。隨業所受。生時死時。善趣惡趣。好色惡色。其諸眾生。種種心行。種種欲樂。種種根性。種種業習。種種成就。皆悉明了。佛子。我于爾時。命終之后。還復于彼王家受生。作轉輪王。彼法輪音虛空燈王如來滅后。次即于此。值法空王如來。承事供養。次為帝釋。即此道場值天王藏如來。親近供養。次為夜摩天王。即于此世界值大地威力山如來。親近供養。次為兜率天王。即于此世界值法輪光音聲王如來。親近供養。次為化樂天王。即于此世界值虛空智王如來。親近供養。次為他化自在天王。即于此世界值無能壞幢如來。親近供養。次為阿修羅王。即于此世界值一切法雷音王如來。親近供養。次為梵王。即于此世界值普現化演法音如來。親近供養。佛子。此寶光世界善光劫中。有一萬佛。出興于世。我皆親近承事供養。次復有劫名曰日光。有六十億佛。出興于世。最初如來名妙相山。我時為王名曰大慧。于彼佛所承事供養。次有佛出名圓滿肩。我為居士。親近供養。次有佛出名離垢童子。我為大臣。親近供養。次有佛出名勇猛持。我為阿修羅王。親近供養。次有佛出名須彌相。我為樹神。親近供養。次有佛出。名離垢臂。我為商主。親近供養。次有佛出名師子游步。我為城神。親近供養。次有佛出名為寶髻。我為毗沙門天王。親近供養。次有佛出名最上法稱。我為乾闥婆王。親近供養。次有佛出名光明冠。我為鳩槃荼王。親近供養。于彼劫中。如是次第。有六十億如來。出興于世。我常于此。受種種身。一一佛所。親近供養。教化成就無量眾生。于一一佛所。得種種三昧門。種種陀羅尼門。種種神通門。種種辯才門。種種一切智門。種種法明門。種種智慧門。照種種十方海。入種種佛剎海。見種種諸佛海。清凈成就增長廣大。如于此劫中親近供養。爾所諸佛。于一切處一切世界海微塵數劫。所有諸佛出興于世。親近供養。聽聞說法。信受護持。亦復如是。如是一切諸如來所。皆悉修習此解脫門。復得無量解脫方便。爾時救護一切眾生主夜神。欲重宣此解脫義。即為善財。而說頌言


　汝以歡喜信樂心　　問此難思解脫法
　我承如來護念力　　為汝宣說應聽受
　過去無邊廣大劫　　過于剎海微塵數
　時有世界名寶光　　其中有劫號善光
　于此善光大劫中　　一萬如來出興世
　我皆親近而供養　　從其修學此解脫
　時有王都名喜嚴　　縱廣寬平極殊麗
　雜業眾生所居住　　或心清凈或作惡
　爾時有王名勝光　　恒以正法御群生
　其王太子名善伏　　形體端正備眾相
　時有無量諸罪人　　系身牢獄當受戮
　太子見已生悲愍　　上啟于王請寬宥
　爾時諸臣共白王　　今此太子危王國
　如是罪人應受戮　　如何悉救令除免
　時勝光王語太子　　汝救彼罪自當受
　太子哀念情轉深　　誓救眾生無退怯
　時王夫人采女等　　俱來王所白王言
　愿放太子半月中　　布施眾生作功德
　時王聞已即聽許　　設大施會濟貧乏
　一切眾生靡不臻　　隨有所求咸給與
　如是半月日云滿　　太子就戮時將至
　大眾百千萬億人　　同時瞻仰俱號泣
　彼佛知眾根將熟　　而來此會化群生
　顯現神變大莊嚴　　靡不親近而恭敬
　佛以一音方便說　　法燈普照修多羅
　無量眾生意柔軟　　悉蒙與授菩提記
　善伏太子生歡喜　　發興無上正覺心
　誓愿承事于如來　　普為眾生作依處
　便即出家依佛住　　修行一切種智道
　爾時便得此解脫　　大悲廣濟諸群生
　于中止住經劫海　　諦觀諸法真實性
　常于苦海救眾生　　如是修習菩提道
　劫中所有諸佛現　　悉皆承事無有余
　咸以清凈信解心　　聽聞持護所說法
　次于佛剎微塵數　　無量無邊諸劫海
　所有諸佛現世間　　一一供養皆如是
　我念往昔為太子　　見諸眾生在牢獄
　誓愿舍身而救護　　因其證此解脫門
　經于佛剎微塵數　　廣大劫海常修習
　念念令其得增長　　復獲無邊巧方便
　彼中所有諸如來　　我悉得見蒙開悟
　令我增明此解脫　　及以種種方便力
　我于無量千億劫　　學此難思解脫門
　諸佛法海無有邊　　我悉一時能普飲
　十方所有一切剎　　其身普入無所礙
　三世種種國土名　　念念了知皆悉盡
　三世所有諸佛海　　一一明見盡無余
　亦能示現其身相　　普詣于彼如來所
　又于十方一切剎　　一切諸佛導師前
　普雨一切莊嚴云　　供養一切無上覺
　又以無邊大問海　　啟請一切諸世尊
　彼佛所雨妙法云　　皆悉受持無忘失
　又于十方無量剎　　一切如來眾會前
　坐于眾妙莊嚴座　　示現種種神通力
　又于十方無量剎　　示現種種諸神變
　一身示現無量身　　無量身中現一身
　又于一一毛孔中　　悉放無數大光明
　各以種種巧方便　　除滅眾生煩惱火
　又于一一毛孔中　　出現無量化身云
　充滿十方諸世界　　普雨法雨濟群品
　十方一切諸佛子　　入此難思解脫門
　悉盡未來無量劫　　安住修行菩薩行
　隨其心樂為說法　　令彼皆除邪見網
　示以天道及二乘　　乃至如來一切智
　一切眾生受生處　　示現無邊種種身
　悉同其類現眾像　　普應其心而說法
　若有得此解脫門　　則住無邊功德海
　譬如剎海微塵數　　不可思議無有量　

善男子。我唯知此教化眾生令生善根解脫門。如諸菩薩摩訶薩。超諸世間。現諸趣身。不住攀緣。無有障礙。了達一切諸法自性。善能觀察一切諸法。得無我智。證無我法。教化調伏一切眾生。恒無休息。心常安住無二法門。普入一切諸言辭海。我今云何能知能說彼功德海。彼勇猛智。彼心行處。彼三昧境。彼解脫力。善男子。此閻浮提。有一園林名嵐毗尼。彼園有神名妙德圓滿。汝詣彼問。菩薩云何修菩薩行。生如來家。為世光明。盡未來劫。而無厭倦。時善財童子。頂禮其足。繞無量匝。合掌瞻仰。辭退而去

大方廣佛華嚴經卷第七十三大方廣佛華嚴經卷第七十四

　　　　于闐國三藏實叉難陀奉　制譯


　　入法界品第三十九之十五

爾時善財童子。于大愿精進力救護一切眾生夜神所。得菩薩解脫已。憶念修習。了達增長。漸次游行。至嵐毗尼林。周遍尋覓彼妙德神。見在一切寶樹莊嚴樓閣中。坐寶蓮華師子之座。二十億那由他諸天。恭敬圍繞。為說菩薩受生海經。令其皆得生如來家。增長菩薩大功德海。善財見已。頂禮其足。合掌前立。白言大圣。我已先發阿耨多羅三藐三菩提心。而未能知菩薩云何修菩薩行。生如來家為世大明。彼神答言。善男子。菩薩有十種受生藏。若菩薩。成就此法。則生如來家。念念增長菩薩善根。不疲不懈不厭不退。無斷無失。離諸迷惑。不生怯劣惱悔之心。趣一切智。入法界門。發廣大心。增長諸度。成就諸佛無上菩提。舍世間趣。入如來地。獲勝神通。諸佛之法常現在前。順一切智真實義境。何等為十。一者愿常供養一切諸佛受生藏。二者發菩提心受生藏。三者觀諸法門勤修行受生藏。四者以深凈心普照三世受生藏。五者平等光明受生藏。六者生如來家受生藏。七者佛力光明受生藏。八者觀普智門受生藏。九者普現莊嚴受生藏。十者入如來地受生藏。善男子。云何名愿常供養一切佛受生藏。善男子。菩薩初發心時。作如是愿。我當尊重恭敬供養一切諸佛。見佛無厭。于諸佛所。常生愛樂。常起深信修諸功德。恒無休息。是為菩薩為一切智始集善根受生藏。云何名發菩提心受生藏。善男子。此菩薩。發阿耨多羅三藐三菩提心。所謂起大悲心。救護一切眾生故。起供養佛心。究竟承事故。起普求正法心。一切無吝故。起廣大趣向心。求一切智故。起慈無量心。普攝眾生故。起不舍一切眾生心。被求一切智堅誓甲故。起無諂誑心。得如實智故。起如說行心。修菩薩道故。起不誑諸佛心。守護一切佛大誓愿故。起一切智愿心。盡未來化眾生不休息故。菩薩以如是等佛剎微塵數菩提心功德故。得生如來家。是為菩薩第二受生藏。云何名觀諸法門勤修行受生藏。善男子。此菩薩摩訶薩。起觀一切法門海心。起回向一切智圓滿道心。起正念無過失業心。起一切菩薩三昧海清凈心。起修成一切菩薩功德心。起莊嚴一切菩薩道心。起求一切智大精進行修諸功德如劫火熾然無休息心。起修普賢行教化一切眾生心。起善學一切威儀修菩薩功德舍離一切所有住無所有真實心。是為菩薩第三受生藏。云何名以深凈心普照三世受生藏。善男子。此菩薩。具清凈增上心。得如來菩提光。入菩薩方便海。其心堅固。猶若金剛背舍一切諸有趣生。成就一切佛自在力。修殊勝行。具菩薩根。其心明潔。愿力不動。常為諸佛之所護念。破壞一切諸障礙山。普為眾生作所依處。是為菩薩第四受生藏。云何名平等光明受生藏。善男子。此菩薩。具足眾行。普化眾生。一切所有。悉皆能舍。住佛究竟凈戒境界。具足忍法。成就諸佛法忍光明。以大精進。趣一切智。到于彼岸。修習諸禪得普門定。凈智圓滿。以智慧日明照諸法。得無礙眼。見諸佛海。悟入一切真實法性。一切世間。見者歡喜。善能修習如實法門。是為菩薩第五受生藏。云何名生如來家受生藏。善男子。此菩薩。生如來家。隨諸佛住。成就一切甚深法門。具三世佛清凈大愿。得一切佛同一善根。與諸如來。共一體性。具出世行白凈善法。安住廣大功德法門。入諸三昧。見佛神力。隨所應化。凈諸眾生。如問而對。辯才無盡。是為菩薩第六受生藏。云何名佛力光明受生藏。善男子。此菩薩。深入佛力。游諸佛剎。心無退轉。供養承事菩薩眾會。無有疲厭。了一切法皆如幻起。知諸世間如夢所見。一切色相猶如光影。神通所作皆如變化。一切受生悉皆如影。諸佛說法皆如谷響。開示法界咸令究竟。是為菩薩第七受生藏。云何名觀普智門受生藏。善男子。此菩薩。住童真位。觀一切智。一一智門。盡無量劫。開演一切菩薩所行。于諸菩薩甚深三昧。心得自在。念念生于十方世界諸如來所。于有差別境入無差別定。于無差別法現有差別智。于無量境知無境界。于少境界入無量境。通達法性廣大無際。知諸世間悉假施設。一切皆是識心所起。是為菩薩第八受生藏。云何名普現莊嚴受生藏。善男子。此菩薩。能種種莊嚴無量佛剎。普能化現一切眾生。及諸佛身。得無所畏。演清凈法。周流法界。無所障礙。隨其心樂普使知見。示現種種成菩提行。令生無礙一切智道。如是所作不失其時。而常在三昧毗盧遮那智慧之藏。是為菩薩第九受生藏。云何名入如來地受生藏。善男子。此菩薩。悉于三世諸如來所。受灌頂法。普知一切境界次第。所謂知一切眾生。前際后際沒生次第。一切菩薩修行次第。一切眾生心念次第。三世如來成佛次第。善巧方便說法次第。亦知一切初中后際。所有諸劫。若成若壞。名號次第。隨諸眾生所應化度。為現成道功德莊嚴。神通說法方便調伏。是為菩薩第十受生藏。佛子。若菩薩摩訶薩。于此十法。修習增長圓滿成就。則能于一莊嚴中。現種種莊嚴。如是莊嚴一切國土。開導示悟一切眾生。盡未來劫無有休息。演說一切諸佛法海。種種境界。種種成熟。展轉傳來。無量諸法。現不思議佛自在力。充滿一切虛空法界。于諸眾生心行海中。而轉法輪。于一切世界。示現成佛。恒無間斷。以不可說清凈言音。說一切法。住無量處。通達無礙。以一切法莊嚴道場。隨諸眾生欲解差別。而現成佛。開示無量。甚深法藏。教化成就一切世間。爾時嵐毗尼林神。欲重明其義。以佛神力。普觀十方。而說頌言


　最上離垢清凈心　　見一切佛無厭足
　愿盡未來常供養　　此明慧者受生藏
　一切三世國土中　　所有眾生及諸佛
　悉愿度脫恒瞻奉　　此難思者受生藏
　聞法無厭樂觀察　　普于三世無所礙
　身心清凈如虛空　　此名稱者受生藏
　其心恒住大悲海　　堅如金剛及寶山
　了達一切種智門　　此最勝者受生藏
　大慈普覆于一切　　妙行常增諸度海
　以法光明照群品　　此雄猛者受生藏
　了達法性心無礙　　生于三世諸佛家
　普入十方法界海　　此明智者受生藏
　法身清凈心無礙　　普詣十方諸國土
　一切佛力靡不成　　此不思議受生藏
　入深智慧已自在　　于諸三昧亦究竟
　觀一切智如實門　　此真身者受生藏
　凈治一切諸佛土　　勤修普化眾生法
　顯現如來自在力　　此大名者受生藏
　久已修行薩婆若　　疾能趣入如來位
　了知法界皆無礙　　此諸佛子受生藏　

善男子。菩薩具此十法。生如來家。為一切世間清凈光明。善男子。我從無量劫來。得是自在受生解脫門。善財白言。圣者。此解脫門。境界云何。答言。善男子。我先發愿。愿一切菩薩示受生時。皆得親近。愿入毗盧遮那如來無量受生海。以昔愿力。生此世界閻浮提中嵐毗尼園。專念菩薩。何時下生。經于百年。世尊果從兜率陀天而來生此。時此林中。現十種相。何等為十。一者此園中地。忽自平坦。坑坎堆阜。悉皆不現。二者金剛為地。眾寶莊嚴。無有瓦礫。荊棘株杌。三者寶多羅樹。周匝行列。其根深植。至于水際。四者生眾香芽。現眾香藏。寶香為樹。扶疏蔭映。其諸香氣。皆逾天香。五者諸妙華鬘。寶莊嚴具。行列分布。處處充滿。六者園中所有一切諸樹。皆自然開摩尼寶華。七者諸池沼中。皆自生華。從地涌出。周布水上。八者時此林中。娑婆世界。欲色所住。天龍夜叉乾闥婆阿修羅迦樓羅緊那羅摩睺羅伽一切諸王。莫不來集。合掌而住。九者此世界中。所有天女。乃至摩睺羅伽女。皆生歡喜。各各捧持諸供養具。向畢洛叉樹前。恭敬而立。十者十方一切諸佛臍中。皆放光明。名菩薩受生自在燈。普照此林。一一光中。悉現諸佛受生誕生。所有神變。及一切菩薩受生功德。又出諸佛種種言音。是為林中十種瑞相。此相現時。諸天王等。即知當有菩薩下生。我見此瑞。歡喜無量。善男子。摩耶夫人。出迦毗羅城。入此林時。復現十種光明瑞相。令諸眾生得法光明。何等為十。所謂一切寶華藏光。寶香藏光。寶蓮華開演出真實妙音聲光。十方菩薩初發心光。一切菩薩得入諸地現神變光。一切菩薩修波羅蜜圓滿智光。一切菩薩大愿智光。一切菩薩教化眾生方便智光。一切菩薩證于法界真實智光。一切菩薩得佛自在受生出家成正覺光。此十光明。普照無量諸眾生心。善男子。摩耶夫人。于畢洛叉樹下坐時。復現菩薩將欲誕生。十種神變。何等為十。善男子。菩薩將欲誕生之時。欲界諸天天子天女。及以色界一切諸天諸龍夜叉乾闥婆阿修羅迦樓羅緊那羅摩睺羅伽并其眷屬。為供養故。悉皆云集。摩耶夫人。威德殊勝。身諸毛孔。咸放光明。普照三千大千世界。無所障礙。一切光明悉皆不現。除滅一切眾生煩惱。及惡道苦。是為菩薩將欲誕生第一神變。又善男子。當爾之時。摩耶夫人。腹中悉現三千世界一切形像。其百億閻浮提內。各有都邑。各有園林。名號不同。皆有摩耶夫人。于中止住。天眾圍繞。悉為顯現菩薩將生不可思議神變之相。是為菩薩將欲誕生第二神變。又善男子。摩耶夫人一切毛孔。皆現如來往昔修行菩薩道時。恭敬供養一切諸佛。及聞諸佛說法音聲。譬如明鏡及以水中。能現虛空日月星宿。云雷等像。摩耶夫人身諸毛孔。亦復如是。能現如來往昔因緣。是為菩薩將欲誕生第三神變。又善男子。摩耶夫人。身諸毛孔。一一皆現如來往修菩薩行時。所住世界。城邑聚落。山林河海。眾生劫數。值佛出世。入凈國土。隨所受生。壽命長短。依善知識。修行善法。于一切剎。在在生處。摩耶夫人。常為其母。如是一切。于毛孔中。靡不皆現。是為菩薩將欲誕生第四神變。又善男子。摩耶夫人一一毛孔。顯現如來往昔修行菩薩行時。隨所生處。色相形貌。衣服飲食。苦樂等事。一一普現。分明辯了。是為菩薩將欲誕生第五神變。又善男子。摩耶夫人。身諸毛孔。一一皆現世尊往昔修施行時。舍所難舍。頭目耳鼻。唇舌牙齒。身體手足。血肉筋骨。男女妻妾。城邑宮殿。衣服瓔珞。金銀寶貨。如是一切內外諸物。亦見受者形貌音聲。及其處所。是為菩薩將欲誕生第六神變。又善男子。摩耶夫人。入此園時。其林普現過去所有一切諸佛。入母胎時。國土園林。衣服華鬘。涂香末香。幡繒幢蓋。一切眾寶莊嚴之事。妓樂歌詠。上妙音聲。令諸眾生普得見聞。是為菩薩將誕生時第七神變。又善男子。摩耶夫人。入此園時。從其身出菩薩所住摩尼寶王宮殿樓閣。超過一切天龍夜叉乾闥婆阿修羅迦樓羅緊那羅摩睺羅伽。及諸人王之所住者。寶網覆上。妙香普熏。眾寶莊嚴。內外清凈。各各差別。不相雜亂。周匝遍滿嵐毗尼園。是為菩薩將誕生時第八神變。又善男子。摩耶夫人。入此園時。從其身出十不可說百千億那由他佛剎微塵數菩薩。其諸菩薩。身形容貌。相好光明。進止威儀。神通眷屬。皆與毗盧遮那菩薩。等無有異。悉共同時。贊嘆如來。是為菩薩將誕生時第九神變。又善男子。摩耶夫人。將欲誕生菩薩之時。忽于其前。從金剛際。出大蓮華。名為一切寶莊嚴藏。金剛為莖。眾寶為須。如意寶王以為其臺。有十佛剎微塵數葉。一切皆以摩尼所成寶網寶蓋。以覆其上。一切天王。所共執持。一切龍王降注香雨。一切夜叉王恭敬圍繞。散諸天華。一切乾闥婆王出微妙音。歌贊菩薩往昔供養諸佛功德。一切阿修羅王舍憍慢心。稽首敬禮。一切迦樓羅王垂寶繒幡。遍滿虛空。一切緊那羅王歡喜瞻仰。歌詠贊嘆菩薩功德。一切摩睺羅伽王皆生歡喜。歌詠贊嘆。普雨一切寶莊嚴云。是為菩薩將誕生時第十神變。善男子。嵐毗尼園。示現如是十種相已。然后菩薩。其身誕生。如虛空中現凈日輪。如高山頂出于慶云。如密云中而耀電光。如夜闇中而然大炬。爾時菩薩。從母脅生。身相光明。亦復如是。善男子。菩薩爾時。雖現初生。悉已了達一切諸法如夢如幻。如影如像。無來無去。不生不滅。善男子。當我見佛。于此四天下閻浮提內嵐毗尼園。示現初生種種神變時。亦見如來于三千大千世界百億四天下閻浮提內嵐毗尼園中。示現初生種種神變。亦見三千大千世界一一塵中無量佛剎。亦見百佛世界。千佛世界。乃至十方一切世界。一一塵中。無量佛剎。如是一切諸佛剎中。皆有如來。示現受生種種神變。如是念念。常無間斷。時善財童子。白彼神言。大天得此解脫。其已久如。答言。善男子。乃往古世。過億佛剎微塵數劫。復過是數。時有世界名為普寶。劫名悅樂。八十那由他佛。于中出現。其第一佛。名自在功德幢。十號具足。彼世界中。有四天下。名妙光莊嚴。其四天下閻浮提中。有一王都。名須彌莊嚴幢。其中有王名寶焰眼。其王夫人名曰喜光。善男子。如此世界摩耶夫人。為毗盧遮那如來之母。彼世界中喜光夫人。為初佛母。亦復如是。善男子。其喜光夫人。將欲誕生菩薩之時。與二十億那由他采女。詣金華園。園中有樓。名妙寶峰。其邊有樹。名一切施。喜光夫人。攀彼樹枝。而生菩薩。諸天王眾。各持香水。共以洗沐。時有乳母。名為凈光。侍立其側。既洗沐已。諸天王眾授與乳母。乳母敬受生大歡喜。即得菩薩普眼三昧。得此三昧已。普見十方無量諸佛。復得菩薩于一切處示現受生自在解脫。如初受胎識。速疾無礙。得此解脫故。見一切佛乘本愿力。受生自在。亦復如是。善男子。于汝意云何。彼乳母者。豈異人乎。我身是也。我從是來。念念常見毗盧遮那佛示現菩薩受生海調伏眾生自在神力。如見毗盧遮那佛。乘本愿力。念念于此三千大千。乃至十方。一切世界微塵之內。皆現菩薩受生神變。見一切佛。悉亦如是。我皆恭敬承事供養。聽所說法如說修行。時嵐毗尼林神。欲重宣此解脫義。承佛神力。普觀十方而說頌言


　佛子汝所問　　諸佛甚深境
　汝今應聽受　　我說其因緣
　過億剎塵劫　　有劫名悅樂
　八十那由他　　如來出興世
　最初如來號　　自在功德幢
　我在金華園　　見彼初生日
　我時為乳母　　智慧極聰利
　諸天授與我　　菩薩金色身
　我時疾捧持　　諦觀不見頂
　身相皆圓滿　　一一無邊際
　離垢清凈身　　相好以莊嚴
　譬如妙寶像　　見已自欣慶
　思惟彼功德　　疾增眾福海
　見此神通事　　發大菩提心
　專求佛功德　　增廣諸大愿
　嚴凈一切剎　　滅除三惡道
　普于十方土　　供養無數佛
　修行本誓愿　　救脫眾生苦
　我于彼佛所　　聞法得解脫
　億剎微塵數　　無量劫修行
　劫中所有佛　　我悉曾供養
　護持其正法　　凈此解脫海
　億剎微塵數　　過去十力尊
　盡持其法輪　　增明此解脫
　我于一念頃　　見此剎塵中
　一一有如來　　所凈諸剎海
　剎內悉有佛　　園中示誕生
　各現不思議　　廣大神通力
　或見不思議　　億剎諸菩薩
　住于天宮上　　將證佛菩提
　無量剎海中　　諸佛現受生
　說法眾圍繞　　于此我皆見
　一念見億剎　　微塵數菩薩
　出家趣道場　　示現佛境界
　我見剎塵內　　無量佛成道
　各現諸方便　　度脫苦眾生
　一一微塵中　　諸佛轉法輪
　悉以無盡音　　普雨甘露法
　億剎微塵數　　一一剎塵內
　悉見于如來　　示現般涅槃
　如是無量剎　　如來示誕生
　而我悉分身　　現前興供養
　不思議剎海　　無量趣差別
　我悉現其前　　雨于大法雨
　佛子我知此　　難思解脫門
　無量億劫中　　稱揚不可盡　

善男子。我唯知此菩薩于無量劫遍一切處示現受生自在解脫。如諸菩薩摩訶薩。能以一念為諸劫藏。觀一切法。以善方便而現受生。周遍供養一切諸佛。究竟通達一切佛法。于一切趣皆現受生。一切佛前坐蓮華座。知諸眾生應可度時。為現受生方便調伏。于一切剎現諸神變。猶如影像悉現其前。我當云何能知能說彼功德行。善男子。此迦毗羅城。有釋種女。名曰瞿波。汝詣彼問。菩薩云何于生死中。教化眾生。時善財童子。頂禮其足。繞無數匝。殷勤瞻仰。辭退而去

大方廣佛華嚴經卷第七十四大方廣佛華嚴經卷第七十五

　　　　于闐國三藏實叉難陀奉　制譯


　　入法界品第三十九之十六

爾時善財童子。向迦毗羅城。思惟修習受生解脫。增長廣大。憶念不舍。漸次游行。至菩薩集會普現法界光明講堂。其中有神。號無憂德。與一萬主宮殿神俱。來迎善財。作如是言。善來丈夫有大智慧。有大勇猛。能修菩薩不可思議自在解脫。心恒不舍廣大誓愿。善能觀察諸法境界。安住法城。入于無量諸方便門。成就如來功德大海。得妙辯才。善調眾生。獲圣智身。恒順修行。知諸眾生心行差別。令其歡喜趣向佛道。我觀仁者修諸妙行。心無暫懈。威儀所行。悉皆清凈。汝當不久。得諸如來清凈莊嚴無上三業。以諸相好莊嚴其身。以十力智瑩飾其心。游諸世間。我觀仁者勇猛精進而無有比。不久當得普見三世一切諸佛。聽受其法。不久當得一切菩薩禪定解脫諸三昧樂。不久當入諸佛如來甚深解脫。何以故。見善知識。親近供養。聽受其教。憶念修行。不懈不退。無憂無悔。無有障礙。魔及魔民。不能為難。不久當成無上果故。善財童子言。圣者。如向所說。愿我皆得。圣者。我愿一切眾生息諸熱惱。離諸惡業。生諸安樂。修諸凈行。圣者。一切眾生起諸煩惱。造諸惡業。墮諸惡趣。若身若心恒受楚毒。菩薩見已心生憂惱。圣者。譬如有人唯有一子。愛念情至。忽見被人割截肢體。其心痛切不能自安。菩薩摩訶薩。亦復如是。見諸眾生以煩惱業。墮三惡趣受種種苦。心大憂惱。若見眾生起身語意三種善業。生天人趣。受身心樂。菩薩爾時。生大歡喜。何以故。菩薩不自為故求一切智。不貪生死諸欲快樂。不隨想倒見倒心倒諸結隨眠愛見力轉。不起眾生種種樂想。亦不味著諸禪定樂。非有障礙。疲厭退轉住于生死。但見眾生。于諸有中。具受無量種種諸苦。起大悲心。以大愿力而普攝取。悲愿力故。修菩薩行。為斷一切眾生煩惱。為求如來一切智智。為供養一切諸佛如來。為嚴凈一切廣大國土。為凈治一切眾生樂欲。及其所有身心諸行。于生死中無有疲厭。圣者菩薩摩訶薩。于諸眾生為莊嚴。令生人天富貴樂故。為父母。為其安立菩提心故。為養育令其成就菩薩道故。為衛護。令其遠離三惡道故。為船師。令其得度生死海故。為歸依。令舍諸魔煩惱怖故。為究竟。令其永得清涼樂故。為津濟。令入一切諸佛海故。為導師。令至一切法寶洲故。為妙華。開敷諸佛功德心故。為嚴具。常放福德智慧光故。為可樂。凡有所作悉端嚴故。為可尊。遠離一切諸惡業故。為普賢。具足一切端嚴身故。為大明。常放智慧凈光明故。為大云。常雨一切甘露法故。圣者。菩薩如是修諸行時。令一切眾生。皆生愛樂具足法樂。爾時善財童子。將升法堂。其無憂德及諸神眾。以出過諸天上妙華鬘。涂香末香。及以種種寶莊嚴具。散善財上。而說頌言


　汝今出世間　　為世大明燈
　普為諸眾生　　勤求無上覺
　無量億千劫　　難可得見汝
　功德日今出　　滅除諸世闇
　汝見諸眾生　　顛倒惑所覆
　而興大悲意　　求證無師道
　汝以清凈心　　尋求佛菩提
　承事善知識　　不自惜身命
　汝于諸世間　　無依無所著
　其心普無礙　　清凈如虛空
　汝修菩提行　　功德悉圓滿
　放大智慧光　　普照一切世
　汝不離世間　　亦不著于世
　行世無障礙　　如風游虛空
　譬如火災起　　一切無能滅
　汝修菩提行　　精進火亦然
　勇猛大精進　　堅固不可動
　金剛慧師子　　游行無所畏
　一切法界中　　所有諸剎海
　汝悉能往詣　　親近善知識　

爾時無憂德神。說此頌已。為愛樂法故。隨逐善財。恒不舍離。爾時善財童子。入普現法界光明講堂。周遍推求彼釋氏女。見在堂內。坐寶蓮華師子之座。八萬四千采女所共圍繞。是諸采女。靡不皆從王種中生。悉于過去。修菩薩行同種善根。布施愛語普攝眾生。已能明見一切智境。已共修集佛菩提行。恒住正定。常游大悲。普攝眾生猶如一子。慈心具足眷屬清凈。已于過去。成就菩薩不可思議善巧方便。皆于阿耨多羅三藐三菩提。得不退轉。具足菩薩諸波羅蜜。離諸取著。不樂生死。雖行諸有心常清凈。恒勤觀察一切智道。離障蓋網。超諸著處。從于法身而示化形。生普賢行。長菩薩力。智日慧燈悉已圓滿。爾時善財童子。詣彼釋女瞿波之所。頂禮其足合掌而住。作如是言。圣者。我已先發阿耨多羅三藐三菩提心。而未知菩薩云何于生死中。而不為生死過患所染。了法自性。而不住聲聞辟支佛地。具足佛法。而修菩薩行。住菩薩地。而入佛境界。超過世間。而于世受生。成就法身。而示現無邊種種色身。證無相法。而為眾生示現諸相。知法無說。而廣為眾生演說諸法。知眾生空。而恒不舍化眾生事。雖知諸佛不生不滅。而勤供養。無有退轉。雖知諸法無業無報。而修諸善行恒不止息。時瞿波女。告善財言。善哉善哉。善男子。汝今能問菩薩摩訶薩。如是行法。修習普賢諸行愿者。能如是問。諦聽諦聽。善思念之。我當承佛神力。為汝宣說。善男子。若諸菩薩。成就十法。則能圓滿因陀羅網普智光明菩薩之行。何等為十。所謂依善知識故。得廣大勝解故。得清凈欲樂故。集一切福智故。于諸佛所聽聞法故。心恒不舍三世佛故。同于一切菩薩行故。一切如來所護念故。大悲妙愿皆清凈故。能以智力普斷一切諸生死故。是為十。若諸菩薩。成就此法。則能圓滿因陀羅網普智光明菩薩之行。佛子。若菩薩親近善知識。則能精進不退修習出生無盡佛法。佛子。菩薩以十種法。承事善知識。何等為十。所謂于自身命無所顧惜。于世樂具心不貪求。知一切法性皆平等。永不退舍一切智愿。觀察一切法界實相。心恒舍離一切有海。知法如空心無所依。成就一切菩薩大愿。常能示現一切剎海。凈修菩薩無礙智輪。佛子。應以此法。承事一切諸善知識。無所違逆。爾時釋迦瞿波女。欲重明此義。承佛神力。觀察十方。而說頌言


　菩薩為利諸群生　　正念親承善知識
　敬之如佛心無怠　　此行于世帝網行
　勝解廣大如虛空　　一切三世悉入中
　國土眾生佛皆爾　　此是普智光明行
　志樂如空無有際　　永斷煩惱離諸垢
　一切佛所修功德　　此行于世身云行
　菩薩修習一切智　　不可思議功德海
　凈諸福德智慧身　　此行于世不染行
　一切諸佛如來所　　聽受其法無厭足
　能生實相智慧燈　　此行于世普照行
　十方諸佛無有量　　一念一切悉能入
　心恒不舍諸如來　　此向菩提大愿行
　能入諸佛大眾會　　一切菩薩三昧海
　愿海及以方便海　　此行于世帝網行
　一切諸佛所加持　　盡未來際無邊劫
　處處修行普賢道　　此是菩薩分身行
　見諸眾生受大苦　　起大慈悲現世間
　演法光明除闇冥　　此是菩薩智日行
　見諸眾生在諸趣　　為集無邊妙法輪
　令其永斷生死流　　此是修行普賢行
　菩薩修行此方便　　隨眾生心而現身
　普于一切諸趣中　　化度無量諸含識
　以大慈悲方便力　　普遍世間而現身
　隨其解欲為說法　　皆令趣向菩提道　

時釋迦瞿波。說此頌已。告善財童子言。善男子。我已成就觀察一切菩薩三昧海解脫門。善財言。大圣。此解脫門境界云何。答言。善男子。我入此解脫。知此娑婆世界佛剎微塵數劫。所有眾生于諸趣中。死此生彼。作善作惡。受諸果報。有求出離。不求出離。正定邪定。及以不定。有煩惱善根。無煩惱善根。具足善根。不具足善根。不善根所攝善根。善根所攝不善根。如是所集。善不善法。我皆知見。又彼劫中所有諸佛。名號次第。我悉了知。彼佛世尊。從初發心。及以方便。求一切智。出生一切諸大愿海。供養諸佛。修菩薩行。成等正覺。轉妙法輪。現大神通。化度眾生。我悉了知。亦知彼佛眾會差別。其眾會中。有諸眾生依聲聞乘。而得出離。其聲聞眾。過去修習一切善根。及其所得種種智慧。我悉了知。有諸眾生依獨覺乘。而得出離。其諸獨覺。所有善根。所得菩提。寂滅解脫。神通變化。成熟眾生。入于涅槃。我悉了知。亦知彼佛諸菩薩眾。其諸菩薩。從初發心。修習善根。出生無量諸大愿行。成就滿足諸波羅蜜種種莊嚴菩薩之道。以自在力。入菩薩地。住菩薩地。觀菩薩地。凈菩薩地。菩薩地相。菩薩地智。菩薩攝智。菩薩教化眾生智。菩薩建立智。菩薩廣大行境界菩薩神通行。菩薩三昧海。菩薩方便。菩薩于念念中所入三昧海。所得一切智光明。所獲一切智電光云。所得實相忍。所通達一切智。所住剎海。所入法海。所知眾生海。所住方便。所發誓愿。所現神通。我悉了知。善男子。此娑婆世界盡未來際所有劫海。展轉不斷。我皆了知。如知娑婆世界。亦知娑婆世界內微塵數世界。亦知娑婆世界內一切世界。亦知娑婆世界微塵內所有世界。亦知娑婆世界外十方無間所住世界。亦知娑婆世界世界種所攝世界。亦知毗盧遮那世尊此華藏世界海中十方無量諸世界種所攝世界。所謂世界廣博。世界安立。世界輪。世界場。世界差別。世界轉。世界蓮華。世界須彌。世界名號。盡此世界海。一切世界。由毗盧遮那世尊本愿力故。我悉能知。亦能憶念。亦念如來往昔所有諸因緣海。所謂修集一切諸乘方便。無量劫中住菩薩行。凈佛國土。教化眾生。承事諸佛。造立住處。聽受說法。獲諸三昧。得諸自在。修檀波羅蜜。入佛功德海。持戒苦行。具足諸忍。勇猛精進。成就諸禪。圓滿凈慧。于一切處。示現受生。普賢行愿悉皆清凈。普入諸剎。普凈佛土。普入一切如來智海。普攝一切諸佛菩提。得于如來大智光明。證于諸佛一切智性。成等正覺。轉妙法輪。及其所有道場眾會。其眾會中一切眾生。往世已來。所種善根。從初發心。成熟眾生。修行方便。念念增長。獲諸三昧神通解脫。如是一切。我悉了知。何以故。我此解脫。能知一切眾生心行。一切眾生修行善根。一切眾生雜染清凈。一切眾生種種差別。一切聲聞諸三昧門。一切緣覺寂靜三昧神通解脫。一切菩薩一切如來解脫光明。皆了知故。爾時善財童子。白瞿波言。圣者。得此解脫。其已久如。答言。善男子。我于往世過佛剎微塵數劫。有劫名勝行。世界名無畏。彼世界中。有四天下。名為安隱。其四天下閻浮提中。有一王城名高勝樹。于八十王城中最為上首。彼時有王名曰財主。其王具有六萬采女五百大臣五百王子。其諸王子。皆悉勇健。能伏怨敵。其王太子名威德主。端正殊特。人所樂見。足下平滿。輪相備具。足趺隆起。手足指間皆有網縵。足跟齊正。手足柔軟。伊尼耶鹿王腨。七處圓滿陰藏隱密。其身上分如師子王。兩肩平滿。雙臂傭長。身相端直。頸文三道。頰如師子。具四十齒。悉皆齊密。四牙鮮白。其舌長廣。出梵音聲。眼目紺青。睫如牛王。眉間毫相。頂上肉髻。皮膚細軟。如真金色。身毛上靡。發帝青色。其身洪滿。如尼拘陀樹。爾時太子受父王教。與十千采女。詣香芽園。游觀戲樂。太子是時。乘妙寶車。其車具有種種嚴飾。置大摩尼師子之座。而坐其上。五百采女。各執寶繩牽馭而行。進止有度。不遲不速。百千萬人持諸寶蓋。百千萬人持諸寶幢。百千萬人持諸寶幡。百千萬人作諸妓樂。百千萬人燒諸名香。百千萬人散諸妙華。前后圍繞。而為翊從。道路平正。無有高下。眾寶雜華散布其上。寶樹行列。寶網彌覆。種種樓閣延袤其間。其樓閣中。或有積聚種種珍寶。或有陳列諸莊嚴具。或有供設種種飲食。或有懸布種種衣服。或有備擬諸資生物。或復安置端正女人。及以無量僮仆侍從。隨有所須悉皆施與。時有母人名為善現。將一童女名具足妙德。顏容端正。色相嚴潔。洪纖得所。修短合度。目發紺青。聲如梵音。善達工巧。精通辯論。恭勤匪懈。慈愍不害。具足慚愧。柔和質直。離癡寡欲。無諸諂誑。乘妙寶車。采女圍繞。及與其母從王城出。先太子行。見其太子言辭諷詠。心生愛染而白母言。我心愿得敬事此人。若不遂情當自殞滅。母告女言。莫生此念。何以故。此甚難得。此人具足輪王諸相。后當嗣位作轉輪王。有寶女出。騰空自在。我等卑賤非其匹偶。此處難得勿生是念。彼香芽園側。有一道場。名法云光明。時有如來。名勝日身。十號具足。于中出現已經七日。時彼童女。暫時假寐。夢見其佛。從夢覺已。空中有天。而告之言。勝日身如來。于法云光明道場。成等正覺。已經七日。諸菩薩眾。前后圍繞。天龍夜叉乾闥婆阿修羅迦樓羅緊那羅摩睺羅伽。梵天乃至。色究竟天。諸地神風神。火神水神。河神海神。山神樹神。園神藥神。主城神等。為見佛故。皆來集會。時妙德童女。夢睹如來故。聞佛功德故。其心安隱。無有怖畏。于太子前。而說頌言


　我身最端正　　名聞遍十方
　智慧無等倫　　善達諸工巧
　無量百千眾　　見我皆貪染
　我心不于彼　　而生少愛欲
　無嗔亦無恨　　無嫌亦無喜
　但發廣大心　　利益諸眾生
　我今見太子　　具諸功德相
　其心大欣慶　　諸根咸悅樂
　色如光明寶　　發美而右旋
　額廣眉纖曲　　我心愿事汝
　我觀太子身　　譬若真金像
　亦如大寶山　　相好有光明
　目廣紺青色　　月面師子頰
　喜顏美妙音　　愿垂哀納我
　舌相廣長妙　　猶如赤銅色
　梵音緊那聲　　聞者皆歡喜
　口方不褰縮　　齒白悉齊密
　發言現笑時　　見者心歡喜
　離垢清凈身　　具相三十二
　必當于此界　　而作轉輪位　

爾時太子。告彼女言。汝是誰女。為誰守護。若先屬人。我則不應起愛染心。爾時太子。以頌問言


　汝身極清凈　　功德相具足
　我今問于汝　　汝于誰所住
　誰為汝父母　　汝今系屬誰
　若已屬于人　　彼人攝受汝
　汝不盜他物　　汝不有害心
　汝不作邪淫　　汝依何語住
　不說他人惡　　不壞他所親
　不侵他境界　　不于他恚怒
　不生邪險見　　不作相違業
　不以諂曲力　　方便誑世間
　尊重父母不　　敬善知識不
　見諸貧窮人　　能生攝心不
　若有善知識　　誨示于汝法
　能生堅固心　　究竟尊重不
　愛樂于佛不　　了知菩薩不
　眾僧功德海　　汝能恭敬不
　汝能知法不　　能凈眾生不
　為住于法中　　為住于非法
　見諸孤獨者　　能起慈心不
　見惡道眾生　　能生大悲不
　見他得榮樂　　能生歡喜不
　他來逼迫汝　　汝無嗔惱不
　汝發菩提意　　開悟眾生不
　無邊劫修行　　能無疲倦不　

爾時女母。為其太子。而說頌言


　太子汝應聽　　我今說此女
　初生及成長　　一切諸因緣
　太子始生日　　即從蓮華生
　其目凈修廣　　肢節悉具足
　我曾于春月　　游觀娑羅園
　普見諸藥草　　種種皆榮茂
　奇樹發妙華　　望之如慶云
　好鳥相和鳴　　林間共歡樂
　同游八百女　　端正奪人心
　被服皆嚴麗　　歌詠悉殊美
　彼園有浴池　　名曰蓮華幢
　我于池岸坐　　采女眾圍繞
　于彼蓮池內　　忽生千葉華
　寶葉琉璃莖　　閻浮金為臺
　爾時夜分盡　　日光初出現
　其蓮正開剖　　放大清凈光
　其光極熾盛　　譬如日初出
　普照閻浮提　　眾嘆未曾有
　時見此玉女　　從彼蓮華生
　其身甚清凈　　肢分皆圓滿
　此是人間寶　　從于凈業生
　宿因無失壞　　今受此果報
　紺發青蓮眼　　梵聲金色光
　華鬘眾寶髻　　清凈無諸垢
　肢節悉具足　　其身無缺減
　譬如真金像　　安處寶華中
　毛孔栴檀香　　普熏于一切
　口出青蓮香　　常演梵音聲
　此女所住處　　常有天音樂
　不應下劣人　　而當如是偶
　世間無有人　　堪與此為夫
　唯汝相嚴身　　愿垂見納受
　非長亦非短　　非粗亦非細
　種種悉端嚴　　愿垂見納受
　文字算數法　　工巧諸技藝
　一切皆通達　　愿垂見納受
　善了諸兵法　　巧斷眾諍訟
　能調難可調　　愿垂見納受
　其身甚清凈　　見者無厭足
　功德自莊嚴　　汝應垂納受
　眾生所有患　　善達彼緣起
　應病而與藥　　一切能消滅
　閻浮語言法　　差別無量種
　乃至妓樂音　　靡不皆通達
　婦人之所能　　此女一切知
　而無女人過　　愿垂速納受
　不嫉亦不慳　　無貪亦無恚
　質直性柔軟　　離諸粗獷惡
　恭敬于尊者　　奉事無違逆
　樂修諸善行　　此能隨順汝
　若見于老病　　貧窮在苦難
　無救無所依　　常生大慈愍
　常觀第一義　　不求自利樂
　但愿益眾生　　以此莊嚴心
　行住與坐臥　　一切無放逸
　言說及默然　　見者咸欣樂
　雖于一切處　　皆無染著心
　見有功德人　　樂觀無厭足
　尊重善知識　　樂見離惡人
　其心不躁動　　先思后作業
　福智所莊嚴　　一切無怨恨
　女人中最上　　宜應事太子　

爾時太子。入香芽園已。告其妙德及善現言。善女。我趣求阿耨多羅三藐三菩提。當于盡未來際無量劫。集一切智助道之法。修無邊菩薩行。凈一切波羅蜜。供養一切諸如來。護持一切諸佛教。嚴凈一切佛國土。當令一切如來種性不斷。當隨一切眾生種性而普成熟。當滅一切眾生生死苦置于究竟安樂處。當凈治一切眾生智慧眼。當修習一切菩薩所修行。當安住一切菩薩平等心。當成就一切菩薩所行地。當令一切眾生普歡喜。當舍一切物盡未來際行。檀波羅蜜。令一切眾生普得滿足衣服飲食。妻妾男女。頭目手足。如是一切內外所有。悉當舍施無所吝惜。當于爾時。汝或于我而作障難。施財物時汝心吝惜。施男女時汝心痛惱。割肢體時汝心憂悶。舍汝出家汝心悔恨。爾時太子。即為妙德。而說頌言


　哀愍眾生故　　我發菩提心
　當于無量劫　　習行一切智
　無量大劫中　　凈修諸愿海
　入地及治障　　悉經無量劫
　三世諸佛所　　學六波羅蜜
　具足方便行　　成就菩提道
　十方垢穢剎　　我當悉嚴凈
　一切惡道難　　我當令永出
　我當以方便　　廣度諸群生
　令滅愚癡暗　　住于佛智道
　當供一切佛　　當凈一切地
　起大慈悲心　　悉舍內外物
　汝見來乞者　　或生慳吝心
　我心常樂施　　汝勿違于我
　若見我施頭　　慎勿生憂惱
　我今先語汝　　令汝心堅固
　乃至截手足　　汝勿嫌乞者
　汝今聞我語　　應可諦思惟
　男女所愛物　　一切我皆舍
　汝能順我心　　我當成汝意　

爾時童女。白太子言。敬奉來教。即說頌言


　無量劫海中　　地獄火焚身
　若能眷納我　　甘心受此苦
　無量受生處　　碎身如微塵
　若能眷納我　　甘心受此苦
　無量劫頂戴　　廣大金剛山
　若能眷納我　　甘心受此苦
　無量生死海　　以我身肉施
　汝得法王處　　愿令我亦然
　若能眷納我　　與我為主者
　生生行施處　　愿常以我施
　為愍眾生苦　　而發菩提心
　既已攝眾生　　亦當攝受我
　我不求豪富　　不貪五欲樂
　但為共行法　　愿以仁為主
　紺青修廣眼　　慈愍觀世間
　不起染著心　　必成菩薩道
　太子所行處　　地出眾寶華
　必作轉輪王　　愿能眷納我
　我曾夢見此　　妙法菩提場
　如來樹下坐　　無量眾圍繞
　我夢彼如來　　身如真金山
　以手摩我頂　　寤已心歡喜
　往昔眷屬天　　名曰喜光明
　彼天為我說　　道場佛興世
　我曾生是念　　愿見太子身
　彼天報我言　　汝今當得見
　我昔所志愿　　于今悉成滿
　唯愿俱往詣　　供養彼如來　

爾時太子。聞勝日身如來名。生大歡喜。愿見彼佛。以五百摩尼寶。散其女上。冠以妙藏光明寶冠。被以火焰摩尼寶衣。其女爾時。心不動搖。亦無喜相。但合掌恭敬。瞻仰太子。目不暫舍。其母善現。于太子前。而說頌言


　此女極端正　　功德莊嚴身
　昔愿奉太子　　今意已滿足
　持戒有智慧　　具足諸功德
　普于一切世　　最勝無倫匹
　此女蓮華生　　種姓無譏丑
　太子同行業　　遠離一切過
　此女身柔軟　　猶如天繒纊
　其手所觸摩　　眾患悉除滅
　毛孔出妙香　　芬馨最無比
　眾生若聞者　　悉住于凈戒
　身色如真金　　端坐華臺上
　眾生若見者　　離害具慈心
　言音極柔軟　　聽之無不喜
　眾生若得聞　　悉離諸惡業
　心凈無瑕垢　　遠離諸諂曲
　稱心而發言　　聞者皆歡喜
　調柔具慚愧　　恭敬于尊宿
　無貪亦無誑　　憐愍諸眾生
　此女心不恃　　色相及眷屬
　但以清凈心　　恭敬一切佛　

爾時太子。與妙德女及十千采女并其眷屬。出香芽園。詣法云光明道場。至已下車。步進詣如來所。見佛身相端嚴寂靜。諸根調順。內外清凈。如大龍池。無諸垢濁。皆生凈信。踴躍歡喜。頂禮佛足。繞無數匝。于時太子及妙德女。各持五百妙寶蓮華。供散彼佛。太子為佛。造五百精舍。一一皆以香木所成。眾寶莊嚴。五百摩尼以為間錯。時佛為說普眼燈門修多羅。聞是經已。于一切法中得三昧海。所謂得普照一切佛愿海三昧。普照三世藏三昧。現見一切佛道場三昧。普照一切眾生三昧。普照一切世間智燈三昧。普照一切眾生根智燈三昧。救護一切眾生光明云三昧。普照一切眾生大明燈三昧。演一切佛法輪三昧。具足普賢清凈行三昧。時妙德女。得三昧。名難勝海藏。于阿耨多羅三藐三菩提。永不退轉。時彼太子。與妙德女并其眷屬。頂禮佛足。繞無數匝。辭退還宮。詣父王所。拜跪畢已。奉白王言。大王當知。勝日身如來出興于世。于此國內法云光明菩提場中。成等正覺。于今未久。爾時大王語太子言。是誰為汝說如是事。天耶人耶。太子白言。是此具足妙德女說。時王聞已。歡喜無量。譬如貧人得大伏藏。作如是念。佛無上寶難可值遇。若得見佛永斷一切惡道怖畏。佛如醫王能治一切諸煩惱病。能救一切生死大苦。佛如導師。能令眾生至于究竟安隱住處。作是念已。集諸小王群臣眷屬及以剎利婆羅門等一切大眾。便舍王位。授與太子。灌頂訖已。與萬人俱。往詣佛所。到已禮足。繞無數匝。并其眷屬。悉皆退坐。爾時如來。觀察彼王及諸大眾。白毫相中放大光明。名一切世間心燈。普照十方無量世界。住于一切世主之前。示現如來不可思議大神通力。普令一切應受化者。心得清凈。爾時如來。以不思議自在神力。現身超出一切世間。以圓滿音。普為大眾。說陀羅尼。名一切法義離闇燈。佛剎微塵數陀羅尼。而為眷屬。彼王聞已。即時獲得大智光明。其眾會中。有閻浮提微塵數菩薩。俱時證得此陀羅尼。六十萬那由他人。盡諸有漏心得解脫。十千眾生遠塵離垢。得法眼凈。無量眾生發菩提心。時佛又以不思議力。廣現神變。普于十方無量世界。演三乘法。化度眾生。時彼父王作如是念。我若在家。不能證得如是妙法。若于佛所。出家學道。即當成就。作是念已。前白佛言。愿得從佛出家修學。佛言隨意。宜自知時。時財主王。與十千人。皆于佛所同時出家。未久之間。悉得成就一切法義離闇燈陀羅尼。亦得如上諸三昧門。又得菩薩十神通門。又得菩薩無邊辯才。又得菩薩無礙凈身。往詣十方諸如來所。聽受其法。為大法師演說妙法。復以神力遍十方剎。隨眾生心而為現身。贊佛出現。說佛本行。示佛本緣。稱揚如來自在神力。護持于佛所說教法。爾時太子。于十五日。在正殿上。采女圍繞。七寶自至。一者輪寶名無礙行。二者象寶名金剛身。三者馬寶名迅疾風。四者珠寶名日光藏。五者女寶名具妙德。六藏臣寶名為大財。七主兵寶名離垢眼。七寶具足為轉輪王。王閻浮提。正法治世。人民快樂。王有千子端正勇健。能伏怨敵。其閻浮提中。有八十王城。一一城中有五百僧坊。一一僧坊立佛支提。皆悉高廣。以眾妙寶而為校飾。一一王城。皆請如來。以不思議眾妙供具。而為供養。佛入城時。現大神力。令無量眾生種諸善根。無量眾生心得清凈。見佛歡喜。發菩提意。起大悲心。利益眾生。勤修佛法。入真實義。住于法性。了法平等。獲三世智。等觀三世。知一切佛出興次第。說種種法。攝取眾生。發菩薩愿。入菩薩道。知如來法。成就法海。能普現身。遍一切剎。知眾生根及其性欲。令其發起一切智愿。佛子。于汝意云何。彼時太子得輪王位。供養佛者。豈異人乎。今釋迦牟尼佛是也。財主王者寶華佛是。其寶華佛。現在東方過世界海微塵數佛剎。有世界海。名現法界虛空影像云。中有世界種。名普現三世影摩尼王。彼世界種中。有世界名圓滿光。中有道場名現一切世主身。寶華如來。于此成阿耨多羅三藐三菩提。不可說佛剎微塵數諸菩薩眾。前后圍繞。而為說法。寶華如來。往昔修行菩薩道時。凈此世界海。其世界海中去來今佛。出興世者。皆是寶華如來為菩薩時。教化令發阿耨多羅三藐三菩提心。彼時女母善現者。今我母善目是。其王眷屬。今如來所眾會是也。皆具修行普賢諸行。成滿大愿。雖恒在此眾會道場。而能普現一切世間。住諸菩薩平等三昧。常得現見一切諸佛。一切如來。以等虛空妙音聲云。演正法輪。悉能聽受。于一切法悉得自在。名稱普聞諸佛國土。普詣一切道場之所。普現一切眾生之前。隨其所應。教化調伏。盡未來劫。修菩薩道。恒無間斷。成滿普賢廣大誓愿。佛子。其妙德女。與威德主轉輪圣王。以四事供養勝日身如來者。我身是也。彼佛滅后。其世界中。六十億百千那由他佛。出興于世。我皆與王。承事供養。其第一佛名清凈身。次名一切智月光明身。次名閻浮檀金光明王。次名諸相莊嚴身。次名妙月光。次名智觀幢。次名大智光。次名金剛那羅延精進。次名智力無能勝。次名普安詳智。次名離垢勝智云。次名師子智光明。次名光明髻。次名功德光明幢。次名智日幢。次名寶蓮華開敷身。次名福德嚴凈光。次名智焰云。次名普照月。次名莊嚴蓋妙音聲。次名師子勇猛智光明。次名法界月。次名現虛空影像開悟眾生心。次名恒嗅寂滅香。次名普震寂靜音。次名甘露山。次名法海音。次名堅固網。次名佛影髻。次名月光毫。次名辯才口。次名覺華智。次名寶焰山。次名功德星。次名寶月幢。次名三昧身。次名寶光王。次名普智行。次名焰海燈。次名離垢法音王。次名無比德名稱幢。次名修臂。次名本愿清凈月。次名照義燈。次名深遠音。次名毗盧遮那勝藏王。次名諸乘幢。次名法海妙蓮華。佛子。彼劫中。有如是等六十億百千那由他佛。出興于世。我皆親近。承事供養。其最后佛。名廣大解。于彼佛所。得凈智眼。爾時彼佛。入城教化。我為王妃。與王禮覲。以眾妙物而為供養。于其佛所。聞說出生一切如來燈法門。即時獲得觀察一切菩薩三昧海境界解脫。佛子。我得此解脫已。與菩薩于佛剎微塵數劫。勤加修習。于佛剎微塵數劫中。承事供養無量諸佛。或于一劫。承事一佛。或二或三。或不可說。或值佛剎微塵數佛。悉皆親近承事供養。而未能知菩薩之身形量色貌。及其身業心行智慧三昧境界。佛子。若有眾生。得見菩薩修菩提行。若疑若信。菩薩皆以世出世間種種方便。而攝取之。以為眷屬。令于阿耨多羅三藐三菩提得不退轉。佛子。我見彼佛。得此解脫已。與菩薩于百佛剎微塵數劫。而共修習。于其劫中。所有諸佛出興于世。我皆親近承事供養。聽所說法讀誦受持。于彼一切諸如來所。得此解脫種種法門。知種種三世。入種種剎海。見種種成正覺。入種種佛眾會。發菩薩種種大愿。修菩薩種種妙行。得菩薩種種解脫。然未能知菩薩所得普賢解脫門。何以故。菩薩普賢解脫門。如太虛空。如眾生名。如三世海。如十方海。如法界海。無量無邊。佛子。菩薩普賢解脫門。與如來境界等。佛子。我于佛剎微塵數劫。觀菩薩身。無有厭足。如多欲人男女集會。遞相愛染。起于無量妄想思覺。我亦如是觀菩薩身一一毛孔。念念見無量無邊廣大世界。種種安住。種種莊嚴。種種形狀。有種種山。種種地。種種云。種種名。種種佛興。種種道場。種種眾會。演種種修多羅。說種種灌頂。種種諸乘。種種方便。種種清凈。又于菩薩一一毛孔。念念常見無邊佛海。坐種種道場。現種種神變。轉種種法輪。說種種修多羅。恒不斷絕。又于菩薩一一毛孔。見無邊眾生海。種種住處。種種形貌。種種作業。種種諸根。又于菩薩一一毛孔。見三世諸菩薩無邊行門。所謂無邊廣大愿。無邊差別地。無邊波羅蜜。無邊往昔事。無邊大慈門。無邊大悲云。無邊大喜心。無邊攝取眾生方便。佛子。我于佛剎微塵數劫。念念如是觀于菩薩一一毛孔。已所至處而不重至。已所見處而不重見。求其邊際竟不可得。乃至見彼悉達太子。住于宮中。采女圍繞。我以解脫力。觀于菩薩一一毛孔。悉見三世法界中事。佛子。我唯得此觀察菩薩三昧海解脫。如諸菩薩摩訶薩。究竟無量諸方便海。為一切眾生現隨類身。為一切眾生說隨樂行。于一一毛孔現無邊色相海。知諸法性無性為性。知眾生性同虛空相無有分別。知佛神力同于如如。遍一切處示現無邊解脫境界。于一念中。能自在入廣大法界。游戲一切諸地法門。而我云何能知能說彼功德行。善男子。此世界中。有佛母摩耶。汝詣彼問。菩薩云何修菩薩行。于諸世間無所染著。供養諸佛恒無休息。作菩薩業永不退轉。離一切障礙。入菩薩解脫不由于他。住一切菩薩道。詣一切如來所。攝一切眾生界。盡未來劫。修菩薩行。發大乘愿。增長一切眾生善根。常無休息。爾時釋迦瞿波女。欲重明此解脫義。承佛神力。即說頌言


　若有見菩薩　　修行種種行
　起善不善心　　菩薩皆攝取
　乃往久遠世　　過百剎塵劫
　有劫名清凈　　世界名光明
　此劫佛興世　　六十千萬億
　最后天人主　　號曰法幢燈
　彼佛涅槃后　　有王名智山
　統領閻浮提　　一切無怨敵
　王有五百子　　端正能勇健
　其身悉清凈　　見者皆歡喜
　彼王及王子　　信心供養佛
　護持其法藏　　亦樂勤修法
　太子名善光　　離垢多方便
　諸相皆圓滿　　見者無厭足
　五百億人俱　　出家行學道
　勇猛堅精進　　護持其佛法
　王都名智樹　　千億城圍繞
　有林名靜德　　眾寶所莊嚴
　善光住彼林　　廣宣佛正法
　辯才智慧力　　令眾悉清凈
　有時因乞食　　入彼王都城
　行止極安詳　　正知心不亂
　城中有居士　　號曰善名稱
　我時為彼女　　名為凈日光
　時我于城中　　遇見善光明
　諸相極端嚴　　其心生染著
　次乞至我門　　我心增愛染
　即解身瓔珞　　并珠置缽中
　雖以愛染心　　供養彼佛子
　二百五十劫　　不墮三惡趣
　或生天王家　　或作人王女
　恒見善光明　　妙相莊嚴身
　此后所經劫　　二百有五十
　生于善現家　　名為具妙德
　時我見太子　　而生尊重心
　愿得備瞻侍　　幸蒙哀納受
　我時與太子　　覲佛勝日身
　恭敬供養畢　　即發菩提意
　于彼一劫中　　六十億如來
　最后佛世尊　　名為廣大解
　于彼得凈眼　　了知諸法相
　普見受生處　　永除顛倒心
　我得觀菩薩　　三昧境解脫
　一念入十方　　不思議剎海
　我見諸世界　　凈穢種種別
　于凈不貪樂　　于穢不憎惡
　普見諸世界　　如來坐道場
　皆于一念中　　悉放無量光
　一念能普入　　不可說眾會
　亦知彼一切　　所得三昧門
　一念能悉知　　彼諸廣大行
　無量地方便　　及以諸愿海
　我觀菩薩身　　無邊劫修行
　一一毛孔量　　求之不可得
　一一毛孔剎　　無數不可說
　地水火風輪　　靡不在其中
　種種諸建立　　種種諸形狀
　種種體名號　　無邊種莊嚴
　我見諸剎海　　不可說世界
　及見其中佛　　說法化眾生
　不了菩薩身　　及彼身諸業
　亦不知心智　　諸劫所行道　

爾時善財童子。頂禮其足。繞無數匝。辭退而去

大方廣佛華嚴經卷第七十五大方廣佛華嚴經卷第七十六

　　　　于闐國三藏實叉難陀奉　制譯


　　入法界品第三十九之十七

爾時善財童子。一心欲詣摩耶夫人所。即時獲得觀佛境界智。作如是念。是善知識。遠離世間。住無所住。超過六處。離一切著。知無礙道。具凈法身。以如幻業而現化身。以如幻智而觀世間。以如幻愿而持佛身。隨意生身。無生滅身。無來去身。非虛實身。不變壞身。無起盡身。所有諸相皆一相身。離二邊身。無依處身。無窮盡身。離諸分別如影現身。知如夢身。了如像身。如凈日身。普于十方而化現身。住于三世無變異身。非身心身。猶如虛空所行無礙。超諸世眼。唯是普賢凈目所見。如是之人。我今云何而得親近承事供養。與其同住。觀其狀貌。聽其音聲。思其語言。受其教誨。作是念已。有主城神。名曰寶眼。眷屬圍繞。于虛空中。而現其身。種種妙物以為嚴飾。手持無量眾色寶華。以散善財。作如是言。善男子。應守護心城。謂不貪一切生死境界。應莊嚴心城。謂專意趣求如來十力。應凈治心城。謂畢究斷除慳嫉諂誑。應清涼心城。謂思惟一切諸法實性。應增長心城。謂成辦一切助道之法。應嚴飾心城。謂造立諸禪解脫宮殿。應照耀心城。謂普入一切諸佛道場聽受般若波羅蜜法。應增益心城。謂普攝一切佛方便道。應堅固心城。謂恒勤修習普賢行愿。應防護心城。謂常專御捍惡友魔軍。應廓徹心城。謂開引一切佛智光明。應善補心城。謂聽受一切佛所說法。應扶助心城。謂深信一切佛功德海。應廣大心城。謂大慈普及一切世間。應善覆心城。謂集眾善法。以覆其上應寬廣心城。謂大悲哀愍一切眾生。應開心城門。謂悉舍所有隨應給施。應密護心城。謂防諸惡欲不令得入。應嚴肅心城。謂逐諸惡法不令其住。應決定心城。謂集一切智助道之法恒無退轉。應安立心城。謂正念三世一切如來所有境界。應瑩徹心城。謂明達一切佛正法輪修多羅中所有法門種種緣起。應部分心城。謂普曉示一切眾生皆令得見薩婆若道。應住持心城。謂發一切三世如來諸大愿海。應富實心城。謂集一切周遍法界大福德聚。應令心城明了。謂普知眾生根欲等法。應令心城自在。謂普攝一切十方法界。應令心城清凈。謂正念一切諸佛如來。應知心城自性。謂知一切法皆無有性。應知心城如幻。謂以一切智了諸法性。佛子。菩薩摩訶薩。若能如是凈修心城。則能積集一切善法。何以故。蠲除一切諸障難故。所謂見佛障。聞法障。供養如來障。攝諸眾生障。凈佛國土障。善男子。菩薩摩訶薩。以離如是諸障難故。若發希求善知識心。不用功力。則便得見。乃至究竟必當成佛。爾時有身眾神。名蓮華法德。及妙華光明無量諸神。前后圍繞。從道場出住虛空中。于善財前。以妙音聲。種種稱嘆摩耶夫人。從其耳珰放無量色相光明網。普照無邊諸佛世界。令善財見十方國土一切諸佛。其光明網。右繞世間。經一匝已。然后還來。入善財頂。乃至遍入身諸毛孔。善財即得凈光明眼。永離一切愚癡闇故。得離翳眼。能了一切眾生性故。得離垢眼。能觀一切法性門故。得凈慧眼。能觀一切佛國性故。得毗盧遮那眼。見佛法身故。得普光明眼。見佛平等不思議身故。得無礙光眼。觀察一切剎海成壞故。得普照眼。見十方佛起大方便轉正法輪故。得普境界眼。見無量佛以自在力調伏眾生故。得普見眼。睹一切剎諸佛出興故。時有守護菩薩法堂羅剎鬼王。名曰善眼。與其眷屬萬羅剎俱。于虛空中。以眾妙華。散善財上。作如是言。善男子。菩薩。成就十法。則得親近諸善知識。何等為十。所謂其心清凈離諸諂誑。大悲平等普攝眾生。知諸眾生無有真實趣一切智心不退轉。以信解力普入一切諸佛道場。得凈慧眼了諸法性。大慈平等普覆眾生。以智光明廓諸妄境。以甘露雨滌生死熱。以廣大眼徹鑒諸法。心常隨順諸善知識。是為十。復次佛子。菩薩。成就十種三昧門。則常現見諸善知識。何等為十。所謂法空清凈輪三昧。觀察十方海三昧。于一切境界不舍離不缺減三昧。普見一切佛出興三昧。集一切功德藏三昧。心恒不舍善知識三昧。常見一切善知識生諸佛功德三昧。常不離一切善知識三昧。常供養一切善知識三昧。常于一切善知識所無過失三昧。佛子。菩薩。成就此十三昧門。常得親近諸善知識。又得善知識轉一切佛法輪三昧。得此三昧已。悉知諸佛體性平等。處處值遇諸善知識。說是語時。善財童子。仰視空中而答之言。善哉善哉。汝為哀愍攝受我故。方便教我。見善知識。愿為我說。云何往詣善知識所。于何方處城邑聚落。求善知識。羅剎答言。善男子。汝應普禮十方求善知識。正念思惟一切境界。求善知識。勇猛自在遍游十方。求善知識。觀身觀心如夢如影。求善知識。爾時善財。受行其教。即時睹見。大寶蓮華從地涌出。金剛為莖。妙寶為藏。摩尼為葉。光明寶王以為其臺。眾寶色香以為其須。無數寶網彌覆其上。于其臺上有一樓觀。名普納十方法界藏。奇妙嚴飾。金剛為地。千柱行列。一切皆以摩尼寶成。閻浮檀金以為其壁。眾寶瓔珞四面垂下。階陛欄楯。周匝莊嚴。其樓觀中。有如意寶蓮華之座。種種眾寶以為嚴飾。妙寶欄楯。寶衣間列。寶帳寶網。以覆其上。眾寶繒幡。周匝垂下。微風徐動。光流響發。寶華幢中雨眾妙華。寶鈴鐸中出美音聲。寶戶牖間垂諸瓔珞。摩尼身中流出香水。寶象口中出蓮華網。寶師子口吐妙香云。梵形寶輪出隨樂音。金剛寶鈴出諸菩薩大愿之音。寶月幢中出佛化形。凈藏寶王現三世佛受生次第。日藏摩尼放大光明遍照十方一切佛剎。摩尼寶王。放一切佛圓滿光明。毗盧遮那摩尼寶王。興供養云供養一切諸佛如來。如意珠王。念念示現普賢神變充滿法界。須彌寶王。出天宮殿天諸采女。種種妙音。歌贊如來不可思議。微妙功德。爾時善財。見如是座。復有無量眾座圍繞。摩耶夫人。在彼座上于一切眾生前。現凈色身。所謂超三界色身已出一切諸有趣故。隨心樂色。身于一切世間無所著故。普周遍色身等于一切眾生數故。無等比色身令一切眾生滅倒見故。無量種色身隨眾生心種種現故。無邊相色身普現種種諸形相故。普對現色身以大自在而示現故。化一切色身隨其所應而現前故。恒示現色身盡眾生界而無盡故。無去色身于一切趣無所滅故。無來色身于諸世間無所出故。不生色身無生起故。不滅色身離語言故。非實色身得如實故。非虛色身隨世現故。無動色身生滅永離故。不壞色身法性不壞故。無相色身言語道斷故。一相色身無相為相故。如像色身隨心應現故。如幻色身幻智所生故。如焰色身但想所持故。如影色身隨愿現生故。如夢色身隨心而現故。法界色身性凈如空故。大悲色身常護眾生故。無礙色身念念周遍法界故。無邊色身普凈一切眾生故。無量色身超出一切語言故。無住色身愿度一切世間故。無處色身恒化眾生不斷故。無生色身幻愿所成故。無勝色身超諸世間故。如實色身定心所現故。不生色身隨眾生業而出現故。如意珠色身普滿一切眾生愿故。無分別色身。但隨眾生分別起故。離分別色身一切眾生不能知故。無盡色身盡諸眾生生死際故。清凈色身同于如來無分別故。如是身者。非色所有。色相如影像故。非受。世間苦受究竟滅故。非想。但隨眾生想所現故。非行。依如幻業而成就故。離識。菩薩愿智空無性故。一切眾生語言斷故。已得成就寂滅身故。爾時善財童子。又見摩耶夫人。隨諸眾生心之所樂。現超過一切世間色身。所謂或現超過他化自在天女身。乃至超過四大天王天女身。或現超過龍女身。乃至超過人女身。現如是等無量色身。饒益眾生。集一切智助道之法。行于平等檀波羅蜜。大悲普覆一切世間。出生如來無量功德。修習增長一切智心。觀察思惟諸法實性。獲深忍海。具眾定門。住于平等三昧境界。得如來定圓滿光明。銷竭眾生煩惱巨海。心常正定未嘗動亂。恒轉清凈不退法輪。善能了知一切佛法。恒以智慧觀法實相。見諸如來心無厭足。知三世佛出興次第。見佛三昧常現在前。了達如來出現于世。無量無數諸清凈道。行于諸佛虛空境界。普攝眾生各隨其心。教化成就。入佛無量清凈法身。成就大愿。凈諸佛剎。究竟調伏一切眾生。心恒遍入諸佛境界。出生菩薩自在神力。已得法身清凈無染。而恒示現無量色身。摧一切魔力。成大善根力。出生正法力。具足諸佛力。得諸菩薩自在之力。速疾增長一切智力。得佛智光。普照一切。悉知無量眾生心海。根性欲解種種差別。其身普遍十方剎海。悉知諸剎成壞之相。以廣大眼見十方海。以周遍智知三世海。身普承事一切佛海。心恒納受一切法海。修習一切如來功德。出生一切菩薩智慧。常樂觀察一切菩薩。從初發心。乃至成就所行之道。常勤守護一切眾生。常樂稱揚諸佛功德。愿為一切菩薩之母。爾時善財童子。見摩耶夫人現如是等閻浮提微塵數諸方便門。既見是已。如摩耶夫人所現身數。善財亦現作爾許身。于一切處摩耶之前。恭敬禮拜。即時證得無量無數諸三昧門。分別觀察。修行證入。從三昧起。右繞摩耶并其眷屬。合掌而立。白言大圣。文殊師利菩薩。教我發阿耨多羅三藐三菩提心。求善知識。親近供養。我于一一善知識所。皆往承事。無空過者。漸來至此。愿為我說。菩薩云何學菩薩行。而得成就。答言。佛子。我已成就菩薩大愿智幻解脫門。是故。常為諸菩薩母。佛子。如我于此閻浮提中迦毗羅城凈飯王家。右脅而生悉達太子。現不思議自在神變。如是乃至盡此世界海。所有一切毗盧遮那如來。皆入我身。示現誕生自在神變。又善男子。我于凈飯王宮。菩薩將欲下生之時。見菩薩身。一一毛孔咸放光明。名一切如來受生功德輪。一一毛孔。皆現不可說不可說佛剎微塵數菩薩受生莊嚴。彼諸光明。皆悉普照一切世界。照世界已。來入我頂乃至一切諸毛孔中。又彼光中。普現一切菩薩名號。受生神變。宮殿眷屬。五欲自娛。又見出家。往詣道場。成等正覺。坐師子座。菩薩圍繞。諸王供養。為諸大眾。轉正法輪。又見如來往昔修行菩薩道時。于諸佛所。恭敬供養。發菩提心。凈佛國土。念念示現無量化身。充遍十方一切世界。乃至最后入般涅槃。如是等事靡不皆見。又善男子。彼妙光明入我身時。我身形量雖不逾本。然其實已超諸世間。所以者何。我身爾時。量同虛空。悉能容受十方菩薩受生莊嚴諸宮殿故。爾時菩薩。從兜率天。將降神時。有十佛剎微塵數諸菩薩。皆與菩薩。同愿同行。同善根同莊嚴。同解脫同智慧。諸地諸力。法身色身。乃至普賢神通行愿。悉皆同等。如是菩薩。前后圍繞。又有八萬諸龍王等。一切世主乘其宮殿。俱來供養。菩薩爾時。以神通力。與諸菩薩。普現一切兜率天宮。一一宮中。悉現十方一切世界。閻浮提內受生影像。方便教化無量眾生。令諸菩薩。離諸懈怠。無所執著。又以神力。放大光明。普照世間。破諸黑闇。滅諸苦惱。令諸眾生。皆識宿世所有業行。永出惡道。又為救護一切眾生。普現其前。作諸神變。現如是等諸奇特事。與眷屬俱。來入我身。彼諸菩薩。于我腹中。游行自在。或以三千大千世界。而為一步。或以不可說不可說佛剎微塵數世界。而為一步。又念念中。十方不可說不可說一切世界。諸如來所。菩薩眾會。及四天王天。三十三天。乃至色界諸梵天王。欲見菩薩處胎神變。恭敬供養。聽受正法。皆入我身。雖我腹中。悉能容受如是眾會。而身不廣大亦不迫窄。其諸菩薩。各見自處眾會道場。清凈嚴飾。善男子。如此四天下閻浮提中。菩薩受生我為其母。三千大千世界百億四天下閻浮提中。悉亦如是。然我此身本來無二。非一處住。非多處住。何以故。以修菩薩大愿智幻莊嚴解脫門故。善男子。如今世尊我為其母。往昔所有無量諸佛悉亦如是而為其母。善男子。我昔曾作蓮華池神。時有菩薩。于蓮華藏。忽然化生。我即捧持。瞻侍養育。一切世間。皆共號我。為菩薩母。又我昔為菩提場神。時有菩薩。于我懷中。忽然化生。世亦號我。為菩薩母。善男子。有無量最后身菩薩。于此世界種種方便示現受生。我皆為母。善男子。如此世界賢劫之中。過去世時。拘留孫佛。拘那含牟尼佛。迦葉佛。及今世尊釋迦牟尼佛。現受生時。我為其母。未來世中彌勒菩薩。從兜率天將降神時。放大光明。普照法界。示現一切諸菩薩眾。受生神變。乃于人間。生大族家。調伏眾生。我于彼時亦為其母。如是次第。有師子佛。法幢佛。善眼佛。凈華佛。華德佛。提舍佛。弗沙佛。善意佛。金剛佛。離垢佛。月光佛。持炬佛。名稱佛。金剛楯佛。清凈義佛。紺身佛。到彼岸佛。寶焰山佛。持炬佛。蓮華德佛。名稱佛。無量功德佛。最勝燈佛。莊嚴身佛。善威儀佛。慈德佛。無住佛。大威光佛。無邊音佛。勝怨敵佛。離疑惑佛。清凈佛。大光佛。凈心佛。云德佛。莊嚴頂髻佛。樹王佛。寶珰佛。海慧佛。妙寶佛。華冠佛。滿愿佛。大自在佛。妙德王佛。最尊勝佛。栴檀云佛。紺眼佛。勝慧佛。觀察慧佛。熾盛王佛。堅固慧佛。自在名佛。師子王佛。自在佛。最勝頂佛。金剛智山佛。妙德藏佛。寶網嚴身佛。善慧佛。自在天佛。大天王佛。無依德佛。善施佛。焰慧佛。水天佛。得上味佛。出生無上功德佛。仙人侍衛佛。隨世語言佛。功德自在幢佛。光幢佛。觀身佛。妙身佛。香焰佛。金剛寶嚴佛。喜眼佛。離欲佛。高大身佛。財天佛。無上天佛。順寂滅佛。智覺佛。滅貪佛。大焰王佛。寂諸有佛。毗舍佉天佛。金剛山佛。智焰德佛。安隱佛。師子出現佛。圓滿清凈佛。清凈賢佛。第一義佛。百光明佛。最增上佛。深自在佛。大地王佛。莊嚴王佛。解脫佛。妙音佛。殊勝佛。自在佛。無上醫王佛。功德月佛。無礙光佛。功德聚佛。月現佛。日天佛。出諸有佛。勇猛名稱佛。光明門佛。娑羅王佛。最勝佛。藥王佛。寶勝佛。金剛慧佛。無能勝佛。無能映蔽佛。眾會王佛。大名稱佛。敏持佛。無量光佛。大愿光佛。法自在不虛佛。不退地佛。凈天佛。善天佛。堅固苦行佛。一切善友佛。解脫音佛。游戲王佛。滅邪曲佛。薝卜凈光佛。具眾德佛。最勝月佛。執明炬佛。殊妙身佛。不可說佛。最清凈佛。友安眾生佛。無量光佛。無畏音佛。水天德佛。不動慧光佛。華勝佛。月焰佛。不退慧佛。離愛佛。無著慧佛。集功德蘊佛。滅惡趣佛。普散華佛。師子吼佛。第一義佛。無礙見佛。破他軍佛。不著相佛。離分別海佛。端嚴海佛。須彌山佛。無著智佛。無邊座佛。清凈住佛。隨師行佛。最上施佛。常月佛。饒益王佛。不動聚佛。普攝受佛。饒益慧佛。持壽佛。無滅佛。具足名稱佛。大威力佛。種種色相佛。無相慧佛。不動天佛。妙德難思佛。滿月佛。解脫月佛。無上王佛。希有身佛。梵供養佛。不瞬佛。順先古佛。最上業佛。順法智佛。無勝天佛。不思議功德光佛。隨法行佛。無量賢佛。普隨順自在佛。最尊天佛。如是乃至樓至如來。在賢劫中。于此三千大千世界。當成佛者。悉為其母。如于此三千大千世界。如是于此世界海十方無量諸世界一切劫中。諸有修行普賢行愿。為化一切諸眾生者。我自見身悉為其母。爾時善財童子。白摩耶夫人言。大圣。得此解脫。經今幾時。答言。善男子。乃往古世。過不可思議。非最后身菩薩。神通道眼所知劫數。爾時有劫名凈光。世界名須彌德。雖有諸山五趣雜居。然其國土眾寶所成。清凈莊嚴無諸穢惡。有千億四天下。有一四天下。名師子幢。于中有八十億王城。有一王城。名自在幢。有轉輪王。名大威德。彼王城北。有一道場。名滿月光明。其道場神。名曰慈德。時有菩薩。名離垢幢。坐于道場。將成正覺。有一惡魔。名金色光。與其眷屬無量眾俱。至菩薩所。彼大威德轉輪圣王。已得菩薩神通自在。化作兵眾。其數倍多。圍繞道場。諸魔惶怖。悉自奔散。故彼菩薩。得成阿耨多羅三藐三菩提。時道場神。見是事已。歡喜無量。便于彼王而生子想。頂禮佛足。作是愿言。此轉輪王。在在生處乃至成佛。愿我常得與其為母。作是愿已。于此道場。復曾供養十那由他佛。善男子。于汝意云何。彼道場神。豈異人乎。我身是也。轉輪王者。今世尊毗盧遮那是。我從于彼發愿已來。此佛世尊。于十方剎一切諸趣。處處受生。種諸善根。修菩薩行。教化成就一切眾生。乃至示現住最后身。念念普于一切世界。示現菩薩受生神變。常為我子我常為母。善男子。過去現在十方世界無量諸佛。將成佛時。皆于臍中。放大光明。來照我身及我所住宮殿屋宅。彼最后生。我悉為母。善男子。我唯知此菩薩大愿智幻解脫門。如諸菩薩摩訶薩。具大悲藏。教化眾生常無厭足。以自在力。一一毛孔。示現無量諸佛神變。我今云何能知能說彼功德行。善男子。于此世界三十三天。有王名正念。其王有女。名天主光。汝詣彼問。菩薩云何學菩薩行。修菩薩道。時善財童子。敬受其教。頭面作禮。繞無數匝。戀慕瞻仰。卻行而退

遂往天宮。見彼天女。禮足圍繞。合掌前住。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。天女答言。善男子。我得菩薩解脫。名無礙念清凈莊嚴。善男子。我以此解脫力。憶念過去。有最勝劫。名青蓮華。我于彼劫中。供養恒河沙數諸佛如來。彼諸如來。從初出家。我皆瞻奉。守護供養。造僧伽藍。營辨什物。又彼諸佛。從為菩薩住母胎時。誕生之時。行七步時。大師子吼時。住童子位在宮中時。向菩提樹成正覺時。轉正法輪現佛神變。教化調伏眾生之時。如是一切諸所作事。從初發心。乃至法盡。我皆明憶。無有遺余。常現在前。念持不忘。又憶過去劫名善地。我于彼供養十恒河沙數諸佛如來。又過去劫。名為妙德。我于彼供養一佛世界微塵數諸佛如來。又劫名無所得。我于彼供養八十四億百千那由他諸佛如來。又劫名善光。我于彼供養閻浮提微塵數諸佛如來。又劫名無量光。我于彼供養二十恒河沙數諸佛如來。又劫名最勝德。我于彼供養一恒河沙數諸佛如來。又劫名善悲。我于彼供養八十恒河沙數諸佛如來。又劫名勝游。我于彼供養六十恒河沙數諸佛如來。又劫名妙月。我于彼供養七十恒河沙數諸佛如來。善男子。如是憶念恒河沙劫。我常不舍諸佛如來應正等覺。從彼一切諸如來所。聞此無礙念清凈莊嚴菩薩解脫。受持修行恒不忘失。如是先劫所有如來。從初菩薩。乃至法盡。一切所作。我以凈嚴解脫之力。皆隨憶念。明了現前。持而順行曾無懈廢。善男子。我唯知此無礙念清凈解脫。如諸菩薩摩訶薩。出生死夜朗然明徹。永離癡冥未嘗惛寐。心無諸蓋身行輕安。于諸法性清凈覺了。成就十力。開悟群生。而我云何能知能說彼功德行。善男子。迦毗羅城。有童子師。名曰遍友。汝詣彼問。菩薩云何學菩薩行。修菩薩道。時善財童子。以聞法故。歡喜踴躍。不思議善根。自然增廣。頂禮其足。繞無數匝。辭退而去。從天宮下。漸向彼城。至遍友所。禮足圍繞。合掌恭敬。于一面立。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。遍友答言。善男子。此有童子。名善知眾藝。學菩薩字智。汝可問之。當為汝說。爾時善財。即至其所。頭頂禮敬。于一面立。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。時彼童子。告善財言。善男子。我得菩薩解脫。名善知眾藝。我恒唱持此之字母。唱阿字時。入般若波羅蜜門。名以菩薩威力入無差別境界。唱多字時。入般若波羅蜜門。名無邊差別門。唱波字時。入般若波羅蜜門。名普照法界。唱者字時。入般若波羅蜜門。名普輪斷差別。唱那字時。入般若波羅蜜門。名得無依無上。唱邏字時。入般若波羅蜜門。名離依止無垢。唱柂(輕呼)字時。入般若波羅蜜門。名不退轉方便。唱婆(蒲我切)字時。入般若波羅蜜門。名金剛場。唱荼(徒解切)字時。入般若波羅蜜門。名曰普輪。唱沙(史我切)字時。入般若波羅蜜門。名為海藏。唱縛(房可切)字時。入般若波羅蜜門。名普生安住。唱哆(都我切)字時。入般若波羅蜜門。名圓滿光。唱也(以可切)字時。入般若波羅蜜門。名差別積聚。唱瑟吒字時。入般若波羅蜜門。名普光明息煩惱。唱迦字時。入般若波羅蜜門。名無差別云。唱娑(蘇我切)字時。入般若波羅蜜門。名降霪大雨。唱么字時。入般若波羅蜜門。名大流湍激眾峰齊峙。唱伽(上聲輕呼)字時。入般若波羅蜜門。名普安立。唱他(他可切)字時。入般若波羅蜜門。名真如平等藏。唱社字時。入般若波羅蜜門。名入世間海清凈。唱鎖字時。入般若波羅蜜門。名念一切佛莊嚴。唱柂字時。入般若波羅蜜門。名觀察揀擇一切法聚。唱奢(尸苛切)字時。入般若波羅蜜門。名隨順一切佛教輪光明。唱佉字時。入般若波羅蜜門。名修因地智慧藏。唱叉(楚我切)字時。入般若波羅蜜門。名息諸業海藏。唱娑(蘇紇切)多(上聲呼)字時。入般若波羅蜜門。名蠲諸惑障開凈光明。唱壤字時。入般若波羅蜜門。名作世間智慧門。唱曷攞多(上聲)字時。入般若波羅蜜門。名生死境界智慧輪。唱婆(蒲餓切)字時。入般若波羅蜜門。名一切智宮殿圓滿莊嚴。唱車(上聲呼)字時。入般若波羅蜜門。名修行方便藏各別圓滿。唱娑(蘇紇切)么字時。入般若波羅蜜門。名隨十方現見諸佛。唱訶婆(二字皆上聲呼)字時。入般若波羅蜜門。名觀察一切無緣眾生方便攝受令出生無礙力。唱縒(七可切)字時。入般若波羅蜜門。名修行趣入一切功德海。唱伽(上聲呼)字時。入般若波羅蜜門。名持一切法云堅固海藏。唱吒字時。入般若波羅蜜門。名隨愿普見十方諸佛。唱拏(奶可切)字時。入般若波羅蜜門。名觀察字輪有無盡諸億字。唱娑(蘇紇切)頗字時。入般若波羅蜜門。名化眾生究竟處。唱娑(同前音)迦字時。入般若波羅蜜門。名廣大藏無礙辯光明輪遍照。唱也(夷舸切)娑(蘇舸切)字時。入般若波羅蜜門。名宣說一切佛法境界。唱室者字時。入般若波羅蜜門。名于一切眾生界法雷遍吼。唱侘(恥加切)字時。入般若波羅蜜門。名以無我法開曉眾生。唱陀字時。入般若波羅蜜門。名一切法輪差別藏。善男子。我唱如是字母時。此四十二般若波羅蜜門為首。入無量無數般若波羅蜜門。善男子。我唯知此善知眾藝菩薩解脫。如諸菩薩摩訶薩。能于一切世出世間善巧之法。以智通達。到于彼岸。殊方異藝。咸綜無遺。文字算數。蘊其深解。醫方咒術。善療眾病。有諸眾生。鬼魅所持。怨憎咒詛。惡星變怪。死尸奔逐。癲癇羸瘦。種種諸疾。咸能救之。使得痊愈。又善別知金玉珠貝。珊瑚琉璃。摩尼硨磲。雞薩羅等。一切寶藏出生之處。品類不同。價直多少。村營鄉邑。大小都城。宮殿苑園。巖泉藪澤。凡是一切人眾所居。菩薩咸能隨方攝護。又善觀察天文地理。人相吉兇。鳥獸音聲。云霞氣候。年谷豐儉。國土安危。如是世間。所有技藝。莫不該練。盡其源本。又能分別出世之法。正名辨義。觀察體相。隨順修行。智入其中。無疑無礙。無愚暗。無頑鈍。無憂惱。無沉沒。無不現證。而我云何能知能說彼功德行。善男子。此摩竭提國有一聚落。彼中有城。名婆咀那。有優婆夷號曰賢勝。汝詣彼問。菩薩云何學菩薩行。修菩薩道。時善財童子。頭面敬禮知藝之足。繞無數匝。戀仰辭去

向聚落城。至賢勝所。禮足圍繞。合掌恭敬。于一面立。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。賢勝答言。善男子。我得菩薩解脫。名無依處道場。既自開解。復為人說。又得無盡三昧。非彼三昧法。有盡無盡。以能出生一切智性眼無盡故。又能出生一切智性耳無盡故。又能出生一切智性鼻無盡故。又能出生一切智性舌無盡故。又能出生一切智性身無盡故。又能出生一切智性意無盡故。又能出生一切智性功德波濤無盡故。又能出生一切智性智慧光明無盡故。又能出生一切智性速疾神通無盡故。善男子。我唯知此無依處道場解脫。如諸菩薩摩訶薩。一切無著功德行。而我云何盡能知說。善男子。南方有城。名為沃田。彼有長者。名堅固解脫。汝可往問。菩薩云何學菩薩行。修菩薩道。爾時善財。禮賢勝足。繞無數匝。戀慕瞻仰。辭退南行

到于彼城。詣長者所。禮足圍繞。合掌恭敬。于一面立。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。長者答言。善男子。我得菩薩解脫。名無著念清凈莊嚴。我自得是解脫已來。于十方佛所。勤求正法。無有休息。善男子。我唯知此無著念凈莊嚴解脫。如諸菩薩摩訶薩。獲無所畏大師子吼安住廣大福智之聚。而我云何能知能說彼功德行。善男子。即此城中。有一長者。名為妙月。其長者宅。常有光明。汝詣彼問。菩薩云何學菩薩行。修菩薩道。時善財童子。禮堅固足。繞無數匝。辭退而行

向妙月所。禮足圍繞。合掌恭敬。于一面立。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。妙月答言。善男子。我得菩薩解脫。名凈智光明。善男子。我唯知此智光解脫。如諸菩薩摩訶薩。證得無量解脫法門。而我云何能知能說彼功德行。善男子。于此南方。有城名出生。彼有長者。名無勝軍。汝詣彼問。菩薩云何學菩薩行。修菩薩道。是時善財禮妙月足。繞無數匝。戀仰辭去

漸向彼城。至長者所。禮足圍繞。合掌恭敬。于一面立。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。長者答言。善男子。我得菩薩解脫。名無盡相。我以證此菩薩解脫。見無量佛得無盡藏。善男子。我唯知此無盡相解脫。如諸菩薩摩訶薩。得無限智無礙辯才。而我云何能知能說彼功德行。善男子。于此城南。有一聚落。名之為法。彼聚落中。有婆羅門。名最寂靜。汝詣彼問。菩薩云何學菩薩行。修菩薩道。時善財童子。禮無勝軍足。繞無數匝。戀仰辭去漸次南行。詣彼聚落。見最寂靜。禮足圍繞。合掌恭敬。于一面立。白言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。我聞圣者。善能誘誨。愿為我說。婆羅門答言。善男子。我得菩薩解脫。名誠愿語。過去現在。未來菩薩。以是語故。乃至于阿耨多羅三藐三菩提。無有退轉。無已退。無現退。無當退。善男子。我以住于誠愿語故。隨意所作。莫不成滿。善男子。我唯知此誠語解脫。如諸菩薩摩訶薩。與誠愿語。行止無違。言必以誠。未曾虛妄。無量功德。因之出生。而我云何。能知能說。善男子。于此南方。有城名妙意華門。彼有童子。名曰德生。復有童女。名為有德。汝詣彼問。菩薩云何。學菩薩行。修菩薩道。時善財童子。于法尊重。禮婆羅門足。繞無數匝。戀仰而去

大方廣佛華嚴經卷第七十六大方廣佛華嚴經卷第七十七

　　　　于闐國三藏實叉難陀奉　制譯


　　入法界品第三十九之十八

爾時善財童子。漸次南行。至妙意華門城。見德生童子有德童女。頂禮其足。右繞畢已。于前合掌。而作是言。圣者。我已先發阿耨多羅三藐三菩提心。而未知菩薩云何學菩薩行。云何修菩薩道。唯愿慈哀。為我宣說。時童子童女。告善財言。善男子。我等證得菩薩解脫。名為幻住。得此解脫故。見一切世界皆幻住。因緣所生故。一切眾生皆幻住。業煩惱所起故。一切世間皆幻住。無明有愛等展轉緣生故。一切法皆幻住。我見等種種幻緣所生故。一切三世皆幻住。我見等顛倒智所生故。一切眾生生滅生老病死憂悲苦惱皆幻住。虛妄分別所生故。一切國土皆幻住。想倒心倒見倒無明所現故。一切聲聞辟支佛皆幻住。智斷分別所成故。一切菩薩皆幻住。能自調伏教化眾生諸行愿法之所成故。一切菩薩眾會變化調伏諸所施為皆幻住。愿智幻所成故。善男子。幻境自性不可思議。善男子。我等二人。但能知此幻住解脫。如諸菩薩摩訶薩。善入無邊諸事幻網。彼功德行。我等云何能知能說。時童子童女。說自解脫已。以不思議諸善根力。令善財身柔軟光澤。而告之言。善男子。于此南方。有國名海岸。有園名大莊嚴。其中有一廣大樓閣。名毗盧遮那莊嚴藏。從菩薩善根果報生。從菩薩念力愿力自在力神通力生。從菩薩善巧方便生。從菩薩福德智慧生。善男子。住不思議解脫菩薩。以大悲心。為諸眾生。現如是境界。集如是莊嚴。彌勒菩薩摩訶薩。安處其中。為欲攝受本所生處父母眷屬及諸人民。令成熟故。又欲令彼同受生同修行眾生。于大乘中。得堅固故。又欲令彼一切眾生。隨住地隨善根皆成就故。又欲為汝顯示菩薩解脫門故。顯示菩薩遍一切處受生自在故。顯示菩薩以種種身普現一切眾生之前常教化故。顯示菩薩以大悲力普攝一切世間資財。而不厭故。顯示菩薩具修諸行。知一切行。離諸相故。顯示菩薩處處受生。了一切生皆無相故。汝詣彼問。菩薩云何行菩薩行。云何修菩薩道。云何學菩薩戒。云何凈菩薩心。云何發菩薩愿。云何集菩薩助道具。云何入菩薩所住地。云何滿菩薩波羅蜜。云何獲菩薩無生忍。云何具菩薩功德法。云何事菩薩善知識。何以故。善男子。彼菩薩摩訶薩。通達一切菩薩行。了知一切眾生心。常現其前。教化調伏。彼菩薩。已滿一切波羅蜜。已住一切菩薩地。已證一切菩薩忍。已入一切菩薩位。已蒙授與具足記。已游一切菩薩境。已得一切佛神力。已蒙一切如來以一切智。甘露法水。而灌其頂。善男子。彼善知識。能潤澤汝諸善根。能增長汝菩提心。能堅汝志。能益汝善。能長汝菩薩根。能示汝無礙法。能令汝入普賢地。能為汝說菩薩愿。能為汝說普賢行。能為汝說一切菩薩行愿所成功德。善男子。汝不應修一善。照一法。行一行。發一愿。得一記。住一忍。生究竟想。不應以限量心。行于六度。住于十地。凈佛國土。事善知識。何以故。善男子。菩薩摩訶薩。應種無量諸善根。應集無量菩提具。應修無量菩提因。應學無量巧回向。應化無量眾生界。應知無量眾生心。應知無量眾生根。應識無量眾生解。應觀無量眾生行。應調伏無量眾生。應斷無量煩惱。應凈無量業習。應滅無量邪見。應除無量雜染心。應發無量清凈心。應拔無量苦毒箭。應涸無量愛欲海。應破無量無明暗。應摧無量我慢山。應斷無量生死縛。應度無量諸有流。應竭無量受生海。應令無量眾生出五欲淤泥。應使無量眾生。離三界牢獄。應置無量眾生于圣道中。應消滅無量貪欲行。應凈治無量嗔恚行。應摧破無量愚癡行。應超無量魔網。應離無量魔業。應凈治菩薩無量欲樂。應增長菩薩無量方便。應出生菩薩無量增上根。應明潔菩薩無量決定解。應趣入菩薩無量平等。應清凈菩薩無量功德。應修治菩薩無量諸行。應示現菩薩無量隨順世間行。應生無量凈信力。應住無量精進力。應凈無量正念力。應滿無量三昧力。應起無量凈慧力。應堅無量勝解力。應集無量福德力。應長無量智慧力。應發起無量菩薩力。應圓滿無量如來力。應分別無量法門。應了知無量法門。應清凈無量法門。應生無量法光明。應作無量法照耀。應照無量品類根。應知無量煩惱病。應集無量妙法藥。應療無量眾生疾。應嚴辨無量甘露供。應往詣無量佛國土。應供養無量諸如來。應入無量菩薩會。應受無量諸佛教。應忍無量眾生罪。應滅無量惡道難。應令無量眾生生善道。應以四攝攝無量眾生。應修無量總持門。應生無量大愿門。應修無量大慈大愿力。應勤求無量法常無休息。應起無量思惟力。應起無量神通事。應凈無量智光明。應往無量眾生趣。應受無量諸有生。應現無量差別身。應知無量言辭法。應入無量差別心。應知菩薩大境界。應住菩薩大宮殿。應觀菩薩甚深妙法。應知菩薩難知境界。應行菩薩難行諸行。應具菩薩尊重威德。應踐菩薩難入正位。應知菩薩種種諸行。應現菩薩普遍神力。應受菩薩平等法云。應廣菩薩無邊行網。應滿菩薩無邊諸度。應受菩薩無量記別。應入菩薩無量忍門。應治菩薩無量諸地。應凈菩薩無量法門。應同諸菩薩安住無邊劫。供養無量佛。嚴凈不可說佛國土。出生不可說菩薩愿。善男子。舉要言之。應普修一切菩薩行。應普化一切眾生界。應普入一切劫。應普生一切處。應普知一切世。應普行一切法。應普凈一切剎。應普滿一切愿。應普供一切佛。應普同一切菩薩愿。應普事一切善知識。善男子。汝求善知識。不應疲倦。見善知識。勿生厭足。請問善知識。勿憚勞苦。親近善知識。勿懷退轉。供養善知識。不應休息。受善知識教不應倒錯。學善知識行不應疑惑。聞善知識演說出離門不應猶豫。見善知識隨順煩惱行勿生嫌怪。于善知識所生深信尊敬心不應變改。何以故。善男子。菩薩因善知識。聽聞一切菩薩諸行。成就一切菩薩功德。出生一切菩薩大愿。引發一切菩薩善根。積集一切菩薩助道。開發一切菩薩法光明。顯示一切菩薩出離門。修學一切菩薩清凈戒。安住一切菩薩功德法。清凈一切菩薩廣大志。增長一切菩薩堅固心。具足一切菩薩陀羅尼辯才門。得一切菩薩清凈藏。生一切菩薩定光明。得一切菩薩殊勝愿。與一切菩薩同一愿。聞一切菩薩殊勝法。得一切菩薩秘密處。至一切菩薩法寶洲。增一切菩薩善根芽。長一切菩薩智慧身。護一切菩薩深密藏。持一切菩薩福德聚。凈一切菩薩受生道。受一切菩薩正法云。入一切菩薩大愿路。趣一切如來菩提果。攝取一切菩薩妙行。開示一切菩薩功德。往一切方聽受妙法。贊一切菩薩廣大威德。生一切菩薩大慈悲力。攝一切菩薩勝自在力。生一切菩薩菩提分。作一切菩薩利益事。善男子。菩薩由善知識任持不墮惡趣。由善知識攝受不退大乘。由善知識護念不毀犯菩薩戒。由善知識守護不隨逐惡知識。由善知識養育不缺減菩薩法。由善知識攝取超越凡夫地。由善知識教誨超越二乘地。由善知識示導得出離世間。由善知識長養能不染世法。由承事善知識修一切菩薩行。由供養善知識具一切助道法。由親近善知識不為業惑之所摧伏。由恃怙善知識勢力堅固不怖諸魔。由依止善知識增長一切菩提分法。何以故。善男子。善知識者。能凈諸障。能滅諸罪。能除諸難。能止諸惡。能破無明長夜黑暗。能壞諸見堅固牢獄。能出生死城。能舍世俗家。能截諸魔網。能拔眾苦箭。能離無智險難處。能出邪見大曠野。能度諸有流。能離諸邪道。能示菩提路。能教菩薩法。能令安住菩薩行。能令趣向一切智。能凈智慧眼。能長菩提心。能生大悲。能演妙行。能說波羅蜜。能擯惡知識。能令住諸地。能令獲諸忍。能令修習一切善根。能令成辦一切道具。能施與一切大功德。能令到一切種智位。能令歡喜集功德。能令踴躍修諸行。能令趣入甚深義。能令開示出離門。能令杜絕諸惡道。能令以法光照耀。能令以法雨潤澤。能令消滅一切惑。能令舍離一切見。能令增長一切佛智慧。能令安住一切佛法門。善男子。善知識者如慈母。出生佛種故。如慈父。廣大利益故。如乳母。守護不令作惡故。如教師。示其菩薩所學故。如善導。能示波羅蜜道故。如良醫。能治煩惱諸病故。如雪山。增長一切智藥故。如勇將。殄除一切怖畏故。如濟客。令出生死暴流故。如船師。令到智慧寶洲故。善男子。常當如是正念思惟諸善知識。復次善男子。汝承事一切善知識。應發如大地心。荷負重任。無疲倦故。應發如金剛心。志愿堅固不可壞故。應發如鐵圍山心。一切諸苦無能動故。應發如給侍心。所有教令。皆隨順故。應發如弟子心。所有訓誨。無違逆故。應發如僮仆心。不厭一切諸作務故。應發如養母心。受諸勤苦不告勞故。應發如傭作心。隨所受教無違逆故。應發如除糞人心。離憍慢故。應發如已熟稼心。能低下故。應發如良馬心。離惡性故。應發如大車心。能運重故。應發如調順象心。恒伏從故。應發如須彌山心。不傾動故。應發如良犬心。不害主故。應發如旃荼羅心。離憍慢故。應發如犗牛心。無威怒故。應發如舟船心。往來不倦故。應發如橋梁心。濟渡忘疲故。應發如孝子心。承順顏色故。應發如王子心。遵行教命故。復次善男子。汝應于自身生病苦想。于善知識生醫王想。于所說法生良藥想。于所修行生除病想。又應于自身生遠行想。于善知識生導師想。于所說法生正道想。于所修行生遠達想。又應于自身生求度想。于善知識生船師想。于所說法生舟楫想。于所修行生到岸想。又應于自身生苗稼想。于善知識生龍王想。于所說法生時雨想。于所修行生成熟想。又應于自身生貧窮想。于善知識生毗沙門王想。于所說法生財寶想。于所修行生富饒想。又應于自身生弟子想。于善知識生良工想。于所說法生技藝想。于所修行生了知想。又應于自身生恐怖想。于善知識生勇健想。于所說法生器仗想。于所修行生破怨想。又應于自身生商人想。于善知識生導師想。于所說法生珍寶想。于所修行生捃拾想。又應于自身生兒子想。于善知識生父母想。于所說法生家業想。于所修行生紹繼想。又應于自身生王子想。于善知識生大臣想。于所說法生王教想。于所修行生冠王冠想。服王服想。系王繒想。坐王殿想。善男子。汝應發如是心作如是意近善知識。何以故。以如是心近善知識。令其志愿永得清凈。復次善男子。善知識者長諸善根。譬如雪山長諸藥草。善知識者是佛法器。譬如大海吞納眾流。善知識者是功德處。譬如大海出生眾寶。善知識者凈菩提心。譬如猛火能煉真金。善知識者出過世法。如須彌山出于大海。善知識者不染世法。譬如蓮華不著于水。善知識者不受諸惡。譬如大海不宿死尸。善知識者增長白法。譬如白月光色圓滿。善知識者照明法界。譬如盛日照四天下。善知識者長菩薩身。譬如父母養育兒子。善男子。以要言之。菩薩摩訶薩。若能隨順善知識教。得十不可說百千億那由他功德。凈十不可說百千億那由他深心。長十不可說百千億那由他菩薩根。凈十不可說百千億那由他菩薩力。斷十不可說百千億阿僧祇障。超十不可說百千億阿僧祇魔境。入十不可說百千億阿僧祇法門。滿十不可說百千億阿僧祇助道。修十不可說百千億阿僧祇妙行。發十不可說百千億阿僧祇大愿。善男子。我復略說一切菩薩行。一切菩薩波羅蜜。一切菩薩地。一切菩薩忍。一切菩薩總持門。一切菩薩三昧門。一切菩薩神通智。一切菩薩回向。一切菩薩愿。一切菩薩成就佛法。皆由善知識力。以善知識而為根本。依善知識生。依善知識出。依善知識長。依善知識住。善知識為因緣。善知識能發起。時善財童子。聞善知識如是功德。能開示無量菩薩妙行。能成就無量廣大佛法。踴躍歡喜。頂禮德生及有德足。繞無量匝。殷勤瞻仰。辭退而去

爾時善財童子。善知識教。潤澤其心。正念思惟諸菩薩行。向海岸國。自憶往世不修禮敬。即時發意勤力而行。復憶往世身心不凈。即時發意專自治潔。復憶往世作諸惡業。即時發意專自防斷。復憶往世起諸妄想。即時發意恒正思惟。復憶往世所修諸行但為自身。即時發意令心廣大普及含識。復憶往世追求欲境常自損耗無有滋味。即時發意修行佛法長養諸根以自安隱。復憶往世起邪思念顛倒相應。即時發意生正見心起菩薩愿。復憶往世日夜劬勞作諸惡事。即時發意起大精進成就佛法。復憶往世受五趣生于自他身皆無利益。即時發意愿以其身饒益眾生成就佛法承事一切諸善知識。如是思惟生大歡喜。復觀此身。是生老病死眾苦之宅。愿盡未來劫。修菩薩道。教化眾生。見諸如來成就佛法。游行一切佛剎。承事一切法師。住持一切佛教。尋求一切法侶。見一切善知識。集一切諸佛法。與一切菩薩愿智身。而作因緣。作是念時。長不思議無量善根。即于一切菩薩。深信尊重。生希有想。生大師想。諸根清凈善法增益。起一切菩薩恭敬供養。作一切菩薩曲躬合掌。生一切菩薩普見世間眼。起一切菩薩普念眾生想。現一切菩薩無量愿化身。出一切菩薩清凈贊說音。想見過現一切諸佛及諸菩薩。于一切處。示現成道。神通變化。乃至無有一毛端處而不周遍。又得清凈智光明眼。見一切菩薩所行境界。其心普入十方剎網。其愿普遍虛空法界。三世平等無有休息。如是一切皆以信受善知識教之所致耳。善財童子。以如是尊重。如是供養。如是稱贊。如是觀察。如是愿力。如是想念。如是無量智慧境界。于毗盧遮那莊嚴藏大樓閣前。五體投地。暫時斂念。思惟觀察。以深信解。大愿力故。入遍一切處智慧身平等門。普現其身。在于一切如來前。一切菩薩前。一切善知識前。一切如來塔廟前。一切如來形像前。一切諸佛諸菩薩住處前。一切法寶前。一切聲聞辟支佛及其塔廟前。一切圣眾福田前。一切父母尊者前。一切十方眾生前。皆如上說。尊重禮贊。盡未來際無有休息。等虛空無邊量故。等法界無障礙故。等實際遍一切故。等如來無分別故。猶如影。隨智現故。猶如夢。從思起故。猶如像。示一切故。猶如響。緣所發故。無有生。遞興謝故。無有性。隨緣轉故。又決定知一切諸報皆從業起。一切諸果皆從因起。一切諸業皆從習起。一切佛興皆從信起。一切化現諸供養事。皆悉從于決定解起。一切化佛從敬心起。一切佛法從善根起。一切化身從方便起。一切佛事從大愿起。一切菩薩所修諸行。從回向起。一切法界廣大莊嚴。從一切智境界而起。離于斷見知回向故。離于常見知無生故。離無因見知正因故。離顛倒見知如實理故。離自在見知不由他故。離自他見知從緣起故。離邊執見知法界無邊故。離往來見知如影像故。離有無見知不生滅故。離一切法見知空無生故。知不自在故。知愿力出生故。離一切相見入無相際故。知一切法如種生芽故。如印生文故。知質如像故。知聲如響故。知境如夢故。知業如幻故。了世心現故。了果因起故。了報業集故。了知一切諸功德法。皆從菩薩善巧方便所流出故。善財童子。入如是智。端心潔念。于樓觀前。舉體投地。殷勤頂禮。不思議善根。流注身心。清涼悅澤。從地而起。一心瞻仰。目不暫舍。合掌圍繞。經無量匝。作是念言。此大樓閣。是解空無相無愿者之所住處。是于一切法無分別者之所住處。是了法界無差別者之所住處。是知一切眾生不可得者之所住處。是知一切法無生者之所住處。是不著一切世間者之所住處。是不著一切窟宅者之所住處。是不樂一切聚落者之所住處。是不依一切境界者之所住處。是離一切想者之所住處。是知一切法無自性者之所住處。是斷一切分別業者之所住處。是離一切想心意識者之所住處。是不入不出一切道者之所住處。是入一切甚深般若波羅蜜者之所住處。是能以方便住普門法界者之所住處。是息滅一切煩惱火者之所住處。是以增上慧除斷一切見愛慢者之所住處。是出生一切諸禪解脫三昧通明而游戲者之所住處。是觀察一切菩薩三昧境界者之所住處。是安住一切如來所者之所住處。是以一劫入一切劫。以一切劫入一劫。而不壞其相者之所住處。是以一剎入一切剎。以一切剎入一剎。而不壞其相者之所住處。是以一法入一切法。以一切法入一法。而不壞其相者之所住處。是以一眾生入一切眾生。以一切眾生入一眾生。而不壞其相者之所住處。是以一佛入一切佛。以一切佛入一佛。而不壞其相者之所住處。是于一念中而知一切三世者之所住處。是于一念中往詣一切國土者之所住處。是于一切眾生前悉現其身者之所住處。是心常利益一切世間者之所住處。是能遍至一切處者之所住處。是雖已出一切世間。為化眾生故而恒于中現身者之所住處。是不著一切剎為供養諸佛故而游一切剎者之所住處。是不動本處能普詣一切佛剎而莊嚴者之所住處。是親近一切佛而不起佛想者之所住處。是依止一切善知識而不起善知識想者之所住處。是住一切魔宮而不耽著欲境界者之所住處。是永離一切心想者之所住處。是雖于一切眾生中而現其身。然于自他不生二想者之所住處。是能普入一切世界。而于法界無差別想者之所住處。是愿住未來一切劫。而于諸劫無長短想者之所住處。是不離一毛端處而普現身一切世界者之所住處。是能演說難遭遇法者之所住處。是能住難知法甚深法無二法無相法無對治法無所得法無戲論法者之所住處。是住大慈大悲者之所住處。是已度一切二乘智。已超一切魔境界。已于世法無所染。已到菩薩所到岸。已住如來所住處者之所住處。是雖離一切諸相而亦不入聲聞正位。雖了一切法無生而亦不住無生法性者之所住處。是雖觀不凈而不證離貪法亦不與貪欲俱。雖修于慈而不證離嗔法亦不與嗔垢俱。雖觀緣起而不證離癡法亦不與癡惑俱者之所住處。是雖住四禪而不隨禪生。雖行四無量。為化眾生故而不生色界。雖修四無色定以大悲故而不住無色界者之所住處。是雖勤修止觀為化眾生故而不證明脫。雖行于舍而不舍化眾生事者之所住處。是雖觀于空而不起空見。雖行無相而常化著相眾生。雖行無愿而不舍菩提行愿者之所住處。是雖于一切業煩惱中而得自在。為化眾生故而現隨順諸業煩惱。雖無生死為化眾生故示受生死雖已離一切趣為化眾生故示入諸趣者之所住處。是雖行于慈而于諸眾生無所愛戀。雖行于悲而于諸眾生無所取著。雖行于喜而觀苦眾生心常哀愍。雖行于舍而不廢舍利益他事者之所住處。是雖行九次第定而不厭離欲界受生。雖知一切法無生無滅而不于實際作證。雖入三解脫門而不取聲聞解脫。雖觀四圣諦而不住小乘圣果。雖觀甚深緣起而不住究竟寂滅。雖修八圣道而不求永出世間。雖超凡夫地而不墮聲聞辟支佛地。雖觀五取蘊而不永滅諸蘊。雖超出四魔而不分別諸魔。雖不著六處而不永滅六處。雖安住真如而不墮實際。雖說一切乘而不舍大乘。此大樓閣是住如是等一切諸功德者之所住處。爾時善財童子。而說頌言


　此是大悲清凈智　　利益世間慈氏尊
　灌頂地中佛長子　　入如來境之住處
　一切名聞諸佛子　　已入大乘解脫門
　游行法界心無著　　此無等者之住處
　施戒忍進禪智慧　　方便愿力及神通
　如是大乘諸度法　　悉具足者之住處
　智慧廣大如虛空　　普知三世一切法
　無礙無依無所取　　了諸有者之住處
　善能解了一切法　　無性無生無所依
　如鳥飛空得自在　　此大智者之住處
　了知三毒真實性　　分別因緣虛妄起
　亦不厭彼而求出　　此寂靜人之住處
　三解脫門八圣道　　諸蘊處界及緣起
　悉能觀察不趣寂　　此善巧人之住處
　十方國土及眾生　　以無礙智咸觀察
　了性皆空不分別　　此寂滅人之住處
　普行法界悉無礙　　而求行性不可得
　如風行空無所行　　此無依者之住處
　普見惡道群生類　　受諸楚毒無所歸
　放大慈光悉除滅　　此哀愍者之住處
　見諸眾生失正道　　譬如生盲踐畏途
　引其令入解脫城　　此大導師之住處
　見諸眾生入魔網　　生老病死常逼迫
　令其解脫得慰安　　此勇健人之住處
　見諸眾生嬰惑病　　而興廣大悲愍心
　以智慧藥悉除滅　　此大醫王之住處
　見諸群生沒有海　　沉淪憂迫受眾苦
　悉以法船而救之　　此善度者之住處
　見諸眾生在惑海　　能發菩提妙寶心
　悉入其中而濟拔　　此善漁人之住處
　恒以大愿慈悲眼　　普觀一切諸眾生
　從諸有海而拔出　　此金翅王之住處
　譬如日月在虛空　　一切世間靡不燭
　智慧光明亦如是　　此照世者之住處
　菩薩為化一眾生　　普盡未來無量劫
　如為一人一切爾　　此救世者之住處
　于一國土化眾生　　盡未來劫無休息
　一一國土咸如是　　此堅固意之住處
　十方諸佛所說法　　一座普受咸令盡
　盡未來劫恒悉然　　此智海人之住處
　遍游一切世界海　　普入一切道場海
　供養一切如來海　　此修行者之住處
　修行一切妙行海　　發起無邊大愿海
　如是經于眾劫海　　此功德者之住處
　一毛端處無量剎　　佛眾生劫不可說
　如是明見靡不周　　此無礙眼之住處
　一念普攝無邊劫　　國土諸佛及眾生
　智慧無礙悉正知　　此具德人之住處
　十方國土碎為塵　　一切大海以毛滴
　菩薩發愿數如是　　此無礙者之住處
　成就總持三昧門　　大愿諸禪及解脫
　一一皆住無邊劫　　此真佛子之住處
　無量無邊諸佛子　　種種說法度眾生
　亦說世間眾技術　　此修行者之住處
　成就神通方便智　　修行如幻妙法門
　十方五趣悉現生　　此無礙者之住處
　菩薩始從初發心　　具足修行一切行
　化身無量遍法界　　此神力者之住處
　一念成就菩提道　　普作無邊智慧業
　世情思慮悉發狂　　此難量者之住處
　成就神通無障礙　　游行法界靡不周
　其心未嘗有所得　　此凈慧者之住處
　菩薩修行無礙慧　　入諸國土無所著
　以無二智普照明　　此無我者之住處
　了知諸法無依止　　本性寂滅同虛空
　常行如是境界中　　此離垢人之住處
　普見群生受諸苦　　發大仁慈智慧心
　愿常利益諸世間　　此悲愍者之住處
　佛子住于此　　普現眾生前
　猶如日月輪　　遍除生死暗
　佛子住于此　　普順眾生心
　變現無量身　　充滿十方剎
　佛子住于此　　遍游諸世界
　一切如來所　　無量無數劫
　佛子住于此　　思量諸佛法
　無量無數劫　　其心無厭倦
　佛子住于此　　念念入三昧
　一一三昧門　　闡明諸佛境
　佛子住于此　　悉知一切剎
　無量無數劫　　眾生佛名號
　佛子住于此　　一念攝諸劫
　但隨眾生心　　而無分別想
　佛子住于此　　修習諸三昧
　一一心念中　　了知三世法
　佛子住于此　　結跏身不動
　普現一切剎　　一切諸趣中
　佛子住于此　　飲諸佛法海
　深入智慧海　　具足功德海
　佛子住于此　　悉知諸剎數
　世數眾生數　　佛名數亦然
　佛子住于此　　一念悉能了
　一切三世中　　國土之成壞
　佛子住于此　　普知佛行愿
　菩薩所修行　　眾生根性欲
　佛子住于此　　見一微塵中
　無量剎道場　　眾生及諸劫
　如一微塵內　　一切塵亦然
　種種咸具足　　處處皆無礙
　佛子住于此　　普觀一切法
　眾生剎及世　　無起無所有
　觀察眾生等　　法等如來等
　剎等諸愿等　　三世悉平等
　佛子住于此　　教化諸群生
　供養諸如來　　思惟諸法性
　無量千萬劫　　所修愿智行
　廣大不可量　　稱揚莫能盡
　彼諸大勇猛　　所行無障礙
　安住于此中　　我合掌敬禮
　諸佛之長子　　圣德慈氏尊
　我今恭敬禮　　愿垂顧念我　

爾時善財童子。以如是等一切菩薩無量稱揚贊嘆法。而贊毗盧遮那莊嚴藏大樓閣中諸菩薩已。曲躬合掌恭敬頂禮。一心愿見彌勒菩薩親近供養。乃見彌勒菩薩摩訶薩。從別處來。無量天龍夜叉乾闥婆阿修羅迦樓羅緊那羅摩睺羅伽王。釋梵護世。及本生處。無量眷屬。婆羅門眾。及余無數。百千眾生。前后圍繞。而共來向莊嚴藏大樓觀所。善財見已。歡喜踴躍。五體投地。時彌勒菩薩。觀察善財。指示大眾。嘆其功德。而說頌曰


　汝等觀善財　　智慧心清凈
　為求菩提行　　而來至我所
　善來圓滿慈　　善來清凈悲
　善來寂滅眼　　修行無懈倦
　善來清凈意　　善來廣大心
　善來不退根　　修行無懈倦
　善來不動行　　常求善知識
　了達一切法　　調伏諸群生
　善來行妙道　　善來住功德
　善來趣佛果　　未曾有疲倦
　善來德為體　　善來法所滋
　善來無邊行　　世間難可見
　善來離迷惑　　世法不能染
　利衰毀譽等　　一切無分別
　善來施安樂　　調柔堪受化
　諂誑嗔慢心　　一切悉除滅
　善來真佛子　　普詣于十方
　增長諸功德　　調柔無懈惓
　善來三世智　　遍知一切法
　普生功德藏　　修行不疲厭
　文殊德云等　　一切諸佛子
　令汝至我所　　示汝無礙處
　具修菩薩行　　普攝諸群生
　如是廣大人　　今來至我所
　為求諸如來　　清凈之境界
　問諸廣大愿　　而來至我所
　去來現在佛　　所成諸行業
　汝欲皆修學　　而來至我所
　汝于善知識　　欲求微妙法
　欲受菩薩行　　而來至我所
　汝念善知識　　諸佛所稱嘆
　令汝成菩提　　而來至我所
　汝念善知識　　生我如父母
　養我如乳母　　增我菩提分
　如醫療眾疾　　如天灑甘露
　如日示正道　　如月轉凈輪
　如山不動搖　　如海無增減
　如船師濟渡　　而來至我所
　汝觀善知識　　猶如大猛將
　亦如大商主　　又如大導師
　能建正法幢　　能示佛功德
　能滅諸惡道　　能開善趣門
　能顯諸佛身　　能守諸佛藏
　能持諸佛法　　是故愿瞻奉
　欲滿清凈智　　欲具端正身
　欲生尊貴家　　而來至我所
　汝等觀此人　　親近善知識
　隨其所修學　　一切應順行
　以昔福因緣　　文殊令發心
　隨順無違逆　　修行不懈倦
　父母與親屬　　宮殿及財產
　一切皆舍離　　謙下求知識
　凈治如是意　　永離世間身
　當生佛國土　　受諸勝果報
　善財見眾生　　生老病死苦
　為發大悲意　　勤修無上道
　善財見眾生　　五趣常流轉
　為求金剛智　　破彼諸苦輪
　善財見眾生　　心田甚荒穢
　為除三毒刺　　專求利智犁
　眾生處癡暗　　盲冥失正道
　善財為導師　　示其安隱處
　忍鎧解脫乘　　智慧為利劍
　能于三有內　　破諸煩惱賊
　善財法船師　　普濟諸含識
　令過爾焰海　　疾至凈寶洲
　善財正覺日　　智光大愿輪
　周行法界空　　普照群迷宅
　善財正覺月　　白法悉圓滿
　慈定清涼光　　等照眾生心
　善財勝智海　　依于直心住
　菩提行漸深　　出生眾法寶
　善財大心龍　　升于法界空
　興云霔甘澤　　生成一切果
　善財然法燈　　信炷慈悲油
　念器功德光　　滅除三毒暗
　覺心迦羅邏　　悲胞慈為肉
　菩提分肢節　　長于如來藏
　增長福德藏　　清凈智慧藏
　開顯方便藏　　出生大愿藏
　如是大莊嚴　　救護諸群生
　一切天人中　　難聞難可見
　如是智慧樹　　根深不可動
　眾行漸增長　　普蔭諸群生
　欲生一切德　　欲問一切法
　欲斷一切疑　　專求善知識
　欲破諸惑魔　　欲除諸見垢
　欲解眾生縛　　專求善知識
　當滅諸惡道　　當示人天路
　令修功德行　　疾入涅槃城
　當度諸見難　　當截諸見網
　當枯愛欲水　　當示三有道
　當為世依怙　　當作世光明
　當成三界師　　示其解脫處
　亦當令世間　　普離諸想著
　普覺煩惱睡　　普出愛欲泥
　當了種種法　　當凈種種剎
　一切咸究竟　　其心大歡喜
　汝行極調柔　　汝心甚清凈
　所欲修功德　　一切當圓滿
　不久見諸佛　　了達一切法
　嚴凈眾剎海　　成就大菩提
　當滿諸行海　　當知諸法海
　當度眾生海　　如是修諸行
　當到功德岸　　當生諸善品
　當與佛子等　　如是心決定
　當斷一切惑　　當凈一切業
　當伏一切魔　　滿足如是愿
　當生妙智道　　當開正法道
　不久當舍離　　惑業諸苦道
　一切眾生輪　　沉迷諸有輪
　汝當轉法輪　　令其斷苦輪
　汝當持佛種　　汝當凈法種
　汝當集僧種　　三世悉周遍
　當斷眾愛網　　當裂眾見網
　當救眾苦網　　當成此愿網
　當度眾生界　　當凈國土界
　當集智慧界　　當成此心界
　當令眾生喜　　當令菩薩喜
　當令諸佛喜　　當成此歡喜
　當見一切趣　　當見一切剎
　當見一切法　　當成此佛見
　當放破暗光　　當放息熱光
　當放滅惡光　　滌除三有苦
　當開天趣門　　當開佛道門
　當示解脫門　　普使眾生入
　當示于正道　　當絕于邪道
　如是勤修行　　成就菩提道
　當修功德海　　當度三有海
　普使群生海　　出于眾苦海
　當于眾生海　　消竭煩惱海
　令修諸行海　　疾入大智海
　汝當增智海　　汝當修行海
　諸佛大愿海　　汝當咸滿足
　汝當入剎海　　汝當觀眾海
　汝當以智力　　普飲諸法海
　當覲諸佛云　　當起供養云
　當聽妙法云　　當興此愿云
　普游三有室　　普壞眾惑室
　普入如來室　　當行如是道
　普入三昧門　　普游解脫門
　普住神通門　　周行于法界
　普現眾生前　　普對諸佛前
　譬如日月光　　當成如是力
　所行無動亂　　所行無染著
　如鳥行虛空　　當成此妙用
　譬如因陀網　　剎網如是住
　汝當悉往詣　　如風無所礙
　汝當入法界　　遍往諸世界
　普見三世佛　　心生大歡喜
　汝于諸法門　　已得及當得
　應生大喜躍　　無貪亦無厭
　汝是功德器　　能隨諸佛教
　能修菩薩行　　得見此奇特
　如是諸佛子　　億劫難可遇
　況見其功德　　所修諸妙道
　汝生于人中　　大獲諸善利
　得見文殊等　　無量諸功德
　已離諸惡道　　已出諸難處
　已超眾苦患　　善哉勿懈怠
　已離凡夫地　　已住菩薩地
　當滿智慧地　　速入如來地
　菩薩行如海　　佛智同虛空
　汝愿亦復然　　應生大欣慶
　諸根不懈倦　　志愿恒決定
　親近善知識　　不久悉成滿
　菩薩種種行　　皆為調眾生
　普行諸法門　　慎勿生疑惑
　汝具難思福　　及以真實信
　是故于今日　　得見諸佛子
　汝見諸佛子　　悉獲廣大利
　一一諸大愿　　一切咸信受
　汝于三有中　　能修菩薩行
　是故諸佛子　　示汝解脫門
　非是法器人　　與佛子同住
　設經無量劫　　莫知其境界
　汝見諸菩薩　　得聞如是法
　世間甚難有　　應生大喜慶
　諸佛護念汝　　菩薩攝受汝
　能順其教行　　善哉住壽命
　已生菩薩家　　已具菩薩德
　已長如來種　　當升灌頂位
　不久汝當得　　與諸佛子等
　見苦惱眾生　　悉置安隱處
　如下如是種　　必獲如是果
　我今慶慰汝　　汝應大欣悅
　無量諸菩薩　　無量劫行道
　未能成此行　　今汝皆獲得
　信樂堅進力　　善財成此行
　若有敬慕心　　亦當如是學
　一切功德行　　皆從愿欲生
　善財已了知　　常樂勤修習
　如龍布密云　　必當霔大雨
　菩薩起愿智　　決定修諸行
　若有善知識　　示汝普賢行
　汝當好承事　　慎勿生疑惑
　汝于無量劫　　為欲妄舍身
　今為求菩提　　此舍方為善
　汝于無量劫　　具受生死苦
　不曾事諸佛　　未聞如是行
　汝今得人身　　值佛善知識
　聽受菩提行　　云何不歡喜
　雖遇佛興世　　亦值善知識
　其心不清凈　　不聞如是法
　若于善知識　　信樂心尊重
　離疑不疲厭　　乃聞如是法
　若有聞此法　　而興誓愿心
　當知如是人　　已獲廣大利
　如是心清凈　　常得近諸佛
　亦近諸菩薩　　決定成菩提
　若入此法門　　則具諸功德
　永離眾惡趣　　不受一切苦
　不久舍此身　　往生佛國土
　常見十方佛　　及以諸菩薩
　往因今凈解　　及事善友力
　增長諸功德　　如水生蓮華
　樂事善知識　　勤供一切佛
　專心聽聞法　　常行勿懈倦
　汝是真法器　　當具一切法
　當修一切道　　當滿一切愿
　汝以信解心　　而來禮敬我
　不久當普入　　一切諸佛會
　善哉真佛子　　恭敬一切佛
　不久具諸行　　到佛功德岸
　汝當往大智　　文殊師利所
　彼當令汝得　　普賢深妙行　

爾時彌勒菩薩摩訶薩。在眾會前。稱贊善財大功德藏。善財聞已歡喜踴躍。身毛皆豎悲泣哽噎。起立合掌恭敬瞻仰。繞無量匝。以文殊師利心念力故。眾華瓔珞種種妙寶。不覺忽然自盈其手。善財歡喜。即以奉散彌勒菩薩摩訶薩上。時彌勒菩薩。摩善財頂。為說頌言


　善哉善哉真佛子　　普策諸根無懈倦
　不久當具諸功德　　猶如文殊及與我　

時善財童子。以頌答曰


　我念善知識　　億劫難值遇
　今得咸親近　　而來詣尊所
　我以文殊故　　見諸難見者
　彼大功德尊　　愿速還瞻覲　

大方廣佛華嚴經卷第七十七大方廣佛華嚴經卷第七十八

　　　　于闐國三藏實叉難陀奉　制譯


　　入法界品第三十九之十九

爾時善財童子。合掌恭敬。重白彌勒菩薩摩訶薩言。大圣。我已先發阿耨多羅三藐三菩提心。而我未知菩薩云何學菩薩行。云何修菩薩道。大圣。一切如來授尊者記。一生當得阿耨多羅三藐三菩提。若一生當得無上菩提。則已超越一切菩薩所住處。則已出過一切菩薩離生位。則已圓滿一切波羅蜜。則已深入一切諸忍門。則已具足一切菩薩地。則已游戲一切解脫門。則已成就一切三昧法。則已通達一切菩薩行。則已證得一切陀羅尼辯才。則已于一切菩薩自在中而得自在則已積集一切菩薩助道法。則已游戲智慧方便。則已出生大神通智。則已成就一切學處。則已圓滿一切妙行。則已滿足一切大愿。則已領受一切佛所記。則已了知一切諸乘門。則已堪受一切如來所護念。則已能攝一切佛菩提。則已能持一切佛法藏。則已能持一切諸佛菩薩秘密藏。則已能于一切菩薩眾中為上首。則已能為破煩惱魔軍大勇將。則已能作出生死曠野大導師。則已能作治諸惑重病大醫王。則已能于一切眾生中為最勝。則已能于一切世主中得自在。則已能于一切圣人中最第一。則已能于一切聲聞獨覺中最增上。則已能于生死海中為船師。則已能布調伏一切眾生網。則已能觀一切眾生根。則已能攝一切眾生界。則已能守護一切菩薩眾。則已能談議一切菩薩事。則已能往詣一切如來所。則已能住止一切如來會。則已能現身一切眾生前。則已能于一切世法無所染。則已能超越一切魔境界。則已能安住一切佛境界。則已能到一切菩薩無礙境。則已能精勤供養一切佛。則已與一切諸佛法同體性。已系妙法繒。已受佛灌頂。已住一切智。已能普生一切佛法。已能速踐一切智位。大圣。菩薩云何學菩薩行。云何修菩薩道。隨所修學。疾得具足一切佛法。悉能度脫所念眾生。普能成滿所發大愿。普能究竟所起諸行。普能安慰一切天人。不負自身。不斷三寶。不虛一切佛菩薩種。能持一切諸佛法眼。如是等事愿皆為說

爾時。彌勒菩薩摩訶薩。觀察一切道場眾會。指示善財而作是言。諸仁者。汝等見此長者子今于我所問菩薩行諸功德不。諸仁者。此長者子勇猛精進志愿無雜。深心堅固恒不退轉。具勝希望。如救頭然。無有厭足。樂善知識親近供養。處處尋求承事請法。諸仁者。此長者子。曩于福城受文殊教。展轉南行求善知識。經由一百一十善知識已。然后而來至于我所。未曾暫起一念疲懈。諸仁者。此長者子。甚為難有。趣向大乘。乘于大慧。發大勇猛。擐大悲甲。以大慈心救護眾生。起大精進波羅蜜行。作大商主護諸眾生。為大法船度諸有海。住于大道。集大法寶。修諸廣大助道之法。如是之人。難可得聞。難可得見。難得親近同居共行。何以故。此長者子。發心救護一切眾生。令一切眾生解脫諸苦。超諸惡趣。離諸險難。破無明闇。出生死野。息諸趣輪。度魔境界。不著世法。出欲淤泥。斷貪鞅解見縛。壞想宅絕迷道。摧慢幢拔惑箭。撤睡蓋裂愛網。滅無明度有流。離諂幻凈心垢。斷癡惑出生死。諸仁者。此長者子。為被四流漂泊者造大法船。為被見泥沒溺者立大法橋。為被癡暗昏迷者然大智燈。為行生死曠野者開示圣道。為嬰煩惱重病者調和法藥。為遭生老死苦者飲以甘露令其安隱。為入貪恚癡火者沃以定水使得清涼。多憂惱者慰諭使安。系有獄者曉誨令出。入見網者開以智劍。住界城者示諸脫門。在險難者導安隱處。懼結賊者與無畏法。墮惡趣者授慈悲手。拘害蘊者示涅槃城。界蛇所纏解以圣道。著于六處空聚落者以智慧光引之令出。住邪濟者令入正濟。近惡友者示其善友。樂凡法者誨以圣法。著生死者令其趣入一切智城。諸仁者。此長者子。恒以此行。救護眾生。發菩提心未嘗休息。求大乘道曾無懈倦。飲諸法水不生厭足。恒勤積集助道之行。常樂清凈一切法門。修菩薩行不舍精進。成滿諸愿善行方便。見善知識情無厭足。事善知識身不疲懈。聞善知識所有教誨。常樂順行未曾違逆。諸仁者。若有眾生。能發阿耨多羅三藐三菩提心。是為希有。若發心已。又能如是。精進方便。集諸佛法。倍為希有。又能如是求菩薩道。又能如是凈菩薩行。又能如是事善知識。又能如是如救頭然。又能如是順知識教。又能如是堅固修行。又能如是集菩提分。又能如是不求一切名聞利養。又能如是不舍菩薩純一之心。又能如是不樂家宅。不著欲樂。不戀父母親戚知識。但樂追求菩薩伴侶。又能如是不顧身命。唯愿勤修一切智道。應知展轉倍更難得。諸仁者。余諸菩薩。經于無量百千萬億那由他劫。乃能滿足菩薩愿行。乃能親近諸佛菩提。此長者子。于一生內。則能凈佛剎。則能化眾生。則能以智慧深入法界。則能成就諸波羅蜜。則能增廣一切諸行。則能圓滿一切大愿。則能超出一切魔業。則能承事一切善友。則能清凈諸菩薩道。則能具足普賢諸行。爾時彌勒菩薩摩訶薩。如是稱嘆善財童子種種功德。令無量百千眾生。發菩提心已。告善財言。善哉善哉。善男子。汝為饒益一切世間。汝為救護一切眾生。汝為勤求一切佛法故。發阿耨多羅三藐三菩提心。善男子。汝獲善利。汝善得人身。汝善住壽命。汝善值如來出現。汝善見文殊師利大善知識。汝身是善器。為諸善根之所潤澤。汝為白法之所資持。所有解欲。悉已清凈。已為諸佛共所護念。已為善友共所攝受。何以故。善男子。菩提心者猶如種子。能生一切諸佛法故。菩提心者猶如良田。能長眾生白凈法故。菩提心者猶如大地。能持一切諸世間故。菩提心者猶如凈水。能洗一切煩惱垢故。菩提心者猶如大風。普于世間無所礙故。菩提心者猶如盛火。能燒一切諸見薪故。菩提心者猶如凈日。普照一切諸世間故。菩提心者猶如盛月。諸白凈法悉圓滿故。菩提心者猶如明燈。能放種種法光明故。菩提心者猶如凈目。普見一切安危處故。菩提心者猶如大道。普令得入大智城故。菩提心者猶如正濟。令其得離諸邪法故。菩提心者猶如大車。普能運載諸菩薩故。菩提心者猶如門戶。開示一切菩薩行故。菩提心者猶如宮殿。安住修習三昧法故。菩提心者猶如園苑。于中游戲受法樂故。菩提心者猶如舍宅。安隱一切諸眾生故。菩提心者則為所歸。利益一切諸世間故。菩提心者則為所依。諸菩薩行所依處故。菩提心者猶如慈父。訓導一切諸菩薩故。菩提心者猶如慈母。生長一切諸菩薩故。菩提心者猶如乳母。養育一切諸菩薩故。菩提心者猶如善友。成益一切諸菩薩故。菩提心者猶如君主。勝出一切二乘人故。菩提心者猶如帝王。一切愿中得自在故。菩提心者猶如大海。一切功德悉入中故。菩提心者如須彌山。于諸眾生心平等故。菩提心者如鐵圍山。攝持一切諸世間故。菩提心者猶如雪山。長養一切智慧藥故。菩提心者猶如香山。出生一切功德香故。菩提心者猶如虛空。諸妙功德廣無邊故。菩提心者猶如蓮華。不染一切世間法故。菩提心者如調慧象。其心善順不獷戾故。菩提心者如良善馬。遠離一切諸惡性故。菩提心者如調御師。守護大乘一切法故。菩提心者猶如良藥。能治一切煩惱病故。菩提心者猶如坑阱。陷沒一切諸惡法故。菩提心者猶如金剛。悉能穿徹一切法故。菩提心者猶如香篋。能貯一切功德香故。菩提心者猶如妙華。一切世間所樂見故。菩提心者如白栴檀。除眾欲熱使清涼故。菩提心者如黑沉香。能熏法界悉周遍故。菩提心者如善見藥王。能破一切煩惱病故。菩提心者如毗笈摩藥。能拔一切諸惑箭故。菩提心者猶如帝釋。一切主中最為尊故。菩提心者如毗沙門。能斷一切貧窮苦故。菩提心者如功德天。一切功德所莊嚴故。菩提心者如莊嚴具。莊嚴一切諸菩薩故。菩提心者如劫燒火。能燒一切諸有為故。菩提心者如無生根藥。長養一切諸佛法故。菩提心者猶如龍珠。能消一切煩惱毒故。菩提心者如水清珠。能清一切煩惱濁故。菩提心者如如意珠。周給一切諸貧乏故。菩提心者如功德瓶。滿足一切眾生心故。菩提心者如如意樹。能雨一切莊嚴具故。菩提心者如鵝羽衣。不受一切生死垢故。菩提心者如白?線。從本已來性清凈故。菩提心者如快利犁。能治一切眾生田故。菩提心者如那羅延。能摧一切我見敵故。菩提心者猶如快箭。能破一切諸苦的故。菩提心者猶如利矛。能穿一切煩惱甲故。菩提心者猶如堅甲。能護一切如理心故。菩提心者猶如利刀。能斬一切煩惱首故。菩提心者猶如利劍。能斷一切憍慢鎧故。菩提心者如勇將幢。能伏一切諸魔軍故。菩提心者猶如利鋸。能截一切無明樹故。菩提心者猶如利斧。能伐一切諸苦樹故。菩提心者猶如兵仗。能防一切諸苦難故。菩提心者猶如善手。防護一切諸度身故。菩提心者猶如好足。安立一切諸功德故。菩提心者猶如眼藥。滅除一切無明翳故。菩提心者猶如鉗鑷。能拔一切身見刺故。菩提心者猶如臥具。息除生死諸勞苦故。菩提心者如善知識。能解一切生死縛故。菩提心者如好珍財。能除一切貧窮事故。菩提心者如大導師。善知菩薩出要道故。菩提心者猶如伏藏。出功德財無匱乏故。菩提心者猶如涌泉。生智慧水無窮盡故。菩提心者猶如明鏡。普現一切法門像故。菩提心者猶如蓮華。不染一切諸罪垢故。菩提心者猶如大河。流引一切度攝法故。菩提心者如大龍王。能雨一切妙法雨故。菩提心者猶如命根。任持菩薩大悲身故。菩提心者猶如甘露。能令安住不死界故。菩提心者猶如大網。普攝一切諸眾生故。菩提心者猶如罥索。攝取一切所應化故。菩提心者猶如鉤餌。出有淵中所居者故。菩提心者如阿伽陀藥。能令無病永安隱故。菩提心者如除毒藥。悉能消歇貪愛毒故。菩提心者如善持咒。能除一切顛倒毒故。菩提心者猶如疾風。能卷一切諸障霧故。菩提心者如大寶洲。出生一切覺分寶故。菩提心者如好種性。出生一切白凈法故。菩提心者猶如住宅。諸功德法所依處故。菩提心者猶如市肆。菩薩商人貿易處故。菩提心者如煉金藥。能治一切煩惱垢故。菩提心者猶如好蜜。圓滿一切功德味故。菩提心者猶如正道。令諸菩薩入智城故。菩提心者猶如好器。能持一切白凈法故。菩提心者猶如時雨。能滅一切煩惱塵故。菩提心者則為住處。一切菩薩所住處故。菩提心者則為壽行。不取聲聞解脫果故。菩提心者如凈琉璃。自性明潔無諸垢故。菩提心者如帝青寶。出過世間二乘智故。菩提心者如更漏鼓。覺諸眾生煩惱睡故。菩提心者如清凈水。性本澄潔無垢濁故。菩提心者如閻浮金。映奪一切有為善故。菩提心者如大山王。超出一切諸世間故。菩提心者則為所歸。不拒一切諸來者故。菩提心者則為義利。能除一切衰惱事故。菩提心者則為妙寶。能令一切心歡喜故。菩提心者如大施會。充滿一切眾生心故。菩提心者則為尊勝。諸眾生心無與等故。菩提心者猶如伏藏。能攝一切諸佛法故。菩提心者如因陀羅網。能伏煩惱阿修羅故。菩提心者如婆樓那風。能動一切所應化故。菩提心者如因陀羅火。能燒一切諸惑習故。菩提心者如佛支提。一切世間應供養故。善男子。菩提心者。成就如是無量功德。舉要言之。應知悉與一切佛法諸功德等。何以故。因菩提心。出生一切諸菩薩行。三世如來。從菩提心而出生故。是故善男子。若有發阿耨多羅三藐三菩提心者。則已出生無量功德。普能攝取一切智道。善男子。譬如有人得無畏藥離五恐怖。何等為五。所謂火不能燒。毒不能中。刀不能傷。水不能漂。煙不能熏。菩薩摩訶薩亦復如是。得一切智菩提心藥。貪火不燒。嗔毒不中。惑刀不傷。有流不漂。諸覺觀煙不能熏害。善男子。譬如有人得解脫藥終無橫難。菩薩摩訶薩亦復如是。得菩提心解脫智藥。永離一切生死橫難。善男子。譬如有人。持摩訶應伽藥。毒蛇聞氣即皆遠去。菩薩摩訶薩亦復如是。持菩提心大應伽藥。一切煩惱諸惡毒蛇。聞其氣者悉皆散滅。善男子。譬如有人。持無勝藥。一切怨敵無能勝者。菩薩摩訶薩亦復如是。持菩提心無能勝藥。悉能降伏一切魔軍。善男子。譬如有人。持毗笈摩藥。能令毒箭自然墮落。菩薩摩訶薩亦復如是。持菩提心毗笈摩藥。令貪恚癡諸邪見箭。自然墮落。善男子。譬如有人。持善見藥。能除一切所有諸病。菩薩摩訶薩亦復如是。持菩提心善見藥王。悉除一切諸煩惱病。善男子。如有藥樹名珊陀那。有取其皮以涂瘡者。瘡即除愈。然其樹皮。隨取隨生終不可盡。菩薩摩訶薩。從菩提心。生一切智樹。亦復如是。若有得見而生信者。煩惱業瘡悉得消滅。一切智樹初無所損。善男子。如有藥樹名無生根。以其力故。增長一切閻浮提樹。菩薩摩訶薩菩提心樹。亦復如是。以其力故。增長一切學與無學。及諸菩薩所有善法。善男子。譬如有藥名阿藍婆。若用涂身。身之與心咸有堪能。菩薩摩訶薩。得菩提心阿藍婆藥。亦復如是。令其身心增長善法。善男子。譬如有人得念力藥。凡所聞事憶持不忘。菩薩摩訶薩。得菩提心念力妙藥。悉能聞持一切佛法。皆無忘失。善男子。譬如有藥名大蓮華。其有服者住壽一劫。菩薩摩訶薩。服菩提心大蓮華藥。亦復如是。于無數劫壽命自在。善男子。譬如有人執翳形藥。人與非人悉不能見。菩薩摩訶薩。執菩提心翳形妙藥。一切諸魔不能得見。善男子。如海有珠名普集眾寶。此珠若在。假使劫火焚燒世間。能令此海減于一滴。無有是處。菩薩摩訶薩菩提心珠。亦復如是。住于菩薩大愿海中。若常憶持不令退失。能壞菩薩一善根者。終無是處。若退其心。一切善法即皆散滅。善男子。如有摩尼名大光明。有以此珠瓔珞身者。映蔽一切寶莊嚴具。所有光明悉皆不現。菩薩摩訶薩菩提心寶。亦復如是。瓔珞其身。映蔽一切二乘心寶。諸莊嚴具悉無光彩。善男子。如水清珠能清濁水。菩薩摩訶薩菩提心珠。亦復如是。能清一切煩惱垢濁。善男子。譬如有人得住水寶。系其身上入大海中不為水害。菩薩摩訶薩亦復如是。得菩提心住水妙寶。入于一切生死海中。終不沉沒。善男子。譬如有人得龍寶珠持入龍宮。一切龍蛇不能為害。菩薩摩訶薩亦復如是。得菩提心大龍寶珠。入欲界中。煩惱龍蛇不能為害。善男子。譬如帝釋著摩尼冠。映蔽一切諸余天眾。菩薩摩訶薩亦復如是。著菩提心大愿寶冠。超過一切三界眾生。善男子。譬如有人得如意珠。除滅一切貧窮之苦。菩薩摩訶薩亦復如是。得菩提心如意寶珠。遠離一切邪命怖畏。善男子。譬如有人得日精珠。持向日光而生于火。菩薩摩訶薩亦復如是。得菩提心智日寶珠。持向智光而生智火。善男子。譬如有人得月精珠。持向月光而生于水。菩薩摩訶薩亦復如是。得菩提心月精寶珠。持此心珠。鑒回向光。而生一切善根愿水。善男子。譬如龍王首戴如意摩尼寶冠。遠離一切怨敵怖畏。菩薩摩訶薩亦復如是。著菩提心大悲寶冠。遠離一切惡道諸難。善男子。如有寶珠名一切世間莊嚴藏。若有得者。令其所欲悉得充滿。而此寶珠無所損減。菩提心寶亦復如是。若有得者。令其所愿悉得滿足。而菩提心無有損減。善男子。如轉輪王有摩尼寶。置于宮中。放大光明破一切暗。菩薩摩訶薩亦復如是。以菩提心大摩尼寶。住于欲界。放大智光。悉破諸趣無明黑暗。善男子。譬如帝青大摩尼寶。若有為此光明所觸即同其色。菩薩摩訶薩菩提心寶。亦復如是。觀察諸法回向善根。靡不即同菩提心色。善男子。如琉璃寶于百千歲。處不凈中。不為臭穢之所染著。性本凈故。菩薩摩訶薩菩提心寶。亦復如是。于百千劫住欲界中。不為欲界過患所染。猶如法界性清凈故。善男子。譬如有寶名凈光明。悉能映蔽一切寶色。菩薩摩訶薩菩提心寶。亦復如是。悉能映蔽一切凡夫二乘功德。善男子。譬如有寶名為火焰。悉能除滅一切暗冥。菩薩摩訶薩菩提心寶。亦復如是。能滅一切無知暗冥。善男子。譬如海中有無價寶。商人采得船載入城。諸余摩尼百千萬種。光色價直無與等者。菩提心寶亦復如是。住于生死大海之中。菩薩摩訶薩。乘大愿船。深心相續。載之來入解脫城中。二乘功德無能及者。善男子。如有寶珠名自在王。處閻浮洲。去日月輪四萬由旬。日月宮中所有莊嚴。其珠影現悉皆具足。菩薩摩訶薩發菩提心凈功德寶。亦復如是。住生死中照法界空。佛智日月。一切功德悉于中現。善男子。如有寶珠名自在王。日月光明所照之處。一切財寶衣服等物。所有價直悉不能及。菩薩摩訶薩發菩提心自在王寶。亦復如是。一切智光所照之處。三世所有天人二乘。漏無漏善一切功德。皆不能及。善男子。海中有寶名曰海藏。普現海中諸莊嚴事。菩薩摩訶薩菩提心寶。亦復如是。普能顯現一切智海諸莊嚴事。善男子。譬如天上閻浮檀金。唯除心王大摩尼寶。余無及者。菩薩摩訶薩發菩提心閻浮檀金。亦復如是。除一切智心王大寶。余無及者。善男子。譬如有人善調龍法。于諸龍中而得自在。菩薩摩訶薩亦復如是。得菩提心善調龍法。于諸一切煩惱龍中。而得自在。善男子。譬如勇士被執鎧仗。一切怨敵無能降伏。菩薩摩訶薩亦復如是。被執菩提大心鎧仗。一切業惑諸惡怨敵。無能屈伏。善男子。譬如天上黑栴檀香。若燒一銖。其香普熏小千世界。三千世界滿中珍寶。所有價直皆不能及。菩薩摩訶薩菩提心香。亦復如是。一念功德普熏法界。聲聞緣覺一切功德。皆所不及。善男子。如白栴檀若以涂身。悉能除滅一切熱惱。令其身心普得清涼。菩薩摩訶薩菩提心香。亦復如是。能除一切虛妄分別貪恚癡等諸惑熱惱。令其具足智慧清涼。善男子。如須彌山。若有近者即同其色。菩薩摩訶薩菩提心山。亦復如是。若有近者。悉得同其一切智色。善男子。譬如波利質多羅樹。其皮香氣。閻浮提中。若婆師迦。若薝卜迦。若蘇摩那。如是等華所有香氣皆不能及。菩薩摩訶薩菩提心樹。亦復如是。所發大愿功德之香。一切二乘無漏戒定。智慧解脫。解脫知見諸功德香悉不能及。善男子。譬如波利質多羅樹。雖未開華。應知即是無量諸華出生之處。菩薩摩訶薩菩提心樹。亦復如是。雖未開發一切智華。應知即是無數天人眾菩提華所生之處。善男子。譬如波利質多羅華。一日熏衣。薝卜迦華。婆利師華。蘇摩那華。雖千歲熏亦不能及。菩薩摩訶薩菩提心華。亦復如是。一生所熏諸功德香。普徹十方一切佛所。一切二乘無漏功德。百千劫熏所不能及。善男子。如海島中生椰子樹。根莖枝葉及以華果。一切眾生。恒取受用無時暫歇。菩薩摩訶薩菩提心樹。亦復如是。始從發起悲愿之心。乃至成佛。正法住世。常時利益一切世間。無有間歇。善男子。如有藥汁名訶宅迦。人或得之。以其一兩變千兩銅。悉成真金。非千兩銅能變此藥。菩薩摩訶薩亦復如是。以菩提心回向智藥。普變一切業惑等法。悉使成于一切智相非業惑等。能變其心。善男子。譬如小火隨所焚燒其焰轉熾。菩薩摩訶薩菩提心火。亦復如是。隨所攀緣智焰增長。善男子。譬如一燈然百千燈。其本一燈無減無盡。菩薩摩訶薩菩提心燈。亦復如是。普然三世諸佛智燈。而其心燈無減無盡。善男子。譬如一燈入于闇室。百千年闇悉能破盡。菩薩摩訶薩菩提心燈。亦復如是。入于眾生心室之內。百千萬億不可說劫。諸業煩惱種種闇障。悉能除盡。善男子。譬如燈炷隨其大小而發光明。若益膏油明終不絕。菩薩摩訶薩菩提心燈。亦復如是。大愿為炷。光照法界。益大悲油。教化眾生。莊嚴國土。施作佛事無有休息。善男子。譬如他化自在天王冠閻浮檀真金天冠。欲界天子。諸莊嚴具皆不能及。菩薩摩訶薩亦復如是。冠菩提心大愿天冠。一切凡夫二乘功德。皆不能及。善男子。如師子王哮吼之時。師子兒聞皆增勇健。余獸聞之即皆竄伏。佛師子王菩提心吼。應知亦爾。諸菩薩聞增長功德。有所得者聞皆退散。善男子。譬如有人以師子筋。而為樂弦。其音既奏余弦悉絕。菩薩摩訶薩亦復如是。以如來師子波羅蜜身菩提心筋。為法樂弦。其音既奏。一切五欲及以二乘諸功德弦。悉皆斷滅。善男子。譬如有人以牛羊等種種諸乳。假使積集盈于大海。以師子乳一滴投中。悉令變壞直過無礙。菩薩摩訶薩亦復如是。以如來師子菩提心乳。著無量劫業煩惱乳大海之中。悉令壞滅直過無礙。終不住于二乘解脫。善男子。譬如迦陵頻伽鳥。在卵[穀-禾+卵]中有大勢力。一切諸鳥所不能及。菩薩摩訶薩亦復如是。于生死[穀-禾+卵]。發菩提心所有大悲功德勢力。聲聞緣覺無能及者。善男子。如金翅鳥王子初始生時。目則明利飛則勁捷。一切諸鳥。雖久成長無能及者。菩薩摩訶薩亦復如是。發菩提心為佛王子。智慧清凈。大悲勇猛。一切二乘。雖百千劫。久修道行所不能及。善男子。如有壯夫手執利矛刺堅密甲。直過無礙。菩薩摩訶薩亦復如是。執菩提心铦利快矛。刺諸邪見隨眠密甲。悉能穿徹無有障礙。善男子。譬如摩訶那伽大力勇士。若奮威怒。于其額上必生瘡皰。瘡若未合。閻浮提中一切人民。無能制伏。菩薩摩訶薩亦復如是。若起大悲。必定發于菩提之心。心未舍來。一切世間魔及魔民不能為害。善男子。譬如射師有諸弟子。雖未慣習其師技藝。然其智慧方便善巧。余一切人所不能及。菩薩摩訶薩初始發心。亦復如是。雖未慣習一切智行。然其所有愿智解欲。一切世間凡夫二乘。悉不能及。善男子。如人學射先安其足后習其法。菩薩摩訶薩亦復如是。欲學如來一切智道。先當安住菩提之心。然后修行一切佛法。善男子。譬如幻師將作幻事。先當起意憶持幻法。然后所作悉得成就。菩薩摩訶薩亦復如是。將起一切諸佛菩薩神通幻事。先當起意發菩提心。然后一切悉得成就。善男子。譬如幻術無色現色。菩薩摩訶薩菩提心相。亦復如是。雖無有色不可睹見。然能普于十方法界。示現種種功德莊嚴。善男子。譬如貓貍才見于鼠。鼠即入穴不敢復出。菩薩摩訶薩發菩提心。亦復如是。暫以慧眼觀諸惑業。皆即竄匿不復出生。善男子。譬如有人著閻浮金莊嚴之具。映蔽一切皆如聚墨。菩薩摩訶薩亦復如是。著菩提心莊嚴之具。映蔽一切凡夫二乘功德莊嚴。悉無光色。善男子。如好磁石少分之力。即能吸壞諸鐵鉤鎖。菩薩摩訶薩發菩提心。亦復如是。若起一念。悉能壞滅一切見欲無明鉤鎖。善男子。如有磁石。鐵若見之。即皆散去無留住者。菩薩摩訶薩發菩提心。亦復如是。諸業煩惱二乘解脫。若暫見之即皆散滅。亦無住者。善男子。譬如有人善入大海。一切水族無能為害。假使入于摩竭魚口。亦不為彼之所吞噬。菩薩摩訶薩亦復如是。發菩提心入生死海。諸業煩惱不能為害。假使入于聲聞緣覺實際法中。亦不為其之所留難。善男子。譬如有人飲甘露漿。一切諸物不能為害。菩薩摩訶薩亦復如是。飲菩提心甘露法漿。不墮聲聞辟支佛地。以具廣大悲愿力故。善男子。譬如有人得安繕那藥以涂其目。雖行人間人所不見。菩薩摩訶薩亦復如是。得菩提心安繕那藥。能以方便入魔境界。一切眾魔所不能見。善男子。譬如有人依附于王。不畏余人。菩薩摩訶薩亦復如是。依菩提心大勢力王。不畏障蓋惡道之難。善男子。譬如有人住于水中。不畏火焚。菩薩摩訶薩亦復如是。住菩提心善根水中。不畏二乘解脫智火。善男子。譬如有人依倚猛將。即不怖畏一切怨敵。菩薩摩訶薩亦復如是。依菩提心勇猛大將。不畏一切惡行怨敵。善男子。如釋天王執金剛杵。摧伏一切阿修羅眾。菩薩摩訶薩亦復如是。持菩提心金剛之杵。摧伏一切諸魔外道。善男子。譬如有人服延齡藥。長得充健不老不瘦。菩薩摩訶薩亦復如是。服菩提心延齡之藥。于無數劫修菩薩行。心無疲厭亦無染著。善男子。譬如有人調和藥汁。必當先取好清凈水。菩薩摩訶薩亦復如是。欲修菩薩一切行愿。先當發起菩提之心。善男子。如人護身先護命根。菩薩摩訶薩亦復如是。護持佛法亦當先護菩提之心。善男子。譬如有人命根若斷。不能利益父母宗親。菩薩摩訶薩亦復如是。舍菩提心。不能利益一切眾生。不能成就諸佛功德。善男子。譬如大海無能壞者。菩提心海亦復如是。諸業煩惱二乘之心。所不能壞。善男子。譬如日光。星宿光明不能映蔽。菩提心日亦復如是。一切二乘無漏智光。所不能蔽。善男子。如王子初生即為大臣之所尊重。以種性自在故。菩薩摩訶薩亦復如是。于佛法中。發菩提心。即為耆宿久修梵行。聲聞緣覺所共尊重。以大悲自在故。善男子。譬如王子年雖幼稚。一切大臣皆悉敬禮。菩薩摩訶薩亦復如是。雖初發心修菩薩行。二乘耆舊皆應敬禮。善男子。譬如王子雖于一切臣佐之中未得自在。已具王相。不與一切諸臣佐等。以生處尊勝故。菩薩摩訶薩亦復如是。雖于一切業煩惱中未得自在。然已具足菩提之相。不與一切二乘齊等。以種性第一故。善男子。譬如清凈摩尼妙寶。眼有翳故見為不凈。菩薩摩訶薩菩提心寶。亦復如是。無智不信謂為不凈。善男子。譬如有藥為咒所持。若有眾生見聞同住。一切諸病皆得消滅。菩薩摩訶薩菩提心藥。亦復如是。一切善根。智慧方便。菩薩愿智。共所攝持。若有眾生。見聞同住憶念之者。諸煩惱病悉得除滅。善男子。譬如有人常持甘露。其身畢竟不變不壞。菩薩摩訶薩亦復如是。若常憶持菩提心露。令愿智身畢竟不壞。善男子。如機關木人若無有楔。身即離散不能運動。菩薩摩訶薩亦復如是。無菩提心行即分散。不能成就一切佛法。善男子。如轉輪王有沉香寶。名曰象藏。若燒此香。王四種兵悉騰虛空。菩薩摩訶薩菩提心香。亦復如是。若發此意。即令菩薩一切善根。永出三界行如來智無為空中。善男子。譬如金剛唯從金剛處及金處生。非余寶處生。菩薩摩訶薩菩提心金剛。亦復如是。唯從大悲救護眾生金剛處。一切智智殊勝境界金處而生。非余眾生善根處生。善男子。譬如有樹名曰無根。不從根生。而枝葉華果悉皆繁茂。菩薩摩訶薩菩提心樹。亦復如是無根可得。而能長養一切智智神通大愿。枝葉華果。扶疏蔭映。普覆世間。善男子。譬如金剛。非劣惡器及以破器所能容持。唯除全具上妙之器。菩提心金剛亦復如是。非下劣眾生慳嫉破戒。懈怠妄念無智器中所能容持。亦非退失殊勝志愿散亂惡覺眾生器中所能容持。唯除菩薩深心寶器。善男子。譬如金剛能穿眾寶。菩提心金剛亦復如是。悉能穿徹一切法寶。善男子。譬如金剛能壞眾山。菩提心金剛亦復如是。悉能摧壞諸邪見山。善男子。譬如金剛雖破不全。一切眾寶猶不能及。菩提心金剛亦復如是。雖復志劣少有虧損。猶勝一切二乘功德。善男子。譬如金剛雖有損缺。猶能除滅一切貧窮。菩提心金剛亦復如是。雖有損缺不進諸行。猶能舍離一切生死。善男子。如小金剛悉能破壞一切諸物。菩提心金剛亦復如是。入少境界即破一切無知諸惑。善男子。譬如金剛非凡人所得。菩提心金剛亦復如是。非劣意眾生之所能得。善男子。譬如金剛不識寶人。不知其能不得。其用。菩提心金剛亦復如是。不知法人。不了其能不得其用。善男子。譬如金剛無能銷滅。菩提心金剛亦復如是。一切諸法無能銷滅。善男子。如金剛杵。諸大力人皆不能持。唯除有大那羅延力。菩提之心亦復如是。一切二乘皆不能持。唯除菩薩廣大因緣堅固善力。善男子。譬如金剛一切諸物無能壞者。而能普壞一切諸物。然其體性無所損減。菩提之心亦復如是。普于三世無數劫中。教化眾生。修行苦行。聲聞緣覺所不能者。咸能作之。然其畢竟。無有疲厭亦無損壞。善男子。譬如金剛余不能持。唯金剛地之所能持。菩提之心亦復如是。聲聞緣覺皆不能持。唯除趣向薩婆若者。善男子。如金剛器無有瑕缺用盛于水。永不滲漏而入于地。菩提心金剛器亦復如是。盛善根水。永不滲漏。令入諸趣。善男子。如金剛際能持大地不令墜沒。菩提之心亦復如是。能持菩薩一切行愿。不令墜沒入于三界。善男子。譬如金剛久處水中不爛不濕。菩提之心亦復如是。于一切劫處在生死業惑水中。無壞無變。善男子。譬如金剛一切諸火不能燒然不能令熱。菩提之心亦復如是。一切生死諸煩惱火。不能燒然不能令熱。善男子。譬如三千世界之中金剛座上能持諸佛。坐于道場。降伏諸魔。成等正覺。非是余座之所能持。菩提心座亦復如是。能持菩薩一切愿行諸波羅蜜。諸忍諸地。回向受記。修集菩提助道之法。供養諸佛。聞法受行。一切余心所不能持。善男子。菩提心者。成就如是無量無邊乃至不可說不可說殊勝功德。若有眾生發阿耨多羅三藐三菩提心。則獲如是勝功德法。是故善男子。汝獲善利。汝發阿耨多羅三藐三菩提心。求菩薩行。已得如是大功德故。善男子。如汝所問。菩薩云何學菩薩行。修菩薩道。善男子。汝可入此毗盧遮那莊嚴藏大樓閣中。周遍觀察。則能了知學菩薩行。學已成就無量功德

大方廣佛華嚴經卷第七十八大方廣佛華嚴經卷第七十九

　　　　于闐國三藏實叉難陀奉　制譯


　　入法界品第三十九之二十

爾時善財童子。恭敬右繞彌勒菩薩摩訶薩已。而白之言。唯愿大圣。開樓閣門令我得入。時彌勒菩薩。前詣樓閣。彈指出聲。其門即開。命善財入。善財心喜。入已還閉。見其樓閣。廣博無量。同于虛空。阿僧祇寶以為其地。阿僧祇宮殿。阿僧祇門闥。阿僧祇窗牖。阿僧祇階陛。阿僧祇欄楯。阿僧祇道路。皆七寶成。阿僧祇幡。阿僧祇幢。阿僧祇蓋。周回間列。阿僧祇眾寶瓔珞。阿僧祇真珠瓔珞。阿僧祇赤真珠瓔珞。阿僧祇師子珠瓔珞。處處垂下。阿僧祇半月。阿僧祇繒帶。阿僧祇寶網以為嚴飾。阿僧祇寶鐸風動成音。散阿僧祇天諸雜華。懸阿僧祇天寶鬘帶。嚴阿僧祇眾寶香爐。雨阿僧祇細末金屑。懸阿僧祇寶鏡。然阿僧祇寶燈。布阿僧祇寶衣。列阿僧祇寶帳。設阿僧祇寶坐。阿僧祇寶繒以敷座上。阿僧祇閻浮檀金童女像。阿僧祇雜寶諸形像。阿僧祇妙寶菩薩像。處處充遍。阿僧祇眾鳥出和雅音。阿僧祇寶優缽羅華。阿僧祇寶波頭摩華。阿僧祇寶拘物頭華。阿僧祇寶芬陀利華。以為莊嚴。阿僧祇寶樹次第行列。阿僧祇摩尼寶放大光明。如是等無量阿僧祇諸莊嚴具。以為莊嚴。又見其中。有無量百千諸妙樓閣。一一嚴飾悉如上說。廣博嚴麗。皆同虛空。不相障礙亦無雜亂。善財童子。于一處中見一切處。一切諸處悉如是見。爾時善財童子。見毗盧遮那莊嚴藏樓閣如是種種不可思議自在境界。生大歡喜。踴躍無量。身心柔軟。離一切想。除一切障。滅一切惑。所見不忘。所聞能憶。所思不亂。入于無礙解脫之門。普運其心。普見一切。普申敬禮。才始稽首。以彌勒菩薩威神之力。自見其身。遍在一切諸樓閣中。具見種種不可思議自在境界。所謂或見彌勒菩薩。初發無上菩提心時。如是名字。如是種族。如是善友之所開悟。令其種植如是善根。住如是壽。在如是劫。值如是佛。處于如是莊嚴剎土。修如是行。發如是愿。彼諸如來如是眾會。如是壽命。經爾許時。親近供養。悉皆明見。或見彌勒最初證得慈心三昧。從是已來。號為慈氏。或見彌勒修諸妙行。成滿一切諸波羅蜜。或見得忍。或見住地。或見成就清凈國土。或見護持如來正教。為大法師。得無生忍。某時某處。某如來所。受于無上菩提之記。或見彌勒為轉輪王勸諸眾生。住十善道。或為護世饒益眾生。或為釋天呵責五欲。或為焰摩天王贊不放逸。或為兜率天王稱嘆一生菩薩功德。或為化樂天王。為諸天眾。現諸菩薩。變化莊嚴。或為他化自在天王。為諸天眾演說一切諸佛之法。或作魔王說一切法皆悉無常。或為梵王說諸禪定無量喜樂。或為阿修羅王入大智海。了法如幻。為其眾會常演說法。斷除一切憍慢醉傲。或復見其處閻羅界放大光明救地獄苦。或見在于餓鬼之處。施諸飲食濟彼饑渴。或見在于畜生之道。種種方便調伏眾生。或復見為護世天王眾會說法。或復見為忉利天王眾會說法。或復見為焰摩天王眾會說法。或復見為兜率天王眾會說法。或復見為化樂天王眾會說法。或復見為他化自在天王眾會說法。或復見為大梵王眾會說法。或復見為龍王眾會說法。或復見為夜叉羅剎王眾會說法。或復見為乾闥婆緊那羅王眾會說法。或復見為阿修羅陀那婆王眾會說法。或復見為迦樓羅摩睺羅伽王眾會說法。或復見為其余一切人非人等眾會說法。或復見為聲聞眾會說法。或復見為緣覺眾會說法。或復見為初發心乃至一生所系已灌頂者諸菩薩眾。而演說法。或見贊說初地乃至十地所有功德。或見贊說滿足一切諸波羅蜜。或見贊說入諸忍門。或見贊說諸大三昧門。或見贊說甚深解脫門。或見贊說諸禪三昧神通境界。或見贊說諸菩薩行。或見贊說諸大誓愿。或見與諸同行菩薩。贊說世間資生工巧種種方便利眾生事。或見與諸一生菩薩。贊說一切佛灌頂門。或見彌勒于百千年。經行讀誦書寫經卷。勤求觀察為眾說法。或入諸禪四無量心。或入遍處及諸解脫。或入三昧以方便力現諸神變。或見諸菩薩入變化三昧。各于其身一一毛孔。出于一切變化身云。或見出天眾身云。或見出龍眾身云。或見出夜叉乾闥婆緊那羅阿修羅迦樓羅摩睺羅伽。釋梵護世轉輪圣王小王王子大臣官屬長者居士身云。或見出聲聞緣覺及諸菩薩如來身云。或見出一切眾生身云。或見出妙音贊諸菩薩種種法門。所謂贊說菩提心功德門。贊說檀波羅蜜乃至智波羅蜜功德門。贊說諸攝諸禪。諸無量心。及諸三昧。三摩缽底。諸通諸明。總持辯才。諸諦諸智。止觀解脫。諸緣諸依。諸說法門。贊說念處正勤。神足根力。七菩提分。八圣道分。諸聲聞乘。諸獨覺乘。諸菩薩乘。諸地諸忍。諸行諸愿。如是等一切諸功德門。或復于中。見諸如來大眾圍繞。亦見其佛生處種姓身形壽命。剎劫名號。說法利益。教住久近。乃至所有道場眾會。種種不同。悉皆明見。又復于彼莊嚴藏內諸樓閣中。見一樓閣高廣嚴飾最上無比。于中悉見三千世界百億四天下百億兜率陀天。一一皆有彌勒菩薩。降神誕生。釋梵天王。捧持頂戴。游行七步。觀察十方。大師子吼。現為童子。居處宮殿。游戲園苑。為一切智。出家苦行。示受乳糜。往詣道場。降伏諸魔。成等正覺。觀菩提樹。梵王勸請。轉正法輪。升天宮殿。而演說法。劫數壽量。眾會莊嚴。所凈國土。所修行愿。教化成熟眾生方便。分布舍利。住持教法。皆悉不同

爾時善財。自見其身。在彼一切諸如來所。亦見于彼一切眾會一切佛事。憶持不忘。通達無礙。復聞一切諸樓閣內。寶網鈴鐸及諸樂器。皆悉演暢不可思議微妙法音。說種種法。所謂或說菩薩發菩提心。或說修行波羅蜜行。或說諸愿。或說諸地。或說恭敬供養如來。或說莊嚴諸佛國土。或說諸佛說法差別。如上所說一切佛法。悉聞其音敷暢辯了。又聞某處。有某菩薩。聞某法門。某善知識之所勸導發菩提心。于某劫某剎。某如來所。某大眾中。聞于某佛如是功德。發如是心。起如是愿。種于如是廣大善根。經若干劫。修菩薩行。于爾許時。當成正覺。如是名號。如是壽量。如是國土。具足莊嚴。滿如是愿。化如是眾。如是聲聞菩薩眾會。般涅槃后。正法住世。經爾許劫。利益如是無量眾生。或聞某處。有某菩薩。布施持戒。忍辱精進。禪定智慧。修習如是諸波羅蜜。或聞某處。有某菩薩。為求法故。棄舍王位及諸珍寶。妻子眷屬手足頭目。一切身分皆無所吝。或聞某處。有某菩薩。守護如來所說正法。為大法師。廣行法施。建法幢。吹法螺。擊法鼓。雨法雨。造佛塔廟。作佛形像。施諸眾生一切樂具。或聞某處。有某如來。于某劫中。成等正覺。如是國土。如是眾會。如是壽命。說如是法。滿如是愿。教化如是無量眾生。善財童子。聞如是等不可思議微妙法音。身心歡喜。柔軟悅澤。即得無量諸總持門。諸辯才門。諸禪諸忍。諸愿諸度。諸通諸明。及諸解脫。諸三昧門。又見一切諸寶鏡中種種形像。所謂或見諸佛眾會道場。或見菩薩眾會道場。或見聲聞眾會道場。或見緣覺眾會道場。或見凈世界。或見不凈世界。或見凈不凈世界。或見不凈凈世界。或見有佛世界。或見無佛世界。或見小世界。或見中世界。或見大世界。或見因陀羅網世界。或見覆世界。或見仰世界。或見平坦世界。或見地獄畜生餓鬼所住世界。或見天人充滿世界。于如是等諸世界中。見有無數大菩薩眾。或行或坐。作諸事業。或起大悲憐愍眾生。或造諸論利益世間。或受或持。或書或誦。或問或答。三時懺悔。回向發愿。又見一切諸寶柱中。放摩尼王大光明網。或青或黃。或赤或白。或玻璃色。或水精色。或帝青色。或虹霓色。或閻浮檀金色。或作一切諸光明色。又見彼閻浮檀金童女。及眾寶像。或以其手而執華云。或執衣云。或執幢幡。或執鬘蓋。或持種種涂香末香。或持上妙摩尼寶網。或垂金鎖。或掛瓔珞。或舉其臂捧莊嚴具。或低其首垂摩尼冠。曲躬瞻仰目不暫舍。又見彼真珠瓔珞。常出香水。具八功德。琉璃瓔珞百千光明。同時照耀。幢幡網蓋如是等物。一切皆以眾寶莊嚴。又復見彼優缽羅華。波頭摩華。拘物頭華。芬陀利華。各各生于無量諸華。或大一手。或長一肘。或復縱廣猶如車輪。一一華中。皆悉示現種種色像。以為嚴飾。所謂男色像女色像。童男色像。童女色像。釋梵護世。天龍夜叉。乾闥婆阿修羅。迦樓羅緊那羅。摩睺羅伽。聲聞緣覺。及諸菩薩。如是一切眾生色像。皆悉合掌曲躬禮敬。亦見如來結跏趺坐。三十二相莊嚴其身。又復見彼凈琉璃地一一步間。現不思議種種色像。所謂世界色像。菩薩色像。如來色像。及諸樓閣莊嚴色像。又于寶樹枝葉華果。一一事中。悉見種種半身色像。所謂佛半身色像。菩薩半身色像。天龍夜叉。乃至護世。轉輪圣王。小王王子。大臣官長。及以四眾半身色像。其諸色像。或執華鬘。或執瓔珞。或持一切諸莊嚴具。或有曲躬合掌禮敬。一心瞻仰目不暫舍。或有贊嘆。或入三昧。其身悉以相好莊嚴。普放種種諸色光明。所謂金色光明。銀色光明。珊瑚色光明。兜沙羅色光明。帝青色光明。毗盧遮那寶色光明。一切眾寶色光明。瞻波迦華色光明。又見諸樓閣半月像中。出阿僧祇日月星宿種種光明。普照十方。又見諸樓閣周回四壁。一一步內。一切眾寶以為莊嚴。一一寶中皆現彌勒曩劫修行。菩薩道時。或施頭目。或施手足。唇舌牙齒。耳鼻血肉。皮膚骨髓。乃至爪發。如是一切悉皆能舍。妻妾男女。城邑聚落。國土王位。隨其所須盡皆施與。處牢獄者令得出離。被系縛者使其解脫。有疾病者為其救療。入邪徑者示其正道。或為船師令度大海。或為馬王救護惡難。或為大仙善說諸論。或為輪王勸修十善。或為醫王善療眾病。或孝順父母。或親近善友。或作聲聞。或作緣覺。或作菩薩。或作如來。教化調伏一切眾生。或為法師奉行佛教。受持讀誦。如理思惟。立佛支提。作佛形像。若自供養。若勸于他。涂香散華。恭敬禮拜。如是等事相續不絕。或見坐于師子之座。廣演說法。勸諸眾生。安住十善。一心歸向佛法僧寶。受持五戒及八齋戒。出家聽法。受持讀誦。如理修行。乃至見于彌勒菩薩。百千億那由他阿僧祇劫。修行諸度一切色像。又見彌勒曾所承事諸善知識。悉以一切功德莊嚴。亦見彌勒在彼一一善知識所。親近供養受行其教。乃至住于灌頂之地。時諸知識。告善財言。善來童子。汝觀此菩薩不思議事。莫生疲厭

爾時善財童子。得不忘失憶念力故。得見十方清凈眼故。得善觀察無礙智故。得諸菩薩自在智故。得諸菩薩已。入智地廣大解故。于一切樓閣一一物中。悉見如是及余無量不可思議自在境界諸莊嚴事。譬如有人。于睡夢中。見種種物。所謂城邑聚落。宮殿園苑。山林河池。衣服飲食。乃至一切資生之具。或見自身父母兄弟。內外親屬。或見大海須彌山王。乃至一切諸天宮殿。閻浮提等四天下事。或見其身形量廣大百千由旬。房舍衣服悉皆相稱。謂于晝日經無量時不眠不寢受諸安樂。從睡覺已乃知是夢。而能明記所見之事。善財童子亦復如是。以彌勒菩薩力所持故。知三界法皆如夢故。滅諸眾生狹劣想故。得無障礙廣大解故。住諸菩薩勝境界故。入不思議方便智故。能見如是自在境界。譬如有人將欲命終。見隨其業。所受報相。行惡業者。見于地獄畜生餓鬼。所有一切眾苦境界。或見獄卒手持兵仗。或嗔或罵。囚執將去。亦聞號叫悲嘆之聲。或見灰河。或見鑊湯。或見刀山。或見劍樹。種種逼迫受諸苦惱。作善業者。即見一切諸天宮殿。無量天眾天諸采女。種種衣服。具足莊嚴。宮殿園林。盡皆妙好。身雖未死。而由業力見如是事。善財童子亦復如是。以菩薩業不思議力。得見一切莊嚴境界。譬如有人為鬼所持。見種種事。隨其所問。悉皆能答。善財童子亦復如是。菩薩智慧之所持故。見彼一切諸莊嚴事。若有問者。靡不能答。譬如有人為龍所持。自謂是龍。入于龍宮。于少時間。自謂已經日月年載。善財童子亦復如是。以住菩薩智慧想故。彌勒菩薩所加持故。于少時間謂無量劫。譬如梵宮名莊嚴藏。于中悉見三千世界一切諸物。不相雜亂。善財童子亦復如是。于樓觀中。普見一切莊嚴境界。種種差別不相雜亂。譬如比丘入遍處定。若行若住若坐若臥。隨所入定境界現前。善財童子亦復如是。入于樓觀。一切境界悉皆明了。譬如有人。于虛空中。見乾闥婆城具足莊嚴。悉分別知無有障礙。譬如夜叉宮殿與人宮殿。同在一處而不相雜。各隨其業所見不同。譬如大海于中悉見三千世界一切色像。譬如幻師以幻力故。現諸幻事種種作業。善財童子亦復如是。以彌勒菩薩威神力故。及不思議幻智力故。能以幻智知諸法故。得諸菩薩自在力故。見樓閣中一切莊嚴。自在境界

爾時彌勒菩薩摩訶薩。即攝神力。入樓閣中。彈指作聲。告善財言。善男子起。法性如是。此是菩薩知諸法智因緣聚集所現之相。如是自性。如幻如夢。如影如像。悉不成就。爾時善財。聞彈指聲。從三昧起。彌勒告言。善男子。汝住菩薩不可思議自在解脫。受諸菩薩三昧喜樂。能見菩薩神力所持。助道所流。愿智所現。種種上妙莊嚴宮殿。見菩薩行。聞菩薩法。知菩薩德。了如來愿。善財白言。唯然圣者。是善知識。加被憶念威神之力。圣者。此解脫門。其名何等。彌勒告言。善男子。此解脫門。名入三世一切境界不忘念智莊嚴藏。善男子。此解脫門中。有不可說不可說解脫門。一生菩薩之所能得。善財問言。此莊嚴事。何處去耶。彌勒答言。于來處去。曰從何處來。曰從菩薩智慧神力中來。依菩薩智慧神力而住。無有去處。亦無住處。非集非常。遠離一切。善男子。如龍王降雨。不從身出不從心出。無有積集。而非不見。但以龍王心念力故。霈然洪霔。周遍天下。如是境界不可思議。善男子。彼莊嚴事亦復如是。不住于內。亦不住外。而非不見。但由菩薩威神之力。汝善根力。見如是事。善男子。譬如幻師作諸幻事。無所從來無所至去。雖無來去。以幻力故分明可見。彼莊嚴事亦復如是。無所從來亦無所去。雖無來去。然以慣習不可思議幻智力故。及由往昔大愿力故。如是顯現。善財童子言。大圣。從何處來。彌勒言。善男子。諸菩薩。無來無去。如是而來。無行無住。如是而來。無處無著。不沒不生。不住不遷。不動不起。無戀無著。無業無報。無起無滅。不斷不常。如是而來。善男子。菩薩。從大悲處來。為欲調伏諸眾生故。從大慈處來。為欲救護諸眾生故。從凈戒處來。隨其所樂而受生故。從大愿處來。往昔愿力之所持故。從神通處來。于一切處隨樂現故。從無動搖處來。恒不舍離一切佛故。從無取舍處來。不役身心使往來故。從智慧方便處來。隨順一切諸眾生故。從示現變化處來。猶如影像而化現故。然善男子。汝問于我從何處來者。善男子。我從生處摩羅提國。而來于此。善男子。彼有聚落名為房舍。有長者子名瞿波羅。為化其人令入佛法。而住于彼。又為生處。一切人民。隨所應化。而為說法。亦為父母及諸眷屬婆羅門等。演說大乘。令其趣入故。住于彼。而從彼來。善財童子言。圣者。何者是菩薩生處。答言。善男子。菩薩有十種生處。何者為十。善男子。菩提心。是菩薩生處。生菩薩家故。深心。是菩薩生處。生善知識家故。諸地。是菩薩生處。生波羅蜜家故。大愿。是菩薩生處。生妙行家故。大悲。是菩薩生處。生四攝家故。如理觀察。是菩薩生處。生般若波羅蜜家故。大乘。是菩薩生處。生方便善巧家故。教化眾生。是菩薩生處。生佛家故。智慧方便。是菩薩生處。生無生法忍家故。修行一切法。是菩薩生處。生過現未來一切如來家故。善男子。菩薩摩訶薩。以般若波羅蜜為母。方便善巧為父。檀波羅蜜為乳母。尸波羅蜜為養母。忍波羅蜜為莊嚴具。勤波羅蜜為養育者。禪波羅蜜為浣濯人。善知識為教授師。一切菩提分為伴侶。一切善法為眷屬。一切菩薩為兄弟。菩提心為家。如理修行為家法。諸地為家處。諸忍為家族。大愿為家教。滿足諸行為順家法。勸發大乘為紹家業。法水灌頂一生所系菩薩為王太子。成就菩提為能凈家族。善男子。菩薩如是超凡夫地。入菩薩位。生如來家。住佛種性。能修諸行。不斷三寶。善能守護菩薩種族。凈菩薩種。生處尊勝。無諸過惡。一切世間。天人魔梵。沙門婆羅門。恭敬贊嘆。善男子。菩薩摩訶薩。生于如是尊勝家已。知一切法如影像故。于諸世間無所惡賤。知一切法如變化故。于諸有趣無所染著。知一切法無有我故。教化眾生心無疲厭。以大慈悲為體性故。攝受眾生不覺勞苦。了達生死猶如夢故。經一切劫而無怖畏。了知諸蘊皆如幻故。示現受生而無憂厭。知諸界處同法界故。于諸境界無所壞滅。知一切想如陽焰故。入于諸趣不生倒惑。達一切法皆如幻故。入魔境界不起染著。知法身故。一切煩惱不能欺誑。得自在故。于一切趣通達無礙。善男子。我身普生一切法界。等一切眾生差別色相。等一切眾生殊異言音。等一切眾生種種名號。等一切眾生所樂威儀隨順世間教化調伏。等一切清凈眾生示現受生。等一切凡夫眾生所作事業。等一切眾生想。等一切菩薩愿。而現其身充滿法界。善男子。我為化度與我往昔同修諸行。今時退失菩提心者。亦為教化父母親屬。亦為教化諸婆羅門。令其離于種族憍慢。得生如來種性之中。而生于此閻浮提界摩羅提國拘吒聚落婆羅門家。善男子。我住于此大樓閣中。隨諸眾生心之所樂。種種方便。教化調伏。善男子。我為隨順眾生心故。我為成熟兜率天中同行天故。我為示現菩薩福智。變化莊嚴。超過一切諸欲界故。令其舍離諸欲樂故。令知有為皆無常故。令知諸天盛必衰故。為欲示現將降生時大智法門。與一生菩薩共談論故。為欲攝化諸同行故。為欲教化釋迦如來所遣來者。令如蓮華悉開悟故。于此命終。生兜率天。善男子。我愿滿足。成一切智。得菩提時。汝及文殊。俱得見我。善男子。汝當往詣文殊師利善知識所。而問之言。菩薩云何學菩薩行。云何而入普賢行門。云何成就。云何廣大。云何隨順。云何清凈。云何圓滿。善男子。彼當為汝分別演說。何以故。文殊師利。所有大愿。非余無量百千億那由他菩薩之所能有。善男子。文殊師利童子。其行廣大。其愿無邊。出生一切菩薩功德。無有休息。善男子。文殊師利。常為無量百千億那由他諸佛母。常為無量百千億那由他菩薩師。教化成熟一切眾生。名稱普聞十方世界。常于一切諸佛眾中。為說法師。一切如來之所贊嘆。住甚深智。能如實見一切諸法。通達一切解脫境界。究竟普賢所行諸行。善男子。文殊師利童子。是汝善知識。令汝得生如來家。長養一切諸善根。發起一切助道法。值遇真實善知識。令汝修一切功德。入一切愿網。住一切大愿。為汝說一切菩薩秘密法。現一切菩薩難思行。與汝往昔。同生同行。是故。善男子。汝應往詣文殊之所莫生疲厭。文殊師利。當為汝說一切功德。何以故。汝先所見諸善知識。聞菩薩行。入解脫門。滿足大愿。皆是文殊威神之力。文殊師利。于一切處。咸得究竟。時善財童子。頂禮其足。繞無量匝。殷勤瞻仰。辭退而去

大方廣佛華嚴經卷第七十九大方廣佛華嚴經卷第八十

　　　　于闐國三藏實叉難陀奉　制譯


　　入法界品第三十九之二十一

爾時善財童子。依彌勒菩薩摩訶薩教。漸次而行。經由一百一十余城已。到普門國蘇摩那城。住其門所。思惟文殊師利。隨順觀察。周旋求覓。希欲奉覲。是時文殊師利。遙伸右手。過一百一十由旬。按善財頂。作如是言。善哉善哉。善男子。若離信根。心劣憂悔。功行不具。退失精勤。于一善根。心生住著。于少功德。便以為足。不能善巧發起行愿。不為善知識之所攝護。不為如來之所憶念。不能了知如是法性。如是理趣。如是法門。如是所行。如是境界。若周遍知。若種種知。若盡源底。若解了。若趣入。若解說。若分別。若證知。若獲得。皆悉不能。是時文殊師利。宣說此法。示教利喜。令善財童子。成就阿僧祇法門。具足無量大智光明。令得菩薩無邊際陀羅尼。無邊際愿。無邊際三昧。無邊際神通。無邊際智。令入普賢行道場。及置善財自所住處。文殊師利。還攝不現。于是善財。思惟觀察。一心愿見文殊師利。及見三千大千世界微塵數諸善知識。悉皆親近。恭敬承事。受行其教。無有違逆。增長趣求一切智慧。廣大悲海。益大慈云。普觀眾生。生大歡喜。安住菩薩寂靜法門。普緣一切廣大境界。學一切佛廣大功德。入一切佛決定知見。增一切智助道之法。善修一切菩薩深心。知三世佛出興次第。入一切法海。轉一切法輪。生一切世間。入于一切菩薩愿海。住一切劫。修菩薩行。照明一切如來境界。長養一切菩薩諸根。獲一切智清凈光明。普照十方。除諸暗障。智周法界于一切佛剎。一切諸有。普現其身。靡不周遍。摧一切障。入無礙法。住于法界平等之地。觀察普賢解脫境界。即聞普賢菩薩摩訶薩名字行愿。助道正道。諸地地。方便地。入地。勝進地。住地。修習地。境界地。威力地。同住渴仰。欲見普賢菩薩。即于此金剛藏菩提場。毗盧遮那如來師子座前一切寶蓮華藏座上。起等虛空界廣大心。舍一切剎離一切著無礙心。普行一切無礙法無礙心。遍入一切十方海無礙心。普入一切智境界清凈心。觀道場莊嚴明了心。入一切佛法海廣大心。化一切眾生界周遍心。凈一切國土無量心。住一切劫無盡心。趣如來十力究竟心。善財童子。起如是心時。由自善根力。一切如來所加被力。普賢菩薩同善根力故。見十種瑞相。何等為十。所謂見一切佛剎清凈。一切如來成正等覺。見一切佛剎清凈。無諸惡道。見一切佛剎清凈。眾妙蓮華。以為嚴飾。見一切佛剎清凈。一切眾生。身心清凈。見一切佛剎清凈。種種眾寶之所莊嚴。見一切佛剎清凈。一切眾生諸相嚴身。見一切佛剎清凈。諸莊嚴云以覆其上。見一切佛剎清凈。一切眾生互起慈心遞相利益不為惱害。見一切佛剎清凈。道場莊嚴。見一切佛剎清凈。一切眾生心常念佛。是為十。又見十種光明相。何等為十。所謂見一切世界所有微塵。一一塵中出一切世界微塵數佛光明網云周遍照耀。一一塵中出一切世界微塵數佛光明輪云。種種色相周遍法界。一一塵中出一切世界微塵數佛色像寶云。周遍法界。一一塵中出一切世界微塵數佛光焰輪云。周遍法界。一一塵中出一切世界微塵數眾妙香云。周遍十方。稱贊普賢一切行愿大功德海。一一塵中出一切世界微塵數日月星宿云。皆放普賢菩薩光明遍照法界。一一塵中出一切世界微塵數一切眾生身色像云。放佛光明遍照法界。一一塵中出一切世界微塵數一切佛色像摩尼云周遍法界。一一塵中出一切世界微塵數菩薩身色像云。充滿法界令一切眾生皆得出離所愿滿足。一一塵中出一切世界微塵數如來身色像云。說一切佛廣大誓愿。周遍法界。是為十。時善財童子。見此十種光明相已。即作是念。我今必見普賢菩薩。增益善根。見一切佛。于諸菩薩廣大境界。生決定解得一切智。于時善財。普攝諸根。一心求見普賢菩薩起大精進心無退轉。即以普眼。觀察十方一切諸佛諸菩薩眾所見境界。皆作得見普賢之想。以智慧眼觀普賢道。其心廣大猶如虛空。大悲堅固猶如金剛。愿盡未來。常得隨逐普賢菩薩。念念隨順。修普賢行。成就智慧。入如來境住普賢地。時善財童子。即見普賢菩薩。在如來前眾會之中。坐寶蓮華師子之座。諸菩薩眾。所共圍繞。最為殊特。世無與等。智慧境界無量無邊。難測難思。等三世佛。一切菩薩。無能觀察。見普賢身一一毛孔。出一切世界微塵數光明云。遍法界虛空界一切世界。除滅一切眾生苦患。令諸菩薩生大歡喜。見一一毛孔。出一切佛剎微塵數種種色香焰云。遍法界虛空界一切諸佛眾會道場。而以普熏。見一一毛孔。出一切佛剎微塵數雜華云。遍法界虛空界一切諸佛眾會道場。雨眾妙華。見一一毛孔出一切佛剎微塵數香樹云。遍法界虛空界一切諸佛眾會道場。雨眾妙香。見一一毛孔。出一切佛剎微塵數妙衣云。遍法界虛空界一切諸佛眾會道場。雨眾妙衣。見一一毛孔。出一切佛剎微塵數寶樹云。遍法界虛空界一切諸佛眾會道場。雨摩尼寶。見一一毛孔。出一切佛剎微塵數色界天身云。充滿法界嘆菩提心。見一一毛孔。出一切佛剎微塵數梵天身云。勸諸如來轉妙法輪見一一毛孔。出一切佛剎微塵數欲界天主身云。護持一切如來法輪見。一一毛孔。念念中出一切佛剎微塵數三世佛剎云。遍法界虛空界。為諸眾生無歸趣者為作歸趣。無覆護者為作覆護。無依止者為作依止。見一一毛孔。念念中出一切佛剎微塵數清凈佛剎云。遍法界虛空界一切諸佛。于中出世菩薩眾會。悉皆充滿。見一一毛孔。念念中出一切佛剎微塵數凈不凈佛剎云。遍法界虛空界。令雜染眾生皆得清凈。見一一毛孔。念念中出一切佛剎微塵數不凈凈佛剎云。遍法界虛空界。令雜染眾生皆得清凈。見一一毛孔。念念中出一切佛剎微塵數不凈佛剎云。遍法界虛空界。令純染眾生皆得清凈。見一一毛孔。念念中。出一切佛剎微塵數眾生身云。遍法界虛空界。隨其所應教化眾生。皆令發阿耨多羅三藐三菩提心。見一一毛孔。念念中出一切佛剎微塵數菩薩身云。遍法界虛空界。稱揚種種諸佛名號。令諸眾生增長善根。見一一毛孔。念念中出一切佛剎微塵數菩薩身云。遍法界虛空界一切佛剎。宣揚一切諸佛菩薩從初發意所生善根。見一一毛孔。念念中出一切佛剎微塵數菩薩身云。遍法界虛空界。于一切佛剎。一一剎中。宣揚一切菩薩愿海。及普賢菩薩清凈妙行。見一一毛孔。念念中出普賢菩薩行云。令一切眾生心得滿足。具足修集一切智道。見一一毛孔。出一切佛剎微塵數正覺身云。于一切佛剎。現成正覺。令諸菩薩增長大法成一切智。爾時善財童子。見普賢菩薩如是自在神通境界。身心遍喜。踴躍無量。重觀普賢一一身分。一一毛孔。悉有三千大千世界。風輪水輪。地輪火輪。大海江河。及諸寶山。須彌鐵圍。村營城邑。宮殿園苑。一切地獄餓鬼畜生。閻羅王界。天龍八部。人與非人。欲界色界。無色界處。日月星宿。風云雷電。晝夜月時。及以年劫。諸佛出世。菩薩眾會。道場莊嚴。如是等事悉皆明見。如見此世界。十方所有一切世界。悉如是見。如見現在十方世界。前際后際一切世界。亦如是見。各各差別不相雜亂。如于此毗盧遮那如來所。示現如是神通之力。于東方蓮華德世界賢首佛所。現神通力。亦復如是。如賢首佛所。如是東方一切世界。如東方。南西北方。四維上下。一切世界諸如來所。現神通力。當知悉爾。如十方一切世界。如是十方一切佛剎。一一塵中。皆有法界諸佛眾會。一一佛所。普賢菩薩。坐寶蓮華師子座上。現神通力。悉亦如是。彼一一普賢身中。皆現三世一切境界。一切佛剎。一切眾生。一切佛出現。一切菩薩眾。及聞一切眾生言音。一切佛言音。一切如來所轉法輪。一切菩薩所成諸行。一切如來游戲神通。善財童子。見普賢菩薩如是無量不可思議大神通力。即得十種智波羅蜜。何等為十。所謂于念念中。悉能周遍一切佛剎智波羅蜜。于念念中。悉能往詣一切佛所智波羅蜜。于念念中。悉能供養一切如來智波羅蜜。于念念中。普于一切諸如來所。聞法受持智波羅蜜。于念念中。思惟一切如來法輪智波羅蜜。于念念中。知一切佛不可思議。太神通事智波羅蜜。于念念中。說一句法盡未來際。辯才無盡智波羅蜜。于念念中。以深般若觀一切法智波羅蜜。于念念中。入一切法界實相海智波羅蜜。于念念中。知一切眾生心智波羅蜜。于念念中。普賢慧行。皆現在前智波羅蜜。善財童子。既得是已。普賢菩薩。即伸右手。摩觸其頂。既摩頂已。善財即得一切佛剎微塵數三昧門。各以一切佛剎微塵數三昧。而為眷屬。一一三昧。悉見昔所未見一切佛剎微塵數佛大海。集一切佛剎微塵數一切智助道具。生一切佛剎微塵數一切智上妙法。發一切佛剎微塵數一切智大誓愿。入一切佛剎微塵數大愿海。住一切佛剎微塵數一切智出要道。修一切佛剎微塵數諸菩薩所修行。起一切佛剎微塵數一切智大精進。得一切佛剎微塵數一切智凈光明。如此娑婆世界毗盧遮那佛所。普賢菩薩。摩善財頂。如是十方所有世界。及彼世界一一塵中。一切世界一切佛所。普賢菩薩。悉亦如是摩善財頂。所得法門亦皆同等。爾時普賢菩薩摩訶薩。告善財言。善男子汝見我此神通力不。唯然已見。大圣。此不思議大神通事。唯是如來之所能知。普賢告言。善男子。我于過去不可說不可說佛剎微塵數劫。行菩薩行。求一切智。一一劫中。為欲清凈菩提心故。承事不可說不可說佛剎微塵數佛。一一劫中。為集一切智福德具故。設不可說不可說佛剎微塵數廣大施會。一切世間。咸使聞知。凡有所求悉令滿足。一一劫中。為求一切智法故。以不可說不可說佛剎微塵數財物布施。一一劫中。為求佛智故。以不可說不可說佛剎微塵數城邑聚落。國土王位。妻子眷屬。眼耳鼻舌。身肉手足乃至身命。而為布施。一一劫中。為求一切智首故。以不可說不可說佛剎微塵數頭。而為布施。一一劫中。為求一切智故。于不可說不可說佛剎微塵數諸如來所。恭敬尊重承事供養。衣服臥具飲食湯藥。一切所須悉皆奉施。于其法中出家學道。修行佛法護持正教。善男子。我于爾所劫海中。自憶未曾于一念間不順佛教。于一念間。生嗔害心我我所心。自他差別心。遠離菩提心。于生死中起疲厭心。懶惰心。障礙心。迷惑心。唯住無上不可沮壞集一切智助道之法大菩提心。善男子。我莊嚴佛土。以大悲心。救護眾生。教化成就。供養諸佛。事善知識。為求正法。弘宣護持。一切內外。悉皆能舍。乃至身命亦無所吝。一切劫海說其因緣。劫海可盡此無有盡。善男子。我法海中。無有一文。無有一句。非是舍施轉輪王位而求得者。非是舍施一切所有而求得者。善男子。我所求法。皆為救護一切眾生。一心思惟。愿諸眾生得聞是法。愿以智光普照世間。愿為開示出世間智。愿令眾生悉得安樂。愿普稱贊一切諸佛所有功德。我如是等往昔因緣。于不可說不可說佛剎微塵數劫海。說不可盡。是故善男子。我以如是助道法力。諸善根力。大志樂力。修功德力。如實思惟一切法力。智慧眼力。佛威神力。大慈悲力。凈神通力。善知識力故。得此究竟三世平等清凈法身。復得清凈無上色身。超諸世間。隨諸眾生心之所樂。而為現形。入一切剎。遍一切處。于諸世界。廣現神通。令其見者靡不欣樂。善男子。汝且觀我如是色身。我此色身。無邊劫海之所成就。無量千億那由他劫。難見難聞。善男子。若有眾生。未種善根。及種少善根聲聞菩薩。猶尚不得聞我名字。況見我身。善男子。若有眾生。得聞我名。于阿耨多羅三藐三菩提。不復退轉。若見若觸。若迎若送。若暫隨逐。乃至夢中。見聞我者。皆亦如是。或有眾生。一日一夜。憶念于我。即得成熟。或七日七夜。半月一月。半年一年。百年千年。一劫百劫。乃至不可說不可說佛剎微塵數劫。憶念于我而成熟者。或一生或百生。乃至不可說不可說佛剎微塵數生。憶念于我而成熟者。或見我放大光明。或見我震動佛剎。或生怖畏。或生歡喜。皆得成熟。善男子。我以如是等佛剎微塵數方便門。令諸眾生。于阿耨多羅三藐三菩提。得不退轉。善男子。若有眾生。見聞于我清凈剎者。必得生此清凈剎中。若有眾生。見聞于我清凈身者。必得生我清凈身中。善男子。汝應觀我此清凈身。爾時善財童子。觀普賢菩薩身。相好肢節。一一毛孔中。皆有不可說不可說佛剎海。一一剎海。皆有諸佛。出興于世。大菩薩眾。所共圍繞。又復見彼一切剎海。種種建立。種種形狀。種種莊嚴。種種大山。周匝圍繞。種種色云彌覆虛空。種種佛興。演種種法。如是等事。各各不同。又見普賢于一一世界海中。出一切佛剎微塵數佛化身云。周遍十方一切世界。教化眾生。令向阿耨多羅三藐三菩提。時善財童子。又見自身。在普賢身內。十方一切諸世界中。教化眾生。又善財童子。親近佛剎微塵數諸善知識。所得善根。智慧光明。比見普賢菩薩所得善根。百分不及一。千分不及一。百千分不及一。百千億分。乃至算數譬諭。亦不能及是。善財童子。從初發心。乃至得見普賢菩薩。于其中間。所入一切諸佛剎海。今于普賢一毛孔中。一念所入諸佛剎海。過前不可說不可說佛剎微塵數倍。如一毛孔。一切毛孔。悉亦如是。善財童子。于普賢菩薩毛孔剎中。行一步。過不可說不可說佛剎微塵數世界。如是而行。盡未來劫。猶不能知一毛孔中剎海次第。剎海藏。剎海差別。剎海普入。剎海成。剎海壞。剎海莊嚴。所有邊際。亦不能知佛海次第。佛海藏。佛海差別。佛海普入。佛海生。佛海滅。所有邊際。亦不能知菩薩眾海次第。菩薩眾海藏。菩薩眾海差別。菩薩眾海普入。菩薩眾海集。菩薩眾海散。所有邊際。亦不能知入眾生界。知眾生根。教化調伏諸眾生智。菩薩所住甚深自在。菩薩所入諸地諸道。如是等海所有邊際。善財童子。于普賢菩薩毛孔剎中。或于一剎經于一劫。如是而行。乃至或有經不可說不可說佛剎微塵數劫。如是而行。亦不于此剎沒。于彼剎現。念念周遍無邊剎海。教化眾生。令向阿耨多羅三藐三菩提。當是之時。善財童子。則次第得普賢菩薩諸行愿海。與普賢等。與諸佛等。一身充滿一切世界。剎等行等正覺等神通等。法輪等辯才等。言辭等音聲等。力無畏等。佛所住等。大慈悲等。不可思議。解脫自在。悉皆同等。爾時普賢菩薩摩訶薩。即說頌言


　汝等應除諸惑垢　　一心不亂而諦聽
　我說如來具諸度　　一切解脫真實道
　出世調柔勝丈夫　　其心清凈如虛空
　恒放智日大光明　　普使群生滅癡暗
　如來難可得見聞　　無量億劫今乃值
　如優曇華時一現　　是故應聽佛功德
　隨順世間諸所作　　譬如幻士現眾業
　但為悅可眾生心　　未曾分別起想念　

爾時諸菩薩。聞此說已。一心渴仰。唯愿得聞如來世尊真實功德。咸作是念。普賢菩薩。具修諸行。體性清凈。所有言說。皆悉不虛。一切如來。共所稱嘆。作是念已。深生渴仰。爾時普賢菩薩。功德智慧。具足莊嚴。猶如蓮華。不著三界一切塵垢。告諸菩薩言。汝等諦聽。我今欲說佛功德海一滴之相。即說頌言


　佛智廣大同虛空　　普遍一切眾生心
　悉了世間諸妄想　　不起種種異分別
　一念悉知三世法　　亦了一切眾生根
　譬如善巧大幻師　　念念示現無邊事
　隨眾生心種種行　　往昔諸業誓愿力
　令其所見各不同　　而佛本來無動念
　或有處處見佛坐　　充滿十方諸世界
　或有其心不清凈　　無量劫中不見佛
　或有信解離憍慢　　發意即得見如來
　或有諂誑不凈心　　億劫尋求莫值遇
　或一切處聞佛音　　其音美妙令心悅
　或有百千萬億劫　　心不凈故不聞者
　或見清凈大菩薩　　充滿三千大千界
　皆已具足普賢行　　如來于中儼然坐
　或見此界妙無比　　佛無量劫所嚴凈
　毗盧遮那最勝尊　　于中覺悟成菩提
　或見蓮華勝妙剎　　賢首如來住在中
　無量菩薩眾圍繞　　皆悉勤修普賢行
　或有見佛無量壽　　觀自在等所圍繞
　悉已住于灌頂地　　充滿十方諸世界
　或有見此三千界　　種種莊嚴如妙喜
　阿閦如來住在中　　及如香象諸菩薩
　或見月覺大名稱　　與金剛幢菩薩等
　住如圓鏡妙莊嚴　　普遍十方清凈剎
　或見日藏世所尊　　住善光明清凈土
　及與灌頂諸菩薩　　充遍十方而說法
　或見金剛大焰佛　　而與智幢菩薩俱
　周行一切廣大剎　　說法除滅眾生翳
　一一毛端不可說　　諸佛具相三十二
　菩薩眷屬共圍繞　　種種說法度眾生
　或有觀見一毛孔　　具足莊嚴廣大剎
　無量如來悉在中　　清凈佛子皆充滿
　或有見一微塵內　　具有恒沙佛國土
　無量菩薩悉充滿　　不可說劫修諸行
　或有見一毛端處　　無量塵沙諸剎海
　種種業起各差別　　毗盧遮那轉法輪
　或見世界不清凈　　或見清凈寶所成
　如來住壽無量時　　乃至涅槃諸所現
　普遍十方諸世界　　種種示現不思議
　隨諸眾生心智業　　靡不化度令清凈
　如是無上大導師　　充滿十方諸國土
　示現種種神通力　　我說少分汝當聽
　或見釋迦成佛道　　已經不可思議劫
　或見今始為菩薩　　十方利益諸眾生
　或有見此釋師子　　供養諸佛修行道
　或見人中最勝尊　　現種種力神通事
　或見布施或持戒　　或忍或進或諸禪
　般若方便愿力智　　隨眾生心皆示現
　或見究竟波羅蜜　　或見安住于諸地
　總持三昧神通智　　如是悉現無不盡
　或現修行無量劫　　住于菩薩堪忍位
　或現住于不退地　　或現法水灌其頂
　或現梵釋護世身　　或現剎利婆羅門
　種種色相所莊嚴　　猶如幻師現眾像
　或現兜率始降神　　或見宮中受嬪御
　或見棄舍諸榮樂　　出家離俗行學道
　或見始生或見滅　　或見出家學異行
　或見坐于菩提樹　　降伏魔軍成正覺
　或有見佛始涅槃　　或見起塔遍世間
　或見塔中立佛像　　以知時故如是現
　或見如來無量壽　　與諸菩薩授尊記
　而成無上大導師　　次補住于安樂剎
　或見無量億千劫　　作佛事已入涅槃
　或見今始成菩提　　或見正修諸妙行
　或見如來清凈月　　在于梵世及魔宮
　自在天宮化樂宮　　示現種種諸神變
　或見在于兜率宮　　無量諸天共圍繞
　為彼說法令歡喜　　悉共發心供養佛
　或見住在夜摩天　　忉利護世龍神處
　如是一切諸宮殿　　莫不于中現其像
　于彼然燈世尊所　　散華布發為供養
　從是了知深妙法　　恒以此道化群生
　或有見佛久涅槃　　或見初始成菩提
　或有住于無量劫　　或見須臾即滅度
　身相光明與壽命　　智慧菩提及涅槃
　眾會所化威儀聲　　如是一一皆無數
　或現其身極廣大　　譬如須彌大寶山
　或見跏趺不動搖　　充滿無邊諸世界
　或見圓光一尋量　　或見千萬億由旬
　或見照于無量土　　或見充滿一切剎
　或見佛壽八十年　　或壽百千萬億歲
　或住不可思議劫　　如是展轉倍過此
　佛智通達凈無礙　　一念普知三世法
　皆從心識因緣起　　生滅無常無自性
　于一剎中成正覺　　一切剎處悉亦成
　一切入一一亦爾　　隨眾生心皆示現
　如來住于無上道　　成就十力四無畏
　具足智慧無所礙　　轉于十二行法輪
　了知苦集及滅道　　分別十二因緣法
　法義樂說辭無礙　　以是四辯廣開演
　諸法無我無有相　　業性不起亦無失
　一切遠離如虛空　　佛以方便而分別
　如來如是轉法輪　　普震十方諸國土
　宮殿山河悉搖動　　不使眾生有驚怖
　如來普演廣大音　　隨其根欲皆令解
　悉使發心除惑垢　　而佛未始生心念
　或聞施戒忍精進　　禪定般若方便智
　或聞慈悲及喜舍　　種種音辭各差別
　或聞四念四正勤　　神足根力及覺道
　諸念神通止觀等　　無量方便諸法門
　龍神八部人非人　　梵釋護世諸天眾
　佛以一音為說法　　隨其品類皆令解
　若有貪欲嗔恚癡　　忿覆慳嫉及憍諂
　八萬四千煩惱異　　皆令聞說彼治法
　若未具修白凈法　　令其聞說十戒行
　已能布施調伏人　　令聞寂滅涅槃音
　若人志劣無慈愍　　厭惡生死自求離
　令其聞說三脫門　　使得出苦涅槃樂
　若有自性少諸欲　　厭背三有求寂靜
　令其聞說諸緣起　　依獨覺乘而出離
　若有清凈廣大心　　具足施戒諸功德
　親近如來具慈愍　　令其聞說大乘音
　或有國土聞一乘　　或二或三或四五
　如是乃至無有量　　悉是如來方便力
　涅槃寂靜未曾異　　智行勝劣有差別
　譬如虛空體性一　　鳥飛遠近各不同
　佛體音聲亦如是　　普遍一切虛空界
　隨諸眾生心智殊　　所聞所見各差別
　佛以過去修諸行　　能隨所樂演妙音
　無心計念此與彼　　我為誰說誰不說
　如來面門放大光　　具足八萬四千數
　所說法門亦如是　　普照世界除煩惱
　具足清凈功德智　　而常隨順三世間
　譬如虛空無染著　　為眾生故而出現
　示有生老病死苦　　亦示住壽處于世
　雖順世間如是現　　體性清凈同虛空
　一切國土無有邊　　眾生根欲亦無量
　如來智眼皆明見　　隨所應化示佛道
　究竟虛空十方界　　所有人天大眾中
　隨其形相各不同　　佛現其身亦如是
　若在沙門大眾會　　剃除須發服袈裟
　執持衣缽護諸根　　令其歡喜息煩惱
　若時親近婆羅門　　即為示現羸瘦身
　執杖持瓶恒潔凈　　具足智慧巧談說
　吐故納新自充飽　　吸風飲露無異食
　若坐若立不動搖　　現斯苦行摧異道
　或持彼戒為世師　　善達醫方等諸論
　書數天文地眾相　　及身休咎無不了
　深入諸禪及解脫　　三昧神通智慧行
　言談諷詠共嬉戲　　方便皆令住佛道
　或現上服以嚴身　　首戴華冠蔭高蓋
　四兵前后共圍繞　　誓眾宣威伏小王
　或為聽訟斷獄官　　善解世間諸法務
　所有與奪皆明審　　令其一切悉欣伏
　或作大臣事弼輔　　善用諸王治政法
　十方利益皆周遍　　一切眾生莫了知
　或為粟散諸小王　　或作飛行轉輪帝
　令諸王子采女眾　　悉皆授化無能測
　或作護世四天王　　統領諸龍夜叉等
　為其眾會而說法　　一切皆令大欣慶
　或為忉利大天王　　住善法堂歡喜園
　首戴華冠說妙法　　諸天覲仰莫能測
　或住夜摩兜率天　　化樂自在魔王所
　居處摩尼寶宮殿　　說真實行令調伏
　或至梵天眾會中　　說四無量諸禪道
　普令歡喜便舍去　　而莫知其往來相
　或至阿迦尼吒天　　為說覺分諸寶華
　及余無量圣功德　　然后舍去無知者
　如來無礙智所見　　其中一切諸眾生
　悉以無邊方便門　　種種教化令成熟
　譬如幻師善幻術　　現作種種諸幻事
　佛化眾生亦如是　　為其示現種種身
　譬如凈月在虛空　　令世眾生見增減
　一切河池現影像　　所有星宿奪光色
　如來智月出世間　　亦以方便示增減
　菩薩心水現其影　　聲聞星宿無光色
　譬如大海寶充滿　　清凈無濁無有量
　四洲所有諸眾生　　一切于中現其像
　佛身功德海亦爾　　無垢無濁無邊際
　乃至法界諸眾生　　靡不于中現其影
　譬如凈日放千光　　不動本處照十方
　佛日光明亦如是　　無去無來除世暗
　譬如龍王降大雨　　不從身出及心出
　而能沾洽悉周遍　　滌除炎熱使清涼
　如來法雨亦復然　　不從于佛身心出
　而能開悟一切眾　　普使滅除三毒火
　如來清凈妙法身　　一切三界無倫匹
　以出世間言語道　　其性非有非無故
　雖無所依無不住　　雖無不至而不去
　如空中畫夢所見　　當于佛體如是觀
　三界有無一切法　　不能與佛為譬諭
　譬如山林鳥獸等　　無有依空而住者
　大海摩尼無量色　　佛身差別亦復然
　如來非色非非色　　隨應而現無所住
　虛空真如及實際　　涅槃法性寂滅等
　唯有如是真實法　　可以顯示于如來
　剎塵心念可數知　　大海中水可飲盡
　虛空可量風可系　　無能盡說佛功德
　若有聞斯功德海　　而生歡喜信解心
　如所稱揚悉當獲　　慎勿于此懷疑念　

大方廣佛華嚴經卷第八十