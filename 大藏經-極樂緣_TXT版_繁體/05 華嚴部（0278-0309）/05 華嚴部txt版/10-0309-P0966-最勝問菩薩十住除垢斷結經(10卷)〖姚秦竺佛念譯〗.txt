　　No. 309

最勝問菩薩十住除垢斷結經卷第一(一名十千日光三昧定)

　　　　姚秦涼州沙門竺佛念譯


　　道引品第一

聞如是。一時佛在毗舍離城奈氏樹園。與大比丘眾八萬四千。菩薩十萬四千人俱。普皆大圣玄鑒通達。獲致總持辯無滯礙。三昧常定慧無畏難。解了纏縺十二行本。以逮深要不起法忍。周流五趣觀察訓導。以佛弘智覆蓋眾生。隨其根源而救濟之。執持威儀不失禮節。其名曰常凈菩薩。寶積菩薩。寶士菩薩。寶印首菩薩。寶藏菩薩。趣意菩薩。轉法輪菩薩。除陰蓋菩薩。施蓮華行菩薩。師子菩薩。日光菩薩。見正反邪菩薩。不置遠菩薩。無損志菩薩。持地菩薩。持魔菩薩。造化菩薩。水光菩薩。施相菩薩。應聲菩薩。金瓔菩薩。慈氏菩薩。濡首等。十萬四千人俱。爾時地主。四大天王釋提桓因。將諸忉利天。焰天。兜術天。化自在天。他化自在天第一梵天王。將諸梵眾來詣佛所。及諸天龍鬼神揵沓和阿須倫迦留羅真陀羅摩休勒人與非人悉來集會

爾時如來。與無央數億千之眾眷屬圍繞。而為說法。弊魔波旬不安本位。復將官屬前后圍繞來至佛所。頭面稽首在一面立。此賢劫中一切大圣。諸正士等皆悉云集。是時如來。復以舌相光明普照三千大千剎土。見光明者各相謂言。今日忍土釋迦文佛。放大光明引致十方。高行菩薩于光明中演出此音。能仁如來至真等正覺。在娑訶國土。放微妙光。與諸大人演說十千三昧正定。非是緣覺聲聞所行。我等各各赍供養具。詣彼忍土興致禮敬承受奉覲

于時東方去此九萬二千諸佛世界。國名盛妙。佛號殊勝如來。其佛左右有菩薩名曰執志。通慧大士住不退轉。光明遍彼勸進菩薩。尋自往詣盛妙如來至真等正覺所。稽首長跪而白佛言。唯然大圣。欲至忍土奉覲釋迦文佛至真等正覺。稽首問訊咨受未聞。其佛告曰。宜知是時便往勿疑。又謂執志。雖至忍界即當奉行五十五事。戢在心懷無令漏失。何謂五十五事。施與不施等。于戒犯戒等。忍對不起等。進退強意等。亂心禪定等。深智淺愚等。怨儲二親等。見罵若空等。三乘無高下。亦無若干想。亦不見善亦不見不善。亦不見佛土凈。亦不見佛土不凈。若見眾生生惡趣者不懷恐畏。見諸上士觀如眾祐。亦不有二常若一心。若見有殺盜淫泆。妄言綺語嗜酒愚亂。嫉妒恚癡斗訟彼此。心執邪見非常言常。悉當平等無增減心。莫見戒具受上福。報施受大福。亦復莫云我今護殺延壽無量。亦莫相輕我相好勝教誡殊特。彼人卑穢凡夫朋黨。除去七慢十二無記。是為五十五事。當念修行。佛言執志。若有族姓子族姓女。心志質直等住定意可游彼土。設百千劫于吾之土建立梵行。不如忍界彈指之間無高下意。是為殊勝億千萬倍。于時彼土五萬菩薩各誓愿言。我當具足心意清凈。侍衛執志菩薩。得詣奉覲能仁如來至真等正覺。執志菩薩即與五萬菩薩。譬如力士屈伸臂頃。斯須之間于其佛土忽然不現。尋在忍界奉覲能仁。稽首禮拜退住一面。爾時世尊觀眾來會集坐已定。告四部眾。汝等見此執志菩薩乎。對曰已見。佛言。諸族姓子。斯大士者。超越三有分別深奧。辯才通達慈哀感動。神足變化導引勸進。所游居處多所饒益。是時座上有菩薩。名曰最勝。承佛威神即從坐起頭面禮足。白世尊曰。唯然無著志性愚癡愿欲所問。若見聽許乃敢陳啟

佛告最勝。恣汝所問。如來當為解說。爾時最勝菩薩以聽所啟。即白佛言。唯然世尊。如來至真入何三昧。放大光明踰于日月。若有眾生觀如來光必至所愿不失人根。此何變化神妙乃爾

佛告最勝。快哉問矣。誠如來言光明威力。接度眾生多所開化。如來隨宜入億百千諸三昧定。游于恒沙無量佛土。塵數垓兆性行所趣。有淫怒癡強梁自用貢高放泆者。如來觀察具分別之

爾時最勝復白佛言。何謂菩薩從初發跡至成作佛。一地二地至于十地。為斷幾結消除幾垢。何謂菩薩解了己身內外無生。何謂菩薩自稱廣施不除斷滅。何謂菩薩行戒具足終而不犯亦不毀戒墜墮本位。何謂菩薩忍而不起于忍退還為凡夫行。何謂菩薩精勤不懈復有慢怠從始積業。何謂菩薩入定意法天雷震動心不錯亂。云何菩薩初發心行無能斷者。云何菩薩意識安隱不可舍離。何謂菩薩其心獨尊與眾超異。云何菩薩心之所趣無能知意

爾時世尊告最勝曰。善哉善哉。乃問斯義。多所饒益多所成辦。今當為汝敷演其誼。菩薩所行不可思議。智無邊崖亦無等侶。乃能興心于如來前而師子吼。諦聽諦聽善思念之。最勝則曰。受教而聽

佛言。菩薩發心求無上道。先斷妄見身邪戒盜分別苦智。建立志愿具足禁戒。每自思惟我之所行。愿樂遠離凡俗之法。以五陰性不可得故道亦不可得。況于在道外者。猗色痛想行識求度眾生。佛復告最勝。五陰亦無觀行。眾生亦無觀行。亦復不見所可度者。無言教法。非羅漢辟支佛所能及也。爾時最勝菩薩。白佛言。世尊。不從五陰無觀行得道不從眾生無觀行得道。寧可從四禁法得乎。佛言非也。最勝復白佛言。設不從四事得者。復可從空得耶。佛言非也。爾時最勝菩薩復白佛言。不從空得不從四事得者。今日如來及眾會者。不成無上道。亦不得果報乎。佛言。成無上道耳。但不住有性亦不住無性。而成等正覺。最勝白佛言。云何色痛想行識。及內外法善惡法。有漏無漏法。有為無為法。如來所說名號之法。云何以名想字體教授一切乎。佛言。行亦無名復無想念。不見入出之二來往周旋。故號一切智。菩薩常當以十法了十地事。云何十法了十地事。以苦習義盡道之義。滅盡無生一切遍義。自識己身及他人義。于六邪本及六十二見皆知空無義。菩薩行是時。當除有跡無跡。云何除有跡無跡。道是跡非道無跡。來往是跡。無來往者便無有跡。菩薩當念修諸住地。當行苦義斷淫欲之火嗔恚之毒愚癡之刺。悲慈之心遍滿四方。雖有愍哀意亦不有想。已所惠施終不為己。普及眾生亦無所吝。施不見施不有受者及與財物。念與善者周接。常當下意無生貢高。說法之時不見有法。出生窠窟無法之想。出家之日與愛欲別。以空無法斷除顧戀。求佛成道莫著相好。亦復莫念吾先成道某在吾后。設欲分流法教。終不敗法毀法。進趣果證不為塵欲所牽。心常懷念滅于貢高。自用不求法報及財寶物。所授諦說無言教想。持身如空空無想念。是為菩薩以苦智成辦凈一地跡。復次菩薩。復以苦義習義行百千定。若欲得佛心定意三昧者。不以色想亦不以種好。亦復不以本宿行故而致一住。亦不希望作是致是不作是亦不獲。是常建是志不念過去。當來之著。亦復不念今現在世生死所趣。不從五陰六衰而克此法。亦不離五陰六衰。復當思惟六無根本。六無根本者。眼耳鼻口身意。從所起生從所起滅。復當分別六衰所興。了知尋察色聲香味細滑之法。亦復不用見聞念知心意識法。得凈一住。不以巧偽生滅之法有常之想。凈于一地。無正無邪不造等意無所希望。亦不是是亦不非非。而凈住地。亦不從一二三四至百千定。亦復不離百千定意而凈住地。不因心意而曉內外眾念望想是非之事。亦不色痛想行識而凈其地。亦不用戒聞定意慧解度知見。十力無所護四無所畏。諸佛所寶十八法本。不可以意想知見我想無我想。不以五陰六衰生滅之處。亦無所住亦無不住。是謂菩薩凈一住地。亦無色痛想行識之屋室。亦不眼色耳聲鼻香舌味身細滑之處所。何以故。不可目視而見眾想。解不起不滅之法無終無始。是謂菩薩于初地中而凈其跡。悉具足成道慧。備滿如來所宣無有差別。若干之念便能解暢。亦能為人啟受諷誦。普能周悉諸佛深藏。佛復告最勝。菩薩復當具足六度無極。念舍形色無所希望。不生三念染著之法。是則名曰施度無極。欲知根源不念佛身達了本無。當知以備戒度無極。不自想念我得成就三十二相。計挍諸法假號名句。相貌無盡住不起法。是故名之忍度無極。一切諸法普無觀行。亦無聞見行道士法。見善不悅逢惡不戚意無適莫。是故名曰進度無極。心不興念起于亂想。寂怕自守意識永定。是故名曰禪度無極。解色相空敗毀色空。亦不自高不懷自大。諸法之相達知為一亦非有一。是故名曰智度無極。復以權道應適眾生。隨緣拔濟使不漏失。是故最勝。發意菩薩以苦圣智治初地行。便能具足諸三昧門陀鄰尼門智慧自在。復次菩薩得是十千三昧住于欲界。當以苦智等智果報。分別十法欲恚慢癡狐疑身見耶見內見戒見盜見法。已知已了不除不盡亦不令生。復以苦智等智。于有形無形曉了十八結母。雖分別結不盡不賜。最勝當知。初學發意。復以習義等義。于三昧定。住于欲界形無形界。思惟十九怨對之災瘡痍之患。滲漏無首盡滅等義。復于三界觀察十九迷誤之法。道在三處有二十二。亦當思惟三十四無漏圣意具諸功德悉為成辦。觀于無常苦空非身解知無二。乃于一地而凈其跡也

　　留化品第二

爾時最勝菩薩前白佛言。云何菩薩于二住地而具足行。必果所愿無有中錯。佛告最勝。菩薩于二地中常當思惟。念凈其戒識其重恩。勤行忍辱謙恭卑下。常懷喜悅先笑后言。行大慈悲孝順師長。篤信三寶崇習妙慧。無生染著計有常存。夫計常者。謂生死業解有道常。常道非尊尊出非常乃謂為尊。尊既無尊何言道尊。是故最勝。菩薩了道亦無尊卑亦無相像。虛空猶常言有形質。真道號字不可睹見。其心坦然無所縛著。所修德業不離諸佛。無能中道而得斷絕。一切諸惡悉盡無余。其心永定不可動轉。志如金剛亦無伴侶。皆知一切諸法之本。已除眾垢消滅闇冥。其法晃曜靡不照明。心懷質直亦無諛諂。性行平等無彼此意。發心已來常懷鮮潔。由本凈故得去諸垢。沐浴清淵蕩除眾穢。其信堅固無所遺舍。施意廣大無有邊崖。心若虛空亦無窮盡。含受下劣將養使度。所以然者。其慧純淑無所掛礙。心之所規無所不容。大慈無窮不盡之藏。得識辯才常懷羞恥。堅固之行心不可沮。覺道之力無所不入。辯才過眾無不渴仰。得諸總持亦不忘失。初不演說不急之事。于百千定終不狐疑。聞善惡法不懷憂喜。不自貢高復不自下。進趣安詳不失威儀。十二行本曉知五陰。六衰所起復以苦習盡道。分別十二緣起。癡行生死靡不貫達。觀察五根具滿思念。不復往來生死穢著。乃以八十四智消滅諸漏。誓留化身一劫教授。如我今身必當入于無余泥洹。不永滅度亦復留化。在賢明土將無數眾。前后圍繞說微妙法。最勝當知。賢明去此北方度十三億恒河沙等諸佛剎土。彼有世界名不動轉。有佛號照意如來至真等正覺。現在說法不動轉界。亦無聲聞緣覺之名。純諸登位大乘行人。布施戒忍精進禪定。以神通慧而自娛樂。無極之智纏絡其身。隨時分別章句深妙。慈悲喜護等如虛空。觀前眾生知其志性。為雨甘露無極法味。其服食者無嗔恨結。行三三昧空無想愿。拔濟生死立無為岸。降魔塵勞懷害之毒。彼佛神足感動變化。周旋往反無量佛土。彼受訓者。不知是化謂為真佛。過去恒沙諸佛世尊。皆留化佛。接緣眾生使獲無為是故如來隱形適化不可思議。方將來佛慈氏等輩。亦各有化如來之像開導眾生。我雖滅度彼化佛身亦不滅度。是故最勝。化亦無化佛亦無佛解知空寂。亦不二三若干之相。二地菩薩。常當修習幻化之法。觀了慧地誠信之地。見地薄地終成之地。緣覺聲聞所居之地。雖療其疾不取其證。假使最勝二住菩薩。欲取聲聞緣覺證者甚無有難。譬如有人手執華鬘及明月珠。仰擲虛空未墮地頃。于其中間斷結除垢諸漏永滅。無生老死憂患之苦。但為菩薩雖知斷結終不取證。所以然者。未察眾生上中下意。堅固其心永處究竟。興無蓋云擊慧雷聲。降甘露藥宣真諦寶。不斷三業。意念鮮潔如水清徹。恒用禁戒而自莊嚴。復以眾德修飾形相。奉遵上妙賢圣覺道。至后胎分一生補處。覺現諸佛所造本業。覺意總持悉無處所。先念興意嚴凈道場。隨時進止行安般念。在眾強志御無所畏。心便勇健而得自在。發心愿成甚可愛敬。為諸眾生說喜樂法。其心特尊與眾超異。若能執持空無之相。外道奇術無奈之何。聲聞緣覺常所宗敬。是時世尊復告最勝。二地菩薩達知本無遠離身行。去口殃禍除意亂念。消滅三穢抑制三災。閹塞五弊推尋十二癡行之本。上下五結散在三界。以漸除卻無令增多。思惟十一苦惱之瘡。舍諸四大耽著之病。分別諸物惡露之法。當避家業息諸習俗。斷其愛欲嗔恚貪垢。凈刈根本不使流馳。常念思惟計無我想。堅立四信。住四意止。成四意斷稱說五根。布現五力無缺減志。曉知七覺諸寶之藏。修行八正賢圣之道。八大人念初不廢舍。如是最勝。二地菩薩執心調意。不若干念解知悉空而無真實。乃得上位受菩薩記。不動勞行亦不離行。學于上智雖有尊貴意不貢高。觀知諸法一法不二不計三想。亦復不興無益之想。不有限際有無之想。了想無處不住無處。惟正覺凈諸佛亦凈。善御于心正住不邪。等一善惡審知俱空空不疑礙。亦復不見有爭無爭有觀無觀。本無為一亦不見一。知一除一不住于一。復不從一而起眾想。等習勝意無習。有際不見有際有勝有負。不聽心散越內外法。善防御識定而不轉。雖在三有不著于三。深察諸性了知無根。知無根者所謂凈地二住菩薩。自整其心觀諸法本悉同無常。常無所入不見出生。無善不善好惡之名利衰毀譽稱譏苦樂。調正心意無有憂戚。在所入處開示大藏。入大法海念求七慧。煎熬三愛善制四流。修六重法成果證行。如是最勝。菩薩大士具諸法已。知無形貌而不可見。是謂習學凈于二地

　　空觀品第三

爾時最勝菩薩復白佛言。云何菩薩于三地中當凈其行

世尊告曰。進學菩薩無出入念。雖多學問義無厭足。不入文句字體本末。分流法施謙下于人。修治國土無國土想。建立善業亦不貢高。初發心行無令有斷。成功德愿志如安明。觀諸眾生說喜樂法。從初發意以為道本。由是得至永寂道果。心念廣施遍及一切。建立志愿具足禁戒。開意精進行無懈怠。無所喜樂。惟道為務。無歸趣者與作將導。因為分別大智之法。從初立心永無所住。用極大慈不可見故。欲拔根原立大乘跡。當行悲哀愍其未度。設見度者當懷悅豫。于諸眾生平等其心。雖遇苦樂亦不為動。將護一切引入道門。為諸如來所見扶持。念順十方諸佛教誡。當度一切五趣之難。興隆道化無損三寶。無所違失便成道果。將順禁戒為眾人則。暢演智慧無窮之寶。猶如虛空不可窮盡。其一切智亦不可盡。如來心識亦復如是。無有生滅著斷之二。定意三昧智慧解脫。度知見身無有近遠亦不可見。最勝當知。一切諸佛深法之要。亦不可盡亦無端緒。去來現在三世合散。亦無所有不見有集。有所成辦復無散落。變易非一四大所造。地水火風亦無有對而不可見。用智了別眾生心行。本愿不斷不可思議。皆無所生亦無仿佛。一切諸法尋不可知。以是之故故無所生。亦復無法可有生者。生已無生何者是生。是故最勝。發菩薩心而無窮盡。不設心意形相諸法。復無諛諂僥望諸法。其心質直在眾殊特。修息心法自觀身法。觀他人身皆悉空寂不生想念。觀身無染而不可得。亦無授者分別為一。行步進止探察三界受形之類。皆由癡愛遭諸苦惱。了知無二而不可見。痛意行法內外虛空無有生滅。復次最勝。進學菩薩觀息出入長短遲疾。身中毛孔氣息所經靡不了達。出氣為溫還報為冷。解知寂寞都無形質。菩薩觀身分別識知亦無處所。用清凈故平正無邪。柔軟其心不懷粗穬。篤信真要未曾變改。志常堅強而無動轉。無能憎嫉而嬈害者。何以故。爾以其行際不可逮。及有所建立無能誹謗。何敢興造無根無罪心垢為消。愿令法輪常轉于世。使一切人疾得妙慧。光照幽冥如日貫云。立道善本自觀無我。生無處所于內外法俱亦如是。亦復不見生死所趣起滅之處。乃至羅漢緣覺及佛皆無見聞。有想見者為非見也。無所想見一切清凈。不止凈想乃為非想。是為空見為無所見。復次最勝。心不在內亦不處外。不于道法不住于俗。亦不住有亦不住無。不見起滅動搖之處。心無崖畔廣普無底。亦無音響本末悉盡。如是最勝當作是觀觀無所觀。當作是見見無所見。習行菩薩為空為滅為無所有。三住菩薩以諸法定。使意專精計念成凈。作是計者為應泥洹應無所生。是法無法無亦無無。強為生名字為法性。曉了法性無來往緣。習意斷法哀世現名。惡法未生精進御止攝使不起。以興惡者御意令斷。未生善法精勤使生。已生增多不使漏失。三住菩薩行神足定。得樂喜定止所作行。總其神足持身心意。以精勤定除所作惡。復總神足攝持身心。復以意定除其所作。統攝神足持于身心。以智慧定除諸所作。統其神足亦持身心。漸進修根信精進根。意定慧根便得入要。佛法空盡無彼無我。亦無因緣復無纏縛。貪有計常生死苦斷。一切無跡人多相猗。見著性名于無數世。當復精行憂惱相隨。如影隨形往來不停。如輪在轍莫知端緒。行定無猗正觀不著。貪盡想滅結解清凈。于行不惑意無憂惱。生老病斷無復往來。慧眼大明普照世人。拔十二緣無黠慧惑。復次最勝。菩薩大士復當修行神力之德。夫神力者莫能沮壞天魔外道威力之神無侵暴者。信力精進意定慧力。是謂菩薩每修行者。遂應漸進七覺意華。以意覺花行十五心。斷慳吝心履菩薩跡。成深妙慧而不退轉。法覺意花無為無作。除去穢惡不善之行。精進覺華合受戒慢。有放逸者抑使不起。歡悅覺花應三禪地。攝諸亂想寂怕無為。猗覺意花無所貪著。觀了諸法亦無所習。以信覺花其志牢固。暢說微妙而無悔恨。亦當思惟無著覺花。斷百八瑕染著心者。復當修習八賢圣道。等念等定等語等行等業習等意等定。超過八難越度六衰。亦復分別三三昧法。具此行已乃得稱為凈三住地。如是最勝。菩薩大士習行慧門。校計空無不可得睹。無有形想相亦無相。與人說法恒用中正所言至誠終無有異設有所與無所希望。不求名稱為人所嘆。咸共戴奉興致供養。有所造作不自為己。先求彼安后乃恤己。所以自致獲安隱者。所施功德不懷懈惓。有所施為苦無厭足。用愍一切眾生故也。用無極慈拔濟老死。為懈惓者而興精進。所以勇猛興精進者。欲以養育眾生之類。常當自念我由眾生得辦道果。諸功德業亦復具足。所可陳力不希望報。所以然者。以心凈故蒙法潤澤。是故無求世人有求為除利求。以是慧力護一切法。愿令群黎各寧其所。使上中下悉無怨恨。所作事業安隱審諦。由是菩薩無能制者。亦復無能抑斷之者。如是最勝。菩薩宿誓弘普難量。其慧無邊不可窮極。猶若天金而無點污。所以然者。用無瑕穢。消蕩塵蓋永無貪欲。其諸惡心不能復亂。又其意猛不為惡屈。守護邪念亦不使生嗔恚愚癡所有貪著。汲汲五欲貢高自大。諸所不可皆悉除盡。三住菩薩常護是心。曉了內法而不可見亦無形相。假使有相則毀法性。捐舍重擔及諸垢濁。當建是心不令懈怠。尋其心識悉無處所。而不可見無若干想。有憒亂者護使定意。無智慧者育養成辦。計于一切受形之分有功德者無功德者。悉欲度脫至于大乘。思念大乘亦不有跡。訓誨一切履行法者。畢志堅固凈于三地成于道果。諸在厄難皆令建立無極功德。雖獲其報知無所有。心亦如是永不可見。所以然者。用慧觀知無去來今。如是最勝。菩薩常學修于大慈。若有苦難自投歸命。欲求救濟全身命者。寧喪軀體愿受苦惱。先度前急不負要誓。其行慈者平等如稱。若有增益不以喜悅。設毀謗者不懷憂戚是為菩薩隨時行慈。夫行慈者。常以三事凈身口意。終不傳惡亦不念邪。雖在愚癡塵勞之間。獨步無畏亦不自大。所學之法不舍普智。諸神通慧攬諸佛法。隨人所求不逆其心

爾時世尊復告最勝。昔我游學凈三住結。功齊德整共同友者不可稱計。其中退轉在吾后者不可陳說。吾從一住至于三住。建立弘誓心不移轉。于其中間所作功德亦不可量且舍珍寶奇異妙物國財妻子不在其例。但念愿施與其前人九千九百九十九頭。最后遇虎饑羸窮急。伺捕群獸竟不克獲。便欲啖子以全其命。舒身張爪前欲搏撮。吾與慈氏柔順為伴。顧謂二人今正是時。誰能建心勇猛特出。以身自投施彼餓獸。二人各自還相視面。口雖不言心懷退轉。吾尋觀知彼有悔意。即于山頂投于深谷。首陀會天尋下接持。即化甘露狀似吾身。飤彼餓虎使得滿足。母子俱全吾亦不損。思計彼身乃充萬頭。是故最勝。進學菩薩修成三地。亦有悔還心不堅固。正使我身入虎口者。虎亦不食亦不親近。所以然者。由其立根得神力故。于一切法而得自在。當習悔過未曾藏匿。用無量施勸助功德。菩薩修學班宣道義奉習勤學。大士之法其意牢固不舍弘誓。無極德鎧用自纏絡。佛復告最勝。進學菩薩修治三地。常當專心無令變異。不以所見為動眾心。于諸煩勞恒知遠離。于己止足無有僥幸。不于想著心不流馳。不求榮冀尊豪高位。令一切人如法習法。宣開上智使同其原。彼我為一然無差別。隨其因緣而示現之。當不以生非不有生無生不生乃凈其地以為不惑終不以惑。惑出塵勞乃謂為惑。惑不見惑無惑不惑。深知眩惑乃應真空。如是最勝。菩薩之行分別空無引致入法。具在苦痛皆令普安。是謂最勝。進學菩薩于三住地而凈其行

　　色入品第四

是時最勝菩薩前白佛言。何謂生貴菩薩于四地中而凈其行

佛告最勝。生貴菩薩于四地中。常當不舍奉真人法。念在閑靜不離燕坐。于淫怒癡恒以少欲。意趣知足亦不貪著。不舍苦行十二法要。執持禁戒如防蚖蛇。見欲穢惡如被火燃。除愛欲意亦不使生。興意視眾如泥洹想。惠施所有不惜身命。不懷慢惰于眾貢高。不慕所有亦無三礙。修行開士心識之法。于大眾中念行法施。訓誨眾生果其所愿。積功累德為無上道。習在閑居山巖獨處。所有多少取足而已。行諸德業而無厭足。博學多知咨受不惓。所演智慧不以為勞。挍計身中思惟本末。智慮通達所念具足。離于眾惡修行脫門。其解脫者是菩薩教。了諸法本思惟微妙。當別五陰成敗之相。觀知四大地水火風。睹見六衰所起根本。十二因緣深無邊際。生死變易不可窮盡。苦言忠諫念持不忘。不計我人壽命長短。寂寞無為行非常業。解知一切虛而不實。復次最勝。四住菩薩當護佛土。分別道俗悉不可見。菩薩之行智不可窮。辦一切德修治國土。隨其次第成就處所。慧海無邊所受無厭。多所救度一切眾生。其所修行常為先首。最尊最上無能及逮。所念總持強記不忘。各獲善本令不缺漏。所以然者。用尊貴法得遠緣縛。因斯受決入正士室。亦因專勤意不退轉。自致具足無上圣業。所愿輒成亦不見成。若見成者則為非成。其所修行永無所見。行其定意攝攬諸法。所為之行無令有短。制伏心意是其道業。修行自守無若干想。所以者何。乃離諸惡不與從事。專精行施良祐福田。菩薩發心于一切眾生。不以身心有所貪愛。轉增上妙無極之哀。專精奉戒如護雙目。教犯戒者使不為惡。亦當專精修行忍辱。夫行忍者亦為甚難。雖在尊位財富極樂。不輕貧賤羸瘦之人。如是最勝。忍辱為難。勤加精進亦不可及。坐佛樹下正身正意。結跏趺坐亦不動轉。若有人來言避吾處。我欲坐此當建牢固勿為彼伏。先取佛道具諸相好。降伏魔已即舍與處。是謂精進為難得及。專心定意亦復難及。生貴菩薩入定意時。天雷霹靂萬響俱震。欲得動亂菩薩心者。不能轉亂如毛發許。是謂最勝菩薩定意。故曰難也。菩薩以慧修諸功德。不以懷勞于諸眾生。出入行步和雅安詳。威儀備悉法服齊整。是謂菩薩修其智慧功德堅強無能危者。曉知本無鉤玄致遠。博覽微妙其明極照無所不達。專精其心無有流馳。常念一切無所依者。為設方便令得其依。有闇冥者使睹大明。無所歸者為受其歸。處卑賤中與作善友。行奸偽者教修質樸。見強梁者為是忍辱。于飾好中不為綺雅。見無反復教使報恩。處在天宮令行十善。在懈退處修奉業德。設見貢高不懷自大。有求其便不能得短不思念惡不說缺漏。若在邪業輒住將護使入安諦。眾生之類來到其所。歡喜承受無嗔恚心。有諫喻者示進退法。此當應爾此不應爾。可然不然心無增減。篤信罪福知有報對。設在城郭游近人間。如在曠野巖居不異。不貪利業不惜身命。心懷清凈無是非意。常護口過言無彼此。不求供養望其奉敬。明知節限止足而已。心常柔和不由弊惡。度于生死息諸患苦。由是永致成大乘跡菩薩慧心亦不可見。生死往返亦無所有。以權方便明了訓誨。隨時適化斷于終始。終始無來亦無去者。解知悉空而無處所。菩薩計有便為著有。于布施中亦計無有。亦無所有復不可見。所以者何。六度無極復不可見亦無所有。如是最勝。菩薩布施悉無科限。有科限者則非真施。設當選擇當施與是不應施是。分別高下意生是非。施不周普不應為施。若能惠施不生染著。無種種念乃謂為施。受施之主得全其命。便能安隱坐起誦習。身體得定氣力強盛。周旋生死常不渴乏。所生之處神足飛行。在所到方為人所敬。得神通眼見十方國。耳聽遠聞無極音聲。逮致妙香戒定慧解度知見身。為被種種德勛之音。身體香潔莫不悅豫。常得肴饌甘美之味。宿福所殖而致奇相。清凈無垢為人所護。隨其所乏而施與之。身常無病不生不死無有眾患。恒獲安隱一切具足。備悉成就三十有二大人之相。得八十種眾好之容。敷開法藏不生貪欲。充備道慧無所匱乏。有來求索而不愛惜。輒能盡施逮一切智。諸通圣慧廣濟無窮。得深經典樂法之樂。于佛樹下坐于道場。降伏魔兵及諸官屬。不以色故有所施為。知色為空色亦自空。色不自知乃知色空。如是最勝。菩薩解知色性空者。便為一切道法之首。成就法眼為一切道。三世特尊獨步無侶。斯由具足諸通慧故。佛復告最勝。生貴菩薩終不信邪顛倒之法。若見眾生各有所奉。祠祀求福心不動轉。以食向口見有生類。正立無上獨尊之行。終不動轉舍就小道。知是深法無與等者。勤心進業亦無他想。雖有他法雜異之儀。常以法性觀了別知。雖共周旋意終不轉就于他道。正使遭世有佛出世及般泥洹。遺法教授復遇滅盡。圣眾游化又值中斷。心常一定亦不變改。雖無三寶不隨邪念。恒習深妙無量經文。用十二部遍見一切。善權方便無所不入。不貪名譽現身變化不自稱譽。如是最勝。生貴菩薩執行正見知空不真。無正不正正無所有。明解此者是謂正道。復次最勝。菩薩大士修習智慧分別有無。曉知真空亦無所著。復當修行諸慧句義亦無所有。苦諦滅苦習結已斷。盡斷愛習道果受證。等智照察息淫怒癡。法智除垢達上中下。以遠思智上觀二界。知他心智普了眾生。心中所念無生智者。不受生死胎分之穢。行滅盡智曉斷五陰生滅端緒。思惟三根所應行本。未知已知無知之根。至竟成道當學斯根。從三白衣至須陀洹。修未知根從斯陀含至阿那含。學已知根從阿羅漢至成作佛。學無知根復當習定觀了禪智初禪總攝有覺有觀。次禪中間無覺有觀。后從二禪至無想定。無覺無觀其心寂滅亦無動搖。常念篤信入于正定。如是最勝。菩薩晝夜不作是念。吾知奉戒真人之處。亦知無戒行惡之人。無有異心分別之意。悉知虛寂無有一二前后中間亂念之想。菩薩精勤念不離佛法及圣眾。戒施天念安般休息。身苦死念亦知無處。思除五結敬六重法。行四神足育養大眾。端心正意奮振無畏。設有沙門外道異學。或天梵魔及余眾輩。亦無有難詰問之者。不見若干起吾我想。以是之證行常安隱亦無所畏。得精進力立第一處。在諸大眾而師子吼轉大法輪。沙門凈志梵釋魔眾一切外道所不能轉。唯佛能轉。如來身者金剛所成。諸漏已盡而無塵埃。正使恒沙億垓眾生。無敢言佛諸漏未盡。如來所說言真無二。善惡之報不失本愿。一切余眾離內法者。不見敢能違佛言教。所說賢圣至道之要。行是得道犯惡入罪。亦無有能非如來教。亦不見教有所出處。無教不教教無所有。深知教誡是謂真道如是最勝。生貴菩薩求成佛道行無缺漏。欲聽法者舍諸不要先說微妙。使獲所起悉遍志愿各得具足。若有所施不恐怖處。心未曾變無有狐疑。不別好丑興二見心。亦不思惟善惡差別。所行法性亦無希望。菩薩不念受其功報。普為一切有形之類。不習聲聞緣覺之心。亦不生念有所成辦令一切眾不離佛藏。知一切空佛法亦空。以因緣想有所興發。由斯觀察而不可見。亦無形質言有形者則毀法相。相亦無相相不自生。生無根芽何由有相。相一無形而不可見。是謂正真無上之道。如是最勝。生貴菩薩于四住地。凈修其行不離諸佛神通之慧。有所施為應適前人。所說輒成無有不應。從佛法教不舍本誓。其心堅強完具甚安。所可施為皆達無愿。為諸愿者作善因緣。其在三界無能逮者。愿令其德周遍一切菩薩之業其志常定。一切智心無所不入。以是之故名曰空寂。所作施與過諸想著。降伏眾魔令不自在。如是最勝。生貴菩薩常念修四無所礙慧。于真諦法亦無所礙。于圣要義慧無所礙。于辯才智慧無所礙。所說明達慧無所礙。是謂菩薩行無礙智與眾超異決斷心疑得至無為。及無央數不可稱計眾生之類。普使濟度永處安寧。除計常想思惟無常。便斷欲愛形無形愛。無明憍慢消盡不生。先除身貪無令生想。此五陰身漏結不凈。眼如水泡亦不牢固。幻偽不真或世愚士染著不惓。眼耳鼻口身意之法。斯亦無常而不可見。無形無主永無名號。當熟觀色色非我有亦非我造。乃從無有而生此有。以有形色便有識神。以有識神便生五陰。以生五陰便染六情。以染六情乃有癡行。至老病死憂苦萬端。往來周旋宛轉三界。流趣五道無有窮已。斯由合會因緣所成。因是有是無是則無。此起則起此滅則滅。眼耳鼻口身意之法。亦復如是。皆悉虛寂而無形質。智者達了本末皆空。何用疲勞困苦識神。如是最勝。生貴菩薩去離色想心不染污。解知本末而無所有。亦不見成復不見敗。諸法之本寂寞空無。無能動轉超越其上。況復過者此則不然。學一切智廣布其義。悉了諸法空而不真。是故最勝。當勤習學學無所學。當作是行行無所行。生貴菩薩于四住中而凈其地

十住斷結經卷第一十住斷結經卷第二

　　　　姚秦涼州沙門竺佛念譯


　　了空品第五

爾時最勝菩薩復白佛言。云何修成菩薩于五住中當凈其地。佛告最勝。修成大士常當遠離居家財業。亦莫親近頻頭彌淫材。修善功德念除憎嫉。遠離俗會世間因緣。當念和合遠離忿諍。言當護口無亂彼此。常當自卑不懷貢高。雖多伎術不輕篾人。斷除無明消滅五陰。息老病死諸所作為。不興塵勞亦復不與六十二見而共和同。不自稱譽亦不自卑。過世八事無有高下。常知恭順去諸苦惱。不行癡冥覺寤眠睡。度諸恐懼不與罪俱及諸心垢斷。于五陰乃至生死身魔罪魔死魔天魔。思惟抑制不造彼緣。如所聞慧輒能建立。應如斯行而無所有。諦入慧意學無厭足。無所貪慕亦無適莫。歡喜啟受心懷悅豫。身輕志定其意和雅而無煩憒。所學法本說法無窮。心常趣道禁法自守。好從正真不處邪部。唯好妙慧分別種種諸度無極。逮得菩薩大乘經籍。善權方便隨前應適。心復察解了無神通。常欲聽聞無生滅法。了十二緣達知無常。暢演苦諦亦無吾我。解知空定分別無想。深體無愿曉生死苦。成就功德所聞勤執。貪慕三寶亦欲知俗復知道法。忠心附近以為伴侶。普入諸法欲除貧匱。甘受正道其無智者化令成就同功勛業。明識其本念避眾惡。約身智達兼利眾生。處安隱行亦不懷恨。欲了最妙無極之行。復次最勝。修成菩薩念諸佛法。云何得成無上道要。如所聞慧便能成辦。所入隨時亦不越次。聽彼音響然后調正。深入于觀知心所行。御身求度而濟眾生。不計無常亦無所著。探察因緣所可施設。我人壽命去來現在。成功德業分別禪定。空無想愿護已自守。不隨貪欲游于三昧而修正受。如是最勝。修成菩薩入百千定不以為難。菩薩同處靡所不到。唯不愿生無色天上及光音天。亦不永入滅盡定中。悉知本際思惟執持。亦了本無而不取證。所以然者。皆由眾生垢未除故。知其眾生解無吾我。習行大慈不舍悲哀。普入一切生死之難。遠離貪著諸所榮冀。教諸犯法亦不為非。行權方便教化無方。隨前眾生心在愛欲。使觀惡露修不凈行。然后菩薩乃取盡證。雖現滅度亦不永滅。修成菩薩。所度無窮亦不可盡。各得其所使心無恨。不失威儀禮節之禁。出入安祥無有卒暴。夫欲無諍莫若自守。賢圣默然唯當寂靜而無言說。夫無言者。乃謂清凈虛無澹然。亦無方圓科限之異。賢圣默然者。自護身口心觀。說者勿與同處。身欲不動心無變易。亦無希望復無所想。是謂修成大士之行。欲不色惑當正其心。以正其心。便為達至永寂無為。若不寂靜將養已者。無得自稱亦莫不仁。無高下者可謂順法。所為不失亦無所失。解本無空便無所得失。等觀三世亦無差特。眼色及識無所止住。耳聲識鼻香識舌味識身細滑識意法識悉無有主。亦無所住亦無吾我。觀諸法行悉無我所。我者變易從本凈故。如爾審諦知無吾我。無吾我者是謂為慧。明了所有如無所有。亦悉空寂。本末清凈。心常不離諸法之本。思惟遠離九眾生居。所以然者。輪轉沒溺周回馳趣。不免九處眾生之類。身異想異諸天及人。復次最勝。或有眾生身非一種成就一想。謂梵身天。最初出現降形世間。貪著甘味漸失天威。復有眾生一身不異有若干想。謂光音天。功德儀容威神殊特。或有眾生一身一想。謂遍凈天。進趣宜則唯行極妙。復有眾生意至無量虛空之念。心不著有亦不趣滅。是則名曰空入天也。復有眾生。意系識想遺去形體。不復役思有希望求。斯則名曰識入天也。復有眾生無所貪求。消除是非內心充足。于諸味著無所興想。是亦名曰不用入天。復有眾生建立弘誓求于無為。觀無色界而無形質。謂為泥洹無為無作亦無造者。精其志愿會得生彼。壽八萬四千。劫數之期竟彼壽已。神當遷轉趣于五道。應所生處中陰便往。迎其魂神將詣胎室。然后乃知非真滅度。癡心隆盛便興恚怒。心念口發種罪深殃。背圣言教虛辭不真。誑惑世人權詐不實。乃從久遠經歷苦行停至泥洹必然無疑。我今云何更涉生死。吾今乃信知無泥洹。亦無神通得道之人。思念之頃神趣惡道。斯由誹謗賢圣之人。如是最勝。修成菩薩欲成無上正真之道等正覺者。常當思惟心念去離九眾生居。一切眾生我人壽命無所希望。所作因緣皆悉避之。亦莫思惟俗間之念。消除一切眾念之想。修成菩薩。復于十五殊特之心。向法次法進成其道。從第一法入苦法忍。增于善根同無漏行。從于五住至得如來。悉具善根思惟欲愛。五住菩薩斷除欲愛。滅不善根住于欲界。執忍苦慧思惟苦本。無形界中無色之身。不得思惟苦之無本。是故菩薩不于無形除欲界法。增不善根有九十事。無漏慧藥亦有九十。以十要法。對不善根及欲界淫微細之垢。余八十法。斷除八十不善根本。雖非斯盡轉轉使微。盡道圣諦亦有無漏合法。亦有有漏合法。修成菩薩于五住中唯斷有漏合法。不斷無漏合法。于有為性亦有合法。于無為性亦有合法。爾時菩薩唯斷有為未除無為相應合法。如是最勝。修成菩薩復當修行五分法性。思惟分別了知無二。戒身護命清凈無貪。瑕穢已除眾定已成。是謂最勝名曰定身。分別諸觀無若干想。亦復不起想著之念。解了無一故曰慧身。三世解脫無所沾污。亦不恐畏懷退轉心。是謂名曰解脫之身。已能成辦第九解脫。故曰解脫知見之身。有為緣者是解脫身。無為緣者解脫見慧身。有漏無漏亦復如是。是謂最勝修成菩薩便能習學色緣盡法。未能斷除非色緣盡。云何菩薩色緣盡法非色緣盡。色緣盡者。若眼見色便生眼識。分別是非善惡之法。興意染著終已不離。修成菩薩便當執智御使不生。除去穢惡不凈之行。非色緣盡非智所及。不生眼識分別是非善惡之行。所以然者。非彼境界之所攝持。今當引喻用自覺寤。大智之人以譬得解。猶如有人疲極睡眠。神識安靜形不動搖。無觸擾者。目不見色識不流馳。不興想念。眼既內存外色游逸。當時澹然目不加功識不散落。應現之色忽然便過。亦不停住有所滯礙。所以者何。用無所有性自空故。如是最勝。修成菩薩常當思惟分別妙觀。斷除非色緣盡之法。亦不與俱復不施設。當學了知非色緣盡。非有非無亦無成敗。復當修行賢圣八正除于八邪。成就三昧百千定意。五邪心法三邪非心見。念定方便斯在諸地。初禪以還便有邪志。邪見顛倒不在六識四邪盡在六識身中。共相連綴。不相去離。所以邪見不通識者。五識雖決無方便力。意識慧了有方便力。中禪以上亦無邪志。但有邪見與三十六法共相受。入初禪以還唯有邪志。與十八法而相受。入五識陰中。雖有邪志自不相知。中間禪內雖有邪見自不相應。發意菩薩至于四住。行于苦智忍辱之慧。消滅邪見遠離邪志。修成菩薩進向六住行玄通智。斷三界緣乃應真際。先當精勤斷于奔逸殃禍之病。愚癡猶豫興造五邪。遍布三界無空缺處。十八結本生八百法。有苦無習亦與相應。有習無苦亦與相應。癡愛同空而共相生。于苦門中無明結除。習諦無明而不消盡。還生于苦愛亦不除。坐佛樹下決眾疑心。正住佛道不懷異意。得成正覺無上道時。與無央數不可稱計眾生之類普使濟度。解知緣著諸起滅法。斯亦空寂而不可見。五住菩薩得非色緣盡空性法時。諸塵垢病亦皆消滅。常以五法制御愛著。通六識病普在三界。拔其根本使不增長。嗔恚五藥具六識身。不及上流獨在斯界。慢有五法。一意識身。而在三處根深難動。邪見四藥一意識身。亦在三處往來不息。愿疑四行及意識身。復在三處慳嫉思惟。不在三處睡眠覺寤。當念遠離不與雜錯。去眾煩惱不為癡冥。求脫恐懼不與同處。常念建立一切智心。隨諦黠慧如審無礙。如無有吾則無有我。除去我見故曰苦慧習諸所有皆無所有。悉無本末亦無住處。不染愛著故曰習慧。解知習著為磨滅法。學正真要知無本際。悉為消滅故曰盡慧達照眾心。朗如云消。玄通明徹無有塵垢。是謂最勝菩薩道慧便能觀察為曉五陰。知四大本解六衰病。分別四諦暢十二緣。廣演三世分別一切諸使所興。曉了五陰諸所生滅。不見諸法有來往者有塵垢者。亦復不見有生老死。所以然者。由其本性不可得故。因緣以滅離諸著斷。諸法垢盡無有掛礙。言教已定亦不動搖。猶如幻化夢中所見。芭蕉野馬呼聲之響。鏡中之像水中泡沫。觀于色相我人壽命。解色如是諦無所生。觀了此法而悉清凈。空無所有曉是五陰。我人壽命實如幻化。識亦無形而不可見。不見動轉有其處所。復當曉了非常苦空非身之業。其知是者乃達五陰諸法慧義亦無起滅邊際。所生地水火風不見增減。觀于法界亦無剛柔。究尋水性則無有水有所潤漬。思惟火界復不見熱。了風境界不見施張有動搖者。分別四大不見有起生滅增減。便能曉知言數之慧。廣慧深慧無比之慧。謂眼見色便生識想。以法界觀亦無眼視悉知虛寂。復于法界觀耳聽聲。亦復不見聲所從來。恍惚自生而復自滅。鼻香舌味細滑意法。不著不斷無有興衰。悉具足觀眾生性行。志操不起皆悉平等。不可別離無若干想。空無有異亦不可量。泥洹法身等如虛空。法界真際斯同虛空。如是最勝。修成大士復觀眼空而無吾我。非不有我我及無我是亦悉空。解我空者。在諸衰入不見端緒。諦計六衰不著不斷。是謂菩薩于六衰法而無起滅。眼色為衰眾亂之首。設能視而不轉者。則六衰凈而無瑕穢。成大果證無復憂畏。于衰不凈則損道性。菩薩弘誓。行大慈悲普覆一切。為其受苦不以為痛。無有近遠崄恐之難。要度眾生而不樂道。勸行施德修善功德。是曰修成菩薩思惟觀法。五陰六衰悉無處所。亦無形兆進止所趣。復以苦習盡道分別五陰。生者滅者有增有減而悉無形。生苦老苦病苦死苦。憂悲惱苦怨憎會苦。恩愛離苦所欲不得亦復是苦。取要言之。五盛陰苦是謂最勝。名曰知苦。尋察根原由苦枝儻所生為習。貪著愛欲。玩之寶之莫知為幻。知而遠之故曰知習諸垢永除更不造新。愿欲畢故使不復生。色現尋滅不令停滯。了習常寂是謂知盡。解八正道亦無體性。親疏近遠住止之處。變化無窮而不可極。蕩除塵穢照曜愚冥。無形無聲存亡之體。為諸迷惑導引之首。入無為路故曰知道菩薩分別四諦亦不取證。欲護一切在生死者。真諦之相無相無形而不可見。審解如本則應法性。世俗言教假號有名。其實字體不生不滅。無所染著得圣諦心。不念有無審解本者。一切諸色普悉平等。亦無高下生若干心。是則名曰分別圣諦。菩薩圣諦其實有一而無有二。無著至真無所希望。亦不想求色亦不想求無色。于想無想平等無二。是則名曰真諦之相。已獲審諦。如實諦相者。便能曉了五陰之相。五陰所生苦毒之相。是煩惱相。菩薩復當思惟滅于百千之苦。皆歸空無磨滅之法。不起念故名曰苦諦。演暢五陰所出生處。除去愛著是曰習諦。若心流馳多諸想求。分別其意亦不貪慕。不與三世愚心同處。亦不住中而有僥幸。悉去塵勞是為盡諦。欲成無上正真道者。了苦習盡斷邪疑心。如是最勝。修成菩薩于五住中當凈其地

　　根門品第六

爾時最勝菩薩復白佛言。云何上位菩薩于六住地而凈其行。佛告最勝。上位菩薩常當修行六度無極。不慕所有成本果誓去聲聞心。欲凈國土無緣覺意。所為弘廣不為小心。見乞索者先自除貪。尋赴前人使得飽滿。所有珍奇殊妙之物。念先給人不懷悔意。遠離吾我去計常心。其智無量亦無窮盡。愿欲聽采深妙之法。凈身口意不犯一切戒。常欲擁護諸持戒人。上位菩薩心恒慈仁。不懷傷害加于眾生。身自不殺不教他殺。見有殺者勸使修善。不盜人物如毫厘許。設有犯者教令改悔。又常專心不犯淫泆。若見犯者使修凈行。常行至誠初不兩舌離別彼此。有諍訟者和解令散。忠言諫喻普令行善。終不罵詈使人恚怒。見嗔恚者念行忍辱。不為惡口有慚愧心。所言護口不妄言說。于一切人思惟平等。不念憎嫉除其憍慢。不生恚想向于眾生。每自克責愿欲上及。今不行忍后致丑陋。常正其心不輕后學。懷抱悅心在道法者。其心清凈無有塵勞。愛樂深妙無比之法。四無所畏降伏外學。使修凈業能出其上。至心在道遵奉慈仁。若見沙門異學梵志。便能師事務令得所。所以然者。由成佛道成一切智。心常柔軟不行卒暴。若見他非護己不為。初不漏失有非法行。亦無聲聞緣覺之心。于諸所犯不見所犯。所生之處亦不愚闇。常行精勤不為懈怠。不與邪部而共周接。設見弊惡無返復者。不與從事言談密款。奉戒完具未曾缺漏。近智慧人解深法者。亦不違遠有疲厭意。篤信凈戒所修真正。不為邪部之所染污。慎守其法如所應行。一切眾生歌嘆其德。掌護法律清凈無瑕。所行堅固本心決了。無能說非言有瑕疪。所以然者。斯由行正不懷邪道。其戒完具不復迷惑。所演音響莫不宣聞。諸佛正覺之所扶持。任己娛樂亦無所求。常知止足無所貪慕。其心純熟眾惡已除。身意澹然無所欣樂。常好閑居無心親近。在于亂憒具能分別備悉道法。不從外道有所咨受。謹慎威儀未曾失禮。不以好服而為綺雅。誓如本愿德無能逮。不以甘美而亂心意。己有道力制持德業。所修順戒不妄調戲。天人衛護使成究竟。行慈普念眾生之類。又修悲哀忍眾塵勞。遵奉守護使不懈怠。行平等心善惡無二。為一切任荷負重擔。常察觀了不為損耗。不聽心識馳騁眾想。不念其惡不傳人非。護一切意總攝牢固不興其意。隨所思惟念恒布施。養育一切眾生之類。使行忍辱不起異心。志愿精進終不回轉。禪思寂寞得安隱定。奉遵智慧博攬眾義。所演如海亦無厭足。故修廣聞學戒要法。隨逐善友欲達諸法。常離惡師遠諸邪學。夫邪學者非真正道。無猗身相貪著文飾。知諸萬物皆歸無常。其戒功德凈如紫金。所施意凈亦無悔恨。心意清凈終無虛飾。所學微妙亦不煩憒。其意鮮明無有垢濁。本行清凈心不焦燃雖在迷惑不隨淫欲。意不懷亂常若一定。息諸結縛永無起滅。終不誤失靜寂通徹。戒具不缺無所漏失。隨其本要亦不遺舍。諸佛定根而悉分別。用平等心度諸眾生。從一切智入解脫門。游諸三昧悉現在前。不貪身命不有一切亂想之念。不計我人壽命之著。亦不思惟名色痛想行識。不猗身口四大造色。其真諦想實解如本。分別造色一無有二。復當思惟眼色耳聲鼻香舌味身更心法。普皆清凈一相無相而不迷荒。諦觀諸法以過空行。無想無愿亦無形像。度于三界不染不著。無解不解亦無系縛。復不生念亦不見生。所以然者。一切諸法都無所生。常當慈愍不念殺盜。育養一切欲令生活。亦不妄取他人財寶好喜恩施。不念邪淫遠離于色。初無欺詐謗讒于人。所說忠信受人善諫心不迷荒。見諸耆年恒念尊敬。所游之方加以仁心。各使得所不令有恨。寬弘包容示以正教。念以平等應于律法。一切之類亦無抂慍。眾行以備無所復進。演說究竟度諸眾生。廣為一切發去覆蓋。上位菩薩法之大主。普演三乘無極之訓。德過須彌慧超江海。道踰虛空無以為譬。最勝當知。用一切人愚癡懈怠放逸迷惑不順法教。復當逕歷涉生死苦。退廢迷荒纏綿陰蓋不免三趣。是故如來愍諸不及。為遵一切諸法之本。悉為一法斷諸習著。二十二病更樂之本。此諸法者。亦無有法亦無非法。亦無言教都無所說。所以然者。其無法者。則無所生亦無所滅。為人說法不見所說。如是最勝。上位菩薩分別思惟更樂所起更樂所滅。菩薩觀彼有對更樂。與六更樂而為根本。亦當知之。不為六根本。亦當知之。與七更樂共相受入。復次菩薩思惟觀了廣語更樂。與三更樂而作根本。枝流七更少有其分。復次最勝。菩薩當復思惟明更樂自相應時。于余四更共相受入。亦當思惟不興染著。復次菩薩無明更樂與三更樂自相應時。復與十一更樂少有其分。亦當思惟不興染著。復次最勝。非明非無明更樂自相應時。余十一更樂少有其分。復次菩薩愛欲更樂自相應時。十一更樂少有其分。假使恚怒更樂自相攝持。十一更樂少有其分。復次樂痛更樂復與十二更樂少有其分。苦痛更樂十一更樂少有其分。無苦無樂痛更樂。亦與十三更樂少有其分。復次菩薩眼識更樂自相應時。與八更樂少有其分。耳鼻舌身亦如眼更而無有異。色想更樂與五更樂為體。便與七更共相牽連。若復聲更與三更樂為體。爾時便與十一更樂而共相連。若使香更與二更樂為體。爾時便與九更而共相連。或時味更與四更為體。是時便與十一更而相牽連。若使細滑與三更為體。便與十三更共相牽連。或時法更與二十二更共相為體。爾時與一切諸更而相牽連。上位菩薩常當思惟更樂興衰起滅之處。一一分別令不增減。便能消滅諸塵欲結。以能滅結。心亦不著計常之想。亦復不見我人壽命生滅著斷。如是最勝。六住菩薩以真諦心。不念有無審解空者。于諸更樂了別為一。菩薩當知。或時有對更樂與一根為體。是時別與八根相與牽連。上位菩薩復當思惟專意在前。一一分別心不染著。菩薩復當觀察。廣語更樂與五根為體。爾時別與八根共相牽連。亦當思惟竟不染著。菩薩復當思念明更樂與三更樂為體。爾時別與九根共相牽連。復次無明更樂自為體時。亦與六根共相連綴。非明非無明更樂自作體時。與十一根而共牽連。愛欲更樂亦與四根共相牽連。恚更樂復與四根共相牽連。樂痛更樂與二根為體。與九根共相牽連。苦痛更樂二根為體。復與六根共相牽連。無苦無樂痛更樂與一根為體。爾時復與無根共相牽連。復次菩薩眼更樂自為體時。與九根共相牽連。耳鼻舌身亦復如是。意更樂與五根為體。是時與八根共相牽連。色更樂與二根為體。便與五根共相牽連。聲更樂與三根為體。爾時便與八根共相牽連。復次菩薩亦當思惟。香更樂與六更樂為體。爾時便與九根共相牽連。設味更樂與二根為體。是時便與十一根共相牽連。或時細滑更樂與一根為體。便與八根共相牽連。菩薩復當觀知。法更樂與十九根為體。便與十三更樂共相牽連。假使菩薩思惟校計。除去貪著不造更樂。便能充滿一切諸愿。以金色光相好嚴身。光曜普照靡不周遍。深解諸法悉為空寂。曉知法本亦無有法亦無非法。所以者何。其無法者。則無所生亦無所滅。而為說法不見所說。非真實法假號言耳。內有六受外有六入。五陰諸種及一切入。斯皆虛寂皆悉假號。分別章句及一切法。以真諦觀亦無五陰。四大諸種及二十二更樂之本無有斷滅。亦無是常非常。亦無堅固。是謂名曰諸法無言。一切諸法本末清凈。皆空皆寂無有其名。一切法性及與名號。皆亦自然悉無所有。是諸佛教亦復如是。普當修習無處所法。何謂修習無處所法。謂習憺怕悉無所生。修于無欲行真諦法。習學本無而行法界。亦習本際了知悉空。一切諸法皆無所住。無所習行無行不行。如是最勝。六住菩薩解諸法空。復當修習威儀禮節。不取當來已舍過去。不念現在亦無我所。無所受取亦不有主。復無被服不可睹見。為究竟空故無有盡。設有文字亦假號耳。其無盡者則無所生。以其本凈志意憺怕。亦無出生當離所生及無所生。已所習學亦無聲響不見進趣亦無退者。推尋邊幅則無有底亦不無底不起不滅。是則名曰達于本空。講宣平等亦無想念。無近無遠亦無足跡。是謂為習。所言習者。入于法律。一切諸法假有號耳。亦無來往周旋之處。無得無失無聞無見。是謂常在住于法界。其能奉行如是法者。是名為習。云何為法。所言法者。法不念法亦不毀敗。復不恐難無有希望。設無希望亦不想報。若不念報則除一切望想之累。不遲當來不住現在不憶過去。如是行者便能具足等于三世。三世等者則無言說。不用住故而度眾生。最勝當知。如來出現演此言教。使眾生類得度彼岸。有佛無佛法性常住。法界自然亦不變易。法界住者是謂寂然。復以何故法界自然。以無吾我故曰自然。或時菩薩計是我所。自謂有身意所專著。受五陰形觀見因緣。名色思想周旋處所。言辭往來依猗識知。名號假設心中稱量。觀察本末四大諸入。是時菩薩復作是念。我當勸進度三界人。當使捐舍淫怒癡病。修習道教入三脫門。若復思惟使眾生等到于道跡。至成羅漢得四果證或復思念。意止意斷神足根力七覺八道。空無想愿四諦真如滅于塵勞。有是思想內于眾生為眷屬者。則于法界而有缺減。六住菩薩。以是遠離不與緣覺聲聞之心。行菩薩業大乘之誓。發大弘蓋曠大之意。心自念言。若我作佛務求道慧。于百千行使不耗減。我當布施舍乎慳吝施以法財。凈其禁戒斷除瑕穢謹慎守行。建立忍辱刈去嗔恚體行柔和。若修精進。護懈怠垢。勤力遵修初不棄舍。若處閑居修于正受。意不亂轉逮得一心。從三昧起奉行其義。六度無極開化眾生。以求佛道欲成道果要由六住成等正覺降伏眾魔。轉無上法度脫人民。以佛永寂而滅度之。究盡圣慧學治住地。宣暢如來十力之業。十八殊勝不共之法四無所畏。分別辯才通達無礙。亦不想求于色無色無所貪慕。應這前人分別五陰無所起滅。生老死苦是惱之相識解空者。是謂苦諦。曉知五陰所從緣起。所見萬物皆有想求。別了其意而無是非。雖不求者亦不永忘。是謂習諦。不與去來今現在事而俱同塵。亦不住中有僥幸心。悉知消滅而無所有。是謂盡諦。欲致道者了苦習盡。以八十四圣所尊重神達之智。除去緣縛猶豫結網。是謂盡諦。分別四諦一切所現。善惡苦樂心知世間。悉了本末不以為求。雖不求望不取其證。是謂菩薩行于道諦。解了身空寂滅不起。亦無殃釁亦不除罪。無取無舍復無斷壞。無身不身不見施設有造作者。不在彼此亦無中間。如是最勝。上位菩薩常當思惟。除二十二更樂之本相連之殃。乃能修習崇菩薩業。是謂最勝上位菩薩于六住中而凈其行

　　廣受品第七

爾時最勝菩薩復白佛言。云何阿毗婆帝菩薩于七住地而凈其行。佛告最勝。菩薩常當于七住中。必報施勞終果其愿。去離計著不見有我。雖度眾生不見有度。亦復不見我人壽命。斷滅計常十八本持諸入之性。遠諸衰入顛倒之想。亦不愿求欲生三界。常欲親附依佛法眾。戒念天施空無想愿。亦復不見有入道者。雖知有空無想之證。知而不處不入其境。慧過無愿身口意凈。悲念一切眾生之類復不自念。哀愍眾生等視諸法。斯空無主亦無所入。欲為導御勿為貢高。無所生忍報應之果。一道教授不猗名色。永離邪業而無所著。求想知滅而不回轉。自調其意慧無所礙。永去三涂不染于欲。菩薩所說建立應時。出入進退不失儀容。一切妄想貪求之意永不生念。諸所受取審諦安詳。散所施設無有錯誤。亦無此心懷勝負意。常當思惟寂然之法。其寂然者。斯乃名曰不退轉法。諸佛嘉嘆而授名號。乃得稱為無所生慧。所以者何。于一切法亦無有心。其無心者則無所生。無所生者。是則堅固不退轉地。又初發意菩薩心者。牢固其志。常當守護弘誓之心。猶若金剛不可沮壞。游于無量生死之難。一切所有施無希望。常有等心加于眾生。我皆當度一切萌類。以佛無為而滅度之。雖度眾生亦無有人。至無為者。解一切法斯無所生。分別曉了一切諸法。常加精進無所遺漏。其慧普入靡所不達。具一切智了入妙門。諸所愛重無有增減。以無貪吝斷諸妄見。阿惟越致。雖在三界不起眾想。若起想著便在邊際。在邊際者。計于吾我猗其所施。愿及一切蒙勸助福。作是施者。便有三礙我人想施。流轉生死纏綿在俗。終不能得度世之道。最勝當知。于是菩薩若惠施時不著吾我。不見受者而有所取。設有所施未曾望想而求報應。菩薩所施勸助一切。用求無上正真之道。平等三世無去來今。了一法身不處生死不止滅度。教化一切悉無所住。柔和心性愍哀諸厄。等心廣濟一切眾生。親善知識咨承未及。習求經籍用寤疑結。數念舍家不慕居業。解了相好達之無形。等觀諸法明悉解正。無所從生宣暢一品。蠲除眾念去諸亂想。舍諸邪見滅塵勞穢。寂然審諦其心調和。志不懷害不隨染污。若入此地在其處者。乃當名曰號不退轉。一心入眾。恒以神通而開化之。解諸佛土空無所有。普悉逮致究竟之處。具足曉了眾生根源。隨其所好而為示現。最勝當知。七住菩薩精進勇猛如幻三昧常現在前。隨彼眾生心意所趣而度脫之。或入五道逐而救護。不舍本愿從其本誓。輒得成就識別種種。言辭所說尋以辯才。報前音響則為說法。先達了知命根所趣。至欲成道坐佛樹下。莊嚴道場功勛具足。通諸佛法靡不周悉。菩薩恒當思惟退不退轉。極妙之法悉達諸觀。了其邊際而無處所亦無有終亦無有生。菩薩思惟不退智忍。明知諸法聚散堅強。永使滅度不退智忍。雖處放逸了于諸法。而無馳騁不退智忍。復在諸法解知五陰起無所起。不退忍者。解一切法無有音聲。所謂無響亦無往還。不退智者。存于諸法具足眾妙。六度無極周遍虛空而無缺減。不退忍者雖在諸法無來無去。立坐臥寐無應不應。不退智者。法性常住住無所住。亦無窠窟有其處所。不退忍者。悉于諸法無尊無卑無高無下不退智者。于一切法舍離斷滅計有常心。不退忍者。皆由眾苦而生恐懼。當知本空亦無處所不退智者。于一切法去諸覆蓋。普遍如空舍除六事。不退忍者。復于諸法消化塵垢不念不忘。不退智者。一切諸法無應不應亦無合散。雖游諸法蠲除塵勞永使無余。不退忍者。因從其慧行無所習。悉無知者亦無不知無思無見。不退智者。諸法無動無能搖者。澹泊寂然亦無想念。不退忍者。諸法磨滅無有退轉。皆悉滅盡不可摸則。不退智者。于一切法本末無住性自如空不退忍者。一切諸法皆在幽隱靜漠之地。所至無礙亦無患難。不退智者。法界性住常以隨時興顯諸法。不退忍者。一切諸法悉為空寂。不念不舍無著不著。不退智者。乘載諸法令度彼岸。不見彼此有度無度。不退忍者。不念諸法生老病死諸入憂惱。不退智者。攝取諸法而不可得。志在深妙獲六度法。不退忍者。計于諸法以離垢穢本末無瑕。不退智者。于一切法奉修平等亦不有轉。不退忍者。不見諸法種性所造了知為一。不退智者。于一切法亦無所求不懷憂戚。不退忍者。亦由諸法共相發起。無有中息而懷懈怠墮在邊際。不退智者。曉了本無無進無退亦無若干。不退忍者。斷除諸法所歸音響。皆悉虛空不見相貌。不舍本無法性自爾。不退智者。于一切法無有掛礙。無去無來無著無脫亦無所生。不退忍者。除諸穢惡行甚清凈。不退智者。宣暢諸法調定眾智。降伏縛著使興道心。不退忍者。悉度諸法輕慢之輩。乃至恩愛報應之緣。不退智者。一切諸法以離名句。其名本無無得無失。不退忍者。普使諸法無放無取不沒不生。不退智者。去心貪著究竟本末亦無增減。不退智者。為法根本出生殊勝獨步三界。不退忍者。思惟苦本退尋分別知所從來。不退智者。分別根門意識因緣。不退忍者。菩薩要誓終不差違。不退智者。不以今身更受胎分恒當化生。不退忍者。思惟陰入諸種興衰持入陰性不退智者。分別身中起不凈觀。從頭至足無可貪者。最勝。菩薩常當思惟分別了知。初發起學菩薩心者。以不退忍觀了七本。亦不生滅著斷之名。七住菩薩。復當思惟賢圣八本。皆悉不見生滅著斷。設使最勝。隨所受生在彼挍計若生色界。五地十六四三二一。在下位者正有七本亦當思惟。無形界中復有十一。了知空寂阿惟越致。以能成辦苦忍苦智。習盡道忍及賢圣智。亦當分別八玄通忍。除五十二無明之漏。七住菩薩常念依初禪行六圣智。修二三昧及三梵堂緣于喜根。設依中禪而不取證。當修七智無覺有觀。心行守護空無想愿。假使菩薩因彼二禪思惟八慧。無覺觀喜空無想愿亦不受證。若復菩薩復念三禪。分別十慧不念覺觀。空無想愿快樂自娛。是時菩薩于四禪中。復當分別十六圣智。亦無覺觀行三梵堂等。守護其意而不漏失。其能入此菩薩寶藏。行于智忍解無瘡病。不為五十二漏之所系著。分別諸法次地所趣。逮得圣慧不退轉法。假使菩薩修行十六殊勝之智。終不懷抱狐疑邪見。則能消除一切眾結。其心堅強而不怯弱。意念牢固亦不昏妄。獨步三界無所忌難。志若金剛終無羸劣。心常慚愧羞恥不及。意能照鑒靡不通達。智如玄明莫不蒙曜。辯才言辭終不有滯。逮致總持未曾忽失。所為決了不懷沉吟。所在游居輒行佛業。所造平等意無增減。言常柔軟不傷于人。性不卒暴審諦安詳。知人志趣輒為說法。分別五陰剖判諸入。曉了諸法靡不備悉。遙睹三世報應因緣。知人心念而為說法。是處非處善惡果報。慧心甚深亦無邊畔。明解善權隨時適化。知時進止出入行步識別可否。威儀禮節初不失宜。所可游居興發無上正真道意。如是最勝。菩薩大士在在處處。說法度人令成道果。棄舍眾難使獲永安。終不生于八不閑處。所游國界而得自在。聞其所說輒得度脫。其有承受奉其言教。尋便逮致不退轉法。曉了空慧無所從生。便成無上正真之道。菩薩常當施權方便亦不自念。吾今以能降伏色想。本我求愿今日已果。不生小心而隨取證。是謂菩薩無有退轉。分別十二因緣之法。皆由無明便致生死。尋其所生求不可見亦不可觀。亦非有相亦非無相。非不有相非不無相。達知如斯因緣之本。不見所行有正無正及上中下。亦復不見罪福報應造不善行。解了諸法悉無所生。修諸法本不見合散。是乃名曰因緣所起。假使無緣便無憂患。言無患者。無明行滅則無老死憂悲苦惱。通達識知別十二法。一切有因諸法名號。因緣合散非我無我非彼無彼。亦復不見我人壽命生老無常。不見所入復非有入。達知識入悉無所入。如是入者則了一切退不退法。是謂最勝。不退大士若欲具足一切法者。當了無常苦空非身。雖知虛寂用眾生故而不取證。菩薩行凈不著有為。眾生根深不盡有為。解十二緣斯有為法。菩薩導引使了無為。菩薩雖處無為境界。行空無想無愿之法。不住無為而取其證。了知無常為磨滅法。修行功德不懷疲極。觀彼受生眾苦之元。護彼眾生而自省察。觀諸法滅亦不究竟。觀痛意法尋無處所。觀無所生不見所生。觀念眾生為彼重任。觀漏無漏不滅三界。行四等心愍彼后學。意存無著不舍弟子緣覺之道。如是最勝。菩薩清凈意志審諦。隨人所好而為示現。應適眾生終無有損得一切愿。以功德慧其心鮮潔。眼所視色索之了無。習行忍辱不興亂想。其有罵詈嗔恚向者。唯念其法。解內外空而無所有。亦不起疑而限于空。不自見身及與他人。所以者何。阿惟越致從索手腳歡喜與之。設復求頭其心倍悅。不逆前人無所貪惜。求妻子者即持施與心無變異。所說章句唯務無上正真之道。不大殷勤勸進于人。作金輪王帝釋梵天。為一切人說微妙法。發心起學為菩薩道。神通游行見十方佛。禮事供養諸佛世尊。正使三千大千剎土滿其中寶。心終不興想著之心。一切所有視無所有。亦復不念是我所有。意悉清凈不想色求。用一法身不可見故。視一切人如法界住。逮得道眼神足備具。以得慧眼。便知所有都無所有。漸解如爾真際法性。便獲佛眼十八法本。分別法眼通達無礙。具足十力執持弘誓。便至無為不死之境。最勝當知。其所修行如一切智。習行所住故無所住。解了此住住無所住學亦無學。菩薩常念空寂之法。諸法隨順而無返逆。不以隨順而在平正。不以返逆而隨邊際。復不習邪墮于魔界。亦不學正僥幸大乘。所以然者。不棄舍法牢固之要。以不舍法則不犯非。以自知者無所復作。便能專心制持五陰。使不流馳便度魔界。無能中道弊菩薩心

爾時最勝白世尊言。云何不退轉菩薩住無所住學亦無學

佛告最勝。七住菩薩住于三界。不染三界亦無所習。不習學者是謂為內。不求習者是謂為外。雖習于外不隨弟子。觀無所學亦非緣學。所謂習者。生死所學菩薩所修。謂學無知。習無所習學無所學。習是名色習是因緣。習謂我見習者是愛。習是我所亦非我所。習者雖貪學習布施。習雖犯戒學習護戒。復不于戒而自貢高。習亦恚相學習忍辱。習為懈怠學習精進。習為亂想學習一意。習者無明學習智慧。習無果報學習功德。習為俗業學習于道。習謂無脫學習得度。如是最勝。七住菩薩習無所習學無所學。至無極慧一切諸法不見得失。亦無所入亦無不入。不可以色計有所入。痛想行識亦復如是。不從法數而至有極。亦復不從非法之數。得至無極求一切智。當如智住。不自念法言是我作。作解了者為一切智。菩薩欲求一切智者。當從四大造色中求。所以者何。計身則礙而受四生。不計身者則離愛欲。菩薩住者如智之住。以過諸界住無所住。不計有生不為生母。若見生者是皆非生。以知無生號無生慧。作是等者。是謂平等無極無限大乘之等。佛說是時。十一那術百千天子。悉得無所從生法忍。七萬二千人皆發無上平等道意

爾時座上尊大聲聞。長老迦葉。舍利弗。摩訶目揵連。阿那律。離越。難頭婆羅。分耨。文陀尼弗。空須菩提等。五百羅漢。即從坐起。齊整袈裟右膝著地。悉以頭面著佛足下。皆共同時舉聲悲號。哽噎哀感以手揮淚。前白佛言。我等見淺永斷圣種。佛道深邃不蒙洗濯。若有男子女人下至凡夫。在三涂中欲求道者。當發尊意至成作佛。所以者何。如佛今日以百千法為吾等說。不能成就發菩薩意。私抱悔恨永無所及。今雖得道稱為羅漢。六通清徹德超三有。故不如本百千萬劫。作五逆罪入無擇獄。冀望罪滅會有出期。漸蒙解脫以至滅度。便得發意成菩薩道。今已根敗無益時遇。所以然者。以其燒燃菩薩種故。器以穿漏不復容止成菩薩道。飛行蠕動有形之類。一足二足至百千足。皆悉依地而得生活。食以甘美衣著軟細。群鳥飛空系命在地。吾雖得道猶養四大。我與鳥獸有何差別。彼雖雜垢漸漸得免畜獸之形。種德不息成大乘跡。諸天及人皆蒙度脫。自怨鄙陋不及上尊。皆懷愁憂悔本所修。時彼會中千七百入未踐跡者。先修聲聞緣覺之法。畢志堅固發無上心。即于座上逮得無所從生法忍。因其敷演六度大法。宣暢四諦苦習盡道四恩四等。訓誨一切令發道心

時舍利弗承佛威神。宣告來會諸菩薩等。聽我曩昔在壞器時。或從一住進至五住。還復退墮而在初住。復從初住至五六住。如是經歷六十劫中。竟復不能到不退轉。所興即悔亦不究竟。設當持心如凈戒者。所愿必得而不犯俗。以智慧法靡不照明。菩薩以住不退轉地。亦復不計施與不施。亦不見戒忍辱精進一心智慧。亦復不從欲色無色界法。亦復不從身口意行。于一切法皆無所著。悉如幻化野馬影響。所住本末而悉清凈。無有吾我壽命長短。不見道俗是非名號。亦不自念我當求是當不求是。無憂喜想無緣無作。亦無所生亦無所見亦無處所。作是學者。無欲怒癡無增減學。不墮惡趣有退轉心。欲成至佛當如是習。亦不作罪亦不作福。亦不有成亦不無成。不想無想諸法悉等而無差特。時舍利弗。說是語時。復有無央數百千眾生。皆發無上正真道意

爾時最勝前白佛言。云何一切諸法皆如幻化野馬乎。佛告最勝。譬若如化來不見來去無處所。解知諸法亦復如是。無所從來無所從去。性自然住不見變易。諸法無作亦無造者。如來身者。一為化身二為法身。夫法身者。不可睹見亦無形像。化身如是虛空無形。是謂最勝。阿惟越致所修行本。在諸大眾能師子吼。行于空慧無能逮者。功勛純熟諸法清凈。無極深妙不可思議巍巍難量。如是最勝。不退大士于七住中而凈其行

十住斷結經卷第二十住斷結經卷第三

　　　　姚秦涼州沙門竺佛念譯


　　童真品第八

爾時最勝菩薩白佛言。世尊。云何第八菩薩于八住地而凈其行。佛告最勝。第八菩薩常當具足以神通慧曉眾生根。觀其意趣而為示現。復以神通游諸佛國。觀其奇特殊妙之行。還自莊嚴其佛國土。自往奉覲禮敬諸佛。觀佛身相空無所有。學習知忍分別諸根。常入如幻三昧定意知其無本。所作功德隨前形器。各隨其所而成就之。以過空行無想無愿。不有形像。度于三界永無縛著。慧無所念不有生滅。以無所生故曰為慧。作不見作亦無造者。是謂名慧。無疆界中間處所。都無住止亦無窠窟。慧為清凈識無所猗。所以然者。由無想念慧無有限。用力方便不止貪欲。亦不住色不住無色。雖與同垢不為染著。是謂最勝名曰大智。離淫怒癡不處愚冥。永為解脫而無掛礙不著不斷。去十二緣無明根本不見我人。無我不我。不住貪欲了之為一。無求色想復不念在一切色中。是謂第八菩薩慧業。終不隨緣無煩惱患。不與疑合。亦不有為非不有為。亦不求福非無功德。以越諸惡非法之事。所以然者。法性常存不見。愚者而行非法。不見擾惱其身心識。意不亂想流馳異念。是謂最勝。名曰為慧。分別空觀了知無生。斷滅計常不使興起。抑制六關終不邪窺誓在廣遠不計限局。修童真禁而不越序。若見退墮在下位者。輒便誘勸務使上及。奉順法者。不斷諸佛所修律本。身心怡然不能窮已。興隆道樂不除法身。不斷圣眾不有縛脫。復當修習道俗之法。以法性故不斷諸學。使慎禁戒因本清凈而不可盡。諸在生死斯皆有盡。流轉五道周旋往返亦不寧息。住無常處斯亦盡滅。外道異學雖獲五通不離世智。愿求長生后失神足。亦復命盡便涉生死。或有眾生勤行五戒十善之法得生人天。精勤五戒在欲天中。封受自然功德具足。或有眾生習學空定在色天中。以歡悅為食不念苦本。或有眾生心識澹然希望無為。謂為無想永寂泥洹。斯皆自調不至究竟滅度之處。第八菩薩觀了斯處而不染著。恒敷演法勸進學者使遠離之。最勝當知。童真之業亦復遠離二乘之道。從須陀洹至辟支佛皆有釁咎。菩薩終不念羅漢法。所以然者。以其用心猗泥洹道。緣覺所修菩薩不學。以其發意無大慈哀。有斯學者此皆非正。若有菩薩欲究竟學習智慧海。盡其元本而不可窮。誓愿不舍一切眾生。修如來法為不滅性。慧無窮極故不可見。道果開敷使得成就。言種實者菩薩發意弘誓之心。十力無畏十八不共殊特之法。亦不思議亦不可盡。第八菩薩在在游化。執意行忍無能思議。心不念非無有眾惡。不懷恚恨加于眾生。又不興意與人競諍。復不導人有所毀敗。慎護身口不妄有犯。將護眾生慎己行本。不處邪部思惟善業。無愛欲意能莊嚴身如佛色像。爾時世尊告最勝曰。童真菩薩常當習行音響句義。云何菩薩學音響義。于是菩薩知諸法空不染諸見。思惟無相不興亂念。分別無愿永離三有。法無淫欲本性自凈。不起恚怒永使不生。觀了無明不為愚冥。復當思惟當來過去現在之法。盡無所起諸法自然。不見興滅不見生死不為報應。信作善惡知有果實。修口清凈不行妄語。其心明解行無沾污。所興事勝不舍一切。常自挍計夢幻之法。設有邪念即自覺知。志性柔和守護其意使不生惡。常生清凈真正之士。設在人間眾德具足。相好八十聲如哀鸞。亦若梵天所說微妙不懷綺飾。去淫怒癡無復憂戚。終不惡顏恚恨向人。所造功德未曾忘失。隨其根本使至永安。常以法言勸進一切。降伏外道邪學異術。以離苦惱無復厄難。備悉諸佛具足之法。人常忍辱身心至密。現受罵詈默然不報。若使眾生取撾捶者。不念怨儲亦如地大包受萬物。終無識想有增減意。所以然者。斯由法性本來空故。設有忿怒終不有恨。視彼恚色如幻如化。興意來向不持心逆。若念惡者佯若不知密自思惟。吾今審諦知之為空。當求遠離不興彼緣。前人懷恚我宜慎之。假使有人來稱譽者不以為喜。若見捶者亦無愁惱。所以然者。不見己身及彼杖痛。皆由積行降伏心意。在閑靜處挍計身中。生老病死非常苦痛。愁憂恐怖饑渴寒熱。復重觀察。是身壞敗為非常法。是身為苦器眾病聚集。是身虛空四大還本。是身無我無生無滅。三界眾生為流所漂。愛欲流者沉沒流轉亦無休息。先當制心不使增多。復當思惟有流之本。處在三界所更生死受身不息。亦當思惟邪見之流。眾生愚癡。隨興倒見六十二塵迷荒之道。無明流者。三界眾生瞢瞢為癡不知真道。以不凈為凈返入欲流。以苦為樂。以非常為常。以非身為身。亦不思惟除去貪濁而自侵欺。長夜不習老不息淫。有財不施不受佛語。是謂四弊遂增愛根。意念身行共相受入。如是最勝。菩薩入定寂寞而觀。棄惡除欲不善之想。內自觀身思憶三寶。念察非常苦空非身。隨賢圣教無苦樂心。修行四證究暢其義。生為苦證愛為習證。清為盡證度為道證。患厭此形無一可貪。深思根本為從何生。隨性觀之方知根原。苦從身生。習因愛生。愛滅成盡。無欲成道。常遵慈愍無有害意。長養道化愍傷眾生。生死勤苦為之拔濟。和顏悅色向于群萌。勸教眾生使發道意。所言通利而無滯礙。知諸法相真諦之義。達了諸法隨時而入。卒問尋對應機無難。所說應時辭無錯亂。菩薩慈心愍傷一切。遍念眾生有形之類。不免疾病衰喪之痛。為設方便欲令解脫。復起悲心哀感一切。饑渴寒熱得失罪咎艱難之患。思惟巧便欲令恬然。復以喜心念諸世間。皆有憂苦恐怖之難。吾當方宜永使安隱。常以守護之心。愿度三界八難生者。愚癡曚闇不見正道念欲成濟使得無為。愍哀眾生心不動轉。雖行此法意不染著。不以勤苦而生退轉。渴仰無上正真之道。于諸通慧而無厭足。設在五樂歌舞之中。亦不生心而用歡喜。曉了世俗斯皆幻化。一切萬物盡歸無常。不為八法所見傾動心恒遠離如避劫燒。不處其中為人所惱。若欲恚恨來向己者。終不還報如毫厘許。為人所敬無敢犯者。假使有人欲害菩薩。節節解身各在異處。悉能忍之不生亂想。因欲具足童真之行。菩薩復觀身心之法。合成散滅何足貪著。而欲寶之。緣是果行必獲佛身。備悉成就如來匿藏。建立大誓究道根源。菩薩行權變化無窮。若在外道異學之中。現身入火坐臥自由。復從火起無所傷害。輒使其人知有真道。心自改悔修清凈行。化愚惑意還令返真。因從生天為講演法。解知天位亦復衰喪。菩薩權道無所不入。釋梵四天王無不自歸而稽首者。斯由積功道德超殊。亦非二乘所能及逮。童真神智亦無邊底。心曠無崖不可限量。所說有益亦無損耗。以是之故慧不可盡。一一分別眼耳鼻舌身心之法。了知悉空亦無所有。達過忍慧便逮眾智。不念一切是常非常。尋便得入無極之慧。若與前人音聲來往。思惟言教猶山中響。有解此者名曰權慧。亦復觀察有為無為空性之法。諦自虛寂假有號耳。不念己身以得道果。余下劣者亦不及逮。復不自念。修行戒律奉尊法教。終不興意生若干念。是謂童真權慧無邊。或有菩薩行中和忍空忍頂忍不退轉忍。如實觀察而無虛妄。修三梵堂。空不住本不念牢實。無思想觀不念有想。亦不愿求而興愿想。法界一相亦無形貌。思惟生死亦無終始。亦無施為無有施為。不見過去當來現在。周回往來都無真實。過去磨滅現在不住當來不生。有德不見無德。無德不見有德。不為有德不為無德。非不有德非不無德。了知有德無德澹然空寂。不有生滅著斷之名。復觀無生不有所生不見無生。分別有生及與無生。虛而無實一而無二。不見度世道果之證。亦復不見前后中間。文字言教不見解散不與世合。復不見聚而共同流。如是最勝。童真所修深遠難及。不可思議無能及者。不見道忍與智忍合。不見智忍與道忍合亦不不合。不見無道與無智合。不見無智與無道合。道忍及道自不共合。非不有合亦不不合。所以然者。性自空故。最勝當知。世有二法令新學者有狐疑想。云何二法起狐疑者。于是菩薩修百千法。猗著泥洹謂為以脫。有斯行者則有減損。或有菩薩。知泥洹性永為解脫。不興染著施設生死無從無離深知為一。而無若干分部之名。菩薩慧忍終不生心。而有彼此平等大乘。解入空慧無著無斷。無所染污乃謂平等。等性觀了無縛無脫。亦無所造故無所生。不見自然有生滅者。解脫然者乃謂自然。不見有然不見無然。解達自然悉無所有。是謂清凈是謂滅盡。如是最勝。菩薩積行慧無窮極。行無生慧而不可盡。從初積學至于道場。坐佛樹下降伏魔怨成無上道。先當入此忍慧定意。然后乃游師子奮迅獨步三昧。放大光明普照三千大千剎土。有見光者斯皆忍慧所見纏絡。意識柔軟無強梁心。常以慈哀攝身口意。言教清凈終始無損。任縱無為于尊佛道。游志三昧心無亂想。為人謙下不憍篾人。功德道果日夜滋生。縛結怨惡永無根芽。堪游他方諸佛剎土。知其光明神感之應。訓化群萌靡不度者。尋其光明了無所有。分別相貌亦無真實。復當分別色痛想行識所起相像。云何觀達五陰之相。有見光者是謂為色。有形質者是亦為色。取受付與是亦為色。己身護持亦復是色。若與他人亦復是色。次當了知痛之起滅。為由何等而有此痛。苦痛樂痛不苦不樂痛。常念分別而無苦樂。況當有痛此則不然。具曉了者是為痛相。深記去就流馳不停。追憶往古未來現在若男若女。及余無數無限之念。名曰思想。解知此想無來無去亦無處所。虛而非真亦無名號。故名思想。若復見行善惡之法有記無記。有漏無漏有為無為。有所造作不以為礙。菩薩于時見行善者非為不善。見行惡者非為不惡。若復有時亦不行善亦不行惡。當念分別不見無善亦復無惡。是謂最勝名曰為行。復當曉了何因有識識非一相。眼耳鼻舌身意之法亦名為識。色聲香味細滑之法亦名為識。達知更樂興衰之法亦名為識。在思想中亦名為識。離思想者亦名為識。有善有惡亦名為識。無善無惡亦名為識。亦非有善亦非不善。亦名為識。解知此識為從何生復從何滅。解知無生亦無起滅。達了此者是謂為識。如是最勝。童真菩薩舍身受形。身根意識初不錯亂。不受中陰而有留難。眾生神離住于中陰。隨其輕重殃禍之本便有留難。菩薩大士發意之頃。隨意所向尋往受形而無留難。最勝當知。童真菩薩常與一生補處菩薩以為朋友。隨侍游觀佛土清凈。選擇極妙最上佛土。志存盛好施為佛事。第八菩薩逮得自在。從其緣化靡不周遍。所宣道法而無窮盡。常以善教悅可眾生。時彼眾會有諸菩薩。各心念言。今日如來頒宣慧業嘆童真行。功德果報亦無等倫。今觀最勝大士所修。履童真業亦無差違。假使最勝。成最正覺無上之道。得佛道時所號云何。其佛國土功勛嚴凈為何等類。諸菩薩眾成就云何。奉修法律有差別不。爾時世尊知彼眾會心中所念。便于座上尋時即笑。無數億百千光明從佛口出。照于十方無限世界。蔽日月明覆魔宮殿。光還繞佛無央數匝從頂上入。時會菩薩即從座起偏袒右肩。叉手禮佛而問笑意。佛不妄笑愿聞其意。爾時世尊告眾會曰。汝等見此最勝菩薩不乎。對曰唯然我等已見。佛告來會諸菩薩等。此賢劫中百佛過去當有佛出號師子威。如來出現于世至真等正覺明行成為善逝世間解無上士道法御天人師號佛世尊。國土名號如今無異。時彼土境國界神妙。五[聲-耳+木]卒賤自然無價。人民滋盛城郭嚴整。合以七寶金銀琉璃水精車磲瑪瑙珊瑚琥珀及摩尼寶。時彼佛土平正。有八交道純以寶成。其地柔軟如天細衣猶兜術天。被服飲食宮殿室宅。園觀浴池交路棚閣巍巍殊妙。其佛國土神德如是。諸天人民自然顯發。作倡伎樂懸諸繒幡。豎立幢蓋燒眾名香雨寶妙華。將護正法使不缺漏。導利開益無量眾生。今此最勝菩薩從此間沒。當生無怒佛土極樂世界。已生彼土時。無怒佛為諸菩薩宣八千四百奇異法門。闡揚道教歸于句義。往返周旋不斷三寶。皆使眾生立不退轉。說是語時其在會者。咸皆嘆曰。善哉善哉。最勝大士。以成佛號何其速耶。愿將來世得生此國。值師子威如來出現世時。遭蒙道教修童真行如最勝也。時會菩薩重自念言。令諸眾生普皆得慧忍智之法。如今無異其聞此聲。無有恐怖不懷猶豫。爾時世尊告最勝曰。菩薩行備具足眾德顯示殊特無量言教。應時示現靡所不入。或為凡俗孤老之形或為幼童嬰兒之像。復以權變入于四道。與須陀洹已成就者而為朋友。便說上要使不懈息。復執方便入斯陀含。勸使斷除五災之難。能令得入不經七返。或在天上敷演甘露。純熟行者不來世間。或與無垢真人共會。為說身苦六十八法。自嘆鄙陋缺無上道。徒喪慧明損辱法典。或現諸佛緣覺之道。顯揚神足現十八變。默然教授使得解脫。內懷權慧應適人心。隨緣投藥使不增減。或與新學初發意者入清凈定。使諸眾生普見色身。乃令三千大千佛土。在手掌中共相供養。于中往來無增無減。令發無上正真道意。時有菩薩名曰究暢。即從坐起長跪叉手。前白佛言。唯然世尊。是三昧定有何名號。乃令三千大千剎土。十方境界普在掌中。其中眾生興敬供養而無增減乎。佛告究暢菩薩大士曰。其三昧定號曰清凈。普見色身顯現變化靡不容受。國土境界如故不異亦不增減。正使三千大千剎土。及恒邊沙無量佛國悉在掌中。共相敬事施行福業。坐臥經行隨意所娛。其中眾生各不相知。己身所在無所觸嬈。究暢當知。皆是童真菩薩威神之所施為。在所現化亦不見身。竟為所在不使眾生有增減心。爾時座上諸來會者。天龍鬼神干沓和阿須倫迦留羅。真陀羅摩休勒人及非人。各自生念欲令最勝大士菩薩。示現神變清凈定意

是時世尊知眾會心各有想念。便告最勝菩薩大士曰。汝今最勝。當為一切眾生及來會者。現是三昧清凈定意。令諸會者有篤信心。是時最勝菩薩大士。承佛威神敬奉圣教。即于座上三昧正受。令其十方恒沙剎土。天龍人民及鬼神王。并余尊天諸會菩薩有形之屬。皆現掌中于中顯示。有禪定者有經行者。有興功德作佛事者。所現殊特巍巍難喻無以為譬。現神足已。一切十方諸來之會。還在本位如故不異。最勝菩薩亦在本座。衣服嚴整不失威儀

時究暢菩薩。語最勝曰。仁者所現三昧威神。超越無量無限之德。神感威顯實無等倫。乃能容受十方世界。在其右掌而無增減。我等勤加興功立德。進修清凈定意之法。務及童真大士之行

爾時最勝報究暢曰。如是如是如汝所言。若有新學發意行者。務欲修習童真之法。當念勤加成就道果。使不中退。菩薩精勤有二十事。所當應行育養擁護不使損減。何謂二十無缺漏法。于是菩薩修童真行。發大弘誓無蓋之心。念欲拔濟危險之厄。是為精勤而無有退

復次菩薩合集徒眾。訓以道教無形狀法。恒說空無虛寂之聲。是謂童真行無有退。復次菩薩廣布功德。使諸下劣得蒙纏絡。先除貪意使無想念。卻乃訓導檀度無極

復次菩薩見前眾生。有困厄者輒身往化。安慰其人使不受痛。常念育養心無變易。復次菩薩造立苦行。經無數難求高明師。咨受言律奉修正法。常念擁塞六無根本

復次菩薩求無上道。心無榮冀有所染污。心常精勤諸神通慧。行于止觀除愛著心。復次菩薩隨時應適。曉了權變無覺知者。前受教人癡心通達。然后乃告方便之宜

復次菩薩發心誓愿。備悉相好莊嚴其身。自凈其土。作黃金色。所將眷屬同為一相。復次菩薩誓度曠遠不懷怯弱而有滯礙。雖處生死不辭勞苦。畢志堅固降伏外道

復次菩薩。造立無數功福之業。常念眾生不自為己有系著心。思惟四諦覺明觀慧。復次菩薩被弘誓鎧。從無數劫求無上道。終不生念我行真實。有此行者則有耗減。復次菩薩包容凡夫。來自歸者微說道教。指示徑路令知所趣。觀前人器乃授甘露

復次菩薩觀察方俗。王法所制勿生叛逆。善則從之惡則竊避。無自貢高毀敗風俗。復次菩薩當學入眾。若梵志眾若長者眾。觀采禮儀可行知行。可坐知坐可臥知臥。應適威儀而無錯謬。是謂童真菩薩而知入眾

復次菩薩常當修學無生法忍。無起滅慧而悉具足一切佛法。游化十方無量佛國。欲得備悉諸總持門諸眾智門曉了智慧而無窮極。當念修習童真之行

復次菩薩。執正御亂不處邪部。具施戒忍精進禪定智慧善權三十七品。空無想愿。其心不懈亦不疲厭。終不忽忘弘誓之心。是謂童真牢固之心

復次菩薩合集功德眾善之本。自纏絡身修諸相好而自莊嚴。消除憍慢無明邪見。童真菩薩一相清凈則不染著。不見境界有凈不凈。爾乃周備相好功德。無量福業而悉具足。亦不懈怠有退轉心。何以故。以其童真菩薩發大弘誓不舍本愿。廣布慧業精進無惓。是謂菩薩修童真行

復次菩薩分別幻化欺詐之法。觀了虛寂永無所有。亦無形質而可睹見。長養精進務修本業。于十六分而不遺舍。行慈菩薩恒自挍計。欲為我生為從何出。深自思惟出無窠窟。此是世人自起識想染著之意而興欲火。焚燒善本墜墮五道。斯由貪欲無明結故。若有菩薩分別五欲皆不真實。勤欲思惟永不與處。設聞他方曠野之處。彼有苦行斷欲之人。便能方宜誘導眾生到彼方域。輒見苦行斷欲之人。心意清涼不懷熱惱。使其眾生皆發道心。除去五欲漸漸將導。游諸佛國禮事供養諸佛世尊。轉復引入深法之奧。然后乃具布施之德。戒忍恩和建志精進。一意入定念不馳散。廣修智慧無崖之業。是謂究暢童真菩薩所修行道。弘益靡不周悉。若有菩薩初發習學諷讀講論二十行業。然后乃發履童真跡。當其最勝說是法時。萬七千人皆發弘普無窮之意。慕修童真二十行業。十千天人皆得無所從生法忍。復有無數眾生之類。增益功德不懷中退

爾時世尊告最勝曰。善哉開士。多所饒益多所度脫。若有菩薩被弘誓心。合集功勛不懷懈惓。加行勸助而修法施。欲以開化眾生之類。合集度脫入泥洹界永無來往。是謂最勝。童真所修德不可量。若有菩薩發心起學。常當修習二十行法。卻乃漸入深法寶藏。如是最勝。當作是學。如是學者便應第八菩薩之道

　　定意品第九

是時最勝菩薩復白佛言。何謂常凈菩薩于第九地而凈其住。爾時世尊告最勝曰。九住菩薩修習定意一心解門。三昧正受而不耗損。于凈不凈常若一心。雖處塵勞恚恨之中。不興亂想生若干念。觀知眾生心意識著。緣結苦惱之所系縛。所因報應而致此患。復求方便權詐之法。當何巧便得至永滅而取度脫。是時第九菩薩大士。當復思惟斯諸想著。皆由不順正法之相。從無明行致斯緣報。唯當一心生其道念。念佛法眾戒施天念。安般攝身及死亡念。守護一切使不煩亂。勤行精進如救火災。所逮功德充滿一切。內懷志愿存于道果。行諸通慧靡不周悉。常念思惟愍傷一切。由何眾生有塵勞患。諦自觀察尋其源本。皆由無明而致行報。以生行報則有識神。識既有窟謂為名色。名色已生具成六入。內外相因便起更樂。心已染著轉復生痛。解了苦樂乃生愛意。愛根已生共相受入。生老病死愁憂苦惱。漸漸長益欲愛報應。第九菩薩觀斯報應深慮思惟。塵勞之縛虛而不真。諦無有實自觀緣報。復知眾生分別果實都無處所。應無所應報無所報。復以清凈真觀之法。使其眾生令致清凈。常念勸勉勤修定意。先以權便觀一佛界。有幾眾生建立堅誓造功德業。集修無上莊嚴道樹。有幾眾生禪寂入定神足變化權現無方。復幾眾生荷負重擔為人重任。而代拔苦不使受惱。有幾眾生斷三結使具成道跡。有幾眾生三垢已薄得頻來道永與苦別。有幾眾生無五下分纏縛之難。不復往還至此世界。有幾眾生斷上五結。游諸解脫而自娛樂。復以神通五眼觀察諸在幽隱法沒盡處。當有緣覺居止山林。隨時出現人間教化。菩薩亦復思惟彼處。有可親近有不可親近。云何族姓子一意觀視。一佛境界眾生之類。建立堅固造功德業。進修無上莊嚴道樹。于是族姓子九住菩薩。若見眾生有堅固心。即設權便與作善知識。隨時育養增益精進。擁護成就畢志牢固不可沮壞。誘進開示使知深法。不慮遠近險難之中。正使前有火災隆熾。燒一佛界融然一體。路由其中到他方界。聞彼有佛敷演道法。無生無滅無老死法。便能前進沒身自歸。安隱至彼身不被燒亦無熱惱。得覲彼佛禮事供養。合集功德殊異之法。便得成就亦無退轉。若使遭遇大海深水。如一佛界上下周匝而無有異。于中立誓能自投歸。亦不怯難所立功德。志愿堅固不可動轉。是謂九住菩薩住大慈哀。不舍一切攝眾生故

云何九住菩薩觀彼眾生禪寂入定。神足變化應適無方。于是菩薩若見眾生遠居深山無人之處。執意思惟入第一四禪。第二四禪。第三四禪。第四四禪。是時菩薩見彼眾生。復從第四四禪起。入第三四禪第二四禪第一四禪是時菩薩復見眾生。但入一禪不入二三四。或入二禪不入一三四。或入三禪不入一二四。或入四禪不入一二三。是時菩薩亦見眾生。入空處識處不用處。或時菩薩觀見眾生。但在空入不在識入不用入。或時獨在識入不在空入不用入。或時獨在不用入不在空入識入。或時乃在第四四禪。不在上下三禪。九住菩薩便往至彼與為善祐。使成功德不令厭惓。能使眾生必至堅固者。乃當稱之名曰九住。何謂九住菩薩荷負重擔為人重任。常代拔苦不使受惱。于是菩薩以權方便往入五道。隨時應適衣被飲食床敷臥具病瘦醫藥。若在三涂八難之處輒身往度。趣使前人不令受苦。或入地獄餓鬼之中。便能廣惠各得飽滿。是謂第九菩薩堪為眾生荷負重擔

云何菩薩勸喻前人。斷三結使令成道跡。漸得果證永與苦別。于是菩薩執權方便現若干變。與說聲聞緣覺之教。說泥洹樂寂然無為。或時與說菩薩大士無生無滅虛無之法。以能知彼眾生念已。先論大乘方等之要。布施持戒忍辱精進一心智慧。大慈大悲四禪四等。根力覺意八賢圣道及三梵堂。其人聞已心意肅然衣毛皆豎。隨器勸進使成道證。或時菩薩觀彼眾生本發菩薩意。自忖疲厭而不能得。便欲退還入聲聞道。菩薩于時復至彼所言。卿積德以來今已垂辦。光相種好當莊嚴身。廣運眾生修治佛土。何乃退還就于小道。其人聞已倍自悔責。咄哉無狀實為可恥。乃使通神菩薩道者而見怨責。我今自勵要當勇猛。積功立志執弘誓意。為一切故不舍本愿。發意菩薩生是念時。爾時天地六變振動。動魔宮殿不安本位。是時弊魔自生此念。向者天地六變振動。是誰瑞應示現若此。將非如來至真等正覺出現于世。若不爾者當是無欲之人得阿羅漢。令其瑞應乃至于斯。設無此者當是發意菩薩立堅固誓發大乘意。欲求作佛獨步三界。愍傷危厄濟渡十方。空我境界使無侍衛。若不爾者。當是百二十八鬲子罪王生地獄中。以理治化心不增減。或能是彼神變所感。若不爾者吾有萬子。勇猛剛健才藝非恒。在我左右統攝六天。吾最小者名曰惡子。受姓兇暴行無慈仁。吾遣使知王地獄事。料簡善惡分別賢愚。亦有神足感動天地。今稱號曰治罪治法王治無高下。將非即是神感之應。魔復思惟。我有仆使名曰阿傍。亦能現變威德無量。當生之日天地大動。若取命終地亦大動或能即是現瑞怪耳。如是魔王興若干念。便以天眼觀于三千大千世界。于時便見斷欲之人應得須陀洹道。今乃更發摩訶衍心。正是斯人欲空我界。當求方便壞子善心。是時弊魔自將兵眾到善男子所。自見常凈九住菩薩。心自懷懼衣毛皆豎。便自退還不堪前進。是謂常凈菩薩神德感應。使道跡寂成無上道。建立誓愿終不屈還。何謂九住菩薩觀眾生類。知三結薄得斯陀含。無欲怒癡永與苦別。于是菩薩觀彼眾生。久遠以來所積功德。有利根者有鈍根者。設見眾生心意純熟垂成道果。意不可回令至大道。若見鈍根勸使精進具眾德本道果之報。菩薩將導使心不懈。尋能成就四道之證。或有超越取第四果。不使流滯住阿那含。皆是第九常凈之德。未曾違舍弘誓之心。是謂菩薩修勤精進無能稱量。不計報應十二因緣。九住菩薩修習常凈而致清凈。或從他人聞柔順法。內省己身應其法念。專精一心志存學問。常在閑靜不處憒亂。知彼方便寂然定意。觀察人根終不虛妄。是謂菩薩于斯陀含而有長益

云何菩薩扶接眾生。斷五結使纏縛之患。即彼天上勸使滅度。亦不往還至此世界。于是菩薩至彼天上。與說無生無斷滅法。即于其前入滅盡定現取滅度。諸在彼界阿那含天。心各生念共相勸勉。于無余泥洹界而般泥洹。菩薩雖現殊異之法心亦不變。有若干想自識久遠無數劫事。發動所趣皆悉了知。不見往者亦無還返。亦復不見住止之處。觀無所生本無處所。自致清凈坦然無為。是謂菩薩于阿那含而有增益

云何菩薩復觀眾生。育養學者逮獲無著。于是九住菩薩大士。以天眼觀三千大千世界。誰應漏盡垂得道果。作是觀已。或見有十有百有千。乃至無數不可計人。斷除結使同時同日。應成無垢得阿羅漢。是時菩薩以神足力。一日之中周滿三千大千世界。以權方便擁護其人。各令適志而致無著。永離生死寂然無為。是謂菩薩于阿羅漢而有增益云何菩薩勸緣覺乘而獲無著。于是菩薩復以天眼。觀諸世界高山平地幽隱之處。靜寂獨止眇然思惟四十三止定意之法。是時菩薩亦復至彼。相去不遠以草敷地。結跏趺坐系意在前。亦不邪視內自思惟欲現權化。或現雷電霹靂音聲或現樹木共相[打-丁+棠]觸于中出焰勝于火光。或出鳥獸哀鸞之聲

爾時菩薩在彼眾前。忽改其形勇在虛空。作十八變存亡自在。有三十二相八十種好。身出水火無所傷害。彼緣覺人即見殊特奇異之變。各自生念我等會當早成佛道。亦當復有眾相嚴身。宜共勤修精進不令有懈。時彼諸人復于異時。出彼山林到人村聚。家家乞求以自救生。爾時或聞鐘鼓音樂之聲。或現哀哭涕吁之音。內心惻愴如被火然。豁若自寤漏盡意解。故號名曰無著緣覺。如是九住菩薩所行。智慧達了而無窮極。緣覺雖有光相功德。故不及如來一毛相之功德。復合計之身體支節一一毛孔所作功德。故不及如來眉間相之功德。復取計之不及如來頂相之功德。正使三千大千世界其中眾生。盡篤信佛信法信比丘僧。假令信心百千萬倍。故不及持信奉法之人百千萬倍。復使持信奉法之人。滿三千世界智慧聞施合集功德。故不及道跡之人所作德本。復從道跡一一計之。乃至無垢及其智慧百千萬倍。不及一緣覺智慧功德。正使三千大千世界滿中緣覺。亦復不如一發意菩薩智慧功德。復使三千大千世界滿中發意菩薩。其智聞慧百千萬倍。復不如一阿惟越致所作功德。復取計之大千世界滿中阿惟越致菩薩。其智百千萬倍。復不如一生補處菩薩所造功德億百千倍。復使三千大千世界。盡滿其中一生補處菩薩。復不如一如來慧力功德。如是最勝。九住菩薩心之所明。達知三世眾生心意。隨病療救靡不濟度。我自憶念于九住中。度脫民萌不可稱量。自初發意至于九地。其間所度得羅漢者一阿僧祇。為除心垢永無微曀。從須陀洹至阿那含復有一阿僧祇。普行四諦習想知滅。復勸眾生發菩薩意。志各堅固立不退轉一阿僧祇。末后降神臨欲上生兜術天時。要除十九不成之思塵欲之患。辯才勇猛而無所畏。蠲除一切識神止處。皆盡諸漏虛偽之法。以無漏心修諸解脫。執慧利劍刈除塵欲。獲神通證奉遵其行。生死已斷梵行已立。所作已辦更不受有。如實知之菩薩所修大哀之法。威儀禮節亦無缺漏。住于堅固功德慧中。一切諸魔及諸外道。不能究悉菩薩行業。為諸欲漏眾生之等。為講無漏無生滅法。除諸想著無有限礙。最勝當知。時我思惟入無盡慧。觀過去佛所受生法。所行平等亦無偏黨。于凡夫法及賢圣道。學及無學緣覺菩薩。諸佛世尊所修行法。悉皆平等世俗及道有數無數。有為無為有漏無漏。于此諸法皆悉平等。故曰稱號為等正覺。平等法者當等彼我斯同自然不見起滅。自念所修多有漏脫。宜當禁制廣平等法。若心錯亂不得專精。當念御意不使流馳。達了亂定悉無所有。普皆平等而同自然。若復懷抱無慚愧時。當興方便使生畏懼。若復有時身口意惡行不善法。復當思惟除使滅盡無令增長。若復心念嫉姤癡疑穿漏法者。復求巧便永使無余。若復興念殺盜淫泆妄言飲酒。復當思慮禍敗之原。若復意欲貪著豪尊無恭恪意。有人請求秘惜經法。輕毀禁戒不順律法。教入禪寂不隨定法。終不興想念佛法眾。心生貢高憍慢法師。設有此者皆妨圣道。無得親近而修習之。若復興念生諸慢意。一曰自大。二曰甚慢。三曰慢慢。四曰我慢。五曰邪慢。六曰等慢。七曰無我等慢。當執慧意永無所生。解無所有悉無所起。平等無二亦無若干。斯皆自然而無處所。是謂菩薩平等正覺。若心生念興于亂想。一曰邪見。二曰邪念。三曰邪語。四曰邪業。五曰邪治。六曰邪方便。七曰邪意。八曰邪定。常當息心使不損耗。若復有時心橫生念。我常所敬而取輕蔑。如今現在復取輕之。或能將來而取侵欺。我恒所嫉汝今敬之。今于我前復恭敬之。當于將來亦當恭敬。復重思惟。曩昔以來曾侵欺我。今現我前復取侵欺。焉知將來復不侵欺。設心如是有此想者。則為敗毀圣道根栽。墮于顛倒滋生陰蓋。依猗邪見恩愛之穢。則自亡失永離人道。若復有時心念十惡不善之行放逸之道。一曰殺生。二曰盜竊。三曰淫泆。四曰妄言。五曰離別彼此。六曰惡口。七曰綺語。八曰恚恨。九曰嫉妒。十曰邪見。若具生是身口意法。悉當遠離不造彼緣。當除此法無使有礙。復當思惟惡何因滅善何由生。達了善惡悉無所有虛而非真。斯皆平等而無有二。菩薩雖獲九住之處。常當思惟此諸穢濁。我今所以成無上道。受菩薩莂皆由癡愚十惡所造。而得具足五分法身。直至一道亦無若干。一一分別空無相愿。復當勤行修四意止。何謂為四。四者所謂身痛意法。達曉空觀。游意四禪四等四空定八維無九次第禪。復求方便。離于所生入無所生。乃謂平等賢圣之道。皆悉有盡而無有盡。了盡無盡乃應無生。一切塵勞是菩薩盡。設不更興所謂無盡。欲愛縛結是菩薩盡。若不生者所謂無盡。嗔恚慳貪是菩薩盡。若無是者所謂無盡。迷荒之道是菩薩盡。若無迷荒所謂無盡。意有解脫門是菩薩盡。無解脫者是謂無盡意止斷法是菩薩盡。無意斷者所謂無盡。根力覺道是菩薩盡。若無此者所謂無盡。沙門四果是菩薩盡。無四果者所謂無盡。有緣覺道是菩薩盡。解無緣覺所謂無盡。有菩薩道是菩薩盡。若無是者所謂無盡。平等正覺是菩薩盡。無平等覺所謂無盡。逮成佛道是菩薩盡。不見有成所謂無盡。往諸佛樹是菩薩盡。無稽留者所謂無盡。謂修相好及凈佛國是菩薩盡。教化人民顯揚法要是菩薩盡。行空無相無愿之法是菩薩盡。有所希望專行德本是菩薩盡。造諸功德分布大道是菩薩盡。菩薩所處亦無高下。亦復不見內外中間。是菩薩盡。不見凡夫所修之行。亦復不見賢圣之行。是菩薩盡。雖在生死于染污法不見染著。是菩薩盡。菩薩說滅觀滅無生。亦不于滅永取滅度是菩薩盡。達了真際亦不隨順是菩薩盡。不求遠離于諸魔界是菩薩盡。以廣慧業不以為劣是菩薩盡。常當習行知時之行是菩薩盡。于諸緣起而不去離是菩薩盡。不以真諦非不有諦是菩薩盡。于禪脫門不見定亂是菩薩盡。雖在人間閑居不異是菩薩盡。在憒鬧中隨俗而入不攝威儀是菩薩盡。若在禪寂不滅身意是菩薩盡。不見有施非不有施。戒忍精進持戒忍辱一心智慧。不見有行非不有行是菩薩盡。自覺三明眼生智興。游諸神通不見塵勞。生者滅者常處愛欲。亦不厭惓是菩薩盡。在須陀洹修于道跡。亦復不滅大道之行。是菩薩盡。見佛法沒不孚有懼。亦復不見劫數長短。是菩薩盡。不見句體字體味體。此則有數此則無數。是菩薩盡。淫怒癡根不成諦行是菩薩盡。不起法忍至無生慧是菩薩盡。欲界及無思想九眾生居。是菩薩盡。游在人間郡縣國邑。天宮龍宮諸神妙宮。于彼所修威儀禮節。有可親近不可親近。是菩薩盡。是謂最勝九住菩薩有盡無盡之法門。菩薩所行靡不周備有盡無盡解脫之要。眾生習苦菩薩亦習。便為說苦真諦之性。若眼見色有苦有樂。思惟眼識皆悉虛寂。修以平等消滅患害。菩薩正法常化眾生寂然無為。是謂菩薩為苦眾生演暢苦慧。生苦老苦病苦死苦。憂悲惱苦。怨憎會苦恩愛離苦。所欲不得亦復是苦。取要言之五盛陰苦。達知此苦亦無起滅。是謂菩薩有盡無盡之法門也。若復菩薩見習眾生。便為演說愛著根本。愛心深固深著難拔。我先有誓要使除盡。若使不滅終不取證。是時菩薩漸漸轉入瞻顏法觀。于眾生前現其容貌。見者嗟嘆靡不順奉。斯須之間變形丑陋。見者心變興無常想。是身非真而無牢固。我等顏貌與世殊絕。如是不久便當壞敗。宜當自修除去戀著不處恩愛。如是菩薩為習眾生而有增益。若復菩薩見盡眾生。以權方便而為說法。生者歸盡成者亦敗。正使壽命億恒沙劫。斯皆滅盡不得久存。諸族姓子當知無常遷轉之法。如幻如化亦無真實。菩薩解了無有真實。乃應清凈亦無染污。習由藏積遂不舍之。以盡滅法觀無所有。亦復不見有起滅處。若使心生憍慢愚癡是常非常。復以空慧無相無愿而分別之。或時菩薩為說至竟一道。教授諸族姓子。當念思惟七處受觀。若在五陰分別成敗。眾生由此致陰弊患。一一思惟色之所興。前有色相我生識著。因識生痛共相受入。興意生想轉成行業。斯由一色遂成五法。痛想行識亦復如是。若復菩薩見前眾生。興起十八陰衰之毒。嬈固人心致令有礙不獲彼岸。漸以善權和順將護。要設權便畢使成就不使墮落。若復菩薩見此眾生。心常游在愛盡念中。不見有離亦無所離。是謂具足七處觀法。于觀行法亦不妄舍。察其遲疾別其冷暖。己已具足復教人行而得成辦。如是最勝。九住菩薩行止觀法亦無所畏。釋梵四王天龍沙門梵志及魔子。無能隱塞止觀之行。不使留難于正覺法。所以然者。菩薩曉了達一切法悉為平等。于凡夫法及賢圣道。心若虛空亦無偏黨。學無學法聲聞緣覺菩薩佛法亦皆平等。若復有時見有漏法及無漏法。分別世俗度世之法。盡除累著乃成菩薩道。所以然者。以空觀故故曰自然。來熾自然滅熾自然。空與實等無相相等無愿愿等。于三界中同于自然。復當思惟于無所生等于所生。無行法觀等于觀法。依與無依等與無等。起無所起斯皆自然。非有自然于三界等。不見欲界色無色界。菩薩復當思惟挍計。于淫怒癡道。及明慧皆悉自然。愛欲縛脫乃成乎道。入泥洹境悉了無二平等自然。是謂菩薩行大慈哀而為眾生。設于若干種種因緣。建立眾生隨其根源。各為如應而分別說。普令和順住于大乘。盡令消滅苦惱之本。于時菩薩在大眾中獨無所畏。超絕無侶而無儔匹。眾德之本自瓔珞身。菩薩若在大士眾中。便能演暢于尊佛道。哀愍聲聞不達上智。雖得盡漏不離止處。唯自解縛無廣大心。復念緣覺無弘益意。圣智辯才清凈無瑕。亦能知人根源所趣。唯自守住不凈國土。是以菩薩于中特出。能悉分別逮尊佛道。十方感動所濟無窮。心恒憐傷不及道者。以勇猛力降伏外道。常轉法輪使不斷絕。殊妙大法流轉于世

如是最勝。九住菩薩權現適化無所不入。解知泥洹如泥洹相。謂有真諦非有真諦。空慧無主亦無住處。故曰無為自然快樂。亦不在彼亦不在此都無處所。無形無對而不可見住無所住。是謂為住謂法界住。是謂為盡為無所生。是謂泥洹寂滅無為。唯有三十四微末結存。余諸塵勞無所掛礙。九住菩薩逮正覺時。現在滅四當來滅四過去滅四。坐于佛樹降伏魔已。執忍謂意入無形定。盡觀三千大千世界。我今于此五濁之世當成作佛。所求已辦無復疑難。我今宜自執權方便。當為眾生頒宣道義盡諸漏結。如我今日而無有異。是時十方諸如來無所著等正覺。各于其方遙贊嘆曰。今日某方某國土。有佛出現有三十二大人之相。八十種好莊嚴其身。光照幽冥聲如哀鸞。善哉佛種而無斷絕

當十方佛說此語時。是時三千大千世界六變振動。諸天龍神干沓和阿須倫迦留羅真陀羅摩休勒人及非人。魔若魔天各各驚愕不安本處。皆共云集至彼佛所。稽首禮敬而自歸命。侍衛如來成最正覺。悉護清凈無有怨恨。皆致尊重致甘露城。眾善具足道法無漏。心興勇猛游諸解脫。觀察眾生所應之念。隨時布現各得其所。為滅塵勞永寂無為。使眾生類除去吾我。棄舍彼此無若干相。不見依法不依非法。非不有依非不無依。達知平等諸法恍惚。如空如響亦如幻化而無有實。彼則得致度生死岸不復往來周旋生死。是謂九住菩薩功祚興隆道業亦無窮極。所修真正不懷狐疑。于諸無漏亦無沾污。在諸沾污不見受取。永度欲界色界無色界。皆悉歸斯無所生慧。復廣演布普使聞知

如是最勝。九住菩薩所修行業。威神巍巍與世超異。若入眾中執持威儀不失禮節。舉動視瞻隨順正法。所著被服亦不綺飾。若欲入國州郡縣邑。法衣應器意常舒緩。行步進止往來周旋。坐臥起立心恒審諦。語言柔軟不懷粗礦所演如空無有想著。究竟苦行不造報緣。其所施設唯在佛道

是謂最勝九住菩薩名曰一住非九住也。八七六五乃至初地。亦非其住。菩薩進修第十地法誠地諦地無恐懼地。亦復名曰如來之地道地定地無所畏地觀地慧地自然性地。菩薩逮此十地之法。便無菩薩號字之稱。當名如來至真等正覺明行成為善逝世間解無上士道法御天人師號佛眾祐。亦無等倫。具足十八殊特之法。所說輒辯靡不應時。眾行具滿現生兜術清凈無瑕。或現降神接度眾生。是謂菩薩于第九地而凈其行

十住斷結經卷第三十住斷結經卷第四

　　　　姚秦涼州沙門竺佛念譯


　　成道品第十

是時最勝菩薩復白佛言。世尊。云何十住菩薩于十地中而凈其行。是時世尊告最勝曰。所謂菩薩修神妙道廣度眾生。以性空法暢演文字進修禁戒。其德無量不可思議亦無有限。一切世人所不能及。天龍鬼神及神尊者。無能齊限稱嘆其德。賢圣默然初無所說。若有所演悉成章句。示現神足到十方國。面覲禮敬諸佛世尊。復入定意解脫正受。周普恒沙諸佛國土。見諸正覺聞奇異要。皆悉過度邪部之業。志若安明亦不傾動。心如虛空無所想念。分別曉了法界起滅。其所說法皆應圣印。游諸正受初無差違。十方諸佛所說言教。與圣法律不相違背。所出音聲微妙殊絕。觀諸世界等若虛空。意念充滿解脫之門。補處菩薩辯才通達義應識機。心與道慧而共相應。何謂為心。何謂道慧。周流世典現入邪業。是謂為心。專精一意在度世法。是謂道慧。舍慳布施使無想報。調意和順審諦安詳。是謂為心。正入寂寞不興諸想。澹泊自守不離圣典。是謂道慧。若在生死務修其法。雖處其中亦不厭惡。是菩薩心。若復菩薩在八難中不閑之處。不起顛倒有二見心。悉能度于始終之病。是謂道慧。于世俗法嗟嘆泥洹無為之道。所造功德終不唐捐。是謂為心。菩薩游于諸法之空。達了清凈而無所有。是謂道慧。觀乎前人隨其本意。而為分別所應之法。是謂為心。菩薩入定觀一法慧。同于百千諸法之相。是謂道慧。決意惠施不惜所有。國財妻子無所愛吝。是謂為心。處在平等無三乘道。凈于道場盡歸佛道。是謂道慧。是謂十住菩薩大士。道心所入靡不周備。守護身口不令放逸。嘆譽具足八大人念。當念少欲止足之行。奉修禁戒而無沾污。能為眾生凈于塵垢。若見眾生每自嘆己毀辱他人。自大貢高憍慢豪貴。懷淫怒癡不善之法。如斯之類。便能與說忍辱之德。皆使眾生隨時自致無所從生法忍。于中立勤愍困厄不及道者。意猛精進心不退轉。分別一切德本之業。不見集聚共合偶者。復不見散有若干別。所興福業而無所住非不有住。悉與相應而無所應。不見有應不見無應。無應不應是謂審諦。心常娛樂禪思脫門。思惟四食除去染著。觀察盡滅不起定意。所聞強記輒能諷誦。慧無所亂分別根原無有處所。欲尋其本亦不可得。為眾生宣三十七品。解空無相無愿之行。常能奉持崇于佛道。隨諸報應令得道果。諸佛世尊所可宣說亦無若干。所因興出斯是真諦。乃至滅度亦復如是。無有他想雜念之心。是謂最勝十住菩薩善權方便無所弊礙。以無礙道修于等覺。而為眾生轉其法輪。令不退轉堅固之地。十住菩薩立堅固誓。接度眾生而無有難。譬若工巧造印章人。知人姓字便為克記。隨類記識亦不錯誤。菩薩大士亦復如是。以賢圣印而印生死。隨器成辦終不謬誤。復當審諦思惟此義。印非泥本泥非印原。然能示現名號姓字。菩薩圣慧亦復如是。執慧寶印印可眾生。隨器布現使成名號。便能出生三乘道教。如于良田種于谷子。莖節萌芽展轉成長。谷敗芽生無復本體。深自思惟芽非本子亦不離本。菩薩大士亦復如是。因緣合會乃應法律。觀諸眾生所興瑕穢三患六礙十二因緣。邪疑身見顛倒之想。便為演說苦空非身無常之法。然后乃說如爾法性。分別苦諦習盡道諦。離于重擔永獲寂滅。復當思惟原究本末因其所生乃有斯患。悉由無明無黠慧法。致于老病生死苦惱。我當方便煎消其病。漸漸令入賢圣法律。以滅無明生老病死永無有余。講演空觀寂然之法。皆使有歸令得恃怙。廣其慧明至于解脫。悉共崇習微妙之智。了淫怒癡等無差特。尋其原本亦不可別。以獲消滅眾想之念。終不懷恨生增減心。得離一切諸種陰蓋縛著結使。無復掛礙心常游于解脫之門。嗟嘆三寶功德之業。常念遠離貪欲之患。堪為眾生宣布功勛。菩薩精進于彼無疑。示現空慧而開導之。凡所學法。盡無所著。以次成就于不退轉。頒宣經道凈修佛座。招引眾生來入佛境。令得滅度永無起滅。是謂菩薩無上眾祐要典。如是菩薩當作是觀。十住所入不可思議。修于平等不二之門。達于三世不斷三寶。除去三垢成三脫門。菩薩于彼示不思議。從初發意至于十住。常嘆開士所修禁戒。德香之熏靡不周遍。彈指之頃皆悉曉了音響之義。于諸通慧而得成就。悉能講演無量法要。于諸文字解無所著亦無識想。尋其處所了無窠窟。若有學人系識在色心不違之。常懷希望縛著不舍。游于生死周旋往來。意常迷荒不能自拔。有此結網則墜生死。輪轉五道無復休息。菩薩執正御諸亂想。不為五陰之所流馳斷諸陰蓋。亦不使色痛想行識令有起滅。思惟安般出入息念。復當分別四大造色。地水火風各有其性。若使彼識不在五處。便能成就不壞法界。識不流馳十二塵勞。眼色耳聲鼻香舌味身更意法。是謂無漏慧根之識。非為生死染污之識。若能消滅外不馳騁。于一切法則無希望。設有所猗便生識想。有所僥幸亦名為識。菩薩起學無所受入。心不生念無所慕樂。所施功勞不望其報。有為有漏斯為識種。修無為行乃謂無識。菩薩闡揚慧明之燈。豎無為炬放大光明。顯示殊勝無等之教。為求質直不求文飾。住于道業其身自然無能及者。能顯一切諸佛國土。于中示現獨步無畏。復于諸法永無所獲。亦不選擇見有高下。心應自在不懷怯弱。隨其音響而教化之。若為眾生說深法要。舍離一切所興因緣。悉了眾生心之所念。志性所趣善惡之法。皆能周普諸佛國土。諸佛世尊所修平等。不見眾生佛國清凈。若見有行則毀法界。是故菩薩心無所住。若睹眾生住于起分。則于法性自生識累。不起不滅識無所住。是謂清凈無為道慧。設無道慧平等之法。諸佛世尊終不愍哀興出于世。菩薩弘誓行業無本。亦不住本達于自然。不有精勤有所成辦。不見疲厭有懈怠者。于平等觀無生無滅。勇猛精進受菩薩莂。悉能分別經典本末。采取要慧除去塵勞。觀察生死及與滅度不以為異。恒自懷抱深經之義。探采遠近寂然無跡。雖度眾生亦無想識。親善知識心無所著。不計吾我及與壽命。分別思惟空無相愿不起不滅。若在欲界思惟欲愛穢臭不凈。色無色界受形之處達知不凈。因欲開化迷惑之徒。故為說此真諦之義。分別空無悉無處所。不見造作有形質者。無作不作不見依猗。住無所住亦無根本。亦復不見受三惡趣。不見生天食封自然。顯示徑路使入道義。無所希望悉無所行。于諸法觀自致自然。諸法之相不可究竟。亦如虛空而無邊際。十住菩薩教人惠施不興想礙。持戒忍辱精進一心。宣暢智慧善權方便。慈悲喜護救攝貧匱建立大道。十住菩薩雖未升于如來正座。已能究暢慧海之源。莊嚴土地修清凈國。放大光明普致眾生。訓以正法悉歸于道。建立慧業而獲大乘。十方諸佛恒將護之。常以威神助揚其德。乃至作佛成一切智為無上道。不使魔眾而得其便。十住菩薩以自覺知功德具滿。欲成作佛坐樹王下。先當修行習四意止。分別身意各各有性。便自觀身起滅興衰。心自慶賀永離苦惱。觀身因緣成精進定。思惟此身報應之對因緣合成。散則磨滅。知身無主。亦不可貪。何為生意著此色身。莫隨五陰四大諸入之所迷惑。是身為空。不見四大吾我之法。累劫積行今始乃得。何為著此無堅固身危脆之物。我今當受如來色身及佛法身。夫色身者功德之聚。猶如金剛不可沮壞。十方世界恒沙之數。滿中世俗有漏之身。不及如來色身一毛之德。菩薩自念以無量德成此色身。今因此形當受如來佛法之身。雖涉生死往返五道受苦無量不可稱限。今受如來色身之體。不念曩日更苦惱患。自今永與諸塵勞別。不復貪著五欲之中。觀己身已觀他人身悉無處所。修其凈行而無瑕穢。是謂菩薩修習己身意止之法。云何菩薩復當思惟痛意止之法。于是菩薩從初發意至于成佛。于其中間所更苦痛不可限量。專心建志慕求佛道。不以苦痛經歷心懷。若見苦人趣惡處者。便能拔濟使不受苦。恒念眾生不能自寤。終不隨欲而與系著。我昔以來所更痛癢。非真非有悉無所生。若使遭遇不苦不樂痛。此名無記不可字名。夫人習近著樂痛者。便自遠離如來之座。不應如來賢圣戒律。自今永息不復生痛。使諸眾生觀痛無主。若彼眾生于色起痛若好若丑善色惡色。地水火風四大造色。達知虛寂而無所有。或有眾生先痛后樂。或有先樂后痛。當說深經使護痛癢。眼耳鼻舌身意所與色聲香味細滑之法。從因緣起從因緣滅。思惟苦樂悉無苦樂。復當分別內外之痛。或有樂痛于現在生。或已過去或將來世而有生者。或有樂痛從愛結生。轉增識著不能舍離。或有樂痛從癡愛生。思惟正觀乃得消滅。或有樂痛因邪疑惑轉轉滋長。以四非常深遠之慧除使不生。或有樂痛從四受生。以無想定而除諸受。或有樂痛從五蓋生。便當思惟七覺意法永使無余。或有樂痛因六身法生。分別于空無相無愿。或有樂痛從七識生。當建精進不造彼緣。或有樂痛因世八法生。常當下意不自貢高。或有樂痛從九惱生。當自勖勉永離九處。或有樂痛從十患生。當除望求不念橫貨。或有樂痛從七瀾四使生。便當思惟智慧大明。或有樂痛從九眾生居及三觀生。便當執意入空寂定。或有樂痛非過去現在因未來愛。非未來現在因過去愛。非過去未來因現在愛。或非過去因未來現在愛。或非未來因過去現在愛。或非現在因未來過去愛。菩薩于彼思惟七處三觀之法。滅此十三隆熾之毒。于是菩薩復當思惟樂痛所興。或有樂痛由八邪見及六識身。共相受入便生樂痛。遂增陰衰諸入之種。是謂菩薩以解脫觀分別此痛永使無余。或有樂痛與十不善穢陋之法共相因緣。慧業所斷五疑羅網。于現在生即現在滅。若未來生亦現在滅。若過去生亦現在滅。是謂菩薩以解脫觀便能除卻十五疑網。云何菩薩復常思惟意止之法。于是菩薩執意御亂心不流馳。有所造作必有所緣。自觀己意觀他人心。其意正等不懷增減。所適之方行步出入舉動安詳。常自專精守護其心。有緣眾生無緣起滅。無緣眾生有緣起滅。于己緣起自緣滅之。他緣起滅因他緣滅。或緣起滅亦不在內復不在外。亦復不在住兩中間。于中出生有緣起滅有非緣起滅。或因貪淫嗔恚愚癡。七使七慢七識止處。七解七觀七忍慧業。若因此處有緣起滅有非緣起滅。斯皆由心因心而生。此四十五盲闇之法。意識所造不自覺知。意不知意誰為意本。既無根本何有意哉。菩薩分別心意識法。通達往來而無處所。是謂菩薩以解脫觀知心緣本而不可得。亦不見心與善惡合。無合不合應解脫觀。又復思惟十二因緣。甚為深遠不可究盡。所種之果不失報應。于諸法界心無染著。設觀法界從因緣起。了知諸法無有真諦。自然寂凈將養自守。心所造化而無形質而不可見。尋其相貌亦無色像。圣慧通達。便入不起無所生法。不住聲聞緣覺之地。常自執意游諸佛法。內自思惟踴躍無量。吾今乃得降伏于心。舍生死著入智慧海。斯由其心得獲無上正真之道成最正覺。是謂菩薩于意止法而得自在。云何菩薩于法意止而分別觀。于是菩薩修習止法初不忘失。至成佛道而不放舍。內自觀法外觀人法。菩薩悉知諸法之相一而不二亦不若干。皆歸于空無相無愿。遠離邪見平等諸法。分別十二緣起之本。常念法界成敗興衰。有漏無漏有為無為。善法惡法有記無記。是時菩薩思惟觀察。不隨法界自生識想。不見非法而有吾我。亦不興念計人壽命。或有菩薩自興法想習著吾我。養育其命思惟斷滅。無常謂有常。天下物類皆悉常在。于無常中計無合散。或于法中生顛倒想。無自常無有自常有。無不生有有不生無。無自然生無自然滅。有自然生有自然滅。無不能見我自然有。有不能見我自然無。十住菩薩明慧達觀分別有無。斷滅計常我人壽命。平等空無而無所有。最妙第一空觀察之。第一性空亦不生有。有自常有。不知無之所無。無自常無。不知有之所有。菩薩思惟以慧分別。有性自空無亦自空。無不造有有不造無。著有無者是生死法。非最第一泥洹之要。無自無空無不知無無自性空。有自有空有不知有有自性空。有則是無無則是有。是謂菩薩于諸法性一一分別。思惟校計是常非常生滅著斷。有為無為有漏無漏。善法惡法有記無記。一切諸法。有名號者無名號者。皆悉虛寂亦無起滅。而自觀法觀他人法。于諸想著亦無思想。解空無相無愿之法。于法界中推求佛法及與禁戒。悉無處所亦無徑路。不見度人逮解脫者。亦復不見沒在生死。于中開導一切眾生。便能興起無蓋大哀。療諸塵勞了諸纏結。空無所有。分別五趣。訓以平等。雖處塵欲不懷怯弱。曉了三毒無所掛礙。逮此處者名曰大士。住不思議權現之道。苦習盡道普歸自然。于自然中不見起滅盡意如空而無所有不念住處。推求法界及虛空界。眾生處所悉無所住。一切諸法等若空界。是謂菩薩隨時將導順于道法。雖度眾生亦不見度。若有菩薩自觀身法觀他人法。能自制意游于智慧。解知諸法悉歸解脫。便能將導一切眾生。顯發無上正真之道。使獲無為自然之法。不見所生亦不不生。雖處所生思惟所生。不舍無生無起滅法。是謂菩薩于法意止而得自在。佛復告最勝。十住菩薩復當思惟四意斷法。常念分別現在目前。未興惡法制令不生。已興惡者方便滅之。未生善法求令生之。已生善法重令增多。常當修習勤行精進。自攝其心使不流馳。古昔以來所積功德。不失威儀禮節之法。所行平等以能檢心。思惟正諦禍中重者。三不善根墮入惡趣。輪轉五道無有休息。是故菩薩勤修精進。便能消滅惡不善根。不復重來興起亂想。常自觀察不善報應。斯是穢行非是真道。吾今以離非法之行。習第一義而盡塵勞永除嗔恚。分別十二因緣之根。未有善法建立功德。令生萌芽使不敗朽。其心清凈亦無瑕玼。不猗三界縛著諸礙。離于所著永無所著。常能勸率至一切智。于諸深慧不有損減。所以得致功德之本。皆由精勤而成道果。是謂菩薩于四意斷而得自在。于是菩薩復當思惟分別神足。菩薩雖獲神足定意。臨欲成道于第十地要當習定。如初所學專意入定。思惟四等加愍眾生。彼自稱身亦稱心意。轉入一禪次入二禪。復還攝意從初禪起入第三禪。于中思惟專精一意。從三禪起復入初禪。于禪現變而現神足。從一禪起入第四禪。是時菩薩于四禪中。便試神足以身舉心以心舉身。初如芥子轉如麻豆。漸漸轉高大如胡桃。如是勤加至三七日。身心輕便無所掛礙。所以菩薩重入定意而試神足。可依此神足化一億人。立不退轉成神足定。是時菩薩復自示現廣布神足而無窮極。從閻浮地至第一天第二第三。乃至六天諸天見已各生此心。今此菩薩自現神足。所演光明靡所不照。我等諸天各相勸令。擁護菩薩使成佛道。或以天華雜香天衣被服自然甘露而供養者。于中開化諸天人民。必志神足而有長益。過去恒沙諸菩薩等。修習十住而凈其行。皆于此處而試神足。一心觀察伺求方便能現眾變。以精進力輒成就道。所為自在無能違逆。所欲化者到便降伏。究竟根原皆使充足使獲果報。魔若魔天不能傾動。是時菩薩以天眼觀三千大千世界。有淫怒癡無淫怒癡。有清凈行無清凈行。有定意者無定意者。有亂意者無亂意者。菩薩悉知而為分別諸根所趣。復以天耳聞眾生聲。悉能隨次知音響通而教化之。以神足力入定三昧。見一切人志性所趣。自睹原本所從來處。是為菩薩行于神足。于是菩薩復當思惟分別根力七覺意法八賢圣道。信念精進定意慧根。菩薩常以玄通之智。觀察眾生頗有成就。根力覺道諸神通慧。是時菩薩以他心慧觀前眾生。或有具足成就信根。常習八道平等之法。心懷正見不處魔界。信知生死苦痛無量。復知泥洹快樂無為。信有三尊世間大明。不信外道九十六徑。于諸通慧而無狐疑。積功累德熾燃正法。于中建立直信無難。復以玄通無掛礙智。觀彼眾生晝夜勤力修精進根。坐臥經行心無懈怠。以獲精進則具諸根。猶如天衣周匝四方。上下正等而無差違。時若有人從一面來。捉衣一角舉而移之。余三角者皆悉隨從。精進根者亦復如是。設有修習精進根者。當知具足一切諸法。以有精進便成念根。心不錯亂名曰定根。常以方便攝意守一。分別善惡心如虛空。是謂慧根。十住菩薩入玄通定。豫知眾生受胎之相。分別男女男根女根。一生十生百生千生。至無數生皆能曉了而無窮極。是謂菩薩具足道門。思惟諸住智辯難及。當念感動十方國土。復當游于諸佛國土示現光明。有見光者皆得蒙度。復當于諸國土興立法律。普使遵奉賢圣經典。亦當安利國土人民導引法味聞無厭足。常當曉了國土人民種姓成就不別眷屬。亦當觀知眾生心意。便為演說六度無極。復當禁制眾生亂念。漸漸延致一切眾生。自為導首牽引眾生入善法慧。常念入定不失神足。修己神通分別三世知去來今。復當思惟學佛深藏無邊際慧。亦當學習具諸佛法。學了諸法而無染著。學演無底開七寶藏。學以神智成其剎土。學習光明普照十方。得佛定意感動國土。學權方便化諸外道。學于禁戒成就道果。學當集會而轉法輪。己身所學成一切智。已成所學而無所學。佛告最勝。是謂菩薩修十住行。進成作佛嚴治國土。降神兜術權化天人。示現殊異奇勝之法。觀察種姓托生何國。從兜術天來下世間。三十六返周旋往來而化天人。于中度脫無數眾生。以權方便獨步三界而無恐懼。最后下降六年苦行。專心苦體枯木不別。吾雖示現在此苦行。然我乃在無號佛土。于彼教化八十四億那術天人。皆使建立不退轉地。此土眾生見我形者。謂為命過不成命根。行過眾生。積薪焚燒不能使然。善權一心轉進圣慧。不舍眾生諸所好慕。除諸不要哀愍不及。是故菩薩現于苦行。十住菩薩于十地中。開化眾生不別生死。所度人民與成佛等。若使菩薩意欲速成無上道者。如彈指頃身黃金色。具足十力四無所畏十八不共殊勝之法。菩薩眷屬一日成就。不求國土種類好惡。但以眾生心懷貢高。輕彼尊己不舍自大。是以菩薩現受胞胎。隨世權化在所至到多所饒益。十住菩薩無菩薩號即當稱之。號曰如來至真等正覺明行成為善逝。世間解無上士道法御天人師號佛世尊。無量福會諸佛所護諸天宿衛。所講說法要有緣本。隨時應適終不唐舉。最勝當知。所以名曰無號。佛土者。去此東南七十七億江河沙等諸佛國土。彼有世界名曰仁賢。佛名善眼。彼無聲聞緣覺之道。以無名號無生滅法。而相教授知解脫空不計解脫。聞空尋解通利無難。亦無三毒淫怒癡病。總持強記亦不可盡。吾于彼土施為佛事。此彼眾生亦不知吾身為所住。是謂菩薩多所潤及。是謂最勝十住菩薩于十地中而凈其行

　　滅心品第十一

是時最勝菩薩前白佛言。云何菩薩觀無常義諦分別空。解了己身內外無主。又心自在所作具足。爾時世尊告最勝曰。菩薩所游心無所著。論講諸法無所掛礙。達知人根是夢幻法。皆了一切眾生之心善惡之念。因緣報應來者游去。若凈不凈苦樂好丑。順逆縛解定亂窠窟。悉能知之。先以曉了虛而不實。復以宿命神通之道。如應說法令知空寂。神足無滯靡所不睹。是謂菩薩觀達本無。或現佛身而取滅度。現以方便不永滅度。盡知眾生本末清凈。或現分離散落異處因為說法。知為惡露臭處不凈。計常之人令除愛著。復嘆盡漏至泥洹門。設漏不盡亦不受證。復為眾生贊嘆無漏。一切萌兆致無盡慧。行大慈哀御禪三昧。游止三四至四空定。逮空無相不愿之法。修三十七道品之德。善權方便靡不開化。觀彼眾生在至八難。除去塵勞永使無垢。復以無礙賢圣之道。入于生死使至泥洹。亦以權慧大智之法。兼化緣覺聲聞之乘。隨從勸進令至道場。若在憒亂煩惱之中。教人行寂不興眾想。若有眾生計諸所著。有數無數現無所有。亦使諸人逮無所著。雖處境界周旋往來。不興想著無所掛礙。常與眾生說微妙法。有漏無漏有為無為善法惡法。悉了知之亦無掛礙。復以無礙無漏慧本。曉了眾生心行法本。隨彼形像安處無為。隨習俗教令解明法。心意識想不使起滅。權慧適化常得自在。是謂最勝菩薩行觀。解了身本內外無主。念常修行懷來無厭自獲永安。復使眾生蒙其福祐。行大慈悲不懷怯弱。然后乃致解身無主。及內外法亦復如是。視其眾生如己骨肉。有所求索先彼后己。大哀堅強所濟不虛。皆使得立奇特之德。心識寂凈亦不動轉。觀察身本無可貪者。復為眾生而說不凈。是身如城終無盈虛。身如溝澗時時流溢。身如熾火吞薪無厭。亦如江湖投海無滿。如是最勝。菩薩教誨分別思惟知之不凈。亦使前人興不凈想。深入辯才亦無滯礙。逮得總持無所遺忘。所教之言不失次第。常得審諦正受三昧。恒入寂然諸度無極。降伏魔怨去邪亂想。如是最勝菩薩觀身。達知內外無有處所。亦如幻化影響焰光。入真諦法分別法界。遠離貪塵勤修正覺。空無相愿知一切法。生亦無生無生亦無生。雖處于生而無有二。隨其所生開導度之。執志勇猛不舍道意。坐樹王下而自誓愿。吾今自盟。若我不成等正覺者。終不起于座也。持心平等不舍佛道。常處三界亦無所著。自觀內法觀他人物亦復如是。念求審諦清凈之慧。了知常想悉無常想。復次最勝。菩薩自念如吾今日。受有漏形何由而獲。斯由永劫積德不惓。合集智業乃致此身。不念緣覺聲聞之道。若有人來而趣向之。心不恐懼亦不狐疑。行于布施去眾亂想。內自思惟。使我得成等正覺時。相好嚴身作黃金色。復訓眾生使立禁戒不墮惡趣。順忍不起根門不亂。勤加精進舍自大心。三昧正受心不流馳。修成大智遠離欲塵。以權訓誨達無邊際。圣智之業未曾漏失。所住牢固如佛之住。分別辯才隨順應義。游心總持不損道教。充滿眾生一切所愿。進御退轉使不墮落。所陳言教與禁相應。既自無隙不說彼短。行菩薩道常省己過。寧喪命根不毀彼此。若有眾生自來歸命不以為歡。設不來者亦不憂戚。聞善不喜聞惡不怒。將順一切令至道場終成佛道。不違禁戒先救彼危不自求安。施以七寶惠而不悔。入深法要神通無礙。復以神力觀眾生根深淺高下。分別圣慧而為敷演。行無所著亦無窮盡。雖在緣起心不染著。一切諸漏不以為證。觀察法性而無吾我。正法寂寞清凈無著。三世興衰法無所住。不見過去永以滅盡。不察當來有對無對。不念現在而常存者。如是最勝。菩薩遍觀億垓京兆。法無所起法無所滅。身行清凈而不為惡。口言清凈念常至誠。意在清白不犯十惡。是謂菩薩應度無極。便為諸佛而見授決。慧根巍巍功德熾盛。居十住位定不退轉。奉遵于法亦不差違。情性和順所行具足。逮佛十力志若金剛。了于法本有起有滅。曉一切人心病輕重。眾生若干性行不同。所受果報能悉分明。云何菩薩而受果報。手執慧明除其大冥思惟果證。最勝當知。持強記劍刈去疑聚。有所興造皆是果證。因其果證修行廣施。持戒完具如吉祥瓶。心行忍辱如頻頭大士。精進超殊猶善顏王。禪定入微空慧菩薩是也。慧心果證不可移轉。菩薩惠施平等無二。不見吾我有若干想。于諸人物亦復平等。人物以等得諸法等。了法平等正覺亦等。戒忍精進一心智慧。悉解平等而無若干。了一切生亦無所生。生亦不生不生亦不生。解生無生乃應法性。是謂最勝菩薩達觀實窮一切真正大法。不興塵勞而與共俱。舍一切生不見所生。既自布施不見所施。或有菩薩以施求道。又以想著欲得滅度。斯由雜毒還在生死。計吾往古無數劫時。曾于此界作轉輪王飛行皇帝。隨意所念自然在前無敢違者。子孫相繼經六十九中劫。其間行施戒忍精進一心智慧。興七寶塔高至梵天彌滿世界。時世有佛號名勇進。翼從羅漢九十億百千那術。菩薩大士不可稱計。吾自躬身四事供養。衣被飯食床褥臥具病瘦醫藥。國財妻子象馬七珍。奴仆走使下及民吏。盡持供養彼佛世尊。時我所施有染著心。由是墜落處在生死。唐勞其功不獲其報。欲計彼時所興功德如毫厘許。今存在者未之見也。如是最勝。菩薩惠施。施亦有施施亦無施。亦不見施亦不見非施。施亦非施非施亦非施。于施等者得諸法等。解施無施乃應自然。戒忍精進一心智慧。亦復如是。了智空寂亦不有智。于智無智乃應智慧。復次最勝。菩薩復當思惟法寶。云何法寶所謂四意止四意斷四神足五根五力七覺意八直行。神通三昧。諸度無極。一一分別而無吾我。蠲除闇冥使知大明。建立慧智開化眾生。棄諸重擔而無猶豫。修奉禁戒身意寂然。復當思惟建立慧珍。亦不生心而有所猗。意離三世亦無內外。不猗陰蓋四大諸入。取證滅度不見滅度。七覺意花以為花鬘。賢圣八品以為果報。莊嚴道場以為室宅。導進眾生引至無極。淡泊寂然無老病死。亦無憂喜眾苦之惱。獨步三界而無所畏。觀諸人物悉皆清凈。我人清凈人物亦凈。了達清凈而無所有。菩薩從初發意以來。當念清凈起微妙意。于其中間終不復生淫怒癡意。亦不施心當嬈眾生。亦復不興二乘之心。在于大眾方為上首。雖處豪貴亦不貢高。護于眾生不舍眾生。本無之心各各無實。心無有心亦無結網。是為菩薩金剛之意而不可沮。長養善法使不漏失。思惟深妙弘誓曠大不可思議。察一切性不見所起。亦復不見有成就者。觀世幻事皆不真實。以清凈觀斯是顛倒。不隨諸法應與不應復不舍之。有雜索者不見現在有所積聚。不見去來出有所由。去亦無端來亦無緒。分別現在皆無處所。尋究正法而不可得。菩薩建意要在顛倒。不成之想是菩薩要。六十二邪是菩薩要。身想戒見是菩薩要。沉吟猶豫是菩薩要。貿求天福是菩薩要。或入泥犁不計有苦是菩薩要。或復變身入餓鬼中及畜生道是菩薩要。菩薩雖處五無間中。于中拔濟苦痛眾生。安處無為長存永樂。亦無起滅亂想之患。思惟法界亦不可得。所以者何。人由法生法由人興。自起自滅亦無死本。人不離性性不離人。人物自然不見蹤跡。吾我壽命亦復如是。吾我自然諸法自然。法以自然道亦自然。解知如是空達觀者。便得自然積聚之道。所謂自然積聚道者。妙觀無二亦不見二。菩薩復有速疾三昧。入此三昧者彈指之頃游于十方恒沙諸佛國土。禮事供養諸佛世尊。還在故處人無覺者。尋于座上即如其像。三昧正受到于東方億百那術江河沙等諸佛剎土。禮事供養諸佛世尊。問訊聽受微妙之法。忽然西過復至無量江河沙佛國。禮事供養諸佛世尊已。尋復南至無量國土。即還北方無量國土。四維上下亦復如是。于大眾中一坐一起無覺知者。如是最勝。菩薩入此正受定意。彈指之頃游于十方無量剎土。忽然還至在于本位。時坐眾生無覺之者。如吾今日于大眾中敷說法義。有二億菩薩不起于座。各各游至十方剎土。今各還來在于斯坐。聽法眾生無能覺者。皆由菩薩行純淑故。是時最勝前白佛言。斯正士等所入三昧為號何等。令諸菩薩周游往返速疾乃爾。是時世尊告最勝曰。且舍菩薩所入三昧。復有三昧名無礙通。是諸佛世尊常所游居。如來入此三昧已。出入息頃游于億百千垓江河沙等諸佛剎土。亦使十方諸佛世尊來內此界。不嬈眾生有覺知者。或持十方一切海水。移住虛空如懸明珠無不見者。不使水性有驚恐者。斯名無礙通慧三昧。時二億中上首大士。有一菩薩名曰海藏。在于座上便自思惟。如來必欲使我現于三昧神力。即從坐起往詣高座眾會之前。稽首禮佛并諸上尊。則住佛前叉手白言。佛道深遠不可喻及。無上正真之道實為難逮。如今我觀一切菩薩。及四部眾諸尊神天并來會者。見此菩薩于大眾中而師子吼。又且眾人饑虛于法來甚久矣。今時難遇。欲有所問。若見聽者乃敢發言。佛告海藏。隨汝疑網而問。如來悉當為汝分別說之。使諸菩薩及一切會令得悅豫。當以智劍之大火。燒汝愚癡之叢林。是時海藏菩薩復白佛言。唯然世尊。向在座上心獨思惟而自念言。斯諸二億正士。積善甚久功德具足。降調心意志存道法。累諸善本獲此正受。從無數劫。承事諸佛禮事供養。神通菩薩而此正士為眾生故。象馬七珍而已惠施。皆使生類得成佛道。或以退轉不堅固者。行此定意正受三昧。復有菩薩以塵勞故深入生死。欲使眾生永無苦痛。或有菩薩入慈三昧。令彼眾生長離憎嫉。復有菩薩興發悲心。使彼眾生解無常義。或有菩薩游喜定意有瞻睹者令解空寂。復有菩薩發金剛心皆使眾生成弘誓意。復有菩薩廣大其志迎致一切入己剎土。復有菩薩以身法本令彼眾生初中竟善。復有菩薩八不閑處興顯三寶使不斷絕。或有菩薩以權方便隨前眾生應變適化。復有菩薩閑居靜處觀有為法如幻如化。或有菩薩樂在空慧觀此形體如彼墻壁。或有菩薩心意質直所行清凈亦無穢污。復有菩薩情性至密所游之方而無漏失。復有菩薩心趣一道不使眾生聞三乘之名。復有菩薩志樂解明洗浴前人永無塵穢。爾時世尊在大眾中贊嘆彼菩薩曰。善哉善哉海藏菩薩。乃能吾前于大眾中而師子吼。嘆譽菩薩所入定意。使來會者悉得聞知。斯諸正士所游定意三昧正受。不可思議無能逮者。非是二乘所能思量。菩薩積德不自為已。念拔眾生受苦惱者。正使三千大千剎土。其中風起彌滿世界。周旋速疾如隨嵐風。設有人撿道跡之人。心欲專逝于中往來。尋能成辦而無掛礙。況復菩薩神通大士三昧正受而可思議。轉念之間以過恒沙無量剎土。復以六度十善之法。教化眾生訓以善道。其心永安不可動轉。志行寂靜亦無錯亂。若興心行亦無能及。斯由前世眾德具足。志行庠序不別種類。大慈無盡亦無窮極。一切諸法常自存在。眾生不達謂有興衰。法法自生法法自滅。法不生法法不滅法。法生法滅性不移轉。斯是菩薩大士之道。非諸凡俗之所及也。眾生之類在于生死不達道本。謂為法性而有變易。設當爾者此事不然。菩薩從初發意以來。行施行戒眾德具足。所獲果報得成道者。由解空觀虛無寂靜。宣揚去來神妙行業皆悉成辦。入諸菩薩所修行地。游于殊勝無量佛國。勸發眾生度生死岸。曉了根門隨時適化靡所不濟。或以世俗威儀禮節。或以神足神通道慧育養生類。分別六情塵勞興衰。眼耳鼻口身意所起。眼亦無常亦無真實。去亦無處來亦無跡。耳鼻口身意亦復如是。過去當來現在之法。亦不見生亦不見滅。群生愚惑計有常想。何以故。最勝當知。菩薩大士權智普備。行于無量諸度無極。立成信地廣修諸法。為諸如來所見稱嘆。除去妄想得無量智。辯才無礙常懷慚愧。觀法無起不見動搖。或以相好莊嚴佛土。所行與法不相違錯。入于甚深一切道智。咨嗟聽法亦無厭足。權智只步降伏眾魔。或至有想無想之處。或至梵天帝釋宮舍。或至十方恒沙國土。所游之方興有佛法。所設玄遠不可思議。除去慢惰亦無是非。爾時世尊復告最勝。菩薩達士修于無量正覺法門。四意止四意斷四神足五根五力七覺意八直行。總持強記而無缺漏。以法意止有為無為。有記無記有漏無漏。十力具足諸法無畏。三昧正受斷除陰蓋。曉了分別不退轉地。復以三昧正受之力。超越慧業五十七法。菩薩當念使不忘失。若人布施求諸天福。或求鬼神諸龍宮中。或以施心生四天王。復有欲得生二十八鬼神將軍。斯皆不真不獲其愿。爾時世尊便與最勝。而說斯偈


　身凈不行惡　　口行無四殃
　意法不念罪　　是菩薩總持
　頒宣無量德　　永無慳貪心
　神通除闇冥　　是菩薩總持
　教人布施時　　無令有愿求
　失愿墮三涂　　功勞唐有捐
　吾昔求正覺　　想著經劫限
　方便涉生死　　五道為游觀
　復于阿僧祇　　造修立德本
　由不得自在　　游戲四淵池
　今雖得成佛　　獨王三千界
　斯緣去想念　　得入玄路門
　道場放金光　　億神來歸命
　隨沙門善神　　皆來而自歸　

是故最勝。當念專意除去想求。解了法界一相無形。修治佛土明慧不斷。不勸助業普施一切。無施無圣了無所生。平等一乘不見若干。最勝。復當分別四諦。苦由何生復由何滅。此五陰身苦之根本。以審諦觀當求滅之習由苦生盡滅無余。邪疑倒見有六十二。以無量智解無處所。復以四諦觀十二緣起從何生復從何滅。漸漸思惟乃知凈寂。身口意行亦復無主。亦無受者亦無來去亦無住處。從須陀洹上至正覺亦復如是。分別欲界色無色界。復次最勝。菩薩思惟知苦出要。苦習出要苦盡出要苦道出要。如實思惟。復當分別十六圣法甚深難測。三十六物惡露不凈。宣揚無上道果之慧。頒示訓誨導之以漸。諸佛深藏靡不貫達。所出言教終不虛發。或現大財殊特長者。因其所施攝取眾生。周旋往返令成其道。或以香華光明幡蓋。廣顯照曜皆使周遍。復以神足感動諸天。宣及佛道使趣一乘。故我累劫不以為拘。復現聲聞緣覺之道。托居山澤不現滅度。復入龍宮化諸龍子得在道撿。如是最勝。菩薩功業不可稱限。非口所宣非意思惟。或時菩薩生轉輪王家。天上世界悉蒙將導復受十善。若見眾生在饑儉中。輒以甘露令充其乏。荷負眾惱離愛欲中。菩薩比像不可稱量。復次最勝。菩薩當念千七百定意法門。令諸無著得成正覺。復有光明定意法門。令菩薩逮總持顯要。復有道樹蔭蓋定意法門。三千世界蒙獲覆蓋。復有雨世神珠定意法門。放百千億無數光明。一一光明出若干種。苦空非身無我音響。聞音聲者皆發無上無見之心。復有水精無像定意法門。令十方世洞然一色。加出若干音樂之聲。其聞音者自識宿命。知所從來處所窠窟。復有月盛滿足光明。在眾獨曜如月在星。復有日精光明。現眾生眼令知進趣。復有威神光明。授大乘決無能知者。復有無見頂相光明定意法門。在眾獨尊興恭敬故。復有舌相光明定意法門。處眾信用無誹謗故。如是最勝。菩薩所入比像千七百定意光明法門無量清凈。即于座上無數之眾聞斯法者。發于無上正真道意。自昔以來未曾聞見。是時東方去此無數恒沙世界。有一菩薩名曰寶勇。將諸眷屬前后圍繞。至此忍土前至佛所。頭面禮足在一面立。叉手向佛而嘆頌曰


　和顏色殊特　　人中尊第一
　塵勞無垢穢　　施以無量德
　其明照百億　　鮮潔知無涯
　慈悲一切人　　獨步王三千
　我等今日來　　欲聞甘露慧
　愿演時得濟　　如渴奔流泉
　導師時乃至　　如彼優曇缽
　我等病根人　　為救為作護
　今我從來處　　去此無數土
　饑虛甚積久　　愿為宣示之　

是時寶勇菩薩。以此偈贊佛已。復禮佛足各次第坐。爾時世尊。告來會者。諦聽諦聽善思念之。吾當分別說于菩薩無生滅行。上中下善戢在心懷。時諸菩薩白世尊曰。愿樂欲聞。世尊告曰。道者非生生亦非道。無想是道想亦非道。無者是道有者非道。無著是道著者非道。有欲成道斯亦非道。無成無欲乃謂為道。意系根門亦非真道。除根門者乃謂為道。時會菩薩。復生此念。云何名為無生滅行。復言是道今言泥洹豈非道乎。爾時世尊。復知大會心之所念。告眾菩薩曰。云何泥洹異于道乎。對曰非也。若使泥洹不異于道。何以故。言斯是泥洹斯是道耶。此是無為此是滅盡。此是快樂安隱之處。或復稱言此是名色六入。此興則興此滅則滅。復是泥洹道耶。對曰非也世尊。佛告曰。善哉善哉如汝所言。道非泥洹泥洹非道。生是滅本然滅非生。道是泥洹之本。然泥洹亦非道也。名色六入亦復如是。爾時眾會。聞斯說法無生滅行定意觀時。皆逮得無生滅心不復退轉

十住斷結經卷第四十住斷結經卷第五

　　　　姚秦涼州沙門竺佛念譯


　　神足品第十二

是時最勝菩薩前白佛言。世尊。云何菩薩于施戒忍辱精進禪定智慧有進有退。復有菩薩從初發意至成作佛。未曾處在父母胞胎常得化生。復以神足游諸佛國。亦無國土之想。唯愿世尊。一一分別使將來世諸學菩薩道者知其所趣。爾時世尊告最勝曰諦聽諦聽善思念之。吾當為汝一一分別。最勝白佛。愿樂欲聞。佛告最勝。若有菩薩行施戒忍心念有想。精進禪智。一切諸法興想著意。或有世界無世界想。見有眾生無眾生想。見有去來無去來心。見有現在無現在意。見有著斷無著斷心。斯是初地根力成就。便當與十法相應。云何為十。所謂如來神德不可限量。如爾一相無所掛礙。正覺名號不見染著。一切諸法不見越度。等現三乘不見所趣不著世界解知名號無去來今。所謂名相。謂一切智亦名法界。懷來道故將護彼志不傷其心。如是最勝。斯諸法者亦無處所。來亦不知所從來處。去亦不知為從何滅。菩薩行戒忍辱精進亦復如是。戒亦無戒忍亦無忍。解知精進不見有進。若人持戒恒護彼短。設見毀戒不以為恨。見戒完具不受用喜。是謂菩薩成就于戒。菩薩行忍心不增減。有人來取菩薩身體節節支解。執心堅固不可沮壞。菩薩具施戒忍精進禪思智慧。其想著斷心不懷二。不起不滅興若干念。于諸罪福平等無二。復當思惟三向梵堂空無相愿。不見空義與相愿合。相愿亦不見與空合。無愿不見與空相合。空相不見與無愿合亦不不合。無相不見與空無愿合。空無愿不見與無相合亦不不合。去來現在亦復如是。復次最勝。菩薩神足非思非慮。龍種境界不可思議。亦不著世復非離世。往來周旋都無住處。愿相諸法亦復如是。菩薩進前修其道果。圣道自然不見邊岸。若有人來求其端緒。于賢圣法則為自損。如是最勝。菩薩戒聞慧施六重清凈之法。義理深邃得修梵行。若有菩薩得修德本。獲斯深法微妙之要。于無余滅度而取滅度。教授眾生無去來際乃謂為道。菩薩現入愛欲之中。觀察根原而為說法。或時入滅盡定。斷出入息永無有余。形體膖脹漏諸不凈。眾生睹者興無常想。又觀眾生有定有亂。隨宜示現令得解脫。或以威儀道品之法。訓誨一切除其重擔。神智五法是菩薩業。十八微細是菩薩業。十六金剛是菩薩業。二十一戒賢圣所修是菩薩業。在樹王下思惟三十四法是菩薩業。于施戒等不見吾我是菩薩業。去來現在分別不住是菩薩業。如是最勝。菩薩所修境界難量。解知報應乃得趣道。其有來者隨因緣合。聲從空來耳識往聽。言教書疏非真非實。隨緣合會隨緣散落。緣合則合緣散則散。散不自知為從何散。聚不自知為從何聚。是時最勝前白佛言。善哉善哉。快說斯法種種分別說緣本末。為諸菩薩被大德鎧。令無數人發大道意。稱嘆菩薩功業所趣。及如來號十法德義。諸來會者咸得聞知。如來智業無所掛礙。若有菩薩聞斯法者。陰衰諸蓋永得消除。使諸眾生靡不通達。我等世尊。自今日始奉尊如來所訓道教。純熟之行不敢放逸布施調意。恒常分別一切文字。章句義理悉現在前。心懷平等如空覆蓋。所行慈哀普周一切。隨其根源而開化之。常以四等加被眾生食以甘露。棄除一切恚恨結使。放舍十法去離三毒。拔其九惱亂想之法。死魔塵埃傷害人心永使無余。分別十二因緣之本。從癡緣行至生老死。復當思惟緣起所趣。癡滅則行滅至老病死亦復如是。隨其種類察其根原然后投藥持心堅固。明審眾人心所思念斯為善行。重為說法不令流馳。穢濁眾想不復興起。是故最勝。菩薩宣布所設言教。多所饒益多所成就。視彼眾生如母愛子。隨時將養無增減意。恒在正見不隨異學。在大眾中如師子王。思惟體中地水火風。地動則水微。水動則火微。火動則風微。四法動者諸情衰微神離其身。臨時宗親有何恃怙。唯有善法乃可憑耳。復當思惟深觀之法。諸佛所游正受三昧。順其本則不失威儀。分別有無漏失之行。超越世間八法之業。利衰毀譽不染其心。計我人壽命都無處所。最勝當知。若有眾生懷倒見心。來詰菩薩所行法則。若從一劫至百千劫。承受一住菩薩所說。言辭流利無能障塞。是故當知。菩薩所行無能及者。不可以譬喻為比。所以然者。皆是菩薩神足變動之所設為。往至十方禮事諸佛興敬供養。從一佛國至一佛國。所至到處輒為眾生興顯道法。蠲除一切始終之難。諸有怨儲遭苦惱者自然消滅。所以眷屬成就者何。皆由舍棄憍慢自大。或時在于大眾之中。其聲流利若如梵音。使三部眾獲其志愿。趣使引入無為究竟之地而滅度之。亦如大龍興無蓋云。雨于三千大千世界。百谷草木普蒙其潤隨時滋長。菩薩大士亦復如是。暢一音聲以八解脫法味之水布道法教。使三千世普蒙其度。其解脫者志若金剛內外清凈。復以神足禁戒法律。自瓔珞身眾相炳著如純金山。所經過處令各得所。其聞法者篤信不疑。復令眾生入覺意三昧。使三千大千世界其中有形之類。蜎飛蠕動自識宿命。皆令眾生覺本習緒知苦所由。因是皆發菩薩之心。奉遵修行如來正受。是時聞法眾生用心精勤。承佛威神明識來趣。隨其遠近盡來趣至凈妙道場。至道場者其志堅固入無所畏。不復恐懼其志究竟。利根眾生或經一日二日三日。乃至七日舍其形壽。而取命終皆生天上。其德純熟行不缺者。便生十方諸佛剎土。生天眾生自取天上若干種華。及諸雜香所有自然供養之具。而來供養散諸大眾及來會者。花處虛空皆不墮地。化成自然寶交露臺。以大音聲而自贊嘆。我等善利快蒙斯福。乃能遇此覺意三昧。使三千大千世界獲其所愿。如是世尊快得善利。復以香花別供養最勝菩薩。今蒙仁恩得遭值此覺意三昧。使我等身咸蒙慶會。其有眾生得聞覺意三昧不篤信者。當知此人乃前世時。不遭此三昧之所致也。是時世尊告來會者。吾昔無數阿僧祇劫行此三昧。使我今日得成阿惟三佛。過去無數恒沙諸佛及當來者。皆當修此覺意三昧。三昧威德不可稱量。其聞名者悉皆啟發菩薩大心不可復計。四部之眾皆逮此三昧定意。復有百千諸來會者。即于座上皆發無上正真道意。爾時世尊。復放覺花定意三昧光明。照彼三千大千世界地獄餓鬼畜生之類。眾苦消滅皆得還生在人道中自識宿命。是時座上有四億眾。見此瑞應各生患厭。心自思惟夫生有死皆由因緣。死此生彼牽連不斷。淫之為源斯由貪愛。我等愿樂生無欲國。乃得修此覺意三昧定意正受。是時世尊。知來會者心中所念而告之曰。西方去此無數佛土。有佛名無量壽。其土清凈無淫怒癡。悉同一心皆由蓮華中生。不因父母情欲生也。純是童男亦無女形無大小便。以禪悅樂法無想念識以為飯食。共相敬念如父如母。欲生彼者可發誓愿。時四億眾即于座上。同心發愿求生彼土。爾時世尊。即如其像放覺意三昧光明照彼國土。使四億人得見彼土如來世尊及化生菩薩。其國廣博純金銀琉璃眾寶雜廁。無三惡道八難之苦。見彼國已。此四億人隨其形壽。皆得同時生彼國土而得修此覺意三昧。斯由本誓發愿所致。覺意三昧之所感動其德如是

　　恭敬品第十三

是時最勝菩薩復白佛言。云何種類菩薩常從佛聞法而興恭敬意加勇躍不能自勝。世尊告曰。斯法要者猶那提神藥。若人服食斯神藥者。心神悅豫自然濡滿。淫怒癡除無復眾病。其聞此法一句之義至大乘者。超出妄想得離惡趣。志愿自在未獲者獲。諸根具足未常缺漏。若使有人專心一意勤修正行。無他余念而順其法。諸塵垢病自然消除。若善男子善女人。得音響信加敬正法。樹下端坐一心思惟。設意倒錯復從一始。若意不定當自克責。有何不及惡心不除。勤苦劫數不在道撿。何日進成而獲無漏。因平等法得蒙度脫。如是最勝。夫順法者。不居三界亦不離之。復以三觀七露明禁而自防慎。常悔前過將來不造。當得諸佛十八之法四無所畏五根五力禪脫定門。其所說法平等無二。身黃金色相好自嚴。種種功德以自瓔珞。音聲言訓達于十方。是謂最勝菩薩大士當獲十法功德。云何為十。所聞正教專意思惟。從善知識亦不違慢。不自大不自下恒處于中。所施行業終不虛妄。諦入深慧意亦不亂。歡喜念施心悅無悔。若前布施無所選擇。達于苦際宣暢無我。神通自游不失善權。是為十法獲十功德。爾時世尊便說斯偈


　聞教專意聽　　慎道無想愿
　憑受善知識　　施念無悔吝
　愛彼猶養已　　高下隨顏色
　一心念恭敬　　獲十功德福　

最勝當知。善權適化智度無極。逮于菩薩大乘方等。如來出世愍于俗故。而現若干行法不同。或現緣覺聲聞之乘。或在山崖深窟自隱。或復經行而自克責。挍計身中無一可貪。由是之故當自思惟。斯為如來之所開化。信吾言者而在心懷。于現法中即得滅度。雖在異學不改正行。為諸異學講演法鼓。其法無想亦無諸念。令其眾生盡諸有漏。諸有會者致微妙慧。行有若干志性不同。如是之比不可稱計。好慕聽經非圖一類。舍真就偽亦不可計。現在目前其數難量。或有菩薩專觀脫門。雖行備具貪在滅度。所以然者。未解善權故致留難。如來神足導引使知。方自覺寤非菩薩行。復為波旬之所擾固。復從是退還在凡夫。最勝當知。如來晝夜三達觀察。誰根闇鈍退不進者。誰復進前上菩薩位。退如恒沙進如毫毛。心復自知而無神通。夫人初意其心堅固。設當成者眾生根斷。無為之法定無生滅。眾生疑惑謂為非真。善權方便務于真諦。愿樂欲聽無從法忍。十二因緣法之深要。先當分別解空無相愿。達知無常非真非有我人壽命虛無寂然。佛復告最勝菩薩及眾會。又自念吾昔未成佛時。為諸如來所見訓誨。復加威神所見接導。亦是本愿行念所逮。得蒙清凈志趣安隱。今成如來平等正覺。眾行具足出現于世。斯由執意不退轉故。諸菩薩眾亦無央數。神足之變不可限量。降伏于魔無余僥幸。若至城廓郡縣聚邑。其眾生類睹見吾者。執意聽經亦無他念。興隆三寶使不斷絕。欲求法者皆得充足獲安隱行。佛復告最勝菩薩。若有眾生信從法教空無相愿。當行三十六事令不墮損。云何菩薩行三十六事令不墮損。于是菩薩。分別三向亦不懷恨。雖處愛欲無所染污。觀于無常亦無觀想。心行清凈不失法性。求諸脫門法諸賢圣。懷來道故而濟眾生。妄見已斷悉知無常。應無所著等正覺行。隨緣起滅除去縛著。所施為事不自為已。解知人本本無出生。壽是磨滅恒不久住。命逝變易如幻如化。過去永盡不見縱跡。來無形像復當受有。現在流馳靡知所趣。知業慧明神識不住。空慧止處縛解無縛。勤修三事復修除三。不猗空慧受其果證。將養形命令至道場。于欲無欲亦不離欲。諸佛正受恒現在前。往來周旋不生無想。志常著在諸神通慧。深入法藏不見所入。滅盡無生以為屋室。如如如爾無形無相。本無有際際亦無際。常不有常思惟無常。雖見生死亦不見生。入于五道解無五道。塵勞為縛己已離之。自守無為無悕無望。度人如空空無所成。身行口言無無所損。是謂最勝菩薩所行三十六事上妙之法。非是聲聞緣覺所及。當善察之為人解暢。無令眾生有諍訟心。所以然者。希有眾生能信之者。夫能宣暢緣業之法。斯乃應于無生之心。若觀眾生意不堅固。便當漸漸開使得解。得失雖殊亦當下意勿得稱已。設復有疑以本無觀。三世平等等無差特。亦不見等亦不見無等。見亦無見亦無復見況有色相。色自無色本無有色。色識無識豈有識耶。耳聲有識受外音故。鼻香起識自生臭惡。舌味生識分別好丑。身細滑識因彼粗澀。意法興識由前善惡。了達諸法無住不住亦不見住。最勝當知。吾我所有諸法所有本悉清凈亦不見凈。諸法吾我本無所有不見所有。無亦自無亦不見無。慧解菩薩皆無所有。菩薩解慧不猗身口。亦不自高復不自下。從本至竟了達自然。如是菩薩解空慧義。便成無上正真等正覺。多所建立多所饒益。爾時座上諸來會者。四部之眾及八部鬼神。心懷踴躍不能自勝各興恭敬。以天香花意花大意花散于佛上。及散諸菩薩大弟子上。悉在虛空羅列而住。作唱伎樂自然而鳴。復有諸天側塞虛空。皆發大聲自然雷震。皆自嘆曰。今所聞法自昔未有。為諸菩薩講論法要空無之法。所造言行意皆堅強。前在鹿野苑中。與諸天世人所轉法輪蓋不足言。今聞如來說空無法無生無滅。最第一義世之無雙不可稱量。自昔聞法未如是也。善哉世尊。使我等心永無猶豫。疑網悉除無余結恨。是時世尊。告來會者。慧解菩薩為一切眾生故。心不去離諸法之本。況當遠離空無之法。此事不然。菩薩習學不當興意生于是非。若在諸法念無所著。法實甚深不可思議。習智淺者用無黠故墮四顛倒而興陰蓋。以去持入復生十二緣著以生。便與六十二見共相受入以生受入。復與一切諸塵勞垢而共合同。如是菩薩常當遠離。不與同處亦不離之。從癡至死世間亂想及意所念。若見精進心不慕及。諸見懈怠亦不慢惰。有奉戒者復不有異。見毀戒者意等無二。忍體滿具嗔致惡道。一心不亂諸想不興。智拔濟苦永盡無余。恒當遠離一切諸念去其世事。云何為世事。所謂五陰六衰四大四患。十八本持十二因緣。與心不相應者。是謂世俗法。佛告最勝。若有菩薩于三世中而行布施。亦莫思惟過世受報。不念過世所施財物。亦復不念過世受物之人。不念過世所施之處。所住屋舍不念種姓。生某家字某亦復不念。

爾時所施今乃獲報。設今造福后報倍勝。如是菩薩。為不成就為墮邊際。為在魔界為斷佛種。終不至無上正真之道成最正覺。所以然者。有想著故。想著施者非真實果。若復菩薩念現在施及當來施。常當牢意無眾亂想。或時菩薩給施所乏衣被飯食。床褥臥具病瘦醫藥。隨其所須而不有逆。欲成無上等正覺者。解諸法空了達為一。空法無相空法不生。無造無作無所施為。不見來時亦不見去。以法性空觀了無形。戒品慧品定品解脫品解脫見慧品。三十二相八十種好。法界如法界定。法界觀法界無著。佛如佛定。佛觀佛無著。佛者無我亦無所生。道意意明。法意意明。眾意意明。此十三行無漏慧觀。當來過去現在十三。佛以睹見一切諸界。分別其界無來無往。不見出生法自常住。亦不見動亦不見轉還。一切眾生自起識想。有不信者而取化之。三場清凈修如來室。諸法若干行不究竟。所說亦異受者不同。欲凈三場及五眼者。現轉法輪無礙之想。先行十三無漏之觀。是謂最勝菩薩摩訶薩無礙之智無礙慧根。為眾生故示現法界姓字名號。無量無限不可思議。皆是善權智力所及。是時最勝復白佛言。云何菩薩入定三昧。修行善權攝智不亂。佛告最勝。于是菩薩入無著定。身意口教無所掛礙。觀諸佛土如掌觀珠。化育眾生亦無所著。放大光明導引一切而轉法輪佛力無礙。或以菩薩以為眷屬。復以佛智自瓔珞身住如佛住。游至諸國如佛所游。凈諸剎土以佛之度而度脫之。其心盟誓以教教人以智訓人。是謂最勝諸佛所入定意三昧。所游所行不可思議。不恐不畏無所忌難。聽無厭足心不轉還亦不疲惓。不舍當歸墮于余法。何以故。以其菩薩在諸法中志意曠大。弘誓之心不可沮壞。發心起學修佛正法無底之源。加被眾生而不舍離。解眾生空諸法亦爾。諸法空者道性亦爾。善察眾生進趣來往。以大慈心遍滿一切。三世諸佛所行法則而不差違。無形像法而悉成就。所以者何。猶如男子以意寶珠懸著空中。其有觀者莫不歡喜。色甚微妙所照無礙。自不言我廣有所照。菩薩大士亦復如是。以心寶珠出智慧口。一切智光普照三千大千世界。亦不自言我今慧光能有所照。何以故。然此菩薩為彼眾生不自為己。欲使眾生至解脫門。以佛圣印而印可之。凈諸佛國為諸眾生。而作覆護離一切念。其智慧眼無微不照。明生死本去來現在八法功德。及漏盡通想知滅盡。羅漢緣覺所不能了。菩薩覺知法性所覺。如幻如化熱時之炎。芭蕉野馬呼聲之響。鏡像水月泡沫夢現。皆不真實。此五盛陰苦空非身四大合成。復當思惟地水火風空識六事處在三界。欲界色界無色界斯是死界。泥洹法身乃是真界。解生死界及泥洹法。一而不二亦無若干。四大吾我亦復如是。吾我空者諸法亦空。諸法空者六思念法亦復如是。不墮倒見不處生死。亦復不念中道取證。是謂菩薩深了法要。所度不虛受養不妄。安隱處道而無唐捐。復有菩薩用四等心。深究生死無底之源。救之以財恤之勸道。大慈菩薩舉目成寶。山河石璧樹木莖節悉為七寶。便用廣施令得道證。菩薩于時觀察眾生有著苦者。為說五陰為苦為老為無真實。習色著苦滅習成道。苦義眾多習為原本。斯二事盡乃謂為道

　　勇猛品第十四

爾時最勝菩薩前白佛言。云何菩薩初發心行無能斷者。云何菩薩意識安隱不可舍離。是時世尊告最勝曰。初發意菩薩當學所學。不滯生死不畏吾我。雖處過去當來現在亦不畏懼。便能勇猛毀壞邪見。初聞法味信根成就。意常系在滅盡之處常離世業。唯慕無上正真之道。咨嘆經典聽之無厭。設遭苦樂不以為惓。所以然者。其心牢固不可移動。或經一身二身三身。應時逮得如來正受三昧定意。復得信受不妄三昧。復得想持受決三昧。漸漸便至無所從生不起法忍。以是名曰發意菩薩內心所行無能斷者。菩薩專意不著色相。不念是常非常有苦有樂。若好若丑若遠若近。亦復不念過去當來現在之法。亦復不念吾當成佛典領三千大千剎土。不念有想不念生想著想染想結想心想。無量門受其妙法。不還亦不見還。不厭亦不見厭。不足亦不見足。不廢亦不見廢。無舍無壞。無見亦不有見。不增亦不有減。不異亦不有變。不自然行非不有行。所以然者。言自然者。虛空法界之所攝也。如是菩薩無限無量弘誓之心而自成就。不厭不患亦不退轉。賜欲度脫一切眾生。所以然者。菩薩欲度一切眾生使般泥洹。住十七劫不舍不離。分別三世諸法虛寂。諸法空諸法無我。何以故。欲從此至彼故。菩薩大士至虛空界以天眼觀。依地大住眾生多耶。虛空界眾生多耶。然觀虛空眾生。不可稱計無有邊限。天眼菩薩復更思惟。吾今所觀極為玄遠。寧從四天下繞須彌山。其中所有虛空無形眾生多耶。為有形眾生多耶。佛告最勝。天眼菩薩猶不能知無形眾生之多少。所以然者。非彼境界。今吾引喻重解斯義。有明目者。當了此譬。猶如辟方八肘虛空上下俱等無空缺處。算計其中無形眾生。與四天下眾生共等。欲知數者從一數至億以億為一。復從一至億還數億為一。如是數至七。欲知無形虛空眾生限者其數如是。復告最勝。天眼菩薩觀虛空無形眾生之時。猶如人觀辟方大石。上下俱等實而無缺。故不知數。發意菩薩從初起學上菩薩位。當度爾許眾生心不移動者。當知不為魔所擾固。游于三界憑善知識。恐畏之難亦不復生。其有菩薩住于是者至誠受莂亦不復久。行權方便興發勸助。指授泥洹說滅度決。加說四諦如來印章。一一分別而示其路。若有眾生不肯覺寤。無數方便以為唱導。習癡所惑而致諸苦。能斷愛欲乃應無著便得越度正覺。所有圣賢默然則為解脫。所名解脫解脫生老病死。彼亦不死亦不為死。彼亦不脫亦不為脫。何所解脫。無著無縛無滅無生。無所成無所辦無所逮乃應正道。眾生迷塞不時開解。如來哀愍現出于世。在所游處便現導師。聞法眾生至不退轉。若有歡喜奉持正法。便逮無生不起法忍。發意菩薩常念思惟。眼耳鼻口身意分別六衰。為從何生復從何滅。法自生法法自滅法。不見邪不見正。不造不作不見是我所非我所。不依內性自觀。不依外當分別。復當思惟。色痛想行識不過去色。過去色不在內不在外。不兩中間得。不過去痛想識行。過去痛想識行。不在內不在外。不兩中間得。不過去色住。不過去色不住。不在邊不在此。不過去眼耳鼻舌身意法。過去眼耳鼻口身意法。不在內不在外。不兩中間得。不過去意想知滅。不在內不在外。不兩中間得。當來現在色痛想行識。眼耳鼻口身意想知滅。亦復如是。復次最勝。菩薩大士以神通慧修無礙道。一切諸佛功德慧業盡共計之十倍百倍千倍萬倍。不如發意菩薩安一眾生發無上道心成一切智。具足一切諸佛之法。妄想已斷無復狐疑。諸天世人無不恭敬而禮拜者。達知諸法幻化非真。一切有形進趣于道。便獲如來神足之力。是時座上十四億眾。渴仰如來神足之德。遲見如來現其威變。佛知眾會心中所念。即于座上放大光明。身諸毛孔亦放光明。一一毛孔放百千億光明。一一光明有百千億夜光神寶。雕文刻鏤眾寶雜廁。眾花雜香而覆其上。寶四角頭懸四香瓔一一寶上有百千億帳。一一寶帳有百千億自然蓮花師子之座。一一座上有百千億殊異之色。一一色中有百千億摩尼珠寶在蓮花上。一一花上復有百千億種種殊異寶交露蓋。一一蓋下有百千億如來說法。一一如來有百千億諸佛剎土。一一剎土有百千億自然浴池。一一浴池有百千億鳧雁鴛鴦自然游戲。爾時寶交珞臺諸如來無所著等正覺。復放百千億光明。一一光中復有化佛。一一化佛各說發意菩薩所行功德。十二因緣無常苦空非身之法趣泥洹門。一一門中轉百千億不退轉法。古昔未轉今日如來而為轉之。現佛威儀神足變化。未曾所見未曾所聞。不可思議不可稱計。是時諸來會者。嘆未曾有甚奇甚特。是我等福乃能見此神足變化。燃法熾法。無盡之化如來。如如來藏。不住于住。無形像無根本。不得得不獲獲。甚深玄遠。實而不虛。智慧廣博。除去愚惑亦不破壞。成就法界。當來過去現在諸佛之法皆現在前。出如來力增益諸佛國。為佛意印出生菩薩道。于現法中為凈眼法王。慧眼清凈。種性純熟。佛眼無礙由慧眼知。分別句義而開法門。與善知識成就道心。不毀境界不敗種性。為一切眾生而作覆護居家成就。若處在眾無所畏難。所興巧便無適不化。名德清凈無復悕望。胞胎均政。增上智業興無蓋云。智熾猛火燒疑結聚。闡揚政教振于道場。慈悲四等總持審諦。九觀六業勇力無畏。信念慧定行訓無盡。入三昧定由觀十方。禮拜恭敬供養諸佛。是謂最勝菩薩大士心難沮壞。猶如菩薩性空自然。有目之士知是為空。空不自知言我自空。菩薩行本亦復如是。度人恒沙復過恒沙。及至諸佛所游剎土。而度眾生非算所籌。菩薩不自念。我今乃度爾所眾生。使至涅槃寂然無為。亦不言我緣斯果報。當成無上正真之道。發意菩薩執心牢固。從初發跡乃至道場。坐樹王下降伏魔眾。其中所作功祚福業。盡為眾生不自為己。猶如虛空普覆無外。然不自知言我是空。如來神德智慧光明。周接黎庶使成法眼。無離無著一切諸法不可沮壞。無人無我以智慧明善權利劍。一切諸佛所用正教。無量功德除去疑網。菩薩大士之所修行。菩薩所行凈三梵堂。無空不空。空亦不生亦無所有。無人無我無壽無命。亦不見生亦不見死。獨步無侶無可思議。不毀境界。無想亦空。不生亦不見生。亦不見出。無去無來無作無造。法界無量成道場業。空界無邊無所縛著。為眾生故故作處所。是我所非我所。起吾我想菩薩執意依善根本。無量智慧而凈其道。去心垢意以智慧除。如是最勝。菩薩入凈觀三昧。觀察十方恒沙眾生。誰應法行。誰應智行。誰應凈行相應。若有眾生應受法者。便當與說二十五法。云何為二十五。諸法無相。諸法無形。諸法忍。諸法想。諸法無根。諸法境界不可得。諸法無所取。諸法不二入門。諸法無度。諸法不可斷。諸法甚深不可追尋。諸法覺不覺者。諸法力不可壞。諸法成不成者。諸法無毀而毀。諸法無常去常。諸法無染污。諸法行凈。諸法性觀。諸法無漏。諸法過去已舍。諸法拔疑去網。諸法無從生慧受決。諸法本無無苦名。是謂菩薩清凈修行二十五法。復次菩薩。行三忍智。過智。無過智。亦不過亦不不過智。云何菩薩修行過智。不壞法界身是本無。如來之所修行。非緣覺羅漢之所修習。無過智者。增上慧明。賢圣緣覺之所修行。非佛羅漢之所行也。亦不過智亦不不過智。阿羅漢之所修行。非佛緣覺之所修行。云何過智。是佛所行非羅漢辟支。于是菩薩彈指之頃。以智慧念。我當弘濟無底眾生。無邊無崖緣想智業。金剛正受亦無轉還。弘誓之心過出羅漢辟支佛上。是為過智。非是羅漢辟支佛之所修行。云何亦不過智。賢圣辟支佛之所修行。于是菩薩發心起學。欲凈法界導引眾生。宣暢佛法演甘露慧。為無上道求詣道場。若有眾生直從一徑至菩薩所。頭目髓腦國城妻子。意所愛物盡用惠施給與乞者。除父母師長。施果不求報。如是一世至百世。一劫至百劫。財物惠施亦不見物。物是誰許為從何生。本從何來滅至何處。解物無本。不見住止屋舍。時此菩薩以空慧觀。亦不見身亦不見物。亦不見人。亦復不見何處惠施。然此菩薩積行殊久心意捷速。欲成無上正真之道。慕度眾生凈佛國土。然此菩薩心樂閑靜常處山巖。意想靜寂系念在前。內自思惟。前后所施眾德具足。應成無上正真之道為最正覺。然佛出世眾相嚴身。廣濟眾生至無為岸。要須大圣于無余界而取滅度。然后我當進成佛道。佛告最勝。彼菩薩心所念所行愿不違錯。如來在世教化周訖。于無余泥洹而般泥洹。正法滅盡世無復佛。一劫二劫或至百劫。山澤菩薩方自克責。咄哉所為唐勞其功。佛去世久像法滅盡。宿緣眾生盡為所在心懷煩惱。周章經行詣一樹下。以右手指爪刮于樹皮。正值空處騞然有聲。心霍然寤。便成無上正真之道。左右顧視不見翼從。隱形匿相不轉法輪。如凡常人。人間分越。是謂亦不過智賢圣辟支之所修行非佛羅漢也。云何亦不過智亦不不過智。羅漢所修非佛辟支佛耶。于是菩薩從久遠以來積行勤苦。欲得無上正真之道為最正覺。行施行忍行精進行禪行智。或施頭目國財妻子仆從給使。有所求索不逆人意。但刺身出血多于四海。體骨布施遍四天下。然于其中不獲其證。漸漸卻退在凡夫行。厭患生死心不猛進。憶本所作內心竊悔。趣欲脫身捐舍眾生。久久方便求師咨受。承聲聞法乃得覺寤追前功勞想責無逮。是謂亦不過智亦不不過智羅漢所修非佛辟支佛也。云何菩薩凈行相應。是佛羅漢辟支佛之所修行。所謂凈行者。凈三場。凈三眼。凈三聚。戒凈定凈慧凈解脫凈解脫見惠凈。從三善法至十八無漏之法。道俗善法皆悉清凈。佛辟支佛阿羅漢修此凈行。至成得道不有中還。眾想不興亦不可見。不起不滅亦無識止。有終有始便有窠窟。達無終始豈有處所。時最勝菩薩復白佛言。世尊。云何離欲菩薩心無增減。亦復不念是苦是樂是好是丑。亦復不念前后中間。去來現在禪止三昧。復不自念吾于欲無欲。

爾時世尊告最勝曰。無欲菩薩游處欲界。周游往來說法教誡。心雖無染如處煻煨無底火坑。愍彼眾生結著四流沒十二海。欲求出路不知當如趣。內心堪忍不以為難。分別五陰興衰之法色痛想行識。思惟四大諸所生滅。水泡野馬芭蕉幻化。虛而不真亦不牢固。何以故。甚深之法難可究竟。色法甚深道亦如是。五陰甚深俗法亦爾。俗法甚深虛空界亦爾。善察虛空界及與法界。亦無識想我人壽命。挍計斯者實如幻化。思惟世俗八無閑法。穢濁染污妨人趣道。凈觀思惟悉無處所。何以故爾。非常苦空非身之法。有目之士能達此者。是謂菩薩心無增減不見苦樂善惡好丑。都無三世緣起之著。地種為剛境界自然。水性為濕性自柔軟。火性隆熾性自然熱。風性漂搖動轉不住。法性觀察寂無四大。地水火風為從何生復從何滅。若菩薩分別法界。設地增者。水火風性各各不如。神識自溺漸不相應。地重神輕各欲相離。若水增者。地火風界轉轉衰微。神輒欲移不安其宅。猶如有人處在靜室。意欲出行造余村落。先出右腳在門閾外。是謂地大增也。次出右手復在門外。所謂水性增也。轉出左腳在門閾外。是謂火性增也。復出左手在于門外。可謂風性增也。進前趣路。是謂神以逝矣。詣村落者趣五道也。其知是者乃了法界。不堅不柔不熱不輕。剛為所在柔為所至。熱為所趣輕為所向。如是菩薩分別法界。一一觀了亦無處所。思惟法界性自不同。養神長體各自殊異。四大之中火為盛毒。余三大者性自相應。所以然者。菩薩當觀內外四大亦復如是。三界眾生四大不同。欲尋其原莫知處所。當復思惟六情所趣。其眼亦空眼識亦空。解于空者乃為法界。菩薩大士復當思惟解于六衰。眼之視色色亦無有。前物入色亦復無有。耳鼻口身意亦復如是。菩薩復當學諦相非諦相。道相非道相。空相非空相。云何菩薩學諦相非諦相。于是菩薩審解本無。本無為一而無有二。亦知道證而無有證。不見受證不見不受證。亦不見應亦不見不應。了應不應。是謂諦相。菩薩諦相。在空亦諦遠空亦諦。亦不在亦不不在。是謂諦相金剛正受猗空習本取護得盡。解此三事者。亦是諦相。菩薩諦相達內無實。知外無入。不見愛樂不見不愛樂。不見是處非處。亦是諦相。于內不斷正見于外示現。若如閑居心常寂靜。外若憒亂。知苦等住所適亦等。其諦相者。道證明驗五陰空。五陰無主。所從緣起亦復是空。不住不見住慧盡想。不住在疑結亦無住。不在五事不隨十善。十惡世間本末。是曰諦相。如是菩薩行諦相者。則不退轉。非諦相者。虛空界最第一義。知之為寂緣解無縛。是謂菩薩非諦相也。云何菩薩學道相非道相。猶豫結疑世間不可愛染。自用橫害中暴墮苦。是謂道相。現在身作來世受報。不猗師不向善知識。亦是道相。云何菩薩亦非道相。非道相者。三十七品。有為無為法所趣入。不在二亦不遠二。不從緣不離緣。不住緣不隨緣。不度非不度。不果非不果。不一二三四。乃至十非不十。非所生非不生。非滅盡非不滅盡。非起滅非不起滅。非言教非不言教。非解空非不解空。非思止非不思止。若菩薩察二十四事。觀了本末分別在心。不處生死離于縛著。無勝負心亦無強梁。不自舉不下人。便應碎身游散三昧。于百億定為最上首。為尊為貴無過是者。非是羅漢辟支境界。爾時世尊。即于座上三昧正受。其三昧名一意無畏。使四部之眾上下齊同。各無他念亦無亂想。是時世尊告最最勝曰。諦聽諦聽善思念之。吾今為汝分別三昧。使來會者各無狐疑。最勝對曰。如是世尊。愿樂欲聞。樂者令得安隱。佛告最勝。有三昧名散諸結。令無限無量剎土有形眾生。除去苦痛無復眾惱。復有三昧名勇慈明。使諸眾生各無怨儲。復有三昧名德充。如來入此三昧。使眾生類無饑渴想。復有三昧名清凈。如來入此三昧。使諸眾生得法眼凈。復有三昧名耳根清凈。如來入此三昧。使眾生類得天耳聽。復有意寂三昧。如來入此三昧。使眾生類回邪就正。復有除惡三昧。如來入此三昧。使眾生類修十善行跡。復有三昧名獨步。如來入此三昧。使眾生類不懷邪見而受正道。復有趣路徑三昧。如來入此三昧。使眾生類趣道不迷。復有三昧名成辦。如來入此三昧。使眾生類舍于惡戒就清凈戒。復有三昧名慚愧樂。如來入此三昧。使眾生類奉持忍辱。復有三昧名進德。如來入此三昧。使眾生類懈慢墮者興勇猛意。復有三昧名一己無侶。如來入此三昧。使喜妄眾生速入禪定。復有三昧名曰降伏。使執愚眾生智慧自珞。復有三昧名無穿漏。使無信眾生安處信根。復有三昧名總持德。如來入此三昧。使少聞眾生而獲多聞。復有三昧名威儀則。如來入此三昧。使眾生類儀容整頓不失禮節。復有三昧名施恩。如來入此三昧。使著欲眾生永無愛欲。復有三昧名以度。如來入此三昧。使嗔怒眾生斷除恚恨。復有三昧名無惑。如來入此三昧。使愚癡眾生親習智業。復有遍至三昧。如來入此三昧。使眾生類不著三有。復有三昧名一切身體形色三昧。如來入此三昧。使十方國土一切眾生化作百千億形色。然彼眾生各各不相知。我今最勝略說其要。設當如來從劫至劫。乃至百劫說如來所入三昧者。不可究盡。唯佛世尊乃能暢耳。是時最勝前白佛言。甚奇甚特。如來身相所造變化。不可思議無能測量。以無形善權而自嚴飾。如來所說所入三昧。昔所不見昔所不聞。若有菩薩聞此三昧名號定意持諷誦者。在所游處常得自在。若復勸助代其歡喜。為以供養諸佛法已。諸聲聞等非其境界。緣覺之乘復不能及。若有毀謗斯定三昧。常處闇冥未嘗決了。設復人身入無救獄。罪猶鮮微蓋不足言。若有憎嫉定意三昧。其罪難量動有劫數。聾盲喑啞終不聞法。雖得為人恒多苦痛。兩舌詐欺口不能言。自非菩薩廣博多聞。乃能信此正定三昧。若有勸發誦習此定。尋時得見諸十方佛。又我今日講解定意。志不改易乃應正定。爾時最勝承佛威神復白佛言。今日此眾諸來會者。菩薩四部天龍神鬼。備欲得見如來定意所可感動。或能蒙斯多所潤澤多所成就。唯愿世尊。垂愍見憐。放大光明照諸十方佛佛剎土。其中純淑眾生之徒。蒙光得化普得度脫。爾時世尊。可其所說。尋于座上。即如其像三昧正受。其三昧名右足指輪定意。放大光明。其光明照此忍世界已。復照十方諸佛恒沙剎土。十方國土諸菩薩等。百千億眾尋其光明來至忍界。東方去此九十六江河沙等諸佛剎土。過此數已國名海寶。有佛名寶凈如來至真等正覺明行成為善逝世間解無上士道法御天人師號佛世尊。現在說法。彼有菩薩名曰辯聰。不退轉大士。見此光明。便往至寶凈如來所。頭面禮足在一面立。爾時寶凈如來。告辯聰菩薩曰。汝到彼土。攝持威儀無失宜則。所以然者。彼土志性剛強所行卒暴勿見苦樂。彼土眾生多懷憍慢不順正法。若見有短慎莫驚懼。能如是者宜知是時。彼佛剎土眾多菩薩。自白其佛。我等快得善利宿福自賀不生忍土。是時辯聰菩薩。將十千菩薩前后圍繞。猶如力士屈伸臂頃。來至忍界。往至釋迦文佛所立。爾時世尊。知而告最勝曰。汝頗見辯聰菩薩及余菩薩不乎。對曰唯然已見。佛告最勝。此菩薩者。義辯第一慈悲喜護。言語柔和志行高遠。先笑后言和顏悅色。問不復重所說約少。接度眾生如佛之度。成不退轉立菩薩道。是時辯聰菩薩及十千菩薩。禮世尊足右繞三匝。叉手向佛而嘆頌曰


　聲振徹十方　　功德名訓稱
　人尊所適方　　靡不蒙其度
　佛土界清凈　　不聞五道名
　舍彼而就此　　慈悲難喻等
　世尊今所現　　人中實難有
　德積如須彌　　自投于足下
　正使行精進　　一劫至百劫
　不如須臾間　　忍界行哀心
　諸佛興出世　　先選清凈土
　仁尊獨能忍　　于此五濁世
　善哉甚難有　　將護平等度
　流教及三乘　　令凈身口意
　既成菩薩道　　亦無退轉心
　意趣倍精進　　今故稽首禮
　斷諸狐疑結　　快修十善行
　諸佛法具足　　所說智海淵
　若在本剎土　　億百劫導師
　不如在此土　　住劫度一人
　亦游無量剎　　恒沙不可計
　不聞有苦惱　　及八無閑處
　此人多剛強　　眾垢以成身
　四諦真如水　　洗浴內外凈
　我等信心至　　故遠來歸命
　欲聞定意法　　愿時敷演之　

爾時辯聰菩薩。以偈贊佛已前白佛言。何謂菩薩志意堅牢堪受定意。所聞教誡亦無厭足。云何菩薩言行相應內性柔軟。爾時世尊告辯聰曰。諦聽諦聽善思念之。吾當為汝分別其義。對曰如是世尊。佛告辯聰菩薩。修定心成就四法。使菩薩志意堅固堪任受定。所聞教誡亦無厭足。何謂四法。所謂慈悲四等心不懈怠。所度人民如幻如化。謂佛智慧無與等者。是謂辯聰菩薩成就四法志意堅牢堪任受定。云何菩薩一意趣向言無錯亂。佛告辯聰。于是菩薩復當成就四法。何謂四法。菩薩一向說眾生空說諸法空。于諸受入都無所著。嘆譽菩薩所作功德。分別善惡有為無為之法念行善權。是謂四法。云何菩薩增益善根轉多不減。佛告辯聰。復有四法增益善根。云何為四。一曰信。二曰聞。三曰施。四曰出要。是謂四法令菩薩增益善根。云何菩薩心不亂錯亦不狐疑。佛告辯聰。復當思惟四法意專不亂。云何為四法。所謂心常專之。禁持禮節。不望利養。不求名稱。是謂四法意不有亂。復有四法增益善根。云何為四。所謂四法。教他立信。既施之后不望其報。及護法之主。菩薩言教教授不違。是謂四法之所修行。復有四法。菩薩當念思惟。從一地復至一地。或退或進。云何為四法。教眾生類習其善根。遠離諸惡。不行愚惑。無舍弘誓意不怯弱。是謂四法菩薩之所修行。復有四法菩薩之所奉持。云何為四。所謂化眾生以權方便。立凡夫人在于信地。所度無虛妄。現佛威相而接眾生。是謂四法菩薩之所奉持。復有四法。菩薩當念思惟。云何為四。所謂隨宜進止。不著服飾。隨彼時宜。恒忍苦樂。是謂四法之所修行。復有四法。云何為四法。所謂自伏意性。常發道心。不離善權。專意念佛。是謂四法。復有四法。菩薩當念思惟。云何為四。于是菩薩當念獨處。遠聲聞心及辟支佛意。求法無厭足。所聞正法廣與人說。是謂四法。復有四法。菩薩當念思惟。云何為四。求寶給窮乏。醫藥療治病。求義無厭。忍一切苦。是謂四法。復有四法。菩薩當念思惟。云何為四。行不起忍。超滅盡忍。思惟根本十二因緣。于忍不著忍各各自離。是謂四法。復有四法。菩薩當念思惟。云何為四。思惟惡露不凈之觀。數出入息。行清白法。當自謙卑。是謂四法。復有四法。菩薩當念思惟。云何為四。當觀應法眾生然后投藥。常念恭敬無得自高。若在大眾不著利養。行權方便所適無礙。是謂四法。復有五法。菩薩當念思惟。云何五。受平等法而不遺漏。觀己彼身等無有異。與善知識從事。永斷結使令無有余。是謂五。復有五法。菩薩當念思惟。云何為五。自省己過不見彼短。若在惡部使行慈心。燃熾諸法去其緣著。道心牢固終不忘失。亦使前人行其道意。是謂五。復有五事菩薩當念思惟。云何為五。施恒在前。次復教人使行惠施。執心施時亦不選擇觀眾生是非。諸法甚深皆得解脫。至成作佛莊嚴道樹。是謂五法。復有五法。菩薩當念思惟。云何為五。知行起滅。于力無畏不舍眾生。分別眾智。亦知增上知。不相違背。是謂五法。復有五法。菩薩當念思惟。云何為五。在五道中永度無極。供養諸佛禮事恭敬。入慈三昧以自娛樂。佛智無量現在目前。無量三昧亦不疑難。是謂五。復有五法。菩薩當念思惟。云何為五。發弘誓心終不中悔。言從語用言不妄發。依禪不著禪。念持不著。游處當不樂。是謂五法。辯聰菩薩菩薩摩訶薩。修此定意本行。便得如來正受。爾時世尊說此法時。二億諸天世人發無上正真道意。復有五千天子得不起法忍。是時諸佛剎土諸菩薩等。各赍華香而興供養。花至于膝

十住斷結經卷第五十住斷結經卷第六

　　　　姚秦涼州沙門竺佛念譯


　　碎身品第十五

佛告最勝。菩薩摩訶薩入碎身定。使菩薩入此定。具足十種如住。何謂為十。一切世界如如住。一切諸方如如住。一切劫數如如住。一切眾生如如住。一切諸法如如住。一切諸菩薩行如如住。一切菩薩愿中如如住。一切眾定中如如住。一切諸佛世尊如如住。一切地界如如住。若有菩薩得此碎身定者。便獲此十如如住。云何菩薩入眾生碎身定。于是最勝。菩薩摩訶薩入碎身時。先入身內定從身外起。入身外定從身內起。入一身定從異身起。入異身定從一身起。入人身定從閱叉身起。入閱叉身定從龍身起。入龍身定從阿須倫身起。入阿須倫身定從天身起。入天身定從梵天身起。入梵天身定從欲界身定起。入天道身定從地獄身定起。入地獄身定從人道身定起。入人道身定從余道起。入千身定從一身起。入一身定從千身起。入億身定從一身起。入一身定從億身起。入閻浮里地有形眾生定從瞿耶尼有形眾生定起。入瞿耶尼有形眾生定從郁旦曰有形眾生定起。入郁旦曰有形眾生定從弗于逮有形眾生定起。入東方有形眾生定從三方有形眾生定起。入三方有形眾生定從四方有形眾生定起。入四方有形眾生定從一切諸海有命形定起。入一切諸海有命形定從海神身定起。入海神身定從海水種定起。入海水種定從海地種定起。入海地種定從海火種定起。入海火種定從海風種定起。入海風種定從四大定起。入四大定從無有法定起。入無有法定從須彌山定起。入須彌山定從七寶山定起。入七寶山定從百草樹木山川石壁定起。入百草樹木山川石壁定從凈潔香花一切寶器定起。入凈潔香花一切寶器定從一切四方上方下方一切眾生所乘服食具定起。入一切四方上方下方一切眾生所乘服食具定從三千剎土有形眾生身定起。入三千剎土有形眾生定從三千大千剎土有形眾生定起。入三千大千有形眾生定從億百千及三千大千剎土有形眾生定起。入億百千及三千大千剎土有形眾生定從無限剎土有形眾生定起。入無限剎土有形眾生定從無數剎土有形眾生定起。入無數剎土有形眾生定從無量佛剎土有形眾生定起。入無量佛剎土有形眾生定從無邊佛剎土有形眾生定起。入無邊佛剎土有形眾生定從無稱佛土有形眾生定起。入無稱佛土有形眾生定從不思議佛土有形眾生定起。入不思議佛土有形眾生定。入無限無量不可思議佛土有形眾生定。從無限無量不可思議佛土有形眾生定起入極遠有形眾生定從極遠眾生定起入極近眾生定。從極近眾生定起入眼入定。從眼入定起入耳入定。從耳入定起入眼入定。入鼻入定。從舌入定起入舌入定。從鼻入定起入身入定。從意入定起入自入定。從自入定起入他入定。從他入定起入自入定。入一切有形眾生定從阿僧祇剎土復及無限無量不可稱計剎土定起。入阿僧祇剎土復及無限無量不可稱計剎土定從一切有形眾生定起。入聲聞定從辟支佛定起。入辟支佛定從聲聞定起。入自身定從佛身定起。入佛身定從自身定起。入一念定從百億劫定起。入百億劫定從一念定起。入現在定從現在定起。入過去定從過去定起。入未來定復入三世定。如是菩薩隨所入定。隨所從起。入虛空界定從虛空界起。最勝當知。猶如有人為鬼所著。隨彼鬼神持身所詣不自覺知。然彼鬼神托彼人身不自現形。菩薩摩訶薩亦復如是。意入內定從外定起。入外定從內定起。猶如有人身死神去無所依猗更不動搖。身亦不知神之所在。神自受形不知故身今為所在。最勝當知。菩薩摩訶薩亦復如是。初入有定分別等觀。復入空定永不見有。前生后滅各不相知。菩薩復當觀。猶如心自在度無極人。一身能化作眾多身。眾多身還合為一。識不從一身沒即時生眾多身。亦復不得識從眾多身沒生一身中。不從一至眾多。不從眾多至一。菩薩摩訶薩亦如是。入一身定眾多定起。入眾多定一身定起。譬如地界所潤以水為本。所生萬物各各不同。人界鬼界悉同其潤。萬物亦不自知我為所生。水亦不知我為所潤。菩薩摩訶薩亦復如是。得是三昧。一為無數無數為一。無數不知所以為一。一亦不知所以為無數。是謂最勝菩薩摩訶薩一切眾生碎身三昧。第八菩薩之所修行。住是三昧者。菩薩便獲佛十號。加十功德而見嘆譽。云何為十。所謂號如來。如如修如。號名為佛。佛者于諸法悉覺知。從此岸至彼岸。號名最勝。眾生尊貴興供養故。號名一切智。于一切智德悉具足故。號名無盡。為一切眾生作覆護故。號名導師。令眾生類示其正路故。號無等倫。于一切眾生法界及諸眾智皆具足故。號曰妙光。一切眾生被蒙照故。號曰十力。所愿成辦分別法智無著不可污故。號一切現。使一切法同一自在度無極故。是謂最勝菩薩摩訶薩獲佛十號及十稱嘆功德。皆是三昧威神力恩也。菩薩摩訶薩住是三昧者。獲十光明而自照曜。何謂為十。謂一切諸佛光明而自照曜。一切世界乘無不乘道場光明以自纏絡。一切眾生及教誡光以為香熏。四無所畏無量光明法界處所法界光明。出要之明一切無欲除愛之光。化一切眾生感動光明。諸佛無猗無染著光。善思光明等正覺度無極光。一切法性如爾真際光。說除結患無上之光。若菩薩摩訶薩住是三昧者。得此十光明而自照曜。菩薩復當善學十無跡行。云何為十。意之所念身無行跡。口無行跡。意無行跡。空欲立處所。無行欲成行。不為有為法。不壞敗法。不毀智業習無生智。學不學法應智辯智。無形之智義味清凈。是謂菩薩摩訶薩住是三昧。有若干差特能斷緣著。從一入若干種定。或起或思惟等分于等分亦不等分。從小至大從大至小。從狹至廣從廣至狹。屈而使舒舒而使屈。無身使有身。有身使無身。或起或定或定或起。有垢使無垢。無垢使有垢。覺此三昧者。能壞一切境界。如人壞壞瓶。猶如大咒之術防護為驗。若干種色若干種聲。或為咒所禁。或為幻聲所使。咒者使役于神。幻者役于外形。見幻色者眼識所攝。聞幻聲者耳識所攝。嗅幻香者鼻識所攝。幻所作味舌識所攝。幻所作諸形質身識所攝。有幻大幻回上為下回下為上。所作追尋。不可思量。意識所攝。如是菩薩摩訶薩住是三昧者。或散或聚現若干變。最勝當知。今當引喻有目之士乃達此耳。猶如諸天與阿須倫共斗。諸天得勝阿須倫不如。是時阿須倫自知不如。便設權計化作浴池生種種蓮花。阿須倫身長七千由旬。還隱其形及諸兵眾。卻退入蓮花莖節糸孔中藏。諸天求而不見。所謂阿須倫善解幻法。菩薩摩訶薩亦復如是。成就一切智慧之幻。從一地至一地。智無耗減。彼彼菩薩自相招致。號菩薩者。皆以智慧幻法而攝取之。如是菩薩入全身定。現散法定。譬如有人若在人界若在鬼界以種子著地。隨時溉灌令得長大。子入于地果生于上。前子非后子。后子非前子。前子不離后子。后子不離前子。菩薩大士亦復如是。獨受有形住此三昧。便能離有不處于有。亦如男女交會。男清女濁識處其中。在母胎中漸經十月。宿行清凈福愿追隨。形體支節轉轉充足。六根成就種性均正。識與六根源本各異。六根者受有之相。隨行善惡而來受形。尋本來生如幻如化。菩薩大士亦復如是。以增上解脫心。以為父母。智慧之識而住受生。入無有定從有定起。或入有定。從無地而住。便能乘云虛空雷電。隨時降雨多所潤澤。然彼龍宮不在虛空非龍住處。于虛空中現若干變化。或奣或隨使眾生類仰而觀之。宮舍依地降雨于上。變易之法何其奇哉。菩薩大士亦復如是。住此三昧及幻化之法。入無相定從有相起。入有相定從無相起。如是最勝。菩薩住此三昧。使空為地使地為空。亦無有難。猶如天上水精光殿舍眾寶所成。若彼大自在梵天升此殿時。舉目觀見千世界十千世界。百千世界。三千大千世界。其中所有天宮龍宮閱叉犍沓和阿須倫迦留羅旃陀羅摩休勒。人及非人至三惡趣。須彌山鐵圍山大鐵圍山。黑山大黑山及七寶山。江河海源城郭村聚。山川樹木藥草花實。好丑清濁三千大千所有形質。至虛空界微細之形。梵天于彼宮殿悉遙見之。光光相照亦無微翳。猶如在此人間服飾懸在架上。亦如明鏡見其面像。彼天宮者亦復如是。坐起往來飲食睡眠。悉在目前如掌觀珠。菩薩摩訶薩亦復如是。住一切眾生碎身定者。于諸三昧而得自在。獲佛自在定。化眾生自在定。游諸法自在定。成就行自在定。具足增上解脫自在定。于諸正受自在定。出入坐起自在定。得諸智慧自在定。彈指之頃以為一劫自在定。是謂菩薩摩訶薩住此三昧者。等正覺十自在定而自娛樂。菩薩摩訶薩顯威無畏有十事。云何為十。謂顯佛威曜過虛空界不壞精進于諸壞法得度無極。顯菩薩行弘誓無畏游如來戲口度無極。顯世界凈顯凈虛垢照曜世界。顯在眾生示不思議。顯諸菩薩不斷經法。顯至佛國供養禮事。顯智慧業行本不可思議故。顯分別三昧而無所畏。顯入微妙定知所進趣以菩薩度而度脫之。顯凈佛國不斷菩薩誓愿之法而自顯照亦無所畏。菩薩摩訶薩處在俗中。現佛形像復無所畏。現轉法輪為受化故。顯諸如來善根之本。立在佛乘皆使成就。顯意威足致度無極。復次菩薩摩訶薩思惟不起法忍。一一了達無數無限。億百千劫所修行法皆悉在前。顯法威曜燃熾道教。復次菩薩摩訶薩晝夜日月時節年歲。悉能算知菩薩用心。彈指之頃所用等智。知三世事了無差違現其無畏。是謂最勝菩薩摩訶薩住此三昧者。便能顯曜諸度無極得十無畏。在大眾中入定正受。碎身如塵善權方便。第八菩薩之所修行

　　身入品第十六

是時世尊告最勝曰。復次菩薩摩訶薩。還自觀身身持身入。悉能分別了無處所。是時菩薩入身入持法界定意。于諸定中最得自在。身諸毛孔。一一毛孔。入法界定意三昧而得自在。于諸法界示現幻法。知有前世后世分別世法。了知世界億百千事。無數無限阿僧祇劫諸佛世界。其中好惡悉能達了。觀等正覺眷屬成就。于凈不凈亦悉平等。不斷善法大乘不損。心意牢固復不移動。于彼一劫百劫百千劫。億劫百千億劫。無限無量阿僧祇不可稱計。非籌所算非意所度。如是劫數。諸佛世界。入正受三昧。復從中起入此間定。從彼間起游彼世界。便能成熟彼眾生行。不失法界體之正法。三世往來無所掛閡。說法教化有限閡者。令知歸趣慧眼碎入法。于諸法界而得自在。具足壞耳定度無極亦無掛礙。入鼻入定意不損善權。善入舌根定意解味所著。成就碎身定往來無礙。入碎意定而順智識。彼菩薩摩訶薩作如是觀。作如是知。住此身入定者。便獲菩薩十千億總持。于世轉法輪隨俗而入。復得十千億篋藏之行清凈無污。復得十千億根門越一切智。復得十千億神通周游無礙。復得十千億定超過眾定。復得十千億神足游至虛空無邊際界。復得十千億力于諸眾行漸漸增多。復得十千億求望永斷眾想。復得十千億止處現無所有。復得十千億顯威神變而現在前。是謂最勝菩薩摩訶薩獲此十千億行而不虧損。復次菩薩當念修行十千億支節瓔珞。而自纏裹。復當修行十千億具度眾生者。復當修行十千億乘。使眾生類乘此乘得至彼岸。復當修行十千億炎定三昧。照曜世界無闇冥處。復得十千億義辯無應不應。復得十千億弘誓。有來觀者心不移轉。復得十千億信愿無邪倒見。復得十千億正路菩薩所可往來周游之處。而凈其跡。復得十千億光明從面門出。復得十千億典訓顯菩薩德。復得十千億清凈之本而凈道場。是謂最勝菩薩摩訶薩無量功德而自纏絡。莊嚴道樹不失本際。皆是菩薩趣道之具。若菩薩成就此眾具者。便上菩薩位而得稱譽。熏以德香為人所敬。所行眾中輒得利養。現世德業不可窮盡。若有菩薩住此法界定意自在三昧者。生豪族家不處卑賤。眾菩薩等以為眷屬。住三昧已。遙見東方十億阿僧祇等如來至真等正覺名字姓號國土大小皆悉分明。南西北方四維上下。十億阿僧祇諸佛剎土及諸如來。皆能識知一一姓號。立菩薩行指示。道門。使彼菩薩而凈佛土。放如來身無量光明。現如來眼不可思議。如來耳通無能限量。如來鼻通倍不可計。如來舌通廣無邊際。如來心通非無形觀。如來神足無上之法所度無限。如來之道無上中下具成就故。如來名稱遠流布故。如來法輪常轉不轉現世轉故。如來翼從現咨受故。如來正法無量無能中絕故。如來善根現稱嘆故。如來行普遍論無堪當故。如來種成就于三世無不降伏故。如來生一切諸法宣示愚人故。如來法處所顯現智明故。如是最勝。菩薩摩訶薩現界清凈為立處所。以佛重陰雨法甘露。一切諸佛境界。示有言教現諸佛法。幻形不真了諸法性。興起自然不動轉故。諸法形像分別義理。如來無量功德具足不可窮盡。是謂菩薩摩訶薩住此三昧。所游之方無所掛礙。復次菩薩住此三昧。游陰持入亦無障蔽。心為幻法知無量無限無邊之法。安處諸菩薩。入此定意自在三昧。便能知諸佛如來等正覺名號姓字。一一名號。至十千億阿僧祇等諸佛如來。一一名號至百千億佛剎。安處菩薩身皆在中住。無量無限心想意想。復以無為巧便為立處所。一切諸法亦不忘失得度知見故。常親近智海希現智故。住亦有處示現諸法無處所故。為立佛處示現廣普諸法無前后故。示現根門無礙智慧利法。善用智分別故。不毀威儀為立諸界無往還故。為示現慧處。所凈無礙智故。示現成等正覺故。顯曜法界無增減故。是謂菩薩摩訶薩住此三昧中。便能發趣于大乘跡。菩薩摩訶薩復當修習十趣海門而無厭足。云何為十。所謂佛海現無厭足。人海動轉不動轉化無厭足。法海增益智無厭足。善田海生無厭足。住無有法亦無觀行神足功德海。無處所亦無厭足。顯智明海。執慧無分散故。住根門海。從一地至一地慧無亂錯故。住心意海。盡能覺知一切眾生。若干種心若干種意。知無量心有增有減。住修行海。具足眾愿故。住弘誓海。要成就究竟清凈出要故。是謂菩薩摩訶薩住此三昧。便能獲此十趣海門而無厭足。菩薩大士之所修行。菩薩摩訶薩復當思惟十第一無生。云何為十。所謂觀眾生類第一一無生。觀天豪尊第一二無生。觀最上梵天第一三無生。觀世護心不壞第一四無生。觀在眾生獨步無侶第一五無生。觀降魔眾心定不亂第一六無生。觀五趣無形第一七無生。觀諸眾生亦無染污第一八無生。觀尊貴諸佛法第一九無生。觀自在出要顯曜第一十無生。是謂菩薩摩訶薩當念思惟此十第一無生。菩薩復當思惟。眾生界所趣生有十事。云何為十。所謂出家堅固化諸眾生。立不退轉行精進力。清凈無著力無染污一切法空故。休息力成就諸法自在故。成就心心轉不轉力分別議故。具足自然法力成大智慧故。成辦無礙力以說法故。無畏力成就為法立處故。成就意斷力未知已知。智成就無二力無生滅故。是謂最勝菩薩摩訶薩。思惟此十力。最大力。無比力。不上不下力。無量力。育養力。不動力。善趣生力。不怒力。智熾盛力。勤苦積行力。是謂十力當念修行。復次菩薩當善思惟十力。云何為十。所謂善入空力。善清凈力。善微妙力。善法身力。善世法力。善燃法力。善根寂力。善未曾有力。善覺寤力。善超度力。是謂菩薩摩訶薩住此十力便能攝持定意。菩薩摩訶薩。復當思惟二十力得至定門。云何為二十。所謂大人之力。親近善知識力。等正覺究竟力。本修善根得親近力。無量善根被熏香力。得如來度不度力。降心穢垢無生滅力。增益菩薩念不斷力。莊嚴菩薩得歡喜力。助菩薩善不斷法力。除菩薩心無緣著力。充菩薩愿無所求力。成菩薩意思惟定力。獲菩薩根無錯亂力。立法王力。無著無量身力。得善權方便智慧之力。于一切法無畏難力。立眾生本不漏失力。于諸眾生獨步不嬈彼力。是謂菩薩摩訶薩住此定者。乃應無所有力。過諸羅漢辟支佛上。乃能入于菩薩定力

　　辯才品第十七

爾時最勝菩薩前白佛言。云何菩薩具足眾德斷眾生望。充飽一切令無嫌恨。佛告最勝。諦聽諦聽善思念之。今當與汝善分別之。菩薩從初發心以來至于成佛。要當莊嚴清凈道場。放大光明照彼境界。幽冥之處皆蒙其光。其見光者心不懷懼無所畏難。心遂熾盛倍加歡喜。增益功德不離凈行。自凈其行修無上道。使功德業不可窮盡智無邊崖。菩薩行法亦無有邊行。菩薩乘亦無有底。菩薩境界不可思議。非是羅漢辟支佛所能籌量。菩薩所度復無邊幅。成就眾德復無崖畔。菩薩所凈不舍弘誓。菩薩出要指示道門。欲論菩薩諸法端緒而不可得。菩薩摩訶薩從無數劫方得為菩薩。然后乃成菩薩之道。有來親近奉菩薩者。增益勸發成菩薩德名稱遠聞。其聞名者皆來承事宿衛供養。欲為后世良祐福田。若有眾生見菩薩者。輒為說法無上之智。前聞法者而無厭足。廣布慧明不毀法性。所以然者。聞法眾生承受正教倍增智業。頒宣正訓無有耗盡。菩薩摩訶薩住此三昧中。便能廣布諸善功德。菩薩以無限無量不可稱計曠大之意。一一施意隨其前緣入三昧定復從定起。自省法性之觀。因此三昧而知三昧境界。分別無數三昧。定意觀三昧。廣普觀三昧。無欲觀三昧。相觀三昧。所現觀三昧。威儀觀三昧。猗觀三昧。念觀三昧。待觀三昧。喜觀三昧。安隱觀三昧。護觀三昧。出要觀三昧。棄舍已生。未生皆舍。應禪悅定意。雖游于定亦不染定。最勝當知。猶如阿耨達大龍王宮殿皆七寶成。阿耨達泉出四大河。四門流盈不傷生苗。泉水清徹亦如虛空之色。是時四河從四門出。而趣四方皆歸于海。其四河者。一名恒伽從象口出。二名私頭從師子口出。三名私陀從牛口出。四名婆叉從馬口出。此四大河從四口出。趣于四方歸于四海。恒伽大河者。車磲真寶以為象身流出其水。私頭大河者。真金剛寶以為師子身流出其水。私陀大河者。以馬瑙寶以為牛身流出其水。婆叉大河者。青琉璃寶以為馬身流出其水。此四寶者。皆天上寶非人間寶。此四大河當初出處各各廣一由旬。流時庠序寂無聲響。一一大河各各右繞神泉七匝皆投于海。七匝中間相去一由旬。間生若干雜種蓮花。優缽蓮花缽頭牟花。須犍提花滿愿犍提花。眾寶雜珍皆生其中。復有種種微妙熏香。其色香美。若干種寶自相照明。其有睹者觀無厭足。珍奇異寶視表見里一由旬內寶寶相照。如摩尼珠靡所不曜。其七重內異類眾鳥。悲哀和鳴共相娛樂。復有百種神樹藥草。香風遠布徹彼隨沙門境界。然彼阿耨達龍宮殿舍。東西南北各五十由旬。純以七寶以為挍飾。復以若干種異色摩尼寶雜廁其間。復以摩尼寶珠懸在虛空。以為日月星辰羅列虛空。牛頭栴檀薪以用供廚。于宮殿中一日三時雨眾香花。優缽蓮花拘牟頭花。分陀利花須犍提花。滿愿犍提花。若干種寶以成宮殿。光光相照明明相續。如彼阿耨達泉出四大河。從四口流趣于四海。菩薩摩訶薩亦復如是。得四辯才無滯之河。分別四道歸于智海。如彼恒伽河者車磲真寶所成從象口出水流至于海。菩薩摩訶薩亦復如是。從青白法口出無量義。盡是如來秘藏之篋解暢深義。皆令諸法各得名字。布現法味燃智光明。皆使投于無邊智海。譬猶如彼私頭大河真金剛寶以成其體從師子口流至于海。菩薩大士亦復如是。演出法辯御佛金剛。護諸生類使得照明。執智金剛投無礙海。如彼私陀大河馬瑙寶所成從牛口出流至于海。菩薩摩訶薩亦復如是。演出應辯有疑滯者永無猶豫。亦使眾生無諍訟者。隨機報應分別義趣。使眾生類純熟其行。皆令歸趣無緣著海。猶如婆槎大河青琉璃所成從馬口出悉投于海。菩薩摩訶薩亦復如是。得無盡辯思惟諸法億百千劫于中示現而無窮盡。善法營護將至善道。令諸守禁之人悉歸佛海而同一味。如彼四大江河右繞阿耨達泉七匝。趣于四方而歸四海。菩薩大士亦復如是。身行成就亦不有左。口行成就亦不有左。意行成就亦不有左。意志所修智慧為首。如彼四河趣于四方而歸于海。菩薩大士亦復如是。乘四智慧之辯趣于四方。于是菩薩當觀一切諸佛所住之方。承事禮敬不失威儀。復次當現一切諸佛之法光曜。執總持法使不忘失。復次現諸智度。具足菩薩眾行之本。復次現大慈悲。處在眾生現轉法輪。如彼四河繞阿耨達七匝。于其中間有諸雜種。優缽蓮花拘牟頭花。分陀利花須犍提花。滿愿犍提花。及諸香花香熏四方。菩薩摩訶薩亦復如是。從初發意至成作佛。于其中間化導未被訓眾生。勸進說法至不退轉。為演正受從億百千劫亦無疲極。一人不度終不舍之。凈佛國土嚴治住地。入師子步定意三昧。進向道樹意如金剛而無異難。如彼阿耨達泉七重之內生。七寶樹以自莊飾。眾果香花不可稱量。菩薩摩訶薩亦復如是莊嚴佛土清凈之國。生三十七道樹之花。覺觀道心思惟正法。如彼阿耨達宮殿縱廣五十由旬。清凈無瑕穢亦無風塵坌垢。菩薩摩訶薩亦復如是。道心清凈而無瑕穢。內懷種種善本功德。具足無量定意法門。猶如阿耨達泉以牛頭栴檀。及眾雜寶以為垣墻。菩薩摩訶薩亦復如是。道心所念十億百千智所見圍繞。不缺所誓本無心通。成心通行智業成就。眾善根本悉為清凈。猶如阿耨達宮內純以真珠虎珀以廁其地。出若干種光靡不照曜。菩薩摩訶薩亦復如是入極微智意所規度不可思議。將護眾生出無憂澤。以若干種珍寶瓔珞而自莊嚴。亦不毀壞法界體性。住諸如來無為之室。意之所趣終不退轉。如彼阿耨達龍王。與諸小龍而作覆護。有恐懼者使無所畏。左右神龍皆有威德。及海中諸小龍王皆來朝賀。菩薩摩訶薩亦復如是。為一切有形眾生懷恐怖者而作覆護。隨時將育令無怨恨。界內越界心等如空。雖處于世布慧光明。將護萌類如身無異。如彼阿耨達泉出四江河遍閻浮地。詰屈周障而歸于海。所經過處多所潤澤。菩薩摩訶薩亦復如是。乘四智之海。載諸天及人魔若魔天釋梵諸天人及非人皆使趣于大智之海。發于無上正真之道。十力無畏十八事不共。至道樹下終不退轉。所謂四智河者。一曰愿智之河。恒常誓愿度眾生故。亦不猗內身無所著。二曰具足智度無邊之河。凈菩薩道攝一切界。來往周旋亦無所著。所聞無盡亦不有盡。出三世智演非常苦空非身之義。三曰菩薩定意智海。以無央數定而自莊嚴。游至十方諸佛剎土禮事供養諸佛世尊。演出諸佛無源之海。第四名曰大慈悲河。使眾生類安處慈悲立不退轉。拔一切苦使無熱惱。復以無數善權方便。導彼前進無所顧戀。十力之海多積珍寶。有緣著者知趣所歸。如彼阿耨達泉出四大河悉歸于海。無盡無窮不可思議。菩薩摩訶薩亦復如是。得增上弘誓。成就愿智修菩薩行。智慧觀法亦不可盡。成無上道而無疑滯。亦知諸佛普集定意。以佛所樂而娛樂之。如彼阿耨達泉出四大河。夫一河者分為五百支。一一五百悉歸于海不嬈眾生無所傷害。菩薩摩訶薩亦復如是。依猗弘誓之慧志不移動。修普濟之行慈及一切。現有相無相覺一切法。行無礙智不斷法本。教令出要住無礙地。猶如阿耨達泉七重中間生若干種珍奇寶物。光光相照與日光同明。所照之處百倍千倍悉蒙其明。有目之士觀阿耨達宮五色玄黃。如日在空靡不蒙賴。各各形質自有光明不相逼迮。寶寶相[打-丁+棠]出若干聲。聲甚柔軟聽無厭足。菩薩摩訶薩亦復如是。住此法界自在定意。觀一一毛孔無數無量億百千如來。及佛剎土菩薩弟子。眾會多少聽聞法味。執持不忘晝夜諷誦。如救彼人溺于深淵。現如來身遍諸世界。不可思議不可度量。復往親近諸佛世界。禮事供養現聞法味。于百千劫所入定意。亦不見長亦不見短。亦不見大復不見小。菩薩觀見一一毛孔。諸佛如來國土城郭。弟子翼從眾生多少。若干種形言辭不同。周旋往來隨意所造。各隨志愿共相娛樂。亦不見迮復不見寬。所以者何。其有菩薩入法界定意者。心微難見亦無形質。行跡極細無以為喻。生生自壞亦不自知。三昧境界不可思議。思惟禪行所游境界無能思議。諸佛住處亦無處所。顯佛威儀不可窮極難為難行。終不中舍失菩薩行越諸魔界。不牢固者安處無為獲清凈德。具足如來十力大要。欲求無上無限之業。修行正法深妙之義。不以為難。菩薩摩訶薩亦復如是。隨其心意。一念之頃從三昧起知三世事。尋能分別善惡所趣。于諸法界而得自在。亦不猗內復不猗外。推尋本末不見端緒。都無處所亦不見想。以度眾想辯諸義辯。游佛國界禮事供養亦無厭足。入諸法界思惟分別盡其原本。不處無為不墮邊際。修一切智不著于智。雖有往來不見周旋。觀智如化實無有化。眾生等分亦復如是。尋其根本無能齊限。凈諸世界不見有凈。宣示眾生苦為何生為從何起。苦空非身無我人壽悉無所有。為現若干無常之變。不處生死不著泥洹。越一切劫度諸死地。觀諸相貌意不迷惑。然彼菩薩以善權方便諦滿眾智。至竟清凈志不移易。觀諸世界及諸眾生。有往還者無往還者悉令度脫。使諸眾生智無減少。一切世間法界威儀。次法得法不失次第。觀佛積行亦無厭足。依諸佛藏致大珍寶。于諸三昧權現無礙。如爾自然守護。無滯深法句義。所暢道教不可窮盡。辯才大智分別字體。演出總持暢若干種諸佛秘藏。已以離淫亦使眾生無淫怒癡。菩薩大士無數劫中行權方便。現顯若干種種之道。隨類化之令得度脫。一切諸法自然度脫不見自然。度不度故立大慈悲。于諸眾生亦不見有眾生之想。數出入息。有息出時有息入時。了諸世界性本自然法自常住。前人行者自起識者謂為不定。不見動轉言法流馳。雖化眾生不見有化。凈三戒場入如來室。興諸法想心獲無畏。說法清凈而轉法輪不可毀壞。道心隆盛終無羅漢辟支之意。是謂最勝菩薩摩訶薩得此法界自在定意三昧。大事增益上菩薩位終不虛勞

　　權智品第十八

復次最勝。菩薩摩訶薩復當思惟第十權智定慧三昧。當念修行。云何菩薩修行第十權智定慧三昧。于是最勝。菩薩摩訶薩有三昧名無量定意。菩薩住此三昧者。觀知無量身行。觀知無量口行。觀知無量意行。觀知無量佛剎而往莊嚴。觀知無量眾生以知往降。觀知無量受化眾生智業成就。觀知無量放大光明接未度者。觀知無量放大人威相之光靡所不照。觀知無量轉正法輪。諸天世人魔若魔天梵釋四天王所不能轉而獨能轉。觀知無量菩薩游諸佛剎。與諸眾生而作導首。雖得佛力不依于力。自放身意如無所放。獲佛智慧亦不猗慧。以佛興起而發起之。執佛神足度無量境。以佛清凈而清眾行。以佛所行而過其行。以佛之量過諸所量。以佛奮迅之定不懷怯弱。得佛清凈而行佛事。菩薩摩訶薩住此三昧已。普觀一切智。以觀一切智。復觀一切智業。已觀智業尋能修智。以能修智便受智教。已受智教思惟妙智。已思妙智便求智緣。已與智緣便得解脫之智。以得解脫便得解脫無余。以得無余便應法律。無上正要。長菩薩行成菩薩業。進菩薩意忍菩薩苦。退菩薩惡入菩薩藏。執菩薩明除菩薩冥。住菩薩地現菩薩相。擿菩薩聾凈菩薩聲。菩薩聞是亦不動還。復不懷懼亦不退轉。心不患厭不念有益。亦不舍離復不有疑。亦不中斷亦不依猗。菩薩聞見所以然者。菩薩摩訶薩在諸眾生隨類而入。觀察法則成弘誓心。與彼眾生而作模范。御大乘法入佛江海。直至所趣不失于徹。菩薩摩訶薩常當思惟三大弘誓。執弘誓心導引眾生。而從此岸將至彼岸。何謂名為三大弘誓。一名增上弘誓。二名增中弘誓。三名增下弘誓。復次菩薩復有三弘誓。何謂為三。所謂一名中上。二名中中。三名中下。是謂三弘誓。復次菩薩復有三弘誓。何謂為三。所謂一名下上。二名下中。三名下下。是謂三弘誓。最勝當知。菩薩摩訶薩獲此第十權智定慧三昧者。乃能逮此第一增上大弘誓心。育養眾生凈佛國土。執權行智離愛欲縛。善學深入菩薩一相。解知諸相亦無有相。善了菩薩幻化之法。立眾生意在于堅固。施心系意盡為萌類。當來過去現在諸如來無所著等正覺。行大慈悲普覆一切。其無智者為現慧明。盲無目者為作眼目。無救護者為作覆護。充足一切諸佛之法。使有希望眾生除法之想。所以然者。猶如長者積財千億。金銀珍寶車磲馬瑙。真珠虎珀庫藏之中。加有如意明月珠寶。所至著處靡不照曜色像第一。彼珠性分體自明故。菩薩亦復如是。得心意珠出智慧門。以智光明普有所照。通達往來無所掛礙。入此定意亦無留難。如彼明珠光明所照。自現志能本性自爾。無能制使令不爾者。何以故。體性自然無能使不然。然亦不然。不然亦不然。不見眾生然。不見眾生不然。最勝當知。眾生亦出于然。亦出于不然。云何眾生亦出于然亦出于不然。所言眾生出于然者。五道科限流轉不斷。一身百身或千萬身。一劫百劫或千萬劫舍身受身。成就四大長育五陰。是謂眾生出于然也。云何眾生出于不然。于是眾生體性本空。空亦無識復無想念。時彼四方有四風起。一為地氣風吹至空。二為水氣風吹至空。三為火氣風吹至空。四為風氣即空風是也。神交識礙忽然相值。五法交集乃成形體。遇天為天遇人為人。隨形所染即成其身。設有地氣無水火風亦不得成。設有水氣無地火風亦不得成。設有火氣無地水風亦不得成。設有風氣無地水火亦不得成。設有神識猗空自管無地水火風亦不得成。菩薩當觀識為空性法界所攝。有識四大五法。相應成五陰身。健利速疾即于空界。識自覺冷粗澀堅[革*卬]。尋知離空專意思惟。心念空想寂然無為。即自開寤于虛空中不來此世。入無為無余泥洹界而取滅度。若彼識神遲鈍不利。[夢-夕+登]瞢恍惚不信離空。謂為己身即是虛空。因形受對當趣生門。遇善則善遇惡則惡。遇善眾生信有善惡。知今世后世尊卑長幼。厭患世苦習善不惓久乃得道。遇惡神識永離于善甘心行惡。流轉生死涉地獄苦。識神受惱暫無停息。方自覺寤念本所行不應禁律。漸自改責舍惡就善。從初發心涉歷劫數積功累德。具一切行乃得成道。是謂眾生亦出于不然。菩薩摩訶薩常當思惟一心觀察然與不然。云何菩薩觀然不然。然者世法不然是道。然者是累不然無著。然者是有不然是空。然者有識不然已離。然者有名有生有老有病有死。不然無生無起滅法。亦不流轉馳趣五道。菩薩當念。舍然有法修無然行。眾知光明無所掛礙。舍滅己法自然不起亦不見滅。凈于十方一切世界未度者度。雖有親近亦不見近。為人執勞不計有苦。荷負重擔常為元首引入法海求無亂定。采致無限無量珍寶五分法性空無想愿禪定解脫相好神足。以此為寶心不懷懼亦不恐怖。復有三昧名無為定。菩薩摩訶薩住此三昧者。以顯曜正受凈眾生跡。不以為厭。于諸眾生演法性空。解空眾生乃得時寤。回心就道終不退還。爾時世尊告最勝曰。如我今日住此法界自在定意。以天眼觀上虛空際。不然眾生所處之界。彈指之頃。億百千眾生不可稱計。始欲受形來趣生門。爾時十方無數恒沙諸佛世尊。皆以化身住虛空界。與彼四氣神識說虛無之法。適空復離空。造離識亦然。我空計我有。永以離空矣。若彼猗空受識之形。思惟空觀者即于空界舍識形質。入無余境而取滅度。不來此世受五陰形涉諸苦惱。如來權智無形。度識入虛空界。現其奇特神變德化。或現諸佛清凈國土。或時住立賢圣默然。或時經行諷誦不惓。識雖不睹但諸佛世尊威儀禮節初不有廢。菩薩當觀虛空所覆無邊剎土。虛空亦無是念。我今乃覆爾許剎土。空亦不自念極有功勞。何以故。空之所覆本性自爾。法不變易自然常住。法不動轉亦不若干。不生不滅復不變異。所以然者。虛空法界性自然故。菩薩復當思惟虛空神識。識有三相。云何為三。一趣。二悔。三亦不趣亦不悔。云何虛空神識一趣。所謂一趣者。趣向生門長育陰種。隨類染神便受其形。菩薩當知。虛空神識亦有中止。識合四氣來趣中止。中止受形。或經半月或經滿月。或經三四五六七八九十十一十二月。便從虛空中止來趣五道。五道中止便現在前。入五道中止已。或經一二三四至十二月。天化中止亦無日月年歲之期。地獄餓鬼畜生亦有中止。各各不同空識中止。澹然無形而不可見。至阿維顏諸佛世尊乃能見耳。是謂菩薩摩訶薩虛空中止趣向生門。云何虛空神識識有二悔。所謂二悔者。四氣以合識處其中。悔受其形心念空想。泊然無為不計想著。又諸佛世尊以化佛性。住教尋時得寤。于無余泥洹界而般泥洹。最勝當知。諸佛世尊于三世中教誡眾生。令得至彼無為岸者不可稱數。為一眾生周旋三世執勞勤苦。無數方便化令得度。雖處苦惱不以為勞。亦復無有疲厭之心。如來出世化諸佛身。在虛空界神識中止。為說極微無上道教。中止父母神識覺寤。受化法言即于彼處。入無余泥洹界而般泥洹不可稱計。多于十方諸佛世尊。所度眾生無以為喻。是謂菩薩摩訶薩住此法界定意自在三昧者。便能執權行智。修無量法乃上菩薩位。云何第三虛空神識亦不有趣亦不有悔。所謂亦不有趣亦不有悔者。空界法性識處其中。中止形質如影如光。極微極細念空意識。不逮無為之境。退不及人間之有。是謂菩薩摩訶薩亦不有趣亦不有悔。爾時最勝菩薩前白佛言。世尊如是。世尊所說。虛空神識虛空中止形如光影。阿維顏菩薩諸佛世尊乃得見耳。若使四氣神識及空中止有往來者。彼泥洹界及第一義。亦當有神識亦當有中止。設有識有中止者彼泥洹界與虛空識及空中止。有何差別。設無差別則無泥洹。以無泥洹則無道果及三乘法。生死法界及泥洹界。則無有異。泥洹則是生死。生死則是泥洹。世尊。如我從佛所聞虛空神識。及空虛中止倍增疑惑

爾時世尊告最勝曰。彼泥洹界及第一義。亦有神識亦有中止。泥洹神識及彼中止。與空神識中止法性各別。泥洹神識泊然不動。亦不移易亦無生門。當所趣向亦復無有生老病死愁憂苦惱。言識永滅亦不永滅。言識更生亦復不生。彼中止者以永寂為中止。佛告最勝。如來出現于世。過去當來現在恒沙諸如來等正覺。不取泥洹亦不永滅。若佛世尊入泥洹者。則非正覺非具弘誓。佛告最勝。三世諸佛世尊有名號以來吾未見有入泥洹者。正使將來諸佛出現法界。周旋止住有余泥洹。不入無余泥洹之境。最勝當知。如來神識泥洹神識則無有異。但為泥洹神識。無形無影亦無光相。不動而不可移。如來識者。有動有移。彼識此識一而不異。唯有動不動而有異耳。菩薩當觀空。空有識有止。有有識有止。若復有法在泥洹外者。有識有止。是謂最勝虛空神識虛空中止。泥洹神識泥洹中止。是謂各各差別

十住斷結經卷第六十住斷結經卷第七

　　　　姚秦涼州沙門竺佛念譯


　　化眾生品第十九

爾時最勝菩薩白佛言。世尊。云何菩薩摩訶薩涉歷生死執勤苦行。從一佛國至一佛國。育養眾生莊嚴道場。雖化眾生亦不見化。亦不見眾生。亦不自見我有所化。所以然者。以法性觀虛無寂寞無所有故

佛告最勝。如是如是如汝所言。菩薩摩訶薩執大弘誓無邊幅意。育養眾生凈佛國土。雖化眾生亦不見化。亦不見眾生。所以然者。以法性觀虛無寂寞悉無所有。皆空皆寂無形無相不可見故。一切諸法法亦自空。眾生眾生自空。國土國土自空。泥洹泥洹自空。菩薩菩薩自空。如是最勝。菩薩當作是觀。深入法要解知諸法。一相如爾。諸法眾智虛寂無為無所染著。菩薩摩訶薩亦復如是。御意趣道心難沮壞。必至無上正真之道為最正覺。志如金剛亦不轉還。瓔珞道樹以無為法。從初發意至于道場。坐樹王下。已降當降未降之徒。于其中間不興慢意。我勝彼不如慢。我與彼等慢。彼勝我不如慢。增上慢增中慢增下慢。中上慢中中慢中下慢。下上慢下中慢下下慢。如是菩薩摩訶薩當念思惟除此諸慢。亦不嫉妒隱貢高心。菩薩入定觀察眾生。應度不度。以善權方便入于五道八無閑處。若有眾生應受化者。便與彼人作朋友知識。或為父母兄弟眷屬。或為大富豪尊長者。隨前眾生給施窮乏。出無量藏金銀珍寶[王*車]磲瑪瑙真珠琥珀好明月珠及如意寶珠。或以飯食床褥臥具病瘦醫藥。悉以給施無所吝惜。或復有人至菩薩所。殷勤求索頭目手足國財妻子七珍之具。悉能惠施亦無施想。是時菩薩。便入法界自在定意三昧正受。以權方便與彼眾生說虛無法。汝等當知。法者無為亦無所為。分別六情都無有主。若眼見色色亦無對。眾生愚惑于中起識。分別思惟眼識無主。若耳聞聲鼻嗅香。舌知味身知細滑。意分別法。菩薩觀察都無所有。法起隨所處起。法滅隨所處滅。起不知起滅不知滅。十二因緣十八本持亦復如是。或時菩薩入師子奮迅三昧。復能示現若干種變。于中演暢清凈音聲。現已國土眾寶莊飾。香花芬熏五色玄黃。威儀清白。志如安明。不可移轉。復現無量定意法門。如來恒常所娛樂者。一切諸法眾生根本。皆現在前。是時菩薩復以神足。入無量定而自示現。處一蓮華結加趺坐。現其色身無限無量阿僧祇劫諸法功德。凈除眾生想著之跡。導引菩薩出要之路。依一切智演甘露法。暢慧光明示現佛慧無所染著。或以珍寶起七寶塔滿一天下。或二天下或三或四。或至梵天至一究竟天。住壽經劫不取滅度。或時菩薩以權方便。入無為靜定具諸善根。不舍如來具一切智。以三昧力訓誨眾生。或有眾生應聞聲教而得度者。或有眾生應聞香教而得度者。或有眾生知其味義而得度者。或有眾生身獲柔軟而得度者。或有眾生體法意悟而得度者。是時菩薩復作是念。聞聲眾生必欲聞我清凈之義。我今當演如來八音音演八句。苦音習音。盡音道音見苦向苦見習向習。見盡向盡見道向道。是時眾生聞如此聲。意不開悟欲睹光明及其身體。菩薩入定以平等觀。便化地種山河石壁。樹木華果盡為七寶。車磲馬瑙水精琉璃珊瑚虎珀皆放光明。明明相照翳日月光。是時眾生意不開悟。復欲得見日月光明。菩薩觀察知彼心念。即入無礙心念三昧。放千億無數毛孔光明。一一光明有七寶蓮花。一一蓮華有七寶臺。一一臺上有七寶蓋。一一蓋下有七寶座。一一座上皆有如來。與彼眾生說苦原本。生苦無苦是無苦諦。生習無習是無習諦。生盡無盡是無盡諦。生道無道是無道諦。彼聞聲眾生及見光者。聞苦音響心懷厭患。各興苦空無我之想。無生滅想便于坐上。盡苦原底應清凈響。是時座上聞香眾生。意不開悟復生斯念。我等意樂極妙之香。然今大圣乃說聲教。菩薩知彼眾生心念。便入極微眾香定意正受三昧。便化地種山河石壁樹木華果盡為香熏。牛頭栴檀雞舌艾納。跋香夢經木榓酥合。分陀利花須干提花。滿愿干提花青蓮芳花。如是眾花數千百種。普遍四方靡不聞香。是時眾生雖聞此香意不開寤。欲使香中出于道教。爾時菩薩知彼眾生心中所念。便于香中說六重之法。是時聞香眾生心開意寤。畢此世患更不來生。盡于苦際即成道果。是時座上貪味眾生意不開寤。便作是念。我意在于樂著妙味。然今大圣乃說香教。實非本心之所貪慕。菩薩知彼眾生所念。便入極微凈味定意正受三昧。便化地種山河石壁樹木花果。盡為甘露自然飲食。香氣芬熏甘美無量。爾時眾生雖獲此味意不開寤。意欲貪前自然奉送。及見其形乃果我愿。菩薩知彼眾生心念。便入速疾無礙三昧。便化地種山河石壁樹木華果盡為眾生。一一眾生擎若干種自然甘露。甘露食中出斯輩聲。甘味在外舌識而嘗。二法交會乃興塵勞。我今自節知足為上。趣欲支形使痛不生。如車須膏以致重載。瘡痍得藥勉濟其痛。如此法教皆出于味。眾生聞之心開意寤。畢此世患更不來生。盡于苦際即成道果。是時座上眾生之類。貪細滑者意不開寤。便作是念。我今意在貪著細滑。然今大圣乃說妙味。實非本心之所貪慕。菩薩知彼眾生心念。便入極欲微細柔順定意正受三昧。便化地種山河石壁樹木花果。盡為眾生。一一眾生皆被自然劫波育衣。天繒天彩以自纏絡。眾生見之以手親近。自覺柔軟不可獲持。意念一衣百副自至。眾生心寤方自克責。咄哉何為貪著此衣。將非自墜增于塵勞。形為枯骨纏以血肉。便聞空中出斯輩聲。男子當知。人間五樂非真非有。心著細滑漸興牽縺。念自克責舍此貪愛。爾時眾生聞空中聲方乃得寤。畢此世苦更不來生。盡于苦際即成道果。是時座上眾生之類。貪于法者意不開寤便作是念。我今意在微妙之法。今日大圣乃說細滑。實非本心之所貪慕。菩薩知彼眾生所念。便入無量法界定意三昧正受。便化地種山河石壁樹木華果。盡為眾生。一一眾生皆說六度無極。空無想愿禪定解脫。有為無為有漏無漏。生滅著斷斯無所有。或時菩薩觀眾生心意之所趣。便設權計現身色相隱沒自由。騰在虛空作十八變。從空往來無所掛礙。或復示現國土城郭演說佛法。使眾生類逮不思議諸佛要定。是時菩薩所化城郭。人民周旋各各無限共相敬待。如父如母如兄如弟。謙恭卑下常先興敬。菩薩爾時復入無喻光明。令諸菩薩入此光明結加趺坐。或坐高座或坐蓮華。遍滿世界無空缺處。或現佛身坐寶蓮花。皆演諸佛六度無極。空無相愿禪定解脫。復以如來十八不共四無所畏。加被眾生各蒙得濟。爾時菩薩復以神足之力放大光明。現佛世界億百千國。一一光明各各引致億百千眾生。乘光至此聞法得度。一一毛孔有十億光明。一一光明有十億國土。時化國土有自然自寤摩尼寶。以種種珍寶雜廁其間。其摩尼寶懸在虛空去地十仞。珠光明徹靡不照曜。復有奇異摩尼之寶以為莊嚴。一一寶上十億江河沙剎諸佛國土。十億百千樓觀臺閣。一一樓觀有十億百千佛土寶蓮華師子之座。一一寶師子座有十億百千國土神寶蓮華。一一花上有十億百千如來坐師子座。一一如來放大光明。覆十億百千佛土。一一佛剎土有十億百千如來師子無畏之德。一一無畏之德有十億百千眾生居處。一一眾生有十億百千現諸佛國。一一佛國有十億百千法句義味及諸佛法。一一法句義味之法。有十億百千生諸經法熾然塵勞。乃至諸法定門亦復如是。一一諸法門中演出無量眾智相貌不退轉法。若干種智義味不同。一一所轉法輪之中。度十億百千眾生得純熟行。一一眾生剎土復有十億百千佛國。各化己界使趣善處。令眾生類咸至佛道。菩薩大士入此三昧。自現無量威神之變。三昧境界未曾所有未曾所見。所化窮異非心所度非意所圖。內外中間睹無處所。亦不見來時亦不見去時。所以者何。斯由諸法體自然故。百劫修行欲盡其垢。行如來誓加于眾生。復于無量無限數劫。無著無住亦無所染。亦復無能為立名字。尋其根本永無處所。若使有人欲設權詐尋究此定造化形相。義極甚深不可思議。乃是諸佛所應行法。非是羅漢辟支所修。最勝。復當思惟此理。菩薩謙苦游于八難。觀眾生意有愛欲心無愛欲心。有多有少亦悉知之。有嗔恚心無嗔恚心。有多有少亦悉知之。有愚癡心無愚癡心。有多有少亦悉知之。若彼眾生有愛欲心。偏著女色計好肥白。心玩不能去離。是時菩薩。復現權詐廣設方謀。輒為示現覺觀惡露不凈之想。于眾生前現身無常。四大散落落在異處。一日二日乃至七日。形體膖脹臭處不凈。或時死尸血肉消盡筋骨相連。復現異變若干種形。或現髑髏髀骨臂肘各在一處。久久轉變似白鴿色。歲月轉久與糞土同。如是菩薩眾生觀已。便自開寤乃知妄欲。是凡夫行墮入惡趣。非歸正道心自改悔。追昔不及乃投大圣。遵修梵行入清凈淵。洗淫欲垢練神棄縛。逮成無上至真正覺。凈己國土育養眾生。是謂菩薩觀愛欲心。便為說法得成道果。菩薩當知或有眾生無愛欲心。意局在小不至大道。菩薩勸勉成就平等正覺道也。以智慧藏無二之法。導引指示令知正路。安立大乘不取小道。從無數劫積功立德行善不惓。意迷心惑不別真偽。今乃自覺不到究竟。云何菩薩無二之道。菩薩修行不二道者。菩薩常凈不處于凈。于凈游樂外化眾生。是不二道。菩薩常寂外現如亂。于寂游樂而化眾生。是不二道。菩薩入定未始有錯。從定意起外化眾生。是不二道。菩薩施心初不懷悔。持無想報牢固之意。外化眾生使除三想。是不二道。菩薩戒具未始有缺復以禁律外化眾生。是不二道。菩薩甚深智慮廣遠。不自嘆說有所成辦。內常一心無所沾污。是不二道。執智造化實無邊崖。于中撿意使不分散。亦以此法誨化眾生。令過曠野無憂之澤。是不二道。菩薩修忍正定三昧。現身勤苦處在山澤無人之處。或近村聚現行乞食。或經一歲至百千歲。或經一劫至百千劫。于中現身受無量苦。爾時山中人及非人。或羅叉鬼二足四足及無數足。各赍刀杖來觸菩薩。或以利刀而截其鼻。鼻尋還生如閻浮果。最勝當知。閻浮果者。取一生兩取兩生四。取四生八取八生十六。取十六生三十二。如是展轉樹盡為果無復樹形。亦復不見枝葉莖節。菩薩入定行忍如是。若有人來截菩薩鼻。取一生兩取兩生四。取四生八取八生十六。取十六生三十二。如是展轉身盡為鼻無復身形。亦復不見手足頭目。眾生但見鼻無央數。尋時生念悔取其鼻。愿樂欲見菩薩本體。是時菩薩舍三昧已。心意安詳而從定起。還現其形如本無異。漸漸動搖現出入息。轉復開目如有所說。眾生見已皆投于地五體自歸。愿為給使在菩薩側。是時菩薩觀察眾生內心所念。隨時應適而度脫之。菩薩復還入定三昧。內心寂靜無他余念。復有眾生至菩薩所。盡共圍繞而挑其目。目尋還生。如散成融琉璃。設當有人取成融琉璃。如毗羅果許而灑地者。散如芥子不可收拾。然明明相照各有精光。眾生但見菩薩形體盡為眼目。不復見本形體相貌。尋時生念悔本所作。即自克責。愿樂欲見菩薩本體。是時菩薩尋舍三昧。心意安詳而從定起。還現其形如本無異。漸漸動搖示出入息。如有所說眾生見已。皆投于地五體自歸。愿為給使在菩薩側。是時菩薩觀察眾生內心所念。隨時應適而度脫之。是時菩薩復還入定。內心靜寂無他異念。復有眾生至菩薩所。手執利刀杌其首足。首足還生如瞿多羅樹。瞿多羅樹者。若有人來誅伐其樹枝葉莖節。諸觚段段各在異處。彈指之頃尋因地氣還生如舊。枝葉莖節各各成樹。爾時菩薩亦復如是。形體肢節盡為首足無復本形。眾生但見菩薩形體盡為首足。不復見本相貌之像。尋時生念悔本所作。即自克責。愿樂欲見菩薩本體。尋舍三昧心意安詳而從定起。還現其形如本無異。漸漸動搖示出入息。轉復開目如有所說。眾生見已皆投于地五體自歸。愿為給使在菩薩側。是時菩薩觀察眾生內心所念。隨時應適而度脫之。是謂菩薩有愛欲心無愛欲心。有多有少皆悉知之。亦不自念吾在塵勞唐捐其功。亦復不念斯眾生等而易誘進。菩薩所行行不見行。亦復不見有受教者。行教二業都自虛寂。亦不見一亦不見無一。一自無一。況言有一言一法者。亦自假號言眼。眼自假號。耳鼻舌身意法及以色聲香味細滑法。亦復如是。菩薩所以言一法者。欲開法門現無量門。引至無法訓于眾生。是時最勝復白佛言。云何眾生有嗔恚心無嗔恚心。有多有少皆悉知之。佛告最勝。菩薩大士游入世界無量佛土。一一觀察有形之類。蜎飛蠕動蚑行喘息下至蟻子。有嗔恚心無嗔恚心。有多有少皆悉分別。一一料簡而投其藥。設有眾生嗔恚多者。便見苦空非常之變。或有蟲獸所見啖食。或有盜賊兵刃所害。或為水火橫見燒煮。如是眾變不可稱計。設彼眾生心得寤者。隨彼教誡而受其化。尋于彼處即得度脫。若有眾生見無常變心不覺悟。菩薩爾時復以權慧入忍三昧。其三昧名無常觀。復有三昧。名慈降伏去恚三昧。若菩薩摩訶薩入此三昧正受者。便能降伏除嗔恚心。若有極惡羅叉鬼神虎狼盜賊弊惡之部。來趣菩薩欲取傷害。未到之間中道便還。所以然者。慈定之力覆護方界。億垓剎土莫不蒙濟。以得入慈三昧者。法度有十事。云何為十。所謂修甚深智行無量業。總持強記意難沮壞。自無有量。以法界為量入于無量。當來過去現在諸佛之所修習。無上法印而封印之。依如來力增益佛土。恒自立志凈修道場建菩薩業。如是行者。為應法律應無所生。得開眼目[火*霍]然大寤。慧眼清凈永無塵曀。獲種姓眼得佛凈眼慧眼無外。議眼深遠法眼常定。善知識眼以為營護。道眼甚深獲辯才眼。言無滯礙致無疑眼。心無彼此亦無猶豫。入法門眼導示盲類。分別義味開露法門。親真知識成就道心。所建境界無能障蔽。亦復無能有求毀呰。是謂菩薩分別諸眼成辦道業。為諸世間作良祐善友。豫了未生顯示威相。立于善根所化無礙。功德清凈所愿必果。胞胎真正遇諸解脫斷諸疑網。布慧重云遍滿空界。以賢圣法解暢心垢。所建志愿恒現在前。心所作為終不疑難。信根堅固功業無盡。親奉諸佛除憂樂想。道心轉深采慧珍寶。供奉智士猶妙香花。為風所吹靡不聞者。其有穢惡悉為清凈。最勝當知。吾今居此閻浮利內。所居之國名毗舍離。以肉眼觀諸方剎土。諸苦憂惱不過此處。然復出于如來種性。今此眾生不馨之臭。上徹虛空十千由延。然天于人人為天種。天亦自知觀于宿命。吾所積德皆由人身。設不從人植眾德本者不蒙福慶。最勝當知。爾時諸天各將營從。欲來世間咸來到空。人間臭氣重云之際。便聞人間腥臊不凈。即還彼去不至人間。所以然者。以其香潔不堪住故。菩薩大士行大慈悲。所化國土亦不選擇是好是丑是凈是不凈。亦不心念我今愿樂堪教化此不堪彼處。如我今日處此忍界教化眾生緣畢無余。十方諸如來等正覺皆遙贊嘆。各各自于彼剎告四部眾。某方某甲稱佛姓字。名號能仁如來。于彼忍界五鼎沸中。五刺鐵中五刀劍中。五盛焰中五荒亂中。五無救中五難債中。能處其中訓誨眾生甚奇甚特。分別賢圣諸度無極。諸天清凈身無垢穢。至臭云際輒還天上。至宮殿中出到后園。入無憂池七日七夜而自灑浴。猶恐人間臭氣著身。心不愿樂人間周旋。是時諸天香風遠布。下至空界萬八千由旬。復過此數有隨嵐風。香氣下過至空風香界二千由旬。諸天雖有眾德之香。猶不如此無欲之人持戒香也。菩薩當觀諸天食福謂為永久。天使在前乃悔不及。愿貪人中興功福業。是時意豈在香臭間乎。菩薩大士亦復如是。雖處苦惱五盛焰中。心不疲厭亦不悔還。意常念在度脫眾生。若有賢圣神通之人。以其神力接一凡夫至上虛空香熏之界。還復來下在此世間。身體香熏經三七時香氣乃歇。無欲之人戒完具者。經劫去劫戒德之香終不斷絕。然菩薩大士。同處世間于世間長。復于世間作大炬明。雖有勤勞不以為苦。道意興盛心不缺減。是謂菩薩觀察眾生。有嗔恚心無嗔恚心。有多有少皆悉知之。爾時最勝復白佛言。世尊。云何菩薩一心思惟觀察眾生。有愚癡心無愚癡心。有多有少皆悉知之。于是菩薩便入明慧正受三昧。普觀世界至虛空際。其中所有眾生之類。一足二足至無數足。天龍鬼神阿須倫迦留羅栴陀羅摩休勒人若非人知其原本。一一分別尋究審實。若有眾生愚癡多者。便為挍計。演說因緣十二根本。無明緣行。行緣識。識緣名色。名色緣六入。六入緣更樂。更樂緣痛。痛緣愛。愛緣受。受緣有。有緣生。生緣死愁憂苦惱。有諸不凈亂想之心。逆順暢演無盡之智。無明滅則行滅。行滅則識滅。識滅則名色滅。名色滅則六入滅。六入滅則更樂滅。更樂滅則痛滅。痛滅則愛滅。愛滅則受滅。受滅則有滅。有滅則生滅。生滅則死滅。死滅則無復有愁憂苦惱諸不凈行。漏為大患泥洹為妙。如是菩薩觀諸相貌。而為演說究盡原本。若有眾生癡心彌固識不了朗。漸進導引將至靜處。復與解暢本無之法。無生滅法無著斷法。分別三世興衰之相。癡行過去識不可滅。廣曜法門出現妙智。興起佛道眾德具足。不舍菩薩善知識行。常游菩薩閑靜之堂。入諸如來深要之觀。復當思惟十牢要法。云何思惟十牢要法。親近佛藏法身之相。念不思議還攝為一。解空無念亦無若干。自起自滅亦無主質。過行無緒不可護持出生諸道。法界虛空境界亦無窮盡。縛解自解去眾生著。依于善根成一切智。越于無量智慧之境。捷疾之智皆悉成就。充足菩薩希望之心。凈諸菩薩言跡之行。如來道義未曾漏失。不舍一切法性之相。所入極微意不謬誤。心若金剛力不可壞。諸佛之所授其號莂。悉無眾生應可度者。所說無二不可轉還。是謂菩薩十牢要法。進成道果取道不難。是謂最勝菩薩上妙無盡之法。當念修行

　　三道滅度品第二十

爾時最勝菩薩即從座起長跪叉手。前白佛言。唯然世尊。如來至真道德無崖。不猗道門求出解脫。于清凈學勤修慕及金剛三昧不可稱量。今聞如來說滅度凈三道歸一。更無二名亦不著二。若審然者。何求無上至真道乎。唯然世尊。愿為敷演令渴道家永忘識惑。是時世尊。回金體身四面顧眄諸來會者。寂靜無名各無眾念。微視最勝而告之曰。快哉問矣。誠難得聞。如來為汝一一暢演。令將來學永無猶豫。最勝白佛愿樂欲聞。佛告最勝。清凈道根不生穢枝。體性凈故則諸法凈。復于法性亦悉清凈。漸當分別有數無數。無數凈者得三世凈。以了三世空觀三界。是謂名曰微凈三昧。最勝當知。三道滅度其品不同志趣各異。身為垢本。念為垢池。想為游塵。識為結首。一滅三存不致清凈。二滅二存亦不至凈。三滅一存亦不至凈。四滅空存乃至于凈。至一切智清凈亦爾。從初道跡上至無著。復從一住乃至十住。皆滅四還四歸四礙。云何為四。所謂四者。身為垢本凡夫滿足。念為垢池縱逸四流。想為游塵興八萬愛。識為結首系于三有。是以大圣。現有三道像如優劣。其實滅度無若干差別。道在泥洹不離虛寂。菩薩泥洹以度人為名。辟支佛泥洹現神足為名。聲聞泥洹現狹劣為名。復次最勝。菩薩泥洹慈悲喜護育養眾生。設導一人入道撿者。諸根容悅欣怡無量。當時意識澄靜無為。無道俗念諸情悉凈。凈若泥洹于彼永盡。而無所有是謂無念。應無所念亦不見念念亦無念。無念學者學亦無學。色亦無色亦不見色。心意識念亦無識念。從五陰身乃至無形。法體清凈不見有念而無所念。最勝當知。夫言泥洹。泥洹爾者豈為遠乎。莫作斯觀。所以然者。無念法體無形觀體則是泥洹。泥洹性體則是法觀。一而不二亦無差別。泥洹無名而不可見。亦無能立泥洹名號。是謂最勝。菩薩大士學是泥洹清凈道者。而應于道應念無念。最勝復當分別。菩薩大士欲行了達斯清凈道泥洹體性者。當修凈行。云何菩薩修其凈行。恒使身口意清凈無瑕穢。何謂身凈而無瑕穢。于是菩薩己身已凈。解諸外身亦復清凈。己身虛寂解諸身空。身之寂靜知諸身寂。己身解脫諸身亦然。菩薩復當思惟法觀。了知懈慢亦無懈慢。己身無慢道豈有慢。是故菩薩解身無慢。菩薩興念世惡露觀。身如影響不見凈想。達凈無想方應泥洹。是謂菩薩摩訶薩清凈泥洹道無差別。最勝菩薩復白佛言。云何菩薩體凈無欲欲而無欲。佛告最勝。菩薩大士周旋五趣流轉生死。方便權現適化應時。有說身凈則論無生。其睹生死則無生死解知無生。生死一而不異。亦無若干差別之名。菩薩復當了別身行彼達無生。此等生死則知身行達內外法。何謂身行。去來現在三世興衰。過去無跡現在無記當來無號。復次最勝。去者永盡來者無窮。現在遷轉亦當思惟盡不盡法。云何思惟盡不盡法。于是菩薩分別了達虛空凈想。其無盡者淡然無為無有想念。有想念者于賢戒律乃有大缺。佛告最勝。吾昔成佛坐道樹下。七日七夜觀樹不眴。心念過去恒沙諸佛。由何自覺先達何法。時我最勝。復作是念過佛恒沙先達身法逮最正覺。因緣合會有識有想。其知緣者則空無想無所染著。亦復不見生滅著斷。若此最勝。如斯觀者是謂身凈。夫身凈者悉歸智海。最勝當知。歸海之義其事有十。云何為十。一者歸佛之海法無形觀。歸眾生海超越有難。歸法之海集眾智故。歸福田海立本無根。歸五陰海示現穢法。歸智慧海分別若干教誡所趣。歸根義海增善根故。歸住心海了知眾生若干心意所念。無量解知無礙。歸于行海不違愿故。歸弘誓海究生死原。是謂最勝。菩薩摩訶薩歸海十門之義。當念修行悉歸如來無漏法身。又觀如來無漏身者。不住本無不墮三界。達知本無為一法身。觀身無漏如本無住。住不見住亦無所住。以無漏身入生死海。示現色身如無色身。無邊無際無形不可睹現。色身滅已亦不見滅。亦不見生身之本無如本無住。如來身凈亦無瑕穢。入眾生聚隨前形質隨像而現。了達眾生身之清凈。己身清凈眾生身凈。一而不二亦不若干。平等本無。本無無道不見有道。亦無俗法有漏無漏。亦復不見三乘教誡。斯是羅漢辟支佛菩薩佛道。亦復不見十力四無所畏十八不共。于諸賢圣道法都無所著。是謂菩薩行應清凈應無所應。復次最勝。菩薩摩訶薩當念思惟口言清凈。何謂口言而應清凈。于是菩薩入虛空界清凈三昧。普觀三千世界。其中眾生有形之類。一切賢愚清白好丑。悉歸于空皆悉清凈。菩薩復當思惟等觀。于第一義亦不見等亦不見不等。何以故。以等相觀故。亦不見等與不等相與無相。復以等相觀察諸法。不見道法無限無際。不見俗法有限有際。不見賢圣超過三有。不見凡夫力有優劣。最勝當了。菩薩分別清凈音聲。無有眾生想著意者。善察音響觀了無響。不見憂喜是常非常。樂于顛倒非顛倒者。達知眾生一切皆凈。無欲無染亦無生滅著斷。無淫怒癡三毒根本。復當觀察十二因緣十八本持。從癡至死皆悉清凈。癡亦不知我所造行。行亦不知從癡而有。法法自生法法自滅。法不見法何有癡行。如是最勝。法不相知法生則生法滅則滅。法不自知生與不生滅與不滅。故言無生滅著斷也。爾時最勝菩薩白佛言。世尊。三世癡行隨身回轉。有身則行隨。無身則行滅。乃至老死亦復如是。唯愿世尊。敷演狐疑令將來眾生永無疑滯。爾時世尊告最勝曰。癡不染身身不染癡。癡亦不見我有身。身亦不見我有癡。各各清凈亦無吾我。言吾我者悉自虛寂。是謂菩薩一切清凈。言清凈者。何者是言何者非言。言不在內亦不在外。不見言有出有入。便當具足十堅固義。分別眾生陰種所趣。云何為十。于是菩薩先求出要化一切眾生故。現無數化精進無著故。現無礙力。以一切法空故。現息意力。于一切法得自在故。現回心意識轉不轉故。分別義味故。現自性法力智慧顯故。現自在力為眾生說法故。現無畏力。安處正法故。現辯才。現無量智一一布現故。現無二力。無疇匹故。如是最勝。菩薩摩訶薩分別眾生種性所趣。亦不內亦不外亦不在兩中間。欲以言是菩薩耶。對曰。非也世尊。云何欲淫怒癡是菩薩耶。對曰。非也世尊。若不以欲怒癡是菩薩者。復以諸垢縛著是菩薩乎。對白。非也世尊。佛告最勝。菩薩摩訶薩亦不著言亦不著不言。一切諸法皆無著不著。眼耳鼻口身心亦不見著不著。所演音響風動聲出。因緣合會乃有聲響。賢愚好丑聲無若干。亦不住內復不在外。尋其中間而不可得。佛告最勝。菩薩摩訶薩住本無動三昧者。思惟勤念及其所行。皆如空等無住不住亦無眾想。是謂最勝。眾生言聲一切音響悉空非真。權詐之法不可恃怙。爾時最勝白佛言。世尊。如來圣諦成賢圣道果。權詐非真云何成最正覺乎。佛告最勝。如來等正覺。道法審諦真實以獲真實之法故。解知諸法非真非有也。又復最勝。菩薩摩訶薩周旋五道教授眾生。隨前所應而度脫之。觀察眾生名字音聲。轉于無上法輪。隨法句義令達報應。樂苦眾生說苦原本。解了諸法言皆無言。何者為言言從何出。了知言者無有出生。是時菩薩復與樂習眾生說習根本。是習是生是因是緣。分別因緣本無習緒。不見有習亦不見有字。是為最勝。樂習眾生一切音聲皆空非真。又復菩薩隨前眾生報以道教。使聞法者順法而行。亦不知行之所趣報應之果。是謂菩薩行無所行證不見證。如爾一相等滅眾苦。復次菩薩復當思惟樂盡眾生。了達諸法不見出生。言音聲者無所住止。若坐若行常若一心。雖游憒亂常若閑靜。設在大眾賢圣默然。意欲現言言便自止。追尋所言于著無著。不見盡與不盡。一切諸法亦不見盡。生滅著斷聲出于言永無蹤跡。復次菩薩樂道眾生思惟八行。眾生修習進趣泥洹。正言正業乃至正定。其如法者不如法者。平等一虛空觀無二不有違錯。是謂菩薩摩訶薩口言清凈而無瑕穢。復次菩薩摩訶薩當念思惟意識清凈。云何菩薩意識清凈于是菩薩心為清凈。亦無瑕穢本無清凈不見有本。其心本者不可染污。無能為心作留難者。何以故。菩薩摩訶薩了心本凈不見有凈。世多愚惑于斯染著。達空思惟不有所著。分別究竟行權方便于本自凈。菩薩當知。又其心本本無往來。不擇高下尊卑貴賤。不見本有今無。不見今有本無。不念德本。念德本者。是謂空是謂無生是謂泥洹。問曰彼德本者。了識心本乎。曰非也。內本空解外乎。曰非也。最勝白佛言。若爾者云何空耶。佛言。心本空。亦非本非不本。亦非心非不心。空心定菩薩若不自見心。己心本無外亦本無。一而不二而無若干差別之名。心非我心無心于心。我心非心無我于我。色非我色無色于色。我非色我無我于我。我心我色。非我心我色。色我心我非色我心我。至聲香味細滑意法。非我意我法。亦非意我法我也。何以故。心本空外亦空。以知外空達了諸法亦復如空。一而不二無若干相像。一切諸法亦復如是。不見本有今無。亦復不見今有本無。無亦不無有亦不有。有不知所以有。無不知所以無。無無恒自無。有有恒自有。有不出于有。無不出于無。無無不自無。有有不自有。有不知無無不知有。一切音聲皆空非真。是謂菩薩心為清凈。其心凈者。不可染污三十六湮。心本塵垢永無所著。復以善權方便達本自凈。亦不于凈起于想著。菩薩摩訶薩以了本末凈空。定意自在三昧者。便能屈還周旋生死。往來五道植眾德本。彼德本者。知心意識無心意識。復以本心愍及一切。識了眾生空無所有。我人壽命本末清凈。復以德本普及一切。令眾生類進修于道。眾生及道平等無二觀如是者。斯謂本末清凈。復以此凈等淫怒癡癡等道等。道則是欲怒癡癡則是道。道凈癡凈一無有二亦不若干。菩薩觀察本末自凈不著諸穢。爾時世尊告最勝曰。身行清凈而不作惡。口言清凈恒歸至誠。意念清凈慈悲一切。眾行具足乃稱菩薩。爾時世尊說此本無清凈品時。五千菩薩皆得一生補處。無數千人皆發無上平等道意

　　乘無相品第二十一

最勝白佛言。菩薩摩訶薩從初發意至成作佛。云何了達一相無相。復以無相分別一相。云何菩薩以清凈心游處愛欲從愛欲中復至清凈。佛告最勝。行權菩薩乘無相凈心。周旋五道十方世界。或生欲界形無形界。雖處于界不染于界。與善男子善女人。以法之樂而娛樂之。復游形界與諸天人同處宮殿。或在梵天與梵天王說于微妙乘無相法。處眾梵中或時經行或時賢圣默然。在中獨尊無能及者。又復最勝。菩薩在彼微現道教。漸降諸天使行真諦。除去諸梵計凈之心。住彼形界或經百劫至百千劫。復從形界下生欲界。內常樂靜獨處山林。雖處人中意常禪定。或時菩薩現有居家妻子自隨。復與眾生同世居業。處高現卑在卑現尊。觀眾生心周旋坐起言語。行來進止不興憍慢亦不自毀。所以然者。以其達了本末凈故。又復菩薩復游于百千定正受三昧。以三昧威神。復觀三千大千世界。現身相好光明神足。權慧方便游化自在。心應清凈乃謂無相。菩薩摩訶薩應此定者。乃得求于乘無相道。不相見生不相見無。生以無習道亦不想。于圣無道之相。亦不求相亦不求無相。了達道相無相。起時即起滅時即滅。有趣道相。不相行滅有相行滅。是謂菩薩而為道相。菩薩摩訶薩亦不求相以為道相。何以故。道自無相。不求無相為道之相。不見合散以為道相。不見十二緣本我人壽命。從癡有行而有道相。亦復不見無我人壽命。從癡有行有道相也。何以故。道自無相亦不見相。不望所生冀于道相。了知四大是身非身。是常非常是空非空。是我非我取舍合散皆非真實。是謂菩薩摩訶薩應如應爾。亦不異非不異。亦不見異亦不見不異。乃應道相無相。善身不善身。記身無記身。漏身無漏身。有為身無為身。成身敗身。合散取舍。以相道相分別悉空。而無所有。如夢如影如響如熱時焰。亦不身空亦不身無空。亦不身想亦不身無想。亦不身愿亦不身無愿。不身亦不與無欲相應非不相應。不身亦不與十二因緣相應非不相應。十二因緣亦不相應非不相應。至十八界亦復如是。法性如爾亦不與道相相應非不相應。從癡生愛亦復如是。不與道相相應亦非不相應。一切諸法名色六入。不與道相相應亦不不相應。菩薩摩訶薩復當入于滅盡定意不動三昧。次觀道相不與十八本持相應非不相應。法性不與十二因緣相應非不相應。無限無量不可思議塵勞之垢。不與道相相應亦不不相應。乃至法性諸情。不與十二因緣相應非不相應。乃至老死無淫怒癡法。不與道相相應。亦不不相應非不相應。有數無數。不與道相相應亦不不相應。道相無二。不與有數無數相應亦不不相應。于第一義。有俗無俗有漏無漏有為無為有記無記。善法惡法若好若丑。以不二行非不二行。無壞敗意求于道相。求道相者。不與第一義。有俗無俗有漏無漏有為無為有記無記。善法惡法若好若丑。而共相應。亦不不相應。復次菩薩摩訶薩復于諸法無相之相。亦不見相非不無相。是道。無相亦不見相。斯謂道相應于無相。無相之相法自虛寂。如空無相非不有相。當應此相應無所應。如是菩薩摩訶薩得此道相定意者。于諸法界悉得自在。入此定已。分別己身一一毛孔。無限無量不可思議。諸佛世界悉現在前。已現世界。復現翼從弟子。菩薩渴仰聞法聽無厭足。使彼大眾普見三千大千剎土。如來金體出無量光。一一光明無數無量佛土。于彼佛剎現身色相。在彼大眾闡揚大法。聞者牢固不舍金剛定意三昧。復于彼界百千億劫。周旋教化示現權智。如無權智。不見權智所可化者。雖處彼界心如影像。猛焰鏡形心無是念。劫數長遠尋之無原。于其中間生懈慢意。亦復不念眾生易化。吾于一日一夜教化周旋。普遍恒沙諸佛世界億千萬劫。諸佛所化吾為特勝。如是菩薩摩訶薩入道性無相定者。一一分別身體毛孔。周旋教化亦不疲厭。無受化者。于淫怒癡不大殷勤。凈彼世界詣彼如來大會之處。不見長短起不凈念。何以故。菩薩摩訶薩游無量法界降伏心意。忍諸塵勞未曾有行。無方喻行建精進行悉分別故。不思議定無道相定真際相定。一而不二亦無差別。令彼眾生分別道相。有俗無俗有漏無漏。有為無為有記無記有欲無欲。不見與道相相應。亦不不相應。道相不與有俗無俗有漏無漏有記無記有欲無欲相應。亦不不相應。道相不與十二因緣相應。亦不不相應。緣癡有愛生老病死亦不相應。十二因緣不與道相應亦不不相應。緣癡有愛生老病死。不與道相應。亦不不相應。如是最勝。菩薩摩訶薩得此道相定意者。不見相應不見不相應。是謂菩薩摩訶薩于道相定意應無所應。于無相定亦不見應。亦不見不應。是謂應無所應。非羅漢辟支佛所能及知。何以故。非彼境界故。諸佛世尊不可思議。普入一切十方世界。現諸相好威儀禮節十八變化師子奮迅無畏三昧。是時最勝。菩薩摩訶薩具足如來道相定意。不舍金剛誓愿定意。過諸佛度無所度。亦不見度亦不見不度。菩薩摩訶薩心一念頃從三昧起。不舍十方苦厄眾生。尋復往至四事供養。衣被飯食象馬七珍。床褥臥具病瘦醫藥權慧調御一切。盡為眾生不自為己。從一佛國至一佛國。教化周旋闡揚正法。亦無厭足入諸佛土。令彼眾生悉令受化。無覺知者。興隆佛事現一切智。心所周接尋念即至。菩薩摩訶薩入此道相定意。普入十方恒沙無央數剎諸佛世界眾生之類心意識中。觀察所念分別宿行。是趣泥犁。是趣餓鬼。是趣畜生。是趣天道。是趣人道。如是菩薩摩訶薩彈指之頃盡能分別眾生所趣。或有眾生修行善道應道相定。亦知彼眾生有小乘心辟支佛心菩薩心。如是菩薩摩訶薩普游諸佛世界。禮拜承事諸佛世尊。凈諸佛土。具滿一切眾生所念。或在諸佛剎土。見慳貪眾生類。輒自示現行于大施。于彼剎土豎大施幢。以清凈梵音告一切曰。諸賢當知。我名一切施無求報者。若有乏短衣被飯食病瘦醫藥。床臥具等。國財妻子象馬七珍。菩薩布施從初發意至于成佛。除三不施。余者盡施。云何為三。一者父。二者母。三者師長。是謂立根菩薩在諸佛剎土行于布施。復次菩薩摩訶薩以善權方便。復游十方恒沙剎土。見彼眾生在懈慢者。現身持戒行十八法。或在樹下曠野冢間。高山深崖隱處林窟。殷勤奉戒不犯眾法。游在人間執持威儀禮節。出入進止若行若坐心常懇惻。初不離戒達了禁戒。本無所有。生者皆盡一切無常。我身與彼一而不異。至竟清凈。從地至地乃至十地。不見十地是礙度十地是無礙。猶如鳥飛虛空亦無足跡。解知萬物皆空如空。物亦非物。非物亦非物。菩薩摩訶薩亦復如是。游于無量諸佛世界。不舍弘誓牢固之心。攝彼懈怠眾生。安處入于道相正受。復次菩薩摩訶薩執權智慧。復游十方恒沙剎土。見彼眾生有懈怠者。常懷嗔恚未始有悅。菩薩于彼現身忍辱。若人罵者默而不報。設復有人截其手足。毀辱其形心不變易。不興恚怒持心如地。觀達此身四大合成。神離則散有何可貴。智者分別無一可貪。亦如屠牛之家分牛為四分。了知本末悉無所有。菩薩大士亦復如是解身無主亦無所有。何者是身身為誰有。名相號字悉不真實。或有菩薩因禪行忍。在于曠野無人之處。樹下端坐一心思惟。行路之人及牧牛人。擔薪負草逕過其邊。或以草枝而刺其鼻或刺耳門。菩薩尋覺熟觀彼已。還閉其目寂然心意意無亂念亦無他想。或值行人以瓦石打擲。破傷頭目毀壞形體。菩薩心識亦不移變不興亂想。是謂菩薩摩訶薩因禪行忍接度眾生不可稱記。復次菩薩摩訶薩以不思議力。游至十方恒沙剎土。見有眾生常懷懈慢。菩薩于彼現身精進。攝取眾生安處無為。是時菩薩為一眾生經百千劫。心不懈惓亦不疲厭。何以故。達了法界空無所有。以如來之道而度脫之。雖度眾生亦不見度。亦不見不度。是謂菩薩摩訶薩殷勤精進心不變移亦不他想。于其中間受諸苦惱。或值剎土劫燒火起焰至梵天。或值水出亦至梵天。或值風動吹諸剎土碎如塵霧。菩薩處彼盡取生類。安處無為令不擾亂。是謂菩薩摩訶薩游恒沙剎土精進不闕。復次菩薩摩訶薩復以善權方便。游至十方恒沙剎土。見彼眾生心亂不定。菩薩于彼現乎坐禪。或坐村落或坐樹間。或坐山林深窟之中。或經百千劫心無他想。引取眾生令心不亂。是時菩薩在于路側入定。其三昧名無形想定。入此定者。或經一劫至百千劫。天地融爛山河樹木悉皆散落。海水泉源江河駃流悉皆涸竭。入定菩薩處中坐禪。心不變移亦不腐壞。或放牛人擔薪負草經過其邊。或以木枝而刺鼻者或刺耳孔。或直擘眼而視者。或開口而看齒者。或前取發頂捉而不能得者。或以利刀剪菩薩爪而不能得者。何以故。皆是菩薩定力威神不可沮故。十方諸佛復加威神。令此菩薩不遭苦惱。是謂菩薩摩訶薩游于十方恒沙剎土。見彼亂意便自入定。從劫至劫不以疲惓。復次菩薩摩訶薩復以善權方便游至恒沙剎土。觀見眾生有愚惑者。菩薩于彼示現智慧。為彼眾生分別義趣。思惟三世現在之事。越次諸地。從地至無地。從無地至地。猶如飛鳥無所觸礙。菩薩亦復如是。非像為像像為非像。非物為物物為非物。云何非像為像像為非像。于是菩薩入虛空際定意正受。觀他方世界。藥果樹木山河石壁。悉空如空。空亦空無。菩薩摩訶薩亦復如是。一切世界皆如空等。是謂菩薩摩訶薩非像為像像為非像。非物為物亦復如是。復入眾智自在定意示現眾生除愚闇想。皆悉安處令至彼岸。是謂菩薩摩訶薩游于十方無量世界。觀彼眾生愚惑想者。為現慧明永無闇昧

十住斷結經卷第七十住斷結經卷第八

　　　　姚秦涼州沙門竺佛念譯


　　等慈品第二十二

爾時最勝菩薩前白佛言。云何菩薩入等慈三昧。遍觀三千大千世界。人陰神陰諸龍鬼界。一身二身至百千身。云何菩薩以神足力。從一佛國至一佛國。如人游虛亦無掛礙。爾時世尊告最勝曰。快哉斯問甚奇甚特。吾今與汝敷演其義。諦聽諦聽善思念之。一切諸法虛寂無本。成道眾智尋亦無跡。菩薩入定正受三昧。遍觀三千大千世界。其中眾生有形之類。觀五陰身生者滅者。為所從生為所從滅。復入空界地水火風。一一分別了無所有。法起則起法滅則滅。最勝當知。昔我久遠修菩薩道。禪定一意執心不亂。入不動三昧。觀虛空眾生。無限無量不可稱記。隨其形類而教化之。其中眾生有淫怒癡無淫怒癡。有愛欲意無愛欲意。有嗔恚心無嗔恚心。菩薩權慧隨類而入。形與彼俱稱適一切。心入定意終無亂錯。彈指之頃入于百千諸佛剎土。或以法性慧觀教化。或以空法苦空非常導以正法。菩薩所化亦無邊崖。以十善之行而教授之。云何為十。先凈國土不計其功。敷演其慧明知無礙。坐道樹下心無怯弱。降伏魔怨令知邪趣。游處境界度人無量。心如地界忍而不動。分別根門難易之相。純熟之行靡不斟酌。一一分別陰持入行色痛想行識。觀內六情去外六塵。若眼見色不興眼識。外色內識悉了虛無。色為是誰眼識所在。若耳聞聲不興耳識。外聲內識悉了虛無。聲為是誰耳識所在。若鼻嗅香不興鼻識。外香內識悉了虛無。香為是誰鼻識所在。若舌知味不興舌識。外味內識悉了虛無。味為是誰舌識所在。若身知細滑不興識想。外更內識悉了虛無。細滑為誰身識所在。最勝當知菩薩入定一一分別隨類教化。或以言教或以神足或以權慧。隨類而入無所掛礙。是時菩薩復以十法訓化眾生。云何為十。一者慧根具足定意不亂。二者覺意牢固演慧無礙。三者敷暢道品具足義趣。四者解相玄寂眾好不闕。五者解道非道了知虛無。六者意崇法輪誨而不惓。七者行菩薩道不見己身。八者雖度眾生不見有度。九者解內外空一而無二。十者分別身體不見有化。是謂菩薩摩訶薩具足十法。便能周旋諸佛剎土。從一佛國至一佛國。亦未曾離諸佛世尊。菩薩當念修諸總持門。云何為總持。諸法印可總持。菩薩得此總持者。于一切法去諸妄想。復有普光總持。菩薩得此總持者。等慈一切不懷顛倒。復有慧明總持。菩薩得此總持者。不凈國土令得清凈。復有照曜總持。菩薩得此總持者。于諸亂意悉無塵翳。復有義辯總持。菩薩得此總持者。習觀眾行入定不動。復有法辯總持。菩薩得此總持者。分別句義不失次敘。復有響辯總持。菩薩得此總持者。觀察音響隨類而度。復有應辯總持。菩薩得此總持者。應適一切具足眾行。復有意止總持。菩薩得此總持者。塵勞結縛永息不起。復有意斷總持。菩薩得此總持者。微察諸法亦無猶豫。復有神足總持。菩薩得此總持者。住壽在世經百千劫。復有根本總持。菩薩得此總持者。分別根門興衰不變。復有力勢總持。菩薩得此總持者。修金剛體無能沮壞。復有覺意總持。菩薩得此總持者。敷演諸法開悟一切。復有道品總持。菩薩得此總持者。觀了三世因緣法本。復有定意總持。菩薩得此總持者。于諸亂想懷來道故。復有權慧總持。菩薩得此總持者。應適無方亦無覺者。復有布施總持。菩薩得此總持者。解知三事悉無所有。復有持戒總持。菩薩得此總持者。不見修戒及以毀者。復有忍辱總持。菩薩得此總持者。不見恚忍及以亂想。復有精進總持。菩薩得此總持者。不見進業及以懈怠。復有正受總持。菩薩得此總持者。萬響雷震衣毛不堅。復有慧空總持。菩薩得此總持者。包識萬智暢演無礙。復有無礙總持。菩薩得此總持者。于諸通慧無所掛礙。復有曠遠總持。菩薩得此總持者。雖百千身還合為一。復有教授總持。菩薩得此總持者。訓以正法言不煩重。復有不思議總持。菩薩得此總持者。非是羅漢辟支所及。復有道樹總持。菩薩得此總持者。莊嚴剎土不離諸佛。復有降魔總持。菩薩得此總持者。執意牢固心不傾斜。復有容相總持。菩薩得此總持者。一一諸相致百千福。復有眾好總持。菩薩得此總持者。不見相好瓔珞隨身。復有光曜總持。菩薩得此總持者。于百千光見化無量。復有度人總持。菩薩得此總持者。雖度眾生亦無度者。復有廣慧總持。菩薩得此總持者。意如虛空無有偏狹。復有道意總持。菩薩得此總持者。不想泥洹亦不著有。復有滅度總持。菩薩得此總持者。不見有滅及以生者。復有清凈總持。菩薩得此總持者。塵埃以凈無盡不盡。復有無苦總持。菩薩得此總持者。解苦無苦名曰苦諦。復有生習總持。菩薩得此總持者。習本意緣悉了虛無。復有滅盡總持。菩薩得此總持者。滅習塵勞更亦不造。復有圣道總持。菩薩得此總持者。安處無為永寂泥洹。復有止觀總持。菩薩得此總持者。觀了妙法興衰所趣。復有空藏總持。菩薩得此總持者。于深法要無所掛礙。復有法觀總持。菩薩得此總持者。觀了諸法悉知無主。復有凈聲總持。菩薩得此總持者。口言柔軟如梵天音。復有稱可總持。菩薩得此總持者。為人所說可其心意。復有等意總持。菩薩得此總持者。溫潤流利言不滯礙。復有游處總持。菩薩得此總持者。所可教戒無所傷損。復有威曜總持。菩薩得此總持者。在于大眾亦無怯弱。復有奮迅總持。菩薩得此總持者。為師子吼飛落走伏。復有戒律總持。菩薩得此總持者。降伏一切難悟眾生。復有趣道總持。菩薩得此總持者。解知泥洹無起滅想。復有法性總持。菩薩得此總持者。諸諛諂人令見真道。復有息意總持。菩薩得此總持者。不興憍驁生人自大。復有通達總持。菩薩得此總持者。聞彼圣慧不失法教。復有興敬總持。菩薩得此總持者。即棄貢高承事諸佛。復有空界總持。菩薩得此總持者。漸入本凈寂然法界。復有無礙總持。菩薩得此總持者。以達儀軌解諸法本。復有無量總持。菩薩得此總持者。古昔所說亦無窮盡。復有強記總持。菩薩得此總持者。分別文字知法趣向。復有究竟總持。菩薩得此總持者。解人本性法界亦凈。復有難滅總持。菩薩得此總持者。曉眾生凈內外虛寂。復有無際總持。菩薩得此總持者。解知本無本無亦無。復有瓔珞總持。菩薩得此總持者。所說經法無所掛礙。復有妙要總持。菩薩得此總持者。于盡無盡亦不見盡。復有分別總持。菩薩得此總持者。非是二乘之所籌量。復有如來總持。菩薩得此總持者。覺寤眾生趣寂寞道。復有十地總持。菩薩得此總持者。恒說無住亦不見住。復有陰種總持。菩薩得此總持者。分別身本不興染著。復有寂寞總持。菩薩得此總持者。譬如呼聲亦無音響。復有識性總持。菩薩得此總持者。悉能思惟不著文字。復有了本總持。菩薩得此總持者。無言無說亦無教戒。復有文字總持。菩薩得此總持者。自識宿命知所從來。復有法輪總持。菩薩得此總持者。無意無想亦無神識。復有甘露總持。菩薩得此總持者。講誦說法亦無掛礙。復有深入總持。菩薩得此總持者。一一分別四句合義。復有法幢總持。菩薩得此總持者。曉了誼理明識法本。復有無盡總持。菩薩得此總持者。究暢本際不離眷屬。復有等覺總持。菩薩得此總持者。常講無量無著正法。復有諸法總持。菩薩得此總持者。玩習諸法不失次緒。復有弘誓總持。菩薩得此總持者。解了智慧悉無逆順。復有善權總持。菩薩得此總持者。隨類適化不懷怯弱。復有道慧總持。菩薩得此總持者。分別頂法修度無極。復有幻化總持。菩薩得此總持者。分別法界無內外性。復有中陰總持。菩薩得此總持者。諸佛世尊所居窠窟。復有道場總持。菩薩得此總持者。十方剎土晃然金色。復有降魔總持。菩薩得此總持者。一切外道靡不降伏。復有自守總持。菩薩得此總持者。護身口意不見有護。復有說法總持。菩薩得此總持者。具足法本無所缺漏。復有自用總持菩薩得此總持者。觀察無量眾生心意。復有殷勤總持。菩薩得此總持者。方便所說使入道撿。復有流化總持。菩薩得此總持者。分別諸慧不著古今。復有柔順總持。菩薩得此總持者。受法無厭亦無恚惑。復有進德總持。菩薩得此總持者。于諸法本悉無所有。復有色像總持。菩薩得此總持者。其有睹形未曾忘舍。復有聲聞總持。菩薩得此總持者。挍計諸法無量無著。復有苦順總持。菩薩得此總持者。聽采法味平等無二。爾時世尊說此總持法門時。十二億那術人皆得盡信不起法忍。復有無央眾生悉發無上正真道意。是時世尊告最勝曰。菩薩所行不可思議。非是羅漢辟支佛所知。等慈三昧定意正受之所感動威神能爾。以是之故說大乘律。導以正化撿以法服。是時最勝前白佛言。善哉善哉。快說斯言。一切諸法習無本末。解了法性虛無寂寞。一一分別皆虛皆寂。大乘所演廣及一切。聞菩薩行壽終之后。皆得生于曠忍世界。爾時眾會盡皆猶豫。欲得睹見彼佛剎土。如來神鑒尋知眾生心之所念。即以神足出頂光明。普照三千大千世界。及彼曠忍無量剎土。曠忍佛名號曰無盡。順執總持強記不忘。殊特之法恒以在前。從恒沙劫供養諸佛。積累道法自致得是無上等正覺。佛告最勝菩薩當念修行十住。云何為十。一者分別法界了知虛無。二者解身虛寂內外無主。三者四大覺意不猗有余。四者于一切法不見滅度。五者身口意行寂寞不住。六者護戒無戒亦不毀戒。七者無放逸行撿心為本。八者誓愿成道不舍本志。九者不思議法度難寤者。十者眾行清凈所行不重。是謂菩薩摩訶薩之所修行十法之本。復次菩薩次當習于十法之號。云何為十。一者戒具清凈無放逸行。二者聞以施惠不毀法界。三者分別陰入了知虛寂。四者知四非常悉歸磨滅。五者十八難解陰持入病。六者具足誓愿諸佛加嘆。七者未立根眾生安處無為。八者菩薩入定無能亂者。九者遍觀一切內外諸行。十者自觀身本生滅之相。是謂菩薩摩訶薩當念修行十法之本。便得自致成最正覺。復次菩薩復當習定正受三昧。所謂三昧者等觀三昧。菩薩得此三昧者。建立慧觀不為放逸。復有三昧名曰攝意。菩薩得此三昧者。能攝眾結不令縛著。復有護戒三昧。菩薩得此三昧者。守身口意不生塵勞。復有平等三昧。菩薩得此三昧者。意如虛空不興二想。復有大寶三昧。菩薩得此三昧者。演七覺意無盡之寶。復有道樹三昧。菩薩得此三昧者。道花敷卓見莫不歡。復有海量三昧。菩薩得此三昧者。非是二乘所可斟量。復有入室三昧。菩薩得此三昧者。深要法藏靡不斟酌。復有月光三昧。菩薩得此三昧者。普游諸佛往來周旋。復有月明三昧。菩薩得此三昧者。普曜一切靡不蒙光。復有玄鑒三昧。菩薩得此三昧者。解了三世無起滅法。復有無憎愛三昧。菩薩得此三昧者。怨儲平等視如赤子。復有大哀三昧。菩薩得此三昧者。視一切眾如父如母。復有悲慈三昧。菩薩得此三昧者。為一切眾為其雨淚。復有愍哀三昧。菩薩得此三昧者。亦無吾我我人壽命。復有無想三昧。菩薩得此三昧者。便能轉于無上法輪。復有行苦三昧。菩薩得此三昧者。于阿僧祇劫不唐其功。復有建力慧戒三昧。菩薩得此三昧者。不見吾我清凈之行。復有離身三昧。菩薩得此三昧者。去離系縛亦不毀戒復。有吾我三昧。菩薩得此三昧者。于彼此岸亦無染著。復有玄通三昧。菩薩得此三昧者。語法忍辱無寂不寂。復有清白三昧。菩薩得此三昧者。于清白行思惟分別。復有相應三昧。菩薩得此三昧者。與相應法不起不滅。是謂菩薩摩訶薩正受三昧。游至他方諸佛剎土。事事供養諸佛世尊。亦不恐懼無所畏難。正使身壞于中命終節節離解。自觀其身如草木墻壁。不興染著而行忍辱。彼聞惡言不以為戚。雖遇歡樂亦不為慶。尋其言教亦無處所。曉了所言亦無本末。本無之心各各無實。是謂菩薩摩訶薩清凈定意。彼雖亂心心無所結。亦不在此復不在彼。于內外法皆悉清凈。以觀如此則為忍辱。是謂菩薩摩訶薩身口意凈建立慧忍。復次最勝。菩薩摩訶薩當復修行精進定意。長諸善法無所漏失。觀其法界不增不減。無漏慧觀以為法御。復當思惟觀猗世法。不見諸法有成就不成就者。不見正諦及與顛倒。不隨不舍亦無去就。是諸菩薩摩訶薩珍寶積聚無盡之藏。不見去來現在之法。何所從來何所從去。來亦無處去亦無跡。賢圣八道諸法之首。一一分別賢圣四諦。去離顛倒妄想之行。為人說法無所滯礙。解了眾生虛而無實。推尋諸法亦不可得。所以然者。法法相生法法相滅。人不離法法不離人。人自虛寂法亦虛寂。如人自然法亦自然。解自然者乃應無上正真之行。便逮佛法無盡之行。其有求法。若以求者。方當求者。三世無著無所染污。彼以求者彼求此已。亦無所得亦無所失。是謂最勝菩薩摩訶薩建立妙慧精進之行。最勝當知。菩薩摩訶薩復當思惟禪定之行正受三昧。不毀法戒平等無二亦不見二。亦不成就非不成就。彼于禪定而以正受。一切諸定不起亂想。諸法無想亦無放舍。解了內外悉無有主。是謂菩薩摩訶薩一意正受不毀禪定。亦復不見有合會。舍諸境界無有去離。行無著禪意趣無難。是謂菩薩摩訶薩不立于法亦不離法。恒以一意諸法自然。解了諸法無生滅想。非身非心所能忖量。思惟定意平等無二。志性所趣無應不應亦不見應。分別十二因緣之本。緣行有癡。緣癡有識。緣識有名色。緣名色有六入。緣六入有更樂。緣更樂有有。緣有有愛。緣愛有受。緣受有生。緣生有死愁憂苦惱。不可稱計。取要言之。五盛陰身危脆之形不可久保。菩薩是時等行本無。分別色痛想行識悉了虛寂。復以正受。于本凈法亦無染著。亦不見色解色無色。度于一切顛倒之行。是謂菩薩摩訶薩禪定一意。非是羅漢辟支佛所及。外道五通雖壽無量。由失神足不至究竟。禪定之人正受三昧。住壽一劫復過一劫不以為難。以得禪定出智慧上。除棄塵勞不興妄見。是謂菩薩摩訶薩志愿于道開化眾生。隨形應適隨病投藥。復以空性慧觀之法。入等慈三昧。遍觀三千大千世界。轉至恒沙諸佛剎土。應度眾生悉令解脫。是則如來禪定正受。皆使黎庶至于滅度。是謂菩薩摩訶薩建立等慈定意。所濟無量不可稱限。是謂最勝。如來神德巍巍如是。夫欲觀法當以慧眼。亦非肉眼亦非天眼。亦非羅漢辟支所睹。以觀諸法。解諸法寂解諸法凈。解諸法虛解諸法定。是謂菩薩摩訶薩無限無量弘誓之心。無行無處亦無所入諸法寂然。定者所習非亂者所行。普觀諸法悉皆如是。如是觀者是為法觀。法觀菩薩不見諸法之所歸趣。其有觀法而不分別斯等之類。闕于道場不至究竟。不以正法而成定意。菩薩當念除去妄見無求無取。亦不摸貿求受重福。知內外法悉皆虛寂。是為菩薩摩訶薩入等慈三昧。觀了諸法悉無所有。以無所有乃名見法。夫見法者。無我無人無壽無命。斯皆假號非真實法。有為之法非無為境界。無為之界非有為之法。菩薩解知有為無為有漏無漏是常非常。我人壽命悉無所有。是為菩薩摩訶薩分別定意無生滅法。假使菩薩觀諸法相。解知眾相虛寂無二亦不見二。解二無二乃應定意。于顛倒法解無所有。不見有正趣于道者。不見有邪當趣諸見。蓋于眾生無量之慧皆發大哀。凈佛境界凈佛剎土。從一佛國至一佛國。承事供養諸佛世尊。復以神通明慧之觀。普察三千大千世界。頗有眾生諸根純淑。不遇賢圣墜于三途。是時菩薩要住拔濟使不雕落。或復是時菩薩達士。因庶眾生兼復造緣。周旋往來不唐其功。彈指之頃游于百千正受定意。建立慧觀修諸功德。若行施時。計天人本亦無施者。解知三事悉無所有。是謂菩薩乃應于施。若復菩薩以律訓誨。解知犯戒及以禁律亦無所有。無戒不戒乃應戒也。或復菩薩恒行忍辱。見行忍者代其歡喜。設遭恚怒不懷憂戚。懈怠忍辱悉無所有。亦非一二至于百千。解忍無忍乃應忍辱。復次菩薩常行精進。見精進者代其歡喜。設遭懈怠不以為恨。解知懈怠及以精進。一而不二亦不有二。亦不有進亦不有怠。解進怠虛寂乃應精進。復次菩薩若行若坐常若一心。禪定正受未曾虧損。天雷地震萬響俱作。專心一意無能移轉動菩薩心。解知定亂悉無所有。解定無定乃應定意。復次菩薩智慧所潤澤及黎庶。包識萬機應適無方。暢達演說不毀佛教。平等慧觀不見賢愚。解慧無慧及與愚惑悉無所有。亦不見有亦不見無。有無悉虛空寂無二。是謂菩薩應于智慧。如是清凈諸法之相。亦不見相非不有相。解相無相乃成相好。拔濟眾生至無為岸。復次菩薩復入空定游虛空界。一一分別空界眾生。或以言教或以神足。或以光相或以苦行。而教化之趣使眾生得入道撿。復次菩薩行無想法。除去想著顛倒之行。復游他方諸佛剎土。恒以無想不變易法。訓化眾生普至無為。復次菩薩行于無愿。不求三界受有之報。不猗著人不著相好。分別內外五陰成敗。色痛想行識外塵內入。一一分別虛而不真。如是最勝。菩薩大士發大弘誓。度眾生類不見有度。尚無眾生況有度者。是謂菩薩摩訶薩建立等慈定意。普使眾生逮得慧根。爾時世尊說此等慈品時。十四那術人皆發無上正真道意。八千菩薩尋于坐上逮得等慈三昧

　　法界品第二十三

爾時世尊。放舌相光明普照三千大千世界。復照十方諸佛國土。四維上下靡不蒙照。復照東方八十四億。江河沙數寂寞世界。諸佛普集無有二乘。恒講菩薩殊持之行。分別世界各有次第。吾亦從彼來至忍界。所以然者。發愿探籌無錯亂故。佛告最勝。今我自憶在彼佛眾。一億諸佛同時取籌。我為元首當此世界。慈氏元吉師子勇慧德普廣聞金顏玄寂寶雄常悲鮮潔弘誓。如斯等佛一億如來。同時受籌適此忍界。佛告最勝及來會者。諸佛世界不可思議。改形變化權現無方。汝等焉知慈氏菩薩方習菩薩行乎。莫造斯觀。所以然者。慈氏積行恒沙數劫。先以誓愿成等正覺。吾方習行而在其后。或現苦行或現光相或現菩薩儒童弟子。隨人本行而為說法。慈氏菩薩在彼坐上。佛告彌勒。現佛光相翼從多少。爾時彌勒隱菩薩身。還現佛形剎土國界。弟子菩薩不可思議。眾會見之嘆未曾有。無形自然。色相自然。諸法自然。一切諸佛亦復自然。時彼大眾復見東方八十四億。江河沙數寂寞世界。諸佛世尊論講菩薩殊特之行。千八百微妙法門。何謂千八百微妙法門。菩薩習于本凈法門。獲此法門者。不于本際而受其證。復有無言說法門。菩薩得此法門者。游虛空界無能覺知。復有無所得法門菩薩得此法門者。雖度眾生亦不見度。復有無所持法門。菩薩得此法門者。解知本凈內外無主。復有名號法門。菩薩得此法門者。一切諸法虛而無實。復有成就法門。菩薩得此法門者。雖處有為不著有想。復有化識法門。菩薩得此法門者。入無形界無形教化。復有現形法門。菩薩得此法門者。現形無數而教化之。復有因緣法門。菩薩得此法門者。為彼眾生而造因緣。復有法聲法門。菩薩得此法門者。但聞音響不見其形。復有離有法門。菩薩得此法門者。不見生滅著斷之法。復有解脫法門。菩薩得此法門者。不見泥洹有趣滅度。復有深奧法門。菩薩得此法門者。分別如來秘要之典。復有無色像法門。菩薩得此法門者。入無色定而教化之。復有無觀行法門。菩薩得此法門者。佛法無教亦無處所。復有數息法門。菩薩得此法門者。諸法無數解息無息。如是最勝。菩薩摩訶薩獲如此等千八百微妙法門。時諸眾會聞彼諸佛說此微妙法門。盡于坐上得盡信法忍。無數眾生趣小乘者。皆發無上平等道意。爾時世尊及以彌勒。還攝光明從面門入。如來大哀巍巍若茲。開化眾生不可稱量。各使至趣令立堅固。

爾時眾會復作是念。向者我等皆共普見寂寞世界。如今忽然悉無所有。將非幻化野馬水影乎。復非夢鏡恍惚耶。爾時世尊。即知眾會心中所念。便告舍利弗曰。云何舍利弗。汝頗曾聞如來與汝。說聲聞行是有為法是無為法。是有漏法是無漏法。是真實法是非真實法。是現法是非現法。是塵勞法是非塵勞法。是有數法是無數法。是有著法是無著法。是有習法是無習法。是嗔恨法是非恨法。是可舍法是非舍法。是凡夫法是非凡夫法。是賢圣法是非賢圣法。此意止神足法此非意止神足法。此根力覺道法此非根力覺道法。此學法此非學法。此聲聞法此非聲聞法。此緣覺法此非緣覺法。此菩薩法此非菩薩法。此佛法此非佛法。云何舍利弗。汝曾聞如來說此言教乎。舍利弗對曰。非也世尊。佛告舍利弗。我今猶尚在聲聞眾。不說斷漏有緣著想。況當演教有窠窟乎。此事不然。說法輪講悉無處所。無言無教亦無法想。法出響應豈有法也。云何舍利弗。今當引譬智者以譬喻自解。猶如士夫勇猛之人。觀虛空界悉了無形。然復彼人意欲規郭。以眾彩色欲畫虛空。或作天像或作人像。或作龍鬼神旃陀羅像。或作蜎飛蠕動畜生之像。云何舍利弗。彼人施意寧能不乎。舍利弗對曰。非也世尊。甚難甚難至未曾有。佛告舍利弗。如來權化不可思議。施設言教甚難于彼。所以者何。一切眾行有為法無為法。有漏法無漏法。道法俗法。十二因緣及六識身。四意止四意斷四神足五根五力七覺意八直行。過去當來現在諸佛。無形無像不可睹見。亦無取舍亦無聚散。不可攜持而不可得。虛空境界虛寂無二。諸佛世尊游諸方界。為一切眾生講說言教。實無名號強為假號。實無文字強為文字。實無法性而說法性。復次舍利弗。菩薩摩訶薩以權方便應適眾生。隨彼根本此乃甚難。設有比丘僧比丘尼優婆塞優婆夷。篤信如是虛無寂法。具足眾行便能成就如來相好。從一佛國至一佛國。承事供養諸佛世尊。復于彼佛得強記總持。亦復受此深妙之義。轉復演布咸使聞知。菩薩摩訶薩當念具足七無著法。云何為七。解一切有悉無所有。不染于有亦不見有。現其形像亦無色相。猶無有佛況色相乎。一切世界亦無端緒。況當有本而可推耶。眾生根本無窮無底。誰能發意料量其行。法自然生法自然滅。亦復不見有生有滅。諸法如化諸法如幻。亦復不見幻化野馬。諸法自然諸法無生。亦復不見生滅著斷。是謂舍利弗。菩薩摩訶薩成就此七無著法者。便能具足一切眾行。漸漸得至成菩薩位。坐佛樹下降伏魔怨。眾德著積光相具足。從第一住乃至十住。于其中間未曾退轉。恒為諸佛所見擁護。天龍鬼神干沓和阿須倫迦留羅旃陀羅摩休勒。供養華香作唱伎樂被服幢幡。轉加功德威神扶接。自上無上至真之道。佛復告舍利弗。自念我昔修菩薩道。或為儒童。或為梵身。或時出家修沙門律供養江河沙數諸佛世尊。或以頭目國財妻子。或以醫藥四事供養。但聞諸佛論講苦義空義非身之義。或說六度空無想愿。或說禁戒學道之法。或說忍辱仁和之教。或時隱處經劫不起。或禪入定形神不動。皆由內法未成就故。佛復告舍利弗。吾始從寂寞世界諸佛世尊。即得聞此深妙之法。諸來菩薩大士集者。應時逮成柔順法忍。爾時眾會諸在坐者。二萬四千眾生。應時逮得不起法忍。去來諸佛及現在者。皆共宣傳頒暢深法悉無處所。亦復不見我人壽命。觀察眾生根本純淑。眾生有想以無想教授。眾生有念以無念教誡。眾生有礙示以無礙。若有善男子善女人。諷誦善持此深奧法。若復演布為他人說。其福功德不可稱限。若有學人修菩薩道。慈悲喜護愍傷一切。欲令成就登菩薩位。常當修持深奧法藏。若善男子善女人。遍滿三千世界。受持五戒遍行十善。四禪四等四空定。不如一聞斯深法奧。若不能多思惟亦可七日。若不能七日六五四三乃至一日。若不能一日彈指頃可。云何舍利弗。如汝聲聞其數彌滿十方世界。四事供養衣被飯食。床敷臥具病瘦醫藥。從億億劫復過億億劫。不如一聞深要之法。所以者何。菩薩法藏珍寶之聚。若復演說一句之義。無常苦空非身之義。三脫法門及四明慧。空無想愿虛寂之行。不生不起無滅盡行。如是菩薩摩訶薩是則安隱無量德行。福不可限無以為喻。若有菩薩以限礙身修有為法。教化眾生使充所愿。然彼之類未曾更聞無為之道。欲履菩薩深奧法者此事不然。若有菩薩定意正受從無量法。宣暢演布深奧法典聞無為法。諸法虛空悉無所有。是則深義無能及者。是故菩薩若欲具足眾生愿者。欲與他人說其義者。復欲宣暢如來菩薩秘要法者。欲使眾生成四果證者。常當念學此深法要。佛復告舍利弗。昔吾游學為菩薩行。常習六度四等。大慈加被眾生演甘露味。或演言教。或賢圣默然。或現神足。或以善權巧便。或以神通五道。或以一道周游。或以辟支飛缽虛空。或以聲聞稟受言教。或現儒童狀如無知。舍利弗當知。菩薩教化權現無方不可窮盡。隨世習俗隨類而入。亦入于地亦入于水。亦入于火亦入于風。菩薩分別四大本原皆無有主。分別地界內外虛寂。水火風界亦復如是。復觀眾生有淫怒癡無淫怒癡。有愛欲心無愛欲心。有憍慢意無憍慢意。有定意無定意。有亂心者。無亂心者。菩薩悉皆分別。或以安般守意。或以惡露不凈觀。或以泥洹滅盡之法。或以有為無為法。或以有漏無漏法。或以俗法。或以道法。或以神通漏盡之道。而教化之。吾曾游處通慧世界。為一眾生十二中劫入禪定意形神不動。不辭劬勞待而教化。此眾生者豈異人乎。莫造斯觀。卿欲知者。今最勝菩薩是也。最勝菩薩。在通慧世界生豪族家。由宿積德不生貧匱窮困之家。一生二生至百千生。乃至十二中劫受形。常在豪貴不處卑賤。吾亦入定去彼不遠觀其心意。于百千劫不解一句深奧之法。后能自悟豁然心開自歸我身。欲聞深妙無量法典。而為說法無盡之藏。所謂無盡藏者分別音響。或以一音遍滿三千大千世界。或以一句應適一切眾生心意。所吐言教過于梵音。復有六通無盡藏。往詣十方諸佛世界。承事供養如來世尊。稟受深妙難有之法。于諸苦行。過于精進持戒忍辱精進一心智慧善權。復有無盡藏。使有四意止。四意止者無漏法行。法意止者泥洹徑路。余者凡夫之所修。四意斷四神足。五根五力。七覺意八賢圣道。報應果證悉無所有。亦不見有。是謂菩薩無盡之藏。何者可盡。平等光曜善講本性是可盡也。法性相修為可盡也。心所思惟為可盡也。思惟五陰為可盡也。曉了十二因緣為可盡也。知內外四大為可盡也。舍利弗對曰。非也世尊。非是如來所能究盡。佛復告舍利弗。復有四事法無盡之教為辯才門。云何為四。一者分別無盡慧。二者分別無盡慧明。三者思惟強記總持。四者分別辯才無外。是謂舍利弗四無盡之藏菩薩所可修行。復有四無盡之藏不可攜持。云何為四。一者其性難攜放逸不住。二者道心難攜本性甚深。三者入諸本際習無本末。四者入眾生意了知無法。是謂菩薩摩訶薩無盡之藏。佛復告舍利弗。菩薩復有四牢固無盡之藏為辯才法門。云何為四。一者志愿牢固不著邪部。二者本行清凈不興塵勞。三者古佛言教立忍無恚。四者隨緣造行不失本誓。是謂菩薩摩訶薩無盡之藏辯才法門。在道樹下降伏魔怨意無怯弱。復有四轉輪法門無盡之藏。云何為四。一者所言至誠不毀他人。二者究盡緣起知所從生。三者訓誨眾生初無懈倦。四者分別明慧上菩薩位。是謂菩薩摩訶薩不毀法戒無盡之藏。菩薩摩訶薩常所修行。佛復告舍利弗。菩薩摩訶薩復有四無盡之藏成就法界。云何為四。一者照曜法界通達往來。二者照曜法性解無所有。三者分別肉眼天眼慧眼法眼佛眼。云何為肉眼。觀睹色像不無眼識。云何為天眼。所謂天眼者。睹天色像不見報應。慧眼分別不見塵垢。法眼清凈具足六度。佛眼了朗觀相無相。四者照曜報應不著三界。是謂菩薩摩訶薩無盡之藏成就法界。佛復告舍利弗。菩薩摩訶薩復有四無盡之藏。云何為四。一者精進不定意。有求慧意無求慧意。有盡意無盡意。有得意無得意。內外分別悉無所有。是故舍利弗。行權菩薩在在處處。周旋教化精進為上。修行禁戒勤力為本。從諸世尊求積功德。聞法歡喜合集明慧。布演道教亦無言教。當來過去見在諸法。慧觀堅固乃為真教。如來所說不以文字。文者清凈說法亦凈。是為積慧功德立忍堅固立不退轉。是謂舍利弗。不以貪色亦不猗色。非不有色解色無色。故曰法性。正使三千大千剎土。香薰細滑繒彩幡蓋。來供養者不孚用喜。遠離懈怠不懷怯弱。避貪亂意除嗔恚心。成等正覺演布秘要乃得成佛。舍身所安立弘誓心。代彼眾生受其苦惱。精進樂法。趣使眾生進入法室至修道者。諸天證明。天龍鬼神犍沓和阿須倫迦留羅旃陀羅摩休勒人與非人悉來供養。善男子善女人。扶佐勸助使成佛發愿堅固要使成慧中無有退。度諸因緣墮三涂者。無識無覺亦無究竟。是謂舍利弗。菩薩摩訶薩修無想念法無言教法。乃能得成如來圣教。爾時坐上諸來會者。聞斯深法。皆發無上不退轉地。爾時舍利弗前白佛言。向所聞者。斯等諸人久如成佛乎。佛告舍利弗。斯等諸人二百無央數劫當成為佛。皆同一號無垢超德如來至真等正覺明行成為善逝世間解無上士道法御天人師號佛世尊。世界曰清凈劫名難度。彼佛世界純以一乘。無有聲聞辟支佛名。常論菩薩無量德行。土地平正無有山河堆阜河澗溪谷若干種色。如天綩綖。無有日月光明所照。自謂眾相光光相照。眾德廣普眾生所念萬若干想。所以然者。以其法界無差違故。彼佛世界食自然甘露著。劫波育衣。猶如第六天樂所居。土地豐熟五谷平賤。七寶具足金銀珍寶車磲馬瑙真珠虎珀。有轉輪圣王名曰雨華。七寶導從。所謂七寶者。一名輪寶。所謂輪寶者。縱廣十四肘。純以七寶。輪有千輻。輻輻有相。王意欲東輪即前導。二者象寶。所謂象寶者。色如白雪。口有六牙。牙牙有相。王欲乘象游觀世界。彈指之頃游于世界亦無有難。三者馬寶。所謂馬寶者。身紺青色朱髦尾。乘虛而行腳不躡地。馬一鳴吼震于世界。靡不聞者。王意欲乘東西南北。彈指之頃皆悉周遍。四者玉女寶。所謂玉女寶者。身作優缽蓮華香。口作牛頭栴檀香。純肉無骨為人端正。不肥不瘦不長不短不白不黑。備具女姿六十四變。王意欲納輒便在前。五者珠寶。所謂珠寶者。方三仞高七仞。王意欲試彼珠寶者。夜非人時。即召軍馬集四種兵。夜出珠寶著萬丈臺頭。普照世界靡不蒙光。珠自往來隨王所念。六者典藏寶。所謂典藏寶者是時轉輪圣王。意欲游行方域世界。路由大海無底之源。王意欲試典藏證驗。即敕御者且止此海。吾欲停息便敕典藏寶。吾今須金銀珍寶車磲馬瑙珊瑚虎珀水精琉璃。卿能得乎。時典藏寶尋跪水中。以器[(爽-(爻*爻)+(目*目))*斗]水。隨意所念七寶自至。七者典兵寶。所謂典兵寶者。王意欲集四種兵眾。即告典兵寶曰。吾欲撿挍四種兵眾。使時不移能得辦乎。彼典兵寶。復白王言。不審圣王須兵多少。王告之曰。吾須前后左右各各萬葙。時彼典兵寶。隨王教令即如其言。四種兵集。所謂四種兵者。象兵馬兵車兵步兵。一一兵者。將從有十。四種兵各各亦然。爾時佛告最勝諸來會者。爾時轉輪圣王。豈異人乎。莫造斯觀。所以然者。今最勝菩薩身是也。所在變化言聲柔軟。人民之類皆承法音。寂然恬泊講度無極。四恩四等六重之法。善權方便入滅盡定。離欲無垢。空無相愿無為之法。無生滅法無端緒法。其有萌類諸天世人在彼境界者。分別圣慧無漏道根。或示音響指授明法。以苦切之教將入法律。或以神足變化光明教授。欲使眾生漸入究竟。佛告舍利弗。一切眾生無我人相。諸法本凈諸法無形。無著斷法諸法無壞。觀了佛土悉無所有。又復舍利弗。十二因緣五陰六衰都無形像。如來八種音聲。不男音不女音。不強音不軟音。不清音不濁音不雄音不雌音。此由檀度受實果證。解知清凈照于法界。或以一音遍滿三千十方世界。吾曾游處野馬世界。去此七十二億。江河沙數諸佛剎土。在彼周旋放大音聲。遍滿彼佛剎土。其聞音者百億眾生立不退轉。皆發無上正真道意。時我弟子名曰目連神足第一。登一須彌山。復登一須彌山。如是經劫從劫足不躡地。時目犍連在野馬世界。放大音聲遍滿三千十方世界。于彼音聲而演斯教。如來說法未曾有行。亦不見行非不有行。解行無行故曰清凈。諸法無象亦無音響。復說四諦如爾法性。解苦無苦不住于苦。入如此慧故曰苦智。因習暢本解習無習。不見有習故曰習智。知盡處所由盡而生由盡而滅。亦不見盡是謂盡智。無為道者。不見窠窟。去來今佛之所稱譽。今佛說者亦無有道。去來所說亦復如是。道無形像不可睹見。解道無道故曰道智。是謂菩薩摩訶薩分別道議。時彼野馬世界一切眾生之類。但聞其聲不見其形。時彼大眾愕然有怪。斯是何人。布大音聲震動世界。兼復演說深奧之議。時彼如來知眾生心中所念。便告目連曰。舍汝神足可在此眾現其形像。時目犍連即如其像。忽然以至處大眾中。彼菩薩等身長八萬四千由旬。佛身長十六萬八千由旬。眾會見目連形體著衣持缽狀如沙門。皆共愕然怪未曾有此是何像。為是畜獸為是人耶。是時彼佛知眾會心中所念。即告之曰。汝等勿生此心。所以然者。去此七十二億江河沙數諸佛世界。有佛世界名曰忍土。彼有佛名曰釋迦文如來至真等正覺十號具足。于五濁世出現于世。恒以文字教授眾生。人壽百歲過者無幾。以四諦至真分別議趣。其說慧無處無著。此目連比丘。是彼神足第一弟子。彼佛即告目連曰。現汝神足。此會大眾虛想欲見時目犍連。承佛教誡。即從坐起頭面禮足。忽然不現入無礙三昧定意。盡接十方諸佛剎土安著右掌。左手接彼佛土懸處虛空。各各共見目連神足。欲睹其形不能得見。時彼菩薩尋自歸命彼佛世尊。伏惟天師當見拯濟。佛告無苦終不有損。爾時彼佛告目連曰。止止目連。舍爾神足令此菩薩粗識軌跡。爾時目連承佛教旨。即舍神足復坐如故。時彼菩薩前白佛言。彼忍剎土釋迦文佛。以何教化云何說法。復以何道訓誨眾生。以何權智周旋往來。佛告諸菩薩。彼剎眾生剛強難化。互相是非各自謂尊。是以如來以苦切之教。引入道撿。猶如龍象及諸惡獸[怡-臺+龍]悷不調。加之捶杖令知苦痛。然后調良任王所乘。彼土眾生亦復如是。以若干言教而度脫之。或以苦音說苦音響。習盡道音亦復如是。時彼菩薩嘆未曾有。善哉善哉世尊。彼佛如來執勤勞行甚為難有。能于五鼎沸世。教化眾生演布大道。寂然滅盡歸于無為也

十住斷結經卷第八十住斷結經卷第九

　　　　姚秦涼州沙門竺佛念譯


　　道智品第二十四

爾時座上百億眾生。及諸大會菩薩之人。及天帝釋梵天王。兜術天。焰天。化自在天。他化自在天。乃至一究竟天。各各狐疑。欲得聞說至道之要。道者無相而不可見。云何如來言有道乎。爾時世尊。知來會心中所念。尋告最勝菩薩曰。卿等欲得宣暢微妙至道之要乎。對曰。如是世尊。愿樂欲聞。佛告最勝及菩薩摩訶薩天龍鬼神阿須倫旃陀羅摩休勒人與非人。解道無跡寂然無名。假使最勝道有處者。菩薩摩訶薩不于平等法中成最正覺。以其道果無處所故。菩薩摩訶薩成等正覺。佛復告最勝。菩薩道智定意有十。云何為十。不造身行亦無所著。不造口行亦無所著。不造意行亦無所著。游佛境界不興佛想。教化眾生逮無礙智。皆使萌類解道無道。復使眾生成最正覺。放大光明靡所不照。一一光明無量化佛。一一化佛演說極深六度無極。恒轉法輪發菩薩心。解我無我亦無壽命。身心自然乃謂為道。其自然者。覺道無智亦不有智。覺無所覺都不見覺。言吾是道亦不見吾。言我是道亦不見我。我人壽命亦復如是。一切眾智亦無形像。爾時最勝菩薩前白佛言。設道無形而不可見。如今轉法輪演說四道果證。言須陀洹斯陀含阿那含阿羅漢辟支佛菩薩及佛。何以故。說五陰薩云然四意止四意斷四神足五根五力七覺意八賢圣道。何以故。說凈佛國土教化眾生。從一佛國至一佛國。分別明慧六識更樂。云何復說四等六度真如法性有道之名。是時世尊告最勝曰。如汝所問。菩薩摩訶薩解了佛慧五分法身善權所有不見動轉。見動轉者則非道議。遠離一切之所猗住。推其法界亦無法界。所以然者。俱本無故無道著智。如本凈故設轉法輪。解了一切諸法無著。是故最勝。菩薩摩訶薩等于一切悉無所著。亦不見生亦不見滅。佛土清凈眾生亦凈。布現無量智慧光明。是故菩薩摩訶薩應總持行立。不退轉登菩薩位。或入定意正受三昧。教化眾生凈佛國土。無若干道忍一行故。無言法智強為設智。菩薩大士當念修行。化諸未悟皆無識想。是謂最勝入一定意。清凈道智一切無塵。調未調者不計苦樂。是常非常若好若丑。悉無想著無亂智者。求索佛藏十力具足。四無所畏四分別慧。大慈大悲真如法性。悉無所有皆虛皆寂。分別報應。至誠道智。無起滅故。謂空無相無愿。亦無所生。是故最勝。菩薩大士至道之要。所論道者即虛空界也。所以然者。道則是空空則是道。一而不二亦無若干。是時最勝菩薩前白佛言。善哉善哉。快說斯法。爾時眾會之中天龍鬼神干沓和阿須倫迦留羅栴陀羅摩休勒人與非人。心自念言。如來今日為諸大會。演布道智無比之法。滿眾生愿隨其所趣。此最勝菩薩。何時當成最正覺無上道乎。佛知諸天龍神心之所念。即告四部之眾。此最勝菩薩。卻后無數三百三十阿僧祇劫。當成為佛號曰明慧至真如來等正覺。世界曰無量。劫名清凈。其佛如來翼從弟子。九千九百九十二億。壽百二十小劫。爾時眾會。聞佛授莂各自發愿。樂欲生彼佛世界。佛即告曰。如汝所愿必生不疑。佛復告最勝曰。今此大眾多有忉利天帝與阿須倫共斗。或時諸天得勝阿須倫不如。或時阿須倫得勝諸天不如。各各共斗懷其怨結。各有恚毒不能舍離。伏惟天尊。以權方便與說道智虛無之法。令諸天人及阿須倫各各和合興慈悲心

爾時世尊告諸會者。道者無形亦不可見。三毒根本永無本末。在世修道惟信為強。人之行慈善神衛護。十方諸佛皆共稱嘆。今世后世積德無量。此閻浮利內蜎飛蠕動有形之類。皆當歸于滅盡之法。命如電焰亦如野馬鏡中之像水上浮泡。合會有離生者必死。汝等受形不免此患。雖受天壽故在三涂。當自謹慎求離此道。汝等諦聽受吾教誡。爾時四部之眾。僉然喜慶各自興敬。欲聽如來道法之教。爾時世尊告四部眾。汝等諦聽善思念之。菩薩摩訶薩當念修行八解脫法門。云何為八。若善男子善女人。奉律無缺護身口意。行四等心慈悲喜護。常念親近隨善知識然熾三寶。常念志求無上佛道。所聞正法為人講說。所演道教不說小乘。勸進眾生修行大道。或時菩薩講演大乘。平等無二不見受教。猶如虛空無形無像。佛所建立不可思議。包容萬行無法不周。或說空無虛空寂然之行。或說五分法身。譬如有人得隨意摩尼珠。在大眾中欲使珠之威德青黃白黑。亦使眾人同其色像。菩薩摩訶薩亦復如是。隨眾人心意所思念。輒演道智無窮之法。各令歡喜志崇佛道。盡導將示智慧法門。益于眾生而發大道。如是菩薩發弘誓心。濟度眾生亦不見度。猶如虛空往來無礙。菩薩發意度人如是。亦不見眾生有得度者。佛告最勝。汝般泥洹供養舍利。當經十二中劫。一切眾生皆悉奉事。無因緣者為造因緣。無救護者為設救護。無覆蓋者為作覆蓋。爾時人民之類。皆當供養華香伎樂稽首自歸。一一舍利皆放光明。神德變化見者歡喜。皆由弘誓發愿所致。如佛威神殊特之變。巍巍堂堂靡不照曜。布現無量智慧光明。緣是興發無上道意。其中眾生發意錯者。或成緣覺聲聞之法。或生天上逮得人身。舍利分布八方上下。天龍鬼神干沓和阿須倫迦留羅旃陀羅摩休勒人與非人。蚑行喘息有形之類。皆當供養五樂自娛。佛復告最勝。汝作佛時地黃金色七寶具足金銀珍寶車磲馬瑙珊瑚虎珀水精琉璃。或有眾生欲得供養全身舍利。輒如其愿皆悉從意。數千萬億全身舍利布現于世。經法流布十七中劫。爾時座上有菩薩名曰無量覺慧。心自念言。最勝大士遺身舍利。分布在世興發道心。度人多少為有幾許。佛知其意心中所念。便告之曰。止止賢土。勿宣斯言。莫以己身限礙之智度量如來無礙之慧三昧定意。光明舍利接度眾生。非心所度非意所察。如來神德道智自在。又諸佛所化權現變異。非是辟支聲聞所逮。菩薩摩訶薩得寂定三昧。都無近遠想著定念。普游十方郡國縣邑天宮龍宮。諸尊神宮丘聚人中曠野天上。五道所趣。各各示現全身舍利。一一舍利放光明者。解說六度無比之法。空無相愿大慈大悲。四恩明慧分別虛寂。暢達定意供養舍利。平等無二。施心牢固無增無減。是謂菩薩摩訶薩入寂意定心三昧。便能分別內外六情。何以故名為六情。所謂六情者。若眼見色不興色想。解色外物而興眼識。便起七十四塵勞之患。何謂七十四。欲識十五。色識十五。有想無想識十五。生陰十五。中陰十四。佛告菩薩摩訶薩。于眼識中興此塵勞便起眼識。復次菩薩摩訶薩。設族姓子族姓女。若耳聞聲不興耳患。解聲外物而興耳識。便起七十四塵勞之患。欲耳識十五。色耳識十。有想無想耳識十。中陰及受形陰三十九。佛告菩薩摩訶薩。于耳識中興此塵勞便起耳識。復次菩薩摩訶薩。若鼻嗅香不興鼻識。解鼻外物而興鼻識。便起七十四塵勞之患。欲界鼻識十五。色界十五。有想無想四空定四十四。佛復告菩薩摩訶薩。設族姓子族姓女。舌識知味而興舌患。于中分別悉了無主。欲中識中。便能興起七十四塵勞之患。何謂七十四。欲十五。色十五。有想無想及至中陰四十四。菩薩摩訶薩。復當思惟起滅之法。外更內樂粗細塵勞。一一分別悉無所有。便于更樂以興身識。乃興七十四塵勞之患。何謂七十四。所謂七十四者。欲十五。色十五。有想無想及至中陰四十四。菩薩摩訶薩。復當思惟意法之行。法生則生法滅則滅。亦不見生亦不見滅。愚惑之人。于中興起意識之想。便起七十四塵勞之患。云何七十四塵勞之患。欲十五。色十五。有想無想及中陰四十四。佛復告菩薩摩訶薩。云何道智。菩薩于欲界道智十五。所謂十五者。觀世有七。何謂為七。一者誹道。二者信言。三者受教。四者在諦。或便退轉。五者得報猶豫。六者意進身礙。七者目睹不獲。猗佛深藏有八事。何謂為八。一者佛法無像為設窠窟。二者現在不住念計常存。三者過去永滅誓言不睹。四者當來未至言無生滅。五者緣苦致患自招緣對。六者未盡言盡方便習行。七者見道舍道始從一進。八者佛法無二意在參差。是謂菩薩摩訶薩于欲界道智十五塵勞之行。云何色十五塵勞之行。所謂十五者。一為恩潤。二心不移。三著天樂。四忘罪福。五謂永久。六無痛癢。七在正地。八行平均。九忍不起。十道無變。十一想具。十二著色。十三自在。十四遠照。十五羯磨。是謂菩薩摩訶薩往適色天當念遠離十五塵勞之行。云何菩薩摩訶薩。有想無想及中陰。遠離四十四塵勞之行。于是菩薩入神通定意無形三昧。往至彼間說四十四識著之行。云何四十四。于是菩薩與識說行。一者識我無本。二者舍色無形。三者有痛受報。四者想不牢固。五者行本末斷。六者猗空無慧。七者寂然息定。八者無想如滅。九者在識不亂。十者忘意非意。十一者亦不在意。十二者識不在道。十三者亦不在俗。十四者如爾性空。十五者聞響無形。十六者念道無盡。十七者謂空無余。十八者泥洹清凈。十九者覺了趣寂。二十者癡心恩潤。二十一者遷現中陰。二十二者見中陰受形二十三者與中陰形交往。二十四者知所從來。二十五者見彼中陰眾生往來。二十六者見中陰形生者滅者。二十七者自見受形受地獄陰。二十八者有受罪形不受罪形。二十九者見受天陰有受福不受福者。三十者見受人陰有受福者不受福者。三十一者見受餓鬼中陰有高有卑者。三十二者見受畜生陰重者輕者。三十三者或從天陰還入天陰。斯由死時識不亂故。三十四者或從天陰而生人陰。斯由本識雖猛無慧。三十五者或從天陰受畜生陰。斯由識淺意興亂想。三十六者或從天身受餓鬼陰。斯由死時意貪無厭。三十七者或從天身受地獄陰。斯由神誓誹謗賢圣。三十八者或從人陰復受天陰。斯由禁戒法清凈。三十九者或從人身受畜生陰。斯由行本意不專一。四十者或從人陰受餓鬼陰。獨善其美不廣普故。四十一者或從人陰受地獄陰。先受其福后受其禍。四十二者或從畜生陰受天人陰。斯由造福畢故不造新。四十三者或從畜生陰受餓鬼地獄陰。斯由無救八無閑罪。四十四者有陰受陰形神識不錯。是謂菩薩摩訶薩有想無想及中陰形四十四塵勞之患。佛復告最勝。菩薩摩訶薩復當思惟虛空神識中陰。或從空識生識陰。或從識陰受不用處陰。或從不用處陰受無色天陰。從無色天陰受六天陰。乃至一究竟天。從一究竟天。復受色無色天陰。人受天陰。形如一仞半。尋往不中留。人受人陰形如三肘半。極遲經七日。或六日五四三二一日。人受畜生陰。極遲三日半。或二一半日。人受餓鬼陰極遲半食頃。或彈指之間。人受地獄陰形如三仞半。或有出者。不經旬日死輒至彼。菩薩摩訶薩皆逐人教化為說妙道。心速悟者。不受眾形中間得道。畜生受人陰。如二肘半。極遲經四日三二一日。畜生受天陰形如三仞半。極遲一日半或一日半日彈指之頃。畜生受餓鬼陰形如七仞。或有出者。極遲經五日或四三二一日。畜生受地獄陰。形如一仞半。極遲半食頃或彈指之間。餓鬼受天陰形如半刃極。遲經一日或半日食時或彈指之間。餓鬼受人陰形如二肘半。極遲四日半或三二一日。餓鬼受畜生陰。形如四仞半。極遲十五日四三二一日十日九八七六五四三二一日。餓鬼受地獄陰形如五仞半。極遲九十日。或有出者八七六五四三二一亦復如是。復次菩薩摩訶薩當復如是觀察。地獄眾生受彼天陰。形如四仞半極遲經五月四三二一月。若地獄陰受人中陰者形如二肘半。極遲經三月二一月。地獄受畜生陰。形如八肘半。極遲三月半二一月亦如是。地獄受餓鬼陰。形如九仞。極遲經三日。或時天陰應受人陰。中間未至還受天陰。斯等利根經不涉苦。或時天陰應受人陰。忽然便在生畜生陰。斯等之類福盡行至。或時天陰應受畜生陰。忽然便在生人中陰。斯等之類不毀戒度。或時天陰應受餓鬼陰。忽然便在生畜生陰。斯等之類奉修頂忍。或時天陰應受地獄陰。忽然便在餓鬼陰中。斯等之類報果以熟生人道中。或有人陰受餓鬼中陰。眾生忽然便在天中陰。斯等之類定意不亂故。或有應受三惡道中陰忽然便受人天中陰。斯等之類有智通慧意廣博故。或有應受一究竟中陰忽然便在光音中陰。斯等之類心專一故。或有應受遍凈中陰。忽然乃在有想無想中陰。斯等之類有智意不達故。佛告最勝。菩薩摩訶薩坐道樹下。以一切智無礙等智。執玄通智辯才慧智。了音響智無退轉智。遍觀三千大千世界。誰受形者不受形者。誰受中陰不受中陰。有幾眾生在于人道。有幾眾生在人中陰。菩薩復觀人陰眾生。受四陰形皆知多少。佛告最勝。菩薩摩訶薩觀天道眾生在天中陰。復觀天道眾生趣于四道皆知多少。或時菩薩摩訶薩以六神通不退轉智。觀畜生受形眾生。有幾眾生受畜生中陰。轉受四道中陰皆知多少。菩薩復觀受餓鬼眾生。有幾眾生在餓鬼中陰。應受四道皆知多少。或時菩薩摩訶薩觀受地獄眾生。有幾眾生受地獄中陰。趣于四道皆知多少。佛告最勝。菩薩摩訶薩以無退轉智。遍觀五道中陰有受形不受形者。或有處在人陰忽然便在天陰形。于天陰形即取滅度。竟不受天身人身。或有處在天中陰忽然便在人中陰形便取滅度。不受天身人身。或有處在畜生中陰于畜生中陰。忽然便在人中陰。于人中陰便取滅度。不受畜生人形。或有處在畜生中陰于畜生中陰。忽然便在天中陰。于天中陰便取滅度。不受畜生天身。或有處在餓鬼中陰。于餓鬼中陰忽然便在人中陰。于人道中陰便取滅度。不受餓鬼身人身。或有處在餓鬼中陰。于餓鬼中陰忽然便在天中陰。于天中陰便取滅度。不受餓鬼天身。或有處在地獄中陰。于地獄中陰忽然便在人中陰。于人中陰便取滅度。不受地獄人形。或有處在地獄中陰。忽然便在天中陰。于天中陰便取滅度。不受地獄天形。是謂菩薩摩訶薩以不退轉智。遍觀三千大千世界。有受形者不受形者。有罪有福皆悉知之。爾時最勝菩薩及萬八千人。十萬天人。天龍鬼神犍沓和阿須倫迦留羅甄陀羅摩休勒。即從坐起叉手長跪白佛言。異響同音嘆未曾有。善哉善哉。世尊。快說中陰無形之法。無限無量不可思議。非是羅漢辟支所度。我等愿樂欲見中陰形質。唯愿世尊。顧愍下劣眾生。得蒙洗除永去心垢

爾時世尊告諸會者。善哉善哉。快問斯義。吾今與汝現其神足。使八部之眾得睹中陰形質。爾時世尊即入無形觀三昧。普見五道中陰眾生。有受形者不受形者有罪有福。皆悉知之。爾時座上眾生。亦復見彼五道中陰形質。又聞如來與說道教。即于彼形諸塵垢盡得法眼凈。或有發于大乘之心。或有說于志密之行。隨類教化無所染著。亦復見彼中陰形質。從一住地至于十住地。見彼有得一生補處。坐樹王下降伏無數億百千魔。身黃金色眾相具足。亦有諸天帝釋梵四王。來請菩薩演說法響。普聞三千大千世界。復見異方諸佛世尊。遣化菩薩。請說名號國界遠近清凈之行。或見在前嘆說如來十號之法。或有興教致供養者。或以雜偈嘆如來之德。此國眾生在彼中陰。種種觀見神足變化不可思議。復見如來出舌相光明。一一光明皆有化佛。及八部眾前后圍繞。說無畏法智不退轉。諸法深藏皆悉具足。或授弟子緣覺記莂。于當來世汝當成佛。號字如是。爾時萬八千人及百千天子。即于座上皆發無上正真道意。

爾時世尊。還舍神足復坐如故。告四部眾。如來神德不可究盡。又有四法不可思議。云何為四。一者如來志密不可思議。二者眾生根本不可思議。三者如來道慧不可思議。四者如來音響不可思議。復次最勝。復有四事不可思議。云何為四。一者如來儀則不可思議。二者如來法座不可思議。三者如來教誡不可思議。四者金剛定意不可思議。復有四事。不可思議。云何為四。在道樹下意如虛空不可思議。亦不見是亦不見非不可思議。以小為大以大為小不可思議。言必有濟亦不見濟不可思議。復有四事。所應行法不可染著。言有吾我。亦不見生復無有滅。無造無作亦無著斷。一切眾生根本清凈。是謂最勝。菩薩摩訶薩所應行法無所染著。云何最勝。世尊有邊際乎。對曰。無也。世尊復告最勝。諸有正法從法界生本無邊際。為有有耶生。為無無耶無。對曰。世尊。不從有有不從無無。云何最勝。諸無際法。不從有有不從無無。云何成等正覺乎。對曰世尊。無有成正覺者

佛告最勝。如來坐道樹下以無際之法。無起滅教皆虛皆寂。自然無智亦不有智。以無有智誰有知乎。是故最勝。吾我之法權詐不實。亦不見道道不見道。無見無聞無慧無著解法界亦復如是。不見起滅為作窠窟。有受教者。亦不見文字章句。如是最勝。解知諸法虛空無形。設有愚夫無智之士安處虛空者不乎。對曰。非也世尊。一切諸法如爾法性。真際本無斯無所有。今言有道大慈大悲。四意止四意斷四神足五根五力七覺意八賢圣行。空無相愿。六增上法。十八不共。不由斯法而得成道。道者無形亦不可見。以無形法乃謂為道。道亦無來亦不見去。是謂最勝。乃謂為道。若使如來從法界生從法界滅。乃是生死穢濁之行。以無生滅故謂為道

佛告最勝。菩薩摩訶薩入虛空觀三昧。于諸境界行無染禪。以此禪法。游至無礙亦無錯亂。非身非心無等不等。思惟空定不見剛柔。志惟澹泊無應無所。應亦不見應亦不見不應。是謂最勝。菩薩空定無限無量不可思議非是羅漢辟支所及。譬如最勝。焚燒山野叢林草木。火非叢林叢林非火。亦不是火亦不離火。當知菩薩結使亦然。結非是道道非是結。亦不離道解知空定。無形三昧亦復如是。諸法清凈平等本無。或以正受觀察法際。而致平等無染無污。心不在內亦不游外。色無所住亦不見住。度于一切在顛倒者。設法無形是謂為道。或以五通三達妙智。周流四域欲化眾生。化自有化亦不見化。是謂為道超外五通。或離聲聞緣覺定意。不見五通緣覺定意。是謂為道。復以定意正受三昧觀察法本。法從何生為從何滅。亦不見生亦不有滅。乃謂為道。有為俗法無為道法。亦不見俗復不見道乃謂為道。有漏是塵無漏清凈。亦不見漏亦不有漏。十善行跡十惡法本。亦不見善復不有惡。利衰毀譽稱譏苦樂。亦不見苦復不見樂。不見成道亦不在俗。不見說法賢圣默然。是謂最勝。菩薩摩訶薩入空正受。乃謂為道

復次最勝。菩薩摩訶薩復當思惟虛空藏三昧。不見有余無為住壽經劫。不見無余無為無有變易。乃謂為道。是謂菩薩摩訶薩建立空慧善權方便。從一佛國至一佛國。供養諸佛承事諸佛世尊。教化眾生凈佛國土。不見色相為現色像。聲香味細滑識亦復如是。不見有度至于泥洹。不見流轉處在生死。若善男子善女人。諷誦執持懷抱不忘。便得現在八功德福。云何為八。觀諸空法信不猶豫。得佛深藏意不怯弱。意凈無垢無所染污。心如金剛不可沮壞。所行真正不著魔界。凈佛國土度未度者。心廣大乘不樂小智。親善知識不著外部。所求真觀無我人想。是謂菩薩摩訶薩獲八功德。解知世法無我無人無壽無命。于本無法乃應正受。常以禪定至于滅度。開化眾生不以為倦。是為見法乃應為道。以見諸法寂寞無形無行無處。是謂最勝菩薩摩訶薩。空非有空亦非有空。空非空者寂寞無名。名亦不有不無。是謂為道。或時菩薩游諸法觀不猗三處不著三有。如是菩薩在人天世。發弘誓心廣度群萌。不見眾生有得度者。是謂菩薩摩訶薩。建立空慧永無所著。最勝當知。如來周旋入無形定意。非是二道所能曉了。唯佛明。佛智慧無礙無著無染無所點污。于諸境界無所染著。設得深法不以為歡。不著世俗八無閑業。四辯無礙。不滅不燃非不有燃。不起不生非不有生。過去永滅非有過去。現在不住亦不有住。當來未起不見生者。是謂菩薩摩訶薩。無著無礙不著三處不染三有

爾時座上九萬眾生。十一那術天人。及諸天龍鬼神即從座起。偏露右臂長跪叉手白佛言。我等鄙賤得廁凈法。乃能宣暢。無形之法無幖幟法。唯愿世尊。使將來世生人天中陰。佛土境界即于彼處受無為證。同日同時共一國土

爾時世尊。哂然而笑口出五色光。遍照三千大千世界。繞身三匝還從口入。阿難長跪叉手白佛言。自惟侍佛三十有余。未曾見光有踰此者。唯愿世尊。當為敷演為將來會者永無塵翳

爾時世尊告阿難曰。汝今見此九萬眾生。十一那術天人。于此命終皆當往生微塵空界中陰。已生中陰各各以次成佛皆同一號。號無色如來至真等。正覺明行成為善逝世間解無上士道法御天人師號佛世尊。純以菩薩以為翼從。于彼中陰住壽一劫。般泥洹后遺法一劫。以次成佛中間不絕

爾時世尊說此法時。遍凈菩薩及無數眾生悔受人形及彼天身。在坐號泣不能自勝。佛知而問曰。善男子。何為悲泣未曾所見。遍凈白言。我等亦欲樂生彼土。不在廁豫故悲泣耳。佛告遍凈。止止勿說斯言。汝昔發愿弘誓心異。何為中欲生于異國。賢劫名滅。汝當次繼號為遍凈如來至真等正覺十號具足

　　身口意品第二十五

爾時最勝菩薩前白佛言。一切諸法皆如幻化。云何幻化法中。教化眾生凈佛國土。云何凈除三想我人壽命。云何從一佛國至一佛國。承事供養諸佛世尊

佛告最勝。善哉善哉。乃能于如來前作師子吼。諦聽諦聽善思念之。吾當與汝敷演其義。最勝當知。菩薩摩訶薩常念修身口意行法。觀了諸法如幻如化。去來現在悉無猗著

爾時座上有菩薩名曰歡樂。前白佛言世尊。諸有眾生樂深法本兼復供養。凈身口意諸根純熟。是謂菩薩慧。增上菩薩曰。解知諸法無離無染。于無染法凈身口意。是謂菩薩慧。等慈菩薩曰。諸有行慈普愍一切。解知文字盡無所著。不見身口之所行法。于中便得清凈法者。是謂菩薩慧。濡首童真曰。一切諸法本說不見說。不見法想。于中凈身口意。是謂菩薩慧。炎光菩薩曰。佛法無二亦不見二。息諸結使盡無起滅。于中凈身口意。是謂菩薩慧。蓮華結菩薩曰。遍能游至十方世界。見凈世界不起凈想。于中凈身口意。是謂菩薩慧。光明菩薩曰。一切諸法歸無所歸。于身口意亦無起滅。于中凈身口意。是謂菩薩慧。法凈菩薩曰。一切諸法悉歸于空。于正受定攝意不亂。于中凈身口意。是謂菩薩慧。蓮華行菩薩曰。于本無法無盡之行。于無盡法凈身口意。是謂菩薩慧。正等菩薩曰。知苦知樂亦無苦樂。于中凈身口意。是謂菩薩慧。除怒藏菩薩曰。一切諸法解無起怒。于無起怒法凈身口意。是謂菩薩慧。師子童真菩薩曰。于三法本無恚淫癡。亦不見色有起有滅。于中凈身口意。是謂菩薩慧。施寶菩薩曰。我人壽命有起有滅。解了諸法悉無起滅。于中凈身口意。是謂菩薩慧。勇慧菩薩曰。總持法門不見歸趣。于無歸趣法。是謂菩薩慧。賢護菩薩曰。名號虛詐不可護持。愚戇凡夫謂為真實。于中凈身口意。是謂菩薩慧。月光菩薩曰。如如如爾性本際凈修梵行。不見如如如爾性于中凈身口意。是謂菩薩慧。善來菩薩曰。以戒德香。普熏三千大千世界。香如風等。亦不見香。亦不見風。于中凈身口意。是謂菩薩慧。不思議菩薩曰。無為不離有為。有為不離無為。解知有為無為悉無所有。于中凈身口意。是謂菩薩慧。潔凈菩薩曰。諸生凈居天。不見天福清凈之行。于中凈身口意。是謂菩薩慧。至誠菩薩曰。不見至誠當犯四法。不見欺詐當受后報。于中凈身口意。是謂菩薩慧。善觀菩薩曰。一切色想覺無色想。于中凈身口意。是謂菩薩慧。寶瓔菩薩曰。處在生死觀見眾生有苦有樂復自觀身苦樂如彼。于中凈身口意。是謂菩薩慧。無毀根菩薩曰。于諸結使知本清凈。于中凈身口意。是謂菩薩慧。常笑菩薩曰。于諸根法不見吾我。亦復不見造吾我者。于中凈身口意。是謂菩薩慧。常悲菩薩曰。行四等心。慈悲喜護遍滿佛國。不見四等有救眾生。于中凈身口意。是謂菩薩慧。梵意菩薩曰。邪見眾生安處正見。于正見中不見邪正。于中凈身口意。是謂菩薩慧。布演菩薩曰。弘誓心固不為小道所屈。于中凈身口意。是謂菩薩慧。勇士菩薩曰。拔淫眾生不染三有。于中凈身口意。是謂菩薩慧。心勝菩薩曰。建立慧忍恒修精進。于中凈身口意。是謂菩薩慧。雷音菩薩曰。于諸善本。觀其法界不增不減。不見諸法有窼窟者。于中凈身口意。是謂菩薩慧。無厭患菩薩曰。以恒沙劫以為一日。十五日為半月。三十日為一月。十二月為一歲。于中經歷億百千劫。乃一佛出照曜世間。復以方便供養恒沙如來。凈修梵行后方受決。修菩薩道未曾厭患生死之苦。于中凈身口意。是謂菩薩慧。住壽菩薩曰。恒以神足化六十二見。于六十二見凈身口意。是謂菩薩慧。盡意菩薩曰。觀諸法本空無所有。生者自生滅者自滅。法法相生法法相滅。生不知生滅不知滅。于中凈身口意。是謂菩薩慧。心廣菩薩曰。心所思念出息入息。一一分別不失次第。亦不見出亦不見入。于中凈身口意。是謂菩薩慧。善勝菩薩曰。分別三世。為從何起為從何滅。亦不見起亦不見滅。于中凈身口意。是謂菩薩慧。持禁菩薩曰。不見持戒及以毀戒。不見毀戒當入地獄。不見持戒受天福報。于中凈身口意。是謂菩薩慧。無畏菩薩曰。修四神足。于四意止不懷怯弱。心本無本不見心本。于中凈身口意。是謂菩薩慧。無量悲菩薩曰。諸有發心慈愍一切。游至他方無量佛界。要度眾生不以為倦。亦不見度亦不見不度者。于中凈身口意。是謂菩薩慧。寶施菩薩曰。興隆四恩親近三寶。惠施仁愛利人等利。不見受報四恩之德。于中凈身口意。是謂菩薩慧。毀根菩薩曰。一切眾生視如赤子。欲自護身當護他人。安隱眾生至無為岸。不見滅度至彼岸者。于中凈身口意。是謂菩薩慧。寂志菩薩曰。佛不思議受報難量。諸根寂定信無貪嫉。于中凈身口意。是謂菩薩慧。護身菩薩曰。成其佛道身護相好。及泥曰后舍利分布。四維八方上下充滿。天龍鬼神無不宗奉。亦不見舍利有教化者。于中凈身口意。是謂菩薩慧。香首菩薩曰。一一毛孔出無量香。一一香者出無量教。濟度眾生無有窮極。神足威神巍巍無量。皆使眾生發無量道意。其中錯誤眾生不應正真道者。或成緣覺聲聞之道。或生天上還復人身。心不懷恨。大道可貴。亦不俠恥度于小者。于中凈身口意。是謂菩薩慧。弘誓菩薩曰。于染無所染。于世八法不興想著。于中凈身口意。是謂菩薩慧。愍救菩薩曰。道者為二無道為一。亦不見一亦不見二。于中凈身口意。是謂菩薩慧。無上菩薩曰。有佛有法不成覺道。無佛無法乃成覺道。亦不見成亦不見不成。于中凈身口意。是謂菩薩慧。奉德菩薩曰。諸有眾生自立名號。是男是女我人壽命。解知本性悉無男女。亦復不見從彼生此從此生彼。當知權詐合數之法非真非實。于中凈身口意。是謂菩薩慧。目見菩薩曰。諸有色像解無色像。彼色我識內外無形。解色性空悉無起滅。于中凈身口意。是謂菩薩慧。妙錦菩薩曰。吾我壽命本自無主。如人外聲耳識耳聞。挍計聲者本無形質。于中凈身口意。是謂菩薩慧。常住菩薩曰。若于七法一一分別。不關三處不求五果。于中凈身口意。是謂菩薩慧。玄通菩薩曰。寂不寂為垢。戒不戒為垢。忍不忍為垢。亦不見忍亦不見不忍。解知忍辱無寂不寂。于中凈身口意。是謂菩薩慧。香熏菩薩曰。不見陰蓋睡調之病。慳貪諛諂憒亂犯戒。于中凈身口意。是謂菩薩慧。爾時最勝菩薩即從座起。長跪叉手前白佛言。善哉善哉世尊。我亦愿樂說凈身口意菩薩之慧。普現一切無去來今。如爾清凈住無所住。諸法幻化不可捉持。譬如日光月現水中。諸佛世尊亦復如是。亦無生滅不取泥洹。于中凈身口意。是謂菩薩慧

佛告最勝。云何族姓子。汝觀何義于如來前而說此義住無所住乎。答曰如來所住如如所住如眾生住。云何如來所住如如所住如眾生住乎。答曰。如眾生住如有為住如無所住。云何如眾生住如有為住如無所住乎。答曰如來所住住無所住。云何從第一空義住乎。答曰非也世尊。云何族姓子。如來所住如凡夫住乎。對曰非也世尊。曰非如來住非凡夫住。云何從中成正覺耶。答曰不從如來及凡夫法成正覺也。云何族姓子。如如至真于凡夫地有何差別。對曰世尊。欲使虛空有差別乎

佛告最勝。一切諸法皆空皆寂無有差別。最勝白佛。以其諸法不可護持。相無有相。如如所住如無所住

爾時最勝菩薩問濡首童真言。住云何為住乎。言無住云何無住耶。濡首答曰。所謂住者。如如所住住無所住。又曰。解四梵堂住無所住。故謂為住住無所住。最勝問曰。吾所問住。非四梵堂亦非一類。或在閑靜或在聚落。或在冢間或在樹下。可謂此為住乎。濡首答曰。吾所謂四梵堂住心為止止。撿惡不起故謂為住。最勝問曰。云何心為止止。濡首答曰。慧義為本故曰止止。最勝復問。慧者無本亦無究竟。可從知見成止止乎。濡首答曰。如是如是。如汝所言。先自觀我然后凈慧。最勝復問。云何濡首先自觀我耶。濡首報曰。諸無我法至竟如如。我自無我無起無不起。是謂我自觀我也。最勝復問。正使濡首為從義得不從義得。自觀我者為觀佛像。若使有我則有佛耶。我自無我云何有佛。亦不見言言亦無我。云何觀佛像乎。濡首答曰。諸言觀我我即無我是謂觀我。所以者何。夫觀我者則觀諸法。觀諸法者則觀佛也。佛者無形亦不可見。最勝問曰。頗有方便諸不成就可使至正見耶。濡首答曰。有此方便。諸不成就有為境者安處正見。又問云何濡首。正爾便是正見耶。濡首答曰。不以盡證。亦不果報。亦不取果報。故謂正見。又問云何為見。答曰不以慧眼見諸法。非不慧眼見諸法。不有為見不無為見諸法。何以故。夫慧眼者。亦見有為境。亦見無為境。無有有為眼見有為境無為境。又問云何濡首。頗有方便從其等見成比丘果證耶。濡首答曰。亦不從等見成其果證。亦不離等見成其果證。最勝當知。皆由希望五垢所成。解此義者乃成果證。最勝復問。云何希望五垢所成。濡首答曰垢為心本心是道根。道者無形不可見。故成果證。最勝又問。道者無形不可見。云何成果證。濡首答曰。吾所證道由其果證。成果證者即非道耶。凡夫愚人謂果證為道乎。莫作斯觀。何以故。道非果證果證非道。亦不離道亦不離果證。最勝又問。道以果證無差別耶。濡首答曰。道者無為而不可見。果證有為亦不可見。是謂差別。又問濡首。如仁所言。從有際至無際耶。濡首答曰。諸法未生亦不見生。非不有生生亦無生。亦不見已生非不有已生。夫已生者亦無已生。諸法無當生非不有當生。解知當生悉無所有。是謂從有際至無際。最勝又問。不從有生至無際乎。濡首答曰。從有生得至無際。又問從無生得至無際乎。答曰如是從無生得至無際。云何濡首。從有生得至無際。從無生得至無際。有何差別。濡首答曰。生亦無生。無生亦無生。是謂差別。最勝又問。生既有形無生無名。云何差別。爾時濡首報最勝曰。吾與汝引喻。有目之士以喻自解。云何最勝。虛空有形乎。對曰無也。又問空有正見耶。對曰無也。又問何謂為空。對曰空空也。濡首復問。云何空空。最勝報曰。諸法空空又問云何諸法空空。最勝答曰。諸法無言無說空如空。濡首問曰。諸法無言無說云何空如空。

爾時最勝寂默不對

是時世尊告最勝曰。善哉善哉族姓子。真解無無泥洹之道。道者無形亦不可見。無言無教亦無受者。說此無形法時。一切眾生嘆未曾有。九千比丘有漏心解脫。二萬七千天子諸塵垢盡得法眼凈。復有千二百天與世人發于無上正真道意。五千菩薩即于座上得不起法忍。爾時座上有無畏魔王。自將其眾前白佛言。我等愚惑永在盲冥。今日始聞無形教法。若有善男子善女人。執持諷誦此經典者。常當擁護至竟成佛不使留難。于是咒曰

那羅伽羅阿毗呵呵

持是擁護善男子善女人。諷誦經典戢在心懷者。爾時梵王復從座起。即將營從前白佛言。我當擁護善男子善女人執持諷誦此經典者。若百由延千由延內。不使外邪得善男子善女人。便即于佛前而說咒曰

伊摩鼻周那毗伽奢黎羅

當擁護是善男子善女人。至竟成佛不使留難是時釋提桓因。復將翼從前白佛言。若有善男子善女人執持諷誦此經典者。我等當擁護至竟成佛不使留難。于是咒曰

留遮耶摩那那僧求時那寫

持是擁護善男子善女人。至竟成佛不使留難。是時東方天王提鞮賴吒將其翼從。即從座起前白佛言。我等當擁護是善男子善女人諷誦讀說此經典者。常當擁護至竟成佛。于是咒曰

諦那賜那諦那賜

持是擁護善男子善女人。至竟成佛不使留難。是時南方天王毗樓勒伽。即將翼從前白佛言。若有善男子善女人執持諷誦此經典者。至竟成佛不使留難。于是咒曰

摩訶賜陀那賜

持是擁護善男子善女人。至竟成佛不使留難。西方天王毗樓波叉。將其翼從前白佛言。若有善男子善女人執持諷誦此經典者。我當擁護至竟成佛不使留難。于是咒曰

伊昵彌昵奢彌

持是擁護是善男子善女人。至竟成佛不使留難。是時北方天王拘毗羅。將其翼從前白佛言。若有善男子善女人執持諷誦此經典者。我當擁護至竟成佛不使留難。于是咒曰陀譬陀羅譬

持是擁護是善男子善女人。至竟成佛不使留難。是時無畏魔王。梵天王。釋提桓因。及四天王。各說神咒已。繞佛三匝頭面禮足。各還復坐

十住斷結經卷第九十住斷結經卷第十

　　　　姚秦涼州沙門竺佛念譯


　　夢中成道品第二十六

爾時治地菩薩即從座起右膝著地。叉手白佛言。世尊。甚奇甚特。今聞濡首菩薩得與最勝論無形法道無言教。未曾所聞未曾所見。便為紹繼佛種不斷。又行佛事不思議法。佛告治地。如是如是如汝所言。從億百千劫積功累德。興顯佛事未曾耗減。有佛出世法乃流布。是時濡首前白佛言。諸佛出世法乃流布。諸法有相貌耶。言流布乎。對曰無也。又白佛言。如來出現。使無量眾生皆取滅度。今聞如來欲齊限眾生。齊限眾生者則無滅度。佛告濡首。頗聞吾說無眾生言有眾生耶。對曰不也。欲使有眾生無眾生耶。對曰不也。欲使如來起滅有窠窟耶。對曰不也。若使如來無窠窟者。云何如來度眾生皆使滅度。濡首白佛。今我所說分別四句。解知諸法皆得總持。尋其本性無生無滅。不見生死又無泥洹。以是之故。無限眾生當取滅度

佛告濡首。于盡無盡法界本凈。曉了義理故稱無著。以知文字無意無想亦無識著。豈由識想分別諸慧乎。曉眾生凈人之本性不可究盡。吾今與汝分別義趣。諦聽諦聽善思念之。菩薩大乘不可思議。非是羅漢辟支所及。濡首受教愿樂欲聞

佛告濡首。無形之識無覺知識。無想念識夢幻化識。以用救攝無量眾生。或有佛土文字教化。解知文字性空寂寞。上方去此七萬六億阿僧祇剎土。彼有佛土名曰安寂。佛名妙識如來至真等正覺明行成為善逝。十號具足。彼土眾生諸根具足。玩習本愿無所漏失。眾生受化睡乃得寤。唯有如來入寂定意。隨眾生根權現如睡。設欲說法便自右脅著地腳腳相累。眾生見之皆效如來。右脅著地腳腳相累悉各睡眠。是時彼佛于睡眠中。與諸眾生神識說法。或說布施蠲除三想。或說持戒德香遠布。或說忍辱降意不起。或說精進除去懈怠。演說禪定識不流馳。宣暢智慧閉塞愚闇。修行善權隨類無著。于四法門究暢無礙。隨識高下而演其教。隨說大小以授正法。時彼如來。復以演說四非常慧苦空非身無我之法以。漸漸與說三十七道品之教。四意止四意斷四神足五根五力七覺意八賢圣道。究暢定意空無相愿。爾時夢中受化之識應成道跡。便于夢中。識受成道。頻來不還至無著道。亦復如是。各佛取證。亦復于夢識在曠野。無師自寤于睡眠中身黃金色眾相自嚴。飛缽虛空作十八變。又于夢中身上出火身下出水。坐臥虛空無所掛礙。欲入無為泥洹之境。亦于夢中結加趺坐。于無余泥洹而般泥洹。故身如石無所覺知。眾生之類還覺寤已。各無言說尋夢識著。便取舍利而耶維之。菩薩受決乃至成佛。皆于夢中坐樹王下。地黃金色。降伏魔怨。無量福具。身有三十二相八十種好。紫磨金色光明遠照。夢中如是。寤即身黃金色眾相具足。神足變化無所觸礙。無有言教音響往來。欲有所度悉于夢中。不假外形而有所濟。濡首當知。眾生根原受寤不同。諸佛權化其慧無方。或有佛土地大成者。地界眾生不可稱計。如來入彼而教化之。皆使眾生于無余泥洹界而般泥洹。或有佛土水大成者。水界眾生不可稱計。如來入彼而教化之。皆使眾生于無余泥洹界而般泥洹。或有佛土火大成者。火界眾生不可稱計。如來入彼而教化之。皆使眾生于無余泥洹而般泥洹。或有佛土風大成者。風界眾生不可稱計。如來入彼而教化之。皆使眾生于無余泥洹而般泥洹。或有佛土空大成者。空界眾生不可稱計。如來入彼而教化之。皆使眾生于無余泥洹而般泥洹。或有佛土識大成者。所謂安寂佛土妙識如來。識神通達夢中受教而取滅度佛復告濡首。北方去此七十億恒沙佛土。彼有佛土名曰深要。佛名梵慧如來至真等正覺。十號具足。彼國眾生皆發誓愿乃生彼土。盡同一號名曰接識。濡首當知。彼土眾生悉皆神通。心念形隨無所掛礙。所謂接識者。發弘誓心。諸有神識應趣生門受胞胎形。要以神足游空往來。接識留住。化而滅度不受四大。今此座上颰陀和等八菩薩是。東南去此百四十恒沙國土。有佛土名曰梵音。佛名胎真如來至真等正覺。十號具足。彼土眾生六通清徹同一色相。斯由誓愿乃生彼土。所謂胎真者發弘誓心。諸有識神以處母胎。愿以神足入胎教化。令彼母人不知我之所在。即于胎中拔濟無為得至泥洹。今此座上寶跡童真治地菩薩是。如來權化神變無方。以億百千佛土安處掌中。復還如故無覺知者。虛空法界不可思議。是謂濡首菩薩摩訶薩所應行跡。非是羅漢辟支所能及也。分別微識化諸眾生各使得度。或說虛無空無之法。無我無人無壽無命。不起滅法。云何濡首。若有善男子善女人發弘誓心。令十方世界辟支羅漢充滿其中。各使成道心不退轉。其福寧多不乎。濡首答曰。甚多甚多。天中天。佛言。其有菩薩以無形法與識演說。或說無常苦空非身空無相無愿。一一分別無形無相。不可攜持。是則化識其福無量。所以者何。有為四大遮迦越羅之所逕歷。無為四大永寂不起。是為諸佛之所演法。以是方便微識寂寞。法性無教而不可量。有為有相無為無相。所以者何。不離有為不離無為。亦復不言習是舍是無形之教無有此教。是凡夫法是賢圣法。斯為學法斯無學法。是聲聞法是緣覺法。是菩薩法。是佛法。佛復告濡首。如來所講與識說法。不見諸法亦無法想。虛空無形亦不可見。愚惑凡夫以諸彩色畫于虛空。欲作天龍鬼神八部之形。是人所施寧能不乎。濡首答曰。甚難甚難。天中天。未曾有也。佛言。如是如是如仁所言。諸法無數。如來所化亦復無數。諸法無形則無有二。于濡首意云何。無形之法有處所乎。對曰不也世尊。佛告濡首。以故當知佛法無數。無言無教悉無所有。爾時濡首前白佛言。向聞世尊諸法無相亦無形質。如來大哀物無不察。云何復說開化眾生凈佛國土。是法有漏是法無漏。是法現在是法過去未來。又佛說言是度世法是非度世。有著無著有稱無稱有數無數。此生死法此為泥洹。云何世尊。說諸法無相亦無形質乎。佛告濡首。如是如是如汝所問。三乘諸法三世六度。度世生死有為無為。無有為無無為。有著無著有稱無稱。有數無數有漏無漏。三十七品空無相愿。從有為法乃至無為。皆是俗數非是第一之義。無形法者。無形無響而不可見。布施持戒忍辱精進一心智慧善權。皆是俗事非第一義。滅盡泥洹永寂快樂

佛告濡首。菩薩應尋其本性而復演說有報應耶。說除八難音聲無響有報應耶。究盡眾生推尋根原有報應耶。順從經典蠲除結使有報應耶。正使如來不染三世。正法開化未曾唐捐有報應耶。正使諸法有報應果復可盡乎。心識周旋入出無礙。復可盡乎。或履權慧順從愛欲復可盡耶。威儀禮節順而不犯復可盡耶。三乘教化皆令充滿復可盡耶。思惟法本不舍總持復可盡耶。解了諸法章句清凈。深了妙法章句分明。觀四意止諸佛定意復可盡耶。分別意斷未曾舍離。演法無窮不以為難復可盡耶。神足無礙山河石壁通達無礙復可盡耶。一一分別五根圣典。非是外耶所能沮壞復可盡耶。如來神力審言正法。不起狐疑是非之想。七覺意華以自瓔珞。處在大眾不懷怯弱。論說三十七賢圣之道。永離外耶。復可盡耶。講說逆順正受三昧。或復分別名身句義。復可盡耶。苦習盡道至道印封三十二相。相相受報。復可盡耶。濡首白佛言。世尊。無形法教而不可盡。諸有為法皆是耗減。無為泥洹而不可盡。爾時最勝復白佛言。泥洹泥洹者。云何為泥洹

佛告最勝。所謂泥洹。息也。復問云何為息。答曰無為閑靜。又問云何無為。云何閑靜。答曰想滅者閑靜。識停者無為。又問非空乎。答曰非空空。又問非空空。云何識停耶。答曰非空空。爾時最勝菩薩。倍生狐疑即白佛言世尊。向問二事然同答乎。佛告最勝。止止。族姓子。勿謂如來答性空同。但族姓子意未解耳。吾今問汝非空空義及識澄靜。隨汝辯才一一詶吾。云何族姓子非空義乎。對曰諸法無數非不有數。佛言。非也族姓子。佛復問。云何識停澄靜。最勝白佛言。悉歸不起非不有起。佛言。非也族姓子。爾時最勝即從坐起五體投地。接足而禮須臾退卻。復白佛言。自審有過于如來所說。愿世尊愍恕不及。愿垂敷演永除愚惑

佛告最勝。法無若干唯解為本。香山有樹一枝萬尋。倒屈入地果實乃熟。果應在上反更入地。汝今所見亦復如是。吾問汝空乃以有報。與彼果樹有何異哉。吾當與汝一一分別。善思念之。對曰如是世尊

佛告最勝。非者非空。一切諸法皆號為非。非者諸法之名。有名者則非空也。解非歸空故曰非空也。所謂識者非有非無。云何識非有非無。不染于世是謂非有。在空澄靜是謂非無。識者舍此適彼是謂非有。踞生死岸顧愍眾生是謂非無。能以化身滿十方界化化空寂是謂非有。一識感化化皆說法是謂非無。如來入定身心寂靜。逕億千那術恒沙劫數無起滅想是謂非有。復從定起接度眾生令至無為。是謂非無。云何最勝。吾今與汝一一分別非有非無。為是真空泥洹義乎。最勝白佛。空實空泥洹實泥洹。佛告最勝。止止。族姓子。此非空亦非泥洹。所以者何。皆由世俗假號權詐文字相傳。故謂非有非無。法性境界。盡無端緒無名字法。豈當有非有非無耶。蠲除高下無是非心。知欲怒無欲怒心。解知無明無無明心。五蓋諸縛了之為一。亦不見一是謂為空。是謂為泥洹。爾時最勝前白佛言。善哉善哉世尊。說空性法及泥洹界。非有非無實無等倫。爾時說此法時。六萬比丘。本愿聲聞回意大乘皆得不退轉。十一那術諸天世人。皆得盡信之行。復有異方八十千菩薩悉獲不起法忍

佛復告族姓子。菩薩摩訶薩解空性法有十事行得至滅度。云何為十。一者諸佛世尊恒住法界不舍道智。二者諸佛世尊慈愍一切不舍大悲。三者所行如愿中無差違。四者度諸眾生諸根純淑。五者諸佛世尊觀了諸法空無所有。六者諸佛世尊分別智慧。三毒等分亦無所有。七者諸佛世尊于諸法界不起增減。八者發心起學平等無二。九者解如法性不舍本際。十者諸佛世尊行諸道法一相無相。是謂族姓子菩薩摩訶薩解空法性修此十法得至泥洹。復次菩薩摩訶薩行六神通至空法界有十事行。云何為十。一者盡觀過去不失慧明。二者盡觀未來不失慧明。三者盡觀現在不失慧明。四者觀五趣眾生盡知根原不失慧明。五者一切世間生者滅者不失慧明。六者觀一切眾生。從有而生從有而滅不失慧明。七者觀一切眾生從無而生從無而滅不失慧明。八者道心堅固不舍眾生不失慧明。九者無選擇心。是可度是不可度不失慧明。十者解知法界根門不缺不失慧明。是謂族姓子菩薩摩訶薩修六神通至空法界。佛復告族姓子。菩薩摩訶薩。至空法界當修十慧。云何為十。一者觀諸眾生若干種心若干種行悉知。是謂菩薩慧。二者觀一切眾生。若干種心若干種報悉知。三者寂寞無言。如務魄太子。盡知眾生心意所念。四者知諸眾生異心異行。以佛圣慧而教授之。五者從久遠已來修于法性不舍衍心。六者安處眾生住佛所住。七者以佛圣慧盡知五趣心意識念。八者言有所說不舍大乘。九者得佛心識定意不亂。十者度心無量不處解脫。亦復不見眾生度者。是謂族姓子菩薩摩訶薩至空法界修若干十慧

　　菩薩證品第二十七

佛復告族姓子。菩薩摩訶薩乘六神通游至十方無數佛土。承事供養諸佛世尊。從一佛國至一佛國。教化眾生不懷怯弱。嘆佛功勛德行之業。普使十方聞佛音響。最勝所行無不濟度。或以神足或以教誡。福田清凈無三惡趣。永舍邪部悲念未度。已過諸量住于佛量。為人福祐安處無為。于百千劫凈修梵行。不如五濁一行慈心。夫慈心者福難稱量。世多有人行三惡業。身三口四意三法本。應向三惡當受其報。設能專意諷誦此典。于現法中盡其苦原。或有菩薩疲厭生死。遭遇此典終不退還。更不受生在母胞胎。神識了朗未嘗錯謬。夫欲解縛凈諸結使。當護佛法興顯慧明。若于他方百千萬劫奉行正法演暢其義。不如此土彈指之頃諷念一偈分別義趣此最為勝。吾見妙樂安明佛土。亦見永寂無量佛國。彼無憂苦煩惱之難。亦復不得行福業事。若能于此盡諸結縛。此則為奇勝生彼國。所以者何。于五濁世眾惱萬端。億千萬劫時乃有佛。眾生行惡希睹賢圣。或生邊地八不閑處。或在佛后不聞正法。正使有佛不聞不見。能于其中興顯佛法。是為奇特無與等倫。吾今雖為三界至尊。猶愿行福不以為厭。慈悲喜護拔其苦原。難革眾生染邪來久。卒聞正教倍懷狐疑。會值今日如來要集。菩薩大士不可稱數。聞法無厭如海吞流。應與演說正真佛道。釋梵四王天龍鬼神阿須倫旃陀羅摩休勒人與非人魔若魔天十方云集。今得聞法霍然大悟。皆由前世福業所致。正使吾于百千萬劫。演暢一句深妙之義。不能究盡此慧法本。是故最勝。菩薩大士。苦行無數不以為難。若使三千大千剎土。同時劫燒火至梵天。凡夫眾生未履道跡。聞此正典在他佛國。投身自歸入彼火災。安隱得度無所傷損。有時三千大千世界。火滅水盛乃至梵天。復自投身入彼水災。安隱得度終不沒溺最勝當知。有時三千大千世界。水涸風盛乃至梵天。復自投身入彼風災。安隱得度不被飄浪。所以者何。諸佛威神之所擁護。若比丘比丘尼優婆塞優婆夷。執持諷誦此經典者。現世獲祐不逢苦惱。若能進業凈修梵行。即于現世受無為證。今此座上神通大士。億百千垓那術眾生。普修此典乃受果證。吾今殷勤敷演經典。聞者得度不至惡趣。隨前志操應適解慧。向佛乘者意廣無崖。恒愍眾生不自為己。乃至成佛終不耗減。趣緣覺者畢其所愿因緣成道。飛缽虛空變化自由。愿聲聞者。求師咨受無所掛礙。斷諸結縛盡漏成道。復觀眾生心意所趣。或有發意應成道跡。菩薩權慧誘進異道。漸漸將導即成羅漢。或有眾生應頻來道。復以權慧以次指導便得羅漢。或有眾生應成不還。復以權慧開化進趣使成羅漢。或有眾生不越次第以成三道。菩薩權慧欲令學者。小節不真。即便誘進成須陀洹。或有眾生已成二道。復以權慧接引前人成斯陀含。或有眾生越次取證受應真者。菩薩權慧觀察前人。已得須陀洹斯陀含阿那含阿羅漢。復以誘進成緣覺道。爾時如來。告四部眾諸來會者。眾生若干佛土不同。謂為緣覺如來無剎土乎。莫造斯觀。所以者何。轉輪圣王十善已具。展轉紹繼王名不滅。緣覺自寤亦復如是。佛去世后佛法滅盡。或經一劫至百千劫。緣覺應真為行佛事佛佛相繼。于諸佛事終不耗減。是故菩薩摩訶薩。恒以權慧開導眾生。福應相次將導眾生。離三世患安處永寂。爾時最勝菩薩。即從座起前白佛言。甚奇甚特。非是二乘之所及也。愿樂欲聞成道證驗乎

佛告最勝。若樂聞者今當與汝說之。諦聽諦聽善思念之。吾昔求道不可稱計。從初發意施作功德至今成佛。于其中間遺形流布有可計哉。吾昔證驗發弘誓心。其有眾生趣向道根。或復投身歸命三尊。要以神通現證告人。不但我身宿有此愿。諸佛世尊誓愿皆同。若有眾生四向四果。吾亦睹見明其所實。正使前人成緣覺者。吾亦證驗因緣自寤。若有眾生坐樹王下。開方五十俞旬里內。于其中間。魔若魔天不睹其際。此者我之所證。佛復告族姓子。菩薩摩訶薩如我今日現身受驗曠濟眾生。不見吾我心識了朗。分別所趣施行佛事。尋憶百千無數佛土。周旋往反究盡道者。恒在前立證明界實。吾昔游于無畏佛剎。時彼大士不可稱計。或有志趣小乘羅漢。或有中止在緣覺地。或有超越志存佛道。時吾專心入定三昧。普為眾生敢以為證。復次菩薩摩訶薩若有已向須陀洹得須陀洹。向斯陀含得斯陀含。向阿那含得阿那含。向阿羅漢得阿羅漢。吾常于中證成果報。未曾失于法性之本。佛復告族姓子。菩薩摩訶薩游至三千大千世界。有信無信有受無受。或有眾生住盡信之地。復有眾生住奉法地者。或有眾生修于八解童真行者。我恒往現證使彼得道。佛復告族姓子。菩薩摩訶薩身識清凈無能染污。諸有眾生懷邪業者。吾亦往證此為邪術不得久立。或復祭祀地水火風。吾亦往說知不真實。復見群邪唱生梵天。復往勸進福盡還本。或有欲生無色天上住壽一劫。心常專一中無斷絕。吾時入定正識定意。復與彼說色不有色色不自有。我色彼色彼我無形。色則無色豈有我也。識非我識豈有我也。痛想行法亦復如是。爾時最勝菩薩前白佛言。善哉善哉世尊。如來所說現證法教不可思議。非是羅漢辟支所及。是時最勝重白佛言。向承佛言。云何無色。云何為無色乎。唯愿世尊。垂愍敷演永使黎庶不懷狐疑

佛告最勝。善哉族姓子。諦聽善思念之。吾當與汝說無色定。所謂無色者非有色也。四大造色乃謂為色。彼無此色乃謂無色。夫色有五乃成四大。唯無形色故謂無色。痛色想色行色識色。非是凡夫五通所睹。唯有如來阿維顏菩薩乃見彼色。佛復告族姓子。不退轉菩薩執權方便入寂靜定意三昧正受。往游有想無想天上。與彼微識說微妙法空無相愿。六身受法無起滅行。漸漸與說生法老法病法死法。所謂生者。在母胞胎生藏下熟藏上。四大已具便當別離。宿有善行。如游浴池后園觀看。宿積惡者。如登崄谷荊棘上臥。復與演說識神所趣。我人壽命不可久保。于中拔濟識神得寤。唯于阿蘭迦蘭。如此之比不可稱數。億千那術諸佛在前。各現殊特甚深之法。本識愚惑如器穿漏。不受正法道品之教。一劫若減一劫干燒。如是經歷億百千那術之數劫數干燒。或有一劫一佛出世。或有一劫二佛出世。或于一劫百佛千佛億百千佛。如是之比。然后乃受正教。復與演說老耗之法。所謂老者。諸根純熟皮緩面皺。悲愁呻吟厭患四大。無復少壯榮華之心。此法衰耗不可久保。次復與說四大參差地水火風。地勝水性水勝火性火勝風性。互有增減便成其疾。或生瘡痍萬病所逼。膿血流溢不可瞻睹。以次與說無常變易。如水上泡一生一滅。生者自生滅者自滅。生不自生滅不自滅。無想神識即于彼處。隨其所趣各獲果證。于無余泥洹界而般泥洹。最勝菩薩白佛言。世尊。向聞如來四大參差神識所居。地增水減則生其疾。水增火減則生其疾。火增風減則生其疾。又復聞佛說。風增火減火增水減水增地減。識非四大四大非識。今聞佛說。一大增三大病。三大增一大病。四大具足神識得寧。衰由四大非識所生。云何世尊。病由四大為識所生。佛告最勝。識非四大四大非識。識不離四大四大不離識。是故一大增諸大病。識大增一大病。識隨衰耗。又問為四大病為識神病耶。答曰識由大病。大由識病。又問識由四大乃自役用。舍身受形四大各歸。其本識神何不減乎。佛告族姓子。善哉善哉。于如來前乃發斯問。吾當與汝一一分別。識者無形而不可見。識非有識因大為識。四大盡增則識有病。病非四大由識而生。萬病增減皆由識生。從初發意乃至成佛。神識無垢不由四大

　　解慧品第二十八

爾時最勝菩薩白佛言。世尊。云何菩薩摩訶薩執意堅固不可沮壞。云何菩薩執意真誠終不虛妄。云何菩薩一向佛道不趣二乘。云何菩薩執持威儀不失禮節。云何菩薩守意禪定不舍正受。云何菩薩住諸佛法而不退轉。云何菩薩留化教授不斷佛種

爾時世尊告最勝曰。善哉善哉。于如來前而問此義。吾今與汝敷演分別善思念之。唯然世尊愿樂欲聞。佛告最勝。菩薩摩訶薩修行四法意志堅固不可沮壞。云何為四法。一者慈愍眾生如母愛子。二者勤加精進而不懈怠。三者度諸眾生如幻如化。四者諸佛篋藏無不究練。是謂菩薩摩訶薩行此四法進成佛道未曾退轉。菩薩復當修行四法。便得入定賢圣默然。云何為四。一者解知眾生無眾生想。二者觀諸世間不可樂想。三者嘆譽大乘永離二道。四者于諸苦樂無所榮冀。復有四法。云何為四。一者戒二者聞三者施四者出要。復有四法。至成佛道。無有狐疑不失威儀。云何為四。一者無利。二者無衰。三者無毀。四者無譽。復有四法增益善根。云何為四。一者教訓眾生住于信地。二者惠施于人不望其報。三者說法無法想。四者菩薩名號不可稱記。復有四法。菩薩所行從一地乃至十地。云何為四。一者興顯善根。二者除去愚闇不處邪部。三者善權適化導以無方。四者執心勇猛精進日增。復有四法。善權方便得至佛道。云何為四。一者勸進邪部安處正道。二者化諸未寤令向善趣。三者說法無二受有高下。四者以佛圣慧度未度者。復有四法威儀成就。云何為四。一者不染三有知之為苦。二者我與彼人苦樂俱然。三者恒行忍辱不興惡心。四者在上無慢居下不恥。復有四法不舍道心。云何為四。一者念佛功德之本。二者安處眾生道心堅固。三者親善知識不染邪見。四者上及大乘不修妄見。復有四法。樂在閑靜不處憒鬧。云何為四。一者向小乘者令至大乘。二者應成緣覺進成佛道。三者聞法不厭道心不斷。四者如所聞法不有吝惜。復有四法菩薩所行。云何為四。一者不起法忍悉知無生。二者無盡法忍亦無過量。三者因緣法忍除緣覺心。四者無住法忍悉知眾生心無猗著。復有四法除去結使。云何為四。一者專精一意思惟惡露。二者去者永滅更不造新。三者諸法明白不處闇冥。四者心常游戲百千三昧。復有四法游行四部眾。云何為四。一者恒自為法不計吾我。二者興致重敬心無放誕。三者于諸善本轉增其德。四者去離小乘導以大道。復有四法。法施財施得至無為。云何為四。一者受法不誤。二者不從他心。三者不惜身命。四者意無退轉。復有四法施無想報。云何為四。一者彼我無形了之悉空。二者行應正真修無上道。三者解見無我由癡愛生。四者道性無際行合真際。復有四法度人無量。云何為四。一者解淫怒癡無有起滅。二者行慈廣濟不見恚怒。三者燃熾諸法。四者雖在五濁不舍道心。復有四法得成道根。云何為四。一者恒以惠施以為元首。二者勸進他人除去慳貪。三者行輒合空法無吾我。四者于甚深法不起狐疑。復有四法禪定不戲。云何為四。一者不計眾生有數無數。二者不見佛土有凈無凈。三者慈悲喜護遍滿世界。四者佛慧具足不舍本誓。復有四法游佛道場。云何為四。一者先言后笑不傷人意。二者如所說法行應正真。三者解道無道亦無窠窟。四者有望無望悉知歸空。是謂菩薩摩訶薩行應合空于諸佛法修無上道。說此四四法時。二萬二千天及世人皆發無上正真道意。復有萬二千人。即于座上逮不起法忍。復有無數十方天子。散華供養乃至于膝

　　三毒品第二十九

爾時濡首童真白佛言。世尊。今聞如來說四法門慧。甚深微妙立根得力。菩薩所行非是羅漢辟支所及。今問如來未來中間。初禪思惟惡露不凈之觀。為觀自身不凈。觀他身不凈耶。佛告濡首童真。或有菩薩未上菩薩位。便自觀身惡露不凈立根得力。或自觀身觀他人身。復以權慧現身臭穢膿血流溢。于中開寤無數眾生。去離凈心皆知不真。復次濡首。或有菩薩在未來地。上修中間未明初禪。復有菩薩已離未來住在中間。復以權慧上修初禪。或有菩薩已過未來中間凈地。次復修習初禪。念持五行之本。遂復上及二禪之法。或有菩薩舍上四禪未來中間。初禪第二以次仰修。三禪根本喜安自守。復有菩薩已離三禪。復舍四行修第四禪。復于四禪思惟惡露不凈之觀。復有菩薩。不由七定徑逮滅盡定意。或有菩薩已入永寂三昧普觀世界。無有眾生我人壽命。生者滅者悉無所有。或有菩薩在一地住受菩薩位。分別三毒淫怒癡法。權慧適化觀眾生心。有無明心無無明心。有愛欲心無愛欲心。有嗔恚心無嗔恚心。菩薩悉知。最勝當知。菩薩摩訶薩遍觀諸法。不見生者不見滅者。復于諸法不見畢竟不見不畢竟。如是諸問為清凈。復次最勝。菩薩摩訶薩觀諸縛著于中求凈。應問當問。此法永寂安隱無變易法。生死清凈不見穢濁。是謂菩薩摩訶薩無生之論。越度生死不見有度。是謂無生之論。泥洹無形寂然無為。是謂乃應無生之論。若使最勝于諸縛著悉知歸空。不見生死有取證者。不見出生起滅之處。亦不見出亦不見泥洹。是謂菩薩無生之論。復次最勝。因緣聚散惡露不凈。是謂菩薩無生之論。親近成證不退轉果。斷智無礙知盡不生。是謂菩薩無生之論。復次最勝。菩薩摩訶薩因緣合散證不退還。斷知無礙永離三有。是謂菩薩無生之論。乃名諸法善根不斷。知善不善。此是世法是度世法。此是礙法此不礙法。此有為法此無為法。此有漏法此無漏法。是謂菩薩摩訶薩無生之論。復次最勝。思惟分別佛像無形。亦復分別法性若干。思惟圣眾功德難量。以次思惟眾生非一。復當分別剎土不同。心所趣向難可究盡。是謂菩薩摩訶薩無生之論。復次最勝。一切諸法皆悉清凈。一切諸法皆不清凈。是謂菩薩無生之論。最勝白佛言。云何一切諸法是無生之論。一切諸法皆不清凈是無生之論。佛告最勝。諸法無識亦無行報。諸有識想與法相應。是謂凈無凈也。一切諸法若干種相。或有諸法未離念持。便求方便增益其德已益其德諸善普備。諸善已備則數出入息。數息已定是謂凈不凈。最勝又問。云何觀察諸法定不定耶。答曰。自于境界永離無欲。于億萬法悉知定不定義。又問。定者非凈非不有凈。不定非凈。可謂定不定乎。報曰。少有明者能解定不定義。云何世尊。永離無欲于億萬法知定不定定者是道。不定非道。佛言。如是如是。如汝所言。若有族姓子族姓女。于諸法界不知已定當定未定。則于諸法未解已解當解。何以故。如香樂經所說。諸法已定聞不狐疑。則能進上而不退轉。如所聞法玩習不舍。是謂定不定義。若有眾生于定不定生狐疑者。則不能從一地復至一地。以不超次干地則不離生死住泥洹法。何以故。諸佛世尊不究生死根本不至泥洹

佛告最勝。諸佛世尊恒不演說越度生死安處泥洹耶。答曰如是。又問。頗聞世尊演說諸法斯是生死斯是泥洹。答曰。非也佛言。是故族姓子。諸佛世尊不說生死以為下劣。不說泥洹以為增上。但為族姓子。言生死泥洹者便有二識。則不能離生死至泥洹之岸佛復告最勝。菩薩摩訶薩從空往來。不見眾生有眾生想。不見泥洹有泥洹想。何以故。不見周旋處在生死。不見泥洹有得滅度。爾時最勝菩薩即從座起。偏露右臂長跪叉手。白佛言。世尊。善哉善哉。如來所說。說無眾生泥洹之相。法說義說正應寂然。不見生死及與泥洹。爾時座上二千七百比丘。有漏心解脫得不起法忍。何以故。解了生死則無生死。解了泥洹則無泥洹。亦復不言有度眾生。亦不說泥洹永寂。解空性法。非有生死非有泥洹。

爾時坐上七百比丘。密從座起收攝衣缽。無何而去。各各低頭自相謂言。我等何為涉此慊苦。日夜精勤修于梵行。或言有泥洹。泥洹無取滅度者。亦無有道。況當有成道者

　　問泥洹品第三十

爾時最勝菩薩白佛言。世尊。若有眾生欲使諸法出生。則無有道成等正覺。何況于泥洹欲成道乎。此則不然。泥洹無姓亦無名號。云何欲于空中求空。泥洹無一。況當欲求諸法之數。世尊。此七百比丘于如來所剃除須發服三法衣。手執應器凈修梵行。方便退轉在凡夫地。欲求泥洹窠窟處所。猶如麻油醍醐酪酥。油則遍周酥則凝住。生死泥洹亦復如是。至竟泥洹無諸法相。泥洹大道亦無崖底。群惑之人執迷來久。卻謂泥洹有生滅著斷。唯有修行之人執行正見。不見諸法有起有滅。不見諸法有受有舍。爾時。最勝菩薩前白佛言。世尊。此七百比丘即聞法教各舍馳散。當復經歷幾時乃得度脫。永離生死不在邪見。佛告最勝。汝欲知者諦聽諦聽善思念之。吾當與汝蠲除狐疑。對曰。如是世尊。佛言。恒沙劫過乃一佛出。如是經歷七十二億恒沙劫數。猶不得度。何以故。億千萬劫佛乃出世。值佛甚難經難得聞。今日如來至真等正覺。在大眾中敷演道教。說無生滅泥洹之法。于正法中生邪見心。所生之處。恒在邪見不在正道。猶如士夫勇猛多力。無方伎術無不貫練。六藝備具。天文地理星宿災怪皆悉開通。然此力士。恒畏虛空竊自設計。馳趣四方投無空界。在在處處恒見虛空。此諸比丘亦復如是。正使經歷百千萬劫。欲于空中立泥洹名。此事不然。所至到處不了空性。愿求于道終不可果。如復有人欲求于空。在在處處空恒在前。亦不演說此空彼空有若干相。不見從空往來有所成辦。斯乃解知泥洹之要。彼諸比丘前世習邪至今不寤欲求泥洹無為大道。猶尚不識名號姓字。豈能分別泥洹道乎。終日周旋求于滅度。唐勞其功而不可獲。何以故。泥洹假號如幻如化。空無所有假名為空。假號虛詐。愚人所傳非賢圣法律之所贊嘆。爾時復有立行比丘七百余人。即于座上諸塵垢盡得法眼凈。三達六通無所掛礙。了佛無生亦不起滅。不以過去諸法求于泥洹。無數恒沙諸佛過去所說教誡智慧辯才悉無若干。從凡夫起乃至無學。演說道教無有差違。不見眾生流浪生死。不見泥洹當有起滅。何以故。一切諸法悉空如空。不見諸佛所出窠窟。爾時座上六百優婆塞三百優婆夷。皆得盡信之行。無數天與世人皆發無上正真道意。爾時長老舍利弗告五百比丘曰。汝等諸人各獲通慧必本愿耶。諸比丘言。尊者舍利弗。曩昔所愿今日已獲。所作已辦更不受有。舍利弗言。善所問者知所趣乎。諸比丘言。盡諸結縛更不染有。不愛生死不著泥洹。泥洹無為行合空性。無結縛盡亦不見盡。是謂泥洹。爾時舍利弗贊彼比丘曰。善哉善哉。族姓子。真解空性甚深之義。今有幾賢住于福地。諸比丘曰。尊者舍利弗。即是福田如來所稱。施行佛事未曾唐捐。我等諸人。于十六分未獲其一。舍利弗言。汝五百人。悉是彼此解脫之士。亦是福田。諸比丘曰。如來圣慧性自清凈。于諸法界無所染著。是時最勝菩薩前白佛言。世有幾賢必報施恩。佛告最勝。不著世法能報施恩。又問。復有幾賢于施清凈。答曰。不受諸法乃謂清凈。又問。何者是施福田。答曰。忘佛道法乃謂福田。又問。復有幾賢于眾生種。為善知識指授善惡。答曰不舍一切眾生之類。是謂善知識。又問。世有幾賢能報佛恩。答曰。獲四無畏不斷佛種。又問。世有幾賢能供養如來。答曰。億萬劫行于中不惑。是謂供養。又問。世有幾賢能護佛藏。答曰。盡其形壽不毀佛戒。又問。復有幾賢能興恭敬。答曰。守護諸根能閉六情。又問。何者世間名大珍寶。答曰。成就七寶者。又問。云何解知足行。答曰。修于第一無上慧義。又曰。云何于世少欲。答曰。不愿求于世。又問。云何解世無著。答曰。斷諸結縛無復五蓋。又問。世誰快樂無復眾苦。答曰。無所系屬故謂為樂。又問。云何無所系屬。答曰。解知五陰十八本持空寂無為。又問。誰有此難。答曰。外舍六塵內舍六情。又問。誰度此岸。得至彼岸。答曰。立根得力成道者也。又問。云何菩薩施心不斷。答曰。消除三想不興塵勞。又問。云何持戒而不缺漏。答曰。道心堅固不舍弘誓。云何行忍遭對不懼。答曰。解心空寂不起恚本。云何菩薩修于精進。答曰。心之所念無有端緒。又問。云何禪定意不戲損。答曰。心定永寂不受外塵。云何慧業演暢諸法。答曰。分別義趣不舍道心。又問。云何菩薩修行慈心不舍道根。答曰。不舍眾生見有度者。又問。云何菩薩行于悲心。答曰。思惟諸法而不退轉。又問。云何菩薩喜意不斷得至滅度。答曰。不興我想計有吾我。又問。云何菩薩護心不斷。答曰。守護道根畢至成佛。于其中間不興余想。又問。云何菩薩立于信根。答曰。超越外法不與邪俱。又問。云何解空而無猶豫。答曰。解道非道道無根源。是謂菩薩摩訶薩所應行業

　　四梵堂品第三十一

爾時濡首童真。內心自念。云何菩薩摩訶薩。于身口意凈修梵行。周遍四荒往度眾生。從一佛國至一佛國。未曾舍離眾生。云何菩薩進成佛業。不失菩薩所行之定。佛知其意。即告之曰。如是如是。如汝所言。菩薩行本其類不同。吾今與汝敷演其義。諦聽諦聽。善思念之。對曰。如是世尊

佛告濡首。身行清凈不為眾惡。口行至誠不失法性。心念定意恐畏不動。是謂菩薩通慧之本。慈念眾生不著愛欲。恒修不凈惡露之觀。守固其心不處愚闇。是謂菩薩通慧之本。在眾如野不失威儀。進止行來儀容齊整。未曾違失如來禁戒。是謂菩薩通慧之本。于諸佛法悉皆解脫。無欲無為不可思議。圣眾修習永無三乘。是謂菩薩通慧之本。于欲解脫曉了無形。嗔恚解脫癡懈亦然。修九次第不動禪覺。是謂菩薩通慧之本。不著欲界求轉輪位。不處色界希望成福。復不思惟無色界道。是謂菩薩通慧之本。復于空無無愿無相。無不盡有漏之行。解了諸法如幻如化。是謂菩薩通慧之本。或有眾生終不失意。從住至住愛憎意等。是謂菩薩通慧之本。不違過去諸法之本。未來現在亦復如是。于染無染不見染著。是謂菩薩通慧之本

　　梵天請品第三十二

爾時最勝菩薩摩訶薩白佛言。世尊。身行清凈不行惡業。演說言教終不虛妄。心念清凈超越道根。尊今所論四等梵堂。慈悲喜護濟度眾生。一人不度終不忘舍。以慈去淫。以不凈去凈。觀相無形。是謂菩薩通慧之本。于諸法本悉得解脫。于三法寶悉得解脫。有為無為有漏無漏。是謂菩薩通慧之本。已知無欲知之不生。嗔恚無本皆知為空。是謂菩薩通慧之本。行慈不斷。不著欲界色無色界。于諸四禪盡不起想。是謂菩薩通慧之本。菩薩摩訶薩。恒入空無想愿。亦不求索諸法之相。或有菩薩發弘誓心。設我成佛國界眾生無三乘道名。然我今日至誠。作佛成等正覺。廣化眾生不以為厭。爾時八千天人立于信地。魔王營從即還本所

　　梵天囑累品第三十三

佛告無畏梵天及諸大眾諸菩薩等。吾從無數阿僧祇劫積功累德自致成佛。不染于世八法之累。一切眾生蜎飛蠕動有形之類。染著五陰玩而不舍。是以賢圣不染八法。解知五陰十八本持空無所有。離世八事。利衰毀譽稱譏苦樂

佛復告梵天。若有善男子善女人。諷誦受持此經典者。魔若魔天不能沮壞。何以故。諸佛世尊威神所護。若有善男子善女人。求于無上正真等正覺。皆由此典而取果證。佛復告梵天。吾今從劫至百千劫。滿中眾生。皆共稱嘆此經典者不能究盡。何以故。此經名曰無盡之藏。非是羅漢辟支所及。一名最勝菩薩所問。吾今囑累此經。無令缺漏一字。味身句身。皆令具足。如我今日成于佛道。相有三十二。好有八十種。身黃金色圓光七尺。遍滿三千大千世界。有一善男子善女人。至誠求佛道供養如來至真等正覺。不如彈指之頃誦此經典。何以故。如來至真等正覺。皆由此經而成佛道。須陀洹斯陀含阿那含阿羅漢辟支佛。皆由此典而得成就。爾時無畏梵天前白佛言。世尊。若有善男子善女人。至誠求佛。諷誦此經典戢念不忘。我等當擁護此善男子善女人。百由旬內。魔若魔天不得其便。佛告梵天。如是如是。如汝所言。過去當來現在諸佛皆誦此典。必至堅固終不退轉。若有善男子善女人。修習四意止四意斷四神足五根五力七覺意八賢圣道空無想無愿。皆由此典成就世間。便有四性比丘比丘尼優婆塞優婆夷。爾時濡首童真。最勝菩薩。尊者舍利弗。天龍鬼神干沓和阿須倫迦留羅栴陀羅摩休勒。聞佛所說。作禮而去

十住斷結經卷第十