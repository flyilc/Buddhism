　　No. 283 [Nos. 278(11), 229(15), 281(2), 284]

　　菩薩十住行道品一卷

　　　　西晉三藏竺法護譯


曇昧摩提菩薩。持佛威神。便于佛前。于是阿難波渝迦三昧。悉見十方諸佛。十方諸佛者。其數如千佛剎塵等。一塵者。為一佛剎。一佛剎如是十方四面。見十方諸佛。皆悉言。善哉善哉。曇昧摩提菩薩。十方諸佛。皆賜與智慧。悉語曇昧摩提菩薩言。是釋迦文佛。前世本愿。所結成功德。威神使若益。諸經益者。佛威神益。深入經處。悉示諸十方。虛空法心無所著。悉入無所掛礙中。悉入大道中。疾近逮佛。悉知諸經。諸十方人所思想。悉學知十方諸所說經。皆悉知用。是故悉為諸菩薩等。說菩薩十法住。悉及得持佛威神。悉能說。爾時曇昧摩提菩薩。所語說。無所掛礙。無所難也。無有盡賜時。無有能升量者。無有極止時。無有能逮者。無有能得長短者。未曾有忘時。無不得明者。悉等無異。無有懈慢時。眾所不能及。持是三昧力。十方諸佛等。皆各各伸右手。著曇昧摩提菩薩頭上。以曇昧摩提菩薩。使于三昧中覺。便語菩薩言。諸佛子皆聽。菩薩舍甚大。悉如虛空。經處何因。菩薩舍甚大。過去諸佛悉那中生。當來諸佛悉那中生。今現在諸佛悉那中生。何因菩薩入大道中。從何因緣。入是大道中。何因正爾。菩薩有十法住。用分別如過去當來今現在佛等所說。何等為諸菩薩十法住

第一者。波藍耆兜波菩薩法住

第二者。名阿阇浮菩薩法住

第三者。名渝阿阇菩薩法住

第四者。名阇摩期菩薩法住

第五者。名波渝三般菩薩法住

第六者。名阿耆三般菩薩法住

第七者。名阿惟越致菩薩法住

第八者。名鳩摩羅浮童男菩薩法住

第九者。名渝羅阇菩薩法住

第十者。名阿惟顏菩薩法住

一何等為波藍耆兜波菩薩法住者。上頭見佛。端政無比。視面色無有厭。時無有及逮者。尊貴無有能過者。飛無有能過者。所教授無有能過者。是菩薩。見佛威神儀法如是。使稍入佛道中。轉開導之。皆隨其意教度既見勤苦者皆愍傷。稍稍近曉佛語。信向之。新發起意。學佛道。悉欲得了佛智十難處。悉欲逮得知之何等為十難處十種力。波藍耆兜波菩薩教。有十事。何等為十事。一者當供養佛諸菩薩。二者隨其所樂當教語。三者所生處皆尊貴。四者天上天下。一無有能及者。五者佛所有智悉當逮得。六者波羅世所生處。常見無央數佛。七者所有深三昧經悉當逮得。八者死生道無邊幅處以來。九者命既去不久。十者若悉當度脫十方人。所以者何。益入于佛法中故

二何等為阿阇浮菩薩法住者。有十意。念十方人。何等為十意。一者悉念世間人善。二者凈潔心。三者皆安隱心。四者柔軟心。五者悉愛等。六者心念但欲施與人。七者心悉當護。八者心念人與我身無異。九者心念十方人我。觀如師。十者心念十方人視如佛。阿阇浮菩薩法。當多學經。既多學經。以當獨處止。既獨處止。當與善師從事。既與善師從事。當在善師邊。既在善師邊。當易使。既易使。當隨時。既隨所作為。當勇所作為。既勇。當學入慧中。既學入慧中。以所受法。當悉持。既當悉持法。當不忘。既不忘。當安隱處止。所以者何。益于閔傷十方人故。三何等為渝阿阇菩薩法住者。入于諸法中。用十事。何等為十事。一者諸所有皆無常。二者諸所有皆勤苦。三者諸所有皆虛空。四者諸所有皆非我所。五者諸所有皆無所住。六者諸所有皆無利。七者諸所有皆無所止。八者諸所有皆無有處。九者諸所有皆無所著。十者諸所有皆無所有。諸法悉入中不復還。渝阿阇菩薩教法。悉當念于十方人。念于十方人已。悉當念法處。念法處已。悉當念諸佛剎。念諸佛剎已。悉當念地法。念地法已。悉當念水法。念水法已。悉當念火法。念火法已。悉當念風法。念風法已。悉當念欲法。念欲法已。悉當念色法。念色法已。當念無有欲色法處。念無所欲色法處已。心無所貪。所以者何。用是故。悉當法明四何等為阇摩期菩薩法住者。常念于佛處生。有十事。何等為十事。一者不復還。二者多深慈于佛。三者深思惟法。四者皆視十方人慈心。五者思惟十方了無所有。六者十方佛剎皆虛空。七者宿命所作了無所有。八者諸所有皆虛空。譬如作幻耳。九者諸所有勤苦無所有。十者泥洹虛空無所有。用是故。生于佛法中。是為阇摩期菩薩教法。過去諸佛虛空無所有。當來諸佛虛空無所有。今現在諸佛虛空無所有。過去諸佛法無所有。當來諸佛法無所有。今現在諸佛法無所有。過去諸佛法。念從何所出生索了無所有。當來諸佛法。念從何所出生索了無所有。今現在諸佛法。念從何所生索了無所有。諸佛法等悉了無所有。所以者何。是三世法。等皆了無所有一五何等為波渝三般菩薩法住者。所作功德。悉度十方人。有十事。何等為十事。一者悉護十方人。二者悉令十方人善。三者悉念十方人命安隱。四者悉愛十方人。五者悉哀十方人。六者悉教十方人莫使作惡。七者悉引十方人著菩薩道中。八者悉清凈于十方人。九者悉度十方人。十者悉脫十方人令般泥洹。不可復計十方人。不可復數十方人。不可復議十方人。不可復稱十方人。不可復量十方人。了不可議說十方人。何等為十方人者。都盧十方人。皆虛空人。皆非我所人。皆無所有人。皆所有皆無他奇。所以者何。心無所著故

六何等為阿耆三般菩薩法住者。有十法深慈心哀。何等為十法。一者用說佛善惡心無有異。二者說法善說法惡心無有異。三者說菩薩善說菩薩惡心無有異。四者求菩薩道人共相道善惡心無有異。五者中有人言十方人多十方人少心無有異。六者都十方人轉相道善惡心無有異。七者中有人說言十方人易脫難脫心無有異。八者說法多說法少心無有異。九者說法壞說法不壞心無有異。十者有法處無法處心無有異。是菩薩當學。是諸法無有處。復有十事。何等為十事。一者諸法無有處。二者諸法不可得見處。三者學諸法譬如化作。四者諸法皆虛空。五者諸法若干種虛空。六者諸法無有掛礙極虛空處。七者諸法譬若幻所化。八者諸法譬夢中所有。九者諸法不可計。十者諸法無所有不可得視。所以者何。益深入佛法中。無有能勝者

七阿惟越致菩薩者。何等法住。菩薩聞十事堅住。何等為十事。一者有佛無佛不動還。二者言有法無法不動還。三者有菩薩無菩薩不動還。四者有求菩薩道者無有求菩薩道者不動還。五者持是法得持是法不得不動還。六者有諸過去佛無諸過去佛不動還。七者有諸當來佛無諸當來佛不動還。八者有諸現在佛無諸現在佛不動還。九者佛智慧盡佛智慧不盡不動還。十者過去世事。當來世事今現在世事。乎若干種乎一種心終不復動還。是菩薩當教令學此十事。何等為十。一者向一慧。入若干慧。二者持若干慧。入一慧。三者一慧入若干事。四者從若干事。入一慧。五者持十方人。處虛空。六者持虛空。皆入十方人。七者持思想。入不動搖。八者持不動搖。入思想中。九者持虛空。入想中。十者持想。入虛空中。所以者何。諸功德法悉入中。用是故不復動

八鳩摩羅浮童男菩薩者。為何等法住。菩薩于十事中住。何等十。一者身所行。口所言。心所念。悉凈潔。二者無有能得長短者。三者心一反念在欲生何所。四者十方人知誰慈心者。五者十方人所信用悉知。六者十方人若干種悉知。七者十方人所作為悉知。八者諸剎土成敗悉知。九者神足念飛在所到。十者諸法清凈學。是菩薩。當復學十事。何等為十事。一者當學知諸佛剎佛剎。二者當學感動諸佛剎。三者當學自在所作威神。四者當學視諸佛剎。五者當學從一佛剎復至一佛剎。六者當學往到無央數佛剎。七者當學知無央數法在所問。八者當學變化。譬如幻自在所作。九者當學佛音聲響。十者當學一反念。供養無央佛所。即悉遍至到。所以者何。入于一法中多所遣

九者渝阿羅阇菩薩者。何等法住。菩薩用十事得。何等為十事。一者諸十方人。所出生悉知。二者十方人。所系恩愛悉知。三者十方人。所念本末所從來悉知。四者十方人。所作為宿命善惡所趣向悉知。五者若干種諸法悉知。六者十方人所念。若干種變化悉知。七者諸佛剎壞敗善惡悉知。八者過去當來今現在。無央數世事悉知。九者十方人。等不等悉知。十者教授十方人。說虛空法悉知是。菩薩復有十處當學知。何等為十處。一者佛法宮當學。二者造佛法宮當學。三者佛宮中所有當學。四者佛宮中所教敕當學。五者佛所出入宮當學。六者法宮當學。七者法王宮當學。八者法所教敕當學。九者安行法王當學。十者更造作法中王所教敕。當承用學。所以者何。心稍稍入佛大道中。所聞法自用教十阿惟顏菩薩者。為何法住。菩薩入于若干十智中。悉分別知。何等為十智中。一者當何因感動無央數佛剎。二者當明無央數佛剎中事。三者我日日當置無央數佛剎中菩薩。四者我日日當度無央數佛剎中人。五者我當安隱無央數佛剎中眾。生六者十方人無央數。皆聞我聲。七者悉知十方人民。八者十方人所思想善惡。我悉當知。九者十方人。我悉當內佛道中。十者十方人。我悉當度脫。渝羅阇菩薩。不能及知阿惟顏身所行口所言心所念所作為。了不能及知阿惟顏菩薩事。不能及知神足念。不能知飛。亦不能逮知阿惟顏菩薩過去當來今現在事。亦不能逮知所念佛剎。亦不能逮知心所念所行。為智慧用十事。渝羅阇菩薩。不能逮知阿惟顏菩薩所行事。是阿惟顏菩薩。逮入佛十智中。何等為十智中。一者過去當來今現在。無端亟從佛學。二者諸佛法悉具足。從佛學。三者諸法處無所掛礙。從佛學。四者諸法處。無邊幅無崖底。從佛學。五者諸所有剎土。我悉當護持是功德威神。從佛學。六者不可復計剎土處無邊幅。悉當明知。從佛學。七者十方無央數佛剎。悉當安隱。從佛學。八者十方人所行。為悉當從佛學。九者諸法智慧悉入中。從佛學。十者佛所有智慧。悉當知。從佛學。所以者何。悉具足知。皆曉了佛智慧。都無所復從誰學道。是為阿惟顏。以十法菩薩行道如是菩薩十住行道經