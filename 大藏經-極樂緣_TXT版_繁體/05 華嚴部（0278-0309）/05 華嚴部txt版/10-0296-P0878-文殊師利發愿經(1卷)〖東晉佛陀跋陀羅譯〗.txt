　　No. 296 [No. 297; cf. 293(Fasc. 40)]

　　文殊師利發愿經

　　　　東晉天竺三藏佛陀跋陀羅譯



　身口意清凈　　除滅諸垢穢
　一心恭敬禮　　十方三世佛
　普賢愿力故　　悉睹見諸佛
　一一如來所　　一切剎塵禮
　于一微塵中　　見一切諸佛
　菩薩眾圍繞　　法界塵亦然
　以眾妙音聲　　宣揚諸最勝
　無量功德海　　不可得窮盡
　以普賢行力　　無上眾供具
　供養于十方　　三世一切佛
　以妙香華鬘　　種種諸伎樂
　一切妙莊嚴　　普供養諸佛
　我以貪恚癡　　造一切惡行
　身口意不善　　悔過悉除滅
　一切眾生福　　諸聲聞緣覺
　菩薩及諸佛　　功德悉隨喜
　十方一切佛　　初成等正覺
　我令悉勸請　　轉無上法輪
　示現涅槃者　　合掌恭敬請
　住一切塵劫　　安樂諸群生
　我所集功德　　回向施眾生
　究竟菩薩行　　逮無上菩提
　悉供養過去　　現在十方佛
　愿未來世尊　　速成菩提道
　普莊嚴十方　　一切諸佛剎
　如來坐道場　　菩薩眾充滿
　令十方眾生　　除滅諸煩惱
　深解真實義　　常得安樂住
　我修菩薩行　　成就宿命智
　除滅一切障　　永盡無有余
　悉遠離生死　　諸魔煩惱業
　猶日處虛空　　蓮花不著水
　遍行游十方　　教化諸群生
　除滅惡道苦　　具足菩薩行
　雖隨順世間　　不舍菩薩道
　盡未來際劫　　具修普賢行
　若有同行者　　愿常集一處
　身口意善業　　皆悉令同等
　若遇善知識　　開示普賢行
　于此菩薩所　　親近常不離
　常見一切佛　　菩薩眾圍繞
　盡未來際劫　　悉恭敬供養
　守護諸佛法　　贊嘆菩薩行
　盡未來劫修　　究竟普賢道
　雖在生死中　　具無盡功德
　智慧巧方便　　諸三昧解脫
　一一微塵中　　見不思議剎
　于一一剎中　　見不思議佛
　見如是十方　　一切世界海
　一一世界海　　悉見諸佛海
　于一言音中　　具一切妙音
　一一妙音中　　具足最勝音
　甚深智慧力　　入無盡妙音
　轉三世諸佛　　清凈正法輪
　一切未來劫　　悉能作一念
　三世一切劫　　悉為一念際
　一念中悉見　　三世諸如來
　亦普分別知　　解脫及境界
　于一微塵中　　出三世凈剎
　一切十方塵　　莊嚴剎亦然
　悉見未來佛　　成道轉法輪
　究竟佛事已　　示現入涅槃
　神力遍游行　　大乘力普門
　慈力覆一切　　行力功德滿
　功德力清凈　　智慧力無礙
　三昧方便力　　逮得菩提力
　清凈善業力　　除滅煩惱力
　壞散諸魔力　　具普賢行力
　嚴凈佛剎海　　度脫眾生海
　分別諸業海　　窮盡智慧海
　清凈諸行海　　滿足諸愿海
　悉見諸佛海　　我于劫海行
　三世諸佛行　　及無量大愿
　我皆悉具足　　普賢行成佛
　普賢菩薩名　　諸佛第一子
　我善根回向　　愿悉與彼同
　身口意清凈　　自在莊嚴剎
　逮成等正覺　　皆悉同普賢
　如文殊師利　　普賢菩薩行
　我所有善根　　回向亦如是
　三世諸如來　　所嘆回向道
　我回向善根　　成滿普賢行
　愿我命終時　　除滅諸障礙
　面見阿彌陀　　往生安樂國
　生彼佛國已　　成滿諸大愿
　阿彌陀如來　　現前授我記
　嚴凈普賢行　　滿足文殊愿
　盡未來際劫　　究竟菩薩行　文殊師利發愿經