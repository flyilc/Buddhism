　　No. 302 [Nos. 303, 304]

　　度諸佛境界智光嚴經

　　　　失譯人名附秦錄


如是我聞。一時佛住摩伽陀國法林菩提光明宮殿。大功德所造能令見者生大歡喜無量功德蓮華之像師子高座。佛在其上。正遍知意清凈。無等正行。到諸佛等法心無障礙。到不退法。不舍無邊佛事。安住不可思議。向無相法。三世平等。身滿世界知法無疑一切智身智慧無量。諸大菩薩之所受持。已到諸佛無等禪那。究竟滿足。得解脫智。大慈大悲轉于法輪。究竟無邊有色身。及余比丘眾六萬二千。其名曰舍利弗。摩訶目揵連。摩訶迦葉。阿[少/(兔-、)]樓馱。須菩提。迦旃延。摩訶劫賓那。離婆多。難陀。那提迦葉。伽耶迦葉。分那彌多羅尼子。伽梵缽底。周利般特。蹋臘驃末利至。迦提羅尼伽。準陀。摩訶俱絺羅。羅睺羅。阿難陀。如是等六萬二千眾。一切定一切行。等入諸法性。無住無依。度諸煩惱。入佛法界。隨從一法。向一切智。不舍一切智道。樂一切智不退。已到毗婆舍那第一波羅蜜已生諸方便境界行處及與萬比丘尼摩訶波阇波提比丘尼。耶輸陀羅比丘尼。等入一切善神清白之法。近一切智入一切智明。善達諸法無性。入諸法無性。入諸法無相。得諸法實際。知諸法不生。一切安立不思議解脫之定。教化眾生。不作意不思惟。而能現身四種威儀。復有十佛世界不可說億萬那由他微塵數等菩薩摩訶薩。其名曰普賢菩薩摩訶薩。普眼菩薩。普化菩薩。普慧菩薩。普焰菩薩。普光菩薩。普明菩薩。普光明菩薩。普幢菩薩。普意菩薩。大勇猛菩薩。大持勇猛菩薩。大神通菩薩。大神通王菩薩。大勇猛菩薩。大勇猛力菩薩。大嚬申菩薩。大嚬申力菩薩。大香象菩薩。大月菩薩。善月菩薩。普光明月菩薩。法無垢月菩薩。光炎月菩薩。明月菩薩。放光月菩薩。滿月菩薩。梵大自在菩薩。梵帝釋震聲菩薩。地鳴聲菩薩。法界響聲菩薩。除一切魔界聲菩薩。法鼓響聲菩薩。普語言聲菩薩。無思惟聲菩薩。地上響聲菩薩。一切聲性宮殿聲菩薩。普上菩薩。普無垢上菩薩。功德藏菩薩。光曜菩薩。地藏菩薩。寶藏菩薩。月藏菩薩。日藏菩薩。熱光藏菩薩。蓮華吉藏菩薩。意菩薩。大意菩薩。勝意菩薩。震意菩薩。廣意菩薩。上意菩薩。增長意菩薩。無邊菩薩。嚴意菩薩。覺意菩薩。無盡意菩薩。海意菩薩。彌樓燈菩薩。大燈菩薩。法炬燈菩薩。一切光耀燈菩薩。普燈菩薩。除一切闇燈菩薩。照一切趣燈菩薩。專一光明燈菩薩。月燈菩薩。日燈菩薩。文殊師利童子菩薩。觀世音菩薩。得大精進菩薩。金剛藏菩薩。密室菩薩。舍惡趣菩薩。藥王菩薩。藥上菩薩。慈不聲菩薩。蓮華手菩薩。日光菩薩。無微塵勇猛菩薩。金剛意菩薩。伏一切界菩薩。魔不勝菩薩。寶頂菩薩。百光所照明菩薩。大魔不勝菩薩。不可生菩薩。不可勝菩薩。不可入菩薩。不可近意菩薩。掃惡趣菩薩。彌勒菩薩。如是等諸菩薩。十佛世界不可說萬億那由他微塵等菩薩摩訶薩。一生相續余世界集。曉了眾生。成熟眾生。安住菩薩智慧方便。入世間法。了泥洹處。觀了一切挍計習已。斷行取于曉了不斷攝受眾生。善入一切無邊無中。曉了一切眾生業果而不失。于無所得智。觀眾生結使。具方便智慧。了去來今。諸佛義句。善能受持。智慧分別。入世出世。無邊無中。能觀有為及無為法。向去來今。諸如來智。了心剎那剎那生滅。初生出家方便苦行坐菩提樹降魔得佛轉于法輪及般涅槃。不離眾生起菩提業。此諸菩薩。以一眾生心緣。入一切眾生心緣。方便生智慧地。不退菩薩身。得一切智地。行不退轉。不斷菩薩所行。入無功用智慧。為一眾生事。行無邊事無行。轉法輪教化世間。曉了能持諸佛法本。紹如來種。使不斷絕。于無佛世能現作佛。穢惡世界能令清凈。能除一切菩薩業障。令得入于無障礙法相應。虛空等一切世界相應。無障礙等實際相應。與法界等知一切業所造果報。如彼因緣所造果報相應。印彼印造諸法等智相應。像現一切等智相應。于響聲知諸假名等。此諸菩薩。安住不可思議解脫定。游戲首楞嚴三昧。安住無邊佛身。具眾陀羅尼。于一毛孔現諸世界成就去來現在諸佛清凈住處。受持殊勝行愿。成就普賢行愿。了知諸佛初生滅度勸請說法利安眾生。一毛孔中。現于十方初生出家方便苦行。坐菩提樹降魔成佛。轉于法輪及般涅槃。此諸菩薩。以智慧相應于一坐處。能動十方一切世界。于一佛土。遍能莊嚴諸佛世界。曉了莊嚴一佛世界。能現一切諸佛世界。于十方世界諸如來眾。能現一如來眾。于一如來眾。能現十方諸如來眾。曉了說法無中無邊。能于自身。現一切眾生。于一佛身。能現多佛。于多佛身。能現一佛。能令自身現十方世界。曉了三世能現一眾生身。于過去世現未來世。于未來世現過去世。于過去世現現在世。于現在世現過去世。于未來世現現在世。于現在世現未來世。能以一身出入無量無數禪定三摩缽提。以無量無數身。出入一定三摩缽提。能現菩提。于一切身。能于一眾生身。現一切眾生。于一切眾生身。現一眾生。能于一佛身。現一切眾生。于一切眾生身。能現于一佛。能現一切身法身眾生身。于一切世界。能現一世界。分布一世界能現多世界。能令十方世界入一毛孔。能現諸眾生一切諸佛得菩提愿力處。能現十方世界成熟眾生得阿耨多羅三藐三菩提。能現無數劫一世界中修菩薩行。能現一心生于十方一切世界。于一切世界一切眾生胎生卵生濕生化生。有色無色有想無想。二足四足無足多足。天龍夜叉乾闥婆阿修羅迦樓羅緊那羅摩睺羅伽。釋梵四天王人及非人。如所成熟。教化眾生心無功用。不以思惟起威儀事。于一微塵。能現無量無數不可說世界一切眾生。亦無迫迮。無量無數不可說劫威儀果報事。能于一念中。現于一念威儀果報事。于無量無數不可說劫中。現如是所作。心無功用。不作思惟。現身威儀及諸轉變。復有余菩薩。具足不可稱量功德億萬那由他。復有不可說諸天龍夜叉乾闥婆阿修羅迦樓羅緊那羅摩睺羅伽。釋梵四天王人非人等。從諸佛世界來集于此。從此世界百千萬億四天王。一四天王。有一大天及諸眷屬。來至佛所。禮拜供養聽受正法。復有無量百千萬億天帝釋。復有無量百千萬億夜摩天王。復有無量百千萬億兜率陀天王。復有無量百千萬億化樂天王。復有無量百千萬億他化自在天王。來至佛所。禮拜供養聽受正法。復有諸天魔眷屬。亦來佛所。禮拜供養聽受正法。復有無量百千萬億梵天王。復有無量百千萬億大梵天王。復有無量百千萬億少光天。復有無量百千萬億無量光天。復有無量百千萬億光耀天。復有無量百千萬億少凈天。復有無量百千萬億無量凈天。復有無量百千萬億遍凈天。乃至阿迦尼吒諸天。一一天眾共來佛所。禮拜供養聽受正法。復有無量百千萬億凈居諸天。及大自在天子。來至佛所。禮拜供養聽受正法。復有無量百千萬億龍王。復有無量百千萬億夜叉王。復有無量百千萬億乾闥婆王。復有無量百千萬億緊那羅王。復有無量百千萬億摩睺羅伽王等。來至佛所。禮拜供養聽受正法。復有無量阿僧祇人非人等。來至佛所。禮拜供養聽受正法。復有無量百千萬億優婆塞優婆夷。來至佛所。禮拜供養聽受正法。復有山神。樹神。草木等神。及彌樓。摩訶彌樓。目真鄰陀。摩訶目真鄰陀。雪山。鐵圍等諸山神。來至佛所禮拜供養聽受正法。復有小海大海小江大江湖池等神。來至佛所。禮拜供養聽受正法。復有村邑國城諸神。來至佛所。禮拜供養聽受正法。復有龍神夜叉乾闥婆緊那羅摩睺羅伽住處諸神。來至佛所。禮拜供養聽受正法。以佛神力悉無迫迮。復有百千萬億月天子。復有百千萬億日天子。一一天子。各將大眷屬。來至佛所。禮拜供養聽受正法。復有阿[少/(兔-、)]達多大龍王。來至佛所。禮拜供養聽受正法

爾時世尊。光明照耀過諸大眾。如月十五日。圓滿明凈無諸云翳。光明照耀過于眾星。如是世尊光明照耀。過于一切釋梵諸天。佛身不動如須彌山王。爾時文殊師利童子菩薩。謂伏一切諸蓋菩薩摩訶薩言。佛子。此如來身安住不動。如是語已。伏一切諸蓋菩薩摩訶薩。復語文殊師利言。于此眾中。有人見佛欲出家踰城。或有見佛已出家。或有見佛已修苦行。或有見佛向菩提樹。或有見佛已坐道樹。或有見佛為無量無數魔所圍繞。或有見佛已破魔軍。或有見無量無數諸天龍王。夜叉乾闥婆緊那羅摩睺羅伽人非人釋梵諸天。說如是言愿如來勝。或有見佛為帝釋所請。或有見佛為梵王所請。或有見佛為四天王所請。或復有人。于此眾中。見佛為我說布施法。有見為我說持戒法。有見為我說忍辱法。有見為我說精進法。有見為我說禪定法。有見為我說智慧法。有見為我說方便法。有見為我說于愿法。有見為我說聲聞法。有見為我說緣覺法。有見為我說菩薩法。有見為我說地獄生法。有見為我說餓鬼生法。有見為我說畜生生法。有見為我說人生法。有見為我說四天王生法。有見為我說三十三天生法。有見為我說焰摩天生法。有見為我說兜率陀天生法。有見為我說化樂天生法。有見為我說他化自在天生法。有見為我說梵天生法。有見為我說轉輪王生法。或復有人。于此眾中。見于如來身長二尋。或見佛身長一句盧舍。或見佛身長二句盧舍。或見佛身長一由旬。或見佛身長十由旬。或見佛身長千由旬。或見佛身長十。二十三十。四十五十。千由旬。或見佛身長百千由旬。或見佛身長十。二十三十。四十五十。百千由旬。或見佛身長八萬四千由旬。或見佛身過于數量百千由旬。或見佛身紫金之色。或見佛身寶琉璃色。或見佛身因陀羅青摩尼寶珠色。或見佛身大青摩尼珠色。或見佛身火光摩尼寶珠色。或見佛身摩尼寶蓮華色。或見佛身過帝釋摩尼寶珠色。或見佛身金剛光明寶摩尼色。或見佛身一切天寶光摩尼色。或見佛身日月光明摩尼寶色。或見佛身水精摩尼寶色。或見佛身自在天王寶摩尼色。或見佛身一切光明聚寶摩尼色。或見佛身師子鬣毛寶摩尼色。或見佛身師子幢寶摩尼色。或見佛身海住清凈莊嚴遍光明寶摩尼色。或見佛身如意寶摩尼色。文殊師利。是諸眾生。見如來身。聞所說法。入如來行。至佛境界。彼諸眾生。各見如來。同其所行

文殊師利。于東方不可數量不可思議不可稱說世界布滿。諸天龍夜叉乾闥婆阿修羅緊那羅摩睺羅伽。釋梵四天王人非人等。如東方。南西北方四維上下亦如是。不可數量不可思議。不可稱說布滿。諸天龍夜叉乾闥婆阿修羅緊那羅摩睺羅伽。釋梵四天王人非人等。大眾充滿。如竹林園。如甘蔗園。如稻麻園。文殊師利。若諸眾生得見如來。則可教化。彼諸眾生。在如來前。去一尋住。瞻仰如來。是時眾生隨見如來。現四威儀各住其前。文殊師利。若以說法成熟眾生。彼諸眾生皆聞說法。文殊師利。若以行成熟眾生。彼諸眾生唯見佛行。文殊師利。如來所現。無異功用。無異思惟。隨眾生性。自見不同。文殊師利。如十五日夜。閻浮提人。各見月現。在其上。月不作意我現其上。亦不作意令其得見。何以故。不共法故。文殊師利。如來應正遍知。于大眾中。眾生皆見各在其前。佛不作意我現其前。亦不作意令彼見我。應受化者隨其自見。何以故。不共法故。文殊師利。如最勝水精摩尼寶珠。隨種種衣成種種色。若珠置在黃衣之上。珠成黃色。置赤衣上。珠成赤色。置青衣上。珠成青色。此摩尼珠。亦不作意亦不思惟令成異色。如來應正遍知。亦復如是由眾生故現種種色。若諸眾生應見金色而受化者。即見如來身黃金色。若應見水精摩尼珠色而受化者。即見如來水精摩尼珠色。應見真珠色而受化者。即見如來真珠之色。應見因陀羅摩尼珠色而受化者。即見如來因陀羅摩尼珠色。應見大青摩尼珠色而受化者。即見如來大青摩尼珠色。應見一切光明聚摩尼珠色而受化者。即見如來一切光明聚摩尼珠色。應見師子鬣摩尼珠色而受化者。即見如來師子鬣摩尼珠色。應見師子幢上摩尼珠色而受化者。即見如來師子幢上摩尼珠色。應見海住清凈莊嚴普光明摩尼珠色而受化者。即見如來海住清凈莊嚴普光明摩尼珠色。應見以電燈摩尼珠色而受化者。即見如來電燈摩尼珠色。應見水清凈摩尼珠色而受化者。即見如來水清凈摩尼色。文殊師利。若有眾生。應見如來。以帝釋梵天四天王色而受化者。即見如來。帝釋梵天四天王色。如是地獄畜生餓鬼閻羅王。至無色界。胎卵濕化。有色無色。有想無想。隨以身相而受化者。彼諸眾生皆見如來有種種相。如來亦不作意分別。此眾生愿見我金色者。莫令見我水精摩尼珠色。此眾生愿見我水精摩尼珠色者。莫令見我金色。此眾生愿見我水精摩尼珠色者。莫令見我真珠色。此眾生愿見我真珠色者。莫令見我水精摩尼珠色。此眾生愿見我因陀羅摩尼珠色。莫令見我大青摩尼珠色。此眾生愿見我大青摩尼珠色者。莫令見我因陀羅摩尼珠色。此眾生愿見我一切光明聚摩尼珠色者。莫令見我師子鬣摩尼珠色。此眾生愿見我師子鬣摩尼珠色者。莫令見我一切光明聚摩尼珠色。此眾生愿見我師子幢上摩尼珠色者。莫令見我海住清凈莊嚴普光明摩尼珠色。此眾生愿見我海住清凈莊嚴普光明摩尼珠色者。莫令見我師子幢上摩尼珠色。此眾生愿見我電燈摩尼珠色者。莫令見我水清凈摩尼珠色。此眾生愿見我水清凈摩尼珠色者。莫令見我電焰摩尼珠色。此眾生愿見我帝釋梵天四天王色者。莫令見我地獄畜生餓鬼閻羅等色。此眾生愿見我地獄畜生餓鬼閻羅等色者。莫令見我帝釋梵天四天王色。如來不作意思惟以無功用。亦不分別以成其事。文殊師利。如自在王摩尼寶生處。是處不生鐵。及諸眾具亦不得生。自在王摩尼寶。亦不作意。是處我生鐵及眾具不應得生。文殊師利。是處自在王摩尼寶自生。是處終不生鐵。及諸眾具亦不得生。文殊師利。如是佛境界處。如來生處。尼干外道亦不得生。諸邪見等亦不得生。一切諸亂亦不生。五逆亦不生。十不善道亦不生。制法亦不生。日月光明亦不生。帝釋梵天四天王等諸天光明亦不生。諸寶摩尼光明亦不生。火光明亦不生。電光明亦不生。一念半念。一月半月。一年半年數亦不生。文殊師利。如來雖復成就眾生。不作思惟。心無功用一切成就。文殊師利。如人為大青摩尼寶珠光明所觸。彼人即成大青摩尼寶珠色。大青摩尼寶珠不作意思惟。若人為如來智慧光明所觸。彼人即成一切智色。如來亦不作意思惟心無功用。文殊師利。如水精摩尼珠。善磨瑩之。隨所安處。以為莊嚴或莊嚴足。或莊嚴手或莊嚴頭。或莊嚴頸。隨莊嚴處。皆大光明。諸莊嚴具悉隨光明。文殊師利如來應正遍知。行四威儀隨所住處。如來光明。彼亦光明如來不作思惟心無功用。文殊師利。如地安住一切諸種種草木藥樹。悉得增長。地不作意思惟分別。文殊師利。如來安住一切眾生。善根增長。如來亦不作意思惟心無功用。文殊師利。猶如大云普覆大地。于一切種。降一味雨。令諸草木成種種味。成種種色。云不作意思惟分別。文殊師利。如來應正遍知。于十方世界。以佛身云普覆眾生種種善根。種種諸愿。種種心解脫。種種住解脫。降大法雨。令種種善根。種種諸愿。種種心解脫。悉得增長。如來亦不作意思惟。我令增長此眾生聲聞善根。我令增長此眾生緣覺善根。我令增長此眾生佛智慧善根。我令增長此眾生四天王生善根。我令增長此眾生三十三天生善根。我令增長此眾生焰摩天生善根。我令增長此眾生兜率陀天生善根。我令增長此眾生化樂天生善根。我令增長此眾生他化自在天生善根。我令增長此眾生乃至五凈居天生善根。文殊師利。如來不作意分別。我令增長此眾生種種王生善根。我令增長此眾生人生善根。我令增長此眾生富貴生善根。文殊師利。如來雖不作意分別。利益事成。如其愿。如其意。如其樂。善根成就。于一切處恒行舍心。無有思惟無有分別。文殊師利。如日初出。放無量百千萬億那由他光。除閻浮提一切諸闇。光不作意我令闇滅。雖無思惟日用得成。文殊師利。佛日初出。放無量百千萬億那由他智慧光明。滅邪見闇。除如來應現為成熟眾生。文殊師利。如來亦不作意分別。我滅眾生邪見煩惱。不以功用如來事成。文殊師利。又如幻師現種種事。不以功用不以思惟。所作幻事自然而成。所為幻事不可言說不生不滅。無字無聲無性無相。不可思議不去不來無等無對。文殊師利。如來應正遍知為諸眾生。行四威儀一切處現。而此如來不可言說。不生不滅無字無聲無性無相不可思議。不去不來無等無對與法界等。文殊師利。如日于須彌四洲。眾生各各異見。有見日出。有見日入。有見正中。有見中夜。日不作意思惟分別。因須彌故。四洲世界現種種事為見不同。文殊師利。如來應正遍知于一眾處。令諸眾生各各異見。有見如來當得作佛。有見如來當入涅槃。有見如來已得成佛。有見如來已般涅槃。有見如來正法興隆。有見如來正法衰滅。有見如來或十二十至四十年說法。有見如來或十二十三十四十億百千不可說劫已入涅槃。文殊師利。如來亦不作意分別。由眾生故自見不同。文殊師利。如閻浮提大風吹動。東方草木一時皆伏。西方草木一時皆起。如是隨方起伏種種不同。而此草木亦不作意思惟。由風吹故令現種種。文殊師利。如來應正遍知。由諸眾生于無數劫現四威儀。若諸眾生緣于如來。生諸行者。斷無數劫地獄餓鬼畜生閻魔王生。若有眾生一念作意緣如來者。所得功德無有限極。不可稱量百千萬億那由他。諸大菩薩。悉得不可思議解脫定。不能計挍得其邊際。文殊師利。如日從大海出。放無數無量百千萬億那由他光。現城邑聚落。滅諸闇干濕泥。生草木成眾事。然后行動。日不作意思惟分別。文殊師利。如來應正遍知。從生死海出。住于數量。放無數量百千萬億那由他智慧光明。現于十方一切世界。除無明闇。干煩惱泥。令生善根。成就一切于本處不動。如來亦不思惟分別。而一切皆成。文殊師利。若有善男子善女人。于十方世界微塵等諸佛及聲聞眾。施百味飲食及微妙天衣。日日不廢。滿恒河沙劫彼諸如來悉入涅槃。為一一佛。于十方世界一一世界。起塵數塔閻浮檀金為塔。電光摩尼寶珠以布其地。一切光明聚摩尼寶珠為基。真摩尼寶珠為幡。自在摩尼寶珠為網。覆其上造如是塔。寶傘遍覆大千世界。一一幢衣。一一幡華。一一諸香王自在。一一摩尼寶珠。一一如意摩尼寶珠。其數如云。散以供養。一日三時日日不廢滿恒沙劫。復教無數無量眾生。設諸供養。如上所說

文殊師利。若有一善男子一善女人。信此如來功德智慧不可思議境界。度脫眾語言法。所得功德勝彼無量。文殊師利。若有菩薩信此言說能令滿足不可稱量百千億那由他波羅蜜。能知無數百千萬億那由他佛游戲處。能破無數憍慢之山。能倒無數嫉妒之幢。能干無數渴愛之河。能度無數生死之海。能斷無數魔王之繩。能勝諸日月帝釋梵天王等光明。能從佛境界至諸佛境界。能度地獄畜生餓鬼閻羅王生。令得值佛。與菩薩俱亦能得海印三昧。現一切界無過三昧。一切諸法自在三昧。一切法入三昧。無行莊嚴三昧。寶生三昧。作游戲三昧。蓮華莊嚴三昧。破虛空三昧。隨行一切世間三昧。法華三昧。境界自在三昧。大嚬申三昧。心行自在三昧。師子嚬申三昧。日等三昧。無邊轉三昧。隨流行三昧。金剛緣三昧。金剛幢三昧。金剛喻三昧。金剛三昧。持地三昧。山等三昧。彌樓幢三昧。寶藏三昧。心自在三昧。一切眾生心自在三昧。一切諸行境界行三昧。深密方便三昧。種種樂說三昧。無觀三昧。觀一切諸法三昧。游戲三昧。一切通行三昧。勝魔境界三昧。現一切色三昧。修身三昧。隨一切法則三昧。智慧燈三昧。作證菩提光明三昧。說四無礙三昧。入一切行功德三昧。一切分別說三昧。寂靜分別神通三昧。首楞嚴三昧。大深不量海水岸三昧。得如是等無數百千億那由他三昧。復得無邊佛身色眾具陀羅尼。智慧陀羅尼。清凈音聲陀羅尼。無盡藏陀羅尼。無邊轉陀羅尼。海印陀羅尼。蓮華莊嚴陀羅尼。不著入門陀羅尼。度分別辯陀羅尼。佛莊嚴受持陀羅尼。得如是等阿僧祇百千萬億那由他陀羅尼。到一切勝行。到一切諸法不由他知。到一切諸法無疑。復得阿僧祇百千佛游戲。復得諸勝行方便。文殊師利。如須彌山。于一切山。光明殊特。如是若菩薩信此言者。于一切善根光明。最為殊勝。是時文殊師利童子。語伏一切諸蓋菩薩言。佛子。更有余勝法。是菩薩信樂處。若菩薩能信者。得無量勝功德不。伏一切諸蓋菩薩言。有五法。是菩薩信樂處。得無量勝功德。云何五法。一者信一切諸法無對不生不滅不可說。二者信過閻浮提微塵諸行威儀事。如來不以功德不以思惟。念念自生。三者信常成熟眾生。于恒沙劫久已成佛。四者信從然燈佛來乃至得佛中間所作是佛境界。無邊劫來久已得佛現行此事。五者信滅釋種示現此事。成熟眾生是佛境界。文殊師利。此謂五法。是菩薩所信。得無邊勝功德。文殊師利。若有善男子善女人。于日日中以百味食及微妙衣。施得六通及八解脫諸阿羅漢滿恒沙劫。復有善男子善女人。一日之中。施一緣覺。如上供養。勝于前人所得功德。文殊師利。若有善男子善女人。于十方世界。起于塔寺如微塵數。于一一世界。真閻浮檀金。電燈摩尼寶布地。一切光明聚摩尼寶為基。真珠摩尼寶為幡蓋。牛頭栴檀以涂其地。自在王摩尼寶為網覆上安置。海清凈普光明莊嚴摩尼寶為柱。師子鬣摩尼珠為板覆上。師子幢上摩尼寶為窗牖。懸諸幡蓋。無量百千緣覺所住。日日施與百味飲食及上妙衣。經恒沙劫。文殊師利。若有一善男子善女人。聞佛者。聞世尊者。聞如來者。聞一切智者。此善男子善女人。所得功德勝彼無量不可計數。文殊師利。若復有善男子善女人。為佛造像。或以彩畫。或用泥木。其人所得功德。復勝于彼無數不可計量。何況復以香華旛蓋種種供養。所得功德無量無邊不可稱計。若復有善男子善女人。歸依如來。一日守護如來禁戒。是人所得功德。復勝于彼無量無數不可稱計。文殊師利。若復有善男子善女人。以百味食百種妙衣。施于十方一切諸佛。及諸菩薩聲聞大眾。經恒沙劫。彼諸如來入于涅槃。為一一如來。于十方界微塵數等。起諸寶塔。一一寶塔縱廣如四天下。莊挍具足。以真閻浮檀金燈摩尼寶布地。一切光明聚摩尼寶為基。真珠摩尼寶為幡蓋。牛頭栴檀以涂其地。自在王摩尼寶為網覆上。又以寶蓋遍覆三千大千世界。復以諸幡華其數如云。復以種種上妙妓樂。供養于塔。文殊師利。若復有善男子善女人。能信此經如來功德智慧不可思議。乃至以一揣食。施于畜生。是人所得功德。復勝于彼不可數量。文殊師利。若有菩薩。信于修多羅。如前所說。而為供養。若有菩薩信此經法。復見余人信此法者。生大歡喜發踴躍心。起恭敬意。奉迎合掌禮拜問訊。隨所能辦以為供養。此人功德。復勝于彼無量無邊不可稱計。何以故。以此功德能生佛智。世尊所印。文殊師利聞此言已。皆大歡喜。及諸菩薩聲聞大眾。天人阿修羅迦樓羅等。皆悉隨喜頂禮而退度諸佛境界智光嚴經