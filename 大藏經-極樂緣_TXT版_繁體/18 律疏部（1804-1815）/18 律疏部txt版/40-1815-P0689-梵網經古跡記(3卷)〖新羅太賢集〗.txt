　　No. 1815 [cf. No. 1484]

梵網經古跡記卷上

　　　　青丘沙門太賢集


將釋此經七門分別。時處故。機根故。藏攝故。翻譯故。宗趣故。題名故。本文故。言時處者。本即盧舍那佛在蓮華臺藏世界說。末即釋迦初成佛時于摩伽陀國寂滅道場說。言機根者。有菩薩性得發心者。為謗不信不得說故。藏攝故者。通菩薩藏毗奈耶攝。翻譯故者。后秦有西域三藏鳩摩羅什。此云童壽。持菩薩戒偏誦此品。與義學沙門三千余人。遂于逍遙園及長安草堂寺翻譯經論五十余部。最后因秦主欲受禁戒。別誦譯出。慧融等筆受。法藏師云。西域有十萬頌六十一品。具譯成三百余卷。此經序云。可有一百二十卷。又上代諸德相傳云。真諦三藏將菩薩律藏擬來此。時于南海上船。船即欲沒。省去余物仍猶不起。唯去律本船方得進。真諦嘆曰。菩薩戒律漢地無緣。深可悲矣。又曇無讖三藏于西涼州。有沙門法進等。求讖受菩薩戒并請戒本。讖曰。此國人粗。豈有堪為菩薩道器。遂不與授。進等苦請不獲所愿。于佛像前立誓求戒。七日才滿夢見。彌勒親與授戒并受戒本。并皆誦得。覺已見讖。讖睹其相異喟然嘆曰。漢地亦有人矣。則與譯出戒本。與進夢誦文義相同。今別行地持戒本首安歸敬偈者是。又聞西域諸小乘寺以賓頭盧為上座。諸大乘寺以文殊師利為上座。合眾共持菩薩戒。羯磨說戒皆作菩薩法事。菩薩律藏常誦不絕。言宗趣者。語之所表曰宗。宗之所歸曰趣。此經正以心行為宗。證覺利生以為其趣。言心行者略有二門。一教正行門。二誡惡行門。教正行者。即經初說三賢十圣內證之行。誡惡行者。即經后說十重四十八輕戒行。經自廣說如后應知。所歸趣者亦有二門。一如來性門。二發趣相門。所趣能趣如次應知。如來性者即真如性。如經寂滅者名為一心。一心者名如來藏。謂眾生心似生無生之性寥為一心之海。似生之相流成六道之波。如不增不減經云。即此法身飄流生死名為眾生。即此法身修行諸度名為菩薩。即也法身住于彼岸名為諸佛。此復云何。生死之夢唯有迷心。虛妄習氣擾濁心故。或似眼等或似色等。猶如翳眼所見空華。天地山河雖無邊際。如夢所見莫據之方。色等境風之所擊動。藏識海中轉識浪起涌于六處分別六塵。然色聲等唯如夢塵。除心行相都無所得。境既即心。心如境空也。迷故生死。悟故涅槃。是以空性名如來藏。第二發趣門者。如是內有如來性。故聞諸有情同如來藏妄念所飄苦輪無際。生死大海誓為舟楫。不畏其中所受大苦。發不可壞無礙意樂。謂大菩提若可得法。我亦丈夫。三大阿僧企耶雖絕。期之者要可出之。無上正等菩提雖遠。誓之者定有至也。蓋決無明之[穀-禾+卵]掌融法界之雄。親近善士。聽聞正法。智慧為母。方便為父。廣攝眾生為自眷屬。空寂為家法喜為婦。慈心為女。至誠為男。雖在居家不著三有。雖現受欲常住梵行。游于衢路利物為心。欲成他義能舍自命。詣講論處導以大乘。入諸學堂誘開童朦。風前交友必簡其師。月下忘懷影中味道。草系之功自有風云。交游美色亦知其空。大悲般若之所輔翼。乘不住道至心實際。但于諸心返照自性。明昧位立佛菩薩故。云何名為不住道耶。于空有邊不住慧也。謂顛倒緣有世間相。既顛倒有即離有無。如圣天言。有非真有。故無亦非真無。謂于妄識似有而現。即于證智似無所得。然于勝義非畢竟無。諸勝義無俗亦無故。既離有性。般若證空亦離無性。大悲拔有。拔有之故不住涅槃。證空之故不住生死。不住二邊異凡二乘。異凡小故自發菩提。如瑜伽云。于空性相有失壞者。便為失壞一切大乘。是以菩薩行六度時皆無所得以為方便。無所得者即不住道。若唯空有便可得無。而復空空故無所得。無所得故三輪清凈。是名究竟修菩薩行。言題名者。梵網經一部都名也。盧舍那佛說心地法門品第十者此品別名也。梵者能凈之義。網者攝有情義。謂此經者乃至有頂生死大海拘持有情。終致無上寂滅之岸。無盡饒益諸饑渴類。如世網故。為顯此義故。諸梵王持羅網幢供佛聽法。佛因此說世界差別猶如網孔。佛教門亦如是。世界別者。須彌樹形覆世界等遍涉入故。佛教門者。雖一味法蘊界處等法門別故。是則如梵主網孔多網一。法王戒法當知亦爾。雖塵沙門終歸一道。萬行一門所謂得意。得意而行皆稱法性。是故從喻名梵網經。經謂契經。貫持為義。貫義持生不散失故。盧舍那者此云凈滿。無障不凈無德不圓故。法藏師云。梵本皆名毗盧舍那。此云光明遍照。智照法界身應大機故。梵網字下標此名者。為簡余品釋迦說故。佛謂覺者。三義如常。說謂圓音。巧應生解。唯識萬德從此生長名為心也。出苦之津入凈之戶稱之法門。文義類別故名為品。此心地品總有二門。一本師說故。二化傳說故。初中有五。處眾故。警覺故。啟問故。見問故。付屬故

經。爾時至心地法品

述曰。處眾之中有三。處所故。大眾故。所說故。如文可解

經。是時釋迦至亦生疑念

述曰。第二警覺中亦有三。放光故。眾喜故。疑念故。如文可知

經。爾時眾中至為何等相

述曰。第三啟問亦有三文。起定故。集眾故。啟問故。玄通華光王者。所證真理名玄。能證真智曰通。能生大果名華。能除闇障名光。三乘中勝名王。彼所起定華光亦爾。眾德莊嚴名大莊嚴。金剛白云色者。以不可壞無漏清白含眾德水故標此色。光明非一故言光光。為何等相者。問所為相

經。是時釋迦至光明座上

述曰。第四見問中有二。見故問故。此初也。化歸本體言還至也。加力見勝如戒本疏。百萬億紫金剛光明宮者。如兜率天彌勒菩薩五百億宮也。百萬蓮華者。座蓮華也

經。時釋迦至菩薩種子

述曰。第二問中有二。問故答故。此初也。有云三問。地者問有為行。虛空者問無為中行。眾生者備上二行眾生也。非也。據所居處問彼因果故。菩薩種子余品廣問故今不問(舊疏云。六處殊勝名為種子。如地持說)

經。爾時至盧舍那佛

述曰。第二答中有二。果故因故。此答果也。大歡喜者。見大利故。無分別智名虛空光。照法性空故。正了因體亦名體性。智為正因故。彼所依定名為本原。此能顯成常住法身也。佛現此定示大眾也。根本因故修行心地以之為因。舍凡夫等舉因答果也。成等正覺已下顯成佛相也。顯正依報及化相故。世界海者。如智論云。數此三千大千世界如恒河沙為一世界種。數此種復至恒沙為一世界海。數此海復至十萬恒沙為一佛世界。雖在千葉中央臺上。而言在于世界海者。如化身在一閻浮州言在娑婆為一佛土。二身游化量亦爾故。千百億釋迦身土如戒本記釋

經。爾時蓮華至智身滿足

述曰。第二答因中有二。略故廣故。此初也。疏云。堅信忍者。明習種性解德法門。亦名聞慧。堅法忍中明性種性行德法門。亦名思慧。堅修忍中明道種性行實法門。亦名修慧。堅圣忍中明圣種性親證法門。名出世慧。此中三賢十圣四十后次第解故不釋之。蹬者登也。言無為者。非煩惱業之所為故。無相者法身故。大滿者智身故。常住者自性無間及相續故

經。爾時至品中已開

述曰。第二廣中有二。請故答故。此初也。諸佛會中有菩薩問。釋名準前。凡此經文難可解者。佛佛相對梵語巧妙。猶如此間五言詩等。以漢語翻。失妙難解

經。爾時至入空三昧

述曰。第二答中有四。如次廣說四十法門故。初亦有十。此發趣中初舍心也。菩薩請者。千佛所加故。今告言千佛諦聽。知千佛眾未解了故。舍心三文。章門故行相故結成故。言一切舍者。舉章門也。次行相中謂國土等。一切舍之。無為無相者。標舍所舍之時離三輪也。無為者人空故。無相者法空故。次釋三輪。初施者空。謂即我人知者見者十二因緣假會合成。故能執彼主者造作之我見者于彼所緣十二因緣無合無散。于境無我故言無合。而有似我亦言無散。次受者空。謂無受者。以蘊界處一合空相無我我所相故。后施物空。假成諸法若內身等若外財等一切之法空。無自之所舍無彼受故。第三結言。爾時觀成如境假會。能觀現前

經。若佛子至一道清凈

述曰。第二戒心。戒者舉章。非非戒者。離有無邊重言非非。何者。無受者故。及十善戒無師說法。謂無能說寧有所說。受者授者及所受戒不可得故三輪空也。欺盜乃至邪見無集受者。明所防惡體空無集。還屬眾緣。無定性故。欺者蔑也。蔑中之極謂害命故。慈良等者。明能防戒體性亦空。一慈防殺也。二良防盜也。三清防淫也。四直防妄也。五正防酤酒。六實防贊毀。七正見防邪見。八舍防慳也。九喜防嗔也。舊疏云。等言等取悲防說過。防十惡時。制止有為無為八倒。有無性離一味清凈也

經。若佛子至不可得

述曰。第三忍心。忍者舉章。有無相慧體性者。總標真俗忍體。次辨行相差別。言空空忍者。緣勝義忍。下此名為無生行忍。一切處忍者。緣世俗忍。下名此為一切處得名如苦忍。遍一切處如俗苦相而忍解故。得名如苦者。耐怨害等隨境目故。如是真俗無量行相一一皆名忍者結也。明真俗已。次明三輪。自空無受。彼空無打。法性空故無刀杖無嗔心。三輪一味言皆如如。事事無實言無一一。諦理無二言諦一相。理亦實空名無無相。而俗非無言有無有相。次能所相對門。非非心等明忍空相。謂能忍心非都無故言非非心相。似有緣慮無實緣故言緣無緣相。立住等者空所忍境。能打人等四威儀中染凈性空。故言一切法如。既能所空忍相不可得

經。若佛子至進分善根

述曰。第四精進心。苦四威儀一切時行者。以精進行舉章門也。行住等位無時不策故。次明行相。伏空假者。伏初二性。空謂遍計。假謂依他。會法性者。會圓成實。伏初事相會真理故。空智德聚名無生山。見有無者。有相名有。無相名無。如龍樹論有為名有無為名無。如有者。世俗似有。如無者。勝義似無。已上總觀一切法也。大地青黃赤白一切入者。十遍處也。包勝處解脫等故言乃至。已上別觀共功德門也。三寶智性者。大乘功德門也。以具三寶攝一切法故。明境界已。次明功德。以一切信上升進道必三三昧空慧為門。無生者無相。相必生故。從勝義觀趣世俗。故言起空入世諦法。了真即俗言亦無二相。第三結言續空心通達進分善根者。所有進道皆空為首。故言續前空心。通達而進善根名進心也

經。若佛子至生一切善

述曰。第五定心。寂滅無相者舉章門也。寂滅散動照無相故。次行相中無相無量行三昧者。生空定也。唯有諸行無實我故。無相無量心三昧者。法空定也。唯有諸識無實法故。并趣真空總名無相。凡夫圣人無不入三昧者。八禪定也。彼二類定得淳熟故言體性相應。于一切行以定力故諸障滅也。謂我人受者人執也。一切縛者余煩惱也。見性者。且舉法執攝所知障也。皆是障定因緣。散風動心者。不生思惟皆心不寂。而滅空空及以八倒無攀緣也。假靜慧觀者。學觀有情法假定慧。由此定慧一切假會苦諦伏滅。能受三界罪性集滅。言而生一切善者。道資糧也

經。若佛子至為慧用故

述曰。第六慧心中空慧者。舉第六度。明行相中非無緣者。標有所依緣也。慧亦無性。依他起故。何為所依。謂能知體名之為心。了別一切法假名主者。心王性故。與道通同者。與慧相應故既住圣胎。當入圣等盡是慧心體性功用也。一切能執四倒煩惱皆由染慧性不明故。故對治之以慧為首。修不可說種種聞慧。以為方便入于中道一真諦也。次明障空。謂其無明能障慧者。離眾緣合無自相故言非相。不即緣故非來于緣。既無自性故非罪非八倒無生滅也。由此慧明照而樂空。明真實智已。更智方便轉變神通亦智體性所為。以慧用故

經。若佛子至一切行本原

述曰。第七愿心。愿愿大求一切求者舉章門也。雙求二利故言愿愿。求斷名大求。求智名一切求。明行相中。以求遠果修行因故愿心連也。必由愿心連相續故百劫得佛即滅罪也。百謂多義。罪即生死。災患聚故。專注連求法空一相。故言求求至心于無生空一。一者一相。所謂無相。乘愿增觀而入定照。則無量見縛以求愿心故得解脫。其能證行以求心成。由此菩提無量功德以愿為本。既成佛已圓證法界離有無邊。言觀一諦中道也。萬德相融能照智分所照法界雖無差別。非如二乘灰身滅智。亦言非沒。親圓證已于后得智起無量用。言生見見。然不謂言我有所作。言非解慧。結文可解

經。若佛子至觀法亦爾

述曰。第八護心之中。護三寶護一切行功德者舉章門也。以護所依及自行故。次明行相。初護外道不令嬈正信者護三寶也。以無相行伏倒心故。滅我縛見縛無生等者護自行也。伏煩惱障言滅我縛。伏所知障言見縛無生。以何行相如此護耶。謂護根本三寶以無相行護。護自三空門以心慧連慧連等也。二空相資故言慧連慧連。如是相連入無生者。止道觀道則明光明光。以伏二障無掛礙故。如是護觀入于空境。俗假相別。故言分分。似我似法妄識中似有。故言幻化幻化所起。俗相性空。空智中似無故言如無如無。以下結云。緣合所起言法體集。還屬眾緣言法體散。無定自性言不可護。如所觀理能觀亦爾

經。若佛子至一切法

述曰。第九喜心。見他人得樂常生喜悅者舉章門也。及一切下明行相也。假謂依他。空謂遍計。遍伏二相言及一切。二相不現名為照寂。不見初二性言不入有為。真如影現言不無寂然。內證樂中境智俱空。故言大樂無合。般若雖證空大悲猶化物攀緣有境。故言有受而化有法而見也。玄假法性等者。見二諦性平等一觀心心中行也。玄者勝義。假者世俗。般若大悲而相融故。多聞一切佛行功德等者。多聞果德及因行德。普以無相隨喜之智連生正念而專照也。既一無生佛即我故。以下結云。樂心緣一切法者。離嫉妒等喜悅緣故

經。若佛子至光品廣說

述曰。第十頂心。是人最上智者舉章門也。次釋名義。前九心上三義如頂。一滅障如頂。言我輪者。執我為首。輪回煩惱利見疑身。及以鈍品嗔等煩惱皆滅無故。勝如頂也。二智勝如頂。最上智連如頂故。三境勝如頂。周遍法界因果圓融如如一道最如頂故。如人頂者。總喻上三也。次明行相。不同身見六十二見。簡二類見。故言非非。五眾即五蘊也。于蘊剎那剎那生滅。謬執神我體常流轉。觀識蘊空也。多計識蘊為我相故。無受者觀受蘊空。無行可捉縛者觀余三蘊空也。行即行蘊。無可捉者色蘊空故。無可縛者想蘊空故。妄想縛本故。如契經云。識如幻化乃至色如聚沫。言入內空直道者。即入內門純一味道。上明般若。次明大悲。剎那剎那于諸眾生不見有緣不見非緣。恒以無緣大悲攀緣住頂三昧寂滅定。亦發加行于趣證道。爾時設有性實我人常見八倒生者。則緣不二法門。性實見者法執也。我人見者生執也。由此不受八難者三途等也。幻化果畢竟不受者。道分善根不造生死引業故。同體大悲離我無化。故言唯一眾生。四威儀中滅惡生善。言入道者總句。余三別句。滿十解位名為正人。立福智資糧名正智正行。行即福也。下總結言。菩薩達觀現前故不受六道果。必不退于佛種姓中也。以背流轉向還滅故。生生入佛家者。十住毗婆沙云。以真如為佛家。相應解成故言入也。十天光品者指上品也

經。盧舍那至體性三昧

述曰。第二十長養中牒問可知。此初慈心中。常行慈心生樂因已者舉章門也。慈與樂故此無緣慈。慈行既成自亦樂俱入所緣法。謂即五蘊大真法中空蘊三相如幻如化真如無二。故則堪當成圣道法輪。言化被已下教他生信。大悲門故。言非實者。謂所利益信心空故。非善惡果者。謂所安樂樂果空故。言解空體性三昧者結慈行成也

經。若佛子至起大悲

述曰。第二悲心中。以悲空空無相者舉章門也。有性空故言空。空亦空故言空無相。次明行相。悲緣行道自滅一切苦者標句也。緣謂攀緣。如下有情緣等三故。如何滅苦。先于眾生苦中生智。生何等智。謂有三種。一有情緣。如經不殺生緣故。二法緣悲。如經不殺法緣故。三無緣悲。如經不著我緣故。由此于一切眾生不惱也。次明行相。夫發大悲心者于空性中見一切法如實性。若失壞空性則失一切大乘故。種性行中生道智心者。出斯位行也。如仁王云。銀輪三天。性種性故。父等六善于我為親。翻彼六惡于我為惡。彼二各有上中下品。欲與上樂而拔苦之且上品。惡隨器各得九品樂者。即觀果空欲與上樂。而九品別樂還屬器。無自性故。樂果空相慈心中現。以一樂行引起大悲也

經。若佛子至苦故喜

述曰。第三喜心中。喜悅無生心時者舉章門也。喜心觀空名無生心。種性體相道智者位體相也。自他空故名為空空。猶隨喜他名為喜心。此有二種。一者性空。不著我及所故。二者法空。達流轉無集故。出沒即流轉義。諸緣所起還屬眾緣。無一定相。故言無集。爾時一切萬有入空即觀行成。以同體之喜等喜一切。起此空觀入有相道。遠邪近正。正謂示我好道。及使眾生入佛法家。得法在懷。行體怡悅。故言法中常起歡喜。自入法位復于他入正中隨喜也

經。若佛子至常修其舍

述曰。第四舍心中。常生舍心者舉章門也。無造無相空法中三空門也。如虛空者喻于三空無障礙。行于善等中法空人空為大舍。舍謂治染且顯治貪。幻等如次喻虛流轉及剎那滅。無生心者舍心空故。雖空恒進言常修舍

經。若佛子至現前行

述曰。第五施心中。能以施心被一切眾生者舉章門也。無心行化者。無執著故。達理達施者。了真俗性。言一切相現在行者。施行成就也

經。若佛子至發起善根

述曰。第六愛語心中。入體性愛語三昧者舉章門也。體性者真性也。粗語耎語皆趣勝義可愛樂。故名愛語也。實諦之中。法語之義實語之言皆順純凈一語之門能調一切。乃至無諍發語之智法空無緣而生恩愛之心。下總結言常行如心發起善根者稱真心也

經。若佛子至但益人為利

述曰。第七利行心也。利益心時者舉章門也。實智體性者所緣真如也。廣行智道者能緣智慧也。集一切明炎法門者。集智資糧故。集觀行七財者。集福資糧故。用之益人言前人得利。時還益己法身慧命。言益受身命。言一切意者。作用多故。皆令他人次第行成也。言法種者習種行成故。空種者性種行成故。道種者道種行成故。皆生佛果故言種也。令他人入此三十心中。次云得益者證地上際行故。得樂果者得佛后際果也。形居六道處苦甘心。下結意者但益他人為己利故

經。若佛子至同法三昧

述曰。第八同事心中。以道性智同空無生法者舉章門也。謂此位智稱空理也。次明行相。生無二者生空真如也。智行相應言同于彼。又法空行同最本原法空如相。世間諸法以恒轉故言常生常住常滅。于此流轉隨入事同。雖了法空同而無生及自他我同而無物。猶為益物入同事三昧

經。若佛子至而不可得

述曰。第九定心中。復從定心者舉章門也。次明行相。從定發慧念念寂照。離戲論故。于我所法者即所遍計十八界也。此文可言我法所法。謂七心界名為我法。多計識蘊以為我故。十根塵色法處色等名為所法。下出體云識界色界。于此不著言不動轉。十禪支者。一尋。二伺。三喜。四樂。五心一境性。六內等凈。七舍。八念。九正知。十不苦不樂受。以一念智雙觀二空。一切我人無合散者。觀生空故。內外現種無合散者。觀法空故。言眾生者諸現行也。無一定性言無合。緣合似有言無散。所以者何。眾緣集成之所起作。求彼實性不可得故

經。若佛子至百法明門

述曰。第十慧心中。作慧見心者舉章門也。纏名為結。隨眠名患。眾苦本故。言順忍者境順智故。慧性起光光者運運照故。一炎明明者一體多用故。見虛無受者緣空不執故。總結云其慧方便者。慧行善巧故。能生此位十長養心也。是心入空理起空道故。雜修智悲堪發無生圣心之因也

經。盧舍那至名無相信

述曰。第三十金剛也。初發心趣。次長養已。今不可壞喻金剛故。此初心中。信者舉章門也。諸見名著者訓釋見義。以執著故。結有造業者招苦造集故。于此必不受方入空無為。言三相無者總標三相寂滅。無無生下別破三相。謂生住滅有能所相。今雙空故重言無無。遣能所生言無無生。此文可言。無無生故無生之住。無生住故住所住無。住住無故滅滅亦無。言有一切法空者。存法無我真如也。遮減過故。言盡滅異空者。二諦智泯故言盡滅。猶有分見亦言異空。色空者色陰空也。細心心空者四陰空也。三世心空故。二諦信寂滅無體性和合。還屬眾緣無一定性。故所屬緣亦空。故言亦無依。次總結言然主者我人名用者。舉實我體名字功能也。三界假我我者。人法二假我也。無得集相者。實我假我無可得一聚集相故。既人法空名無相信

經。若佛子至亦如是

述曰。第二念心中作念者舉章門也。六念中常覺者念佛也。乃至攝法僧戒三也。言常施者念施也。觀彼實性皆言常也。第一義諦者念天也。佛常涅槃果第一義天故。言空無著無解等者。觀所念境空無可縛著。況有解脫耶。既空三相之所不動不到去來。以跡絕故。然于作者一合真相還歸本際入法界智。運運增明言慧慧相乘。運運會空言乘乘寂滅。念念泯相言炎炎無常。上古傳說。慧慧住相名光光。即彼滅相名無無。后后生相名生生。相雖遷流然性不起。熏修力故。轉易空道。變舍前劣轉得后勝運運增長。本有劣無故言變變。本無勝有故言轉化。展轉勝生言化化轉轉。如是后轉前變之時。如稱兩頭同時住也。炎炎一相者。念念雖別而恒一相。所謂無相。生滅一時者。生滅雖異融于一念。次例生滅三世亦如是。已變者過去。未變者未來。變者正變即現在也。三世同時故言變化。亦得一受。受謂容受。一念融故

經。若佛子至心解脫

述曰。第三深心中深心者舉章門也。即回向心也。期遠深故。第一義空者標句。于遍計空智照有中道。謂十二支非常非斷名為實諦。執有情等名為俗諦。于此二諦了二空故重言深深。出入相寂言無去來。結中道言。十二因緣幻化受果故離減邊。而無實受故離增邊。是故伏障心解脫也

經。若佛子至不可得

述曰。第四達心中達照者舉章門也。忍順一切實性者。印順真俗無倒性也。俗性無縛。真性無解。言無礙者總標也。法達等四別出也。如次法義辭辨無礙。無礙名達。所達三世因果所化眾生根行。如如不增不減。體性既空。無實法用無假法用無假名用。既無三用故言用用空。彼體用空亦空。故言空空。如處緣空能照亦空。是名通達一切法空。結智行相云空空如如相不可得

經。若佛子至而不受

述曰。第五直心中直者舉章門也。行無邪曲故名直心。言直照者釋直心名。次出境體。言取緣我境入無生理之智名直心也。由無明力所計神我二空中泯。雖其緣二空理之心在無我有在實我無。然不著有無不失壞空理。空理名為佛道種子。如瑜伽云真如所緣緣種子故。不失壞空名大乘故。相似無漏中道一味觀而教化十方。轉一切眾生者。轉凡向圣也。轉眾生時皆以薩婆若空直直性也。以趣菩提真空性故。二空正性名直直性。次總結言。直行于空故三界縛而不受也。煩惱根本名為主者

經。若佛子至一道一照

述曰。第六不退中不退心者舉章門也。唯進無慮名不退心。古師云。凡夫有二。習種已前名外凡夫。地前三十心名內凡夫。今不退入于外凡也。不起新長養諸見者。伏分別惑故。不起習因相似我人者。漸伏俱生故。雖入三界業中流轉。而亦行空位不退也。又解脫現行障于第一中道境智合行故行不退也。又于本性空正念不退也。證空生解言空生觀智也。如如相續如是。如是乘勝心入于不二。結云。常時于空生心一乘純凈。此為不退一道一照也

經。若佛子至得度苦海

述曰。第七大乘心中。獨大乘心者舉章門也。獨謂不共義。次明乘行運載功中。解解一空者。雙依二空證一真法界故。法界同故。了三乘行皆一乘也。如是菩薩乘一空智雙修福智名智乘行乘也。言乘智者。牒上顯運。謂乘者牒上所修福智。智者牒上能修空智。言心心者念念也。剎那剎那任載行者任用自利。任載行者任度眾生。言度三界河者度苦也。度結縛河者度惑也。度生滅河者度業也。是故行者坐乘如上任用載用智相應心趣入佛海也。故諸眾生未得乘用但名乘所得度之海

經。若佛子至故無相心

述曰。第八無相心中。無相心者舉章門也。次明行相。謂亡相心照實相般若無二。復于一切煩惱業果。如如一諦亦行無生空。自知成佛。了平等故。佛是我性等者。賢圣是我行同者。結言皆同無生空故無相心

經。若佛子至入一切法

述曰。第九慧心中。如如慧者舉章門也。次舉所緣云。無量法界無集因無受生果。亦非生生煩惱所縛。如知勝義境。世俗一切法門三賢所行道十圣所觀法亦如是知。非但所知。外化方便皆集心中。達正方便故。外道邪見功用幻化魔說及與佛說差別之中皆分別也。入二諦處。諦故非一。解故非二。非有陰界入即是慧光之所映奪。然慧光照性即入一切法。以證真時思惟一切法故

經。若佛子至廣說

述曰。第十不壞心者舉章門也。次明行相中。堪入圣智近于分別二障解脫。但得圣道方便正門。于此終心開四善根。明得明增故名明菩提心。伏忍之中極順空理。八魔者。一苦二空三無常四無我五生六老七病八死。非此八種之所惑亂。傳說如此。應厭生死欣小涅槃退菩提心。立為魔也。明自分行已。次明勝分眾圣與力。言諸佛勸發者。佛見此人而發悟故。彼受加已入摩頂定得三業加力。初身加力中自身放光。入佛儀神者。傳說習佛威儀行也。次意加力與證地心相似無別。而非實證。中觀智道此真門也。又以定力世俗門中見無量土。后語加力現為說法。爾時頂善所依三昧。登所取空平等地中。攝相歸識總持滿足。心心行空者。下忍之時印所取空故。言空空慧中道無相照者。初空中忍。順能取空。后空上忍。印能取空。更無余相言無相照。由此世第一法位中雙印二空。故言一切相滅。此無間定永無退還言金剛三昧門。從此入圣于一身中修一切行。故言入一切行門。即入初地虛空平等地也。佛華經者指余經也

經盧舍那言至毛頭許事

述曰。明十地中牒問可知。此初地中舉章門。言平等慧體性地者。平等慧者能證智也。體性者所證真也。地即總也。次行相中。真實法者內證門也。真實化者外化門也。具此二利言一切行。真無漏行正感佛果言華。實破闇種名光。遍證法界言滿足。四天果者攝報果也。乘用任化者世俗門化。無方理化者勝義門化。于十力等皆得入者。如瑜伽云。初地已上分得百四十不共佛法故。凈土大愿者。堪住他受用土愿故。一切論者五明論也。一切行者。于彼五明多有所作。坐佛性地者。已入大地故。一切障礙分別起障。凡夫因果惡趣北州無想天等。從一佛土入無量土者。不動一國至諸國故。從一劫入無量劫者。于一念中攝三際故。或舒一劫為多劫故。不可說法為可說者。堪說內證甚深法故。攝法歸智名反照見一切法。常入二諦等者。游照二諦宅心真故。知十地次第者地位也。一一事示眾生者地行也。身心不變者會一味故。十惡者殺生等也。雖知黑品住白品故。一智見有無二相者達三性故。分分了起者別別了知色故。別別生起色故。入受色報者。趣入領受有色報故。即不生無色也。而心無縛者。雖住靜慮生欲界等。慧光恒照遍滿真故。無生理中信忍空慧常現前也。即五忍之第二初故。其中間一切法門者十度也。略出下結初地大海今略出也

經。若佛子至體性地

述曰。第二地中有三。章門故地行故指廣故。此初舉章。言善慧者離犯戒惡故

經。清凈明達至功德本

述曰。第二地行中有二。總標故別釋故。此初也。清凈明達一切善根者。舉行體也。謂有三種。一慈與樂為最故。二舍離染之本故。或有經本具四無量。三慧證達之原故。一切功德本者。釋上善根名義也

經。從觀入至為苦苦苦

述曰。別釋有三。逆次第釋惠舍慈故。初亦有二。觀察故化導故。此初也。言觀入大空慧者。謂初觀入于最勝真如大空之慧。從初入心遂起后得巧方便道智中。見諸眾生無非苦諦。何以故。皆有識苦之心。三途乃至善趣。苦緣中生識領故。何等為苦。謂有三苦。言如者。相傳云。相似如也。指事言故。言身初覺者五識也。從刀杖者外緣也。從身者內緣也。根境并色故言色陰。二緣中生識覺故。此識名為行苦之緣。率爾多分起舍受故。次意識覺同緣刀杖及身瘡等。引生五識相應苦受及自憂根。名苦苦緣。重故苦苦者。釋逼迫重名苦苦也。次起第三。追念意識名受行覺。于前所受追緣行故。于前二覺所緣身等會妙壞中。生憂惱故名壞苦緣。是以三位識漸生三苦。故為苦苦苦。此三苦字如次結前行等三苦

經。一切有心至是初善根

述曰。第二化導。諸有心者。見是三苦起八苦等之因緣故。此地菩薩入教化道三昧。說諸過患令生厭背。于中入定意業自在。現身六道身業自在。十辯說法語業自在。十者傳說。一自相。說事相故。二同相。說理相故。三行相。四說相。五智相。六無我慢相。七大小乘相。八菩薩地相。九如來地相。十作住持相。即古今恒爾相也。(如十地論)。苦識者苦體也。于此且說四諦門故。苦緣者所依也。依自心王及根起故。刀杖緣具者外觸境也。苦識行身瘡腫發壞者內觸境也。以覺苦識所行執受內身觸故。刀等破身故具二觸。瘡等自生故言不具。具所依緣生了別故名為生識。識作思也。識受受也。觸識觸也。如是一聚合名苦識。以隨顯勝且舉三心所。然此苦諦差別有三。一者苦苦。依根境故言行二緣。由此念念緣身瘡等故言心心緣色。此心觸對觸惱之境領受煩毒為苦苦也。二者行苦。二苦本故處中說。言心緣識者名之差別。初在根發多分率爾覺所緣境名行苦覺。思受及觸才覺境觸未受毒時。舍受現前名為行苦。三者壞。苦境切生苦如斲石火。謂由緣逼斲行苦石。出壞等苦燒身心也。此有二種。剎那生滅即細壞苦。若一期身散壞轉變如幻化。識于中了故言識入壞緣也。妻子珍等存名緣集。彼后敗壞名為緣散。爾時心苦轉增心惱。雖現受念。后散壞緣戀著前存念念不舍是為壞苦。總結上云三界一切苦諦也。次明集諦。謂觀無明引集無量善惡之心作一切業。習氣相續煩惱習因諸業集因名為集諦。次明道諦。正見因也。解脫果也。空空智道體也。謂二空智以世間正見為因。出世解脫為果。群圣之跡名道。見修等別名心心。總結名以智道道諦。次明滅諦。盡有苦果盡有集因。離障清凈一味所照體性。以圣妙智擇力寂滅一諦也。慧品具足已下總結初慧善根。起空者俗智。入觀者真智

經。第二觀舍至舍品具足

述曰。逆次第二觀舍善根。初總標云。第二觀彼舍一切貪障而行平等空之舍也。次明行相。以無緣行觀法空際一真如相。又觀世俗平等之門。謂觀地土吾所已用舊故土等。四大皆然。我今入此地者離垢地也。畢竟不受不凈身者。如十住論。初地菩薩于五欲中煩惱作患。上地不然。無始淫愛受胎生身。所棄尸身成大地等。今于五欲不作過患。更不應受胎生身故

經。第三次觀至無量法身

述曰。逆次第三觀慈善根。妙花三昧者。一乘三昧總攝因也。佛樂果也。后結成言無癡無貪無嗔。如次結前慧舍慈品善根成也。入平等智諸菩薩行本也。現化無量法身者。如水中月法身影故

經。如一切眾生天華品說

述曰。第三指廣。余地準此

經。若佛子至名一義別

述曰。第三地名光明者。發光地故。次行相中有二。自利故利他故。初亦有二。知能詮故知所詮故。此初也。三昧解了智者。以依勝定發三慧故。三世佛法門者。十二分教。名句文身遍攝能詮故。重誦者應頌。此不了義。對記別故在前立二。直語者契經。此唯長行。對諷頌偈故次立二。不請說者自說。戒律者因緣。佛界者本生。昔事者本事。方正者方廣。未曾有者希法。談說者論議。言名一者。一種名句文故。義別者。開為十二分故

經。是名味句至因緣果觀

述曰。第二知所詮也。分分受生者分段生也。初入識于胎即識支位也。四大增長色心者名色支也。名六住于根中起實覺者。堪發識位為六處支故。未別苦樂名觸識者觸支也。覺苦樂識名三受者受支也。連連覺著受無窮者愛支也。恒著愛故。欲謂欲取。我謂我語取。見即見取。戒即戒禁取。合取支也。善惡有者有支也。識初名生生支也。識終名死死支也。言是十品者。除無明行支故。現在苦因緣果觀者。識等五支名現在苦。愛取有三名現在因緣。生老死二名因緣之果。能觀察彼名之為觀

經。是行相中至身心則化

述曰。第二利他也。菩薩念言。于是緣生行相。以中道智我久已離有無著故無自體性。知所證已亦為利他入總持辯。事佛受法現身六道。隨應說法。現劫化者。如維摩經一日舒為七大劫等。展轉化故言轉化百千劫。國土不同身心別化者。隨其國欲三業別化

經。是妙華至三昧品說

述曰。第三存略指廣。如彼二品已廣說故

經。若佛子至寂滅忍

述曰。第四地行相中有二。自分行故勝進行故。此初也。梵云爾炎即知所義。今配二諦故言爾真炎俗。離增減故言不斷不常。如無量劫即是一念。況生住滅一世一時一有。一有者一妙有也。雖真一味因緣不雜。故言種異異。如因緣別。果亦不同。故言現異。既雖無相不壞假名。故言因緣中道也。既無定性名中道故。非一二等。如文可知。然隨假相佛與凡等一一差別名為世諦。然勝義智道觀。彼無一二。如何等法觀彼真耶。故總舉言玄道定品也。玄即所緣。道謂慧也。定謂所依。言佛心行者舉果顯因。初覺定因者初悟空理定即因也。覺之因故。何等名品。謂有十種。初三如次聞思修慧。次七證位七覺支也。上覺精進。以上升故。觀覺定也。從果名故。倚覺安也。舊翻倚故。樂謂喜也。四地菩薩漸斷障時。方便道力念念進入定果覺慧。是人住定起慧炎故。見世俗法行勝義空。若起念定者。定之親因并舉念也。起者出也。出前緣法緣空定者。即入有情緣心定中生慈心愛。以順道法化生。既愛法樂名法樂忍。持德不退名為住忍。入真名為證忍。出妄名寂滅忍。名之差別也

經。故諸佛至已明斯義

述曰。第二勝進行。于彼菩薩所入定中。諸佛現影而起發故。百千起發者精進法門也。著定者釋住定也。貪定者釋味樂定也。然善法欲非貪煩惱。已斷定愛故。發起者覺發也。警彼定品三種相故。菩薩定力超三有故。名為出相。超二乘滅名為進相。向大乘果名去向相。佛光覺發出相之故。菩薩不沒生死不退涅槃。覺發進相之故。不墮二乘。覺發去向相故。不住因位。是則定品功德滿足。謂摩頂發起名頂三昧法。離沒等劣名上樂忍。功德圓備名永盡無余。無量功德品福也。行行皆光明智也。見佛體性常樂我凈者。令心解故。余文可解。上日月下指余品也

經。若佛子至因果分別

述曰。第五地舉章云。慧照者始雙照故。地行有二。自分故勝進故。初亦有二。智故通故。此初也。總標云十力生品者。起一切功德行故。一以一慧至處力品者。處非處智力也。二自業智力。三種種勝解智力。能知六道意樂勝劣故。現行意樂名為果欲。四種種界智力。知種姓故。五根上下智力。六靜慮解脫智力。能知凡圣定差別故。正定圣也。七遍趣行智力。能知趣果方便故。謂知乘是因必至果處。及乘是果由乘因道故。如對法云。悟入大小乘教所攝境故。八死生智力。言五眼知一切法者。類舉總數。慧法眼等知一切法。以天眼見諸受生故。九宿住隨念智力。十漏盡智力。一切受者順現受等。潤生煩惱滅。發業無明滅故

經。而身心口至下足事

述曰。第二通力。三業變化自在用故。既從眾生現不可議。下地不知覺舉足下足事

經。是人大明智至現在前

述曰。第二勝進分行。大明智者總舉也。慚慚進者加行道也。分分智者無間道也。光光無量無量者解脫道也。不可說不可說法門勝進道也

經。若佛子至品中說

述曰。第六地舉章云。華光者。般若正因照境破闇故。次地行中初總標已。天眼明下別顯十通。十通者。一天眼通。知微塵數大色分成六道眾生身。及一一身細分成大亦分分知。二天耳通。言非非音非非聲者。傳說。并知音聲空故。一切法聲者余一切聲。有說。聞法蠡等教也。三天身通。即神境通。知一切色及知色之非色等性。于一念中通于十方國土之量三世劫量。隨國大小現齊爾所時塵數身故。四天心通。即他心智。五天人通。知人事故。即宿住智。六天解脫通。即漏盡智。知諸眾生解脫方便故。滅滅皆盡者。滅十障故。已后四通皆是他心通之差別。如次知他定慧念愿立為四故。非定非不定者。以上二心體性空故。三十心者地前心也。一切求者。于法非法求修斷也。言而爾所者。但明爾所十通明者。于釋迦略說也

經。若佛子至聽法故

述曰。第七地中舉章云。滿足者功用滿故。地行有二。實行故化相故。此初也。言十八圣人智者。以隨分得十八不共法故。古有作疏云。初六中身無漏過者。離殺盜淫業及習故。二口無語罪者。離妄語等四罪語故。三念無失念者。離貪離嗔及邪見故。乃至廣說。非也。如此十惡前第二地已永離故。今解。身無漏過者身無誤失也。口無語罪者無卒暴音也。念無失念者無忘失念也。離八法者無不擇舍。羅漢由執世間八法專求自利舍利他事。菩薩遠離八法性故。一切法中舍者無種種想也。于生死涅槃無差別想。由住第一大舍故。常在三昧者無不定心也。此六入地之所滿足。第二六者。一欲具足。于三界結無所怖畏。堪求所知障清凈故。言具足者今云無減也。二精進具足。所求能滿故。三念具足。遠憶諸法劫人事故。四慧具足。眾生者世諦也。一切法者第一義諦也。四重之中且舉初故。五解脫具足。知諸解脫未得不退故。六知他解脫足。即定不退也。必由定力知弟子心亦無染故。是人入此中六足中更欲起后滿分六故便起智也。一身隨六道心行而現。二口辨說法示眾生故。三隨眾生心入定振動。言虛空化花者。以雨花故。能令眾生心有所行。上三如次三業隨智行也。四以大明具足見過去佛。亦令眾生心眼得見。五以無著智見現在佛等。六以神通智見未來佛等。此中大明無著神通者。達三世智名之差別也

經。住是十八至國土中

述曰。第二化相中。先觀平等慈悲門。次量自力能。后現變化。力能之中。一切功德者福品也。一切神光者智品也。一切佛所行法等者。證果法門及勝進法門中已入解也

經。若佛子至入心三昧

述曰。第八地中有五種行。此初定行。初無功用名入法王位三昧也。其智似果說法定故。雖有所說而于無相無功用住。故言似佛。下內空等十大明慧所入定門。任運流故。諸佛得果除闇教音入菩薩心定也。花能得果。光除闇義

經。其空慧者至不可說

述曰。第二慧行。謂內空等如辨中邊智論廣說。于此第十泯第九也。總結十空性平等地。可以十門假說。而不著故亦不可說

經。神通道智至一時行

述曰。第三通行。謂神通智遍知諸事。入無量土神通照境如眼見色。余真實智達事達理。行解深細如意識了。轉法度與一切眾生者。以己之解授與眾生也。菩薩法身示現諸化與果相似。言入佛果。是諸佛數。況是九地十地數也。平等門者。陀羅尼門等所行真如門中。而大自在一念一時而修行也

經。劫說非劫至佛說非佛

述曰。第四說行。劫空非劫。然不都無。非劫說劫。余皆準此

經。而入出至品中已明

述曰。第五照行。諸佛體性三昧者。傳說。果德相應故。反照者還照自故。言順逆者。如順逆觀緣起。余皆隨境。不動已下明智行力。離功用故言不動。永伏染故言不倒。恒證生空言不出。法空不續言不入。永不復受分段生死故言不生不滅也。結文可解

經。若佛子至出入無時

述曰。第九地中言佛華嚴者。具四無礙莊嚴行故。地行有二。內證故外化故。此初也。現佛威儀定及說法自在王定。恒現前故更無出入別時也

經。于十方至無量意

述曰。第二外化。十世界者十方大千故。所現身別相好具足自在無礙與虛空同。無量大悲智慧光明福相智相莊嚴法身。言一切法外等者。非趣生法而行趣生。轉魔界等入佛界等。性平等故說無礙也。光光照者二空故。慧慧者彼后智故。明炎明炎者無間解脫故。備四無畏四無量十力十八不共法八解脫等。無住涅槃不住二邊。無為一道所知障凈。為諸眾生作父母等。說法窮劫令得道果。從生死際起者。從初發心至金剛心。所有愿行于一心現。入眾生界而教化也

經。若佛子至名佛界地

述曰。第十地中舉章云。入佛界者受職位故。次地行中有二。行功德故行勝利故。此初也。先出體用言大慧空。然二空用亦復空故言空空復空。復空所取能取。既平等空故言如虛空。性平等智有果德性十德具足。此總標也。十者十號。一者如來。清凈法界一相無為。其中法身神虛體一。一切事法泯同法性無所去來名如來故。然經舉義末后配名。二者應供。智應順境。斷應不受后有。法身無二應正法養故。三者正遍智。遍覆有情及器世事。周知諸法及有情故。正覺所知名為正知。無所染著名圣解脫智。四者明行足。因行增明已到滿故。五者善逝。善逝于三世佛法其所至法同于先佛。佛去世時多有所益言去時善善。來現世時亦有所益言來時善善。名善善者結善逝也。六者世間解。菩薩修行上說五種德行。入世間中教化眾生令解脫故。七者無上士。諸行法上入威神似佛所行義形處故。八者調御丈夫。為世間解脫調順眾生剛強煩惱故。九者天人師。彼所咨受法言師故。十者佛世尊。法身無二智身恒時。大滿名佛。一切禮拜及所尊敬名世尊故。次總結釋佛界地名。一切世人受教之處。是故此地是覺地也。下地來入亦名界地。能持群圣圓滿處故

經。爾時至與佛道同

述曰。第二行勝利。十地菩薩坐蓮華上。蒙法身佛授記摩頂。及蒙同見同學贊嘆。言法身者。如隔輕縠見報身故。內德已滿更得一切佛菩薩請轉法輪。饒益世間。所轉法輪名虛空藏。周遍容受化導門故

經。爾時至一心而行

述曰。第五付屬也。不可說數名也。此數為一。積至百千恒沙法門。恒河者。香山頂無熱惱池流出四河。此東河。水寬四十余里。梵語應言殑伽。無別正翻。義天堂來。河源山頂人所不見。如俱舍云。無通不能至。但見彼水高澍而下。時俗遂言天堂來也。此一河沙為一數量至百千故。就彼門中。今此第十心地品者如毛頭許。佛付屬言。三際佛菩薩之所說學。我已多劫修故成佛。放光非一故言光光。告千葉上凈穢土佛。汝各轉化一切眾生。佛等展轉說也

經。爾時千華至世界而沒

述曰。自下大段第二化傳說中有二。報恩故別化故。此初也。法可重故

經。沒已至品中說

述曰。第二別化也。各還本土別化眾故。于中有二。傳上賢圣內門行故。傳初發心外門戒故。初亦有二。經家總序故別釋故。此初也。其三昧名如前已釋。大小乘機所見不同。菩薩眾見初成佛已往第四禪大自在天王宮放光接眾。事盧舍那聽心地品。還來樹下出定而說十世界海。菩提樹者畢缽羅樹。在伽耶城西南二十四里。金中精牢名曰金剛。可宜金剛體之座也。光中最勝名光王座。妙光堂者。即華嚴云普光堂也。因佛放光而立名也。在摩伽陀國寂滅道場界。去菩提樹三里也。滅生死處名寂滅道場。十世界海者。華嚴第二云。蓮華藏世界海。次東方有世界海。名凈勝光莊嚴。中有佛剎。名眾寶金剛藏。如是十方各說異名。廣如彼說。除蓮華藏言十世界海。世界海量如前已說。十住十行十回向者。即前所說十發趣等。十禪定者。此文次第當四善根。一向修慧故偏說定。禪那此云寂靜。其十者何。如華嚴經十定品說。善戒經第六禪品中有十寂靜清禪。一世法寂靜凈禪等。彼十何義。頌曰。漏無漏近分。根本與勝進。入住出邊際。決擇分為十。準此上卷十金剛者即十回向。四天中說。何故色界重說回向。北并州真藏師云。色界所說諸位通行。如華嚴三十九說。十金剛心。謂菩薩發如是心。我當覺了三世一切諸法悉無有余。是第一發金剛心。乃至廣說。十忍者。瑜伽忍品云。清凈忍有十。如彼廣說。又善戒經忍品說十。十愿者。如華嚴說。發菩提心經下當引釋

經。爾時釋迦至八千返

述曰。第二別釋。謂有疑云。從初成佛何時說耶。故今釋云。此化釋迦初蓮華界從本佛現。自東來入兜率天宮。說魔受化經已下生入胎。乃至號吾釋迦牟尼佛。此舉成道也。余諸經云。樹下降魔。云何此經魔受化已方始下生。解云。魔眾非一。化有前后。如大集經云。魔王有百億。若一已伏更無余者。佛滅度后誰亂結集。為顯力勝時時降魔。如華嚴云。為顯菩薩功德之力不可壞故。下閻浮提者入胎相也。梵云瞻部。此云勝金。如阿含經閻浮提品。閻浮樹下有金。厚四十由旬。號曰勝金。金中勝故。即閻浮檀金也。摩訶摩耶此云大術。七歲出家等者。此經應錯。既說娶嫁方出家故。西域傳云。諸部見聞不同也。其正義者如金光明記。寂滅道場已下顯時。謂成佛已從第四禪事盧舍那受心地法。還來道場說十世界海。如次前說。歷十住處。乃至第十摩醯首羅天王宮中說心地時。諸大梵王供網羅幢。因此說法乃至告言。吾今來此世界八千返

經。為此娑婆至一戒光明

述曰。大段第二誡惡行門。于中有三。開序故正說故流通故。初亦有三。時處故勸策故結戒故。此初經家序時處也。為化此娑婆界。從金剛座乃至四禪所化類故說心地竟。復還樹下始說。如下菩薩戒本。戒破罪闇名為光明

經。金剛寶戒至自性清凈

述曰。第二法王勸策。于中有二。策發故勸信故。此初也。佛舉戒云金剛寶者。堅牢能持一切功德令不漏失。破諸惡故。因果萬德以戒為初。名曰本源。如下廣釋。佛性種子者戒實性也。意謂那末。識即六識。心謂第八。色即五根。凡有如是情及心者皆入佛性當得作佛。所以者何。當當常有因故。有當當常住法身。三菩提因重言當當。其當果因法爾有故。有當當報化及常住法身。如是十戒出于世界等者。釋迦傳說出現于世。則是法戒應受持也。由此顯自佛性果故。故今為此大眾傳說。言一切眾生戒本原自性清凈者。舉戒實性表諸眾生皆有佛性故得成佛也

梵網經古跡記卷上梵網經古跡記卷下(本)

　　　　青丘太賢集


梵網經盧舍那佛說菩薩心地法門品第十

　　　　　　后秦三藏法師鳩摩羅什譯

經。爾時盧舍那佛至自性清凈　已下十一頌半第二勸信。信為入法之本。戒為住法之原。所以說偈更令信戒。然菩薩戒略有三門。一受得門。二護持門。三犯失門。初受得者。六道眾生但解師語。要須先發大菩提心。謂誓定取無上菩提窮未來際利樂有情。如瑜伽云。菩提心者決定希求以為行相故。無上菩提一切有情義利為境。發此心已有二種受。一者一分受隨其受者意樂所堪。或受一戒或多皆得成戒名為菩薩。不同聲聞必總受持若其一分不名比丘。謂令現身得阿羅漢。圓滿軌則建立學處。十戒具戒各必總受。若凡若圣受學一軌。即由此義簡擇人器。除有遮難及余趣也。菩薩不爾。隨分戒故。謂凡必無現身成佛。要經無數大劫修故。從但解語乃至金剛。隨其位力漸漸修滿。如成山海塵渧為初。既大菩提無德不攝。欲成彼聚何善非因。即由此義不擇趣生。但解師語發心皆得。雖但解語唯受一戒。猶勝二乘一切功德。羅漢功德但為自身。于有情界無有恩分。菩薩一戒為度一切。無一眾生不荷恩故。二者全分受。謂三聚戒。攝律儀者斷一切惡。惡謂一切應斷舍法。從初發心斷殺生等。三賢十圣伏斷二障。乃至佛舍生死法故。攝善戒者修一切善。善謂一切應修證法。從初發心隨分所學。三賢十圣各十勝行。乃至佛證二轉依故。饒益有情者度一切眾生。從初發心隨分教化。窮未來際度一切故。非諸凡夫即能一切三聚頓誓。漸修滿故。如是無礙所發愿行于諸愿行最無上。故隨所生處心其中王。然無畢竟堪為其果。唯除無上正等菩提。第二護持者略有十門。一隨心門。隨其宿習心樂住故。猶如世間隨其本色雖一蕰水緣碧等異。故先固一漸具余行。如本業云。若受一戒名一分菩薩。乃至具受名具分菩薩故。然佛所制應漸遍學。由此第二有遍學門。如瑜伽說。聲聞自利尚護他心。況諸菩薩利他為先。故應遍護諸譏嫌戒。然智論云。新行菩薩不能一世一時遍行五度。如護三衣不能施等。由此第三有隨性門。相違學處現在前時。唯護性戒縱遮戒故。如攝大乘菩薩性罪不現行故。與聲聞共相似。遮罪有現行故。與彼不共。然瑜伽云。若有勝利性罪現行。由此第四有隱密門。如攝大乘行十惡故。就中瑜伽但開七非。然其第三但非性罪。于無屬女許欲行故。攝大乘論通開邪行。以言十惡見利行故。如殺生等隨一攝故。然莊嚴云。由利群生意起貪不得罪。嗔則與彼違。恒欲損他故。由此第五有順勝門。愛順大悲故罪為劣。嗔彼相違。罪為重故。如瑜伽云。是諸菩薩多分應與嗔所起犯。非貪所起。乃至廣說。又智論云。菩薩不惱眾生為戒。不同聲聞求現涅槃。淫欲雖不惱眾生系縛心故立為大罪。菩薩不求現世涅槃。往返生死具資糧故。然瑜伽云。若欲斷彼生起意樂發勤精進。煩惱熾盛蔽抑其心起嗔蓋等。無所違犯。由此第六有意樂門。由意樂力惡無犯故。如十住論。慳心不解不能施時。謝今未熟后當施故。然經亦說。護戒之心如惜浮囊及草系者。由此第七有怖畏門。見微遮罪如性罪故。然涅槃云。于乘緩者乃名為緩。于戒緩者不名為緩。由此第八有成勝門。作善有勝且放止故。然莊嚴云。雖恒處地獄。不障大菩提。若起自利心。是大菩提障。由此第九有護障門。雖有作善護小乘故。如大般若云。若菩薩設殑伽沙劫受妙五欲。于菩薩戒猶不名犯。若起一念二乘之心。即名為犯。解云。雖貪所污。大心不盡。無無余犯。故名無犯。然文殊問經云。若以心分別男女非男女相。是菩薩波羅夷罪。由此第十有究竟門。若取法相非究竟故。如大般若。應以不護圓滿凈戒波羅蜜多。犯無犯相不可得故。第三犯失者。謂菩薩戒無無余犯。如有一分受。有一分持故。不同聲聞犯一重時。便破一切失比丘性。如本業經。一切菩薩凡圣戒盡心為體。是故心盡戒亦盡。心無盡故戒亦無盡。心謂期心。若不放舍無盡戒愿。無有盡犯。無邊戒故。由此轉生。戒亦恒隨運運增長乃至成佛。猶如河水日夜不停運運遷流自到大海。唯除故舍大菩提心。彼既心盡戒亦盡故。然犯重戒略有二種。一破二污。若以上品煩惱纏犯。隨所犯支失戒律儀。若中下纏唯污不失。如瑜伽云。若諸菩薩毀犯四種他勝處法。數數現行都無慚愧。深生愛樂見是功德。當知說名上品纏犯。非諸菩薩暫一現行他勝處法。便舍菩薩凈戒律儀。不同聲聞一犯即舍。又上纏犯雖失凈戒。經說即懺亦得重受。不同聲聞如斬頭者現身不能復入僧數。廣引教理如宗要釋。且止傍論釋頌二門。謂初六頌傳誦本師門。釋迦傳誦本師序故。后五頌半末主顯揚門。釋迦自演戒宗要故。初亦有二種。初五頌顯主尊勝門。后之一頌贊戒功能門。初亦有二。初二頌半現身本末門。后二頌半說法本末門

經。我今盧舍那方坐蓮華臺

述曰。現身本末門略有四重。此初他受用身。傳說。此身應第二地。戒波羅蜜此經宗故。非自受用。華嚴等說彼無邊故。方者正也。千葉臺總成二地菩薩凈土。此中臺上是身所居。千葉即是所化部落。如仁王云。信忍菩薩百佛千佛萬佛國中化現百身千身萬身。十地經云。二地菩薩入千世界見千佛故。于此臺上別有佛座。此千葉臺有說是座。非也。上卷別說盧舍那佛坐百萬蓮華赫赫光明座上故。既說我住蓮華藏世界海。其臺周匝有千葉。一葉一世界。我化為千釋迦。復有百億須彌。明知是土。有難。彼土豈狹彌陀圓光。經說彼佛圓光如百億三千大千世界故。此難不然。佛光不定。釋迦亦照無量剎故。或既言如。但比廣大。未必量同。如眼喻海。故知百萬蓮華為座。何故諸佛蓮華為座。表佛雖在世如不著水故

經。周匝千華上復現千釋迦

述曰。第二凈土化身。傳說。此身應地前機。有說。唯四善根方生凈土。理未必然。凈土經說余亦生故。凈穢同處隨業異見。猶如四識等事心異。如說鹙子所見山河螺髻梵王反寶土故

經。一華百億國一國一釋迦

述曰。第三穢土化身。言一國者一須彌界。以世界別南洲現故。瑜伽論云一大千有百俱胝界。雜集云一俱胝量當于百億。何故此中唯言百億。億有多種。瑜伽且依十萬為億。此經千萬故不相違。此依粗相且說一類須彌世界。據實樹形人形倒及側等。各隨其類遍滿諸方。異類無礙。如因陀羅網。重重無盡出過思議之表。然皆攝在蓮華臺藏世界海中。并盧舍那轉法輪處

經。各坐菩提樹至盧舍那本身

述曰。第四舉凈穢土。機根頓熟一時重化。攝末歸本。如上卷云千華上佛是吾化身。千百億釋迦是千釋迦化身故

經。千百億釋迦至十重四十八

述曰。第二說法本末。盧舍那身雖非凡境。加力見聞接眾而至。既貫三際之則。非隨時宜所制。故說我誦不言說也。味中之上名為甘露。故喻樂中最極涅槃。戒則出苦證樂之門。故言聽誦甘露門開也。或說戒經名之為門。所詮之戒名為甘露。教能開理出三界門。對機而顯是為開也。凡心易竭。勝影難留。故歸本處誦本師戒。此中本師謂即本身。或可戒法名為本師。佛所師故

經。戒如明日月至由是成正覺

述曰。此即第二贊戒威力門也。戒破罪闇猶如日月。莊嚴行者如瓔珞珠。如遺教云。慚愧之衣于諸莊嚴最為第一。或說。性戒明如日月。遮戒莊嚴如瓔珞珠。破性罪闇嚴性戒故。萬行之始以戒為本。萬行之終菩提為果。是故三際皆由戒成佛。三聚如應成三德故。如瑜伽云。如是所集福智資糧更無余果可共相攝。唯除無上正等菩提

經。是盧舍那誦至轉授諸眾生

述曰。自下末主顯揚門。此有四門。一展轉開化門。二所成戒相門。三能受有情門。四開許廣說門。此即初也。謂上六頌本師誦出。如我傳誦汝亦應爾。戒手相接佛種即不斷也

經。諦聽我正誦至戒品已具足

述曰。第二門也。世尊所制一切禁戒上乘下乘皆從此出。故言佛法中戒藏也。簡定道戒故言波羅提木叉。梵云波羅提。此云別也。若具應言毗木叉。此云別解脫。別出非故名別解脫。又遺教云。戒是順解脫之本。故名波羅提木叉。若受菩薩戒。謂由此戒我當成佛。猶如釋迦由戒已成。便不起余不同分心。爾時名為戒品具足。善思分限名為戒故。如本業云。一切菩薩凡圣戒盡心為體。其心若盡戒亦盡。心無盡故戒亦無盡。此中心者大乘心也。非諸退乘及未發心之所能得

經。一切有心者至真是諸佛子

述曰。第三門也。應者容也。有障無性不成戒故。此戒最勝。何易聲聞。誰言易得。難發心故。無上菩提無德不攝。發心所修無善不因。故有心者得發大心。所有愿行皆成因性。即入諸佛位者。佛位有二。一發心滿位。二行果滿位。今入初故。初發之愿無不周圓。與佛無異。言同大覺。如契經云發心畢竟二無別故。已得此位真是佛子。從佛法生紹佛位故。頌曰。方便父信種。般若母禪胎。慈悲為養母。佛子紹位生。廣說此義如攝大乘

經。大眾皆恭敬至心聽我誦　其第四門如文可解

經。爾時釋迦牟尼佛至一切佛大乘戒

述曰。自下第三結戒序中有二。初經家序。后世尊序。此即初也。言爾時者。從天宮來應現時也。釋迦此云能。牟尼即寂也。菩提樹者在摩伽陀國。于此樹下有金剛臺。此下證覺名菩提樹。何故初頓結者。三乘萬行從此生故。三際決定不待犯故。不同聲聞隨時漸制。如文殊問經及涅槃經云。先預制戒。世間生疑故。如補衣隨破隨補。今菩薩戒則不如是。故初成佛初結此戒。依十地論。成道初七日自受法樂。第二七日方起言說。今云初結應第二七。孝謂養育。順即恭敬。知恩報恩即是孝道。恩有二種。一滋長生身恩。謂即父母。二長養法身恩。即師僧等。以財法二如應敬養。此中師僧三寶至道如次助伴所依所緣。所以別舉。孝名戒亦名制止者。孝為百行之本。先王要道。戒為萬善之基。諸佛本原。善從此生。孝名為戒。惡從此滅亦名制止。所以孝戒名異義同。言即口放等者。放光招眾。放無量光而招有緣。表無礙門照導長夜。言大戒者大乘戒也。是以此中無聲聞眾

經。佛告諸菩薩至非無因故

述曰。自下佛序如次序成師法弟子三輪相也。師有二種。一本謂佛。二末菩薩。故言我誦汝等亦誦。半月誦者。雖師隱沒依法住故。增即易退減即難進。為不退戒進修定慧。是故半月不增不減。如遺教云。波羅提木叉是汝等師。若我住世無異此也。言發心者十信位也。行實有退。非三賢之正位。十發趣者十住也。三賢初故。十長養者十行也。長養圣胎故。十金剛者十回向也。攝五力故。本業下卷皆地前故。戒能破暗。以光為瑞。常所誦持從口而出。故說有緣非無因也

經。光光非青黃至應讀誦善學

述曰。此第二法也。此中光光謂諸戒也。從喻瑞相而得名故。戒雖名色而非顯形。以依善思分限立故。無質礙故非色。無緣慮故非心。不離緣故非有。不即緣故非無。以非有故非因果法。以非無故諸佛本原。佛本原故菩薩根本。以與因果作根本故。由此時眾亦為根本。是以佛子初受后持誦文學義

經。佛子諦聽至第一清凈者

述曰。此即第三所被弟子。言比丘者。先受聲聞。有說。回心受戒時轉成菩薩戒。非也。彼依余乘種子立故。但前小戒有助大力。菩薩乘心別種子生。于彼所熏別起無表。十八梵者色界眾也。謂三靜慮各有三天。第四有九故。無想初后許有心故。善戒經云。要先發菩提心方得受菩薩戒。如何凈居亦得受戒。有說。十八言總意別。如一比丘名六群。有說。除無想凈居別有十八梵。如本業經。下三靜慮各有四天。第四六故。有說。據實亦有成佛。然唯識論總成色界有回心。已傍述未建立回向菩提聲聞教。云若依般若不發大心即五凈居無回心者。不謂了義亦無回心。于中且依受不共戒。許黃門等亦受得戒。若遍學行別受七眾當知遮難同聲聞受。有問。若黃門等亦受得戒。何故經云。若言不受優婆塞戒沙彌戒比丘戒得菩薩戒。無有是處。譬如重樓不由初級得第二級。無有是處。彼自解云。必由律儀得后不共二菩薩戒故作是說。未必菩薩先發小心。皆名第一清凈者。如論超勝諸羅漢故。何故爾者。如般若言。二乘善根猶如螢火。唯照自身。大乘善根猶如日光。導一切故

經。佛告諸佛子至我亦如是誦

述曰。第二正說分。此有二。初重后輕。初中有三。總標故別誦故結成故。總中有二。舉數制持故示相勸學故。此初也。瑜伽立四。如宗要釋。若善生經依在家眾唯說前六。以粗顯故。依善戒經。出家菩薩立有八重。即此十中初四后四。以共不共根本重故。此經本業總立十重。以通攝故。頌曰。四身三語意亦三。由貪嗔癡四二一。三語由三得究竟。淫嗔邪見亦非情。十中四以身業為體。智論十三云酒及前三俱身戒故。第四六七語業為罪。余三語隨相為第六七故。然有業道非他勝處。謂染歌等綺語所攝。此一一重各容貪嗔癡為方便。盜淫酤慳由貪究竟。殺嗔由嗔。邪見由癡。余三由三。于他名利由嫉贊毀。嗔究竟故。淫嗔邪見或從非情。淫尸未壞是非情類故。余唯情邊方結重罪。雖盜非情主邊結故。復次頌曰。皆自于他造。他于他亦然。自于自有五。他于自唯淫。自于他邊一切應造。他向于他亦容具十。謂教他人向他造故。自于自造。傳說有五。殺淫慳嗔及以邪見。謂舍利他自死為罪。律云。弱背自淫面門。善生經云自施不成施。自慳即成慳。于自發憤謗理性等皆自犯故。他于自造淫有余無。被賊所污順生愛染亦為犯故。頗有犯罪自亦不作不教他作。有。謂隨喜。頗有不發身語意業得犯戒罪。有。謂不作所應作等。此等問答廣如宗要持犯門說。已辨傍義。應釋本文。如是十重受而不誦。即迷持犯失菩薩行。既非菩薩。寧佛種子。我已果滿猶如是誦。況新學者。此中意也

經。一切菩薩至敬心奉持

述曰。第二示相勸持門也。涅槃經云。聲聞戒中佛知時宜。說輕為重說重為輕。大智論云。毗尼皆為世俗攝意。不論實相。為護佛法故。不觀后世罪多少。又后世罪重戒中便輕。如道人殺牛羊等。贊嘆女人戒中重后世罪輕。乃至廣說。菩薩不爾。實重說重理輕說輕。法性常然貫三際故。是謂菩薩別解脫相。欲取大果宜敬心持。如遺教云。若勤精進事無難者。譬如小水常流穿石。無為空死后必有悔。譬如良醫知病說藥。服與不服非醫咎也

　　快意殺生戒第一

經。若佛子若自殺至是菩薩波羅夷罪

述曰。第二別誦。此初十戒。各二門說。一顯制意。二釋經文。初制意者。世間所畏死苦為窮。損他之中無過奪命。如智論云。設滿世界寶無有直身命。是則菩薩濟物為心。而施極怖便失其性。如瑜伽云。若問菩薩以何為體。應正答云大悲為體。由此最初制斯戒也。猶如聲聞出苦為先。初制欲貪最為重戒。第二釋文者。經有四門。一違犯相門。二違犯性門。三境界事門。四結成罪門。初者如經若自殺至咒殺。此即違犯差別相故。違犯性者。如經殺業至殺緣故。謂具五支必成犯故。此中殺業即究竟也。殺法方便。殺因意樂及煩惱也。殺緣事也。依此有說。不成業道不入犯重。如瑜伽說。菩薩若見欲作重罪發心思惟。我若斷彼惡眾生命當墮地獄。如其不斷彼罪。業成當受大苦。我寧殺彼墮那落迦。終不令其受無間苦。如是于彼或以善心或無記心知此事已。為當來故深生慚愧。以憐愍心而斷彼命。由此因緣。于菩薩戒無所違犯。生多功德。此闕煩惱故無違犯。意樂善故生多功德。今解。不然。不成業道亦成犯故。如諸有命皆犯重處。雖想顛倒而犯重故。況隨分戒隨位制別。如文殊問經說此戒云。若受出世間菩薩戒而不起慈悲心。是菩薩波羅夷罪。于諸犯處論除三人。謂心狂亂重苦無戒。傳說。亦應除無憶念及有勝利。轉生不能憶。雖作無犯故。諸有勝利處一切無犯故。言境界事門者。如經乃至一切有命者不得故殺故。聲聞戒中唯取殺人。今不簡趣故言乃至。彼隨事重。今約理制。如涅槃經。佛告阿阇世王言。大王汝王宮中常敕屠羊。心初無懼。云何于父獨生懼心。雖復人獸尊卑差別。寶命重死二俱無異。若中彼壽盡剎那殺如何得罪。文殊問經說得同罪。以加彼苦緣具足故。廣如彼說。違教之罪輕重雖同。隨心境等業有輕重。如論廣說。問自品煩惱勢力應等。何故善生云貪殺生輕嗔次癡重。答粗細雖等。所違有異。違于出離大乘正理。如其次第貪等為重。經約相通且癡為重。結成罪門者如經是菩薩至波羅夷罪。以對正行翻結罪故。常住慈悲心者。下緣群生傷愍心也。有情法爾種性系屬。屬我之類由我沒故。孝順心者。上緣勝品慚愧心也。以諸菩薩為度于我無量劫受大苦行故。菩薩應起如是二心。而快恣心殺生犯重。律云。聲聞人作人想得波羅夷。非人人想但偷蘭遮。菩薩不爾。但于有命故意殺生皆波羅夷。波羅夷者此云他勝處。善自惡他。惡法所勝。戒是持犯所依名處。此文略意。謂彼彼相差別。犯中以五緣犯。翻正得罪。余諸戒文準此應釋。此中諸戒依主為名

　　劫盜人物戒第二

經。若佛子自盜至是菩薩波羅夷罪

述曰。此中第一制意者。施攝六度廣濟群生。盜正壞檀二利俱喪。世間丑謂盜也。如應障道廣招苦故。寧應舍身以避斯咎。何以少財自辱二世。故損依報次正報制。第二釋文。于中亦四。初門者如經自盜至方便盜。故贊嘆隨喜略而不論。理應有故。其第二門如前應知。此世間門。若出世戒文殊問經云。若于他物心起盜想犯波羅夷。境界事門者。如經乃至鬼神至不得盜。此中攝重故言乃至。然有主物略有五種。一三寶物。二屬人物。三畜生物。四鬼神物。五劫賊物。其有主言攝前后也。僧祇律云。知事人互用三寶物佛言波羅夷。寶梁經云。佛法二物不得互用。于佛法物無有主故。復無可白不同僧物。常住招提互有所用。營事比丘和僧得用。若用僧物修治佛塔。僧若不和勸俗修理。若依此文。前僧祇律約僧不和皆言犯重。互用尚爾。況盜心取。若爾何故涅槃經云。盜佛物者若知不知犯偷蘭遮。以佛于物無我所故無惱害故。漢地傳說。約無守護經說偷蘭。若有守護互用尚重。況盜何輕。故善生經望護人結重。然涅槃經說小乘戒。菩薩不爾。但有主物皆犯重故。凡三寶物難可掌之。制聽持犯難可委故。如大集言。佛聽二人。一阿羅漢二須陀洹。又有二人。一持戒識知。二畏罪慚愧。然菩薩戒亦用佛物。如瑜伽說。菩薩先于所畜資具。為作凈故以凈意樂舍與十方諸佛菩薩。見來求者不稱道理言此他物耎言發遣。若當正理應作是念。諸佛菩薩無有小物于諸眾生而不施者。如是知已取凈施物。施來求者令所愿滿。由此等教和上云。軌則雖如小乘律說。然如殺生有利應行。諸佛出現皆為興法。興法之意皆為眾生。興法利生何所不用。除有染心及無勝利。但小乘戒不得互用。雖佛即法違施意故。然四分云。供養佛塔食治塔人得食。五分云。若白衣入寺僧不與食便起嫌心。佛言應與。又僧祇云。若損者益者應與。十誦供給王大臣賊。小乘狹小猶見損益。何況大乘不可一定。問十誦云。偷佛舍利凈心供養。自作念言。于彼亦師于我亦師。如是意者不犯。若盜賣者犯罪。何故盜法律中結重。法亦師故。答佛得遙申敬。法對方生解。然菩薩戒知彼不用。凈心盜學理應無犯。知障彼善。盜佛亦重。問瑜伽俱舍云劫奪僧物破僧同類。何故大集盜僧物者罪過五逆。方等經云四重五逆我亦能救。盜僧物者我所不救。答所望各別。破僧暫時。且現前僧。盜和合財普障三世常住僧道。非親障圣故名同類。言劫賊物者。物已屬彼。律不許奪。如律云。賊奪賊物。五分云。有比丘為賊所剝。爭得衣物。然疑問佛。佛言不犯。菩薩不然。如瑜伽云。菩薩見有增上宰官上品暴惡于諸有情無慈逼惱。起憐愍心廢增上位。見劫盜賊奪他財物若僧伽物率堵波物執為己有。利樂意樂隨力逼奪。勿令受用受長夜苦。所奪財寶各還其本。乃至廣說。菩薩如是雖不與取而無違犯生多功德。如五分云爭衣比丘。若菩薩戒由慳財罪。若護彼罪生多功德。如是所說但有主物于無義利盜心取。乃至一草犯波羅夷。若于己物或無主物或于有主。迷謂無主。或雖有主不作盜心。不成盜故若于己物謂他而盜。或無主物謂有主物。傳說。約心結重方便。彼物實非犯重境故。若于有主迷謂無主后知不還。或于人物謂非人物。或求余物余人物替。傳說皆重。是犯境故。云何名為無主。物耶。如他棄等。善見論云。子作惡事。父母趁出。后父母死。其物無主。婆娑等云。二國中間伏藏等也。若爾百姓取山林等應盜王物。不爾。國王擬養彼故。聲聞法中五錢方重。今欲簡異言一針草。言菩薩下第四門也。孝順慈悲名為佛性。菩薩由此異二乘故。生福者利益故。生樂者安樂故。而盜人物生彼煩惱故違利益。奪命緣故亦違安樂。如智論十三頌曰。一切諸眾生。衣食以自活。若劫若奪取。則為劫奪命

　　無慈行欲戒第三

經。若佛子自淫至是菩薩波羅夷罪

述曰。初制意者。生死牢獄淫為枷鎖。深縛有情難出離故。如智論云。淫欲者雖不惱眾生。系縛心故立為大罪。瑜伽論云。諸愛之中欲愛為最。若能治彼。余自然伏。如制強力劣者自伏。然此欲法有三種過。苦而似樂故。少味多災故。不凈似凈故。初者頌曰。不忍煩惱病。行淫似樂生。猶如抓疥病。于苦樂想生。如抓疥者以苦為樂。欲所生樂應知亦然。已離欲者見欲為苦。如無疥者疥樂為苦。然諸欲塵其性虛偽能誑眾生恒生燒害。如世尊言。欲如枯骨。乃至亦如樹端爛果。如齒骨故令無飽期。如段肉故無定屬主。如草炬故憂火恒燒。如火坑故增長渴愛。如蟒毒故賢圣遠避。如夢見故速趣壞滅。如借嚴具故但托眾緣。如熟果故危所依地。如是應觀苦而似樂。云何諸欲少味多災。頌曰。猶如羅剎女。如怨詐示親。誑心生惡業。招苦障涅槃。如羅剎女交已致食。亦如怨士詐親加害。五欲怨賊亦復如此。燒亂迷心害于慧命。招無量苦障涅槃樂。如菩薩藏經第十云。習近欲時無惡不造。受彼果時無苦不受。愛河欲海漂溺無岸。死生之波長流莫絕。一切怨害皆從欲生。愚人所貪如蛾投火。五百登空失通而落。一角仙人被女人捉。是以律云。可畏之甚無過女人。寧以男根內毒蛇口。蛇害一肉身。女害法身故。又龍樹說。巧察人意女人為智。不觀余得失。但以欲為親。清風猶可捉。女心難得定。終無厭期感生無窮。生死長夜會離之悲六趣無己。是謂諸欲少味多災。云何欲塵不凈似凈。頌曰。肉身雖不凈。似凈誑愚夫。樂穢而無厭。似豬樂淤泥。此身不凈累骨所成。血肉便穢薄皮所持。八萬戶蟲一戶九億。種種臭穢九孔流漏。不凈似凈。謂皮上分白膏熱血交所重映。誑心媚眼種種燒害。然諸愚夫曾無厭背。似豬竟日不離淤泥。所以今制。隨應莫犯。第二釋文中。違犯相門者。如經自淫至不得故淫。聲聞法中自淫方重。今菩薩戒教他亦重。如小乘教自行方業道。大乘教中媒他亦業道。通制二眾言一切女人。據實在家唯制邪行。非但障道。招惡趣故。云何邪行。如瑜伽云。女不應行。設所應行。非支非時非處非量。若不應理一切男及不男。母等名為所不應行。除產門外皆名非支。若穢下時。胎圓滿時。飲兒乳時。受齊戒時。或有病時。謂有病不宜淫。是名非時。若諸尊重所集會處。或靈廟中。或大眾前。或堅鞭地高下不安。此等非處。若過五返名為非量。不依世禮名為非理。在家除此于自分行。雖非自婦若無所屬。在家見利亦得行淫。如菩薩地云。在家菩薩見有母邑現無系屬習淫欲法繼心菩薩求非梵行。菩薩見已作意思惟。勿令彼恚多生非福。若隨其欲便得自在。方便安處種善舍惡住慈愍心行非梵行。雖習如是穢染之法。而無所犯多生功德。出家不爾。護聲聞故。言違犯性門者。如經淫因淫業淫法淫緣。且依粗相制初業故。若就出世。涅槃經云。雖不交女。壁外遙聞女瓔珞聲。心生愛著成欲破戒。優婆塞戒經云。菩薩想女人身上瓔珞等皆波羅夷。當知此皆依地上制。如文殊問經云。菩薩出世戒若以心分別男女非男女相。是菩薩波羅夷故。境界事門者。如經乃至畜生女至及非道行淫。女三男二正是境也。以行余處不犯重故。言諸天者。魔女等反身為人淫比丘等。言非道者。法藏師云。除其產門余二處也。義寂師云。除三重處余支分等。若準律文。于道道想。于道非道想。及疑皆成重。若與境合入如毛頭。即成究竟。若為怨逼開與境合。禁其受樂。今菩薩戒雖不樂欲。煩惱所制生樂無犯。言結成罪門者。如經而菩薩至波羅夷罪。對正結罪故。凈法與人者。菩薩應以離欲法門施與眾生度生死苦

　　故心妄語戒第四

經。若佛子自妄語至是菩薩波羅夷罪

述曰。初制意者。智論十五云。妄語之人先自誑身。然后誑他。以實為虛。以虛為實。虛實顛倒不受善法。譬如覆瓶水不得入。如世尊言。妄語覆心道水不入。又實語人其心端直易得出離。譬如稠林曳木直者易出。瑜伽云。所犯學處重修行支。謂離妄語。妄語翻此。既障善法顛墜惡趣。后生人間常被誹謗。過失重故。次身業制。第二釋文中。初犯相門者。如經自妄語至方便妄語。言方便者。假托余事令他異解。次犯性門者。如經妄語因至妄語緣。此中問答如大論記。境界事門者。如經乃至不見言見至身心妄語。為簡聲聞唯大妄語故言乃至。或見聞等四言說中攝余三故。身妄語者。無語動身。心妄語者。謂想倒等。如于不見而起見想誑言不見。雖稱于事。以覆所知此即名為以心妄語。又如文殊問經出世間戒品言。若起妄語心犯波羅夷。結成罪門者。如經而菩薩至波羅夷罪。菩薩應常自行正語亦勸他人令生正語。為簡妄語故言正語。為簡覆想故言正見。而反自起妄語之時。眾生隨說故生邪語。他謂為實故言邪見。隨此心語有所作故言生邪業。若為救脫多有情故覆想正知而說妄語。瑜伽論云。無所違犯生多功德。不爾妄語犯他勝處

　　酤酒生罪戒第五

經。若佛子自酤酒至是菩薩波羅夷罪

述曰。初制意者。耽酒放逸后必有悔。失自正念違本心故。作不應作言不應言。無惡不造。制勿施人。此不共戒。或對五戒故。今第五制酤酒戒。余如前說。具緣成犯中。欲樂者。以酒與人求利心也。酒已屬彼即為究竟。事中言是酒起罪因緣者。唯除破僧余惡并起

　　談他過失戒第六

經。若佛子口自說至是菩薩波羅夷

述曰。初制意者。說佛法過必壞他信失壞菩薩興法利生。況復能招廣大苦果。是故制為他勝處法。如正法念處經云。入拔舌地獄耕其舌等。大智論云。勝意比丘持戒清凈。聞喜根比丘無戒說偈淫欲即是道恚癡亦復然。便生誹謗陷入地獄。又不思議光菩薩經云。饒財菩薩說賢天菩薩過故。九十一劫常墮淫女腹中生。生已棄之。為狐狠所食。乃至廣說。第二釋文。違犯相者。如經口自說至教人說罪過。今此戒中初門兼攝境界事門。此中初二受菩薩戒。后二聲聞。俱是內眾。人天師故。若實有犯。說過何失。猶有堪作福田義故。如本業經云。有而犯者勝無不犯。有犯名菩薩。無犯名外道。又十輪云。占匐花雖萎猶勝諸余花。破戒諸比丘猶勝諸外道。說出家人過。若破戒若持戒若有戒若無戒若有過若無過說者。過出萬億佛身血。解云。出血不能障道。說僧過時壞多人信生彼煩惱。障圣道故。是故菩薩樂求彼德不樂求失。求失之者麟角圣上有失可取。求德之者斷善者身有德可錄。如涅槃云。若彼眾生無善可贊。當念佛性而贊嘆之。世間無有凡而無失。談人之短。短在己身。如大集經新發菩薩十六行中云。不說己德而起高心。不說他失而起嫌心。諸法無行經頌云。若見破戒人。不說其過惡。應當念彼人。久久亦得道。結成罪者。如經而菩薩至波羅夷罪。言常生悲心者。如菩薩地云。憐愍惡人勝于正行。又云。若憎犯戒行不饒益。是名菩薩相似功德。故說悲心教化惡輩。問下輕戒云說七逆十重。如何此重彼為輕耶。答彼向同法說故罪輕。此向異道說故過重。或說彼無事不能被罪過。此說有實犯故制為重罪

　　自贊毀他戒第七

經。若佛子口自贊毀他至是菩薩波羅夷罪

述曰。初制意者。且孔丘云。吾有一言。可以終身行之。己所不欲勿施于人。此戒亦爾。雖言贊毀義通一切。菩薩普為饒益有情。正發無上菩提大愿。誓處生死受無量苦。反施惡他失壞大乘。所以偏制為根本重。第二釋文中。違犯相者。如經口自贊毀他。必有贊毀方重罪故。別贊別毀別得兩輕。猶如別時別取四錢。余四句等如宗要記。違犯性者。如經毀他因至毀他緣故。次前及此隨相離間粗綺語攝。是即隨應究竟應知。妄語雖通前已制故。略無第三境界事門。然瑜伽云。為欲貪求利養恭敬自贊毀他。是名第一他勝處法。是即多分以貪究竟。若無所得但由嫉妒。以嗔究竟。第四門者。如經而菩薩至波羅夷罪。菩薩本愿利他為心。引好推惡失壞大乘。若人無道毀菩薩時。如何引惡好事向他。謂作是念。彼行此事堅固我戒。我若不忍惡在己身

　　慳生毀辱戒第八

經。若佛子自慳至是菩薩波羅夷罪

述曰。初制意者。菩薩本愿為有情界留生死身。既菩薩身屬于眾生。況乎財物非自所有。故慳施障。破萬行甚深。居意地廣毀六度。是故偏制為根本重。多求廣施菩薩所宜。貪不深違故為輕罪。釋文中。言菩薩見一切貧窮人來乞者。菩薩地云。見有勝利而來乞者。方應施與。欲以財攝易化導故。若無利益。設有安樂不應施與。何以故。若施彼時。雖暫令彼于菩薩所心生歡喜。而后令彼廣作種種不饒益事。謂因施故。令彼多行憍逸惡行身壞已后墮惡趣故。此中諸句如七十五。略攝頌曰。設他財法利。不應自法衰。若自但衰物。他財法盛為。言隨前人所須一切給與者。七十四云。若貧乏者于自仆從。若中財者即于彼所及貧苦所。若大財者即于彼所。亦于其余來求者所。各善分布而行布施。今此經文且依第三也。如龍樹云。菩薩身心應如藥樹一切雖取根莖枝葉而不分別由我得益。若爾多財但彼有益一切施耶。不爾。頌曰。父母及師長。未許自無能。此亦于一切。一向不應為。菩薩地云。身命乃至毒刀酒等但有義利一切施與。父母師長定不應施。何以故。以有恩者常生頂戴任屠賣故。言未許者亦有二種。一他所有。謂如論說。不應侵奪父母妻子奴婢等物持用布施。行有罪福。菩薩相似功德攝故。二自所有。謂如論說。若不先以正言曉喻令其歡喜。終不強逼令其憂惱施來求者。雖復曉喻令生樂欲。而不施與怨家惡者。不以妻子形容耎弱族姓男女施來求者令作奴婢。此意為顯此亦眾生平等所愍。不應為彼樂令此生苦故。若爾云何須達拏太子強逼男女施婆羅門。彼亦曉喻。謂如彼云。兩兒白言。我宿何罪是國王種而作奴婢今乞懺悔。太子語言。天下恩愛皆當別離。一切無常。何可保守。我得無上平等道時。自當度汝。問若已曉喻何不肯去。如彼經云。婆羅門打血出流地。太子淚下其地即沸。答彼非不肯作奴婢。唯待阿娘欲面別。如說母來不見我。當如牛母失犢子啼哭竟日向東西。言自無能者。若見由施退菩提行。則不應施。為顯此義。鹙子十解示退之跡。非分慧施反生退故。如十住論云。出家之人若行財施則妨余善。必多事故。故于出家稱贊法施。于在家者稱贊財施。由此決定毗尼經云。在家菩薩應行二施。一財二法。出家菩薩應行四施。一紙二墨三筆四法。得忍菩薩應行三施。一王位二妻子三頭目皮骨。然大集云。新發意菩薩于身命財常作舍想者。欲令漸薰至堪舍故。如十住論。乞極惜物時當自勸喻。心猶貪惜者。應辭謝乞者言。我今是新學。善根未成就。心未得自在。愿后當相與。言有求法者。一句威力能出苦輪。是故法施勝于財施。如瑜伽七十一金光明經第二廣說。然菩薩地云。不求勝智不應施與。廣說法施如彼應知。言而反罵辱者。此句通上慳財法也。慳財反罵便墮餓鬼。慳法招狂長夜障道。瑜伽論云。現有資財有來求者。懷嫌恨心壞恚惱心不施染犯。若怠放逸非染違犯。無違犯者。若無可施物。若求不宜物。若調伏彼。若彼王所匪宜。若護僧制。問以何義故大集經云于身命財常作舍想。頌曰。為身求財集惡行。當歸死滅不知恩。財隨命舍惡業隨。受彼果時無共受

　　嗔不受謝戒第九

經。若佛子自嗔至是菩薩波羅夷罪

述曰。初制意者。眾生不喜見無過嗔恚也。故唯不善必招苦果。菩薩誓舍二乘涅槃。但以憐愍有情界故。嗔障大悲為根本重。如世尊說。是諸菩薩多分應與嗔所起犯。非貪所起。論釋此中所說密意。謂諸菩薩愛諸有情增上力故。凡有所作一切皆是菩薩所作。非作所作可得成犯。若諸菩薩憎諸有情嫉諸有情不能修行自他利行。作諸菩薩所不應作。作不應作可得成犯。解云。貪實亦犯故云密意。非謂犯嗔實破一切。勿菩薩有無余犯故。但舉粗顯相示深無余義。上品邪見遍謗一切。爾時如何殘有余戒。爾時唯犯一波羅夷。然必引生不同分心。第二釋文。犯相犯性如前應知。言而菩薩至常生悲心者。勸他令生無嗔善根。自亦應常生大悲心。謂對惡人便作三念。一念彼人。心性本凈。醉無明酒著煩惱鬼。不獲己有此所作耳。二念本愿。我為眾生誓證菩提。生死大苦尚不生畏。況此小苦應不忍受。三念彼恩。必由惱害乃成忍行。彼即成滿我菩提因。何乃背恩反生嗔害。言以惡口罵辱至猶嗔不解者。如其次第語身意業。雖具三業。今取意罪。以所等起顯嗔重故。此意地罪決定時結。由此決定不受悔故。雖非眾生不來懺謝。嗔不應諫猶成重罪。有說。據實唯有情邊。以輕況重言非眾生。百法何攝。即忿為體。如瑜伽云。長養如是種類忿纏。不唯發起粗言便息。由嗔蔽故加以手打懷忿意樂。他來諫謝不受不忍不舍怨結名他勝處

　　毀謗三寶戒第十

經。若佛子自謗三寶至是菩薩波羅夷罪

述曰。初制意者。佛法僧寶出邪之大津入正之要門。順之者必證常樂。背之者常沈苦海。邪見違逆罪莫大焉。行相幽猛斷諸善故。是故亦立為根本重。釋文者準前應知。言如三百鉾刺心者。如瑜伽七十九云。菩薩當言。以何為苦。眾生損惱即為自苦。若爾當言以何為樂。眾生饒益即為自樂。乃至廣說。眾生損惱無過謗法。是以菩薩如鉾刺心。習不慈心他苦為樂。習慈心者他益為樂。樂既如此。苦亦然故。言況口自謗者。瑜伽論云。謗菩薩藏愛樂建立像似正法。或自信解或隨他轉。是名第四他勝處法。此通增益損減邪見。此邪見纏若決定時。雖未斷善必起不同分心。故菩薩戒無斷善舍。邪見有二。若全分謗一切因果。設不謗余而謗大乘。一向犯重。若至上纏亦失凈戒。已上所說皆世俗門。若勝義門即三輪凈。如宗要說

經。善學諸人者至當廣明

述曰。此即第三結成門也。此有三文。勸不毀犯故。示犯失壞故。誡學指廣故。初者如經善學諸人者至犯十戒。言善學者。簡外道諸不善學及以二乘不究竟學。如八十云。又彼聲聞雖到究竟。而不為彼諸天人等供養贊嘆如住新業修菩薩行。此云不應一一犯微塵許者。雖過輕微積成大故。如經頌曰。莫輕小惡。以為無殃。水渧雖微。漸盈大器。或復愚人犯小罪。重故微塵許亦不應犯。如有頌曰。愚者罪小亦墮惡。智為罪大亦脫苦。如團鐵小亦沉水。為缽鐵大亦能浮。即智論云。智慧心虛如缽能浮也。問知而故作世間所責。非如狂夫所作無怪。智愚作罪亦復應然。如何智輕愚者為重。答此難不爾。自作自受非他制故。謂如狂夫觸刀被害。智者雖觸避刃無損。又如闇室知柱觸輕。不知有柱打著即重。愚智作罪道理亦然。十住論中。智所作罪如投鹽池。如彼頌曰。斗鹽投大池。其味無有異。若投小器水。堿苦不可飲。第二犯失壞者。如經若有犯者至一一犯。此中若犯不得現身發菩提心者。若犯十重入七遮者。更不能受菩薩戒故。所余不爾。瑜伽本業許重受故。問犯重失戒何故本業經云。菩薩戒有受法而無舍法。乃至廣說。答此有多釋。元曉師云。若于三乘教發心即有失。若聞一乘教永無退失故。然新教宗難可依定。義寂師云。功能雖失。種體常留。瑜伽本業如次說異。此亦難解。聲聞戒種亦常留故。今解如宗要。言亦失國王位等。顯因亡故失果利也。當墮惡趣失壞世間及二乘果。何況大乘三賢十圣三身妙果。言佛性者謂法身也。以體性故。言常住者通余二身。如次自性無間相續常故。不聞父母三寶名者。謂顯世間及出世間無能救也。余文可解

梵網經古跡記下本(終)梵網經古跡記卷下末

經。佛告諸菩薩至四十八輕今當說

述曰。此下別誦輕戒。此中有三。初結前生后。次次第誦出。后結勸奉行。此初也。此諸輕戒隨其意樂。有犯無犯是染非染耎中上品。應當了知。如菩薩地。就中染犯。謂惡意樂。不爾。設有煩惱相應名不染犯。隨心境等三品差別。如六十八言。由六差別所犯成重。一教制為重。二事重。三數犯。四煩惱猛。五智力劣。六不速悔。如此諸戒一一皆具三聚戒義。隨要開合諸教不定

　　不敬師長戒第一

經。若佛子欲受國王位至若不爾者犯輕垢罪

述曰。自下別誦。初十有四門。初二護自心念門。于憍逸處制輕慢故。于放逸處斷酒過故。次三護他心行門。次三仰修佛法門。后二救護眾生門。受王等位。先受戒者。傳說有二。有說。菩薩雖曾有戒。爾時更受。為調心故。表等緣具雖引無表。前戒類故說非新得。如對法說。已依涅槃先起善根者不復新起。豈彼后時不熏生種。此亦應爾。若曾無戒。何名佛子。犯何輕罪。有說。別解脫戒軌則之法如比丘戒無再受法。設雖重受唯增舊戒。由此菩薩入初地已舍有漏戒受無滿戒。為欲長養成佛德故。先有戒故。見道不得。不同聲聞先無戒故見道得戒。故瑜伽云重受不新得。不同余法重熏種子。彼非作法制軌則故。雖未受戒佛子無失。已發無上菩提愿故。犯輕罪者。結生憍慢。不必重受方無犯耶。若曾調心。應無用故。言上座者。眾中上首。和上者即親教師。授戒和上也。阿阇梨者即軌范師。授戒羯磨威儀教受受業等師也。同學同見同行如次同師同宗同乘者也。言七寶者。所重。猶可施。何況所余輕。此中意也。言若不爾者。恭敬供養不如法也。瑜伽論云。慢心嫌心恚心染犯。懈怠忘念是犯非染。無違犯者。或病或狂或睡。或自說法或與他語或自聽法。或欲將護說法者心。或為將護多有情心。或為調伏或護僧制。皆無違犯

　　飲酒戒第二

經。若佛子故飲酒至教人飲者犯輕垢罪

述曰。酒者迷亂起罪之本。昔是伏龍之勢。而今不禁蝦蟆。乃至四逆從此而生。唯除破僧。故今制也。言過失無量者。醉生過失方犯罪故。如俱舍云。治病限量無性罪相。故知遮罪。持律者云。性罪。鄔波離云。吾如何供養病者。世尊言。除性罪皆可供給。然有染病。釋種須酒。世尊無許彼飲酒故。又經生圣者亦無犯故。諸對法師言。非性罪。然為病者總開遮戒。后于異時遮飲酒者。為防用此犯性罪故。又一切圣不飲酒者。以諸圣者具慚愧故。飲令失正念故。乃至小分亦不飲者。以如毒藥量不定故。言五百世無手者。以極增上惡心過故。非善心等。若善心施。瑜伽論許施度攝故。如十住云。在家菩薩施酒無罪。應生是念。施度之法悉滿人愿。后當方便教化離酒故。言不得教至況自飲酒者。先以過器況自飲已。此即第二以教他飲況自飲也。若故自飲教人飲者。總結違犯。然文殊問經云。不得飲酒。若合藥醫師所說多藥相和少酒多藥得用。不得服油及涂身等。若有因緣得用。得用乳酪生蘇醍醐。我先啖乳糜為風淡冷故。未曾有經制五戒云。若有飲酒悅心生善。飲不犯戒。廣如彼說。況菩薩戒有利無犯。如維摩詰入諸酒肆能立其志

　　食肉戒第三

輕若佛子故食肉至若故食者犯輕垢罪

述曰。菩薩理應舍自身肉而救物命。而反食他必至于殺。故今制也。文殊問經制菩薩言。若為己殺不得啖。若肉如林木已自腐爛。欲食得食。若欲啖肉三說此咒

多咥他(此云如是)阿[烈-列+(木*奈)]摩阿[烈-列+(木*奈)]摩(此云無我無我)阿視婆多阿視婆多(此云無壽命無壽命)那舍那舍(此云失失)陀呵陀呵(此云燒燒)婆弗婆弗(此云破破)僧柯慓多弭(此云有為)莎呵(此云除殺生)

文殊白言。若得食肉者。寫龜經大云經指鬘經楞伽經等諸經何故悉斷。佛告文殊。以眾生無慈悲力懷殺害意。為此因緣故斷食肉。文殊師利有眾生樂糞掃衣。我說糞掃衣如是。乞食亦爾。為教化彼我說頭陀如是。文殊若眾生有殺害心故我說斷肉。若能不懷害心。大慈悲心為教化一切眾生故。無有罪過。言斷大慈悲性種子者。由食至殺故。言見而舍去者。鷹逐之鴿于鹙子影未解其惶。況乎在食之位。言食肉得無量罪者。如一切智光明仙人不食肉因緣經中廣顯食之失。彼仙人即是彌勒。當成佛時制食肉犯重。具如彼說

　　食五辛戒第四

經。若佛子不得食五辛至若故食者犯輕垢罪

述曰。五辛雖草。臭穢難親賢良所避。所以制之。法藏師云。今此五中大蒜家蒜也。有人說。韭蔥是胡蔥。蘭蔥是家蔥。上三是人間常食。革蔥。爾雅云山蔥也。莖細葉大。應為茖字。革者非也。北地有江南無。其興渠。有說蕓臺。然未見文。有說。江南葉似野蒜。根莖似韭。北地所無。又釋。阿魏藥梵語名興渠。傳說如是。如是五辛除自重病及有利益余不得食。如文殊問經云。不得啖蒜。若有因緣得啖。若合藥治病得用。又華嚴云。我身中有八萬戶蟲(正法念經云一戶九億)。我身安樂彼亦安樂。我身饑苦彼亦饑苦。是故菩薩有所服食。皆為諸蠱欲令安樂。不貪其味

　　不舉教懺戒第五

經。若佛子見一切眾生至令悔過者犯輕垢罪

述曰。如瑜伽說。菩薩憐愍凈戒有情。不如犯戒于苦因轉。若由嫌恨方便棄舍不作饒益。是染違犯。維摩經云。眾生煩惱病即為菩薩病。是即菩薩不救苦因違利樂深。故今制也。此八戒等皆通聲聞菩薩戒也。瑜伽論云攝律儀戒七眾戒故。涅槃經云為無上道受八戒故。言毀禁者。比丘大戒及以菩薩攝律儀戒。七逆如下。八難者。有說八無暇也。謂三惡趣北洲長壽天生盲生聾世智辨聰佛前佛后。彼無修道故名無暇亦名為難。彼是報障。雖非舉懺。然彼因中說果名也。此中十惡招惡趣難。世善生北洲。邪定感長壽。謗法生盲聾。邪智得聰辨。不敬三寶佛前后生。有說。十三難中除五逆罪。以彼五入七逆中故。雖舉大數取污尼等。傳說如此。言犯輕垢罪者。除無五德或反生過。彼雖不舉。無違犯故。瑜伽論云。無違犯者。若了知彼不可療治不可與語。若觀待時。若觀因此斗訟亂眾。知彼猛利慚愧還凈。而不呵責治罰驅擯。皆無違犯

　　住不請法戒第六

經。若佛子見大乘法師至若不爾者犯輕垢罪

述曰。諸佛所師所謂法也。以能生智證涅槃故。遺教云。智慧者度生死海牢船。無明闇夜明燈。一切病者良藥。伐煩惱樹利斧。是故汝等以聞思修慧而自增益。菩薩理應滅身尚求。而反輕慢違犯乃深。故今制也。言僧坊者制出家也。舍宅在家也。城邑國王等也。日日三時者。晨旦齋時非時藥等。日食三兩金者。所重之寶亦勿惜之。何者。施非圣財得圣財故。二財差別廣如瑜伽。常請法師三時說法者。若彼法師慧行勝己。日初中后應請說法。以請說故語業善。三時禮故身業善。不生嗔等意業善。言為法滅身請法者。如求半偈魂沈雪山。其事非一。有病等難彼劣我勝。不請無違

　　不能游學戒第七

經。若佛子見一切處至不至彼聽受者犯輕垢罪

述曰。萬行一門。所謂得意。得意而行無非是。故新學菩薩觸事無知理。應游學以成圣行。如契經言。設滿世界火。必過要聞法。會當成佛道。廣濟生死流。所以然者。如七十九云。無上菩提以慧為體。慧能引發所余一切波羅蜜多。是以于慧起邪行時。當知菩薩于彼菩提及能引法皆起邪行。是故菩薩輕身重法。何者。頌曰。慧于諸善行。如船楫所持。百千盲失路。由一眼得存。問若爾。何故華嚴頌曰。譬如貧窮人。日夜數他寶。自無半錢分。多聞亦如是。答彼但為遮聞為究竟。不遮多聞圣慧本故。如瑜伽頌言。多聞能知法。多聞能遠惡。多聞舍無義。多聞得涅槃。言毗尼者。此云調伏。能止三業惡熾然故。聽受咨問者。瑜伽三十云。始修業者為證義利。先應四處安住正念然后請問。何等四處。略攝頌曰。不嫉無憍慢。非為顯自能。安立自他善。爾乃請法師。菩薩地云。慢心嫌心恚心不往聽受。是染違犯。懶惰不染。無違犯者。有病無力。若知倒說。及彼所說數已所聞。若護說者心。若勤修余善

　　背正向邪戒第八

經。若佛子心背至經律者犯輕垢罪

述曰。涅槃經云。菩薩怖二乘道。如惜命者怖畏舍身。棄大向小逆菩薩道。故須制也。問心背大乘失戒。何輕。答此謗別教。非總背故。即菩薩地若不誹謗仰推如來。雖無信解。而無違犯也。言常住經律者。常住所詮。經律能詮。又三世佛同說同行無改易故。若其二乘謗法空等名為邪見

　　不瞻病苦戒第九

經。若佛子見一切疾病人至不救濟者犯輕垢罪

述曰。菩薩大悲拔苦為義。病而無救難莫過斯焉。是以不救制之為罪。以其看病即施命故。言供養如佛無異者。佛為可敬之極。病是可愍之至。敬悲雖異邊際義同。故無異也。八福田者。有人言。一造曠野美井。二水路橋梁。三平治崄路。四孝事父母。五供養沙門。六供養病人。七救濟厄難。八設無遮會(法藏師云。未見圣教)。今解。一佛二圣人三和上四阇梨五眾僧六父七母八病人。以何知然。即下文云八福田諸佛圣人一一師僧父母病人故。言犯輕垢罪者。瑜伽論云。若嫌恚心是染違犯。若由懈怠非染違犯。無違犯者。若自有病。若無氣力。若傳請他。若知病者有依有怙。若知病者自能供事。若了知彼長病所觸堪自支持。若修勝善令無間缺。若自知鈍難修定慧。若先許余為作供事。如于病者。于有苦等為作助伴欲除其苦。當知亦爾

　　畜殺生具戒第十

經。若佛子不得畜至畜刀杖者犯輕垢罪

述曰。菩薩應聚利有情物。而畜殺具深違愍濟。故須制也。乃至殺父母尚不加報者。以彼還受自宿業果因果法爾。不應嗔故。若嗔自害。無所益故。言犯輕垢罪者。若護正法即無違犯。涅槃經中在家護法聽持伏故

經。如是十戒至六品中當廣明　自下十戒分為二門。初四護自善門。后六護攝他門。如文可解

　　通國使命戒第一

經。佛言佛子不得為利養至若故作者犯輕垢罪

述曰。菩薩理應和諸違諍。而通國使命相殺害違菩薩道。故今制也。若為調伏止長相殺入國。理應無犯。興者起也。師者眾也

　　惱他販賣戒第二

經。若佛子故販賣至教人作者犯輕垢罪

述曰。販賣有情他別為樂。市易棺材必求人死。下賤活命無過此焉。無罪命緣世間多有。故制菩薩犯即為罪。言六畜者。周禮云。牛馬犬羊豕雞為六。理實通于一切畜生。況教人作者。以利他為最故舉自況他。除下賤業余正販賣。制道開俗。如優婆塞戒經云。在家人得財應作四分。一分供養父母妻子。二分如法販賣。余一分藏積

　　無根謗毀戒第三

經。若佛子以惡心至墮不如意處者犯輕垢罪

述曰。輕拒賢善即是無愧。一切惡法從此而生。紹隆佛種之所不宜。故須制也。無利益心故言惡心。離三根故亦言無事。此無根謗不能陷沒。故于利他制為輕罪。其聲聞戒無根謗重。謗實為輕。于彼自行通輕重故。俗云。士為知己者用。其知己者良人也。施我之善其師也。護身財者王之教也。蒙覆養者親之恩也。言六親者。父母伯叔兄弟為六。知恩報恩菩薩本行。死尚不辭。而生反害。如說。世尊為雁王時。將五百雁向南飛之。爾時雁王墮獵師網。時有一雁悲鳴吐血徘徊不去。爾時獵師彎弓欲射。不避弓矢目不暫舍。即鼓兩翅來投雁王。五百群雁徘徊虛空亦復不去。爾時獵師見此一雁即生慚愧。尋時放舍。其一雁者即阿難是。阿阇世王雖放醉象。心生顧戀不離世尊。五百羅漢登空如本。既重其恩至人所贊。菩薩若背制之為罪

　　放火損生戒第四

經。若佛子以惡心至若故燒者犯輕垢罪

述曰。無擇殺生無過放火。雉尚潤翅救燒之難。菩薩放火逆道之甚。所以制之。若欲放火害命損物。別得殺盜。瑜伽說燒是盜之重。此中山等多分無主。但無慈悲言以惡心。定有主物略標有六。一他室宅。二城邑。三僧坊。四田木。五鬼神物。六官物

　　法化違宗戒第五

經。若佛子自佛弟子至邪見論等犯輕垢罪

述曰。菩薩應以大法化生。如維摩經。入講論處導以大乘。以小障大逆菩薩道。所以制之。問若爾。何故瑜伽論云。若有求法先問種姓。若彼黠慧說其根性。即隨所應授彼乘法。若彼不知自種姓者。應為歷說三乘之法。隨其種姓聞之發心。然后如應說其乘法。答今制惡心不違彼論。準妄語業。雖不信犯。今此文中眾略有四。一入正法。二未入正法。三同氣連枝。四同乘親厚。所授有三。一者教法。即教大乘經律也。二者理法。謂教義理也。三者行法。謂發心等。依教生解。依解發行。其次第也。此中發菩提心十信也。十發心者十住也。長養心者十行也。金剛心者十回向也。不說十地自證解故。或有經本無長養心。應知少也。言橫教者。如大集云。勸學小乘是魔業也。況乎外道邪論。犯罪應知

　　貪財惜法戒第六

經。若佛子應以好心至說者犯輕垢罪

述曰。先應自學后必教他。貪財惜法即斷佛種違菩薩道。故今制也。此中意言。先說苦行誡心令固。然后為說真實正法。應答不答者。謂不說也。然但為利不由慳法。所以輕攝。如瑜伽說。現有財法。慳財法而不施他勝處故。謗三寶說者。如文取義。如涅槃經。若說眾生定有佛性定無佛性。皆為謗佛法僧寶也。犯輕垢罪者。瑜伽云。他來求法。嫌心恚心嫉妒不施。是染違犯。懈怠忘念無記之心非染違犯。無違犯者。外道伺過。或病或狂。或欲調伏。或于此法未善通利。或復見彼不敬不愧惡威儀來。或知彼鈍反生邪見。或復知彼轉布非人而不施與。皆無違犯

　　依勢惡求戒第七

經。若佛子自為飲食至無孝順心犯輕垢罪述曰。非但惱他自亦勞倦。深障二利。所以制之。如遺教云。多欲之人多求利故苦惱亦多。行少欲者心即坦然。無所憂畏。不知足者雖富而貧。恒乏短故。知足之人雖貧而富。常安樂故。言惡求多求者。為簡非染有義利求。如瑜伽云。若諸菩薩如佛戒經。為令聲聞少事少業少希望住。建立遮罪令不造作。不應等學。何以故。彼修自利。于利他中少事為妙。非諸菩薩利他為勝不顧自利。于利他中少事少業少希望住得名為妙。如是菩薩為利他故。從非親里長者等邊。應求百千衣缽等物畜種種寶

　　虛偽作師戒第八

經。若佛子學誦戒至授戒者犯輕垢罪

述曰。日日誦持明解為師。懈怠不明此戒所制。言即為自欺誑亦欺他人者。自作后法大衰損故言自欺誑。授虛妄教無利勤苦言亦欺他。菩薩地云。詐現威儀菩薩相似功德攝故。此雖妄語。詐作師義犯輕垢罪

　　斗諍兩頭戒第九

經。若佛子以惡心至無惡不造者犯輕垢罪述曰。理應贊美菩薩行人。能令此彼和合生善。而反斗遘兩頭逆道。故制斯戒。見持戒比丘者。此是所斗賢良之眾。手捉香爐等是行道威儀也。言而斗遘兩頭等者。謂遘兩頭令斗諍故。遘者遇也。謗欺此彼眾惡起也。菩薩地云。若見惡友之所攝受行離間語。反生功德

　　不救存亡戒第十

經。若佛子以慈心至若不爾者犯輕垢罪

述曰。經文二意。初放生以救死難。后齋講以資亡靈。皆我父母者。起普親觀。如世尊云。我不能見一切有情長夜不曾為汝父母故。言亦殺我故身者。四大五常無曾不稟。皆是舊我二親之孫。無不與我分受氣故。如俗間有語。丈夫意氣寸心之中自有風云。烈士交游四海之內皆為兄弟。言一切地水是我先身一切火風是我本體者。此于萬物作同體想。大地無曾不舍身處故。火風存為身。散即歸本故。常行放生。及以方便除能所殺現當苦也。死亡之日講戒經者。良由此戒有二德故。一能遮惡故不墮三途。二諸善本故見佛生天。戒中之戒謂菩薩戒。廣度眾生。以理本故。是故偏說菩薩戒經

經。如是十戒至明一一戒相

自下十戒成六和敬。謂十如次三一四二攝彼業見利戒同故。初三各攝三業同故成六和敬

　　不忍違犯戒第一

經。佛言佛子以嗔報嗔至報者犯輕垢罪

述曰。以怨報怨即違忍行。若失忍行可謂退乘。故今制也。言以嗔報嗔等者。如長壽王經云。以怨報怨怨終不滅。以德報怨怨乃盡耳。是故菩薩不嗔為勇。言若殺父母至不順孝道者。問俗禮之中君父之怨不報非孝。何故今言于害王親報之違孝。答孝有二種。世間之孝以怨報怨。如草滅火。勝義之孝以慈報怨。如水滅火。既信六道皆我父母。豈為一親更害一親。彼殺今親后墮地獄。但可悲愍。更無可報。故以慈心平等解怨速令斷絕。孝中之孝。言而出家菩薩無慈報仇者。出家有二。一心出家。二身出家。故通二眾不忍為非。如戒經云。忍辱第一道。佛說無為最。出家惱他人。不名為沙門

　　慢人輕法戒第二

經。若佛子初始出家至第一義諦者犯輕垢罪述曰。昔人求法投身火坑。欲聞半偈懸命雪山。王身亦為羅剎之床。天衣復作野干之座。天頂雖尊戴畜生足。良由重法為先者乎。是故輕慢制之為罪。此中有智及大解者世俗事

　　輕蔑新學戒第三

經。若佛子佛滅度后至不好答問者犯輕垢罪述曰。菩薩理應贊勵新學。而蔑不攝制之為罪。如瓔珞經云。若化一人令發心受菩薩戒者。勝造大千界滿中佛塔。言佛前懺悔者。謂懺悔時憶念斯義。略攝頌曰。佛誓度群生。我入一生數。遍知助我善。一切罪滅除。自受羯磨如菩薩地四十一說。若千里內等者。若爾自受功德劣耶。不爾。雖無現緣。心猛利故。如五十三云。自受從他若等心受亦如是持。福德無別。問五十三云。若復有人作如是思。我處居家難可活命。要當出家方易存濟。如諸苾芻所修梵行。我亦如是。乃至命終當修梵行。如是出家戒不名意樂損害。雖非純凈。非不說名出家受具。既爾亦可不求菩提亦有受得菩薩凈戒。答聲聞之行身語為先。雖心不純梵行容成。菩薩不爾。存意地故。或說。彼文顯此心雜。非說都無涅槃意樂

　　怖勝順劣戒第四

經。若佛子有佛經律至若故作者犯輕垢罪述曰。難遇大乘。如經廣說。言菩薩者大乘學也。抱己無知隨惡友轉。為防此失故制斯戒。言有佛經律大乘法者教法也。簡外道故言佛經律。異二乘故言大乘法。言正見者行法。正性者理法。法身者果法。言而舍七寶者。大法可珍。從喻為名。如舍七寶反取瓦礫也。或有經本不舍七寶。即世珍也。此中增減名為邪見。小乘論等名阿毗曇。言書記者世間飾文。瑜伽云。宣似正法及預世間文章明數。即菩薩相似功德故。是斷佛種障道因緣者。退大進余名斷佛性。重邪闕正名障道因緣。如契經云。大乘法流行名佛種子不斷。法華經云。學小乘者不應共住。如瑜伽云。于菩薩藏未精研究。專學聲聞及外論等。是染違犯。若上聰敏速受不忘。若于其義能思能達。若于佛教無動覺者。于日日中常以二分修學佛語。一分學外。即無違犯。又云。若說菩薩何用受持聲聞藏法。是染違犯。尚學外道。況于佛語。無違犯者。為令一向習小乘者舍彼欲故。作如是說

　　為主失儀戒第五

若佛子佛滅度后至用三寶物犯輕垢罪

述曰。說法主者即說法者。為行法主者守經藏等。僧坊主者綱維知事。教化主者化俗護法。坐禪主者教授止觀。行來主者領眾游方。泛為他主仁義為尊。師子拔脅救獼猴子。鹿苑鹿王代孕就死。即其事也。如自己有者謂有二義。一勿如己有任意用也。二勿應用處如己吝惜。今此戒中不守護邊得輕垢罪。約所損物犯波羅夷

　　領賓違式戒第六

經。若佛子先在僧房中至非釋種姓犯輕垢罪述曰。預在佛種法利應同。而不平用故制為罪。夏坐安居處者。北并洲疏云。昔來經論或名坐夏。或名坐臘或名夏臘。皆由不善方言也。今依大唐三藏譯。云雨安居。謂雨時安居故。然西方立時不同。或立四時。謂從正月十六日室四月十五日為春時。從四月十六日至七月十五日為夏時。如此秋冬并各三月。至正月十五日總為一歲。或總一年分為三時。謂即佛法依此為定。謂從正月十六日至五月十五日以為熱際。從五月十六日至九月十五日立為雨際。從九月十六日至正月十五日即為寒際。雨際蟲多令人譏謗。故制安居。然初安居即從五月十六日至八月十五日。良以雨時將畢。恐至寒時不濟。故開一月為償勞月。若后安居從六月十六日至九月十五日。即無償勞。三月雨時盡故。今此四月十六日至七月十五日實為疏謬。既非夏時。言雨安居。言客僧有利養分者。信施該十方。佛制僧次故。言得無量罪者。以盜十方現前僧物。利縱微小。僧無邊故

　　受他別請戒第七

經。若佛子一切至自己用者犯輕垢罪

述曰。以損施主無限之福亦失眾僧平等之利故須制也。言一切不得受者。為簡聲聞若非頭陀許受別請。言而此利養屬十方僧者。若次第受理屬十方僧及八福田故。言即取十方僧物入己者。既受他施。非第二重。八福田者如文佛等。前已說也。若爾何故菩薩地云。他來延請嫌恚不受。是染違犯。乃至廣說。有說。彼亦次第請。有說。欲說法等別有所化。不關僧次得受別請。如此不受如論所制。以后為勝。前說供養說法者故

　　自別請僧戒第八

經。若佛子有出家菩薩至別請僧者犯輕垢罪述曰。二眾菩薩正所制也。一切檀越兼所制也。言即得十方賢圣僧者。于一味僧廣心供故。如飲海水即飲諸河。言不如僧次一凡夫僧者。問以廣心故得福如此。亦可無擇逢一定殺得殺一切有情界罪。答不爾。諸佛本愿遍許受故。然無普愿害一遍余。不爾彼受苦應無盡期故。言犯輕垢罪者。除有希望別道德也

　　邪命養身戒第九

經。若佛子以惡心至無慈心犯輕垢罪

述曰。販賣男女色者。以開淫肆而求利也。此販賣邊犯輕垢罪。自手作食者。即是惡觸壞生等罪。反作世間之所嫌也。此一不制在家菩薩。占相男女者。占婚嫁宜又相手文等。解夢吉兇者可解。是男女者占卜胎也。咒者咒咀。術即眩惑。工巧為匠也。蛇毒者。如五月五日毒蛇合毒藥。又以毒藥避蛇等也。生金銀者。造假金銀以誑惑人。蟲毒者使鬼等也

　　詐親害生戒第十

經。若佛子以惡心至犯戒者犯輕垢罪

述曰。此謗三寶第十重攝。詐覓利邊并得此罪。媒嫁令淫第三重攝。然就媒邊結此罪耳。其殺生等隨應亦爾。不敬齋邊制為輕罪。言六齋者。黑白各三。謂第八日十四十五。此日鬼神得勢傷人。為令免害故須制也。年三長齋者。提謂經云。正月本齋十五日。五月本齋十五日。九月本齋十五日。三齋因緣如經廣說

經。如是十戒至制戒品中廣解　自下九戒。開正施故。遮橫取故。避邪緣故。趣正乘故。發愿求故。立誓厭故。離難故。無亂故。利樂故。所為應知

　　不救尊厄戒第一

經。佛言佛子至若不贖者犯輕垢罪

述曰。菩薩既以護法度生為心。不贖不救違敬違慈。故不贖救制為罪也。父母形像者。法藏師云。己父母形像為他所賣。或佛即名父母

　　橫取他財戒第二

經。若佛子不得至養者犯輕垢罪

述曰。菩薩地云。物主迷物賤價而賣。菩薩教悟如價賈之。然此偽器少與多取違犯乃深。故今制也。今為護財畜刀杖。故與前愛殺而畜者別。此是在家雖許販賣。但不得以偽秤斗也。此自身官破他成功領非功物。異前憑他。既取他與非盜戒攝。養貓貍等覓財具也

　　虛作無義戒第三

經。若佛子以惡心至若故作者犯輕垢罪

述曰。菩薩為道應惜寸陰。虛度時節制為罪也。貝者螺也。涅槃云。吹貝知時也。角亦所吹。西方樂器。波羅塞戲者。法藏師云。是西國兵戲法。謂兩人各執二十余小玉。乘象或馬。于局道所爭得要道以為勝也。彈棋者。以指彈棋子。得遠為勝。世說彈棋始自魏宮。六博者雙六。投壺者。投杖于壺中。八道行成(此無譯者)。抓鏡者。法藏師云。承聞西方術師以藥涂爪甲。咒之即于中見吉兇等事。此等卜筮皆妖術也。又用芝草作術。或咒楊枝。或咒缽盂。或人髑髏并用作筮卜知吉兇

　　退菩提心戒第四

經。若佛子護持禁戒至外道心者犯輕垢罪述曰。大菩提心萬行之本。菩薩凈戒三德之原。故制堅持不應暫失。言行住坐臥者。勸勢相接。如華嚴頌言。譬如人攢火。未出數休息。火勢隨止滅。懈怠者亦然。言猶如金剛者。意堅固不可壞也。如帶持浮囊者。見微小罪生大怖畏。微有缺漏易沈流故。如涅槃云。菩薩護戒如護浮囊。譬如有人帶持浮囊欲度大海。路逢羅剎乞索浮囊不可分與。生死大海護戒浮囊。煩惱鬼索不可小缺。畏沒死故。廣說如彼。如草系比丘者。既生怖已終無犯也。如莊嚴論說。有諸比丘。為賊所剝裸形伏地。以連根草縛之。經宿不轉。國王因獵見草中裸形。謂是外道。傍人答云。是佛弟子。何以得知。其右膞全黑。是偏袒之相。王即以偈問云。看時似無病。肥壯有多力。如何為草系。日夜不轉側。爾時比丘以偈答曰。此草甚危脆。斷時豈有難。但為佛世尊。金剛戒所制。王發信心解放。與衣將至宮中。為造新衣種種供養。況菩薩戒。言若起一念二乘等心輕垢罪者。退乘本故。如大般若戒品云。若菩薩設殑伽沙劫受妙五欲。于菩薩戒猶不名犯。若起一念二乘之心。即名為犯

　　不發愿戒第五

經。若佛子常應發至不發是愿者犯輕垢罪述曰。邪正是非莫不由愿。或有小善招無量果。或有多善感狹小果。引行趣果愿為最要。今此文意應發大愿孝順二恩。一覆育生身恩。即父母也。二長養法身恩。即師眾也。孝順為因大愿為緣所愿成就。此中意也。愿有四種。得好師等者親近善士愿。常教我等者聽聞正法愿。使我開解者如理作意愿。如法修行者法隨法行愿。如是四愿盡攝諸善。是故上言發一切愿

　　不生自要戒第六

經。若佛子發十大愿至若不發是愿者犯輕垢罪

述曰。雖發大愿。若不要心。串習中惡難可棄之。傾貝酌海潤羽灑林獲珠感帝之至莫不由于誓愿。是故制立要契之戒。云何名為十大愿耶。謂發菩提心經云。初始發心大悲為首。皆發轉勝十大正愿。一愿曾今所有善根施與眾生共我佛道。二愿由此善不生無佛國。三愿生已常不離佛如影隨身。四愿如應為我說法成菩薩五通。五愿由此即達二諦得正法智。六愿得智為眾生說恒令開解。七愿佛力遍生十方奉佛聽法廣攝眾生。八愿聞已隨轉法輪聽我名者發菩提心。九愿令發菩提心已常隨利樂荷正法擔。十愿荷已雖行正法心無所行。是名十大愿。總誓此愿。如真法界無所不至。如眾生界終無盡期。發此愿已立十三誓。此中初十二護戒誓愿。后一證果誓愿。初中前七護戒律儀。后五護根律儀。二種律儀如瑜伽說。此中寧以此身投火坑等。人間火等害一肉身。犯戒之罪害法身。故挍量應知

　　故入難處戒第七

經。若佛子常應二時至入者犯輕垢罪

述曰。身心道器。不敢毀傷。逐靜游行亦避崄難也。言頭陀者。新音杜多。此云抖擻。抖擻煩惱生死染故。如善意天子經云。頭陀者抖擻貪嗔癡三界六入等。依瑜伽等。或十二或十三。謂依食四。依衣有三。敷具有六。依食四者。一常期乞食。隨往還家隨得受故。二次第乞食。巡家乞故。三但一坐食。四先止后食。瑜伽論云。初二對治美食貪。后二對治多食貪。若依乞食無差別性。十二杜多。若開十三。大智論云。受請食者若得起慢。不得懊惱。受僧食者隨眾事多心散妨道。受常乞食。尚求一食多有所妨。況小食等。故一坐食。有雖一食極飽妨道。故節量食。謂隨所食三分留一。即身輕安易消無患。衣中有三者。一但持三衣。二但持毳衣。三持糞掃衣。如次對治多衣耎觸上妙三貪。大智論云。衣輒蓋身。不多不少。少欲知足。故受三衣。好衣難覓亦招賊難。故受納衣等法。敷具六者。一住阿練若。除誼雜貪。近遠去一拘盧舍。西域記云。名一牛吼。謂大牛吼聲可聞也。大智論云。雖出居家。還屬師徒心復嬈亂。故受練若。二樹下坐。瑜伽論云。除屋宇貪。三露地坐。智論云。除好樹貪。月光遍照空中明凈。心易入空三昧故。四冢間坐。除淫泆貪。易得離欲故。五常期端坐。除倚臥貪。智論云。身四威儀中坐為第一。食易消化。離沉掉故。六處如常坐。除敷具貪。一敷設后終不數數。翻修理故。瑜伽論云。由食等貪不順梵行。如未彈毛不任作氈。今此杜多凈修令純。有所堪任。不增不減。智論云。佛法唯以智慧為本。不以苦為先。是法皆助道。諸佛常贊嘆。言二時頭陀者。春秋二時宜皆游方。冬夏坐禪者。以極寒熱宜攝跡故。七十三云。菩薩雖行十二杜多。不貴阿練若等法。解云。以順聲聞少事行故。此中楊枝口香除熱故晨嚼之。楊枝有德如阿含說。澡豆落垢去膩洗身。三衣者。三世諸佛福田之相。大悲經說。若佛子于我滅后有戒無戒但有被著如來三衣。從慈氏佛終至樓至佛皆得涅槃無有遺余。瓶持水器。缽欲乞食。梵云缽多羅。此云應量器。大者即容斗半。小即可受五舛。律制鐵瓦。余不得畜。坐具護衣之觸。錫杖止毒蟲獸。香爐感佛。漉水救生。手巾拭手。刀子割甲。火燧求火。鑷子拔莿。繩床安身。經律生解。尊像起信。是故道具必須具也。十八種物者。義寂師云。除楊枝澡豆取三衣等。別開經律佛菩薩故。然唐國說。三衣為三。經律為一。佛菩薩為一。故十八。常隨其身如鳥二翼者。道具已足。離多事故。如大集云。初業菩薩常樂寂靜不樂多事。于多事人莫起嫌心。若優婆塞戒經云。優婆塞應畜僧伽梨衣缽錫杖。此何所用。和上云。菩薩亦有心出家故。如無垢稱經贊維摩詰云不離三衣缽等。余文可解。于難處中有其二文。一制初入。如經若頭陀時莫入難處。所謂國難等一切難處中也。二制住中。如經悉不得入一切難處故。言頭陀乃至夏坐安居。自下如次牒前結犯。是諸難處亦不得入者。牒初制也。此諸難處況行頭陀者。牒后制也。見難處已下舉違結罪

　　坐無次第戒第八

經。若佛子應如法至不次第坐者犯輕垢罪述曰。佛法中者戒為上首。不同世間年歲為尊。尊卑若亂即無軌則。故今制也。不問老少等者。法藏師云。有釋。令四眾雜合通坐。非也。此文意者通舉別制。實隨自宗各依次坐。義寂師云。諸師釋不同。一云。但受菩薩戒為次第。一云。百歲比丘未受菩薩戒。坐于十歲菩薩已下。若受即依舊夏數坐。戒亦反成菩薩戒故。如此在家奴主亦爾。尊卑異故。如比丘后受在百歲尼上。一云。不問聲聞菩薩差別。但先受戒即在前坐。如智論說。文殊彌勒入聲聞眾次第坐故。在家亦應先受聲聞五戒為上。雖主后受。于奴為上。類不雜故。猶如僧尼尊卑不雜。問若爾出家貴勝為上。答如已放奴受戒為次。此中不問老少即不同律云。沙彌生年為次。若生年等受戒為次。和上云。據實菩薩雖是在家。坐于聲聞大僧之上。如阿阇世王經云。文殊云。迦葉坐上。以耆年故。迦葉讓言。我等在后。菩薩尊故。舍利弗云。我等亦尊。已發無上心故。迦葉云。菩薩年尊。久發心故。故文殊所將二千在家在前而住。迦葉等五百聲聞在后而坐。雖然若彼聲聞不和。即依次坐。如智論云。釋迦法中無別菩薩僧。是故文殊彌勒等入聲聞眾次第而坐。此明現身出家為初。爾時現相余眾許故。若依文殊實戒次第。已經三大劫。不應雜坐故。亦非遍學入聲聞眾。若受聲聞如富樓那。是聲聞眾非菩薩故。總而言之。若純聲聞不受菩薩戒依次第坐。后受菩薩戒聲聞夏雖多。依菩薩戒次第而坐。設先所受成菩薩戒。后轉乘時方反成故。菩薩乘中女人先受于男為上。但不雜坐。王臣奴主若就俗坐如其尊卑。若就法坐悉受為次。由此經云一切不問先者先坐。問菩薩幾眾。答智論四眾。謂彼論意等受三聚。出家在家男女別故。若遍學者如聲聞也

　　不行利樂戒第九

經。若佛子常應教化至若不爾者犯輕垢罪述曰。福慧二善如二翼輪。隨闕一種勝果難成。是以教化立行道處即福行也。講經生解即智行也。修福生慧名利。法力救難名樂。如其次第文相可解。疾病下即救難也。言行來治生者。南人經營產業為治生。治生不利亦講大乘也。救罪報中。報者三時報罪也。救獄難中。在手曰杻。在足曰械。在頸名枷。在腰名鎖。皆由業報致斯罪網。多疾病者。性多病等。前天行等。故有差別。何以皆制講大乘者。大乘利生以為本故

經。如是九戒至梵壇品中當說　言梵壇者此翻默擯。不受調伏故以治也。自下九戒初五以戒攝受。后四以悲教化。初五如次。攝器故。簡非故。外護故。內護故。恭敬故。后四如次。唱導故。說化故。遮惡故。護正故。所為應知

　　攝化漏失戒第一

經。佛言佛子與人受戒至一切眾生戒者犯輕垢罪

述曰。有堪受器。不擇而舍則成攝化漏失之過。所以制之。身所著衣皆使壞色者。別制出家。袈裟此云不正色。謂青等五成不正色故名壞色。雖言青等非正青等。如文殊問經。文殊白言。有幾色衣。佛告文殊。不太赤色。不太黃。不太黑。不太白。清凈如法三法服。及以余衣皆如是色。若自染若令他染。如法搗成隨時浣濯常使清潔。如是臣具得用青黃雜色。言一切染衣已下制余衣色。與俗服有異者。樣亦須別。所以然者。如遺教云。汝等比丘當自摩頭。已舍飾妙著壞色衣。執持應器以乞自活。自見如是。若起憍慢當疾滅之。增長憍慢尚非世俗白衣所宜。何況出家入道之人。言不得與七逆人現身受戒者。有說。未懺七逆猶罪現存。故言現身不得戒。若依教懺罪滅應得。如集法悅經辦誦陀羅尼滅五逆罪。有說。不然。無文懺已得受破故。言若具七遮者。以一一罪具緣成故。非謂要具七數方爾。破法輪僧時不破羯磨僧。然謗羯磨法。是故唯言破羯磨不言僧也。唯破羯磨僧不為遮難。唯取破輪立為一逆。善生經云。殺發菩提心眾生。不得受菩薩戒。此中何攝。謂即和上阇梨類也。彼先入故。言不向國王禮拜等者。謂國王等有戒無戒一切不如出家功德。是即出家若禮在家。在家即得無量罪故

　　惡求弟子戒第二

經。若佛子教化人至與人受戒者犯輕垢罪述曰。應教請二師者。和上是得戒之本。阿阇梨耶得戒因緣故。普賢觀經請三師者。生殷重故。喻伽唯請一師者。一人能作多事義故。善戒經云。師有二種。一是不可見。謂諸佛菩薩。二是可見。謂授戒師。又云。若不于佛菩薩受者不名菩薩戒。當知通說相對所師。問七遮者障此戒故。若善戒經約具德故。問十種事具方得受。謂先受聲聞戒等。問優婆塞戒經說。受優婆塞戒有十五遮難。何故通俗唯問七遮。答彼依近事性故不相違。言教懺者。如涅槃經云。世間有兩種健人。一欲不作惡。二作已能悔。是則誰人無過。改莫大焉。如瑜伽云。懺在至心。如世尊言。于所犯罪由意樂故我說能出。非治罰故。謂慚愧藥殺罪毒也。依善戒經。菩薩覆罪重于本罪。但覆僧殘即波羅夷。此等隨品。若聲聞覆但突吉羅。言三世千佛者。法藏師云。過去莊嚴劫華光佛等一千佛。現在賢劫俱留孫等一千佛。未來星宿劫日光佛等一千佛。此隨顯說。理通一切。言若無好相雖懺無益者。此約上纏犯失者說。非中下纏。如瑜伽云。又此菩薩一切違犯當知皆是惡作所攝。應向有力于語表義能覺能受小乘大乘補特伽羅發露悔滅。若諸菩薩以上品纏犯他勝處失戒律儀。應當更受。若中品纏應對三人或過此數陳所犯悔。若下品纏犯他勝處及余違犯(輕罪名余)。應對一人。若無隨順補特伽羅可對發露悔除所犯。以凈意樂起自誓心。我當決定防護當來終不重犯。今此中言雖懺無益者。藏師及寂師云。上纏失戒。若得好相。舊戒還生。更不須受。若不得相。舊戒已失。故言現身不得戒。既非七遮更受。故言而得增受戒。言不同七遮者結。顯犯重及輕垢罪不同七遮永不得受。言一一好解者。如瑜伽云。唯從有德。如彼廣說。經許夫婦互為師者。亦有德故。言若不解大乘等。不了教法也。言不解第一義諦。不了理法也。習種姓等行果法也。習種姓即十發趣。初熏習故。長養性即十長養性。漸增長故。不可壞性十回向也。已堅固故。道種姓順決擇分。引圣道故。雖回向攝。別說如常。由此仁王十回向位皆名道種。正法性者即圣種姓。通攝佛地。已了真性名正法性。言十禪支。總束十八為十支也。喜樂定等隨地雖別。名義同故。何等為十。謂尋伺喜樂定內等凈舍念正知及以舍受。雖知內等凈即舍念正智。總別異故別立為數。傳說如此。言惡求等者。非法求利故曰惡求。耽無厭足故名為貪。矯現異儀故名為詐。網冒他人言之欺也。此戒何異第十八戒。彼制懈怠而不明了。此制貪利惡求弟子

　　非處說戒第三

經。若佛子不得至七佛教戒者犯輕垢罪

述曰。瑜伽四十云。于謗大乘及無信者。終不率爾宣示開悟。所以者何。為其聞已不能信解。大無知障之所覆蔽便生誹謗。由誹謗故。如住菩薩凈戒律儀成就無量大功德藏。彼誹謗者亦為無量大罪業藏之所隨逐。有此大過故今制也。此中未受戒者遮不發心。如瑜伽四十云。欲授菩薩戒時。先應為說菩薩法藏摩怛履迦菩薩學處及犯處相。令其聽受以慧觀察自所意樂堪能思擇。言外道者。求正法過。言惡人者。聞已謗也。大邪見者。總撥內外。恐增彼惡故不為說。如善戒經云。不應向彼不信者說。乃至不向謗大乘者說。何以故。若不信者以是因緣墮地獄故。除國王者。佛法付屬兩人。一佛弟子以為內護。二諸國王以為外護。故為說之。又王有力。當依戒律儀策勵行人。故須知也。言不受佛戒名為畜生者。此身雖人。無生因故得當果名

　　故違圣禁戒第四

經。若佛子信心出家至毀正戒者犯輕垢罪述曰。心尚不應竊懷犯戒。何況菩薩亦行毀犯。若重若輕故違教邊得此罪也。言不受一切檀越供養者。非但自增罪。于他損福故。不得飲國王水者。出家避役而非福田。于其國王無恩分故無所用故言大賊。有罪同畜生。無善同木頭也

　　不重經律戒第五

經。若佛子常應一心至不如法供養者犯輕垢罪

述曰。此中以難況易。如文可解。各隨其力以寶供養。此中意也。瑜伽中邊等所說書寫等十種法行此中應具。此當瑜伽供養三寶第一輕戒。善生經云。若作衣服缽器。先奉上佛父母師長。先一受用然后自服。若上佛者當以香華贖之

　　不化有情戒第六

經。若佛子常起大悲心至教化眾生心者犯輕垢罪

述曰。一切圣道他音為本。雖有其性無教不成。故制教化。下劣有情設無領解。聲入毛孔遠作菩提之因緣故。此中文相可解。然瑜伽云。教化眾生善巧方便略有六種。一能令有情以少善根感無量果。謂勸有情舍微少物乃至最下唯一糗團。施鄙穢田乃至蠢動傍生之類。回求無上正等菩提。如是善根物田雖下。由回向力感無量果。二能令有情小用功力引攝廣大無量善根。以要言之。若依邪法為說正法。又于世間作福受樂因緣。隨喜勸他亦爾。又緣十方受苦有情愿自代受。又以意樂禮佛法僧。乃至命終時無虛度。又于過現一切違犯。以凈意樂想對諸佛。至誠發露誨往修來。如是數數小用功力。一切業障皆得解脫。廣說如彼。三憎背圣教除具恚惱。四處中有情令其趣入。五已入令熟。六已熟解脫。辨次前四復有六種方便善巧。一者隨順會通方便善巧。謂順行彼欲后以法化。又于深教會通而說。二共立要契方便善巧。謂見有情有所求來。即要契言汝若修善隨汝欲施。又救有苦亦如是等。三異分意樂方便善巧。謂要契已若彼不行如要契事。但為利益示現憤責而不施彼。權時棄舍終歸安處。四逼迫所生方便善巧。謂或家主或作國王得增上力。強逼令修善。五施恩報恩方便善巧。謂于有情隨力少多施作恩惠。或濟厄難。彼欲報恩。菩薩爾時勸令修善以受報恩。告言莫以世財相酬。六究竟清凈方便善巧。謂到究竟從都支天八相成道。如是方便應當學之

　　說法乖儀戒第七

經。若佛子常行教化至不如法說者犯輕垢罪述曰。敬人重法勝善方生。不爾便生翻彼惡法。此中貴人多慢故偏舉之。言聽者下坐等。生渴仰故。如攝論云。若人戒足雖羸劣。而能說法利多人。如佛世尊應供養。受彼善說相似故。又涅槃云。有知法者。若老若少如第二天奉事帝釋

　　非法立制戒第八

經。若佛子皆以信心至作破法者犯輕垢罪述曰。若于惡人不令出家。不須造像而市賣等。理應無犯。余皆結犯

　　自破內法戒第九

經。若佛子以好心至若故作者犯輕垢罪

述曰。說是非而破唯在內家。非外道等之所能也。如蓮華面經云。佛告阿難。譬如師子命終。若空若地若水若陸。所有眾生不敢食師子身肉。唯師子自生諸蟲自食師子蟲之肉。阿難我之佛法非余能壞。是我法中諸比丘破我三大阿僧祇劫積行勤苦所集佛法

經。如是九戒至心心頂戴喜躍受持

述曰。輕戒三門。自下第三結勸奉行門

經。爾時釋迦牟尼佛至七行品中說

述曰。始終卷初分為三段。此即第三流通分也。此文意言。此一釋迦行作意時。其余釋迦亦爾。應知。從摩醯首羅等者。說十世界海等。處如卷初說。言心藏等者。傳說。心藏即三賢也。地藏者十圣之地。戒藏即十重四十八輕戒也。無量行愿藏者即上三賢十圣所有行愿也。因謂三劫。果即四智。佛性常住清凈法界也。自下總結如文可解

經。明人忍慧強至疾得成佛道

梵網經古跡記卷下(末終)