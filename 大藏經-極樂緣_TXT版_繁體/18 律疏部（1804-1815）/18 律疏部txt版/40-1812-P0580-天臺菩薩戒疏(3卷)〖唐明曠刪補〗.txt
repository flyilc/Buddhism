　　No. 1812 [cf. No. 1484]

天臺菩薩戒疏上

　　　　天臺沙門明曠刪補(草書滅法傳者須真)


佛性常住教起從緣緣宜不同故義有廣略。或引眾釋以顯異。或破今古驗非圓。或以綺飾引文才。或存膚質成深致。莫非為彰教旨四悉適時也。今隨所欲直筆銷文取舍有憑不違先見。則以天臺為宗骨。用天宮之具緣。補闕銷釋貴在扶文。則諸家參取但自慮遺失。豈敢呈露他人。忽漏視聽之緣。幸知源意矣。菩薩戒者運善之初章。卻惡之前陣。聲聞小行尚自珍敬木叉。大士兼懷寧不精持戒品。故得蓮華藏界懸日月以照臨。菩提樹王開甘露而濟乏。千華千百億盧舍那為本身。十重四十八輕釋迦文為末化。不可說法啟心地于毛端。不思議光舉身華于色頂。于是別圓大士之所同修。八萬威儀圣賢以之齊致。況乃恒沙戒品圓三聚而統收。具六位而該攝。既如因陀羅網同而不同。似薩婆若海異而非異。等摩尼之雨寶普洽黎元。譬瓔珞以嚴身功成妙覺。于是五位菩薩莫不賴此因圓。三世如來無不由斯果滿。既為道場之直路。只是正覺之良規大矣。盛哉難得而言者也。題云梵網經盧舍那佛說菩薩心地十重四十八輕戒品第十者。梵則從人當體離染為名。網就喻彰功能立號。意明諸佛對機設教。藥病多端如大梵王因陀羅網。故云梵網。經謂經教。詮量分別常住佛性故名為經。盧舍那等者寶梁經翻稱為凈滿。三惑頓盡故名為凈。萬德俱圓故稱為滿。滿凈之智自覺覺他故名為佛。八音宣吐名之為說。菩薩等者謂此戒法軌范妙覺之前因位大士。故標菩薩。菩薩律儀遍防三業心意為主。舉一攝諸。譬如大地含攝萬物故言心地。十重等者簡法異人。禁法雖多不出輕重兩類。故云十重四十八輕戒品。第十者案羅什法師所述法相出自梵網經律藏品。梵網大本一百五十二卷六十一品。唯第九品竟明菩薩心地輕重律儀階位差別。一品兩卷。是彼之一故云第十。總而言之梵網經盧舍那佛說菩薩心地十重四十八輕戒品第十

將釋此文七門分別。初明名體。二明宗用。三明教攝。四明受法。五明傳譯。六略料簡。七隨文解釋。初又二。初釋名次出體。初釋名者戒之一字也。梵言尸羅亦云毗尼波羅提木叉等此云清涼。滅三惑之過保得解脫也。今言戒者能防三業止三惑非故得名也。大而言之不出四弘三聚成道知法即攝善法。誓斷煩惱即攝律儀。愿度眾生即攝眾生。況一一誓三聚具足。況一一戒備此三心。如持不殺止惡不生遍體離染即攝律儀。法身因也。制行善等知法證真感報自存即攝善法。報身因也。止惡行善慈悲為本。四悉利物即攝眾生。應身因也。此三聚戒依大智度論義通十種。一不缺。謂持十善性戒乃至十重。若毀缺者無堪受用。二不破。三不穿即四十八輕。若毀犯者如器破裂及穿漏也。四不雜念。即欲念不起也。五隨道。六無著。謂見真諦理離三界內見思惑也。七智所贊。八自在。此約菩薩利他為智人所贊。九隨定。十具足。約證中道首楞嚴禪。不起滅定現威儀。示十界身隨形化物也。此之十種禁防三業通得名戒。軌運身心至涅槃岸又總名乘。故有人天等五乘差別。今之所持約事達理。一剎那心十戒具足。事持前四因緣為境。理持后六了境佛性中道常住。體唯一心。具含凡圣依正因果。雖具而空。無非法界。名之為觀。即一心三觀。空即空觀觀性真諦。持于道共無著兩戒。具即假觀觀性俗諦。持于智贊自在兩戒。法界佛性即是中觀觀性中道第一義諦。持于隨定具足兩戒。故中論云。因緣所生法我說即是空亦名為假名亦是中道義。境智俱心能所冥一。一而不一四六宛然。即約名字觀行位初。俱持十戒名為菩薩。次出體者。初發圓心從師請受。身口克誠名為作戒。色心為體。三羯磨竟納法居懷。作休謝往訖乎未來名無作戒。唯實相心以之為體。故瓔珞經云。一切凡圣戒盡以心為體。心無盡故戒亦無盡。諸大乘經無第三聚。不同聲聞律儀非色非心以為戒體。二明宗用者先宗次用。所言宗者要也。趣也。從始至末依體護持。趣期圓果名為宗也。次明用者身佩圣法美德外彰。威儀行成清嚴軌范肅然可畏。制御三惑使物歸信故名為用。三明教攝者釋尊一化示身說法有始有終。四種差別。謂三藏教通教別教圓教。三藏具如俱舍婆沙。聲聞階位七賢七圣等殊。緣覺則有值佛不值佛等差別。菩薩則三祇百劫修相好因。并同一毗尼毗曇修多羅三藏之學。乃至菩提樹下一念相應。三十四心斷界內見思。正習俱盡名之為佛。同僧布薩。無別菩薩律儀。故法華經云。不親近小乘三藏學者而得三藏之名。即劣應身鹿苑示成丈六金容。乃至方等會中小機所。老比丘像是其佛也。三通教者如方等般若明三乘人共行十地。一干慧地(外凡)。二性地(內凡)。三八人地。四見地(不出觀共斷見惑與三藏初果齊)。五薄地(三人同斷欲界六品思惑與三藏二果齊)。六離欲地(斷欲界九品思惑與三藏三果齊)。七已辦地(斷三界見思盡與三藏羅漢齊)。八支佛地(福德深利能侵習也)。九菩薩地(從空出假侵小習氣及界內無知學佛十力等法)。十佛地(一念相應習氣永盡與三藏佛齊也)。此等十地前無住行向名。后無等覺妙覺位。三人因果大同名為通教。示勝應身魏魏堂堂如星中月。即通佛相也。菩薩亦同聲聞律儀。三別教者如瓔珞仁王等經明五十二位。地前屬凡名賢。登地屬圣。或云七地入無功用。十信數進數退名為外凡。十住入空而斷見思及斷界外上品塵沙。十行出假斷中品塵沙。遍知四教十界藥病。十回向位斷下品塵沙。向后修中伏外界無明。一分才落即入初地。八相成道。因果迢遰劫數叵量。觀行歷別別前別后。故名為別。示成報身即其相也。四圓教者圓信三障即是三德。報障即法身。煩惱即般若。結業即解脫。依信起行。三觀圓修剎那無間名初隨喜品。第二受持讀誦。第三解說書寫。第四兼行六度。第五具行六度委如法華。此五品弟子圓伏無明。即外凡位。十信之位見思先落。故仁王經云。十善菩薩發大心長別三界苦輪海即內凡位。與別教十住及藏通佛齊。十信后心破于界外一品無明入初住位圓成八相。如華嚴所辨。與別初地功用一齊。始終總破四十二品界外無明方成妙覺。別而不別妙理無二。故名為圓。上根一生有入初住之義。此之四教約于五時有多有少。華嚴圓教兼別。鹿苑但一三藏。方等對半明滿。四教具足。諸部般若帶半明滿。通別圓三。今此戒經結華嚴會。即別圓教輕重頓制菩薩律儀。法華正明佛意。卷權歸實唯一圓乘。人法俱開依正無二。故云我常在此娑婆世界汝等所行是菩薩道。五佛咸令一切眾生開示悟入佛之知見。涅槃雖明四教為息權機扶律顯常。一一莫不皆聞佛性。故二經同味故并譬醍醐。今從佛意圓教消釋。四明受法者。謹依瓔珞地持高昌等文總作一十二門分別。第一開悟。第二三歸。第三請師。第四懺悔。第五發心。第六示相問遮。第七授戒。第八證明。第九現相。第十陳持犯。第十一明廣愿。第十二教持戒。第一開悟者夫戒德難量功高萬像。為九乘之軌筏運三寶之舟航。是故經云。一切眾生因戒而有。故薩遮經云。若不持戒者尚不得野干之身。況功德之身。又華嚴云戒是無上菩提本。應當具足持禁戒。涅槃經云。若持是經而不持戒名魔眷屬。非我弟子。我亦不聽受持是經。又月燈三昧經云。雖有色族及多聞若無戒智猶禽獸。雖處卑下少聞見能持凈戒名勝士。且戒有多途。五八十具。克論功報隨受者心。今菩薩戒報圓佛果相好無邊。三達五眼十力無畏一切功德。既發大心即上品心受菩薩戒。菩薩戒者則五十一位圓菩薩乘之律儀也。所以經云。邊方中國若人非人。解法師語盡皆得受。須人人正信發志誠心。諸佛究竟證圓四德居常寂光。于法身地起無緣慈。等念群生猶如赤子。我等愚冥日用莫知。三界輪環四生沉溺。唯圓妙覺究盡無明。故發圓心而希圓行。知因感果驚覺常情。故名開悟。已開悟竟。第二歸依三寶。略明三種三寶為所歸依。一住持。二別相。三一體。一住持三寶者人能弘道萬代之所流傳。道藉人弘三寶于斯常住。則剃發染衣為僧寶。黃卷赤軸為法寶。泥木素像為佛寶。二明別相三寶者十方三世法報應化為佛寶。所說法門為法寶。除妙覺外菩薩二乘為僧寶。三一體三寶者實相圓理名為一體。即一而三無非秘藏。如世珍奇故通名寶。何者心體覺知名佛。性體離念名法。心體無諍名僧。凡圣始終此三具足。佛已修已證應物現形。別相住持功由一體。我等理是。如冰在水。若欲融冰善須方便。擬趣佛果非修不成。今始覺知正向此三為歸依處。教言弟子某甲等愿從今身盡未來際歸依佛兩足尊。歸依法離欲尊。歸依僧眾中尊(三說)。弟子某甲等愿從今身盡未來際歸依佛竟。歸依法竟。歸依僧竟(三說)。從今已往稱佛為師更不歸依余邪魔外道。唯愿三寶慈悲攝受。哀愍故(禮三寶)。受三歸竟。第三請師。凡為師者應具五德。一堅持凈戒。二年滿十臘。三善解律藏。四師師相授。五定慧窮玄。師應教言。弟子某甲等今從大德求受菩薩戒。唯愿大德于我不憚勞苦慈愍故(三反)。次請和上。弟子某甲等奉請釋迦如來應正等覺為和上。我依和上故得受菩薩戒慈愍故(禮一拜)。文殊師利為羯磨阿阇梨。彌勒菩薩為教授師。一切如來應正等覺為尊證。一切菩薩摩訶薩為同學等侶(詞句同前)。次應教乞戒。云大德今正是時。愿與我授菩薩戒。次戒師應起為白諸佛。唱言。仰稽首十方一切諸佛及大地諸菩薩僧。此諸菩薩求我。某甲欲從諸佛菩薩僧乞受菩薩戒。此諸菩薩已是真實能生深信成菩提愿。唯愿諸佛憐愍故施與菩薩戒(三說)。請圣為師為證明竟。十方諸佛神通道眼皆見聞我如對目前。向之懺悔。第四懺悔者夫戒是白凈之法。身器清凈乃可堪受。故先教懺悔洗滌身心。如浣故衣方受染色。然如來示滅向二千年。正法沉淪邪風廣扇。眾生等薄福生遇此時。縱有聽聞莫能信受。良由惑障深重見執堅強。若不改往從來罪無由滅。若罪不滅戒不發。故解脫難期。然懺悔法有其三品。上品懺者舉身投地如大山崩毛孔流血。中品懺者自露所犯悲泣流淚。下品懺者隨師口言陳前罪咎。今請十方諸佛諸大菩薩而作證明。諸佛菩薩大悲弘誓欲令眾生如佛無異。然須行者三業清凈方可得戒。如請大王先須莊嚴舍宅。亦如濁水日輪不現。三世諸佛皆因此戒而得菩提。故須先運逆順十心為懺悔本。師應教言。弟子某甲等與法界眾生仰稽首十方盡虛空界一切三寶釋迦牟尼當來彌勒十二分教真如藏海諸大菩薩緣覺聲聞證明弟子披心懺悔。從無始來至于今日縱身口意。內計人我外加惡友具造十惡五逆四重。毀謗正法一闡提罪。殺害父母殺阿羅漢破和合僧(約佛在世別行五法布薩羯磨)。出佛身血壞和合僧焚燒經像。身四威儀損傷含識。盜三寶物及余趣財。顛倒邪淫污染梵行。誑惑三寶欺詐一切食啖血肉無慈愍心。或食五辛薰穢三寶。飲酒狂亂破壞善法。侵僧鬘物打詈呵責出家在家持戒破戒。或奪袈裟逼令還俗策役驅使。或斷命根不隨喜他一毫之善。唯遍三業廣造眾罪。事雖不普惡心遍布。晝夜相續無有間斷。覆諱過失不欲人知。魯扈底突不怖惡道。無慚無愧撥無因果作一闡提。故于今日對十方佛深信因果。生重慚愧生重怖畏。發露懺悔斷相續心。發菩提心斷惡修善。勤策三業翻昔重過隨喜凡圣一毫之善。念十方佛有大福慧。知一切法本性空寂。能拔我等一切眾生從二死海置三德岸。唯愿三寶慈悲證明(一說)。懺悔既竟身器清凈堪盛法食。第五發心。言發心者發菩提心。菩提梵音此翻為道。道心語通。今依圓佛發圓道心。圓道心者我心佛心及眾生心三無差別。理雖無別事證天殊。故學佛慈悲發佛弘誓。滅惡生善功唯菩提。如師子筋弦遍聞一切生于眾善。如那羅延箭貫徹鐵圍遍滅眾惡。故密藏經云。滅重重十惡發權道心畢竟無余。況發圓心諸發之最。無發而發遍法界發名圓發。一者眾生無邊誓愿度度十界眾生故。二者煩惱無數誓愿斷斷十界三惑故。三者法門無盡誓愿知即惑成智故。四者佛道無上誓愿成即生成滅故。此之四心諸佛之種紹三寶位。一切諸佛等證三身無不因此。一發之后訖至涅槃誓無退轉。又有四心菩薩須發。一觀眾生如佛。二如國王。三如父母。四如大眾。汝等能發此心不(答能)。既已發心。次問遮相。相即三聚遮謂七遮。言三聚者瓔珞經云。攝律儀戒謂十波羅蜜即止惡也。攝善法戒謂八萬四千法門即行善也。饒益有情戒謂慈悲喜舍利樂有情。已知戒相復發道心懺除罪垢堪得受戒。若有七遮不在受限懺亦不滅。我今問汝當隨實答。汝不出佛身血不(答無)。二不殺父不。三不殺母不。四不殺和上不。五不殺阿阇梨不。六不破羯磨轉法輪僧不。七不殺圣人不(謂證四果等并答無)。若無七遮堪得受戒。起深重心專注諦聽莫生異緣。今正是得戒之時必須克心傾仰于師。如完器承物莫余思想。已問遮相。第七授戒。汝等諦聽。汝今于我所求受一切菩薩凈戒。求受一切菩薩學處。所謂攝律儀戒攝善法戒饒益有情戒。此等凈戒此諸學處過去一切菩薩已受解已行成。未來一切菩薩當受當解當行當成。現在一切菩薩今受今學今解今行當來作佛。汝等從今身盡未來際于其中間不得犯能持不(三說三問三答)。第一遍竟時十方世界妙善戒法注于汝等身心。第二遍時此妙戒法測塞虛空云集頂上(次說第二遍)。第二遍竟更說一遍。即入仁等身心清凈滿足。勿余思慮。然此戒法無有形色流注仁等身心不覺不知。向有形色猶如天崩地裂之聲(次說第二遍)。三羯磨竟已具戒法即是菩薩。大經云發心畢竟二不別。如是二心前心難(云云)。已得戒竟。第八證明相。弟子眾等仰稽首十方盡虛空遍法界一切諸佛諸大菩薩。此娑婆世界南贍部洲人主地大唐國某州縣某寺僧伽藍佛像前有眾多佛子。今于我所受菩薩戒竟。我已作證明。唯愿諸佛諸大菩薩慈悲亦為作證明(三說)。已證明竟。第九現相。若上品心受得戒時。十方佛前有種種相。涼風異香異聲光明。彼彼菩薩問彼彼佛。何因緣故有此相。彼佛答言。此相現去某方某處有眾多菩薩。于某師所三說受菩薩戒竟。今請證明有此相現。彼彼菩薩咸生歡喜各各皆言。如是等極惡之處具足煩惱。惡業眾生能發如此極勝之心受菩薩戒甚為希有深生憐愍。于汝等所起堅固梵行之心宜應志心護持。不惜身命勿使毀犯。第十廣陳持犯如下消釋。旦示十重。若諸菩薩已于戒師所三說受菩薩戒竟。若自殺人若教他殺人非真菩薩。假名菩薩。無慚無愧犯波羅夷報墮地獄不如意處。汝等從今身盡未來際于其中間不得犯。能持不(答能)。盜錢滿五。淫大妄語酤酒與人。說于菩薩聲聞四眾名德之過。自贊己功毀他高勝。罵辱乞者慳法慳財嗔上中境不受懺悔對眾謗毀大乘三寶。若自謗若教人謗(詞句同前)。已明持犯。第十一教發廣愿。上明發心四弘總愿受律儀戒名為起行。今更總別重發愿。回因向果回己與他成菩薩之德。弟子某甲等愿以己受戒所生功德回施法界眾生。未離苦者愿令離苦。未得樂者愿令得樂。未發菩提心者愿令發菩提心。未斷惡修善者愿斷惡修善。未成佛者愿早成佛。又以如是懺悔受戒所生功德愿共一切眾生舍此身已。生極樂世界彌陀佛前悟無生忍得大神通。游歷十方奉事諸佛。恒聞無上大乘正法。諸佛行愿圓滿具足。又以此受戒懺悔所生功德愿共一切眾生。從今身已往永離三惡身永離下賤身永離不自在身。常于佛法中清凈出家精修梵行為一切眾生作大善知識。又愿一切眾生聞我名者發菩提心。見我形者斷惡修善。聞我說者得大智慧。知我心者早得成佛。發愿已禮三寶。已發愿竟。第十二教持戒令誦戒本有所不戒解一一銷通。念佛誦經思惟修集。具如下文隨戒消釋。五明傳譯時代者。即大秦弘始三年。有西國三藏鳩摩羅什此云童壽。來達漢境光顯大乘匡維圣教。于逍遙園(或云于草堂寺)。傳譯經論三百余卷五十余部。梵納一本第十心地最后誦出兩卷成文。上卷明菩薩階位下卷明菩薩律儀。才翻譯訖于時。沙門慧融道祥等八百余人請從受戒。融等筆授咸同誦持。仍于下卷偈頌之后獨為一軸。自云此等戒相出自梵網經律藏品內。盧舍那佛為妙海王及王千子授菩薩戒法。第六料簡者問無作戒體唯實相心。緣體護持。因果宗趣亦唯實相。如何差別。答體是宗教之宗。不即不離。譬如屋空與梁柱等。空譬于體梁等譬宗。不即不離思之可見。應知體是能持能領之心。相宗是所持所領之戒法。問涅槃篇聚并是別教菩薩律儀。云何而言此菩薩戒別圓菩薩同稟。答別教菩薩行布而修。四教法門無不行學。故涅槃次第五行軌范別教之人。初心厭世出家白四羯磨先稟藏通律儀禁防三業。故先明篇聚乃至十戒五支名戒圣行。豈非漸具十重四十八輕。故知此二義通別圓菩薩毗尼之藏。問若爾教利根有入別圓之義。亦應有此律儀之分。答且約當教鈍根。未稟佛性之戒同依三藏律儀。利根被接入于別圓。還從能接名別圓人。或有接入之義。故四教外別立位名。問聲聞制于身口。菩薩唯制于心。云何三藏三乘同稟五篇七聚。答大小律儀俱制三業。自行化他之異故得大小乘名。小戒若不制心方便蘭吉從何而立。菩薩雖云剎那造罪殃墜無間。但云剎那為無間因。十重四十八輕莫不皆從身口具緣而結。況三藏菩薩是彼小中之大。對此料簡殊不相應。問如前十戒乘戒互通。如何取別。答制教所明從禁惡邊而得戒名。化教所明從修禪學慧而立乘稱。此則別也。若其通者三學相須如目足并能運載所趣之處通得名乘。并有斷惡之能十總名戒。今菩薩戒三義互通。從制止惡名之為戒。從制起行常住慈悲則是乘也。故一一戒乘戒具足。戒即法身乘即般若。乘戒不二慈悲應化即是解脫。解脫德假觀為因應身為果。般若德空觀為因報身為果。法身德中觀為因法身為果。故知戒戒三聚互融。三觀三身相即。三聚三身既無優劣。四十八輕十重等持心性寧有淺深。假分乘戒兩名。一一無非實相。方是圓融菩薩戒也。故序中云。一切色心是情是心皆入佛性戒中。言可驗矣。不別而別輕重宛然。止惡為正文廣。起觀是傍語略。從多從正律儀防禁三業義邊名菩薩戒。第七隨事依文銷釋。梵網大本彼文銷釋。梵網大本彼之一品但是正說。今乃義開以為三段。從偈初訖長行清凈者為序。次從佛告下訖現在諸菩薩今誦為正說。此下盡卷即第三勸說流通。就初序為二。初偈頌明舍那發起。次長行明釋迦勸發。初文又四戒三勸。四戒者一舍那二釋迦三菩薩四眾生。三勸者一勸受二勸持三勸誦。此之四戒得之有由。根本傳授得記成佛。所以勸受受已須持持已須誦使佛種不斷。初十一行半偈為三。初三行三句明舍那說戒傳授釋迦。次是時下三行三句明釋迦跡佛授諸菩薩菩薩授諸眾生。三從諦聽下盡偈明勸信受持。此之三序悉是釋迦所說。雜有經家之辭。初為二。初二行半明本跡。次一行一句明人法。初又三初半行明舍那本身。次一行半明釋迦跡化。三半行總結本跡。初文者上句明舍那本身。下句明舍那本土。此即依正兩報。初言我今等者常樂我凈四德之我也。經云無我法中有真我。謂報身如來智斷俱圓四德究竟名為凈滿。舉一攝三故云我今等。攝論明報身有二。一自受用報。謂稱法界實成依正無礙。唯佛獨居妙覺同類自能相見。二他受用報。為地上菩薩于實報土現身說法令彼見之。此自他報身逗行布教歷別之機。勝劣兩應逗藏通機。報應二身以法身為本。言法身者毗盧遮那。此云遍一切處。機應咸圓猶如虛空無擇時處。一三相即。舉一具三言不累舒。隨機別顯故標報身及明主伴。下句明依報。言方坐等者。方者正也。安住正法處在蓮華臺故云坐也。言蓮華者如來所感蓮華世界。世界之下蓮華為臺名蓮華臺。故華嚴經云。華擎十世界。所表有二。一表舍那處穢不染。二表因能感果。蓮華四類。人中蓮華十葉已上。天上蓮華百葉已上。菩薩蓮華千葉已上。妙覺蓮華量等法界。一一互融可謂依正二報圓滿。又云華藏者體能包含十方法界。十方法界現一塵中。猶如帝網重重無盡。不橫不豎出過思議之表故名華藏。次周匝下明釋迦跡化。望千百億國釋迦則千釋迦為本。千百億為跡。成兩重本跡。若望法華并跡中本跡。于中又三。初明跡中之本。二明跡中之跡。三明本之與跡皆成佛道。初言千華上者亦言千葉現千釋迦。一華一佛三千大千世界故有千佛凈土。此即二住明分身也。初住分身百佛世界。二住十倍。華嚴二住已去多明別義。故于二住辨圓成相。后后之位身土叵量。次明跡中之跡。初句舉一華一佛生百億國。國者是一四天下之名也。所以一三千大千世界小千有一千四天下。中千具千千。千千即十億。大千千倍即有萬億四天下等。經云百億即小數萬萬億。億有百百。大數百百為百。故云百億。于萬億國萬億南洲各一釋迦。故云一國一釋迦。第三文者萬億南洲菩提樹下一釋迦與一華一釋迦同時成佛。千佛世界總有一千個萬億釋迦與千釋迦放光互照。華臺名舍那華葉名釋迦。釋迦為伴舍那為主。主伴相關受法王職。同時成佛故云各坐等。如是下第三結。初句結跡身。次句結本身。明千釋迦及千個百億釋迦并以舍那為本故云如是等。千百億下第二明人法于中又二。初明人次約法。初文三句。初明能化之主。次明所化之機。第三明能化所化俱詣本佛。故云至我所。我所即舍那也。聽我下第二約法為二。初句誡聽。此戒是十方三世諸佛之法。只得稱誦不云說也。甘露門者第二嘆戒功能。甘露是諸天不死之藥。譬因此戒得至涅槃四德之理。甘露家門名甘露門。門以能通為義。教能通理故也。是時下第二釋迦跡佛傳授菩薩。菩薩授諸眾生。于中又三。初明經家敘釋迦傳授之緣。次明釋迦傳授諸菩薩。三勸菩薩授諸眾生。初文三。初出戒相重輕之數。次戒如下嘆戒功用。三微塵下勸菩薩受持。初文前三句敘千百億各還本位。次兩句敘誦本戒。謂此戒法諸佛所師。故云本師戒也。次嘆戒用中律儀戒能圓止三惑之惡。譬日月破暗。善法戒能圓修三觀之善。譬日月照明。饒益有情戒止觀兼具能嚴法身。如瓔珞珠。是故經云老少中年服常好故。第三勸菩薩受持為二。初兩句總舉功能。次兩句正勸。余二如文。諦聽下勸信受持為三。初明所誦之法。次大眾下勸信受持。三大眾下結勸。初言戒藏者此戒多含三聚萬善故名為藏。別別解脫從果立稱云波羅提木叉。木叉解脫此彼音異也。次勸人信受又三。初勸信次一切下勸受。攝即受也。三眾生舉位釋結勸之意。言即入佛位者一切眾生皆有佛性。依性發心受三聚戒。稟佛戒法名入佛位。故大經云。學大乘者雖是肉眼名為佛眼。初二句用同方便位。次二句明同證真位。佛位名通有真有似。始終名字觀行相似。一念證中得法身本。初阿后荼分證大覺名真佛子。故身子得記。入圓初住乃云真子。從佛口生從法化生。故云位同大覺已真是諸佛子。爾時下第二釋迦序為二。初經家敘次釋迦自說。初又三。初敘佛欲結戒。次敘放光表瑞。三大眾愿聞。初又四。初舉時標出化主。爾時者當爾之時也。謂是跡佛從本佛舍那受旨回時。故云爾時。釋迦姓也此云能仁。牟尼者名也此云寂默。身口意滿故得名也。初坐下第二標處即菩提樹。亦云道樹。樹下成道。道與菩提彼此音異。在摩竭國于此樹下有金剛座。賢劫千佛皆坐此座而得菩提。今釋迦主伴跡示新證故云初坐等。成無上覺者第三明得道。謂華嚴會示現初成為大根性結菩薩戒。故華嚴云于菩提場始成正覺。名號品云。舍那跡名釋迦牟尼。若小機所見鹿苑初成。后乃因事制于篇聚。釋迦名同初成見別。今辨異彼故下文云初結菩薩波羅提木叉。初結下第四出所結之法。于中為四。初標名次孝順下明能成勝因。三孝順至道下明能成勝果。四孝名下結異名。初文言初結者。十地論云佛成道后第二七日也。次文言孝順等。孝謂志心敬養。順謂隨從尊命。從誰孝順略舉三境。一父母生育恩。二師僧訓道恩。三三寶救護恩。言父母者過現曾生養育于我。輪回六道并是父母。為是義故起無緣慈悲。竭誠敬養令發道心拔苦與樂。二師僧恩者。和上阇梨并名師僧。和上名力生道力由成故。阇梨名正行糾正我行故。故書云。非父母以無生。非師長無以成。非君王無以榮。民生在三事之如一。今阇梨和上三學訓誨。三身由此生。近導始末三德由是而成。自行化他光顯圣旨。住持佛日名稱普聞。入位證極功歸師友。如此榮益遍于法界體等虛空。豈同世榮一界一國而已。故知師僧能生能成能榮三事具足。自非緣理持戒三聚為心以法供養為上為最。余焉能報一句之澤。三三寶者三世如來自證常樂垂形十界俯遂機緣。夙夜惟念破惑授記宣五味法極濟無邊。張八教網為種熟脫。流通永劫由菩薩僧。或實或權本跡難測。為大為小匡輔法王。像末邊方感遇遺風。一經于耳千劫不朽。況思惟修習解脫良因。豈非三寶之力。故須學佛慈悲行菩薩行名孝順三寶。問僧寶與前師僧何別。答師僧名寬體狹局我所承。僧寶名體俱寬該通三世(云云)。第三能成勝果中。孝順至道等謂順極道之法也。第四會異名。謂行此孝即順教無違名為持戒。故言孝名為戒。戒能制御三業止滅諸惡故云亦名制止。佛即下第二放光表瑞。將說此戒放金光以為表兆。驚覺常情令眾集故。是時下第三敘眾集愿聞為三。初總標。次諸菩薩下列名。三合掌下總結愿聞。初如文。次列名中初菩薩者道心眾生也。次色天。三六欲天。四人王。初言十八梵者色界四禪總十八天。初禪三天。一梵眾(謂梵民)。二梵輔(謂梵臣)。三梵王(謂梵主)。二禪三天。一少光(身光少故)。二無量光(光量多故)。三極光(光體遍故)。第三禪三天。一少凈二無量凈三遍凈(例上釋之)。第四禪九天。一無云(下地有云上地無云名無云)。二福生(勝福往生也)。三廣果(勝福感果故名廣果)。四無想(修無心定因生彼天故名外道天)。次五凈居天。離欲煩惑名凈凈身所止曰居。一無繁(初離繁雜故名無繁)。二無熱(離于下地熱故煩惱)。三善現(果德易顯故)。四善見(漸見清徹故)。五色究竟亦名大自在(五凈之極故)。正理云。過此凈居有天名大自在。初地菩薩而化于彼。六欲天者一四天王天。二忉利天(亦云三十三天)。三夜摩天(此云時分)。四兜率陀天(此云知足)。五化樂天六他化自在天。十六大國王者。一央伽。二摩竭。三迦尸。四尼薩羅。五跋只。六末羅。七支提。八跋沙。九樓居。十槃阇。十一阿濕波。十二婆蹉。十三蘇羅婆。十四乾陀羅。十五劍浮沙。十六阿梨提。西土諸國甚多略列十六大國王也。問諸經集眾或有來不此議云何。答聞法由乘急。人天持戒資。乘戒俱急以人天身值佛聞法。乘急戒緩為余趣身值佛聞法。戒急乘緩雖生人天不見佛不聞法。乘戒俱緩報生余趣又不聞法。乘有大小信法不同。戒有三品受報優劣。故使諸經明同聞眾多少差別(云云)。合掌下第四總結時眾愿聞可見。佛告下第二釋迦自說又三。初明自誦二釋放光三勸受學。此三各二。初文二者。初舉自誦。汝等下第二勸化。言一切發心者通舉博地。初發圓心稟受此戒即須誦持。外凡之初名字位中。故言一切發心。越卻外凡五品弟子及十信位超取十住已上諸位。故云乃至。十住初聞妙理故云發趣。次入十行增修善根名為長養。十回向位堅修善根名為金剛。金剛后心所依轉勝故名十地。文從真位不云十信。今略列名令知圓乘諸位始末。言十信者十心之中以信為本故言十信。一信二念三進四慧五定六不退七回向八護法九戒十愿。始從名字外凡五品無不具十。三惑全在未得十名。此之十心一一皆十。故瓔珞經云。一信有十十信有百百法為本。故一一位皆言十也。乃至妙覺名異義同。十法皆大轉名十大。即是位位用于十法成一圓教菩薩大乘。此即法華大車之義。一其車高廣譬觀妙理三德佛性為不思議境。即入信心。二張設幰蓋譬無緣慈悲拔苦與樂。即入念心。三安置丹枕譬止惡行善安心定慧。即入進心。四其疾如風譬明達之慧圓破三惑。即入慧心。五車外枕譬識持犯通塞。即入定心。六有大白牛譬道品調適正語正見。入不退心。七又多仆從譬于起誓對治助開。入回向心。八游于四方譬知次位十發趣等。入護法心。九自在無礙譬安忍外凡違順名利。即入戒心。十直至道場譬離十信法愛令至發趣。即入愿心。一信有十信一法有十法。一信既爾余九準知。次明十住位中。十發趣心依梵網列名。一舍謂三因開發證平等理。即是第一觀不思議境。二起大慈悲持三聚戒。三忍即第三巧安止觀自利利他。四進即第四破法遍。五定即第五知通塞。六慧即第六道品調適。七愿即。第七對治助開皆由愿力。八護法即第八識次位使法不濫。九喜即第九安忍違順由法界喜故。十頂即第十離中道法愛居九心之頂。十行位中十長養者慈悲喜舍施好語利益同及定慧。善觀妙境入無緣慈。發無作弘誓入大悲心。善巧安心而稱法界喜名為喜心。緣性破法三惑俱遍名為舍心。于苦集等事達道滅等理名識通塞。即入施心。無作道品善能調停正語業命名好語心。以偏助圓名利益心。八知次位不同而同。圓理無二名為同心。安忍違順稱稱楞嚴定。不著法愛名中道慧。十回向位十金剛者。一信二念三回向四達五圓直六不退七大乘八無相九慧十不壞。圓智觀境名為信心。堅固慈悲名為念心。法界故名回向。圓體三惑名為達心。于塞得通名圓直心。道品趣前名不退心。正助合行皆摩訶衍名大乘心。緣理辨位名無想心。堅固安忍名為慧心。法愛無著名不壞心。言十地者一體性平等地。境智不二也。二體性善慧地。緣理發心也。三體性光明地。巧用止觀名光明也。四體性爾焰地。圓破法遍如焰燋炷。五體性慧照地。善知通塞也。六體性華光地。因中道品名為華光。七體性滿足地。正助無闕也。八體性佛孔地。決定分別次位無濫。九體性華嚴地。安忍違順身心端美如華莊嚴也。十體性入佛境界地。離真法愛心更一轉入等妙覺名佛境界。故佛十法而得大名。一觀不思議境名為理大。二發慈悲心名誓愿大。三巧安定慧名莊嚴大。四破法遍名智斷大。五識通塞名遍知大。六道品調適名為道大。七對治助開名為用大。八識次位名權實大。九能定忍名利益大。十無法愛名無住大。故知圓乘十法始終自他具足。御車達到猶名為車。是故諸位菩薩皆誦。問上釋十法對名不同者何。答一法具十法法互融隨義轉釋無得定執。問華嚴經云。初住菩薩得法身本。分身百界像供佛。利生諸位功德無不具足。后后之位何所以耶。答言具足者分具足也。如燈照暗。暗多燈多。初燈雖明寧及后后。是故下第二釋光明。二者。初直標次有緣下列因緣之相。初言戒光者戒能破惑故聲光為表。次文又二。初嘆體德次舉宗趣。初言有緣等者緣因即圣應。機應相關致戒光緣理而誦。實理無作故非青等。故妙經云。知法常無性佛種從緣起是故說一乘。戒體無盡故云光光。此之戒體凡圣一如。故勸大眾受持誦學。問上釋戒體云實相心。今言非心如何得同。答實相之心不同頑礙故云非色。不同受等妄情分別故云非心。不同六道之有。不同二乘之無。故云非有非無。理亙始終故云非因非果。從迷辨異。是故云非。從悟本同心等俱是。不即不離妙在其中。妙心實相雙非一切以為戒體。雙照一切名宗名用(云云)。次諸佛子下舉宗趣中。言諸佛子等者。諸佛舉極果菩薩約真因。即初住已上等覺已還。大眾者總該內外凡也。略舉此三。修之與極分分定慧而成立者由戒為本。本亙初后即宗趣也。是故下第三勸學二者。初勸受持誦學。佛子下第二釋出勸意。初言受持等者受謂受戒。三業領納名受。順受防護名持。對文宣唱名讀。背文通利名誦。修集義理名學。次文先誡聽。若受等者列受等眾。舉一攝諸故但云受。具足應云若受持讀誦善學佛戒者等。國王者小曰邦大曰國。三陽并列像乾道以成三。一氣中表圣人之得一。故易云。君王得一以治天下。一能三所。所謂三才即天地人。以一貫三云國王也。王之所生故云王子。百官者總舉諸官全數是故云百。如云百姓。非即百人而已。宰相者輔王論道經緯國事協理陰陽。宰主之相故名宰相。比丘者此云勤事男。比丘尼此云勤事女。從小入大。二眾通須。無色無身但列欲色。非前后類并名庶民。民者人也。生等五種皇家掌門名為黃門。欲界男女通有貪淫。此舉最多乃至炫賣云淫男女。古因犯罪身屬于人以為賤役名為奴婢。八部者一天二龍三夜叉四乾闥婆五阿修羅六迦樓羅七緊那羅八摩睺羅伽。摩睺羅伽頭上有角余分同人。非人鬼道之中變通勝者曰神。中下之類名鬼。善神之類金剛密跡名金剛神。雖是大權菩薩示為亦須引實受三聚凈戒。諸天龍等現身為人受菩薩戒名變化人。利根畜生解人語者亦得受戒。雜類猶多略列如上故云乃至。戒為伏斷之因故云第一清凈者(序文竟)。佛告下第二正說為二。初明十重次明四十八輕。初為三。初舉數勸持。次別釋。三結勸。初文又四。初舉數。次若受下誡勸誦文。初明不誦有損闕于慈悲弘誓云非菩薩。身口離文識心疏野。思修佛性覺悟情乖。但緣六道為懷故云非佛種子。我亦如是等者舉果勸因也。三一切下舉例勸學。三四已略下結說勸持。第二別釋十重為十。初殺人戒菩薩萬行慈悲為本。視眾生猶如父母。六道輪轉互不相知。故下文云。而殺而食者即殺我父母。傷慈之甚。是故先制。所言殺者斷彼命也。從識初托訖于老死斷彼連持相續之命并名為殺。通緣有二。一稟菩薩律儀。二住自性非顛狂等。此通諸戒故名通緣。下不復出。別緣具四。一是人二人想三有殺心四命斷便犯。闕緣結輕。一一戒中通具三意。初制止惡。次制行善。三舉過結犯。初文又三。初標人列于殺事。次因下列成殺業。三乃至下舉輕況重。初言若佛子者通指之辭。謂發發菩提心受菩薩戒。從佛法生通名佛子。若自殺下列殺事五句不同。初自殺有二。一殺自身二殺他身。殺自身有三義。一惡心自殺。二厭身自殺。并違圣教俱結輕垢。故經云。說身無常不說厭離于身也。三為生為道亡身濟物。如薩埵王子等。是故下文令舍自命等則得福無犯。二自殺他具緣犯夷。次教他殺者。教他殺人彼人未死能教前死亦犯重罪。何以故戒無盡故不同小乘順權文說命終戒失結方便蘭。三方便贊嘆殺者。見他正殺嘆其德也。一贊能殺之人。二贊所殺之法。如律中云用此惡活為等名方便贊嘆殺。四見作隨喜者約于已殺隨喜之也。若見若聞皆隨喜故。五乃至咒殺者殺相猶多。刀杖坑阱藥毒等類。咒殺希故越卻多種而云乃至。如咒咀人令其命斷等。次列成殺業中四句不同。自有殺心為因。刀杖等為緣。造趣方便為法。以殺為務名業。三舉輕況重故云乃至有命者。故知除人之外并犯輕垢。下文雖無別條義推應爾。如制春夏放火非護生草木。及護損傷物命。但結輕。次是菩薩下制令行善。言常住慈悲心者無緣慈悲。與理相稱。體同法界實相故名為常住。三而反下舉過結犯。言波羅夷者此云他勝處。緣理持戒當感圣果名為佛事。即自勝處。毀禁墮獄名為魔事。即他勝處第二不與取戒。非理侵奪失命損道莫不因茲。此之一條實德人之未免故次制也。別具四緣。一盜有主五錢已上之物。若盜己物不成重也。二有主想。三有盜心。四舉離本處便犯。闕緣犯輕。就文亦三。初制令止惡。次而菩薩下制令行善。三而反下舉過結犯。初文為三。初標名列于盜事。次列成盜業。三乃至下舉輕況重。初文言自盜者自盜人五錢已上物也。教人盜者設不潤身損境過深并結重也。方便盜者或因寄附或因市易以短換長以粗易細。但有盜心損五錢已上并結重也。咒術取物名為咒盜。次文盜因者自心為因。外助為緣。施功造趣為盜法。常思盜事為務名盜業。第三舉輕況重。鬼神為主不擲籌。從乞劫賊之物此心未斷。一針一草五錢已下并犯輕垢。故舉為況。次制令行善中。佛性等者緣佛性理順佛教法。同體慈悲以之為本。助成隨喜。一切之人令生五度之福智慧之樂故云應生等。三舉過結犯如文。第三行非梵行戒。大論云。淫欲雖不惱他眾生心心系縛。私情逸蕩因果輪回。漂溺愛河流轉五道莫不由此。故次制重。別具四緣。一是有情男女。二有淫心。三與方便。四與境合便犯。闕緣犯輕就文亦三。初標名制令止惡。次制令行善。三而反下舉過結犯。初又三。初明所犯之事。次明成業。三乃至下舉人女等。為況。初言自淫者一自淫自如軟脊者亦犯重也。二自淫他具緣犯重。教人淫者樂不及身但得輕垢與聲聞同。一切女人等者除狂迷也。次文言因緣等者染心思惟為因。邪想嚴飾為緣。姿則軌儀為法。念念趣成前事為業。第三非人女等況中言鬼神女者。了自心中請彼現身行非梵行。及男二女二名為非道。并得重罪。自余故漏等皆結輕垢。次而菩薩下制令行善。言凈法者起佛性觀體離三惑。自行化他故云凈法與人。三舉過結犯中言六親者六人之親也。一父之親謂祖父母及姑叔等。二母之親即姨[女*舅]等。三己之親即父母兄弟及本時妻子等。四妻之親即妻姊妹等。五男女之親謂新婦等。六兄弟之親所謂嫂等。此有二義。一染心于彼一境即生他一切人染心不擇六親等故云反起。起即生也。二自于一切起非梵行不擇畜生六親等境為他起惡之因故云反起一切等。此即穢法與人令他起穢。乖上凈法與人令他斷惡故云反更。而結過也。第四大妄語戒。未得謂得誷圣誑凡。惑動時俗抂招名利故得重罪。別具五緣。一是眾生。二對有情想。三起欺誑心。四說過人法。五前人領解便犯。關緣結輕。就文為三。初標名制令止惡。次制令行善。三舉過結犯。初文亦三。初明犯事。次明成業。三舉輕況重。初言自妄語者。若言得四果八人見地已上乃至六根清凈初住已上次位得重。若說得五停念處暖頂忍世第一干慧地諸方便位。既是凡法但犯輕垢。二教人者教人說得圣之法名利屬他但犯輕垢。若教他說已為圣犯重。方便妄語者假詑異事令他生于圣人之解。如云我今日不入初地定等故云方。次文中內起誑心為因。外希名利為緣。巧設方便為法。常懷此事為業。三乃至下舉輕況重即小妄語。如云誰得不凈觀于眾中起名身妄語。暗問不聲名身妄語。明問無對名心妄語。不說得圣并結輕垢。次制令行善中。言正語正見者以中道心如事如想知言見。自行勸他故云常生及亦生等。三舉過結犯。非正名邪通于大小妄語。今從大妄大邪故結犯也。第五酤酒戒。酤是貨賣之名。酒是昏醉之藥。酒有三十六失。放逸之門故制重也。別具四緣。一是真酒。二真酒想。三作酤意。四授與前人便犯。闕緣犯輕。就文亦三。初標名制令止惡。次制令行善。三舉過結犯。初文亦三。初明犯事。二明成業。三舉輕況重。初自酤可知。教人者教人為已酤犯重。教人自酤犯輕。次成業中。自營米面等為因。外具度等為緣。調停方便名法。常酤為事名業。三一切下舉輕況重。谷藥草木和合所成非真面米。但似于酒酤得輕垢。尚不得酤況真酒耶。次而菩薩下制令行善。明達慧者實相般若也。三而反下舉過結犯可知。第六說四眾名德犯過戒。菩薩運懷弘護三寶掩惡揚善。何容說過塵黷信心。乖利他行故制犯重。別具七緣。一說菩薩聲聞四眾中上名德重罪。二作彼想。三以惡心作說過意。四對外人。五作外人想。六言章了了。七前人領解便犯。闕緣犯輕。就文亦三。初標名制令止惡。次而菩薩下制令行善。三而菩薩下舉過結犯。初又二。初明犯事。二明成業。初文自說教他并結重罪。損境同故十輪經云。占卜華雖萎猶勝諸余華。破戒諸比丘猶勝于外道。故瓔珞經云。有犯者名菩薩。無犯者名外道。所以縱犯猶不可輕。次文內心為因。說彼罪境為緣。施設軌則為法。務在說人為業。次制令行善中言外道者除七眾外并名外道。外道即惡人也。二乘惡人者厭苦集諦而修道滅。獨出生死名聲聞乘。觀十二因緣若逆若順意求出苦。利他心劣名緣覺乘。此心即惡名為惡人。不信大乘言非法律必當墮苦。故令悲心說大生信。悲能拔苦故也。三結如文。第七自贊毀他戒。自贊己功抑他盛德。損物之甚故制重罪。別具五緣。一是受戒有德之境同上初緣。二作彼想。三贊毀雙具。四惡心對人贊毀。五前人領解便犯。闕緣犯輕。就文亦三。初標名制令止惡。二制令行善。三舉過結犯。初又二。初明犯事自作教他俱得重罪。次明成業內心貪慢為因。嫉他為利名緣。巧設方便為法。以此為務名業。而菩薩下制令行善。三若自下結犯并如文。第八故慳加毀戒。菩薩攝生施為萬行之首。豈更鄙吝加復毀辱。故制重罪。別具六緣。一是上中之境。二自有財法。三有二想。四廣加惡心毀辱打罵。五前人領解。六令他空反便犯。闕緣犯輕。就文為三。初標名制令止惡。二制令行善。三舉過結犯。初又二。初明犯事。自慳教他并具上緣方結重罪。次明成業中慳心為因。財法為緣。藏護封緘為法。務在鄙吝為業。次而菩薩下制令行善。乏于財法俱為貧。我行未深何能傾舍。隨心所與善言慰謝即不犯也。三而菩薩下舉過結犯。言句偈者句舉能詮之少分偈據教中之義全。如如來妙色身乃至是故我歸依。嘆佛三身具足。一微塵法者舉一善言以為況也。第九嗔心不受懺謝戒。夫為菩薩忍辱為懷。而反嗔毒蘊積內心傷慈損道。劫功德賊無過嗔恚。今生微恨當為大怨故制重罪。別具六緣。一有所對上中之境。二生所對想。三嗔心不息。四前人懺謝。五示不受想。六前人領解便犯。闕緣犯輕。就文亦三。初標名制令止惡。次制令行善。三舉過結犯。初亦二。初明犯事自嗔教他具緣俱重。次明成業中。內心為因。前境為緣。蘊結軌儀為法。以嗔為務名業。次而菩薩下制令行善。如文三。而反下舉過結犯。乃至于非眾生者謂嗔無情也。如人嗔心撲打生活乃至木石打著腳手于彼起嗔。并非眾生。此舉輕垢為況。以惡口等者正結過也。第十助謗三寶戒。勝德可珍名之為寶。非理塵黷故稱為謗。別具六緣。一對眾助謗。二是大乘一體及別相三寶。三起上二想。四有謗心。五言說了了。六前人領解便犯。闕緣犯輕。就文亦三。初標名令止惡。次令行善。三況口下舉過結犯。初文亦二。初明犯事。自謗教人俱結重罪。次明成業。內心因。邪見等為緣。巧設虛假為法。此心為法務名業。次而菩薩下制令行善。中言外道者游心圓理之外乃至外外三宗并名外道。一言謗佛常應痛念故喻鉾刺。鉾者兵器也。長于二丈用建兵車。三結犯如文。善學下第三結勸又三。初舉所持之法。二誡勸。三指廣三文各二。初文二者初總舉人。言善學者嘆美之辭也。次是菩薩下舉法。因中說果故云木叉。木叉者解脫也。次應當下誡勸二者。初勸學持。次若有下舉失顯持。初言微塵者如俗中云臣于國無塵露之功。涅槃經如護浮囊微塵不犯。此舉極小以之為況。次舉失中又二。初明現失十利。次明當報三途。初文者違本弘誓不悔不失法菩提心息。故言不得現前發菩提心。粟散國王及轉輪王由戒為因。因失果亡故云亦失等。比丘及尼等既失于戒報入三惡。豈得為人證于次位。故云亦失比丘比丘尼等。十發趣等者列失次位。前四是因。佛性常住妙果者妙覺之果也。佛性常住亙于始終。今對極位謂。佛性常住家果故云妙果。亦如仁王不明等覺。次明墮三惡中。毀禁不同故報入三惡。聞法奢促也。父母慈育恩深。三寶救護之極可恃可怙。既不聞名恃怙無地故偏舉也。劫者時也。成住壞空各二十增減。一個增減為一小劫。二十增減為一中劫。八十增減為一大劫(云云)。以是等者結勸三等下指廣。二者初勸學。次指廣本。此經廣本有八萬威儀品也天臺菩薩戒疏中

　　　　天臺沙門明曠刪補


次明四十八輕。簡異十重故得輕名。非無過累故名為垢。于中為三。初結前生后。次別釋。三總結。初如文。次釋為五。初三十為三。次二九為二。初十又二。初釋。次結勸指廣。初釋為十

初不敬師長戒。菩薩理應謙卑敬養一切有情。況于師長輕慢違行之甚。故制居首。別具四緣。一是師長。二知是。三故起輕慢。四身心不敬便犯。就文為三。初標名勸受。次既得。下示行令持。三而菩薩下止作結犯。初文國王即人中粟散王也。轉輪即鐵銅等圣王也。鐵輪王一天下。銅輪王二天下。銀輪王三天下。金輪王四天下。文武百官此等貴位若不受戒鬼神不護。何以統御蒼生。故勸應先受等。言諸佛歡喜者順諸佛律儀義當咸歡喜。次文言上座等者。僧中上首善御大眾亦當師義。和上阿阇梨略如前釋。同學上座名大同學。同一正見名為同見。同一行者當名為同行。而菩薩下止作結犯。言憍心等者自高為憍輕他曰慢。二名癡由止孝順故憍慢也。以自等者舉重況輕。應賣身以酬近成之澤。況生輕慢。故結犯也。七寶者一金二銀三琉璃四頗梨五赤珠六車磲七瑪瑙。百物者通舉所有也。若不爾者若不孝順恭敬供養等耳

第二不飲酒戒。酒是惛狂之藥。重過由此而生故制罪也。別具四緣。一是真酒。二真酒想。三無重病緣。四入口便犯。律中不通誤飲。此文乃制故。就文為又二。初標名舉過制令止惡。次若故下遺制結犯。初言酒器者盛酒空器也。空器尚犯況勸酒耶。獄出報生雜類乃至蛐蟮。故云無手。教人等令飲尚乃不應何況自飲。故并結犯。結犯可知

第三食肉戒。菩薩理忘身濟物。何容反食眾生身分故制罪也。別具三緣。一是有情之肉。二起肉想。三入口便犯。就文為二。初標名彰過制令止惡。次若故食下遣制結犯

第四食五辛戒。菩薩所居身口香潔。反食薰穢賢圣遠之。是故制犯。別具四緣。一是五辛。二五辛想。三無重病緣。四食便犯。就文為二。初標人列名制令止惡。次若故下違制結犯。初文一大蒜(俗云葫是)。二革蔥(即韭薤等)。三薤(只是蔥等)。四蘭蔥(蒜野蒜等)。五興渠(荖蒠[卄/孝]蒺)。次結犯如文

第五不教懺悔戒。菩薩愍物應舉過示人令其改往務存清潔用先正道。下救黎元上維圣法以報佛恩為益甚。故制令慎。別具五緣。一是犯戒之境。二知彼所犯。三無別違緣(謂惡律多等)。四作覆藏心。五共同法事便犯。就文為二。初標名列事制作。次而菩薩下止作結犯。五戒者一不殺二不盜三不邪淫四不妄語五不飲酒。食肉終身制五名為五戒。八戒者一不殺二不盜三不淫四五同上六不坐臥高廣大床七不著花香瓔珞及油涂身八不自作樂及故往觀聽(過中食為本也)。此八戒隨受長短。若全若分并皆得也。加捉錢寶及過中食即十戒也。毀禁者犯二百五十等。七逆如下釋。八難者一地獄二餓鬼三畜生四北州五長壽天六世智辨聰七諸根不具八佛前佛后。此八是果。果由因克見所犯因可令懺悔。其因者何。謂毀戒墮獄因。慳貪餓鬼因。無慚畜生因。為求人間長壽持三歸五戒即北州因。為求天樂持八戒等即長壽天因。不為解脫集學世俗防護三業即世智辨聰因。折損有情身分毀謗正法諸根不具因。不思惟修習大小觀法生佛前佛后因。應學佛慈悲示令改往。萬行宗趣三德為依。若自若他標心五悔。懺悔居其首舉一攝諸故云應教懺悔。次文同住者同處也。貪利等同名同僧利養。布薩者此云凈住。余文可見

第六不供給請法戒。諸佛所師所謂法。尊人重法進道卑心。而反踞傲輕慢人法。失道之本莫不因茲。故制犯也。別具四緣。一見大乘解行之人。二知是。三故起慢心。四不供養請法便犯。就文為二。初標名敘事勸作。次止作結犯。初文邑者村也。故管仲相齊三十家為一邑。三時者小食中食及非時漿等。日食三兩金等者舉重咒輕。末代知法替補佛處。波侖啟髓于無竭。善財忘疲于法界。況舍金等意令重法情深舉為況耳。三時者一日之中分初中后。若不下止作結犯如文

第七懈怠不肯聽法戒。初心菩薩觸事面墻。理須四方尋師學道。而反住處有講不聰。日夜抱迷身心越逸空納信施。當報非他故制犯也。別具四緣。一自不解法。二有講大乘處。三自知有。四故不聽受便犯。就文為二。初標人法列處而勸聽受。即制作成持。次若不下止作結犯。前后例知。初文云有講法者通標戒定慧法。毗尼下別列。毗尼即律。多詮戒學。經詮定慧即大三學。次文可知

第八背正向邪戒。菩薩大士佛性為心。背大乘習學邪小罪逾七逆。外道為儔故制犯也。別具四緣。一是大乘戒定慧法。二作彼想。三言乖心背。四舍圓學偏便犯。就文為二。初標心口背正。次而受持下舉過結犯。初文言常住經律等者俱是大乘。詮實相理名常住也。文言惡見者二乘空邊之惡。外道有邊之惡。并名為惡。故涅槃經迦葉自敘。未聞圓常四德之前名邪見人。邪豈非惡。而受持三字冠下諸句。受持一切禁戒者非正律儀。雞狗等戒不為解脫并名邪見。邪見多含故云一切等

第九不瞻病苦戒。菩薩之人大悲為體。見病不救彼此傷慈。退失菩提。良由于此。別具四緣。一是病苦。二病苦想。三自無病等之緣。四嫌心舍去便犯。就文為二。初標名敘事制作。次而菩薩下止作結犯。初言八福田者。三寶為三父母為五六病人七曠路穿井八津濟造橋。圣人四果及和上等并僧寶攝。故大乘經中菩薩二乘并名僧也。此從所濟尤要不從福田濃淡。亦如法華。罵佛罪輕毀人罪重。有待之身對贊毀緣心易轉故。次文可見

第十畜諸殺具戒。害生之器名為殺具。藏舉收攝故名為畜。菩薩常應舍諸所有。反畜殺具擬損眾生。日夜增罪名惡無作。是故制也。別具四緣。一是殺具。二知是。三無開緣(律中開畜。為誑賊故)。四故畜經日便犯。就文為三。初標名列事制止。次舉重況輕。三違制結犯。初言刀杖等者本為害生作者是也。但是殺器皆不得畜故云一切。次而菩薩下舉重況輕。律云以怨除怨怨終不除。唯有解怨怨乃息耳。怨若未害誠心敬養。若已被害自達宿緣。怨怨相報酬之反。故殺父母制不加報。若故下違制結犯

如是下結勸。指廣言六品者。梵網大本有六六品恐是品名。以彼品中明六根等六六法故名六六品。彼猶廣釋是故指之。第二二十為二。初釋次結勸指廣初文自十。初通國使命戒。第十一傳信往還名通國使命。命即使也。[衛-韋+含]上人之命故名為使。菩薩理應靜緣進業善和諍訟慈救為懷。今乃通致四方使命交戰。既成邪命殊乖道儀是故制也。別具四緣。一二國二軍。二為利養等。三傳言彼此。四二國交戰便犯。就文為二。初標人列過。興師者(所類反)。謂將師也。次而菩薩下舉況結犯。言國賊者合會相殺。義之如賊

第十二傷慈販賣戒。菩薩資身理須如法不違慈救。今販賣人畜市易棺材招世譏嫌。深乖道望故制犯也。別具四緣。一是非法之物。二知是。三興易。四事成便犯。就文為二。初標名顯過。次舉過結犯。初言良人奴婢者二類不同。他人劫來傳傳興販。若劫者盜戒所收。六畜者牛馬豬羊雞犬。且據家養者為言。次若故下結犯如文

第十三無根重罪謗他戒。闕見聞疑名為無根。重罪加誣稱之為謗。菩薩運懷互相贊美。使法門光顯勝德外彰。今反加誣塵黷賢善外招譏丑。惱境非輕故制犯也。別具八緣。一前人無所犯事。二知無犯。三無見聞疑。四知無見聞疑。五起惡心。六心加誣重罪。七有所對境。八言章了了便犯。就文為三。初標名顯過。次教起對治三舉過結犯。初言惡心者妒賢嫉能非為利益并名為惡。良人等者外相無惡曰良。內心調柔為善。大乘戒定智慧之法自軌軌他。受持讀誦解說書寫并名法師。曾蒙訓誨。三尊七證依止上經。并師僧攝。末代佛法付囑國王大臣官長貴勢之人。外護之恩常須頂荷。愿行相資及晷無忘寧容謗說。次于父母下教起對治。孝順于尊慈悲于下。既稟佛戒于師僧等。類若六親故云父母等。謂和上同父母阇梨如伯叔兄弟等。三而反下舉過結犯。墮不如意處者地獄別名也。說謗于他令意減損名不如意。此即因也。當報三途自意不如即是果也

第十四放火燒戒。火性焚蕩損物非輕也。既已非時寧容故放。所以制犯。別具五緣。一是山林。二知是。三起惡心罪。四非開時。五故放便犯。就文為三。初標名列過。次不得下正制止惡。三若故燒下違制結犯。初又二。初列無主物。初言惡心者報酬嫉財畋獵等也。為護生命。有情無情此時興盛故制時也。次若燒下列有主物。約損財邊不論時節。二三如文

第十五化法違宗戒。授人軌范名為化法。乖本所學故曰違宗。大士弘愿須授大乘使群生反源。三寶無贊今反教邪小。陷溺前人情過不輕是故圣制。故凈名云。以大悲心贊于大乘。念報佛恩不斷三寶。然后說法。別具四緣。一對前緣。二起惡心。三教邪小法。四前人領受便犯。就文為二。初標名敘事制教大乘。次而菩薩下舉過結犯。初言自者從也。始從佛弟子終至一切也。使發菩提心者通初心也。次列三位略十地等。并應令知故云一一等。次文可見

第十六規利倒說戒。因法求財名為規利。前后不次名為倒說。虛己濟物菩薩本懷。順教宣愓無違圣旨。今乃反規財利倒說真乘。出自胸矜妄稱佛教。既招罪釁自陷陷他故制犯也。別具四緣。一有求法之人。二自解大法。三為利養。四倒正法便犯。就文為三。初標名制學。次見后下教用化方。三而菩薩下舉過結犯。初言好心者緣理發心自他兼濟名為好心。先制集學菩薩律儀故云大乘等。次令敷演訓物故云廣開解義味。所詮之旨為義義理適神名味。次教用化法中。先令為說苦行意在使其重法輕生。非謂即舍身命燒身臂指。若即舍身法為誰說。次然后下教令為其說法儀式。言次第者圓乘階位行解宛然。不同暗者言無修證。既迷真俗三學失儀。犯說非犯非犯說犯。以空為有現有言空。順物乖圣意在茍求即非次第。非次名倒故結犯也。言謗三寶者說三寶空背鲙經屏皆因于此。謗豈過之

第十七恃勢求財戒。托附官威名為恃勢。乞索取物名曰求財。菩薩理應給濟群有不惜身命無吝纖毫。今反依附勝人強乞財物。逼惱前境不顧所宜。是故圣制。別具六緣。一自為名利。二親近王等。三恃勢。四逼惱求財。五前人強與。六領受便犯。就文為二。初標名列過。次都無下舉過結犯。初言自為等者求名利擁己也。惡求者邪命自活并名為惡求。無厭足故曰多求。次文言無慈心者于境生惱名無慈心。不從佛教少欲知足名無孝順

第十八無知為師戒。索非所解名曰無知。妄稱物軌故云師也。菩薩理應藏名隱德庶事推仁。今反不學無知。詐為師范自累累人故圣制也。別具四緣。一性非暗鈍。二故不習學。三隱愚詐智。四自為他師便犯。就文為三。初標名制學。次而菩薩下示其過非。三一一下舉過結犯。初文通制三學故云十二部經。次日夜下別制誦戒。十二部經者新名十二分教。謂大小教各有其分開權顯實無非一圓十二分也。一修多羅。此云法本。即長行直說也。二伽陀。此云不重頌。即孤起偈。如深達罪福相等是也。三本事。梵云伊帝目多伽。即說他因緣事也。四本生者。梵云阇陀伽。即佛自說因時生事。五未曾有者梵云阿浮陀達磨。即佛現神變眾生驚駭而得此名。六因緣者梵云尼陀那。因事制戒因問而為說也。七譬喻者梵云阿波陀那。八祇夜此云重頌。頌長行也。九優婆提舍。此云論議。問答往復也。十方廣者梵云毗佛略(來夜反)。即廣平之理也。十一無問自說。梵云優陀那。十二授記梵云和伽羅那。故知此戒結華嚴經通具十二。思之可知。佛性之性者。解理即佛性。佛性即我性故云也。戒之本源故偏舉耳。次文言偈者如前略釋。因緣者如十重等各有因緣。三舉過結犯如文

離間賢善戒。第十九。稟性柔和名為賢善。乖隔彼此故云間。善和諍說訟菩薩所宜。今反離間欺謗妨廢正修故圣制也。別具四緣。一是賢善。二起兩舌離間之心。三傳言往來。四前人領解便犯。言比丘者乞士破煩惱怖魔始終名比丘也

第二十不行救生戒。別具四緣。一見殺生。二無慈心。三有死亡衰厄。四有如法法師不請講解便犯。就文為二。初標名敘事。次若不下止作結犯。初又二。初明非親慈救。次若父母下明慈濟六親。初言一切地水等者。謂眾生身皆稟四大。過現雖殊所稟無別。故殺彼今之四大即是殺我過去之故身也。余二如文。次如是下結勸指廣如文。第三三十為二。初別釋。次結勸指廣。初文自十

第二十一無慈報酬戒。行乖與樂名曰無慈。故心復怨名稱報酬也。菩薩理應怨親平等常懷忍辱無舍慈悲。今乃復酬以暢嗔恚。沉淪苦海累劫怨酬何名出家入道之士故圣制也。別具四緣。一是怨境。二起嗔心。三興方便。四酬竟便便犯。就文為三。初標名舉過制止。次尚不下舉輕況重。三而出家下舉過結犯。初言殺生報生者殺命長生永乖乖佛教旨。怨息無由故云不順孝道。次文言尚不等者出家制不得畜。在家開畜。不得非理打罵起業。況故等者正況復酬。既一切男女是我父母及我故身。今乃以殺相酬義當于跡故通云七。重外加一輕垢也。三結犯中有本無出家字。天宮云。據梵網大本合有。凡發大心稟菩薩戒并名出家菩薩。故凈名云。夫出家者為無為法等(云云)

第二十二輕慢法師戒。訓誨有軌名為法師。故不虔恭名為輕慢。菩薩理應輕生重法。雪山從鬼請。天帝拜畜為師。慢如高山雨水不停早如江海萬流歸集。今棄其所知觀其種姓失大法利故圣制也。別具四緣。一新學無知。二他卑有德。三自恃生慢。四不往咨受便犯。前明現講不聽此制不別咨受。就文為三。初標名舉過。次其法師下出所慢之境。三而新學下舉過結犯。初言有智等者解知世法。文無再覽故云聰明。曾有職任而云高貴。當世圣族名為大姓。了達經史稱之大解。招世財食名為大福。饒財下釋大福義。以此下總結慢意以猶用也。用此聰明乃至大福而生憍慢。次文可見。三結犯中。言第一義諦者圓常之理為教行本。故偏舉之。教行無依非好師也

第二十三輕人僻說戒。菩薩理應謙虛攝物不憚劬勞。今乃依倚勝人恃勢輕物故制犯也。別具四緣。一自稱大乘。二新學請問。三恃勢輕慢。四不好為答便犯。就文為三。初明求法之人。次若法師下明自恃之相。三而新學下舉非結犯。初文中初明時節故云佛滅度后。發圓三聚四弘之心是以言好。言于諸等者示其勝境。故經云。敬像如真佛得福亦復然。于佛像前自制要期領納戒品名為自誓。好相者如下明之。便得受戒者得好相竟。即自受三歸自宣懺悔自受十戒自牒羯磨。但出自口與師為異。言若現前等者明從師身有戒故不須好相。余二如文

第二十四舍真集偽戒。菩薩理應依于了義棄凡小之瓦礫取如意之寶珠。今反背真集偽障道尤故制犯也。別具三緣。一有大乘。二不修學。三集邪小便犯。就文為三。初總標名列出不集之法。次而舍下舉譬顯于舍正學邪。三是斷下舉非結犯。初言正見等者。正見能知之智。正性即所緣之境。正法身者境智不二。應物現形無非正法。故經云。吾今此身即法身也。大乘所詮宗極于此。從因至果無出三身。故舉不學勸令修習。次文者無作道品七科法門譬于七寶。自此之外非圓實道并名邪見。由不體權。是故結犯。達權即實順佛化儀。四悉適時正助合行。邪正理一則非犯限。經云以方便生是菩薩解。三結犯中言斷佛性者。理性體遍于偏圓。由心隔異舍此學彼。行三因性而不現行故為斷。性德天然常住不變何斷之有。今從修得結非成犯

第二十五不善和眾戒。制御法侶行藏得名所名為和眾。統領乖戒而云不善。既為眾生須合軌儀守護資財善和諍訟。今反訓誘非法乖各僧徒。是故圣制。別具三緣。一身為眾主。二無慈護心。三令眾不和及損三寶物便犯。就文為三。初標列眾主。次應生下制令依法。而反下違制結犯。初出時節。即如來滅后遺法住持要藉眾主故偏舉之。一傳教之人謂說法主。二住持人謂行法主。三綱維處眾謂僧房主。四引導內外修治塔寺謂教化主。五傳授禪要謂坐禪主。六領眾游方謂行來主。次文二意。一制令和眾。二制守財物。三結犯中由無法訓眾乃令自他不用而用名為無度。自無盜心但結輕垢。若其潤己及三寶混和亦同聲門互用得重

第二十六待賓乖式戒。凡是釋侶方外之賓衣缽自隨己。法界為主之法接待有方。庶得解其疲勞資給闕乏。今乃知事越僧法眾利不均。同師之義永乖。十方僧次徒設。損財失法是故圣制。具四緣。一先住僧房等。二有出家菩薩僧。三知是。四不供給獨受利養便犯。就文為三。初舉同類人處。次先住下制令供給依次差請。三而先住下舉非結過。初文五處。一僧坊中即出家菩薩所住之處。二舍宅城邑即在家菩薩所住之處。亦是俗家有僧居處。三國王宅者即王家中。四乃至者謂非常居處一夏同住。住處既多不可遍說故云乃至。五大會中謂設會處見后來菩薩皆須接待。次文中初制迎送供給。初明有物事事給與。次明無物割肉賣身。謂傭力資給等賣身通在家出家二眾。賣于男女多局在家。若有等者制同利養。故言有利養分等。三結犯中違教不仁故喻畜生。非求圣果之徒云非沙門。沙門桑門西國出家之通號也。四姓出家同稱釋種。既乖法式釋門不收故云非釋種姓

第二十七別受他請戒。佛性平等僧貴和同。財利無偏如水乳合。今別受請令施不均自獲侵奪之愆。施主失平等之福。彼此俱損是故圣制。故應供行經云。受別請者定失四果。七劫不見佛。五百大鬼遮其前五百大鬼隨其后。為僧寶中有佛化僧四道果僧菩薩之僧七賢僧凡夫僧。欲令四方施主得如是。制不得受別請也。別具四緣。一身在眾二施主別請。三受。四取物便犯。就文為二。初明不應之意。次自己用下舉過結犯。初言屬十方現前僧也。言八福田者圣人即四果等并及師僧寶攝。僧雖是八中之一義含多種之人。佛亦示在僧中故云諸佛僧。即父母十方病僧通有物分。不出法及橋并三福田者。十方僧物義不該彼但通于五。故云及八福田中乃至父母病人物。次結犯者十方人多。又無盜心犯輕垢耳

第二十八別請僧戒。凡求勝福須托僧次良田情無曲私施有平等。今乃別請知己簡棄余人。非唯闕法供之通心。蓋是俗中之曲廗。彼此我招過是以制之。別具六緣。一自是施主。二設眾會。三有僧眾。四故別請。五行親。六取物便犯。若僧次外及他力所逼要令別請無犯。就文為三。初列請僧之人應求示導。次知事下正明請法。三若別下違制結犯。初文舉其三類犯局二眾。一切檀越不受戒。人順教得福違則無罪。次文言即得十方賢圣僧者。心普理通一攝一切。言而世人等者故優婆塞戒經云。鹿子母別請五百羅漢。鹿子令阿難送食與佛。佛問阿難。鹿子僧次請一人不。阿難言。癡人雖請五百羅漢不如佛次一人。第三結犯中言是外道法者。佛法之外名外道法。非外外也。律約聲聞開受別請。故知七佛并約聞菩薩無別請法。七佛者皆在此土應化示跡。百劫之內長壽諸天咸所曾見多引為證。欲使信者有所憑故。謂過去九十劫初一佛名毗婆尸。亦名維衛。中間諸劫無佛。至第三十一劫有二佛出。一名尸棄亦名式。二名毗舍浮亦名墮葉。此第九十一賢劫千佛應出。四佛已過。一拘留孫。二拘那含牟尼。三迦葉。四釋迦

第二十九邪命自活戒。邪法活命故云邪命。有四種。一方邪謂通國使命。二維邪謂醫方卜相。三仰邪仰觀星宿。四下邪謂種植根栽五谷等類。菩薩理應慈心愍物。諸有所作福不唐捐如何為利。邪求兼行惡術不凈活命無慈損生。下信心上乖圣旨所以制犯。別具三緣。一為利養。二習惡妓術。三所為事訖便犯。就文為三。初標邪命之心。二反賣下列邪命之事。三都無下舉非結犯。初如文。次文初列邪命方法。坐居店肆眩惑于人名販賣男女。亦有賣男色與于女也。自手作食者惡觸非法。自磨自舂者壞生兼惡觸。此并下邪隨類凈之則通自手避譏謙故。占相等者占色相聲判釋祿命因。舍正歸邪求官護職。或自染習損壞道儀。或為人解夢說兇道吉。令其邪倒求神禱鬼。或占胎內是男是女。咒謂咒咀左道為利損物殯命。術即邪術符書厭禱禁斷勝緣。或動道俗并是維邪及仰邪攝。術通星像故。言功巧者書畫雕克泥素竹木緣務妨道故。調鷹下次列惡伎。縫合鷹眼令吃氈毛等使其調順以擬畋獵。和合百種等毒藥非一言百。損命害物通得毒名。蛇毒者取于蛇毒以傷物命。生金銀毒者藥名也。謂生金銀即是毒也。蠱毒者世相傳云。取百種蟲蛇置一甕中相食強者即名為蠱。故有貓等不同并損物命亦下邪攝。三結犯如文

第三十時月媒嫁戒。持戒如護明珠。今反謗說空媒嫁男女。致令年三月六行殺盜非違法慢時長自他惡。是故圣制。別具四緣。一惡說空。二通致男女。三是年三月六之時也。四自他行殺盜等便犯。自行雙結二罪。為他之因但結輕垢。就文為三。初總標犯境。次于六齋日下出所犯之時。三作殺生下違制結犯。初言惡心者說無三寶也。內無信心執空行惡委博養生。故云詐現親附。次出行在有中之相。故云為白衣等。次文中言六齋日者初八十四十五二十三二十九三十。智論問曰何故六齋日制受八戒。答是惡鬼奪命不吉之日故。劫初圣人相教令持齋受戒避八兇衰。四天王經中說。此之六日使者太子及四天王自下觀察。若持齋戒孝順父母上白帝釋。諸天心悅增益天眾。減損修羅鬼神遠去住處安穩。若不爾者諸天不悅。言減損諸天修羅盛。天地本起經說。劫初有異梵子修外道行。于此六日割肉出血以著火中。過十二歲為天王所責愿生惡子。當時火中有八鬼出身黑眼赤有大光明。一切鬼神皆從此生。故劫初圣人制此六日持齋受戒。善生經云。是外道祠祀之日也。年三長齋月者正月是眾生現生之初。五月是興盛之中。九月是欲藏之始。又世傳云。天帝分月判四天下。正月南天二月西天三月北天四月東天五月南天。乃至九月還至南天。雖未見正教深有其理。三結犯如文。次如是下結勸指廣。言制戒品者大本之中有此品也。次明二二九為二。初九又二。初正釋。次結勸指廣

第三十一不行救贖戒。菩薩發心慈救為本。況見尊危輕心棄舍。內闕孝心外乖慈愍故制犯也。別具四緣。一見三寶等在危。二生知見想。三無慈愍心。四不救贖便犯。就文為三。初標名約時列危難事。言父母者諸佛菩薩能生法身。故彼形像即父母形像。而菩薩下制作成持。三若不下違制結犯并如文

第三十二畜造非滅戒。菩薩畜造須合軌儀內有仁慈外無侵害。今反畜造非法之物販賣與人。自他增過故制犯也。別具四緣。一是非法物。二恃勢。三惡心。四故畜販賣便犯。就文為二。初標名列不應之事。次若故下違制結犯。初有六。一販賣殺具。二畜輕秤小斗。三因勢取財。四害心系縛人畜。五破壞成功。六長養貓狗。此之六物并能損害故制畜用。財物入手屬前盜戒。今從不應故結輕垢。結犯如文

三十三觀聽惡作戒。菩薩理應靜處思微執持圣典。今反觀聽非法身行惡作乖法招譏故制犯也。別具三緣。一有所對事。二惡心視聽。三見聞便犯。就文為三。初標能犯之心。二觀一切下舉過防禁。三若故下違制結犯。初言惡心者不為和解慶快無明名惡心也。次文多意。初觀斗者斗謂斗打俱通身口。軍陣兵將即王者軍劫賊等。斗即賊等軍。若自若教若試若戲并不得觀故云等也。亦不得下止聽音樂。若他為供養順世觀聽無染不犯。不得下止雜戲也。樗蒲四數圍棋可知。波羅塞戲者西國兵戲。二人各使二十玉象。此方亦有畫板為道。以牙為子諍得要路即為勝也。彈棋者以指彈棋子得遠為勝。六博者只雙六也。拍毬者趯(他歷反跳貌也)。毬打毬也。亦云拍毬其義一也擲石者時云擲石者時云擲扡(墮和反)。投壺者投錢杖等于彼孔中入者為籌。牽道者時云圍直。二人相對各十二子。直三則敗故名牽道。八道行成者八道交絡行當如城也。爪鏡等者止邪術也。西國術師以藥涂爪中現吉兇也。芝草等者此等三事以咒咒之知吉兇故。髑髏者西國外道打人頭骨決知死生因緣等。此方亦有事髑髏神說世休否。卜筮者決疑也。并是邪術誑惑人心世世染習無益自他故制犯也。盜賊使命者為賊所使助成盜事。從助緣邊故結輕垢。若成盜業理在重收。三違制結犯如文

三十四系念小乘戒。菩薩之心四弘無間。是非污雜大道難期故制犯也。別具三緣。一不勤護大。二緣念小宗。三舍大忻小一念便犯。就文為二。初標名立制。次若起下違制結犯。初言護持等者護即守護持謂念持。持有二種由止惡故戒體無缺名為止持。順教而修令戒光潔名為作持。二持名戒皆由護成。故三業俱運名護持禁戒。故約四儀制身心。六時讀誦以禁口。法雨外資心緣理性。堅固難動故喻金剛。大小等持如浮囊也。涅槃經云。譬如有人帶持浮囊欲度大海。爾時海中有一羅剎來乞浮囊。初則全乞乃至微塵悉皆不與。此譬大小等持之相。分段變易二死深廣譬如大海。證三德果猶如彼岸。戒浮囊無缺彼岸有期。損如針孔愛見之水漸入身心。因小致大。六道輪回喪失慧命名沒海而死。如草系比丘者顯成上義。為護輕遮殉命不毀故。莊嚴論中賊盜王物遇見比丘恐露其事。自商議云。我聞比丘不壞生草牽向路傍以草縛之。王出游獵說偈問云。我觀此比丘肥壯而多力以何因緣故草系不轉側。比丘答言。我觀此草時此草甚微脆。我若轉側時恐違如來制。王乃解放。發愿護法。念念不去心者舍也。心心相續不舍剎那。緣一體三寶發四弘誓愿故云常生等。次結犯中言外道者二乘即外道也。圓道之外故名外道

三十五不發十愿戒。菩薩發愿使心不退行有旨歸。故不發愿而制犯也。別具二緣。一不發愿。二發而廢忘便犯。就文為三。初標名總舉大數故云一切。次孝順下別列十愿。三若一切下違制結犯如文。次別列中孝順父母師僧為二。三愿得好師友。四愿常教我大乘。五愿常教我十住。六愿常教我十回向。八愿常教我十地。九愿使我開解如法修行。十愿堅持佛戒。堅持佛戒通于初后。故知十愿因果具足。妙覺是所期之極修證究竟故略不列。既備自行因果自利利他即具化他能所。開解修行何法不具。一期化法咸攝其中。是故誡勸剎那不舍故云念念不去。結犯如文天臺菩薩戒疏下

　　　　天臺沙門明曠刪補


三十六對境無誓戒。前之十愿勸令通發。今對境起行。要制身心舉能作難事。而顯持令識毀禁之陋。故別別于境對治楚毒之言遂得此事。知非持心相續人情多怠無誓結犯。別具三緣。一對治起過信施等境。二不興別誓。三雖發速忘便犯。就文為三。初標名結前生后。次作是下列出別誓。三而菩薩下違制結犯。初結前。持佛禁戒者生后。次文自有一十三文。初對色境立猛火刀山誓制于身業。次五對信心供養境誓制身口業。次一對信心禮敬珍寶境鐵錘破身誓重制于身業。次五對五塵制言于意業。后一總身口咸愿成佛道如文。次五對四事者。衣服為一。飲食湯藥為二。房舍為三。臥具為四。一對施臥具臥熱鐵地誓。四對施湯藥百鉾刺身誓。五對施房舍投熱鐵鑊誓。次一如文。次五對五塵中對見色心刀鉾挑目誓。二對聞聲心千錐攙耳誓。三對嗅香心千刃割鼻誓。四對嘗味心千刀斷舌誓。五對觸細滑心利斧斬身誓。故覺意三昧內約六根對于六塵外約六作。謂行住坐臥語默作作于此等心達即法界。六度具足。法界無著即布施。不傷空有即持戒。忍于二邊不辱中道即忍辱。不雜有無名精。念念趣中名進即精進。法界體寂即禪定。寂常照即智慧。六度互融即三十六。一念具足名曰持心。即是今文不破戒義。次愿一切皆成佛道。即四弘之一一須三資即攝于四。何者不斷煩惱焉能度他。經云若自有縛能解彼縛。無有是處不學法門暗于藥病不愿成佛度生不盡。余三互具準此作之。此是大士本懷對治之最。故列居后冠前

三十七故入難處戒。身為道本藉以進修。既有難緣故入妨道招世譏謗是以制犯。此有五行。一二時頭陀。二游方緣。三坐禪。四安居。五布薩。一一別具四緣成犯。一是難處。二知有難。三為修行。四故入便犯。就文為四。初明游止所應。二若行下列出難處。三一切下制不應入。四若見違制結犯。初文又二。初略舉三行時節道具。不列說戒游方。次而菩薩下別釋五行夏居攝坐禪也。初言二時頭陀者。二時不寒不熱頭陀游方無有妨損。冬寒夏熱但可坐禪。頭陀西音此云抖藪。抖藪十二種過令成三德。四分律中具列十二。衣二表成解脫德遮成惡故。食四表成般若德資慧命故。住處六表成法身德。是所依故。衣二者一但三衣二糞掃衣。食四者常乞食不作余食法一坐食一摶食。處六者一蘭若此云寂靜。二冢間。三樹下坐。四露地坐。五隨坐。六常坐并緣佛性之性。三觀圓修等破三惑。空觀破見思即般若德成報身。假觀破塵沙即解脫德成應身。中觀破無明即法身德成法身。雖三而一即一而三。十二頭陀理無異轍。言結夏安居者要期此住也。多制出家菩薩。在家菩薩必無他緣安居亦善。應云。菩薩大士一心念(女言大姐)。我假名菩薩某甲今依僧伽藍乃至某甲宅前三月夏安居。四月十六日已后應云后三月夏安居。房舍破壞修治故(三說若在俗宅除此句也)。對首人報言。依誰持律者。答言(某甲)。和上此見濫用法界安居者。既乖真教。人法俱非。以法界為所安何須用結。今文令安乃成徒設壞亂圣法。非魔何謂。火燧者出火物也。古因燧人出火故名出火之物為火燧也。故論云攢燧改火。次別釋中言十八種物者。三衣為一。經律各為一。佛菩薩像各為一。余名可見。經律者得法華意開權顯實妙理無殊。今從能開即大乘經律。言布薩者此云凈住。不限多少故下至一人。不同聲聞眾法局四。若對首心念亦同此文。聞鐘入堂等說偈并同聲聞無乞歡喜。維那浴籌時改羅漢為菩薩(浴籌竟打一下云云)。敬白諸佛子等合掌志心聽。此南閻浮提大唐國某州某縣某寺僧伽藍所。我本師釋迦牟尼佛遺法弟子出家在家菩薩二眾等。自惟生死長劫乃由不遇無上慈尊。今生若不發出離之心恐還流浪。故于是日同崇三寶渴仰大乘共宣傳菩薩戒藏。以此功德資益天龍八部。唯愿威光自在皇帝圣化無窮。大子諸王福延萬葉。師僧父母常保安樂見聞隨喜宿障云消。惡道三途災殃自殄。回此功德誓出娑婆。上品上生阿彌陀佛國(打一下)。諸佛子等諦聽。此菩薩戒藏三世諸佛同說三世菩薩同學。眾中有未發菩提心未受諸佛大乘戒者出(三說打一下)。諸佛子等諦聽。眾中未發菩提心未受諸佛大乘戒者已出。汝等從今身至佛身于其中間。能舍邪歸正發菩提心斷惡修善持菩薩戒行菩薩行不(答能打一下)。諸佛子等諦聽。眾中誰小小者收護(三說打一下)。諸佛子等諦聽。外有清凈大菩薩摩訶薩入(三說一下)。諸佛子等諦聽眾中小者已收護。外有清凈大菩薩摩訶薩已入。內外寂靜無諸難事堪可行籌。廣為布薩。我假名菩薩比丘某甲為眾行籌作布薩事。眾當一心念作布薩。唯愿上中下座各次第如法受籌(三說行籌竟打一下)。諸佛子等諦聽。次行在家菩薩籌(三說打一下)。諸佛子等諦聽。此一住處一布薩。出家菩薩若干人在家菩薩若干人。各于佛法中清凈出家和合布薩。上順佛教中報四恩下為含識各念阿彌陀佛一切普誦(次請上座說戒同聲聞法請)。敬白大眾眾請比丘某甲為眾誦戒。某甲比丘梵音戒師升高座(誦戒人具儀禮三拜已互跪云)。我假名菩薩比丘某甲(詞同聲聞行香說偈)。誦戒畢各說自慶偈云。諸佛出世第一快聞法奉行歡喜快。大眾和合寂滅快。眾生離苦安樂快。戒師禮謝云。我假名菩薩比丘某甲稽首和南敬謝大眾。眾差誦戒多不如法惱亂大眾。愿眾知慈施以歡喜。言各各披九條等(去聲呼)。制令出家菩薩設不曾受聲聞律儀。若受菩薩戒亦異辨三衣。加法受持非制重著。三衣條品受法同聲聞。但云菩薩一心念我假名菩薩比丘某甲為異(云云)。言一一如法者總結五行故云一一如法。謂住處無細蟲無梵命等難也。次列出難處中總有十二。初惡國界者二國交戰也。二國王者不信三寶也。三土地高下者出入危險也。四草木深邃者為蟲獸所依也。五師子六虎七狼八水九火十風十一劫賊十二毒蛇。三制不應入中言一切者略列如上廣不可盡。凡能損害并名為難故云一切。言乃至者不言游方布薩坐禪。初舉頭陀越取夏坐故云乃至。結犯如文

三十八眾坐乖法戒。入道清眾時異邪徒不以俗年為尊卑。但用戒法為前后。崇釋文之義軌摧世流之慢幢。以受戒為真生。故先受為長。別具三緣。一身在眾中。二知受時節。三坐不依次便犯。就文為四。初標名總列。次莫如下舉外人為誡。三我佛法中下重示所制之法。四而菩薩下違制結犯。初言次第等者若先小后大一切俱開。若先大后小在大則大在小則小。又此方大小無分亦宜順于時處。比丘等者此等不同。若其出家則內二眾自分先后。故云王子出家與庶人同類。若其在家于外二眾而為次第。王家男女在家亦然。不分即真而俗。非謂男女依戒雜坐。余三如文

三十九不勸修福講解利生戒。大乘威力難可思議。非唯資益冥途。固能救現危難。不為講解幽顯無聞。失利處深。是故圣制。別具五緣。一解講大法。二無諸難緣。三遇安危境。四無慈救心。五不為講解便犯。就文為三。初制勸自他修于福業。次而菩薩下制利生修于智業。三而新學下違制結犯。初文先列四事。一建立僧房。二山林園田。三立作佛塔。塔謂藏圣身骨之處。供者福多同不殿堂形貌安處。故阿含經明。梵尼尸比丘毗婆尸佛時以歡喜心執火照塔。后值釋迦身體光明二十八天身光不及。又十二因緣經云。八人應起塔謂佛菩薩支佛四果輪王。佛塔八層已下漸減。乃至初果二層。后分云。輪王無級四果四級支佛五級佛十三級。亦云支提即無舍利者也。今從最勝藏佛舍利故云佛塔。四立安居坐禪處所。一切等者總結示立處也。凡是一切可行道處。皆應如上立僧房等四以為道緣。是故制之。次制講利生中又二。初標名總勸所見有情皆須利樂。故云應為一切等。經詮定慧二學律即戒學。菩薩律儀既是通途利生故舉三學令說三身三德。戒學即法身定學即解脫慧學即般若。若疾病下別列所講之境。于中為三。初對報障勸講所猶通。通皆有故亦總舉經律。謂報身疾病王國干弋寇賊競興。生緣喪死師長亡化。忌晨七七若自若他皆應講說大乘。令觀報陰即法身德。則用法身而為對治。次齊會下于利衰境即對煩惱障勸講。凡是齊會永福之處行人遠歸親賓相遇。治生經求及遭水火惡風黑色所吹船舫無有的瘼。或在江河大海值羅剎鬼。煩悶逼切唯專佛性之戒。開解義理令觀煩惱即般若德。故云此經律也。即用報身而為對治。乃至下第三對業障勸講。煩惱既多不可說盡略列三五。續舉業障故云乃至。一切等者總舉也。三業之因殺盜等別故云一切。三報者一切之業并有三報。此身造業即此身報名為現報。此身造業次生受報名為生報。此世造業二三生后方受其報名為后報。身在八難名八難業。犯于七逆名七逆業。或在牢獄為他拘系手足故云杻械等。三業毒并多。若單若雙或約一人或約七人。若疾病者即殺業也。此等不同并是業報無逃避處。亦局講戒令觀結業即解脫德。故大乘三藏并詮三身對治從別。故文所列有別有通。若能順教利樂有情感圣冥加解脫眾難。設未感圣但害肉身。自他臨終聞薰成種。當當值佛莫不因茲。故制菩薩常令講說大乘經律三德之義。而新覺下結犯行解未具并名新。次如是下第二結勸。指廣中梵怛梵壇聲相近此云默擯。惡口惱僧故加此罰。彼品之中廣明斯是故指之。自下大段第五明斯義。是故中又二。初正釋次結勸

第四十為師簡擇戒。菩薩利生有緣便應。何容千里求請反起嗔惡之心弘誓有乖。故制犯也。別具五緣。一自解戒法。二前人求受。三彼無七遮。四反起惡心五不即為受便犯。就文為三。初標名立制列出不應簡擇之人。二應教下制應簡擇業報衣服。三但解下舉是顯非違制結犯。初如文。次文又三。初簡示衣色。青謂空青石青等黃即黃褐赤謂乾陀色黑謂屋塵黑色等紫土色。此等五色互相參染名不正色。凡是所著皆令染壞故云一切。次若欲下令簡業障。言七逆者于五逆上加殺和上及阿阇梨。出佛身血者今末代雖無此事。若毀塔壞寺焚燒經像亦是其類。破羯磨轉法輪僧者。佛滅度后雖無別邪羯磨破正羯磨及破初轉四諦之理。而為遮礙。亦此流類耳。圣人者四果僧也。三出家下示于正法。大小律儀并同斯制。若凈名經中時二比丘禮維摩詰足乃是聞法致敬。法華經中不輕菩薩禮拜四眾蓋是觀性平等表示法身。忘犯利物非佛所制。此中乃是菩薩恒式不得妄引他文言佛制禮俗。三舉是顯非違制結犯如文

第四十一為利作師戒。自行若立方可化人。今乃無所知詐言能解。志希名利不為益他自墜陷他。是故制犯。別具四緣。一內實無知。二外求他境。三為貪名利。四授菩薩戒便犯。就文為三。初標名示其正解。次若不下出無知相。三而菩薩下違制結犯。初犯。初言七遮者七逆障戒故名為遮。言犯十戒等者教懺悔法。十戒即十重也。言三世千佛者謂禮過未及現在千佛。過去莊嚴劫中始自華光如來終至毗婆尸佛。未來星宿劫中始自日光如來終至須彌相佛。現在賢劫之中始自俱留孫佛終至樓至如來。言種種異相者或聞空中聲言毗尼藏。或得印臂作滅罪字等。便得滅罪者遮性俱滅。若依小乘作法懺悔性罪不滅。如淫盜殺妄等性本是惡名為性罪。如飲酒等佛制令持違制故犯名為遮罪。凡是性罪受與不受犯即獲罪持即得福。若其遮戒不受犯無罪。故受戒之人于性戒上各加一遮遮犯性罪。故遮戒上唯護一遮。持則德遍虛空犯則遮性雙結。懺乃違制復本。清凈負財負命果地仍酬。故知小乘性罪不滅。問遮戒不受持得福不。答隨對一境持得一福。不同于受起增上心羯磨言下遍法界發。故經云寧可一時發一切戒(由羯磨故)。不可一時犯一切戒(無羯磨故)。又瓔珞云有犯者名菩薩無犯者名外道。今從大果觀相改往雙遣故令懺滅。言若無好相乃至亦不得滅者。明曾受后退菩提心及造增上十惡犯于十重。此二失戒之人并中下心而犯十重。不失戒人懺不見相罪亦不滅名為無益。既非七遮并許重受。故云而得增受。天宮云撿梵網下卷云亦不得滅。戒字誤耳。是故菩薩得重重受而無舍法。言失戒者善戒經云有二因緣失菩薩戒如上列。除此二緣乃至他世流轉四趣戒體恒在(云云)。言對首等者對菩薩僧可滅惡者請為懺主云。菩薩專志我某甲今請菩薩為犯輕垢懺悔主。愿菩薩為我作懺悔慈愍故(三說)。次正懺悔(胡跪合掌)。菩薩專志。我某甲為故不聽大乘法等犯輕垢罪。今向菩薩發露懺悔。懺悔則安樂不懺悔不安樂。憶念發露知而不敢覆藏。愿長老憶我清凈戒身具足清凈布薩(三說懺悔主云)。自責汝心應生厭離(答云今此依唐三藏羯磨出之)。

言一一好解者于前七遮十重四十八輕分別解釋。故云一一等。若不下次示無知相。暗教相大乘經律三學并昧故云不解大乘等。暗于圓理故云不解第一義諦。不解二字通冠于下。暗于大乘次位故云不解習種性等。言習種性者習以成性即是發趣十住位也。二長養性者分別藥病長養化導。梵網下卷有性種性。因前習性以成此性云性種性。并十行位。三不可壞性及道種性即十回向位。此位深極故喻金剛而不可壞。能見中道種性。四正法性亦名圣種性。即十地中圣道現前故名為正。此約行布歷別名目。若圓教位具如華嚴。初發心住八相成道得法身本。名雖同別義。并圓融四十二位皆破界外障理微細無明。具如法華玄等解釋(云云)。言其中多少等者暗于觀法行相也。若別若圓智斷不同。傳為多少。十住空觀為入十行假觀為出故云出入。十禪支者根本四禪。三乘通修偏圓無隔故須善解婆娑問云。禪支十八實體有幾。答云但十。余名同故。初禪五支一覺二觀三喜四樂五一心。粗心名覺細心分別名觀。悅心名喜悅身名樂。能令心王專一名一心。初二是對治喜樂是利益。一心支者為二所依。二禪四支。一內凈二喜三樂四一心。無前覺觀之根凈名內凈。是對治支余三名同準倒初禪。三禪五支一舍二念三慧四樂五一心。離喜不悔名舍。愛念三禪名念。解知之心名慧。此二對治。余二名同例前可知。四禪四支。一不苦不樂二舍三念四一心。舍心相應內心中容。異于三禪名不苦不樂。此一利益。余三名同例前可見。今略標寶體故云十支。謂初禪五支二禪一支三禪三支四禪一支。觀法既多故云一切行法。此結行相也。一一等者總結不解教理位行也。三違制結犯

第四十二為惡人說菩薩律儀戒。戒律名秘藏不妄授人。將恐邪外之徒見文昧旨。暗于通塞謬生謗說無益自他。是故制犯。別具四緣。一對邪惡人。二知是。三為利養。四隨說一戒便犯。就文為三。初標名立制。次是惡人下明不肯受戒之過。三而菩薩下違制結犯。初言于未受等者。問既言未受菩薩戒者并不得說。若俗其類蓋多今時誦說咸無甄簡斯犯者眾。此義如何。答佛意多含今應從義。地持既云欲受戒者先為說相。令預觀察能持不能持。即是通為信心未受者說。又出家二眾初稟四分律儀。若人若教咸皆勸發上品之心。為無上菩提求三聚凈戒。三聚凈戒何法不攝。小乘既無三聚義。咸已發圓菩提心法乃隨人。五篇通于大小。涅槃菩薩圣行廣列十戒五支。故知此土僧尼四分律儀并是菩薩之戒。法華開顯人法咸圓。殊途同歸何小之有。但無謗說誦說俱開。若爾不須互受。答互受乃增其條品。心體義無重發。形俱無作約世現行彼彼業體。道共之戒橫豎一也。遍法界發為橫。他世他不亡名豎。言千佛大戒者總舉賢劫之數也。邪見者外道惡人之外平常不信名為邪。除國王者王設邪見亦乃開之。恐疑誣說于法損害也。次明不肯受戒之過。通舉邪外等名惡人。不信不受無慚無愧如畜生也。雖有心而無識義同無心。故譬木石。內法無分故名外道。無圓正見名為邪人。三違制結犯。言七佛者一切諸佛同稟此戒。從近略舉故言七佛

第四十三故毀禁法戒。菩薩律儀乘戒兩具。二死舟楫彼岸津梁。今反自犯加復毀之。或云惡說空無持無犯。或云諸佛方便怖入。不信冥扶戒神潛衛。此良田稊稗。戒海死尸。謗方等收。愆逾七逆。隨所犯外別制斯戒。別具四緣。一信心受戒。二有所對境。三故起毀心。四隨毀一戒便犯。就文為二。初標名呵責。次若毀下違制結犯。初又三。明不消世利。次五千下明鬼神呵責。三一切世人下明舉世嫌罵。初文二失。一失現信施。二盜王水土。為過去國土所舍地水與持戒者。無戒輸稅不得盜名。今戒稅俱盜行盜飲。故諸鬼神呼為大賊。次鬼神呵責者戒全利物神護鬼敬。今既毀犯神去鬼欺。故有五千遮前而罵賊。惡其行來掃后而滅蹤殄其所止。三舉世嫌罵。次違制結犯并如文

第四十四不敬經律戒。解不孤然依教而得。法身父母諸佛所師經卷所在之三寶具矣。身有微解責彼私恭解從教生。于教輕忽自他失敬。功福沉淪故制罪也。別罪也別具四緣。一有佛經律。二不寫傳持。三不生尊重。四安處卑微便犯。就文為四。初標名勸持。次剝皮下示書寫法。三常以下勸盛持供養。四若不違制結犯。初如文。剝皮等者先舉難行而誡心。如大論云。樂法梵志于十二年遍閻浮提求知圣法而不能得。時世無佛法佛法亦盡。有婆羅門言我有佛偈。若實樂者當以與汝。答言實樂。婆羅門言若實樂者。當以皮為紙以骨為筆以髓為水以血為墨。即如其言書得佛偈。偈云如法應修行非法不應行。今世及后世行法者安穩。木皮下次舉易行以勸寫。三勸盛持中言七寶者或七中之一或具于七為經函等。無價香華者唯貴為珍乃言無價。故法華云。此香六銖價直娑婆世界等。四結犯如文

第四十五不化眾生戒。菩薩弘愿誓度無邊隨所見聞勸發道意。故經云不說菩提名為殺者。道牙損滅莫不因茲故制犯也。別具三緣。一對所化境。二不起慈悲。三舍不勸導便犯。就文為三。初標能化之心。遍拔眾苦故云大悲。次入下對境立誓。三是菩薩下違制結犯。初如文。次文又三。初示見人令受歸戒。次若見下示見雜類令發道心。三而菩薩下示令總勸凡是有情咸發道意。初言三歸者佛法僧寶為世良田。若不歸之無由得脫。故法句經。如佛在世時天帝釋知命將終應受驢報歸依于佛。禮拜之頃其命便終。托彼驢陰母驢鞚斷。踏破壞器被陶師打胎落。即還入天帝身。未逾食頃天帝便活。殯命之而起歸依尚脫斯報況復長時。故先勸示令授三歸次授十戒。三歸是十戒之體故也。余三如文

第四十六說法乖式戒。說法利人意在弘益。尊卑有軌彼此虔誠。今乃趣爾宣揚威儀失緒。自他輕忽法水難停故制犯也。別具三緣。一對聽者。二非床座。三隨說結犯。就文為三。初標能說之心具如法華。大慈悲為室柔和忍辱為衣諸法空為座。舉一攝三故云大慈悲。若入下示說儀式。如希孝順父母者示令勸他尊重說教之人。敬順師教者示令勸他恭順師所說教。西國外道多事火神專注禮敬念念相續。故舉此事比敬人法。三其說法下違制結犯

第四十七立制滅法戒。有力之人受佛付囑。既能稟戒應護三寶。庶得佛法長存為五乘之軌導。今乃恃勢立制非法違佛付囑。乖受本心致令日隱舟沈蒼生眼滅。是故制犯。別具四緣。一信心受戒。二自恃高威。三立非法制。四損滅佛法便犯。就文為三。初標有戒之人。言四部者比丘等四皆有力能滅法者。次自恃下出非法制。制于如法比丘四拘系帳籍。闕于剃發出家。已出家者不得習學決疑修福。但為營理俗務故云不聽出家乃至非法非律。三而菩薩下違制結犯

第四十八自破內法戒。菩薩理應依于正法諸有所作動合圣懷。今乃附傍勝人。茍求名利妄說佛法。應制云聽所損尤甚故得罪也。別具二緣。一自為名利。二于王等前妄說佛法戒便犯。就文為三。初明能破人法。次若受下舉是況非。三若故下違制結犯。初言橫與等者。于王等前妄說佛戒曲順王心。云佛聽許枷禁打縛僧尼故云橫與作系縛事等。如師子等者如師子蓮華面經云。佛告阿難。譬如師子命終之后若空若水若陸所有眾生不食彼師子肉。唯師子身自生諸蟲自食師子之肉。阿難我之佛法非余能壞。是我法中諸惡比丘之所破壞。外道天魔雖破佛法人多□信是故云非。內眾毀破人多生信。譬如自食。次舉是況非中。言如念一子者如母念子。以命從之如事父母使無譏謗。父母能生生身佛戒能生法身。惡謗傷心。痛之何及。是故舉于三百鉾刺及入地獄百劫受苦。而比聞毀一言。而況等者。自作教他他因破法。以他望自自因他緣故云因緣。逆佛教法云無孝順。結犯如文。次如是下第二結勸如文。諸佛子下第三總結為三。初標數。汝等下等第二勸持。過去下第二勸學

諸佛子下第三大段流通為二。初流通一經。次流通一品。初又四。初勸誦。次正流通。三明利益。四各三。初勸誦三者。初標名數。三世下第二舉三世諸佛皆誦。我今下第三舉釋迦自誦。舉此二文為勸之由。汝等次正流通三文者。初勸流通之人應受持下次明流通之相。流通下第三約時對機明流通事。得見下第三利益中三文者。初明值圣。次世世下明離苦。三當生下明得樂。我今下第四大眾奉持三文者。初舉自勸他。次如無相下指廣言無相者。應是天王名為相從天目品也。此等諸文連前九戒。是故至此方指廣耳。三三千下大眾受持。言三千學者。謂三千界所學之者有本言士天宮云。人誤改之。撿梵網者字為正。略舉一化故云三千時坐聽者舉此南洲。亦有戒本無此一段。文不周足。前勸奉后受持故。爾時下第二流通一品四。初結說心地。二總結十處。三明所明所說之法。四大眾奉持。四文各二。初文二者初明此土釋迦說竟。次舉千百億釋迦為例。從摩醯下第二總結十處。二者初此釋迦所說十處。次千百億下明千百億所說十處。略舉三種通收十也。言十處者初坐金剛座說十世界海。二至帝釋宮說十住。三至焰天說十行。四至兜率說十向。五至化樂說十定。六至他化說十地。七至初禪說十金剛。八至二禪說十忍。九至三禪說十愿。十至四禪中說我本源蓮華藏世界心地法門品。一切下第三明所說之法。二者初別列五藏。次如如下總結。初言一切佛心藏者戒法即心。心眾生三無差別名為佛心。佛心遍攝具如法華實相之心具百界千如故名心藏。心喻如地能持萬物故云地藏。此心即戒。戒具定慧含藏三德名為戒藏。依圓菩提四弘十愿于輕重戒。一一修行愿愿互融戒戒相攝一切行愿無不歸之。故大論云。能以少施小戒出過聲聞辟支佛上故名無量行愿藏也。因果等者謂因中佛性常住藏也。果上佛性常住藏也。所言因者因于戒法入十發趣乃至等覺名之為因。妙覺為果。若因若果佛性常住行愿無減名因果佛性常住藏也。何者緣理持戒佛性為心。依正一如色香中道。中道法界不變名常。毗盧遮那遍一切處豈非藏耶。法性僧性一體無殊并可言藏。何者覺心名佛離染名法無諍名僧。故凈名云。佛即是法法即是眾。故涅槃云。言佛性者猶如虛空。非內非外。若內外者云何得名一切處有其義。若是不得妄引大論佛法二性分張有無。誤將涅槃權對迦葉除墻壁瓦礫以之為難。具如金錍論中委述。次總結中言如如者總結上文。咸歸一理理無差異故曰如如。如如者結上之法。一切結能說之人即釋迦及千百億釋迦也。問上列諸藏有五藏何差別。答前三屬性德三因后二屬修得三因。理性覺智名佛心藏。即是了因。如木中火能照用之性。理性正因法身之體遍而不動猶如大地。如木中火天然熱性。理性戒藏從斷惑邊即解脫德。對于緣因如木中火熟食之性。無量等者愿即了因。愿由智發故。行即緣因萬行之緣。斷惑自在故。佛性常住常即是正因。法體遍故。應知以修了性以性發修。修性不二如木出火。內外無殊。對修未修不分。而分各分三性。分而不分咸通初后。應約六位方免濫疑。一切有性具理三因。解三不昧名字三因。觀三無間入五品位。觀行三因。獲凈六根入圓十信。相似三因。破界外惑入圓初住乃至等覺四十一位。分證三因。妙覺無上究竟三因。理如故通事異故六。初心理是而無疑。究竟妙覺而無濫。千百億下第四大眾奉行二者。初明千百億世界機緣受行。次若廣下指廣

敘曰。明曠生地洲屬天臺。縣鄰章安。洲毗括務。天臺五葉繼踵三洲。豈無宿曾見聞。今方忻遇者自幸。髯之歲問道東南。弱冠之年名住剡邑。圓具才畢北面于國清海冠。憑從師常閏。既逾一紀施途故園。人處荒蕪悲傷屬因。唯經唯戒答乎地恩。故以書之被當時也。諸有闕略他疏委尋。同聲見聞推功有本。愿大師道眼遙鑒丹心。值佛聞經以為杖托耳。大歷十二年二月初一日。于臺洲黃嚴縣三章寺記之。略釋十如義。相以據外。性以據內。主質為體。功能為力。造作為作。習因為因。助因為緣。習果為果。報果為報。初相為本。后報為末。初后相在為究竟等

天光王品者從菩薩名以目品也。問序列十處多重者何。答初重總敘臺葉共列十處。次爾時下至亦復如是示第一生八相十處。入天宮即是升兜率。十處所說即轉法輪。入胎住胎出胎并下生攝。出家成道即七相耳。略無涅槃。次吾今下至清凈略列余生十處。正明此世化方。故知番番示成正覺。并歷十處攝諸有緣。至舍那所受菩薩藏。及為他上說佛心地。乃至涅槃方名反。頓部在初故略四味。問此結華嚴處會不等何耶。答經度不盡廣略有殊。是以今文長彼化樂及初二三四禪五處。華嚴云。不離本座。此云起說圣化難測。隨機見述(云云)