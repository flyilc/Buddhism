　　No. 228 [Nos. 220(4or5), 224-227, cf. 229]

佛說佛母出生三法藏般若波羅蜜多經卷第一

　　　　西天譯經三藏朝奉大夫試光祿卿傳法大師賜紫臣施護奉　詔譯


　　了知諸行相品第一之一

如是我聞。一時佛在王舍城鷲峰山中。與大苾芻眾千二百五十人俱。皆是阿羅漢。一切漏盡無余煩惱。心善解脫慧善解脫如大龍王。諸有所作皆悉具足。舍彼重擔得大善利。盡諸有結正智無礙。心住寂靜已得自在。唯一尊者住補特伽羅。所謂阿難

爾時世尊告尊者須菩提言。隨汝樂欲為諸菩薩摩訶薩。如其所應宣說般若波羅蜜多法門。是時尊者舍利子即起是念。今尊者須菩提為以自智慧辯才。而為宣說菩薩摩訶薩般若波羅蜜多耶。為以佛威神及加持力而為說耶

爾時尊者須菩提承佛威神知舍利子于如是色如是心有所思念。既知是已即告舍利子言。汝今當知。世尊所有聲聞弟子。于諸法中若自宣說或為他說。一切皆是佛威神力。何以故。佛所說法若于是中能修學者。彼能證得諸法自性。以證法故有所言說。皆與諸法無所違背。是故舍利子。佛所說法順諸法性。諸善男子當如是知

爾時尊者須菩提白佛言。世尊。佛作是言。令我隨所樂欲。如其所應宣說菩薩摩訶薩般若波羅蜜多。世尊。以何等義名為菩薩。當說何法為菩薩法。世尊。我不見有法名為菩薩。亦不見有法名為般若波羅蜜多。以是義故。若菩薩及菩薩法。皆無所有不可見不可得。般若波羅蜜多亦無所有不可見不可得。我當為何等菩薩教何等般若波羅蜜多。世尊。若菩薩摩訶薩聞作是說。心無所動不驚不怖亦不退沒。是即名為教菩薩摩訶薩般若波羅蜜多。是即了知般若波羅蜜多。是即安住般若波羅蜜多

復次世尊。菩薩摩訶薩行般若波羅蜜多時。觀想般若波羅蜜多時。應如是學。而彼菩薩雖如是學。不應生心我如是學。何以故。彼心非心心性凈故

爾時尊者舍利子白須菩提言。云何須菩提。有彼心非心不。須菩提言。舍利子。于汝意云何。若心非心于有于無為可得耶。舍利子言。不也須菩提。是時須菩提告舍利子言。若心非心于有于無不可得者。汝今何故作如是言有心非心耶。舍利子言。何名非心性。須菩提言。一切無所壞遠離諸分別。是為非心性

爾時尊者舍利子贊須菩提言。善哉善哉。須菩提。誠如佛說。汝于無諍三昧行中最勝第一。若菩薩摩訶薩如是學者。即得不退轉于阿耨多羅三藐三菩提。當知是菩薩摩訶薩不離般若波羅蜜多。若有人欲學聲聞法者。當于此般若波羅蜜多聽受讀誦記念思惟如說修行。是即于此般若波羅蜜多修學相應。若欲學緣覺法者。當于此般若波羅蜜多聽受讀誦記念思惟如說修行。是即于此般若波羅蜜多修學相應。若欲學菩薩法者。當于此般若波羅蜜多聽受讀誦記念思惟如說修行。是即于此般若波羅蜜多善巧方便。而得具足諸菩薩法聚集相應。何以故。此般若波羅蜜多廣說一切菩薩藏法。若菩薩摩訶薩如是學者于菩薩法是即相應。若欲修學阿耨多羅三藐三菩提法者。當于此般若波羅蜜多聽受讀誦記念思惟如說修行。是即于此般若波羅蜜多。方便具足集諸佛法。何以故。此般若波羅蜜多廣說一切阿耨多羅三藐三菩提法。若菩薩摩訶薩如是學者。于無上法而得相應

爾時尊者須菩提白佛言。世尊。所言菩薩摩訶薩者。我不可見亦不可得。而菩薩但有名字。世尊。即此名字亦不可見不可得。般若波羅蜜多亦但有名字不可見不可得。當為何等菩薩教何等般若波羅蜜多。以是義故我即生疑。世尊。我于名字中求菩薩摩訶薩畢竟不可得。而彼名字無住處非無住處。無決定無不決定。何以故。彼名字性無所有故。是故無住處非無住處。無決定無不決定。若菩薩摩訶薩聞此甚深般若波羅蜜多。于無所動不驚不怖亦不退沒。當知是菩薩摩訶薩不離般若波羅蜜多。住菩薩地而不退轉。善住無住相應

復次世尊。若菩薩摩訶薩行般若波羅蜜多時。觀想般若波羅蜜多時。不住于色不住受想行識。何以故。若住于色即行色行。非行般若波羅蜜多。若住受想行識即行受想行識。非行般若波羅蜜多。何以故。住于諸法即不能受般若波羅蜜多。與般若波羅蜜多而不相應。不能圓滿般若波羅蜜多。不能成就一切智。何以故。般若波羅蜜多不受于色不受受想行識。若不受色即非色。不受受想行識即非受想行識。是故般若波羅蜜多亦無所受。菩薩摩訶薩于無受法中當如是行。此即名為菩薩摩訶薩。一切法無受三摩地。廣大圓滿無量決定。不為一切聲聞緣覺所壞。世尊。彼一切智。無有相無所取。若有相可取者。彼室哩尼迦波哩沒啰惹迦。如是等人于一切智不應生信。何以故。此人于一切智而生信解。以有量智入如是法。不受于色不受受想行識。不以喜樂法為智所觀。不以內色為智所觀。不以外色為智所觀。不以內外色為智所觀。亦不離內外色為智所觀。如是不以內受想行識為智所觀。不以外受想行識為智所觀。不以內外受想行識為智所觀。亦不離內外受想行識為智所觀。而彼室哩尼迦等。于如是法及一切智智深生信解。于諸法性而得解脫。又于一切法無取無非取。乃至涅盤亦無取無非取。世尊。修菩薩法者。雖于色受想行識而無所受。彼未圓滿如來十力四無所畏十八不共法。亦不中道取證涅盤。是故世尊。菩薩摩訶薩應如是了知般若波羅蜜多。

復次世尊。若菩薩摩訶薩行般若波羅蜜多時。觀想般若波羅蜜多時應作是觀。何法是般若波羅蜜多。般若波羅蜜多為何等相。諸法無所生亦復無所得。般若波羅蜜多其云何有。若菩薩作是觀時。心無所動不驚不怖亦不退沒。當知是菩薩摩訶薩不離般若波羅蜜多

爾時尊者舍利子白須菩提言。若諸色法離色自性。受想行識離受想行識自性。般若波羅蜜多離般若波羅蜜多自性。一切智復離般若波羅蜜多自性。般若波羅蜜多復離一切智自性。一切智離一切智自性者。云何說。菩薩摩訶薩不離般若波羅蜜多。須菩提言。舍利子。如是如是。一切色法離色自性。受想行識離受想行識自性。乃至一切智離一切智自性。般若波羅蜜多相離般若波羅蜜多相自性。諸相離諸相自性。無性亦離自性

爾時尊者舍利子復白須菩提言。云何須菩提。若菩薩摩訶薩是中學者彼能成就一切智不。須菩提言如是如是。舍利子。若菩薩摩訶薩如是學者彼能成就一切智。何以故。諸法無生亦非無生。菩薩摩訶薩能如是了知。如是行者即能隨順親近彼一切智。身心清凈諸相清凈。在在處處嚴凈佛土。成熟有情具諸佛法。是為菩薩摩訶薩修行般若波羅蜜多近一切智

復次尊者須菩提言。若有菩薩摩訶薩行于色法此為行相。若行色相此為行相。若生色行此為行相。若滅色行此為行相。若壞色行此為行相。若空色行此為行相。我行諸行亦是行相。我行菩薩行亦是行相。于菩薩法我有所得亦是行相。如是若行受想行識此為行相。若行受想行識相此為行相。若生受想行識此為行相。若滅受想行識此為行相。若壞受想行識此為行相。若空受想行識此為行相。我行諸行亦是行相。我行菩薩行亦是行相。于菩薩法我有所得亦是行相。若作是念能如是行乃名行般若波羅蜜多亦是行相

若如是行者當知此菩薩未能具足善巧方便爾時尊者舍利子白須菩提言。當云何行是為菩薩摩訶薩行般若波羅蜜多。須菩提言。舍利子。若菩薩摩訶薩不行于色不行色相。不行色生不行色滅。不行色壞不行色空。不行我行不起我行。菩薩行如是。不行受想行識。不行受想行識相。不行受想行識生。不行受想行識滅。不行受想行識壞。不行受想行識空。不行我行不起我行。菩薩行不作是念。若如是行乃名行般若波羅蜜多。若如是者是名菩薩摩訶薩行般若波羅蜜多。而彼菩薩摩訶薩雖如是行。即不念我行不念我不行。不念我亦行亦不行。不念我非行非不行。又復不念有所行。不念無所行。不念亦有所行亦無所行。不念非有所行非無所行。何以故。一切法無念無取無非取。此名菩薩摩訶薩一切法無受三摩地。廣大圓滿無量決定。不為一切聲聞緣覺所壞。此三摩地遍入一切三摩地行。若菩薩摩訶薩能如是行者。速得成就阿耨多羅三藐三菩提

是時尊者須菩提。承佛威神作如是言。若菩薩摩訶薩雖行無數三摩地而無行相。雖見無數三摩地而無所見。彼菩薩不作是念。此三摩地我已入。此三摩地我當入。此三摩地我今入。如是一切時一切處一切種。離一切相而無所生。若如是者當知是菩薩已從先佛。得授阿耨多羅三藐三菩提記

爾時尊者舍利子白須菩提言。若菩薩摩訶薩于三摩地無所行相。彼得如來應供正等正覺。與授阿耨多羅三藐三菩提記者。而此三摩地為有所觀不。須菩提言。不也舍利子。何以故。彼三摩地性無所有。離諸分別及所了知

爾時世尊贊言。善哉善哉。須菩提。如是如是。須菩提。如佛世尊威神辯才及加持力。如是宣說諸菩薩摩訶薩當如是行如是修學。何以故。若菩薩摩訶薩如是學者。是為修學般若波羅蜜多

是時尊者舍利子白佛言。世尊。若菩薩摩訶薩如是修學。是即修學般若波羅蜜多耶。佛言。舍利子。如是如是。若菩薩摩訶薩如是學者。是為修學般若波羅蜜多。舍利子白佛言。世尊。若菩薩摩訶薩如是修學當學何法。佛言。舍利子。若菩薩摩訶薩了法無所有亦復無所學。是為修學。何以故。彼一切法皆無所有。而諸愚異生于無法中分別執著。舍利子白佛言。世尊。若法無所有今云何有。佛言。舍利子。諸法無所有今如是有。彼諸愚異生于無法中以不了故說為無明。是故執著無明。以執著故起分別心。由分別故墮于二邊。如是展轉于一切法。種種分別起所得相。彼分別已依于二邊而生執著。是故分別過去諸法。分別未來諸法。分別現在諸法。以諸分別故執著名色。舍利子。彼諸異生不了諸法無所有性起分別者。于如實道不能了知亦不能見。由不知見故不出三界。于實際法不能安住亦不生信。是故墮彼愚異生數

爾時尊者舍利子復白佛言。世尊。若菩薩摩訶薩如是學者是學一切智不。佛言。舍利子。菩薩摩訶薩如是學者非學一切智。菩薩摩訶薩如是學者亦學一切智。如是學者亦學一切法。得近一切智成就一切智

是時尊者須菩提白佛言。世尊。若有幻人作是問言。云何修學一切智。云何親近一切智。云何成就一切智。彼若作是問我當云何答。佛言。須菩提。我今問汝隨汝意答。須菩提言。善哉世尊。愿樂欲聞。佛言。須菩提。于汝意云何。幻異于色色異幻不。如是幻異受想行識。受想行識異于幻不。須菩提言。不也世尊。異幻非色異色非幻。彼幻即色彼色即幻。受想行識亦復如是。佛言。須菩提。于意云何。所有五取蘊是菩薩不。須菩提言。如是世尊。如是善逝。佛告須菩提。當知五取蘊即是幻人。何以故。說色如幻受想行識亦如幻。彼色受想行識。即是六根五蘊。是故菩薩摩訶薩亦如幻。若欲修學般若波羅蜜多者。當如幻學即得阿耨多羅三藐三菩提

須菩提白佛言。世尊。若有初住大乘菩薩。聞作是說得無驚怖耶。佛言。須菩提。彼初住大乘菩薩若隨惡知識。即于是法聞已驚怖。而彼菩薩若隨善知識。即聞是法不生驚怖。須菩提白佛言。世尊。云何名為菩薩摩訶薩惡知識。佛言。若有教令遠離般若波羅蜜多者。是為菩薩惡知識。何名菩薩善知識。佛言。若于般若波羅蜜多。自所宣說轉教他人。復為他人廣示魔業及魔過失。勸令覺了覺已復令遠離。又復勸令不離諸佛。須菩提當知。是人被大乘鎧大乘莊嚴安住大乘。是為菩薩摩訶薩善知識。須菩提白佛言。世尊。如佛所說。菩薩摩訶薩被大乘鎧大乘莊嚴安住大乘。世尊。當說何句義是菩薩義。佛言。須菩提。當知非句義是菩薩義。何以故。菩薩于一切法無所障礙。于一切法如實了知。乃至阿耨多羅三藐三菩提亦無障礙亦如實知。此說為菩薩義。又復世尊。云何得名摩訶薩。佛言。于有情聚中而為最上。以是義故名為摩訶薩

爾時尊者舍利子白佛言。世尊。我亦樂說摩訶薩義。佛言。隨所樂說今正是時。舍利子言所有我見。眾生見。命者見。補特伽羅見。諸有趣見。斷見。常見。及有身見。若離如是等見為眾生說法者是為摩訶薩。

爾時尊者須菩提白佛言。世尊。我亦樂說摩訶薩義。佛言。隨所樂說今正是時。須菩提言。若菩提心。一切智心。無漏心。無等心。無等等心。于如是心無礙無著。不為一切聲聞緣覺所壞。以是義故名為摩訶薩。由此入于菩薩摩訶薩數時尊者舍利子白須菩提言。云何彼心無礙無著須菩提言。以無心故心無障礙亦無所著。舍利子言。心義云何。須菩提言。舍利子。心于有無為可生耶。為可得耶。舍利子言。不也須菩提。是時須菩提告舍利子言。心于有無若不可得者。何故于心有所說耶。尊者舍利子贊須菩提言。善哉善哉。須菩提。誠如佛說。汝于無諍三昧行中最勝第一

爾時尊者滿慈子白佛言。世尊。我亦樂說摩訶薩義。佛言。隨所樂說今正是時。滿慈子言。摩訶薩者所謂被大乘鎧以大乘法而自莊嚴安住大乘。是故說為摩訶薩義。是時須菩提白佛言。世尊。所言菩薩摩訶薩被大乘鎧者。以何義故名大乘鎧。佛言。若菩薩摩訶薩作如是念。我應度無量無數眾生令至涅盤。雖度如是眾生。已于諸眾生無所度想。而無一眾生得涅盤者。何以故。一切法性本如是故離諸起作。須菩提。譬如幻師于四衢道以其幻法出多人聚出已即隱。須菩提。于汝意云何。是諸幻人有所從來有其實不。有所滅去有所壞不。須菩提言。不也世尊。佛言。須菩提。菩薩摩訶薩亦復如是。雖度無量無數眾生令至涅盤。而實無眾生有所度者若菩薩摩訶薩聞作是說不生驚怖。當知是菩薩摩訶薩被大乘鎧而自莊嚴

爾時尊者須菩提白佛言。世尊。如我解佛所說義。菩薩摩訶薩若如是了知者。是為被大乘鎧勇猛堅固而善莊嚴。佛言。須菩提。如是如是。何以故。彼一切智是無為無作法。為利眾生故起諸方便。而彼眾生亦是無為無作法。須菩提言。誠如佛說。所以者何。色無縛無解。受想行識亦無縛無解。世尊。色真如無縛無解。受想行識真如亦無縛無解

爾時尊者滿慈子白須菩提言。如尊者所說。色無縛無解。受想行識無縛無解。色真如無縛無解。受想行識真如無縛無解者。此中何等是色無縛無解。何等是受想行識無縛無解。何等是色真如無縛無解。何等是受想行識真如無縛無解。須菩提答言。滿慈子。汝今當知。幻人色無縛無解。幻人受想行識無縛無解。幻人色真如無縛無解。幻人受想行識真如無縛無解。何以故。無所有故無縛無解。離故無縛無解。不生故無縛無解。若菩薩摩訶薩如是了知者。是即安住大乘被大乘鎧大乘莊嚴。即時尊者滿慈子。聞是說已默然而住

爾時尊者須菩提白佛言。世尊。如佛所言。菩薩摩訶薩安住大乘被大乘鎧大乘莊嚴。世尊以何義故為名大乘。菩薩云何了知。是乘從何所出。出已于何所住。佛告須菩提。大乘者無限量無分數無邊際。以是義故名為大乘。菩薩摩訶薩即如是了知。又言大乘從何所出住何處者。是乘從三界出住波羅蜜多。彼無所著故即住一切智。從是出生菩薩摩訶薩

復次須菩提。若法無所出亦復無所住。以無住故即一切智無住相應。又此大乘亦無所有即無所出。無出故如是出。所以者何。若有所出若無所出。如是二法俱不可得而無所生。乃至一切法中。無法可出亦無非法可出。須菩提。菩薩摩訶薩般若波羅蜜多如是出生

爾時尊者須菩提白佛言。世尊。如佛所說。彼大乘法于一切世間天人阿修羅中。而為最勝與虛空等。如彼虛空能受無量無數眾生。彼大乘法亦復如是。能受無量無數眾生。世尊。菩薩摩訶薩于大乘法不見有來不見有去亦無住處。前際不可得后際不可得中際不可得。三世平等無所生故。是故大乘義如是說

爾時世尊贊言。善哉善哉。須菩提。如是如是。須菩提。菩薩摩訶薩于大乘法如是修學。彼菩薩摩訶薩即得成就一切智

佛說佛母出生三法藏般若波羅蜜多經卷第一佛說佛母出生三法藏般若波羅蜜多經卷第二

　　　　西天譯經三藏朝奉大夫試光祿卿傳法大師賜紫臣施護奉　詔譯


　　了知諸行相品第一之二

爾時尊者滿慈子白佛言。世尊。佛令須菩提說般若波羅蜜多。何故于今說大乘法。時尊者須菩提即白佛言。世尊。我所說大乘將無違彼般若波羅蜜多耶。佛言。不也須菩提。如汝所說隨順般若波羅蜜多

是時須菩提承佛神力白佛言。世尊。我于前后中際求菩薩摩訶薩了不可得。何以故。色無邊。故菩薩摩訶薩亦無邊。受想行識無邊故菩薩摩訶薩亦無邊。色是菩薩無所有故不可得。受想行識是菩薩無所有故不可得。世尊。如是一切時一切處一切種。求菩薩摩訶薩畢竟不可得。般若波羅蜜多亦不可見不可得。乃至一切智亦不可見不可得。如是一切法于一切時一切處一切種。皆不可見不可得。云何為法云何為非法。當以何法教入般若波羅蜜多。世尊。菩薩但有名字。般若波羅蜜多亦但有名字。而彼名字亦無所生。世尊。如說我我法畢竟無所生。我無自性故一切法亦爾。此中云何色無著無生。云何受想行識無著無生。一切法無性故無著無生。以法無性故一切法無生。是故無生亦無生。我今即以無生法。教入般若波羅蜜多。世尊。若離無生法求一切法。乃至佛菩薩法了不可得。何以故。若離無生法者。菩薩摩訶薩無能成就彼菩提行。世尊。若菩薩摩訶薩聞作是說心無所動。不驚不怖亦不退沒。當知是菩薩摩訶薩行般若波羅蜜多。觀想般若波羅蜜多。世尊。若菩薩摩訶薩于般若波羅蜜多。若行若觀想時不受于色。不見色生不見色滅。如是不受受想行識。不見受想行識生不見受想行識滅。何以故。若色無生即非色。若色無滅即非色。此無生與色無二無別。無滅與色亦無二無別。若說色即是無二法。若受想行識無生即非受想行識。若受想行識無滅即非受想行識。此無生與受想行識無二無別。無滅與受想行識亦無二無別。若說受想行識即是無二法。世尊。菩薩摩訶薩于般若波羅蜜多。如是觀已。即于色受想行識。無所受無所生無所滅。乃至一切法一切相亦復如是。何以故。若色受想行識無生無滅即非色受想行識。此色受想行識與無生無滅無二無別。若說色受想行識即是無二法。

爾時尊者舍利子白須菩提言。如我解尊者須菩提所說義。菩薩即是無生法。若如是者云何菩薩為利眾生故。有難行行及難行想。須菩提言。舍利子。我不欲令菩薩摩訶薩有難行行及難行想。何以故。若有難行想即不能利益無量無數眾生。若于一切眾生。生易想樂想父想母想及彼子想。如是即能利益無量無數眾生。菩薩摩訶薩于一切眾生當生如是想。我于一切時一切處解脫一切苦。一切眾生亦如是。于一切時一切處解脫一切苦。于一切處不舍眾生。普令眾生解脫苦蘊。于諸心意不生過失。菩薩摩訶薩于諸眾生若生如是心。即無難行行無難行想。舍利子。菩薩摩訶薩應生如是心。如我于一切時一切處一切種。畢竟無所有不可得故。彼一切法于一切時一切處一切種。亦畢竟無所有不可得。如是即于內外一切法生無所有想。若菩薩摩訶薩以如是心行。即無難行行無難行想

復次尊者舍利子。汝先所言菩薩無生。如是如是。菩薩實無生。舍利子言。若菩薩無生。彼菩薩法豈無生耶。須菩提言。菩薩法亦無生。舍利子言。若菩薩法無生者。彼一切智為無生不。須菩提言。一切智無生。舍利子言一切智法為無生不。須菩提言。一切智法亦無生。舍利子言。若一切智法亦無生者。彼諸異生是無生不。須菩提言。諸異生類亦復無生。又言彼異生法為無生不。須菩提言。諸異生法亦即無生。尊者舍利子白須菩提言。若菩薩菩薩法。一切智一切智法。異生異生法皆無生者。彼菩薩摩訶薩得一切智即是無生。得無生耶。尊者須菩提言。舍利子。我不欲令無生法有所得。何以故。無生法不可得故。舍利子言。無生法不得無生耶。須菩提言。如是如是。無生法不得無生。舍利子言。若彼法無生。無生亦無生不。須菩提言。生法無生。無生亦無生。舍利子言。若無生亦無生者。汝所言所樂說為生為無生。須菩提言。樂說亦無生。舍利子言。若樂說無生者所言無生不。須菩提言。所言所樂說一切皆無生。尊者舍利子贊須菩提言。善哉善哉。須菩提。汝于說法人中最勝第一。何以故。隨有所問而悉能答。于諸法相無動無壞。須菩提言。舍利子。法本如是。佛諸弟子于無依止法中。隨有所問而悉能答于諸法相無動無壞。何以故。一切法無所依止。舍利子白須菩提言。若一切法無所依止。菩薩摩訶薩依何波羅蜜多。須菩提言。依般若波羅蜜多。舍利子當如實知。彼一切法無依止故。諸波羅蜜多亦復如是。若菩薩摩訶薩聞此甚深般若波羅蜜多時應作是念。無說無示無聞無得。心無所動無所求相無所持相。當知是菩薩摩訶薩行無數般若波羅蜜多行不離是念

爾時尊者舍利子白須菩提言。云何菩薩摩訶薩行般若波羅蜜多不離是念。若菩薩摩訶薩不離是念。即得不離般若波羅蜜多行。若菩薩摩訶薩不離般若波羅蜜多行。即得不離是念。須菩提。若菩薩摩訶薩不離是行不離是念者。彼一切眾生亦應得不離般若波羅蜜多行。何以故。一切眾生亦不離是行不離是念。須菩提言。舍利子。如汝所說成就我義。何以故。眾生無性故當知念亦無性。眾生離故當知念亦離。眾生無心故當知念亦無心。眾生無覺了故當知念亦無覺了。眾生知如實義故念亦知如實義。舍利子。我欲令諸菩薩摩訶薩如是行般若波羅蜜多

　　帝釋天主品第二

爾時帝釋天主。與四十千天眾俱來會中。四大天王與二十千天眾。娑婆世界主大梵天王與十千梵眾。凈居天子與千天眾。如是等皆來集會。彼諸天子所有業報光明。以佛威神勝光明故皆悉不現

是時帝釋天主白尊者須菩提言。我等諸天乃至梵眾。皆悉來集樂欲聽受。尊者須菩提。為諸菩薩摩訶薩宣說般若波羅蜜多。令諸菩薩云何安住。云何修學云何相應。須菩提言。憍尸迦。今此天子眾中。以佛威神加持力故。若有未發阿耨多羅三藐三菩提心者應當發心。若已入正位者。即不堪任發阿耨多羅三藐三菩提心。何以故。彼于輪回有所縛故。如是等人若有能發阿耨多羅三藐三菩提心者。我亦隨喜勸令發心。于其善根使不斷絕

爾時世尊贊言。善哉善哉。須菩提。汝善勸導諸菩薩摩訶薩。令于般若波羅蜜多而得相應。須菩提白佛言。世尊。佛于眾生有大恩德。我今為報佛恩故如是勸導。何以故。過去如來應供正等正覺所有弟子。亦為報佛恩故勸導諸菩薩摩訶薩。令諸菩薩如其梵行住真實法。亦教成就般若波羅蜜多。以如是行故發生無上智。世尊。我今亦如是攝受護持諸菩薩摩訶薩。以我如是攝受護持因緣力故諸菩薩摩訶薩速得成就阿耨多羅三藐三菩提

爾時尊者須菩提告帝釋天主言。汝等諦聽。如理思惟。我今宣說菩薩摩訶薩般若波羅蜜多安住空法。令諸菩薩被大乘鎧大乘莊嚴。當知般若波羅蜜多所謂不住五蘊。不住眼根不住色境。不住眼識不住眼觸亦復不住眼觸所生諸受。如是不住耳鼻舌身意根。不住聲香味觸法境。不住耳鼻舌身意識。不住耳觸乃至意觸。亦復不住耳觸乃至意觸所生諸受。不住地水火風空識界。不住念處正勤神足根力覺道。不住須陀洹果。不住斯陀含果。不住阿那含果。不住阿羅漢果。不住緣覺果。不住佛地。以如是不住五蘊乃至不住佛地故。不住色受想行識若常若無常。不住色受想行識若苦若樂。不住色受想行識若空若不空。不住色受想行識若我若無我。不住色受想行識若凈若染。不住色法有所得空。不住受想行識有所得空。不住須陀洹無為果。不住斯陀含無為果。不住阿那含無為果。不住阿羅漢無為果。不住緣覺無為果。不住佛法。不住須陀洹福田。不住須陀洹七往來身。不住斯陀含福田。不住斯陀含畢竟一來此世盡苦邊際。不住阿那含福田。不住阿那含不還此世于彼涅盤。不住阿羅漢福田。不住阿羅漢現世入于無余涅盤。不住緣覺福田。不住緣覺出過聲聞不及佛地而趣涅盤。不住諸佛最上福田。不住佛法出過異生及聲聞緣覺地。利益無量無數眾生。復令無量無數百千俱胝那庾多眾生。不趣聲聞緣覺無余涅盤。決定趣證正等正覺無上涅盤建立佛事。諸如是等皆悉不住

爾時尊者舍利子即起是念。若諸如來出過異生及聲聞緣覺地。利益無量無數眾生。復令無量無數百千俱胝那庾多眾生。不趣聲聞緣覺無余涅盤。決定趣證正等正覺無上涅盤。建立佛事。于如是法皆不住者當于何住

是時尊者須菩提。承佛威神知其念已。即謂尊者舍利子言。舍利子。于汝意云何。如來應供正等正覺有法可住不。舍利子言。不也須菩提。如來應供正等正覺無法可住。何以故。彼無住心名為如來。不住有為界不住無為界。不住彼中故。須菩提告言。如是如是。舍利子。諸菩薩摩訶薩應當如彼如來應供正等正覺所住而住。如是住者非有所住非無所住。非為決定非不決定。菩薩摩訶薩如是學者。而善安住無住相應。菩薩摩訶薩如是學者。是行般若波羅蜜多行

爾時會中有諸天子作是思惟。諸夜叉眾所有語言文字章句尚可了知。而尊者須菩提所說諸法。我等天眾無能解了。時須菩提知諸天子于其色心所思念已。告諸天子言。汝等當知。彼一切法無說無示無聞無得。離諸分別無所了知。是時諸天子眾復作是念。如尊者須菩提所說轉復難解。廣大深遠最上微妙。我等天眾難可得入

爾時尊者須菩提又復知諸天子心所念已。即時告言。汝等當知。若欲得須陀洹果。欲住須陀洹果者當住是忍。若欲得斯陀含果欲住斯陀含果。若欲得阿那含果欲住阿那含果。若欲得阿羅漢果欲住阿羅漢果。若欲得緣覺果欲住緣覺果。若欲得阿耨多羅三藐三菩提果。欲住阿耨多羅三藐三菩提果者皆住是忍。時諸天子聞是說已又復思惟。當有何人能聽受尊者須菩提說法。時須菩提承佛威神。又知其念。重復告言。諸天子眾汝等當知。彼諸幻人而能聽受我所說法。何以故。彼于諸法無聞無證。是時諸天子眾白須菩提言。云何尊者。一切眾生為如幻不。須菩提言。一切眾生皆悉如幻亦復如夢。所以者何。一切眾生與其幻夢無二無別。以如是故彼一切法亦如幻夢。所有須陀洹須陀洹果。斯陀含斯陀含果。阿那含阿那含果。阿羅漢阿羅漢果。緣覺緣覺果。皆如幻如夢。彼阿耨多羅三藐三菩提果亦如幻如夢

爾時諸天子眾復白尊者須菩提言。若阿耨多羅三藐三菩提。說如幻夢者。彼涅盤法亦如幻夢耶。須菩提言。如是涅盤亦如幻夢況余法耶。諸天子言。彼涅盤法何故亦說如幻夢耶。須菩提言。若復有法過涅盤者我亦說為如幻如夢。何以故。而彼幻夢與涅盤法無二無別故

爾時尊者舍利子。尊者滿慈子。尊者摩訶俱絺羅。尊者摩訶迦旃延。尊者摩訶迦葉。如是等大聲聞眾。并諸菩薩摩訶薩眾。俱白尊者須菩提言。如尊者所說般若波羅蜜多。何人能受其義。是時阿難。即告眾言。所有不退轉菩薩摩訶薩具正見人。及彼漏盡諸阿羅漢。當知是等。于須菩提所說般若波羅蜜多能受其義

爾時須菩提告諸眾言。我所說般若波羅蜜多無能受者。何以故。此中無法宣說。無法表示無所分別無所了知。以無說示無了知故。般若波羅蜜多。如是宣說如是聽受

是時帝釋天主即作是念。今尊者須菩提。宣說如是甚深正法。我當化諸妙華以散其上。作是念已即時化出無數妙華。散于尊者須菩提上。是時須菩提即作是念。此所化出無數妙華。我于三十三天上曾所未見。此華殊妙非樹所生。時帝釋天主知尊者須菩提心所念已。即白須菩提言。此華非生法。何以故。不從心生不從樹出。須菩提言。憍尸迦。此華若不從樹生又非心出者即是無生。若其無生即不名華。帝釋天主即作是念。此尊者須菩提智慧甚深。于名句文而善宣說。隨其所說不壞假名說如實義。作是念已即白須菩提言。如尊者所說。菩薩摩訶薩應如是學

爾時尊者須菩提告帝釋天主言。憍尸迦。如是如是。菩薩摩訶薩當如是學。如是學者不學須陀洹果。不學斯陀含果。不學阿那含果。不學阿羅漢果。不學緣覺果。若不學如是果是即學一切智安住佛法。如是安住者即學無量無邊佛法。如是學者雖學色法無所增減。雖學受想行識亦無所增減。若于色受想行識不增減學者。即不取色學不取受想行識學。不舍色學不舍受想行識學。若法無取無舍即法無生無滅。若了一切法無取無舍無生無滅。如是學者是即名為學一切智。出生一切智

爾時尊者舍利子白須菩提言。若菩薩摩訶薩。于法無所取故。學無生滅故。學者彼一切智。亦無所取故。學無生滅故。學菩薩摩訶薩。若如是學者。當為修學一切智不。須菩提言。如是如是。彼一切智乃至一切佛法。無所取無生滅。如是修學者。是為菩薩摩訶薩學一切智

爾時帝釋天主。白尊者舍利子言。菩薩摩訶薩。般若波羅蜜多當于何求。舍利子言。憍尸迦。菩薩摩訶薩般若波羅蜜多。當于須菩提所轉中求。帝釋天主言。尊者舍利子。彼須菩提所說般若波羅蜜多。是何神力所加持故。舍利子言。憍尸迦。當知是佛神力所加持故是時尊者須菩提。告帝釋天主言。我所說般若波羅蜜多。當知皆是如來神力所加持故。所言菩薩摩訶薩般若波羅蜜多當于何求者。當知菩薩摩訶薩般若波羅蜜多。不應于色中求。不應離色中求。如是不應于受想行識中求。不應離受想行識中求。何以故。色非般若波羅蜜多。離色亦非般若波羅蜜多。受想行識非般若波羅蜜多。離受想行識亦非般若波羅蜜多。帝釋天主言。尊者須菩提。大波羅蜜多是般若波羅蜜多耶。無量波羅蜜多是般若波羅蜜多耶。無邊波羅蜜多是般若波羅蜜多耶。須菩提言。如是如是。憍尸迦。大波羅蜜多是謂般若波羅蜜多。無量波羅蜜多是謂般若波羅蜜多。無邊波羅蜜多是謂般若波羅蜜多。何以故。色廣大故般若波羅蜜多亦廣大。受想行識廣大故。般若波羅蜜多亦廣大。色受想行識無量故。般若波羅蜜多亦無量。色受想行識無邊故。般若波羅蜜多亦無邊

復次憍尸迦。緣無邊故即般若波羅蜜多無邊。以般若波羅蜜多無邊故眾生亦無邊。以何義故名緣無邊。所謂色受想行識。前際不可得中際不可得后際不可得。乃至一切法于前后中際亦不可得。以是義故名緣無邊。即般若波羅蜜多無邊。又復以何義故說眾生無邊。憍尸迦當知。前后中際無眾生可得。帝釋天主言。云何須菩提。彼眾生界豈無邊耶。須菩提言。眾生無量算數不及。以是義故眾生無邊。帝釋天主。復白尊者須菩提言。所言眾生者以何義故名為眾生。須菩提言。一切法義是眾生義。憍尸迦。于汝意云何。當說何義為眾生義。帝釋天主言。如我意者。非法義是眾生義。非非法義是眾生義。當知眾生無本無因無我無緣。而以方便立彼名字。須菩提言。憍尸迦。我先所說眾生無邊。于汝意云何。實有眾生可說可示不。帝釋天主言。不也須菩提。時須菩提言。若諸眾生無有其實不可說示者。是故我說眾生無邊。憍尸迦。假使如來應供正等正覺。住壽如兢伽沙劫。以方便語言。說一切眾生若已生若現生若當生。若已滅若現滅若當滅。而能說其邊際不。帝釋天主言。不也須菩提。何以故。一切眾生本來清凈。須菩提言。如是眾生無邊故。當知般若波羅蜜多亦無邊。是時會中帝釋天主大梵天王。及大世主并余諸天。天女神仙眾等。俱白佛言。快哉善哉。如來出世。尊者須菩提。能善宣說般若波羅蜜多。菩薩摩訶薩受持此法。若不離諸佛如來般若波羅蜜多者。我當尊敬如諸佛想

爾時世尊。告帝釋天主大梵天王并余一切天仙眾言。如是如是。汝等當知。我于往昔最上燈城燃燈如來應供正等正覺所修菩提行。我于爾時亦不離般若波羅蜜多。彼燃燈如來。即為我授阿耨多羅三藐三菩提記作如是言。汝于來世過阿僧祇劫當得成佛。號釋迦牟尼如來應供正等正覺明行足善逝世間解無上士調御丈夫天人師佛世尊。是時帝釋天主并諸天眾。俱白佛言。希有世尊。希有善逝。此般若波羅蜜多能攝一切智。菩薩摩訶薩當如是學

　　寶塔功德品第三之一

爾時世尊。普告四眾苾芻苾芻尼優婆塞優婆夷帝釋天主等。欲界諸天眾。大梵天王等。色界諸天眾。乃至色究竟天。一切天子眾。汝等當知。若有善男子善女人。于此甚深般若波羅蜜多法門能聽受讀誦。如說修行者。是人不為魔及魔民人非人等伺得其便。不為惡毒所能傷害。不以橫夭舍其壽命

復次若有善男子善女人。于此般若波羅蜜多。未能聽受讀誦者。所有已發阿耨多羅三藐三菩提心。諸天子眾往彼人所為作護念。勸令于此般若波羅蜜多。聽受讀誦如說修行

復次若有善男子善女人。于此般若波羅蜜多。受持讀誦如說修行者。是人若在空室若入眾中。若在樹下及曠野處。若行道路及非道中乃至大海。如是等處若行若住若坐若臥。離諸怖畏諸天護念

爾時四大天王白佛言。世尊。若有善男子善女人。于此般若波羅蜜多。聽受讀誦如說修行者。我當往彼護念其人。使令精進不生退屈

爾時帝釋天主白佛言。世尊。若善男子善女人。于此般若波羅蜜多。聽受讀誦如說修行者。我亦往護其人令無衰惱

爾時大梵天王并諸梵眾。俱白佛言。世尊。若善男子善女人。于此般若波羅蜜多。聽受讀誦如說修行者。我當往護其人令無衰惱

爾時帝釋天主復白佛言。希有世尊。此甚深般若波羅蜜多。善男子善女人受持讀誦者。于現世中獲如是功德。云何世尊。若人受持此般若波羅蜜多。而能攝諸波羅蜜多不。佛言。憍尸迦如是。若人受持此般若波羅蜜多。即能攝諸波羅蜜多。憍尸迦。此般若波羅蜜多。若人受持讀誦者。所有功德廣大甚深。汝當諦聽。如善作意。當為汝說。帝釋天主言。善哉世尊。愿為宣說。佛言。憍尸迦。我此般若波羅蜜多法門。不為一切惡法損惱破壞。若諸惡法起時欲生損惱。彼法即當漸自銷滅。雖復暫起而不為害。何以故。憍尸迦當知。此善男子善女人。以受持讀誦般若波羅蜜多功德力故。惡法雖生而自銷滅。憍尸迦。譬如世間有諸毒蛇周行求食。見諸小蟲即欲食啖。是時有藥名為末只能銷諸毒。而彼小蟲即詣藥所。是時毒蛇聞是藥氣即自退還。彼諸小蟲不為所食。何以故。此末只藥能銷諸毒。憍尸迦。善男子善女人亦復如是。于此般若波羅蜜多受持讀誦。自所宣說或為他說如說修行。是人不為一切惡法所能傷害惡法雖生即自銷滅。何以故。當知皆是般若波羅蜜多功德力故。在在處處無所動轉。般若波羅蜜多。能除貪等一切煩惱。而能趣證無上涅盤。憍尸迦。若有受持讀誦此般若波羅蜜多者。彼四大天王。帝釋天主。大梵天王。乃至諸佛菩薩。常護是人令無衰惱

復次憍尸迦。若善男子善女人。受持讀誦此般若波羅蜜多者。是人常出信順語言。柔軟語言。白凈語言。不雜語言。不生忿怒。不為我慢所覆。常生慈心。不起恨恚忿等煩惱不令增長。彼善男子善女人常作是念。我為趣求阿耨多羅三藐三菩提故。于損惱法不應生嗔。何以故。嗔法若生諸根變異。調善色相非所和合。作是念已安住正念。憍尸迦。彼善男子善女人。以受持讀誦般若波羅蜜多故。于現世中獲如是功德

佛說佛母出生三法藏般若波羅蜜多經卷第二佛說佛母出生三法藏般若波羅蜜多經卷第三

　　　　西天譯經三藏朝奉大夫試光祿卿傳法大師賜紫臣施護奉　詔譯


　　寶塔功德品第三之二

爾時帝釋天主復白佛言。希有世尊。菩薩摩訶薩。為回向故修學般若波羅蜜多。不以高心而生取相。佛言。如是如是。憍尸迦。若善男子善女人。于此般若波羅蜜多法門。受持讀誦自所宣說。或令他說如說修行者。是人以其功德力故。若入軍陣無所怯懼。勇猛堅固勝伏他軍。乃至行住坐臥皆得吉祥

復次憍尸迦。若善男子善女人。受持讀誦此般若波羅蜜多者。是人于一切處。若行若止或遇刀杖等難。于彼人身無所傷害。乃至將失壽命不生怖畏。何以故。此般若波羅蜜多是廣大明。此般若波羅蜜多是無量明。此般若波羅蜜多是無上明。此般若波羅蜜多是無等明。此般若波羅蜜多是無等等明。若善男子善女人修學如是明者。不念自惡不念他惡不念自他惡。憍尸迦當知。于此般若波羅蜜多受持讀誦者。于現世中獲是功德。又復菩薩摩訶薩學是明者。即能證得阿耨多羅三藐三菩提成就一切智智。以得阿耨多羅三藐三菩提故。即能觀達一切眾生種種心行。所言一切智智者謂諸明法。菩薩摩訶薩是中學者。無有少法而不能入。無有少法不能了知。無有少法不能證悟。是故得名一切智智

復次憍尸迦。若有人能以此般若波羅蜜多。書寫經卷供養受持。若自讀誦或復轉勸他人。乃至為人解說其義。是人不為一切人非人等伺得其便。諸佛菩薩常所護念。唯除過去諸業報應。憍尸迦。譬如大菩提場及菩提樹周匝方隅。若人非人乃至傍生異類。皆不能入亦不能住。不能破壞作其過惡。何以故。所有過去未來現在如來應供正等正覺。皆于是處證佛菩提。憍尸迦。善男子善女人。受持讀誦書寫供養般若波羅蜜多亦復如是。若人非人不得其便。不能破壞出其過惡。何以故。若供養此般若波羅蜜多經處。隨其方地即同造諸寶塔尊重供養瞻禮稱贊憍尸迦當知。此般若波羅蜜多。于現世中有是功德爾時帝釋天主白佛言。世尊。若有善男子善女人。書此般若波羅蜜多經尊重恭敬。置諸妙華燒香涂香末香及諸華鬘。乃至諸妙幡蓋燃諸油燈。作如是等種種供養

若復有善男子善女人。于如來應供正等正覺般涅盤后。收取舍利起妙寶塔。尊重恭敬瞻禮稱贊。以諸香華燈涂幢幡寶蓋。作如是等種種供養。彼善男子善女人所獲福德。與前福德何者為多。佛言。憍尸迦。我今問汝隨汝意說。于意云何。如來應供正等正覺。當學何法得如是身。證阿耨多羅三藐三菩提。成就一切智智。是時帝釋天主白佛言。世尊。如來應供正等正覺。修學般若波羅蜜多法故。證得阿耨多羅三藐三菩提。成就一切智智。佛言憍尸迦。是故當知。佛不以是身故得如來果。以成就一切智智故得成如來。當知如來應供正等正覺。所有一切智智。從般若波羅蜜多生。復從般若波羅蜜多善巧方便生如來身。是故此身與一切智智而為依止。由一切智智為所依故即得佛身即得法身得僧伽身。是故一切眾生。于如來身得瞻禮供養。乃至般涅盤后以佛舍利起塔供養。憍尸迦。彼善男子善女人。雖復如是起塔供養如來舍利。不如有人書此般若波羅蜜多經尊重恭敬。以香華燈涂幢幡寶蓋種種供養。是善男子善女人得福甚多。何以故。供養此般若波羅蜜多者。是即供養一切智智。是故善男子善女人。若欲供養一切智智者。于此般若波羅蜜多。常當書寫尊敬受持作諸供養

爾時帝釋天主白佛言。世尊。若閻浮提人。于此般若波羅蜜多。不能書寫受持讀誦。不自宣說不令他說。又復不能以諸香華幢幡寶蓋尊敬供養。世尊。如是等人失大善利。不能成就廣大果報。佛告帝釋天主言。憍尸迦。于汝意云何。閻浮提中有幾所人。于佛法僧得不壞信。帝釋天主白佛言。世尊。此閻浮提人于佛法僧。得不壞信者其數甚少。佛言憍尸迦。如是如是。閻浮提人。少有能于佛法僧寶得不壞信。若于須陀洹果。斯陀含果。阿那含果。阿羅漢果。及緣覺果。其所證者。而亦甚少。于其阿耨多羅三藐三菩提心。若已發者能住不退。若現發者勇猛精進。若未發者當能發起。如是等人轉復甚少。又復閻浮提人。少能于此般若波羅蜜多善住相應。少能于此般若波羅蜜多依法修行。少能于此般若波羅蜜多。心不退轉住菩薩地。少能于此般若波羅蜜多。修行趣證阿耨多羅三藐三菩提。憍尸迦。若有能于此般若波羅蜜多聽受讀誦。自所宣說。或令他說如說修行。乃至尊重恭敬。以諸香華燈涂幢幡寶蓋種種供養者。當知皆是已發阿耨多羅三藐三菩提心。住不退轉菩薩地者

又復憍尸迦。此閻浮提中有無量無數無邊眾生。發阿耨多羅三藐三菩提心行菩薩道。于汝意云何。憍尸迦。汝今當知。雖復有如是無量無數無邊眾生。發菩提心行菩薩道。于其中間若一若二住不退轉地。何以故。此閻浮提有諸眾生起下劣心生下劣想。智慧信解亦復下劣。是故起劣精進。于阿耨多羅三藐三菩提作難得想。不能起求而生懈怠。憍尸迦。若善男子善女人。樂欲速證阿耨多羅三藐三菩提果。成就最上樂者。是故應當于此般若波羅蜜多。發猛利心聽受讀誦。何以故。是善男子善女人應作是念。此般若波羅蜜多如來應供正等正覺。往昔修菩薩行時亦如是學。我今亦學是般若波羅蜜多。此般若波羅蜜多是我所師。憍尸迦。若佛住世若涅盤后。諸菩薩摩訶薩應當依止此般若波羅蜜多

復次憍尸迦。若有善男子善女人。于如來應供正等正覺般涅盤后。以佛舍利造俱胝數七寶妙塔。是人乃至盡壽已來。以香華燈涂幢幡寶蓋諸妙衣服。作如是等種種供養。又復尊重瞻禮稱贊。憍尸迦。于汝意云何。是善男子善女人。以是供養因緣得福多不。帝釋天主白佛言。甚多世尊。佛言。憍尸迦。若有善男子善女人。為欲趣求大菩提故。于此般若波羅蜜多發信解心。自當受持讀誦記念。復為他人廣說流布。普令眾生得大善利。使其正法久住世間。以是因緣佛眼不斷正法不滅。而諸菩薩摩訶薩眾。各各受持宣布演說。即得法眼不壞不滅。又復書此般若波羅蜜多經。置清凈處生尊重心。以諸香華燈涂幢幡寶蓋上妙衣服。作如是等種種供養。憍尸迦當知。此善男子善女人得福甚多

復次憍尸迦。如前所說俱胝寶塔。且置是數。假使有人以佛舍利造七寶塔滿閻浮提。是人乃至盡壽已來。以諸香華燈涂幢幡寶蓋上妙衣服。作如是等種種供養。又復尊重瞻禮稱贊。憍尸迦。于汝意云何。彼善男子善女人。以是因緣得福多不。帝釋天主白佛言。甚多世尊。佛言憍尸迦。若有善男子善女人。為欲趣求大菩提故。于此般若波羅蜜多發信解心。自當受持讀誦記念。復為他人廣說流布。普令眾生得大善利。使其正法久住世間。以是因緣佛眼不斷正法不滅。而諸菩薩摩訶薩眾。各各受持宣布演說。即得法眼不壞不滅。又復書此般若波羅蜜多經。置清凈處生尊重心。以諸香華燈涂幢幡寶蓋上妙衣服。作如是等種種供養。憍尸迦。當知此善男子善女人得福甚多

復次憍尸迦。如前所說造七寶塔滿閻浮提。且置是數。假使有人以佛舍利造七寶塔滿四大洲。是人乃至盡壽已來。以諸香華燈涂幢幡寶蓋上妙衣服。作如是等種種供養。又復尊重瞻禮稱贊。憍尸迦。于汝意云何。彼善男子善女人。以是因緣得福多不。帝釋天主白佛言。甚多世尊。佛言。憍尸迦。若有善男子善女人。為欲趣求大菩提故。于此般若波羅蜜多發信解心。自當受持讀誦記念。復為他人廣說流布。普令眾生得大善利。使其正法久住世間。以是因緣佛眼不斷正法不滅。而諸菩薩摩訶薩眾。各各受持宣布演說。即得法眼不壞不滅。又復書此般若波羅蜜多經。置清凈處生尊重心。以諸香華燈涂幢幡寶蓋上妙衣服。作如是等種種供養。憍尸迦當知。此善男子善女人得福甚多

復次憍尸迦。如前所說造七寶塔滿四大洲。且置是數。憍尸迦。假使有人以佛舍利造七寶塔滿小千世界。是人乃至盡壽已來。以諸香華燈涂幢幡寶蓋。作如是等種種供養。又復尊重瞻禮稱贊。憍尸迦。于汝意云何。彼人以是因緣得福多不。帝釋天主白佛言。甚多世尊。佛言。憍尸迦。若有善男子善女人。為欲趣求大菩提故。于此般若波羅蜜多發信解心。自當受持讀誦記念。復為他人廣說流布。普令眾生得大善利。使其正法久住世間。以是因緣佛眼不斷正法不滅。而諸菩薩摩訶薩眾。各各受持宣布演說。即得法眼不壞不滅。又復書此般若波羅蜜多經置清凈處。以諸香華燈涂幢幡寶蓋上妙衣服。作如是等種種供養。憍尸迦當知。此善男子善女人。得福甚多

復次憍尸迦。如前所說造七寶塔滿小千世界。且置是數。憍尸迦。假使有人以佛舍利造七寶塔滿中千世界。是人乃至盡壽已來。以諸香華燈涂幢幡寶蓋上妙衣服。作如是等種種供養。又復尊重瞻禮稱贊。憍尸迦。于汝意云何。彼人以是因緣得福多不。帝釋天主白佛言。甚多世尊。佛言。憍尸迦。若有善男子善女人。為欲趣求大菩提故。于此般若波羅蜜多發信解心。自當受持讀誦記念。復為他人廣說流布。普令眾生得大善利。使其正法久住世間。以是因緣佛眼不斷正法不滅。而諸菩薩摩訶薩眾各各受持。即得法眼不壞不滅。又復書此般若波羅蜜多經置清凈處。以諸香華燈涂幢幡寶蓋上妙衣服。作如是等種種供養。憍尸迦當知。此善男子善女人得福甚多

復次憍尸迦。如前所說造七寶塔滿中千世界。且置是數。憍尸迦。假使有人以佛舍利造七寶塔滿三千大千世界。是人乃至盡壽已來。以諸香華燈涂幢幡寶蓋上妙衣服。作如是等種種供養。又復尊重瞻禮稱贊。憍尸迦。于汝意云何。彼人以是因緣得福多不。帝釋天主白佛言。甚多世尊。佛言。憍尸迦。若有善男子善女人。為欲趣求大菩提故。于此般若波羅蜜多發信解心。自當受持讀誦記念。復為他人廣說流布。普令眾生得大善利。使其正法久住世間。以是因緣佛眼不斷正法不滅。而諸菩薩摩訶薩眾各各受持。即得法眼不壞不滅。又復書此般若波羅蜜多經置清凈處。以諸香華燈涂幢幡寶蓋上妙衣服。作如是等種種供養。憍尸迦。當知此善男子善女人。得福甚多

復次憍尸迦。如前所說造七寶塔。滿三千大千世界。且置是數。憍尸迦。假使三千大千世界滿中眾生。各各以佛舍利造七寶塔。若住一劫若減一劫。以諸香華燈涂幢幡寶蓋上妙衣服。乃至種種伎樂歌舞。作如是等廣大供養。又復尊重瞻禮稱贊。憍尸迦。于汝意云何。彼諸眾生以是因緣得福多不。帝釋天主白佛言。甚多世尊。佛言。憍尸迦。若善男子善女人。為欲趣求大菩提故。于此般若波羅蜜多發信解心。自當受持讀誦記念。復為他人廣說流布。使其正法久住世間。以是因緣佛眼不斷正法不滅。而諸菩薩摩訶薩眾各各受持。即得法眼不壞不滅。又復書此般若波羅蜜多經置清凈處。以諸香華燈涂幢幡寶蓋。作如是等種種供養。憍尸迦當知。此善男子善女人得福甚多

爾時帝釋天主白佛言。世尊。如是如是。誠如佛說。若人于此般若波羅蜜多經尊重供養者。當知是人即同供養過去未來現在諸佛了諸佛智。即同于彼一切世界廣作最極無邊供養。世尊。如佛所說三千大千世界如前數量。我今復置是數。世尊。假使如彼兢兢伽沙數三千大千世界。而彼世界滿中眾生。一一眾生各各以佛舍利起七寶塔。若住一劫若減一劫。以諸香華燈涂幢幡寶蓋上妙衣服乃至種種伎樂歌舞。如是供養。又復尊重瞻禮稱贊。世尊。彼諸眾生得福雖多。不如有人為欲趣求大菩提故。于此般若波羅蜜多發信解心。自當受持讀誦記念。復為他人廣說流布。普令眾生得大善利。使其正法久住世間。以是因緣佛眼不斷正法不滅。而諸菩薩摩訶薩眾各各受持。即得法眼不壞不滅。又復書此般若波羅蜜多經置清凈處。以諸香華燈涂幢幡寶蓋上妙衣服。如是等種種供養

爾時世尊告帝釋天主言。如是如是。憍尸迦。能于此般若波羅蜜多經尊重供養者。當知是人所獲福德無量無數。無有邊際無等無比。乃至其福不可思議。何以故。當知如來應供正等正覺一切智。從般若波羅蜜多生。復從一切智生如來身。憍尸迦。是故當知。若人以佛舍利起塔供養。與彼受持讀誦尊重供養般若波羅蜜多經者。所作福行所獲功德。較量是數百分不及一。千分不及一。百千分不及一。俱胝分不及一。百俱胝分。千俱胝分。百千俱胝分。百千俱胝那庾多分。不及其一。數分算分。及譬喻分乃至烏波尼殺曇分不及其一

爾時先從帝釋天主同來會者。四十千天子眾。俱白帝釋天主言。今當于此甚深般若波羅蜜多法門。受持讀誦記念思惟如說修行是時世尊。即告帝釋天主言。憍尸迦。如諸天言。汝當于此般若波羅蜜多法門。受持讀誦記念思惟如說修行。何以故。憍尸迦。若阿修羅與彼三十三天子眾共相斗戰。是時汝當思念于此般若波羅蜜多法門。彼阿修羅即當退屈而自隱沒。帝釋天主白佛言。世尊。此般若波羅蜜多。是廣大明。此般若波羅蜜多。是無量明。是無上明。是最勝明。是無等明。是無等等明。

爾時佛告帝釋天主言。如是如是。憍尸迦。此般若波羅蜜多。是廣大明。是無量明。是無上明。是最勝明。是無等明。是無等等明。何以故。所有過去未來現在如來應供正等正覺。從是大明所出生故。諸佛阿耨多羅三藐三菩提。學是大明得成就故。乃至無量無數三千大千世界諸佛世尊。阿耨多羅三藐三菩提。皆學是般若波羅蜜多廣大明故而得成就。憍尸迦當知。阿耨多羅三藐三菩提。從是般若波羅蜜多中來。所有十善法。因是大明故出現于世。四禪定分。四無量分。四無色定分。五神通分。三十七菩提分。如是等法皆因是大明故出現于世。如是略說。乃至八萬四千法蘊。皆從般若波羅蜜多廣大明句所出生故。所有佛智。自然智。不思議智。亦復由此大明生故

復次憍尸迦。若如來應供正等正覺不出世時。彼諸菩薩摩訶薩眾出現世間。從先所聞般若波羅蜜多。出生種種善巧方便。悲愍世間諸眾生故為作利益。是故十善法。四禪定分。四無量分。四無色定分。五神通分。三十七菩提分。如是等法出現世間開示眾生。憍尸迦。譬如月不出時眾星出現。如其力勢光照世間。菩薩摩訶薩亦復如是。如來應供正等正覺不出世時。所有正法亦不隱滅。何以故。若諸法行。若平等行。若諸善行。一一皆從諸菩薩摩訶薩所出生故。于菩薩摩訶薩善巧方便中隨順而轉。是諸菩薩摩訶薩善巧方便。當知皆從般若波羅蜜多生

復次憍尸迦。若有善男子善女人。能于此般若波羅蜜多法門。書寫供養受持讀誦記念思惟如說修行者。是人以是緣故。于現世中得大利益

帝釋天主白佛言。世尊。是人于現世中當得何所利益。佛言。憍尸迦當知。是善男子善女人。不為諸毒損傷其命。不為火焚不為水溺。不遭刀劍杖苦乃至不為他力損傷其命。又復不為王法所加。設有是難。若能誦念般若波羅蜜多者即得解脫。又復憍尸迦。受持讀誦般若波羅蜜多者。若詣國王及其王子王大臣所。時彼國王王大臣等見已歡喜。隨其所欲一切如意。何以故。憍尸迦。此般若波羅蜜多。于一切眾生是大慈心行。大慈行。是大悲心行大悲行。又復憍尸迦。受持讀誦此般若波羅蜜多者。于一切處不為一切虎狼蟲獸所能傷害。乃至人非人等。伺求短者不得其便。唯除先業定應受者

爾時有諸外道。于彼法中久出家者。數滿百人來入會中。于佛世尊欲生惱亂

是時帝釋天主。遠見此人漸近佛會。即時天主觀察彼心。知其所欲而作是念。此諸外道今來佛會欲生惱亂

我先從佛所受般若波羅蜜多法門宜應誦念。帝釋天主作是思惟已。即誦般若波羅蜜多法門。時諸外道既入會中遠見世尊。是時各各右繞世尊已。即離佛會復道而還

爾時尊者舍利子。即作是念。云何此諸外道來入會中。向佛世尊右繞而退。是時世尊。知舍利子心所思念。即告尊者舍利子言。汝今當知彼諸外道。于彼法中而各出家。今來佛會欲生破壞違諍損惱。帝釋天主以誦般若波羅蜜多故。彼諸外道自生慚退。舍利子。是故當知。般若波羅蜜多法門有大威力。能除一切外道邪惡

爾時復有諸惡魔眾咸作是念。今如來應供正等正覺。與其四眾并欲色界諸天子等而共集會。彼佛世尊與諸菩薩摩訶薩。授阿耨多羅三藐三菩提記。我等今者宜應往彼。時諸魔眾。作是念已即化四兵。種種莊嚴詣于佛所

是時帝釋天主。見是四兵嚴整妙好來入佛會。即作是念。此四兵眾莊嚴殊麗。非彼頻婆娑羅王之所有。亦非勝軍大王所有。又非諸余國王所有。亦復非其長者子有。此即是彼諸惡魔眾化現故爾。何以故。彼諸魔眾。于長夜中違背佛法。伺求其短欲生破壞。我今宜應誦佛所受般若波羅蜜多法門。帝釋天主作是念已。即誦般若波羅蜜多法門。彼諸魔眾。即時各各攝其化現復道而還。爾時三十三天子眾。即于會中。化現無數天曼陀羅華等種種妙華散于佛上。其所散華住虛空中。時諸天子眾散妙華已作如是言。愿此般若波羅蜜多正法久住世間。與閻浮提眾生作大利益。發是言已重復散華。散已又言。唯愿一切眾生。于此般若波羅蜜多法門。宣布演說如說修行。一切魔及魔天人與非人。伺求短者不得其便。普令眾生善根具足。時帝釋天主白佛言。世尊。若有人能于此般若波羅蜜多隨喜聽受者。當知是人已曾供養過去諸佛。何況受持讀誦記念思惟。轉為他人解說其義。如其所說依法修學。如所修行成就相應。何以故。諸佛一切智。皆于般若波羅蜜多法中求。從般若波羅蜜多所出生故。世尊。譬如有人欲求妙寶須入大海勤苦而求。方獲無價諸妙珍寶。如來應供正等正覺一切智寶亦復如是。當于般若波羅蜜多大海中求。佛告帝釋天主言。如是如是。諸佛如來應供正等正覺一切智寶。若欲求者。當于般若波羅蜜多大法海中勤苦而求。如是求者皆得如意

佛說佛母出生三法藏般若波羅蜜多經卷第三佛說佛母出生三法藏般若波羅蜜多經卷第四

　　　　西天譯經三藏朝奉大夫試光祿卿傳法大師賜紫臣施護奉　詔譯


　　寶塔功德品第三之三

爾時尊者阿難白佛言。云何世尊。而不稱贊宣說布施波羅蜜多。持戒波羅蜜多。忍辱波羅蜜多。精進波羅蜜多。禪定波羅蜜多如是名字。何故唯說般若波羅蜜多稱贊功德

佛告阿難言。如是如是。我于諸波羅蜜多中。唯說般若波羅蜜多最上稱贊。何以故。阿難。汝今當知此般若波羅蜜多與五波羅蜜多為導首故。阿難。于汝意云何。若布施不回向一切智。得成波羅蜜多不。阿難白佛言。不也世尊。佛言阿難。若持戒忍辱精進禪定不回向一切智。得成波羅蜜多不。即此般若不回向一切智得成波羅蜜多不。阿難白佛言。不也世尊。佛言阿難。于汝意云何。所有不思議智慧善根。回向一切智不。阿難白佛言。世尊。如是如是。所有最上不思議智慧善根。而悉回向一切智。佛告阿難。是故當知。以諸善根回向一切智故。得諸波羅蜜多名。以第一義法回向一切智故。得般若波羅蜜多名。是故阿難。彼諸善根回向一切智故。般若波羅蜜多。與五波羅蜜多而為導首。彼五波羅蜜多。住般若波羅蜜多相應法中。由是般若波羅蜜多故。諸波羅蜜多皆悉圓滿。阿難。是故我于般若波羅蜜多而最稱贊。譬如大地散諸種子。如其時處隨所和合各得生長。彼諸種子依地而住。若不依地不能生長。般若波羅蜜多亦復如是。而能攝彼五波羅蜜多。如是五法皆依般若波羅蜜多而住。由般若波羅蜜多而得增長。是故五法皆得名為波羅蜜多。阿難。是故當知般若波羅蜜多。與彼五法而為導首

爾時帝釋天主白佛言。世尊。如佛所說般若波羅蜜多法門有大功德。假使如來應供正等正覺。以種種言詞稱揚贊嘆亦不能盡。是故諸善男子善女人應當于此般若波羅蜜多法門。受持讀誦記念思惟如說修行。佛言。憍尸迦。善哉善哉。如汝所言。此般若波羅蜜多法門。我不但說能受持讀誦宣布演說者有大功德。若有善男子善女人。但能以此般若波羅蜜多。書寫經卷置清凈處尊重恭敬。以諸香華燈涂幢幡寶蓋上妙衣服作諸供養者。當知是人宣布佛法久住世間。以是因緣。佛眼不斷正法不滅。而諸菩薩摩訶薩眾各各受持。即得法眼不壞不滅。憍尸迦。彼受持讀誦般若波羅蜜多者。于現世中獲是功德

爾時帝釋天主白佛言。世尊。若有善男子善女人。但能于此般若波羅蜜多。書寫經卷置清凈處。以諸香華燈涂幢幡寶蓋等隨力供養者。我當往彼護念其人令無衰惱。何況于此般若波羅蜜多。受持讀誦記念思惟。轉為他人解說其義。是人功德無量無邊。佛告帝釋天主言。善哉善哉憍尸迦。若有善男子善女人。于諸方處說此般若波羅蜜多時。有無數百千天子。為聽法故往詣其所聽受正法。若說法人。有疲倦心不樂說者。彼諸天子。增益其力使不退沒。令其精進樂欲宣說。憍尸迦。受持讀誦般若波羅蜜多者。于現世中獲是功德

復次憍尸迦。若受持此正法者。善男子善女人。于四眾中說此般若波羅蜜多時。心無怯懼不畏難問。隨問能答離諸過失。何以故。般若波羅蜜多力所護故。于此般若波羅蜜多。諸求過失者不得其便。所以者何。是般若波羅蜜多離諸過失。是故宣說般若波羅蜜多者。亦復不見有其過失。以如是故。彼善男子善女人。于說法時不生驚怖。憍尸迦。受持讀誦般若波羅蜜多者于現世中獲是功德

復次憍尸迦。若善男子善女人。受持讀誦般若波羅蜜多者。是人即為父母親友。乃至沙門婆羅門等尊重敬愛。若已起若未起一切言訟斗諍衰惱等事皆悉遠離。憍尸迦。受持讀誦般若波羅蜜多者。于現世中獲是功德復次憍尸迦。若善男子善女人。以此般若波羅蜜多。書寫經卷安置供養。隨諸方地有是經處即有

四大王天。住阿耨多羅三藐三菩提心者。諸天子眾為敬法故往詣其所。瞻禮稱贊隨喜頂受。得瞻禮頂受已即還彼天

所有三十三天中住菩提心諸天子眾

夜摩天中住菩提心諸天子眾

喜足天中住菩提心諸天子眾

化樂天中住菩提心諸天子眾

他化自在天中住菩提心諸天子眾

如是等欲界諸天子眾。各各為敬法故往詣其所。瞻禮稱贊隨喜頂受。得瞻禮頂受已。各各還復彼彼天中

又復憍尸迦。所有色界諸天

所謂梵眾天。梵輔天。大梵天

少光天。無量光天。光音天

少凈天。無量凈天。遍凈天

無云天。福生天。廣果天

無煩天。無熱天。善見天。善現天。色究竟天。如是等諸天中住菩提心者。諸天子眾。為敬法故往詣其所。瞻禮稱贊隨喜頂受。得瞻禮頂受已。各各還復彼彼天中

復次憍尸迦。諸有受持讀誦般若波羅蜜多者。善男子善女人應生如是心。所有十方無量阿僧祇世界中。一切天龍夜叉乾闥婆阿修羅迦樓羅緊那羅摩睺羅迦人非人等。皆悉為敬法故。來詣般若波羅蜜多經所瞻禮聽受。彼等若來我當以其法施。使令得法各各還復。憍尸迦。若有是般若波羅蜜多經處。我不但說一四大洲欲色界中。住菩提心諸天子眾。為敬法故。往詣其所瞻禮頂受。憍尸迦。乃至三千大千世界諸欲色界中。住菩提心諸天子眾。各各為敬法故。有是般若波羅蜜多經處。往詣其所瞻禮稱贊隨喜頂受。得瞻禮頂受已。各各還復彼彼天中

復次憍尸迦。受持讀誦般若波羅蜜多者。諸善男子善女人。隨所住處有是經卷。若諸殿堂及諸房舍。堅固安隱不能破壞。是處即有大威力者。天龍夜叉乾闥婆阿修羅迦樓羅緊那羅摩睺羅伽人非人等。常來其所聽受正法

爾時帝釋天主白佛言。世尊。諸天龍神等眾若來。彼善男子善女人當云何知。佛告帝釋天主言。憍尸迦。受持此正法者。善男子善女人。若見有大光明。當知即是諸天龍神等眾。來至其所聽受正法。又復若聞諸微妙香。當知此相亦是諸天龍神等眾來至其所。是故憍尸迦。受持此正法者。善男子善女人。隨所住處常應清凈嚴潔其舍。去除一切穢惡等物。若彼諸天龍神等眾。或時來至其所。見是清凈等相。彼天龍神心生歡喜適悅快樂。是中有諸先住小力鬼神。皆悉遠避出離其舍。何以故。彼小力鬼神。常所依附大威力者諸天龍神而彼小力諸鬼神等。常所隨從大力諸天龍神等眾往諸方處。是故憍尸迦。隨有是般若波羅蜜多經處。若諸持法者。常能清凈嚴潔其所。是即尊重正法眼故。憍尸迦。是善男子善女人。以尊敬受持般若波羅蜜多正法力故。于現世中獲大功德

復次憍尸迦。是善男子善女人。受持般若波羅蜜多時。身無疲倦心不懈怠。離諸苦惱適悅快樂臥安覺安。于其夢中見勝境像。或見如來應供正等正覺安處道場。或見如來應供正等正覺轉大法輪。或見如來舍利寶塔。或見諸聲聞眾。或見諸菩薩摩訶薩眾。或聞宣說般若波羅蜜多甚深法音。或聞宣說菩提分法。或復見諸菩薩摩訶薩。方證阿耨多羅三藐三菩提。或見諸菩薩摩訶薩。受持此般若波羅蜜多法門。或聞宣說般若波羅蜜多攝一切智。或見佛剎廣大清凈。或聞諸佛世尊。以善巧方便說菩薩法。或見某如來應供正等正覺。于某方某處及某世界。與百千俱胝那庾多菩薩聲聞眾。恭敬圍繞而為說法。憍尸迦。是善男子善女人。于其夢中見是勝相。覺已輕安身心適悅。彼人得是適悅快樂已。于諸甘美飲食不生貪想。譬如修相應行苾芻。從三摩地起。于諸甘美飲食不生念想。憍尸迦。受持般若波羅蜜多者。善男子善女人亦復如是。何以故。是善男子善女人。住般若波羅蜜多觀行相應故。即得天龍神等增益色力。是故于諸飲食不生念想。憍尸迦。受持般若波羅蜜多者。善男子善女人。于現世中獲是功德

復次憍尸迦。若善男子善女人。但能以此般若波羅蜜多。書寫經卷安置供養者。當知是人獲大功德。況復有人為欲趣求大菩提故。于此般若波羅蜜多法門。發信解心聽受讀誦。廣為他人解說其義。使令正法久住世間。以是因緣。佛眼不斷正法不滅。而諸菩薩摩訶薩眾。各各受持宣布演說。即得法眼不壞不滅。又復尊重恭敬。以諸香華燈涂幢幡寶蓋上妙衣服。作如是等種種供養。當知是人以是因緣。所獲功德無量無邊。是故憍尸迦。若善男子善女人。樂欲成就如是最勝功德者。應當于此般若波羅蜜多法門。發信解心受持讀誦記念思惟。乃至為人廣說其義。又復尊重恭敬。以諸香華燈涂種種供養

　　稱贊功德品第四

爾時世尊告帝釋天主言。憍尸迦。若以滿閻浮提如來舍利。而為一分。以此般若波羅蜜多書寫經卷。而為一分。汝于此二分中當取何分。帝釋天主白佛言。世尊。若以滿閻浮提如來舍利。及般若波羅蜜多經卷。各為一分者。我于此二分中。當取般若波羅蜜多分。何以故。諸佛如來所有化相身。實義身。說法身。如是等身。皆從法身所出生故。從如實際所出現故。如實際者所謂般若波羅蜜多。諸佛世尊所有諸身。亦復從是般若波羅蜜多生。是故得于如來舍利瞻禮供養。雖復供養如來舍利。不如于此般若波羅蜜多尊重供養。所以者何。諸如來身。從是般若波羅蜜多所出生故。世尊。譬如我于三十三天善法堂中我處其座。為諸天子宣說法要。若時我以因緣起離彼座。有諸天子或時來者雖不見我。但向其座瞻禮恭敬旋繞而去。彼作是念。帝釋天主于此座中。常為諸天宣說法要。是故我今瞻禮此座。世尊。如來應供正等正覺亦復如是。如來所有一切智依如來身。是身復由一切智得。以是緣故。從如實智出生如來一切智智。是智復從般若波羅蜜多所生。世尊。是故我當于二分中。但取般若波羅蜜多分。世尊。我非于佛舍利不生恭敬。以其如來舍利從般若波羅蜜多所生。是故我取般若波羅蜜多分。是即供養如來舍利。世尊。置是滿閻浮提如來舍利。若滿四大洲。若滿小千世界。若滿中千世界如來舍利。皆置是數。假使滿三千大千世界如來舍利以為一分。此般若波羅蜜多。書寫經卷以為一分。世尊。于二分中我亦但取般若波羅蜜多分。世尊。我于如來舍利非不恭敬。以其如來應供正等正覺所有舍利。從般若波羅蜜多生故。諸如來身與一切智為所依止。即此一切智復從般若波羅蜜多生。是故我于二分中。但取般若波羅蜜多分。世尊。譬如大摩尼寶具諸色相有大功德。在在處處諸非人類求不得便。彼諸非人住處。若有男子女人持是摩尼寶入其舍中。彼非人類即當出離其舍。又復此寶若人暫置身中。是人即能息諸惡毒苦惱等事。又復若有患風癀痰[病-丙+(企-止+(套-大))]等病者。當以此寶置其身上。是諸病苦皆悉銷除。此摩尼寶。于夜闇中能為明照。若諸地方盛炎熱時。此摩尼寶能作清涼。若諸地方極寒冷時。此摩尼寶而能溫暖。若諸地方大毒蟲等作諸惡毒。若有是大摩尼寶處。自當遠去不能為害。又若有人為諸毒蟲所傷害者。是人若見此摩尼寶毒即銷滅。又復若人患諸眼病。不能觀視諸境相者。當以此寶置其眼上。是人即能明照離諸苦惱。又復若以此寶置于水中。是寶即與水同一色。若以此寶置于青黃赤白眾色水中。是寶亦能隨種種色各同其一。又復若以此寶置于青黃赤白諸色衣中。是寶亦能隨諸衣色各同其一。若以此寶置濁水中水即自清。世尊。彼摩尼寶具諸色相有是功德

爾時尊者阿難謂帝釋天主言。如汝所說。大摩尼寶具諸功德者。此為天上所有寶耶。此為人間所有寶耶。帝釋天主白阿難言。此是天上大摩尼寶。閻浮提人亦有是寶。但人少生尊重敬愛。唯天中寶人所愛重。具諸色相勝功德故。若或以其閻浮提寶比天寶者。百分不及一。千分不及一。百千分不及一。俱胝分不及一。百俱胝分不及一。千俱胝分不及一。百千俱胝分不及一。算分數分及譬喻分。乃至烏波尼殺曇分。皆不及一。是天摩尼寶圓滿一切相。若以寶函盛此妙寶。若時取其寶去。而此寶函亦具諸功德人所尊敬。何以故。以盛大寶殊妙器故

爾時帝釋天主白佛言。世尊。般若波羅蜜多亦復如是。具足一切智智功德。所有如來應供正等正覺般涅盤后所有舍利。亦得瞻禮供養。何以故。一切智智依如來身。是故如來舍利同彼寶器。一切智智如所盛寶。以是義故如來舍利得瞻禮供養。世尊。若佛如來于一切世界。宣說般若波羅蜜多。有是即出生真實供養。若說法師能為人說般若波羅蜜多者。亦即出生真實供養。世尊。譬如王臣受王命出于多人聚中不生怖畏。以依其王威德力故。諸說法師亦復如是。于一切眾中宣說法要不生怖畏。以依大法功德力故。是故于說法師尊重供養。以供養法師故如來舍利亦得供養。世尊。如前所說滿三千大千世界如來舍利。假使如兢伽沙數三千大千世界滿中如來舍利。以為一分。般若波羅蜜多經卷以為一分。世尊。我于是二分中。亦取般若波羅蜜多分。世尊。我非于如來舍利不生尊重。但為如來舍利從般若波羅蜜多生故。與一切智而為所依。是故我當尊重供養般若波羅蜜多。是故世尊。若供養此般若波羅蜜多者。即同供養過去未來現在諸佛

復次世尊。若善男子善女人樂欲見彼十方無量阿僧祇世界現住說法諸佛如來真實身者。應當于此般若波羅蜜多如法修行。于此般若波羅蜜多。安住相應如實觀想

爾時世尊。告帝釋天主言。如是如是。憍尸迦。所有過去如來應供正等正覺。皆因修習是般若波羅蜜多故。得成就阿耨多羅三藐三菩提。未來世中。所有無量無數如來應供正等正覺。皆因修習是般若波羅蜜多故。得成就阿耨多羅三藐三菩提。憍尸迦。我今現在如來應供正等正覺。亦修習是般若波羅蜜多故。得阿耨多羅三藐三菩提。帝釋天主白佛言。世尊。大波羅蜜多。是謂般若波羅蜜多。如來應供正等正覺。以修習是般若波羅蜜多故。如實了知一切眾生種種心行。佛言。如是如是。憍尸迦。諸菩薩摩訶薩。于長夜中修行此般若波羅蜜多。而能了知一切眾生種種心行

爾時帝釋天主復白佛言。云何世尊。菩薩摩訶薩但行般若波羅蜜多耶。亦行余波羅蜜多耶。佛言。憍尸迦。菩薩摩訶薩皆行六波羅蜜多

復次憍尸迦。菩薩摩訶薩行此般若波羅蜜多。與諸波羅蜜多而為導首。所謂施波羅蜜多能舍。戒波羅蜜多能護。忍波羅蜜多能受。精進波羅蜜多能增長。禪定波羅蜜多能靜住。般若波羅蜜多能了知諸法。以了諸法故而能開導諸波羅蜜多。善巧方便而為攝受。由般若波羅蜜多故。回向一切智。回向最勝清凈法界。憍尸迦。譬如閻浮提中。有種種樹。種種色相。種種莖干。種種枝葉。種種華果。雖復如是各各差別。而諸樹陰同一無異。憍尸迦。諸波羅蜜多亦復如是。雖復差別而以般若波羅蜜多善巧方便。皆悉回向彼一切智。帝釋天主白佛言。希有世尊。般若波羅蜜多具大功德。般若波羅蜜多具無量功德。般若波羅蜜多具無邊功德

　　正福品第五之一

爾時帝釋天主白佛言。世尊。若有善男子善女人。為欲趣求大菩提故。于此般若波羅蜜多法門。發信解心聽受讀誦。乃至為人解釋其義。使其正法久住世間。以是因緣能令佛眼不斷正法不滅。而諸菩薩摩訶薩眾各各受持。即得正法不壞不滅。又復聞已作是稱贊。此般若波羅蜜多有大利益。是大果報具足無量廣大功德正所了知。此般若波羅蜜多是大護持。此般若波羅蜜多是所尊重。此般若波羅蜜多最上難得。此般若波羅蜜多發生信解。是善男子善女人。于此般若波羅蜜多。自所稱贊尊重恭敬。又復以諸香華燈涂幢幡寶蓋上妙衣服。作如是等種種供養。若復有善男子善女人。以此般若波羅蜜多經卷。轉授他人令其供養。世尊。如是善男子善女人。所獲福德何者為多。佛告帝釋天主言。憍尸迦。我當問汝隨汝意答。于意云何。若善男子善女人。于佛如來般涅盤后。以其舍利尊重恭敬種種供養。若復有善男子善女人。以佛舍利自供養已轉授他人。令其尊重恭敬供養。如是善男子善女人。所獲福德何者為多。帝釋天主白佛言。世尊。若善男子善女人。雖自供養如來舍利。不如有人以佛舍利轉授他人令其供養。此所獲福其數甚多。佛言。如是如是。憍尸迦。若善男子善女人。以此般若波羅蜜多書寫經卷自所供養。不如有人以此般若波羅蜜多書寫經卷。轉授他人令其供養。此善男子善女人。以是因緣得福甚多

復次憍尸迦。若有善男子善女人。于彼滿閻浮提所有眾生。各各教令修十善業。憍尸迦。于汝意云何。是人以是因緣得福多不。帝釋天主白佛言。甚多世尊。佛言。憍尸迦。是善男子善女人。以是因緣得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說。或復為人解釋其義。于此正法生清凈心離諸疑惑。轉勸他人使其受持作如是言。汝善男子。此般若波羅蜜多是菩薩道。汝于是中應當修學。如是學者即能速證阿耨多羅三藐三菩提。能盡一切諸有情界。普令安住真如實際。憍尸迦。是善男子善女人得福甚多

復次憍尸迦。置是滿閻浮提所有眾生。若人以滿四大洲所有眾生。各各教令修十善業。復置是數。若滿小千世界所有眾生。而復各各教修十善。亦置是數。若滿中千世界所有眾生。各各教修十善。亦置是數。若滿三千大千世界所有眾生教修善。亦置是數。如是乃至滿兢伽沙數三千大千世界所有眾生。一一教化令修十善。憍尸迦。于汝意云何。彼人以是因緣得福多不。帝釋天主白佛言。甚多世尊。佛言。憍尸迦。是善男子善女人。以是因緣得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說。或復為人解釋其義。于此正法生清凈心離諸疑惑。轉勸他人使其受持。作如是言。汝善男子。此般若波羅蜜多是菩薩道。汝于是中應當修學。如是學者即能速證阿耨多羅三藐三菩提。能盡一切諸有情界。普令安住真如實際。憍尸迦。是善男子善女人。得福甚多

佛說佛母出生三法藏般若波羅蜜多經卷第四佛說佛母出生三法藏般若波羅蜜多經卷第五

　　　　西天譯經三藏朝奉大夫試光祿卿傳法大師賜紫臣施護奉　詔譯


　　正福品第五之二

復次憍尸迦。若善男子善女人。以滿閻浮提所有眾生。各各教令修四禪定。憍尸迦。于汝意云何。彼人以是因緣得福多不。帝釋天主白佛言。甚多世尊。佛言。憍尸迦。是善男子善女人。以是因緣得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說。或復為人解釋其義于此正法生清凈心離諸疑惑。轉勸他人使其受持。作如是言。汝善男子。此般若波羅蜜多是菩薩道。汝于是中如所宣說應當修學。如是學者乃名得法。即能速證阿耨多羅三藐三菩提。能盡一切諸有情界。普令安住真如實際。憍尸迦。是善男子善女人得福甚多

復次憍尸迦。置是滿閻浮提所有眾生。若滿四大洲所有眾生。各各教令修四禪定。復置是數。若滿小千世界所有眾生。各各教令修四禪定。亦置是數。若滿中千世界所有眾生。各各教令修四禪定。亦置是數。若滿三千大千世界所有眾生。各各教令修四禪定。亦置是數。如是乃至若滿兢伽沙數三千大千世界所有眾生。一一教令修四禪定。憍尸迦。于汝意云何。彼人以是因緣得福多不。帝釋天主白佛言。甚多世尊。佛言。憍尸迦。是善男子善女人。以是因緣得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說。或復為人解釋其義。于此正法生清凈心離諸疑惑。轉勸他人使其受持。作如是言。汝善男子。此般若波羅蜜多是菩薩道。汝于是中如所宣說應當修學。如是學者乃名得法。即能速證阿耨多羅三藐三菩提。能盡一切諸有情界。普令安住真如實際。憍尸迦。當知是人得福甚多。復次憍尸迦。若滿閻浮提所有眾生。各各教修四無量行四無色定。乃至普修一切神通梵行諸禪定法及諸福行。憍尸迦。于汝意云何。彼人以是因緣得福多不。帝釋天主白佛言。甚多世尊。佛言。憍尸迦。是善男子善女人。以是因緣得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說。或復為人解釋其義。于此正法生清凈心離諸疑惑。轉勸他人使其受持。作如是言。汝善男子。此般若波羅蜜多是菩薩道。汝于是中如所宣說應當修學。如是學者乃名得法。即能速證阿耨多羅三藐三菩提。能盡一切諸有情界。普令安住真如實際。憍尸迦。是善男子善女人得福甚多

復次憍尸迦。置是滿閻浮提所有眾生。各各教修無量無邊神通梵行諸禪定法及諸福行。憍尸迦。若滿四大洲。若滿小千世界。若滿中千世界。若滿三千大千世界所有眾生。各各教修無量無邊神通梵行諸禪定法及諸福行。一一皆置是數。憍尸迦。假使若滿兢伽沙數三千大千世界所有眾生。各各教修無量無邊神通梵行諸禪定法及諸福行。憍尸迦。于汝意云何。是人以是因緣得福多不。帝釋天主白佛言。甚多世尊。佛言。憍尸迦。是善男子善女人。以是因緣得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說。或復為人解釋其義。于此正法生清凈心離諸疑惑。轉勸他人使其受持。作如是言。汝善男子。此般若波羅蜜多是菩薩道。汝于是中如所宣說應當修學。如是學者乃名得法。即能速證阿耨多羅三藐三菩提。能盡一切諸有情界。普令安住真如實際。憍尸迦。是善男子善女人得福甚多

復次憍尸迦。若善男子善女人。以此般若波羅蜜多書寫經卷。自當受持讀誦。轉勸他人使其讀誦得福雖多。不如有人以此般若波羅蜜多法門。廣為他人解釋其義。憍尸迦。當知是善男子善女人得福甚多

爾時帝釋天主白佛言。世尊。當為何等人解說此般若波羅蜜多。佛告帝釋天主言。若有善男子善女人。于此般若波羅蜜多不能了知者當為彼說。何以故。憍尸迦。未來世中當有人說相似般若波羅蜜多。若有善男子善女人。為欲趣證阿耨多羅三藐三菩提者。聞是相似般若波羅蜜多于中學者。則為錯亂非正了知。帝釋天主白佛言。世尊。未來世中云何說彼相似般若波羅蜜多。又復云何悉能辯了。佛告帝釋天主言。憍尸迦。未來世中有諸苾芻。作如是說。色是無常。若身若心及戒定慧。悉無所有離諸所觀。作是說者。當知是說相似般若波羅蜜多。憍尸迦。云何名為相似般若波羅蜜多。彼作是說。壞色故觀色無常。壞受想行識故觀受想行識無常。若如是求是為行般若波羅蜜多。憍尸迦。當知此說皆得名為相似般若波羅蜜多。憍尸迦。汝今當知不壞色故觀色無常。不壞受想行識故觀受想行識無常。作是說者。是為如實宣說般若波羅蜜多。憍尸迦。以是義故。若善男子善女人。能為他人如實解說般若波羅蜜多義者。當知是善男子善女人得福甚多

復次憍尸迦。若善男子善女人。以滿閻浮提所有眾生。普令安住須陀洹果。憍尸迦。于汝意云何。是善男子善女人。以是因緣得福多不。帝釋天主白佛言。甚多世尊。佛言。憍尸迦。是善男子善女人。以是因緣得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說。或復為人解釋其義。于此正法生清凈心離諸疑惑。轉勸他人使其受持。作如是言。汝善男子。此般若波羅蜜多是菩薩道。汝于是中如所宣說應當修學。如是學者乃名得法。即能速證阿耨多羅三藐三菩提。能盡一切諸有情界。普令安住真如實際。憍尸迦。是善男子善女人得福甚多。何以故。所有須陀洹果。從是般若波羅蜜多所出生故。憍尸迦。如前所說。若人以滿閻浮提所有眾生。普令安住須陀洹果。所作福行。且置是數。假使若滿四大洲。若滿小千世界。若滿中千世界。若滿三千大千世界所有眾生。普令安住須陀洹果。所作福行。亦置是數。憍尸迦。假使若滿兢伽沙數三千大千世界所有眾生。普令安住須陀洹果。憍尸迦。于汝意云何。是人以是因緣得福多不。帝釋天主白佛言。甚多世尊。佛言。憍尸迦。是善男子善女人。以是因緣得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說。或復為人解釋其義。于此正法生清凈心離諸疑惑。轉勸他人使其受持。作如是言。汝善男子。此般若波羅蜜多是菩薩道。汝于是中如所宣說應當修學。如是學者乃名得法。即能速證阿耨多羅三藐三菩提。能盡一切諸有情界。普令安住真如實際。憍尸迦。是善男子善女人得福甚多。何以故。所有須陀洹果。從是般若波羅蜜多所出生故

復次憍尸迦。若善男子善女人。以滿閻浮提所有眾生。普令安住斯陀含果。憍尸迦。于汝意云何。此人以是因緣得福多不。帝釋天主白佛言。甚多世尊。佛言。憍尸迦。是善男子善女人得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說。或復為人解釋其義。于此正法生清凈心離諸疑惑。轉勸他人使其受持。作如是言。汝善男子。此般若波羅蜜多是菩薩道汝于是中如所宣說應當修學。如是學者乃名得法。即能速證阿耨多羅三藐三菩提。能盡一切諸有情界。普令安住真如實際。憍尸迦。是善男子善女人得福甚多。何以故。所有斯陀含果。從是般若波羅蜜多所出生故。憍尸迦。如前所說。若人以滿閻浮提所有眾。普令安住斯陀含果。所作福行。且置是數。假使若滿四大洲。若滿小千世界。若滿中千世界。若滿三千大千世界所有眾生。普令安住斯陀含果。皆置是數。憍尸迦。假使若滿兢伽沙數三千大千世界所有眾生。普令安住斯陀含果。憍尸迦。于汝意云何。是人以是因緣得福多不。帝釋天主白佛言。甚多世尊。佛言。憍尸迦。是善男子善女人。以是因緣得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說。或復為人解釋其義。于此正法生清凈心離諸疑惑。轉勸他人使其受持作如是言。汝善男子。此般若波羅蜜多是菩薩道。汝于是中如所宣說應當修學。如是學者乃名得法。即能速證阿耨多羅三藐三菩提。能盡一切諸有情界。普令安住真如實際。憍尸迦。是善男子善女人得福甚多。何以故。所有斯陀含果。從是般若波羅蜜多所出生故

復次憍尸迦。若有善男子善女人。以滿閻浮提所有眾生。普令安住阿那含果。憍尸迦。于汝意云何。此人以是因緣得福多不。帝釋天主白佛言。甚多世尊。佛言。憍尸迦。是善男子善女人。以是因緣得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說。或復為人解釋其義。于此正法生清凈心離諸疑惑。轉勸他人使其受持。作如是言。汝善男子。此般若波羅蜜多是菩薩道。汝于是中如所宣說應當修學。如是學者乃名得法。即能速證阿耨多羅三藐三菩提。能盡一切諸有情界。普令安住真如實際。憍尸迦。是善男子善女人得福甚多。何以故。所有阿那含果。從是般若波羅蜜多所出生故。憍尸迦。如前所說。若人以滿閻浮提所有眾生。普令安住阿那含果。所作福行。且置是數。假使若滿四大洲。若滿小千世界。若滿中千世界。若滿三千大千世界所有眾生。普令安住阿那含果。皆置是數。憍尸迦。假使有人以滿兢伽沙數三千大千世界所有眾生。普令安住阿那含果。憍尸迦。于汝意云何。是善男子善女人。以是因緣得福多不。帝釋天主白佛言。甚多世尊。佛言。憍尸迦。是善男子善女人。以是因緣得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說。或復為人解釋其義。于此正法生清凈心離諸疑惑。轉勸他人使其受持。作如是言。汝善男子。此般若波羅蜜多是菩薩道。汝于是中如所宣說應當修學。如是學者乃名得法。即能速證阿耨多羅三藐三菩提。能盡一切諸有情界。普令安住真如實際。憍尸迦。是善男子善女人得福甚多。何以故。所有阿那含果。從是般若波羅蜜多所出生故

復次憍尸迦。若有善男子善女人。以滿閻浮提所有眾生。普令安住阿羅漢果。憍尸迦。于汝意云何。此人以是因緣得福多不。帝釋天主白佛言。甚多世尊。佛言。憍尸迦。是善男子善女人。以是因緣得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說。或復為人解釋其義。于此正法生清凈心離諸疑惑。轉勸他人使其受持。作如是言。汝善男子。此般若波羅蜜多是菩薩道。汝于是中如所宣說應當修學。如是學者乃名得法。即能速證阿耨多羅三藐三菩提。能盡一切諸有情界。普令安住真如實際。憍尸迦。是善男子善女人得福甚多。何以故。所有阿羅漢果。從是般若波羅蜜多所出生故。又此善男子善女人。隨所宣說般若波羅蜜多即能隨轉。以隨轉故。如其所說即能修學。得先佛法成就阿耨多羅三藐三菩提。是故所有須陀洹斯陀含阿那含阿羅漢緣覺。及彼如來應供正等正覺。皆悉從是般若波羅蜜多出生。如所出生如理而得。憍尸迦。如前所說。若人以滿閻浮提所有眾生。普令安住阿羅漢果。且置是數。假使若滿四大洲。若滿小千世界。若滿中千世界。若滿三千大千世界所有眾生。普令安住阿羅漢果。皆置是數。憍尸迦。假使若滿兢伽沙數三千大千世界所有眾生。普令安住阿羅漢果。憍尸迦。于汝意云何。此人以是因緣得福多不。帝釋天主白佛言。世尊。是善男子善女人。其所得福轉復甚多。算數譬喻所不能及。佛言。憍尸迦。是善男子善女人。以是因緣得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說或復為人解釋其義。于此正法生清凈心離諸疑惑。轉勸他人使其受持。作如是言。汝善男子。此般若波羅蜜多是菩薩道。汝于是中如所宣說應當修學。如是學者乃名得法。即能速證阿耨多羅三藐三菩提。能盡一切諸有情界。普令安住真如實際。憍尸迦。是善男子善女人得福甚多。何以故。所有阿羅漢果。從是般若波羅蜜多所出生故。又此善男子善女人。隨所宣說般若波羅蜜多即能隨轉。以隨轉故。如其所說即能修學。得先佛法成就阿耨多羅三藐三菩提。是故所有須陀洹斯陀含阿那含阿羅漢緣覺。及彼如來應供正等正覺。皆悉從是般若波羅蜜多出生。如所出生如理而得

復次憍尸迦。若有善男子善女人。以滿閻浮提所有眾生。若滿四大洲。若滿小千世界。若滿中千世界。若滿三千大千世界。乃至若滿兢伽沙數三千大千世界所有眾生。普令安住諸緣覺果。憍尸迦。于汝意云何。此人以是因緣得福多不。帝釋天主白佛言。甚多世尊。佛言。憍尸迦。是善男子善女人。以是因緣得福雖多。不如有人于此般若波羅蜜多。發信解心發菩提心住菩薩法。以此般若波羅蜜多書寫經卷。受持讀誦生歡喜心為人演說。或復為人解釋其義。于此正法生清凈心離諸疑惑。轉勸他人使其受持。作如是言。汝善男子。此般若波羅蜜多是菩薩道。汝于是中如所宣說應當修學。如是學者乃名得法。即能速證阿耨多羅三藐三菩提。能盡一切諸有情界。普令安住真如實際。憍尸迦。是善男子善女人得福甚多。何以故。所有緣覺果。從是般若波羅蜜多所出生故。又此善男子善女人。隨所宣說般若波羅蜜多即能隨轉。以隨轉故即能修學。得先佛法成就阿耨多羅三藐三菩提。是故所有須陀洹乃至如來應供正等正覺。皆悉從是般若波羅蜜多出生。如所出生如理而得

復次憍尸迦。若滿閻浮提中所有眾生。皆發阿耨多羅三藐三菩提心。若有善男子善女人。以此般若波羅蜜多書寫經卷。普施一切使其受持。不如有人以此般若波羅蜜多書寫經卷。與一住不退轉菩薩摩訶薩。令其于此般若波羅蜜多。修學相應堅固增長。廣大圓滿成就佛法。憍尸迦。當知是善男子善女人得福甚多。何以故。此般若波羅蜜多出生阿耨多羅三藐三菩提故。憍尸迦。如前所說。若滿閻浮提所有眾生。皆發阿耨多羅三藐三菩提心。且置是數。假使若滿四大洲。若滿小千世界。若滿中千世界。若滿三千大千世界。乃至若滿兢伽沙數三千大千世界所有眾生。皆發阿耨多羅三藐三菩提心。若善男子善女人。以此般若波羅蜜多書寫經卷。普施一切使其受持。憍尸迦。不如有人以此般若波羅蜜多書寫經卷。與一住不退轉菩薩摩訶薩。令其于此般若波羅蜜多。修學相應堅固增長。廣大圓滿成就佛法。憍尸迦。當知是善男子善女人得福甚多。何以故。此般若波羅蜜多出生阿耨多羅三藐三菩提故

復次憍尸迦。若滿閻浮提所有眾生。一切皆住不退轉地。若有善男子善女人。以此般若波羅蜜多法門。普為一切解釋其義。憍尸迦。于汝意云何。此人以是因緣得福多不。帝釋天主白佛言。世尊。是善男子善女人所獲福德轉復甚多無量無邊。算數譬喻所不能及。佛言。憍尸迦。此人以是因緣得福雖多。不如有人為一將證阿耨多羅三藐三菩提者。以此般若波羅蜜多法門解釋其義。當知是人得福甚多。憍尸迦。如前所說。滿閻浮提所有眾生。皆住不退轉地。若人普為解釋其義。且置是數。假使若滿四大洲。若滿小千世界。若滿中千世界。若滿三千大千世界。乃至若滿。兢伽沙數三千大千世界所有眾生。一切皆住不退轉地。若善男子善女人。以此般若波羅蜜多法門。普為一切解釋其義。憍尸迦。于汝意云何。此人以是因緣得福多不。帝釋天主白佛言。世尊。是善男子善女人所獲福德無量無邊。算數譬喻所不能及。佛言。憍尸迦。此人以是因緣得福雖多。不如有人為一將證阿耨多羅三藐三菩提者。以此般若波羅蜜多法門解釋其義。當知是人得福甚多。憍尸迦。菩薩摩訶薩修學是般若波羅蜜多故。速得阿耨多羅三藐三菩提

爾時帝釋天主白佛言。世尊。菩薩摩訶薩隨轉般若波羅蜜多故。得近阿耨多羅三藐三菩提。隨近阿耨多羅三藐三菩提故。當隨教受般若波羅蜜多。如所教受故隨近一切智。是故當以飲食衣服臥具醫藥種種供養般若波羅蜜多。隨其所作一切福行。彼獲福德無量無邊。何以故。得近阿耨多羅三藐三菩提成就一切智

爾時尊者須菩提贊帝釋天主言。善哉善哉。憍尸迦。汝善開導諸菩薩摩訶薩。復能護念諸菩薩摩訶薩。憍尸迦。佛諸弟子皆以阿耨多羅三藐三菩提法。護念諸菩薩摩訶薩。令發阿耨多羅三藐三菩提心。令住阿耨多羅三藐三菩提果。何以故。過去諸菩薩摩訶薩。皆因學是六波羅蜜多故。發菩提心住菩提果。今佛世尊亦學是六波羅蜜多故得菩提果。未來諸菩薩摩訶薩亦復如是。是故憍尸迦。若菩薩摩訶薩不學是六波羅蜜多。即不能得阿耨多羅三藐三菩提果

佛說佛母出生三法藏般若波羅蜜多經卷第五佛說佛母出生三法藏般若波羅蜜多經卷第六

　　　　西天譯經三藏朝奉大夫試光祿卿傳法大師賜紫臣施護奉　詔譯


　　隨喜回向品第六之一

爾時慈氏菩薩摩訶薩告尊者須菩提言。若菩薩摩訶薩。于此甚深般若波羅蜜多法門。隨喜回向所獲功德。比余眾生布施持戒修定功德。最上最極最勝最妙。廣大無量無等無等等。是故于此甚深正法。應當隨喜如理回向

是時尊者須菩提白慈氏菩薩言。若菩薩摩訶薩。于十方一切處無量無數無邊不可思議不可稱計三千大千世界。一一世界中。所有過法已入涅槃無量無數無邊如來應供正等正覺。是諸如來從初發心乃至成就阿耨多羅三藐三菩提果。已入無余依大涅槃界。乃至法滅已來。于其中間所有諸佛世尊戒蘊定蘊慧蘊解脫蘊解脫知見蘊。及彼六波羅蜜多相應善根。諸佛功德相應善根。方便愿力智波羅蜜多廣大神通相應善根。一切智智正行相應出生善根。乃至大慈大悲無量無邊利益安樂一切眾生佛功德聚。如是一切波羅蜜多法門。生出一切最勝神通離障無著種種行法。無能勝無等等無限量無所觀。如來如實智力如來知見。乃至具足圓滿如來十力四無所畏一切勝義法門。所有如來轉大法輪。執大法炬。擊大法鼓。吹大法螺。作大法樂。雨大法雨。了大法智。以大法財施諸眾生。說諸佛法諸緣覺法及聲聞法。普令眾生于中修學所有一切最勝善根。及彼諸佛為諸菩薩摩訶薩眾授記當得阿耨多羅三藐三菩提果。是諸菩薩所有六波羅蜜多相應善根。又復為諸緣覺乘人授緣覺記。而彼所有一切善根。又復有諸聲聞乘人。行于布施持戒修定所有功德。及諸有學無漏無學無漏如是善根。又復所有諸愚異生所種善根。及其四眾苾芻苾芻尼優婆塞優婆夷所行布施持戒修定功德。乃至天龍夜叉乾闥婆阿修羅迦樓羅緊那羅摩睺羅伽人及非人傍生異類。聞佛說法所種善根。乃至如來入涅槃后。一切眾生于佛法僧所種善根。如是等種種善根種種功德。盡無盡相和合聚集稱計較量。修菩薩者以最上最極最勝最妙廣大無量無等無等等心皆悉隨喜。以如是隨喜功德。回向阿耨多羅三藐三菩提作如是言。愿我以此善根。當得阿耨多羅三藐三菩提果。而此修菩薩者。所有諸緣諸事諸相。從心所生如心取相為可得不

爾時慈氏菩薩告尊者須菩提言。不也須菩提。所有諸緣諸事諸相。從心所生如心取相皆不可得。須菩提復白慈氏菩薩言。若諸緣諸事諸相如心所取不可得者。是人將無想顛倒心顛倒見顛倒耶。何以故。有所生故。無常謂常。以苦謂樂。不凈謂凈。無我謂我。于疑惑心謂正思惟。由是于想心見皆成顛倒。若于諸緣諸事諸相。一一皆住如實法者。即無所生亦無所取。由如是故。心法亦然諸法亦然菩提亦然。若諸緣諸事諸相。菩提及心皆無異者。即于何所緣取于何相。當以何心隨喜功德。又復以何善根。回向阿耨多羅三藐三菩提

爾時慈氏菩薩摩訶薩謂尊者須菩提言。如汝所說。此回向法。不應為彼新發意菩薩如是宣說。何以故。彼若聞是說已所有信解愛樂恭敬凈心皆悉隱滅。以是義故不應為說。若有住不退轉菩薩摩訶薩隨順善知識者。應當為彼如是宣說。而彼菩薩聞是法已。不驚不怖亦不退沒。如是菩薩摩訶薩。能以隨喜功德如實回向彼一切智

爾時尊者須菩提白慈氏菩薩言若菩薩起隨喜心回向心。是心。即盡即滅即離。當以何心而能隨喜。復以何心而用回向阿耨多羅三藐三菩提。若以心心能回向者。是二心不俱亦無所有。若諸心自性又不能回向。即以何心能回向耶

爾時帝釋天主白尊者須菩提言。若有新發意菩薩。聞作是說將無驚怖生退沒耶。尊者。今云何是如實隨喜如實回向。應當云何是隨喜法。又復云何是回向心

爾時尊者須菩提以慈氏菩薩摩訶薩威神加持力故。復白慈氏菩薩言。諸菩薩摩訶薩。于過去諸佛道悉已修習。已滅戲論去除棘刺。舍諸重擔得大善利。諸有結縛皆悉已盡。正智無礙心得自在諸心善寂。是諸菩薩。于十方一切處無量無數三千大千世界。一一世界中所有過去無量無數已入涅槃諸佛如來。是諸如來從初發心乃至成就阿耨多羅三藐三菩提果。已入無余依大涅槃界。乃至法滅已來于其中間所有諸佛世尊諸波羅蜜多相應善根。及彼種種福行善根。諸佛戒定慧解脫解脫知見諸蘊善根。乃至大慈大悲無量無邊利益安樂一切眾生佛功德聚。及佛所說種種法門。一切眾生于是中學。信解安住所有善根。及佛世尊為諸菩薩授阿耨多羅三藐三菩提記。是諸菩薩所有六波羅蜜多相應善根。又復為諸緣覺乘人授緣覺記。而彼所有一切善根。又復有諸聲聞乘人。行于布施持戒修定所有功德。及諸有學無漏無學無漏如是善根。又復所有諸愚異生所種善根。乃至天龍夜叉乾闥婆阿修羅迦樓羅緊那羅摩睺羅伽人及非人傍生異類。聞佛說法所種善根。乃至如來入涅槃后。一切眾生所種善根。如是等種種善根種種功德。和合聚集稱計較量。是諸菩薩一一隨喜。以此隨喜功德。回向阿耨多羅三藐三菩提。慈氏。若菩薩摩訶薩作如是回向。云何當得不墮想顛倒心顛倒見顛倒

爾時慈氏菩薩告尊者須菩提言。若菩薩摩訶薩。所用心隨喜及回向時于是心中不生心想。如實知心無所取相。若菩薩摩訶薩。能以如是隨喜功德。回向阿耨多羅三藐三菩提者。是菩薩摩訶薩。即得不墮想心見倒。若復于心不如實知。以有得想而回向者。是菩薩摩訶薩。不能遠離想心見倒。又復若諸菩薩摩訶薩。以有得心而回向者。是心即盡即滅即離。彼盡滅心不能回向。若以無所得心而回向者。是即如實回向法性。若法如是回向故即法性亦然。法性如是回向故即諸法亦然。若菩薩摩訶薩能如是回向者。是為正回向。不名邪回向。而此回向法菩薩摩訶薩應當如是學

復次尊者須菩提。若菩薩摩訶薩。如過去諸佛善根。如是隨喜回向。若于未來諸佛道悉已修習。已滅戲論得大善利。是諸如來。從初發心乃至成就阿耨多羅三藐三菩提果。已入無余依大涅槃界。乃至法滅已來。于其中間所有諸佛世尊諸波羅蜜多相應善根。及彼諸佛戒定慧解脫解脫知見諸蘊善根。乃至大慈大悲無量無邊利益安樂一切眾生佛功德聚。及佛所說種種法門。一切眾生于是中學信解安住所有善根。及佛世尊為諸菩薩授阿耨多羅三藐三菩提記。是諸菩薩所有六波羅蜜多相應善根。又復為諸緣覺乘人授緣覺記。而彼所有一切善根。又復有諸聲聞乘人。行于布施持戒修定所有善根。及諸有學無漏無學無漏如是善根。又復所有諸愚異生所種善根。乃至天龍夜叉乾闥婆阿修羅迦樓羅緊那羅摩睺羅伽人及非人傍生異類。聞佛說法所種善根。乃至如來入涅槃后。一切眾生所種善根。如是等種種善根種種功德。和合聚集稱計較量。是諸菩薩一一隨喜。以此隨喜功德回向阿耨多羅三藐三菩提。尊者須菩提。而彼菩薩所用心。隨喜及回向時。若于是心中不生心想。如實知心無所取相。能以如是隨喜功德。回向阿耨多羅三藐三菩提者。是菩薩即得不墮想心見倒。若復于心不如實知。以有得想而回向者。是菩薩不能遠離想心見倒。又復若諸菩薩。以有得心而回向者。是心即盡即滅即離。彼盡滅心不能回向。若以無所得心而回向者。是即如實回向法性。若法如是回向故即法性亦然。法性如是回向故即諸法亦然。若如是回向者。是為正回向。不名邪回向復次尊者須菩提。菩薩摩訶薩。如未來諸佛善根。如是隨喜回向。若于現在諸佛如來。從初發心乃至成就阿耨多羅三藐三菩提果。已入無余依大涅槃界。乃至法滅已來。于其中間所有諸佛世尊一切善根。乃至如來入涅槃后一切眾生所種善根。如是等種種善根種種功德。和合聚集稱計較量。是諸菩薩一一隨喜。以此隨喜功德。回向阿耨多羅三藐三菩提。尊者須菩提。而彼菩薩所用心。隨喜及回向時。于是心中不生心想。如實知心無所取相。若能如是隨喜功德。回向阿耨多羅三藐三菩提者。是菩薩即得不墮想心見倒。若復以其有所得心而回向者。是菩薩不能遠離想心見倒。而彼菩薩摩訶薩當如實知所用心。回向時是心即盡即滅即離。彼盡滅心即不能回向。若以無所得心而回向者。是即如實回向法性。若法如是回向故即法性亦然。法性如是回向故即諸法亦然。若菩薩摩訶薩。于如是過去未來現在法中。能如實知如實回向者。是為正回向。不名邪回向

復次須菩提。菩薩摩訶薩。若欲如實回向阿耨多羅三藐三菩提者。當觀諸法猶如虛空離一切相。何以故。若于諸法如實了知。即無心無非心。是能知者。無法無非法。為所知相。若菩薩于如是法中能回向者。是名最上回向。是故得名菩薩摩訶薩正修福行。何以故。若種種法及種種行皆寂靜故。所有隨喜功德。回向阿耨多羅三藐三菩提亦復如是。若如實知諸行皆寂無所動者。是菩薩摩訶薩。即能具足般若波羅蜜多方便。于佛世尊入涅槃后。所有善根若體若相若自性若法性。皆如實知即能回向阿耨多羅三藐三菩提。何以故。諸佛世尊所有一切相應行法非三世故。若過去世彼法已離已滅已盡。若未來世當所未至。若現在世今即無住。復無所得非境界相。若取相者即于阿耨多羅三藐三菩提。住不平等邪念相應。生疑惑想不能安住正念正意。邪所思覺。如是即不名回向阿耨多羅三藐三菩提。若菩薩摩訶薩。于諸善根無所取相無所得心。以是心回向者。是為回向阿耨多羅三藐三菩提。如是回向法。菩薩應當學。若如是學者彼能具足善巧方便。若諸善根有是善巧方便而用回向者。即得近一切智。若諸菩薩摩訶薩。樂欲修學此方便者。應當于此般若波羅蜜多法門。聽受讀誦記念思惟請問其義。如所解了廣為他說。是為般若波羅蜜多方便。若不得般若波羅蜜多方便。即不能以諸善根回向阿耨多羅三藐三菩提。何以故。我相已滅諸行已寂。遠離種種有所得想。若復有人。于一切法而生取相墮疑惑見。不能安住如實法中。于如實法生有得想。若以如是善根。回向阿耨多羅三藐三菩提者。諸佛如來非所印可亦不隨喜。何以故。如是回向名為大貪。于一切法生疑惑心。復于諸相不能寂靜生有得想如來應供正等正覺。亦不說為有大利益。而此回向名為雜毒苦惱。譬如世間上味飲食。諸色香味皆悉具足。而彼食中為毒所雜。諸有智者知雜毒故而不取食。愚癡無智不能覺了。但取食之。彼初食時。色香美味雖所愛樂。食力銷已苦報現前。以是緣故而趣命終。尊者須菩提。汝今當知。諸有隨喜善根發回向心者。不能受持讀誦般若波羅蜜多亦復如是何以故。不能具足般若波羅蜜多。方便故不能解了甚深正義。于如實道不能安住。自不了知彼如實法。復為他人展轉教授作如是言。汝善男子。當于過去未來現在諸佛世尊所有戒定慧解脫解脫知見諸蘊善根。及彼所有過現未來諸佛世尊。從初發心乃至成就阿耨多羅三藐三菩提果。已入無余依大涅槃界。于其中間所有功德。及為諸菩薩摩訶薩授記當得阿耨多羅三藐三菩提果。是諸菩薩所有善根。又復為諸緣覺乘人授緣覺記。是諸緣覺所有善根。及諸聲聞修施戒等。于佛滅后法滅已來。于其中間所種善根。乃至愚夫異生所有善根。如是等種種善根種種功德。和合聚集稱計較量盡無盡相。汝等應當一一隨喜。以此隨喜善根。回向阿耨多羅三藐三菩提。須菩提。彼人若作是言。勸令如是隨喜回向者。如美食中而雜諸毒。此回向法名為雜毒苦惱。諸修菩薩行者。于自所行尚不應起此回向心。況復如是轉勸他人令修此法。若于是相取為實者。不名隨喜諸佛功德。不名受持不名回向。若諸菩薩。樂欲如實隨喜諸佛如來所有最上一切善根。如實回向阿耨多羅三藐三菩提者。應當隨順如來應供正等正覺。如其佛眼如實觀察。如其佛智如實了知。于諸善根。若體若相若自性若法性。如實了知無所生無所得。若能如是隨喜善根。佛所印可佛亦隨喜。諸菩薩摩訶薩如是隨喜者是正隨喜。以此善根回向阿耨多羅三藐三菩提。如來應供正等正覺最上稱贊。如是回向名大回向。回向法界善得圓滿。內心清凈解脫無礙

復次諸修菩薩乘善男子等。修習如是回向法者。于佛如來所有戒定慧解脫解脫知見。無系無著。不系欲界不系色界不系無色界。亦復不系過去未來現在三世。不系諸法不系回向法。修菩薩者如是知已不壞回向法。是大回向善得圓滿回向法界。如是回向不取諸相。遠離邪法名正回向。如來應供正等正覺。真實印可亦復隨喜。菩薩摩訶薩應當如是學

爾時世尊。贊尊者須菩提言。善哉善哉。須菩提汝善作佛事。能為諸菩薩摩訶薩請問其義。須菩提。諸菩薩摩訶薩。若能如是回向法界法性。如佛世尊所有知見。于諸善根如實覺了。若體若相若自性若法性。了無所生復無所得如是回向我所印可。我亦隨喜如是福蘊。無量無邊不可稱計。須菩提。假使三千大千世界所有一切眾生。一一皆修十善業道。所獲福蘊其數甚多。而此菩薩摩訶薩。發最勝心回向法界者所有福蘊。比前福蘊最上最極最勝最妙。廣大無量無等無等等

復次須菩提。且置是數。假使三千大千世界所有一切眾生。一一皆修四無量行。一一皆得四禪定法四無色定及五神通。如是福行其數甚多。而此菩薩摩訶薩。發最勝心回向法界所有福蘊。比前福蘊最上最極。最勝最妙廣大無量無等無等等

佛說佛母出生三法藏般若波羅蜜多經卷第六佛說佛母出生三法藏般若波羅蜜多經卷第七

　　　　西天譯經三藏朝奉大夫試光祿卿傳法大師賜紫臣施護奉　詔譯


　　隨喜回向品第六之二

復次須菩提。如前所說四無量行乃至五神通行。皆置是數。假使三千大千世界一切眾生。一一皆得須陀洹斯陀含阿那含阿羅漢果。如是福蘊亦置是數。假使三千大千世界一切眾生。一一皆得彼緣覺果。如是福蘊亦置是數。須菩提。假使三千大千世界一切眾生。皆發阿耨多羅三藐三菩提心。是諸眾生即得名為發心菩薩。而此菩薩一一皆于兢伽沙數劫中。以其飲食衣服臥具醫藥及余樂具。普施兢伽沙數世界一切眾生。而諸菩薩作是施時。一一皆起最勝上心生尊重想。須菩提。于汝意云何。是諸菩薩得福多不。須菩提。白佛言。甚多世尊。而此福蘊無量無數無有邊際。算分數分及譬喻分。乃至烏波尼殺曇分皆不能及。佛言。不也須菩提。若有住菩薩乘諸善男子。于此般若波羅蜜多修習方便。為般若波羅蜜多所護者。而能以少善根回向阿耨多羅三藐三菩提。是即如實回向法界。如是回向所有福蘊。比前菩薩布施福蘊。而彼百分不及此一。千分不及一。萬億俱胝那庾多分。乃至烏波尼殺曇分皆不及一。何以故。此般若波羅蜜多方便善根。勝前菩薩有所得心布施行故。以是福蘊不可等比。爾時四大王天。有二萬天子。在佛會中聞作是說。合掌恭敬俱白佛言。世尊。若菩薩摩訶薩。于此般若波羅蜜多修習方便。為般若波羅蜜多所護者。能以善根如實回向彼一切智。如是回向是大回向。所獲福蘊。勝前菩薩有所得心布施福蘊

爾時三十三天。有十萬天子。即時雨眾天華天香涂香及末香等。并余種種幢幡寶蓋天妙音樂。乃至一切寶嚴天衣天諸珍寶。以如是等恭敬供養而作是言。世尊。若菩薩摩訶薩。于此般若波羅蜜多修習方便。為般若波羅蜜多所護者。能以善根回向法界。如是回向是大回向。所獲福蘊勝前菩薩有所得心布施福蘊。世尊。我等諸天子眾。皆于如是菩薩摩訶薩所生最勝心。恭敬供養尊重稱贊。彼諸天子發是言時。其聲普聞一切世界。是時夜摩天中十萬天子。知足天中十萬天子。化樂天中十萬天子。他化自在天中十萬天子。如是等欲界諸天子眾。復有色界梵眾天。梵輔天。大梵天。少光天。無量光天。光音天。少凈天。無量凈天。遍凈天。無云天。福生天。廣果天。無煩天。無熱天。善見天。善現天。色究竟天。如是等天中諸天子眾。各各合掌恭敬而白佛言。希有世尊。若菩薩摩訶薩。于此般若波羅蜜多修習方便。為般若波羅蜜多所護者。能以善根回向法界。如是回向勝前菩薩有所得心布施福蘊

爾時世尊。告凈居天等諸天子言。如前所說。三千大千世界所有發心菩薩。一一于其兢伽沙數劫中廣施眾生。如是福蘊且置是數。天子假使兢伽沙數三千大千世界一切眾生。皆發阿耨多羅三藐三菩提心。是諸發心菩薩。一一于其兢伽沙數劫中。以其飲食衣服臥具醫藥及余樂具。普施兢伽沙數三千大千世界一切眾生。若菩薩摩訶薩。于此般若波羅蜜多修習方便。為般若波羅蜜多所護者。能于過去未來現在諸佛所有戒定慧解脫解脫知見諸蘊善根。及緣覺聲聞所有善根。如是等種種善根。和合聚集稱計較量。以最上最極最勝最妙。廣大無量無等無等等心皆悉隨喜。以此隨喜善根。如實回向阿耨多羅三藐三菩提。須菩提。此菩薩如是隨喜福蘊。比前菩薩布施福行。而彼百分不及此一。千分不及一。萬億俱胝那庾多分。乃至烏波尼殺曇分皆不及一。何以故。具足般若波羅蜜多方便者。勝前菩薩有所得心布施行故。爾時尊者須菩提白佛言。世尊。如佛所言。菩薩摩訶薩。修習般若波羅蜜多方便。為般若波羅蜜多所護者。于諸善根能以最上最極最勝最妙廣大無量無等無等等心。如實隨喜回向阿耨多羅三藐三菩提。世尊。當云何是最上最極。乃至無等等心。又復何名如實隨喜。佛告須菩提。若菩薩摩訶薩。于過去未來現在諸法。不取不舍無念無得。離諸疑惑不生分別。無過去法已生已滅無未來法未生未滅。無現在法即生即滅。當觀諸法猶如虛空。離一切相無所動轉。不生不滅不來不去。彼諸法相即諸法性。如其法性如實隨喜。如所隨喜回向亦然。須菩提。若菩薩于一切法能起此心者。是即名為最上最極最勝最妙廣大無量無等無等等心。即以此心而隨喜者。乃可得名如實隨喜。以此隨喜善根回向阿耨多羅三藐三菩提者。是故名為如實回向

復次須菩提。如前所說。兢伽沙數三千大千世界。所有一切發心菩薩。一一于其兢伽沙數劫中修布施行。且置是數。須菩提。若兢伽沙數三千大千世界一切眾生。皆發阿耨多羅三藐三菩提心。是諸發心菩薩。一一于其兢伽沙數劫中。修持凈戒。身善所作。語善所作。意善所作。彼諸菩薩。于兢伽沙數劫中。如是持戒不生過失。若菩薩摩訶薩。于此般若波羅蜜多修習方便。為般若波羅蜜多所護者。能于過去未來現在諸佛所有戒定慧解脫解脫知見諸蘊善根。及緣覺聲聞所有善根。如是等種種善根和合聚集稱計較量。以最上最極最勝最妙。廣大無量無等無等等心皆悉隨喜。以此隨喜善根。回向阿耨多羅三藐三菩提。須菩提。此菩薩如是隨喜福蘊。比前菩薩持戒福行。而彼百分不及此一。千分不及一。萬億俱胝那庾多分。乃至烏波尼殺曇分皆不及一。何以故。具足般若波羅蜜多方便者。勝前菩薩有所得心持戒行故

復次須菩提。如前所說兢伽沙數三千大千世界所有一切發心菩薩。一一于其兢伽沙數劫中持凈戒行。且置是數。須菩提。若兢伽沙數三千大千世界一切眾生皆發阿耨多羅三藐三菩提心。是諸發心菩薩。一一于其兢伽沙數劫中。持忍辱行不忿不恚。乃至不起一切惡念。彼諸菩薩于兢伽沙數劫中。如是忍辱不生忿恚若菩薩摩訶薩。于此般若波羅蜜多修習方便。為般若波羅蜜多所護者。能于過去未來現在諸佛所有戒定慧解脫解脫知見諸蘊善根。及緣覺聲聞所有善根。如是等種種善根。和合聚集稱計較量。以最上最極最勝最妙。廣大無量無等無等等心皆悉隨喜。以此隨喜善根。回向阿耨多羅三藐三菩提。須菩提。此菩薩如是隨喜福蘊。比前菩薩忍辱福行。而彼百分不及此一。千分不及一。百億俱胝那庾多分。乃至烏波尼殺曇分。皆不及一。何以故。具足般若波羅蜜多方便者。勝前菩薩有所得心忍辱行故

復次須菩提。如前所說兢伽沙數三千大千世界所有一切發心菩薩。一一于其兢伽沙數劫中持忍辱行。且置是數。須菩提。若兢伽沙數三千大千世界一切眾生。皆發阿耨多羅三藐三菩提心。是諸發心菩薩。一一于其兢伽沙數劫中修精進行。勇猛堅固不退不失。遠離惛沉睡眠及諸障法。彼諸菩薩于兢伽沙數劫中。如是精進不生懈退。若菩薩摩訶薩。于此般若波羅蜜多修習方便。為般若波羅蜜多所護者。能于過去未來現在諸佛所有戒定慧解脫解脫知見諸蘊善根。及緣覺聲聞所有善根。如是等種種善根。和合聚集稱計較量。以最上最極最勝最妙。廣大無量無等無等等心皆悉隨喜。以此隨喜善根回向阿耨多羅三藐三菩提。須菩提。此菩薩如是隨喜福蘊。比前菩薩精進福行。而彼百分不及此一。千分不及一。萬億俱胝那庾多分。乃至烏波尼殺曇分。皆不及一。何以故。具足般若波羅蜜多方便者。勝前菩薩有所得心精進行故

復次須菩提。如前所說兢伽沙數三千大千世界所有一切發心菩薩。一一于其兢伽沙數劫中修精進行。且置是數。須菩提。若兢伽沙數三千大千世界一切眾生。皆發阿耨多羅三藐三菩提心。是諸發心菩薩。一一于其兢伽沙數劫中。修四禪定安住寂靜。彼諸菩薩于兢伽沙數劫中如是修定。遠離一切動亂等相。若菩薩摩訶薩。于此般若波羅蜜多修習方便。為般若波羅蜜多所護者。能于過去未來現在諸佛所有戒定慧解脫解脫知見諸蘊善根。及緣覺聲聞所有善根。如是等種種善根。和合聚集稱計較量。以最上最極最勝最妙。廣大無量無等無等等心皆悉隨喜。以此隨喜善根回向阿耨多羅三藐三菩提。須菩提。此菩薩如是隨喜福蘊。比前菩薩修定福行。而彼百分不及此一。千分不及一。萬億俱胝那庾多分乃至烏波尼殺曇分。皆不及一。何以故。具足般若波羅蜜多方便者。勝前菩薩有所得心修定行故

佛告須菩提。若諸菩薩摩訶薩。樂欲于其過去未來現在諸佛六波羅蜜多法門。如理修學如實隨喜者。當于諸法住如實義。如實義者謂解脫性。如所解脫布施亦如是。如所解脫持戒忍辱精進禪定智慧皆亦如是。如所解脫解脫亦如是。如所解脫解脫知見亦如是。如所解脫隨喜心及隨喜福行亦如是。如所解脫回向心及回向法亦如是。如所解脫過去已滅法。未來未生法。現在無住法皆亦如是。如所解脫十方三世無量無數一切諸佛及諸佛法亦如是。如所解脫所有菩薩緣覺聲聞及彼諸法亦如是。如是等乃至一切法。無縛無解無住無著所解脫性即諸法性。須菩提。菩薩摩訶薩于一切法如是知者。當于六波羅蜜多法門如是修學如是隨喜。以此隨喜善根。如實回向阿耨多羅三藐三菩提

　　地獄緣品第七之一

爾時尊者舍利子白佛言。世尊。般若波羅蜜多出生一切智智。一切智性即般若波羅蜜多耶。佛言舍利子。如是如是。如汝所說。舍利子復白佛言。世尊。般若波羅蜜多所應敬禮。般若波羅蜜多所應尊重。般若波羅蜜多是大光明。般若波羅蜜多清凈無染。般若波羅蜜多廣大照曜。般若波羅蜜多攝三界相即三界性。般若波羅蜜多為清凈眼。能照一切煩惱染法。般若波羅蜜多是所依止。般若波羅蜜多是無上法。般若波羅蜜多廣攝一切菩提分法。般若波羅蜜多為大法炬。普照世間一切闇瞑。般若波羅蜜多是無所畏。能救一切怖畏眾生。般若波羅蜜多是即五眼。能照一切世出世道。般若波羅蜜多為智慧光。照破一切癡闇等法。般若波羅蜜多為諸導首。引示眾生趣入圣道。般若波羅蜜多是一切智藏。普攝煩惱等障為作斷滅。般若波羅蜜多是無生法無滅法。無起法無作法。般若波羅蜜多自相本空。般若波羅蜜多是諸菩薩母。般若波羅蜜多為諸法眼。照明諸佛所有十力四無所畏。般若波羅蜜多是所依怙。能救一切無依眾生。般若波羅蜜多是安樂法。能斷眾生生死苦惱。般若波羅蜜多能示諸法真實自性。般若波羅蜜多隨順法相。圓滿三轉十二行輪。世尊。般若波羅蜜多有如是等種種功德。諸菩薩摩訶薩于此法門應當云何瞻禮恭敬

佛告尊者舍利子言。菩薩摩訶薩于此般若波羅蜜多法門。應如師想如諸佛想。尊重恭敬瞻禮稱贊。如是瞻敬般若波羅蜜多故。是即瞻敬諸佛世尊

爾時帝釋天主。即起是念。尊者舍利子。今以何緣而生此問。作是念已。前白尊者舍利子言。尊者。有何因緣如是問佛。舍利子言。憍尸迦。如佛所說。諸菩薩摩訶薩修習般若波羅蜜多方便。為般若波羅蜜多所護者。即能于彼一切善根如實隨喜如實回向。彼一切智。而此般若波羅蜜多有大功德。勝諸菩薩有所得心。布施持戒忍辱精進禪定福行。以是緣故我作此問。憍尸迦。汝今當知。此般若波羅蜜多與五波羅蜜多而為導首。引示令入一切智道。譬如世間有其盲人。雖聚百千萬眾欲有所往而皆不能知所行道。若無導師彼終不能進趣城邑聚落方處。若有目人為作先導。彼諸盲者即能達彼一切方處。憍尸迦。所有布施持戒忍辱精進禪定猶如盲人。雖復修習無量福行。欲至一切智果。若不以此般若波羅蜜多而為導首。畢竟不能如實趣向一切智道。況復能得一切智果。若此布施等法。得般若波羅蜜多為導首者。即得智慧之眼。而能照達一切智道。即得趣證一切智果。又復布施持戒忍辱精進禪定。為般若波羅蜜多力所助者。是故此五即得名為波羅蜜多

爾時尊者舍利子白佛言。世尊。般若波羅蜜多為何法故生。佛言舍利子。般若波羅蜜多。不見有色不為色故生。不見受想行識。不為受想行識故生。若此五蘊有所生相。即般若波羅蜜多為彼故生。而此五蘊既無所生。是故般若波羅蜜多不為諸法故生。

舍利子復白佛言。世尊。若般若波羅蜜多如是生者。當于何法有所成耶。佛言舍利子。般若波羅蜜多。雖如是生無少法可成。由無法成故乃得名為般若波羅蜜多

爾時帝釋天主。聞是說已即白佛言。世尊。般若波羅蜜多。豈不成于一切智耶。佛言憍尸迦。如汝所言。般若波羅蜜多。亦成一切智。然非有所得故成。亦非名相起作故成。帝釋天主言。世尊。當云何成。佛言憍尸迦。諸法無所成如是成

帝釋天主復白佛言。希有世尊。今此般若波羅蜜多。無所生無所滅。彼一切法亦無生無滅無住無著。是即般若波羅蜜多

爾時尊者須菩提白佛言。世尊。若生如是心有所分別者。即遠般若波羅蜜多。即失般若波羅蜜多。即不成就般若波羅蜜多佛言須菩提。如是如是。有是因緣。即遠般若波羅蜜多。即失般若波羅蜜多。即不成就般若波羅蜜多。何以故。此般若波羅蜜多。于色無所表示。受想行識亦無所表示。須陀洹斯陀含阿那含阿羅漢緣覺菩薩及佛世尊。皆悉無所表示故

尊者須菩提復白佛言。世尊。大波羅蜜多是般若波羅蜜多耶。佛言須菩提。于汝意云何。以何因緣謂大波羅蜜多是般若波羅蜜多。須菩提白佛言。世尊。色無大無小無集無散離諸起作。受想行識。亦無大無小無集無散離諸起作。所有如來十力等法。不作有力不作無力亦無集散。乃至一切智。亦無大小集散諸起作等。何以故。一切法無大小無集散離起作住平等。若菩薩于一切法有所分別而作是念。我得具足一切智果。我為眾生說諸法門。能度若干眾生令至涅槃。而彼菩薩作是念者。即不名行般若波羅蜜多。所以者何。般若波羅蜜多無如是相。不見眾生有所度者有所得者。以眾生無性故般若波羅蜜多亦無性。眾生離相故般若波羅蜜多亦離相。眾生不生故般若波羅蜜多亦不生。眾生不滅故般若波羅蜜多亦不滅。眾生不思議故般若波羅蜜多亦不思議。眾生無覺了故般若波羅蜜多亦無覺了。眾生如實知勝義故般若波羅蜜多亦如實知勝義。眾生力集故如來力亦集。世尊。我以如是因緣。謂大波羅蜜多是般若波羅蜜多

爾時尊者舍利子白佛言。世尊。若諸菩薩摩訶薩于此甚深般若波羅蜜多法門。聞已諦受不疑不難生凈信解者。此諸菩薩于何處沒而來生此。佛告舍利子。當知此菩薩已于他方諸佛剎中聽受此法。請問其義隨順解了。從彼沒已而來生此。復次舍利子。若人暫得聞此甚深般若波羅蜜多法門。即生信解踴躍歡喜。尊重恭敬如佛想者。當知是人已于無數佛世尊所聽受此法。久修菩薩最勝妙行。如是等人佛所稱贊

佛說佛母出生三法藏般若波羅蜜多經卷第七佛說佛母出生三法藏般若波羅蜜多經卷第八

　　　　西天譯經三藏朝奉大夫試光祿卿傳法大師賜紫臣施護奉　詔譯


　　地獄緣品第七之二

爾時尊者須菩提白佛言。世尊。般若波羅蜜多可聞可得耶。若聲若相有所說耶。佛言。不也須菩提。般若波羅蜜多。無說無示無聞無得。非蘊處界有所見相。何以故。彼一切法離種種性。而蘊處界即般若波羅蜜多。何以故。由蘊處界空故離故寂滅故。般若波羅蜜多亦空亦離亦寂滅。而般若波羅蜜多。與蘊處界無二無二分無相無分別

爾時尊者須菩提白佛言。世尊。若有人于佛會中。聞說此甚深般若波羅蜜多法門。不生信解心無愛樂。從法會起不能聽受者。彼人以何因緣起如是相

佛告須菩提。我今為汝如實分別。若有人聞此甚深般若波羅蜜多法門。不生信解不樂聽受。當知是人雖于百千佛所修諸梵行。而不愛樂聽受此法。于諸佛所。若聞說是般若波羅蜜多法門時從會起者。須菩提。彼人于先佛所已種如是障法因緣。是故今時于我法中。聞說甚深般若波羅蜜多法門。亦復不生愛樂信解。無尊重想舍離而去。當知是人若身若心不能和合。是故于此般若波羅蜜多法門。不生一念清凈信解。不起如實正知見想。于甚深法生疑惑心造無智業由是積集無智業故。聞此般若波羅蜜多法門。生違背心起毀謗業。以違背毀謗般若波羅蜜多故。是即違背毀謗過去未來現在諸佛一切智。須菩提。我說是人少智少慧無正福業。不能成就凈信善根。于一切時一切處。自壞其身復壞他身。斷諸眾生大利樂因。須菩提。彼人以是謗法因緣故。當來決定墮大地獄。經多百歲。多千歲。多百千歲。多俱胝百歲。多俱胝千歲。多俱胝百千歲。多俱胝那庾多百千歲中。受諸苦惱。從一大地獄至一大地獄。又復展轉從一至一。若此大地獄劫火燒時。彼謗法人即于他方世界大地獄中受諸苦惱。亦復從一大地獄至一大地獄。若他方界所有地獄劫火燒時。又復展轉于他方界大地獄中。受諸苦惱亦復如是。從一至一。又若彼界劫火燒時此界還成。而復來此大地獄中。亦復從一至一受諸苦惱。如是展轉此界他界。一一獄中如前數量。經爾所歲受諸苦惱。乃至最后此界地獄劫火復起。所焚燒時受苦方盡。何以故。須菩提。彼人以語不善業。毀謗甚深般若波羅蜜多法門故獲如是果

爾時尊者舍利子白佛言。世尊。所有眾生造五無間極重罪業。與此謗法罪業而相似耶。佛言舍利子。汝勿謂彼五無間業與此謗法重罪而得相似。舍利子。違背毀謗甚深正法者。其罪甚重過五無間所有罪業。何以故。彼謗法者聞說般若波羅蜜多法門。即作是言此非佛說。我今不能于是中學。彼人自壞凈信。復壞他人所有凈信。自飲諸毒復令他人亦飲其毒。自所破壞亦復令他作其破壞。自于般若波羅蜜多法門。不信不受不知不解而不修習。復令他人不生信受不正知解亦不修習。舍利子。我說是人為破法者。其性濁黑而不清凈。于白法中為羯商摩毀壞凈信。又復得名為污法者。舍利子。以是因緣此謗法罪最極深重。五無間業不可等比。舍利子白佛言。世尊。如佛所說。彼謗法人墮大地獄。不知是人當受苦身其量云何。佛言。止舍利子。不須問其受苦身量。何以故。彼人若聞所受苦身大小分量。是時即有熱血從口門出將及命終。如是轉生憂愁苦惱。身分內外干枯銷瘦生大怖畏。是故我今不說彼人受苦身量。舍利子重白佛言。世尊。愿為宣說彼謗法者受苦身量。與末世中一切眾生。而為明照有所表示。令于正法不生毀謗。佛言舍利子。止不須說。爾時尊者舍利子。如是殷勤第二第三重復勸請。佛言。舍利子止止。是事汝今當知。如我所說若謗法者墮大地獄。爾所歲中受極重苦。即以是緣與諸眾生足為明照。是故不應說其身量

爾時尊者須菩提白佛言。世尊。諸善男子善女人。于一切時常當善護身語意業。不令作諸不善業行。何以故。如佛所說墮地獄者。由其語不善業。能作如是最極廣大非福蘊故。世尊。謗正法者實由語業感是罪報耶。佛言。如是如是。須菩提。由彼語業起不善故。即于正法而生毀謗。以是因緣受斯罪報。須菩提。我說是人于我法中不應出家。何以故。彼人違背毀謗般若波羅蜜多故是即毀謗阿耨多羅三藐三菩提。以謗阿耨多羅三藐三菩提故是即毀謗一切佛寶。謗佛寶故即謗過去未來現在諸佛一切智。謗一切智故是即毀謗一切法寶。謗法寶故即謗聲聞一切僧寶。如是即于一切種一切時一切處毀謗三寶。積集無量無數不善業行。當墮地獄受大苦惱

須菩提白佛言。世尊。彼人以何因緣。于此般若波羅蜜多法門生輕謗心。佛告須菩提。當知彼人有四種因。何等為四。一者為魔所使。二者自所積集無智業因。破壞所有清凈信解。三者隨順一切不善知識。于非法中生和合想。四者執著我相不生正見。隨彼邪心作諸過失。須菩提。由是四種因緣故。于此甚深般若波羅蜜多法門而生毀謗。須菩提。是故諸善男子善女人。當于諸佛所說正法起凈信解勿生輕謗。謗正法者是即破法。若破法者斷滅壽命起無智業。當墮地獄受大苦惱

　　清凈品第八之一

爾時尊者須菩提白佛言。世尊。若有隨順惡知識。遠離善根及不精進者。于此甚深般若波羅蜜多法門。極難信解耶。佛告須菩提。如是如是。如汝所言。如是等人。少見少聞遠離善根。修劣智慧不能精進。又復隨順諸惡知識。是故于此甚深法門極難信解。須菩提白佛言。世尊。而此般若波羅蜜多法門。以何義故難信難解。佛言。須菩提。色受想行識無縛無解。何以故。色自性是色故無縛無解。受想行識自性是識故無縛無解。色前際無縛無解。何以故。前際色自性即是色故。色后際無縛無解。后際色自性即是色故。色中際無縛無解。中際色自性即是色故。受想行識前后中際無縛無解。何以故。前后中際識自性即是識故。般若波羅蜜多以是義故甚深難解。須菩提白佛言。世尊。般若波羅蜜多法門難信難解。如佛所說最極甚深轉復難解。世尊。若有懈怠劣精進者失念無智慧者。應知此等于般若波羅蜜多法門難解難入。佛告須菩提。如是如是。如汝所言

復次須菩提。色清凈故即果清凈。果清凈故即色清凈。若色清凈若果清凈。無二無分別無斷無壞故。受想行識清凈故即果清凈。果清凈故即識清凈。若識清凈若果清凈。無二無分別無斷無壞故

復次須菩提。色清凈故即一切智清凈。一切智清凈故即色清凈。若色清凈若一切智清凈。無二無分別無斷無壞故。受想行識清凈故即一切智清凈。一切智清凈故即識清凈。若識清凈若一切智清凈。無二無分別無斷無壞故

爾時尊者舍利子白佛言。世尊。般若波羅蜜多最上甚深。佛言。性清凈故。舍利子言。般若波羅蜜多是大光明。佛言。性清凈故。舍利子言。般若波羅蜜多廣大照曜。佛言。性清凈故。舍利子言。般若波羅蜜多無和合。佛言。性清凈故。舍利子言。般若波羅蜜多無所得。佛言。性清凈故。舍利子言。般若波羅蜜多無所證。佛言。性清凈故。舍利子言。般若波羅蜜多畢竟不生欲界色界無色界。佛言。性清凈故。舍利子言。般若波羅蜜多畢竟不滅。佛言。性清凈故。舍利子言。般若波羅蜜多無所了知。佛言。性清凈故。舍利子言。般若波羅蜜多云何無所了知。佛言。舍利子。般若波羅蜜多不知色不知受想行識。何以故。色受想行識性清凈故。舍利子言。般若波羅蜜多。于一切智無起無作。佛言。性清凈故。舍利子言。般若波羅蜜多。無法可取無法可舍。佛言。性清凈故

爾時尊者須菩提白佛言。世尊。我清凈故色清凈。佛言。畢竟凈故。我清凈故受想行識清凈。佛言。畢竟凈故。須菩提言。我清凈故果清凈。佛言。畢竟凈故。須菩提言。我清凈故一切智清凈。佛言。畢竟凈故。須菩提言。我清凈故無所得無所證。佛言。畢竟凈故。須菩提言。我無邊故色亦無邊。佛言。畢竟凈故。須菩提言。我無邊故受想行識亦無邊。佛言。畢竟凈故。須菩提言。菩薩摩訶薩于般若波羅蜜多。無所覺了。佛言。畢竟凈故。須菩提言般若波羅蜜多非此岸非彼岸非中流自性無所住。佛言。畢竟凈故

爾時尊者須菩提白佛言。世尊。若菩薩摩訶薩于一切法有所分別者。即失般若波羅蜜多。即遠般若波羅蜜多

佛贊須菩提言。善哉善哉。須菩提。如是如是。如汝所言。何以故。若于一切法起分別者是即名相。有所著故。須菩提白佛言。世尊。若于所說般若波羅蜜多名中有所分別此說為著。是時尊者舍利子謂須菩提言。云何名為著相。須菩提言。若菩薩分別色空。分別受想行識空。是為著相。又若分別是過去法是未來法是現在法。是初發菩提心者得若干福蘊。是久修菩薩行者成幾所功德。作此分別者名為著相

爾時帝釋天主白尊者須菩提言。以何緣故菩薩得福蘊名為著相。須菩提言。憍尸迦。若初發心菩薩以心分別此是菩提心。即以發心。善根回向阿耨多羅三藐三菩提。若能回向即不名回向。如是分別乃為著相。憍尸迦。若有菩薩欲令諸善男子善女人安住菩薩乘者。應于阿耨多羅三藐三菩提。以真實法如理表示如實教授如所利益如理生喜。若菩薩能以如是法示教利喜者。自無所傷諸佛所印諸佛所教。彼善男子善女人亦復離著

爾時佛贊須菩提言。善哉善哉。須菩提。汝善宣說離著法門。令諸菩薩摩訶薩于一切法不生執著。須菩提。我復為汝宣說微妙離著法門。汝當善聽如善作意。須菩提白佛言。善哉世尊。愿為宣說

佛告須菩提。若有人于如來應供正等正覺。作有得想而生取著。此即名為大貪著法。何以故。不離諸相故。須菩提。若有菩薩于過去未來現在諸佛世尊所有諸無漏法起隨喜心。以此隨喜善根。回向阿耨多羅三藐三菩提者亦即是著。何以故。須菩提。諸法非過去未來現在可得。彼隨喜心亦非三世。當以何心隨喜何法。是故當知一切法無相。無見無聞無覺無知。須菩提。白佛言。世尊。諸法性甚深。佛言。離種種性。須菩提言。般若波羅蜜多性甚深。佛言。般若波羅蜜多自性清凈離種種性。須菩提言。般若波羅蜜多離性我今敬禮。佛言。一切法離性。須菩提。由一切法離性故即般若波羅蜜多離性。何以故。如來應供正等正覺如實證得一切法。無性

須菩提白佛言。世尊。如來應供正等正覺證法無性耶。佛告須菩提。無性亦非無性。彼一切法若性若無性。和合一相所謂無相。須菩提。是故諸佛如是證得彼一切法。何以故。諸佛法眼無分別故。一切法性唯一無二。彼一切法若性非性所謂無性。彼無性性是名一性。即此一性亦不可得。須菩提。若菩薩如是了知者得離諸著。須菩提白佛言。世尊。般若波羅蜜多最上甚深。佛言。如虛空甚深即般若波羅蜜多甚深。須菩提言。般若波羅蜜多難知。佛言。無知者故。須菩提言。般若波羅蜜多不可思議。佛言。非心所知出過心數故。須菩提言。般若波羅蜜多離諸所作。佛言。作者不可得故。須菩提白佛言。世尊。菩薩摩訶薩當云何行般若波羅蜜多。佛言。若菩薩摩訶薩不行于色是行般若波羅蜜多。不行受想行識是行般若波羅蜜多。不行色無常是行般若波羅蜜多。不行受想行識無常是行般若波羅蜜多。不行色空是行般若波羅蜜多。不行受想行識空是行般若波羅蜜多。不行色滿足不滿足相是行般若波羅蜜多。何以故。若行色滿足不滿足相即非色。不行受想行識滿足不滿足相是行般若波羅蜜多。何以故。若行受想行識滿足不滿足相即非識。若如是不行諸法是名行般若波羅蜜多

爾時尊者須菩提白佛言。希有世尊。善為諸菩薩摩訶薩于著法中說無著法。佛言。若不行色有著無著是行般若波羅蜜多。不行受想行識有著無著是行般若波羅蜜多。不行眼觸乃至不行意觸為緣所生諸受有著無著是行般若波羅蜜多。不行地界乃至不行識界有著無著是行般若波羅蜜多。不行布施持戒忍辱精進禪定智慧諸波羅蜜多有著無著是行般若波羅蜜多。不行三十七菩提分法及佛十力四無所畏十八不共諸功德聚有著無著是行般若波羅蜜多。不行須陀洹斯陀含阿那含阿羅漢緣覺如來有著無著是行般若波羅蜜多。不行一切智有著無著是行般若波羅蜜多。須菩提。若菩薩摩訶薩能如是于色不生著。受想行識不生著。眼觸乃至意觸為緣所生諸受不生著。地界乃至識界不生著。布施持戒忍辱精進禪定智慧諸波羅蜜多不生著。三十七菩提分法及佛十力四無所畏十八不共諸功德聚皆不生著。須陀洹斯陀含阿那含阿羅漢緣覺如來乃至一切智亦不生著。何以故。一切法無縛無解出過諸著。是故得名離著無礙一切智。須菩提。諸菩薩摩訶薩應如是行般若波羅蜜多。須菩提白佛言。希有世尊。般若波羅蜜多是甚深法。若說不增不說亦不減。說亦不減不說亦不增

佛贊須菩提言。善哉善哉。須菩提。如是如是。若如來應供正等正覺。盡其壽量稱贊虛空。而彼虛空贊亦不增不贊亦不減。贊亦不減不贊亦不增。譬如稱贊幻所化人。贊亦不喜不贊亦不恚。贊亦不增不贊亦不減。須菩提。諸法性如是離說非說不增不減。須菩提白佛言。世尊。般若波羅蜜多廣大甚深。菩薩摩訶薩所行甚難。譬如虛空無動無轉無相無作。般若波羅蜜多亦復如是。世尊。菩薩為眾生故。被大鎧甲而作莊嚴。何以故。菩薩為欲成就阿耨多羅三藐三菩提果度諸眾生。是故修學般若波羅蜜多。世尊。如人被甲與彼虛空共相斗戰。而彼虛空本來平等。法界平等眾生平等。而諸菩薩雖復勇猛成就精進波羅蜜多。畢竟不能戰空得勝。是故諸菩薩摩訶薩難行般若波羅蜜多

爾時帝釋天主白尊者須菩提言。若如是者即般若波羅蜜多行而無所生。云何相應。須菩提言。憍尸迦。如虛空行所生。般若波羅蜜多行亦如是生。憍尸迦。諸菩薩摩訶薩欲學般若波羅蜜多行者當如虛空行。如是學者是即相應

爾時會中有一苾芻聞是法已從座而起。合掌向佛作如是言。般若波羅蜜多。無少法可生無少法可滅是故我今敬禮般若波羅蜜多

佛說佛母出生三法藏般若波羅蜜多經卷第八佛說佛母出生三法藏般若波羅蜜多經卷第九

　　　　西天譯經三藏朝奉大夫試光祿卿傳法大師賜紫臣施護奉　詔譯


　　清凈品第八之二

爾時帝釋天主白佛言。世尊。若有人受持此般若波羅蜜多法門者。我當守護其人及此法門。時尊者須菩提。謂帝釋天主言。憍尸迦。汝見有法可守護耶。帝釋天主言。不也須菩提。時須菩提言。天主。若菩薩摩訶薩。如所說般若波羅蜜多。如理而行隨順相應者。是即名為真實守護。若時過離般若波羅蜜多。于一切處即為人及非人伺得其便。復次憍尸迦。若菩薩摩訶薩。為欲守護般若波羅蜜多者。當如守護虛空。是為行般若波羅蜜多。憍尸迦。于汝意云何。彼呼聲響能守護耶。帝釋天主言。尊者須菩提。彼呼聲響不能守護。須菩提言。如是如是。憍尸迦。當知一切法如聲響。若如是知即于諸法無所觀。無所示無所生無所得。是為菩薩摩訶薩行般若波羅蜜多

爾時三千大千世界一一界中。從四大王天。乃至大梵王天。彼彼所有娑婆界主大梵天王。帝釋天主。并余天子。以佛威神加持力故。即時各各來詣佛所。頭面著地禮世尊足。右繞三匝退住一面

是時世尊以威神力。令彼一切梵王帝釋及諸梵眾。并余四天王天諸天子等。各各得見千佛世尊。于諸方處一一如應宣說般若波羅蜜多法門。如是名句文皆同一說相。所有般若波羅蜜多。法門品類章句皆悉無異。彼受法者皆名須菩提。其請問者亦如帝釋天主

爾時佛告彼諸梵王帝釋天主等言。汝等于此地方今見諸佛。如是宣說般若波羅蜜多法門。所有慈氏菩薩摩訶薩。當成阿耨多羅三藐三菩提果。已于此地方亦復如是宣說般若波羅蜜多法門

　　嘆勝品第九

爾時尊者須菩提白佛言。世尊。般若波羅蜜多甚深微妙。于其名中畢竟不可得非彼語言。而能宣說如般若波羅蜜多。名不可得故。般若波羅蜜多法亦不可得。而此般若波羅蜜多。名字及法無二差別。皆無所生俱不可得。世尊。如佛所言。慈氏菩薩摩訶薩。當成阿耨多羅三藐三菩提果。已于此地方亦復如是。宣說般若波羅蜜多者。此法甚深彼云何說

爾時佛告尊者須菩提言。彼慈氏菩薩摩訶薩。當成阿耨多羅三藐三菩提果。已于此地方。說般若波羅蜜多時。不說色若常若無常若解若縛。不說受想行識若常若無常若解若縛說色受想行識畢竟清凈。須菩提。彼菩薩以如是名句文。如實宣說般若波羅蜜多

爾時須菩提白佛言。世尊。般若波羅蜜多清凈。佛言。須菩提。色清凈故般若波羅蜜多清凈。受想行識清凈故。般若波羅蜜多清凈。色不生不滅。不著煩惱不出世間故清凈。般若波羅蜜多亦如是清凈。受想行識不生不滅。不著煩惱不出世間故清凈。般若波羅蜜多亦如是清凈。色無染故般若波羅蜜多清凈。受想行識無染故。般若波羅蜜多清凈。一切法無染故。般若波羅蜜多清凈。虛空清凈故。般若波羅蜜多清凈。一切法如虛空如聲響故清凈。般若波羅蜜多亦如是清凈

爾時尊者須菩提白佛言。世尊。若有善男子善女人。于此般若波羅蜜多法門。發清凈心聽受讀誦為人演說。當知是人得大善利。眼耳鼻舌身根清凈。離諸病苦一切惡毒不能傷害。壽命增長無中夭難。常得千天子眾或時導前或時從后。于一切處密為守護。世尊。諸持法者善男子善女人。應于白月八日十四日十五日。清凈身語心業。于諸方處讀誦此般若波羅蜜多法門或為他人解說其義。當知是善男子善女人得福甚多

佛告須菩提言。如是如是。如汝所說。若有善男子善女人。于一切處讀誦解說此般若波羅蜜多法門時。常有千天子眾往彼持法人所。為欲聽受正法大利益故密護其人。何以故。此般若波羅蜜多法門。于天上人間為最勝寶。以是緣故善男子善女人。能受持者得福甚多

復次須菩提。若有受持讀誦解說此甚深般若波羅蜜多法門者。于現世中得大善利獲最勝寶。天上人間共所尊重。何以故。此般若波羅蜜多法門。能與眾生廣大利樂。須菩提。彼一切法不生不滅不染不凈。無取無舍無所有無所得。般若波羅蜜多。亦不生不滅不染不凈。無取無舍無所有無所得。何以故。色無染故般若波羅蜜多亦無染。受想行識無染故。般若波羅蜜多亦無染。菩薩摩訶薩。若于諸法不生分別。是為行般若波羅蜜多。須菩提般若波羅蜜多。非內非外不出不入。無法可示無法可觀

爾時三千大千世界。所來集會一切梵王帝釋。及諸天子。各各踴躍歡喜咸作是言。我等今日于閻浮提中。得聞世尊第二。轉此甚深般若波羅蜜多法輪。彼當來世。慈氏菩薩成正覺已轉此法輪時。愿我亦復得聞此法

佛告須菩提言。法非初轉非第二轉當知諸法畢竟無所有而不可轉。須菩提。菩薩摩訶薩。修學般若波羅蜜多亦復如是

爾時尊者須菩提白佛言。世尊。大波羅蜜多。是般若波羅蜜多。所以者何。彼一切法離諸著故。而諸菩薩摩訶薩修一切法。乃至證得阿耨多羅三藐三菩提果亦無法可證。雖轉法輪亦無法可示。無法可得。以無證無示無所得故。一切法空畢竟離著。由離著故即一切法無還無轉。何以故。世尊。一切法離性。是故無還無轉

佛告尊者須菩提言。如是如是。如汝所說。須菩提。彼空解脫門無還無轉。無相無愿解脫門亦無還無轉。須菩提。雖于諸法如是宣說。而諸法性畢竟寂滅。無說無示無聞無得無法可證。以無所證故亦無證者。是故諸法無滅無非滅

爾時尊者須菩提白佛言。世尊。無邊波羅蜜多。是般若波羅蜜多虛空無邊故。無等等波羅蜜多。是般若波羅蜜多一切法不可得故。離波羅蜜多。是般若波羅蜜多畢竟空故。不可破波羅蜜多。是般若波羅蜜多。一切法性不可得故。無句波羅蜜多。是般若波羅蜜多。諸法無名無相故。無性波羅蜜多。是般若波羅蜜多。諸法無來故。無言波羅蜜多。是般若波羅蜜多。諸法無分別故。無來波羅蜜多。是般若波羅蜜多。諸蘊不可得故。無去波羅蜜多。是般若波羅蜜多。諸法無來故。無集波羅蜜多。是般若波羅蜜多。諸法無取故。無盡波羅蜜多。是般若波羅蜜多。諸法無盡相故。無生波羅蜜多。是般若波羅蜜多。諸法無著故。無作波羅蜜多。是般若波羅蜜多。作者不可得故。無知者波羅蜜多。是般若波羅蜜多。諸法無主宰故。無所至波羅蜜多。是般若波羅蜜多。無退沒故。不滅波羅蜜多。是般若波羅蜜多前后中際不可得故。夢幻影響陽焰等波羅蜜多。是般若波羅蜜多。諸法不生故。無煩惱波羅蜜多。是般若波羅蜜多。貪嗔癡等性清凈故。無出世波羅蜜多。是般若波羅蜜多。所依止不可得故。無染污波羅蜜多。是般若波羅蜜多虛空清凈故。無戲論波羅蜜多。是般若波羅蜜多。諸法平等故。無念波羅蜜多。是般若波羅蜜多。諸念不生故。無動波羅蜜多。是般若波羅蜜多。諸法性常住故。離欲波羅蜜多。是般若波羅蜜多。諸法性真實故。無起波羅蜜多。是般若波羅蜜多。諸法無疑故。寂靜波羅蜜多。是般若波羅蜜多。諸法相不可得故。無過失波羅蜜多。是般若波羅蜜多。具足諸功德故。無眾生波羅蜜多。是般若波羅蜜多。眾生際不可得故。無斷波羅蜜多。是般若波羅蜜多。諸法不起故。無二邊波羅蜜多。是般若波羅蜜多。諸法離著故。無異波羅蜜多。是般若波羅蜜多。諸法無和合故。無著波羅蜜多。是般若波羅蜜多。不分別聲聞緣覺地故。不分別波羅蜜多。是般若波羅蜜多。分別平等故。無量波羅蜜多。是般若波羅蜜多。量法平等故。如虛空波羅蜜多。是般若波羅蜜多。一切法無障礙故。無常波羅蜜多。是般若波羅蜜多。一切法有為故。苦波羅蜜多。是般若波羅蜜多。虛空平等故。空波羅蜜多。是般若波羅蜜多。一切法不可得故。無我波羅蜜多。是般若波羅蜜多。我不可得故。無相波羅蜜多。是般若波羅蜜多。一切法不可轉故。空性波羅蜜多。是般若波羅蜜多。畢竟無邊故。念處正勤神足根力覺道波羅蜜多。是般若波羅蜜多。三十七菩提分法不可得故。空無相無愿波羅蜜多。是般若波羅蜜多。三解脫門不可得故。內有色觀外色等波羅蜜多。是般若波羅蜜多。八解脫不可得故。初禪定等波羅蜜多。是般若波羅蜜多。九先行法不可得故。苦集滅道波羅蜜多。是般若波羅蜜多。四圣諦法不可得故。布施等波羅蜜多。是般若波羅蜜多。十波羅蜜多不可得故。十力波羅蜜多。是般若波羅蜜多。不可破壞故。四無所畏波羅蜜多。是般若波羅蜜多。不怯不懼不退不沒故。離系波羅蜜多。是般若波羅蜜多。一切智智無著無礙故。如來無量功德波羅蜜多。是般若波羅蜜多。過諸數法故。如來真如波羅蜜多。是般若波羅蜜多。一切法真如平等故。自然智波羅蜜多。是般若波羅蜜多。一切法自性平等故。一切智智波羅蜜多。是般若波羅蜜多。一切法性一切法相。不可得不可知故

　　贊持品第十之一

爾時帝釋天主作是念。諸善男子善女人。若得暫聞此般若波羅蜜多法門者。是人于諸佛所已種善根。何況有人于此般若波羅蜜多法門。能受持讀誦記念思惟為人演說。如所說學如所說行如理相應。是人已于無量無數佛世尊所。恭敬供養種諸善根。又若有人。聞此般若波羅蜜多法門。不驚不怖不退不沒者。是人久于過去如來應供正等正覺所。已曾聽受此甚深法請問其義。于是法中如理修習。是故今聞不生驚怖。如所說學如所說行如理相應

爾時尊者舍利子。知帝釋天主心所念已即白佛言。世尊。若有人聞此甚深般若波羅蜜多法門。發信解心尊重恭敬。受持讀誦為人演說。如所說學如所說行如理相應者。是人應如不退轉菩薩摩訶薩功德無異。何以故。此甚深般若波羅蜜多法門。若人以少善根不能得聞。又若于先佛所不曾修習者。是故今時即不能生清凈信解。又復世尊。若有人聞此甚深般若波羅蜜多法門。生違背毀謗者。當知是人于先佛所曾聞是法。爾時已生違背毀謗。何以故。是人雖復以少善根。先得聞此甚深般若波羅蜜多法門。而為懈怠所覆。不起精進無信無忍。于甚深法不生愛樂。由不樂故不能解了。以其不了又復不能請問諸佛及佛弟子。由是緣故今聞此法起違謗者。當知往昔已生違謗

爾時帝釋天主白佛言。世尊。若人敬禮般若波羅蜜多者。是即敬禮諸佛一切智智

佛告帝釋天主言。如是如是。憍尸迦。若人敬禮般若波羅蜜多。是即敬禮諸佛一切智智。何以故。從一切智智。生般若波羅蜜多。般若波羅蜜多復生一切智智。諸菩薩摩訶薩行般若波羅蜜多時。當如是住般若波羅蜜多如是習般若波羅蜜多

爾時帝釋天主復白佛言。世尊。菩薩摩訶薩行般若波羅蜜多時。云何得名如是住如是習。佛贊帝釋天主言。善哉善哉。憍尸迦。汝今善問如來應供正等正覺此甚深義。然汝能問。皆是如來神力護念。憍尸迦。若菩薩摩訶薩行般若波羅蜜多時。不住色不住色相。菩薩若不住色不住色相。是為習色。不住受想行識不住識相。菩薩若不住識不住識相是為習識。憍尸迦。菩薩若不習色不習色相。是為不住色。若不習受想行識不習識相。是為不住識。憍尸迦。菩薩摩訶薩如是行般若波羅蜜多時。得名如是住如是習

爾時尊者舍利子白佛言。世尊。般若波羅蜜多最極甚深。般若波羅蜜多不能得其邊際源底。般若波羅蜜多廣大無量。佛言。舍利子。如是如是。若菩薩摩訶薩行般若波羅蜜多時。不住色甚深。不住色相甚深。菩薩若不住色甚深。不住色相甚深。是為習色甚深。不住受想行識甚深。不住識相甚深。菩薩若不住識甚深。不住識相甚深。是為習識甚深。舍利子。菩薩若不習色甚深。不習色相甚深。是為不住色甚深。若不習受想行識甚深。不習識相甚深。是為不住識甚深

爾時尊者舍利子白佛言。世尊。此甚深般若波羅蜜多法門。應為住不退轉已得授記諸菩薩摩訶薩如理宣說。何以故。彼諸菩薩若聞所說。不疑不悔離諸障礙。帝釋天主即白尊者舍利子言。如尊者所說。其事如是。設復為彼未得授記菩薩說者當有何咎。尊者舍利子言。憍尸迦。若為未授記菩薩說者而亦無咎。何以故。彼菩薩雖未授記。若得聞此般若波羅蜜多法門。隨喜信受瞻禮恭敬。不驚不怖不退不沒。當知是菩薩久已安住大乘法中成熟善根。不久當于一二三如來應供正等正覺所得授阿耨多羅三藐三菩提記。憍尸迦。彼菩薩雖于現在佛世尊所未得授記。未來世中決定得見諸佛如來應供正等正覺。瞻禮供養得授阿耨多羅三藐三菩提記修諸善法。乃至證得阿耨多羅三藐三菩提果

爾時尊者舍利子白佛言。世尊。若菩薩暫得聞此般若波羅蜜多法門瞻禮信受者。尚說此菩薩久已安住大乘法中成熟善根。何況有能于此法門讀誦思惟為人演說如理修行者。其事云何

爾時佛告尊者舍利子言。如是如是。如汝所說。若菩薩暫得聞此般若波羅蜜多法門瞻禮信受者。我說是菩薩久已安住大乘法中成熟善根。況復有能于此法中讀誦思惟為人演說如理修行者。決定速能成就阿耨多羅三藐三菩提果

爾時尊者舍利子白佛言。世尊。我今樂說譬喻以明其義。佛言。舍利子。隨汝意說。舍利子言。世尊。譬如有住菩薩乘者勤求菩提。或時夢已處菩提座。世尊。彼菩薩得是夢已。當知漸近阿耨多羅三藐三菩提果。諸求菩提者亦復如是。若得聞此般若波羅蜜多法門隨喜信受。當知是人久已安住大乘法中成熟善根。決定當得授菩提記。何況有能讀誦思惟為人演說如理修行者。當知是人決定速證阿耨多羅三藐三菩提果。何以故。世尊。有諸眾生以業障故背如實智。是故遠離此般若波羅蜜多法門。不能發生清凈信解。由是不能成熟善根。有諸眾生久于此法。聽受信解安住實際成熟善根。世尊。當知是人住如實際不復退轉。漸近阿耨多羅三藐三菩提果

世尊。又如有人欲過百由旬乃至五百由旬曠野險路。于其路中若進若退怖畏疑惑是人漸行欲出險路。忽見有諸守牛羊人。即知此去城邑不遠。是人即時心得安隱。無復起諸盜賊等怖。何以故。是人得見守牛羊者。即知漸近城邑聚落。世尊。求菩提者亦復如是。若得聞此般若波羅蜜多法門。當知漸近阿耨多羅三藐三菩提果。不久得授大菩提記。不復墮于聲聞緣覺之地。何以故。得聞般若波羅蜜多法門瞻禮信受為前相故。是故諸菩薩摩訶薩。應當于此般若波羅蜜多法門。尊重恭敬如理修行

佛說佛母出生三法藏般若波羅蜜多經卷第九佛說佛母出生三法藏般若波羅蜜多經卷第十

　　　　西天譯經三藏朝奉大夫試光祿卿傳法大師賜紫臣施護奉　詔譯


　　贊持品第十之二

爾時世尊贊尊者舍利子言。善哉善哉。舍利子。如是如是。如汝所說。善引譬喻。汝今以佛神力。復說譬喻而明此義。舍利子白佛言。世尊。又如有人欲見大海漸次而行。若見有樹或見樹相。若見有山或見山相。當知是人去海尚遠。又復前行。若不見樹及樹相。不見山及山相。當知是人去海漸近。何以故。大海深遠廣闊無涯。近大海邊無有一切山樹等相。是人雖未至海。以不見彼山樹相故。即知漸次近于大海。世尊。菩薩摩訶薩亦復如是。若得聞此般若波羅蜜多法門瞻禮供養者。是人雖于現在如來應供正等正覺所未得授記。當知漸近阿耨多羅三藐三菩提而將授記。何以故。以聞此般若波羅蜜多法門為前相故。世尊。又如世間有種種樹。于其春時枝葉繁茂青潤可愛。閻浮提人見是相已皆生歡喜。即作是念。此樹不久開華結實。何以故。彼開敷相先已現故。世尊。菩薩摩訶薩亦復如是。若得聞此般若波羅蜜多法門瞻禮供養者。當知是菩薩久已成熟最勝善根。以其宿世善因緣故。今于此般若波羅蜜多正法會中親所聽受。得見諸佛及眾賢圣。復得諸佛賢圣以歡喜心作如是念。過去諸菩薩將得授記亦復如是。聞此正法為前相故。今此菩薩當知漸近阿耨多羅三藐三菩提不久得記。何以故。前相現故。又如世間女人懷妊。日月將滿身力疲困心識動亂。飲食減少坐臥懈怠。凡諸所欲而不勤行。苦惱悉生厭本所習。見是相已。當知此人將產不久。何以故。前相現故。世尊。菩薩摩訶薩亦復如是。若得聞此般若波羅蜜多法門瞻禮供養者。當知是菩薩久已成熟善根。漸近阿耨多羅三藐三菩提不久得記。何以故。以聞正法為前相故。爾時世尊復贊尊者舍利子言。善哉善哉。舍利子。汝所樂說皆是如來神力所護

是時尊者須菩提白佛言。希有世尊。如來應供正等正覺。善所護念諸菩薩眾。能善宣說諸菩薩法。佛告須菩提言。諸菩薩摩訶薩。于長夜中多所饒益一切眾生。以善方便與其利樂。悲愍世間為救度故。而諸菩薩勤求阿耨多羅三藐三菩提果。得證果已。欲為一切眾生如其所應宣說法要。是故諸佛共所護念

須菩提白佛言。世尊。諸菩薩摩訶薩行般若波羅蜜多時。當云何觀即得般若波羅蜜多具足

佛言。須菩提。若菩薩摩訶薩行般若波羅蜜多時。不見色法有所增相。不見受想行識有所增相。是行般若波羅蜜多。不見色法有所減相。不見受想行識有所減相。是行般若波羅蜜多。乃至不見是法非法。是行般若波羅蜜多。須菩提。菩薩摩訶薩行般若波羅蜜多時。若如是觀即得般若波羅蜜多具足

須菩提白佛言。世尊。如佛所說般若波羅蜜多不可思議。佛言。須菩提。色受想行識不可思議。若菩薩不分別色不可思議。是行般若波羅蜜多。不分別受想行識不可思議。是行般若波羅蜜多

爾時尊者舍利子白佛言。世尊。般若波羅蜜多法門最上甚深。何人當能如實信解

佛告舍利子言。若久行菩薩道者。聞此般若波羅蜜多法門即能信解。舍利子白佛言。世尊。何等是久行菩薩道者。佛言。舍利子。若菩薩摩訶薩。不分別如來十力四無所畏。不分別如來諸功德法。乃至不分別一切智。若如是不分別諸法。是為久行菩薩道者。何以故。所有如來十力四無所畏不可思議。諸功德法乃至一切智皆不可思議。是故菩薩于一切法無所分別。由如是故。菩薩摩訶薩于法無所行而行。是行般若波羅蜜多

爾時尊者須菩提白佛言。希有世尊。此甚深般若波羅蜜多法門。是大寶聚最上無染般若波羅蜜多。猶如虛空自性清凈。世尊。有諸善男子善女人。于此般若波羅蜜多法門。受持讀誦記念思惟。乃至為人演說者。云何多難事起而為障礙。佛告尊者須菩提言。如是如是。如汝所說。善男子善女人。于此般若波羅蜜多法門。受持讀誦記念思惟。乃至為人說其義時。多難事起而為障礙。須菩提。汝今當知。難事起時是其惡魔作諸魔障。是故善男子善女人。諸有受持讀誦乃至為人演說者。應當速疾如理所作

又復有諸善男子善女人。若欲自書。若使人書此般若波羅蜜多法門者。當于一月乃至一年速疾書成。何以故。此般若波羅蜜多大法寶中。多有怨賊常欲侵害

復次尊者須菩提白佛言。世尊。諸有善男子善女人。受持讀誦乃至書寫此般若波羅蜜多法門時。若諸魔眾伺求其便欲生破壞。當于爾時作何遠離

佛告須菩提。汝今當知。若有人受持讀誦乃至書寫此法門時。但當志心如理所作。彼諸惡魔雖復長時以壞法心于此法門欲作斷滅。及持法者欲生破壞。縱經多劫彼終不能伺得其便

爾時尊者舍利子白佛言。世尊。諸善男子善女人。受持讀誦此正法時。若得遠離諸魔業者。是人即能讀誦通利。乃至書寫皆無障礙。世尊。如佛所說彼諸惡魔伺求其便不能得者。當以何力能致如是

佛告尊者舍利子言。汝今當知。皆是如來應供正等正覺威神之力。加持護念制伏諸魔不得其便。是故能令諸持法者讀誦通利。乃至如所說學如所說行。如理相應皆悉無礙。何以故。今此甚深正法攝諸法相即諸法性。所有十方無量阿僧祇世界。現住說法諸佛如來。皆同宣說此般若波羅蜜多法門。是故諸佛如來。以其神通威力共所護念。諸持法者使令受持讀誦通利。乃至書寫供養。如所說學如所說行。如理相應皆得無礙。舍利子。諸有持法善男子善女人。若為諸佛所護念者。我不見有諸惡魔眾而能為害

是時尊者舍利子白佛言。世尊。若諸菩薩摩訶薩。于此般若波羅蜜多法門。受持讀誦書寫供養。乃至如所說學如所說行如理相應。而能遠離諸魔障者。亦是如來神通威力所護念耶

佛告尊者舍利子言。如是如是。諸菩薩摩訶薩。已得一切如來神通威力加持護念。是故于此甚深般若波羅蜜多法門。而能受持讀誦通利。乃至如所說學如所說行如理相應。悉得遠離一切魔障。舍利子當知。是菩薩得諸如來神力加持。是諸如來所知所念。為諸如來共所觀察

復次舍利子。若菩薩摩訶薩于此般若波羅蜜多法門。能受持讀誦記念思惟。廣為他人解釋其義。乃至如所說學如所說行如理相應者。當知是菩薩摩訶薩已近阿耨多羅三藐三菩提。不久得成阿耨多羅三藐三菩提果

又舍利子。若人于此般若波羅蜜多法門。但能受持讀誦者。是人得福雖多。不如有人于此法門如所說學。如所說行如理相應。舍利子當知。是人得諸如來神力加持。是諸如來所知所念。為諸如來共所觀察。是人現世有大威德有大名稱。當來決定獲大果報。何以故。此般若波羅蜜多是第一義勝妙法門。與一切法如理相應。普攝眾生住真實際

復次舍利子。此般若波羅蜜多相應法門。如來應供正等正覺以威神力加持護念。后末世中先于南方廣大流布。從是南方流布西方。復從西方流布北方。如是展轉流布諸方。舍利子。佛涅盤后法欲滅時。為欲令諸善男子善女人于此般若波羅蜜多法門。受持讀誦記念思惟。轉為他人解釋其義。乃至書寫供養獲大利益是故如來加持護念使令流布

又舍利子。若善男子善女人有能受持此正法者。當知是人得諸如來神力加持。是諸如來所知所念。為諸如來共所觀察。舍利子白佛言。世尊。此般若波羅蜜多法門最上甚深。于后末世云何北方亦流布耶

佛言。舍利子。后末世中此法亦當流布北方。而彼方處有修菩薩行者諸善男子善女人。聞此甚深般若波羅蜜多法門。而能受持讀誦記念思惟書寫供養。舍利子白佛言。世尊。而彼北方有幾所人。當能受持此甚深般若波羅蜜多法門。有幾所人能讀誦通利。如所說學如所說行如理相應

佛言。舍利子。而彼北方雖多有諸修菩薩行者善男子善女人。能受持此甚深般若波羅蜜多法門。少能于中讀誦通利如所說學如所說行如理相應者

又舍利子。彼方若有善男子善女人。聞此般若波羅蜜多法門。不驚不怖不退不沒者。當知是人久住大乘修菩薩行已曾于其過去如來應供正等正覺所請問其義。是人久已修習具足菩薩道法。為欲利樂諸眾生故廣修諸行。勤求阿耨多羅三藐三菩提果。何以故。我今已為是善男子善女人。宣說一切智相應般若波羅蜜多法門。是人轉身亦復樂聞此般若波羅蜜多法門歡喜信受。勤修阿耨多羅三藐三菩提法。善住三摩呬多相應勝行。乃至諸魔不能壞其阿耨多羅三藐三菩提心。況復一切人非人等能破壞耶。何以故。是人堅固勇猛不退轉于阿耨多羅三藐三菩提心。又復是人聞此般若波羅蜜多法門。心大歡喜心得清凈。普令眾生種諸善根如理修行。成就阿耨多羅三藐三菩提果。何以故。是善男子善女人能于佛前作如是言我當以此法門為無量百千萬億俱胝那庾多眾生。如理表示如實教授。如所利益如理生喜。如實覺了無所退轉。普令安住阿耨多羅三藐三菩提果。舍利子。是善男子善女人住菩薩乘廣大利益我觀其心則生隨喜我亦以此甚深正法。示教利喜無量百千萬億俱胝那庾多眾生。令住阿耨多羅三藐三菩提果。如是善男子善女人廣大信解愛樂大乘。愿生諸佛剎中。現在佛前聞說妙法。相續得聞說此甚深般若波羅蜜多法門。于彼佛剎亦復以此甚深正法。示教利喜無量百千萬億俱胝那庾多眾生。令住阿耨多羅三藐三菩提果

爾時尊者舍利子白佛言。希有世尊。如來應供正等正覺。于過去未來現在一切法中。無有少法不見不聞不知不解。一切眾生種種行相皆悉了知。諸菩薩法無不通達。乃至未來世中有諸菩薩摩訶薩眾。為菩提故發大精進。勤求此般若波羅蜜多。得是法門受持讀誦。如所說學如所說行。如理相應者如來悉知。有諸菩薩摩訶薩眾。于此般若波羅蜜多法門。不求而得者如來亦知

佛告尊者舍利子言。如是如是。如汝所說。舍利子。如來應供正等正覺。于過去未來現在一切法中。無有少法不見不聞不知不解。乃至未來世中諸菩薩摩訶薩。于此般若波羅蜜多法門。有求而得有不求而得者如來悉知。何以故。如來應供正等正覺。于諸菩薩過去善根及所樂欲乃至菩薩所行道法皆悉了知

復次舍利子白佛言。世尊。余諸深經與此般若波羅蜜多相應者。亦不勤求而自得耶

佛言。如是如是。舍利子。所有余諸深經與此般若波羅蜜多相應者。亦有不求而自獲得

舍利子白佛言。世尊。所有余諸深經與六波羅蜜多相應者。未來世中善男子善女人。亦不勤求而自得耶

佛言。舍利子。所有余諸深經與六波羅蜜多相應者。未來世中亦有不求而自獲得。何以故。法本如是。諸修菩薩道者善男子善女人。常當以法示教利喜無量百千萬億俱胝那庾多眾生。令住阿耨多羅三藐三菩提果。亦自于中如理修學。是人轉身于余深經與六波羅蜜多無所得相應。與一切法自性相應者。是人亦復不求自得

佛說佛母出生三法藏般若波羅蜜多經卷第十佛說佛母出生三法藏般若波羅蜜多經卷第十一

　　　　西天譯經三藏朝奉大夫試光祿卿傳法大師賜紫臣施護奉　詔譯


　　惡者障法品第十一之一

爾時尊者須菩提白佛言。世尊。佛先已說受持讀誦般若波羅蜜多法者。諸善男子善女人所有功德。而彼善男子善女人受持讀誦此法門時。將無惡魔為難事耶

佛告尊者須菩提言。如是如是。甚多須菩提。有諸惡魔而為難事。于一切時伺求其便。須菩提復白佛言。如佛所說諸難事者其相云何

佛告須菩提。若有住菩薩乘修習此般若波羅蜜多法者。欲為他人說此法時。不即為說及說不止。應當覺知是為魔事。又復若說法者。于說法時生其我慢貢高心者。應當覺知是為魔事。若有人書持讀誦此法門時。生輕慢心而戲笑者。應當覺知是為魔事。若有諸持法者心生散亂。應當覺知是為魔事。若有諸持法者互相非說。應當覺知是為魔事。若有諸持法者。記念不明多所忘失。應當覺知是為魔事。若有諸持法者。互相障礙不能和合。于此法門不生敬信。應當覺知是為魔事。若人書持讀誦此法門時。于自諸根不能調伏。應當覺知是為魔事。若有諸聽法者忽作是念。我于此般若波羅蜜多法中。不得其味無所解了。棄舍此法從座而起。應當覺知是為魔事。又聽法者若作是念。此般若波羅蜜多法中。不為我等說授記事。我不能生清凈信解。念已棄舍從座而起。應當覺知是為魔事。又聽法者若作是念。此般若波羅蜜多法中不說我名。不說我等所住城邑聚落方處。及不說我所生族姓父母名字。以是因緣不能聽受此般若波羅蜜多法門。我當棄舍。隨所起念即于若干劫數有所退墮。后復以其勝因緣故。于此般若波羅蜜多法門還得修習。何以故。諸菩薩摩訶薩若不聽受此般若波羅蜜多法門。即不能成就世間出世間法。是故須菩提。若起退失心者。應當覺知是為魔事

復次須菩提。若有住菩薩乘者。不能于此般若波羅蜜多法中求一切智智。而返于彼聲聞緣覺法中。修習趣求一切智智者。應當覺知是為魔事

復次須菩提。若有人欲學欲成就世間出世間法。而不學般若波羅蜜多法門。返于聲聞緣覺法中而生趣求。須菩提。若不學般若波羅蜜多法者。即不能成就世間出世間法。是人起顛倒慧。于此般若波羅蜜多法中。不能修習如實了知。棄舍根本取其枝葉。須菩提。如世有人饑行求食。棄舍其主而返于彼作務人所求索飲食。須菩提。未來世中所有退失菩薩法者。諸善男子善女人亦復如是。棄舍般若波羅蜜多一切智智根本法門。而返于彼聲聞緣覺法中取其枝葉。須菩提。此因緣者。應當覺知是為魔事。何以故。是人少智少慧。謂此般若波羅蜜多法門。不能至彼一切智智。以是因緣而生棄舍。返謂聲聞緣覺法門。即能成就一切智智。是故于中取其枝葉。須菩提。菩薩摩訶薩應當覺知。如是等相覺已遠離。不應于中愛樂修學。如是學者非所相應。若有愛樂聲聞緣覺法者即如是學。云何彼等如是學耶。須菩提。所謂聲聞法中而但修習調伏我相。證得我空寂靜涅盤。自謂已得究竟果法。不能于彼最上法中精進修行。亦復不能廣為眾生作大利益。是故菩薩摩訶薩不應如是學。云何名為菩薩學耶。須菩提。若菩薩摩訶薩所行所學。皆自安住如實法已。廣修一切相應善根。普攝世間無量無邊一切眾生。悉令安住真如實際。一一證得最上涅盤。是即名為菩薩學法

復次須菩提。譬如有人欲觀其象。雖復得見不能真實觀其形相是人即自返尋象跡觀取象相。須菩提。于汝意云何。是人為智不。須菩提言。不也世尊。佛告須菩提。未來世中所有退失菩薩法者亦復如是是人先已安住菩薩乘中。于此甚深般若波羅蜜多法門雖復修習。不能于中請問其義。不能如實了知勝行。于此法門生棄舍心。以棄舍般若波羅蜜多故。即不能取證阿耨多羅三藐三菩提果。是故返于聲聞緣覺法中取證涅盤。自謂已得究竟果法。須菩提。此因緣者。應當覺知是為魔事

復次須菩提。譬如世間諸求寶人。詣彼大海欲求珍寶。到已不能于大海中采取其寶。而返于彼牛跡水中求諸珍寶。自謂與其海水相等。須菩提。于汝意云何。是人為智不。須菩提言。不也世尊。佛告須菩提。未來世中所有退失菩薩法者亦復如是。是人先已安住菩薩乘中。于此甚深般若波羅蜜多法門雖復修習。不能于中請問其義。不能如實了知勝行。于此法門生棄舍心。而返于彼聲聞緣覺法中。愛樂趣求調伏我相。取證我空寂靜涅盤。所謂須陀洹斯陀含阿那含阿羅漢及緣覺果。于諸果中見如是法證如是理。得諸漏盡心善解脫。于彼果中而得離系。須菩提。此因緣者。應當覺知是為魔事

復次須菩提。菩薩摩訶薩即不生如是心。何以故。而諸菩薩已得安住大乘法中。被精進鎧作大莊嚴。長時修習諸波羅蜜多相應法門。悲愍世間廣為眾生作大利益。是故須菩提。所有心不調柔起顛倒慧。于此甚深般若波羅蜜多法門不能修習。不覺不知生棄舍心。不能安住菩薩法中。不與諸波羅蜜多勝行相應。但樂聲聞緣覺法者。當知此等皆是善根未成熟者

復次須菩提。又如世間有巧業者。本欲造立如天帝釋殊勝宮殿。而返度量日月宮殿大小分量。須菩提。于汝意云何。彼日月宮殿。能勝帝釋妙宮殿耶。須菩提言。不也世尊。佛告須菩提。未來世中所有退失菩薩法者亦復如是。是人先已安住菩薩乘中。于此甚深般若波羅蜜多法門。雖復聽受修習。不能于中請問其義。不能如實了知勝行。由不了故于此法門生棄舍心。而返于彼聲聞緣覺法中。愛樂趣求調伏我相。取證我空寂靜涅盤。自謂已得究竟果法。須菩提。此因緣者。應當覺知是為魔事

復次須菩提。又如有人樂欲見彼轉輪圣王。雖復得見不能真實觀其色相威神福德。而返觀彼諸小王等所有色相。自謂與彼轉輪圣王等無有異。須菩提。于汝意云何。彼轉輪圣王色相威德。與諸小王為相等不。須菩提言。不也世尊。佛告須菩提。未來世中。所有退失菩薩法者亦復如是。是人先已安住菩薩乘中。于此甚深般若波羅蜜多法門。雖復聽受修習。不能于中請問其義。不能如實了知勝行。由不了故于此法門生棄舍心。而返于彼聲聞緣覺法中愛樂趣求。須菩提。此因緣者。應當覺知是為魔事

復次須菩提。如來為諸菩薩摩訶薩故。而以種種善巧方便宣說甚深般若波羅蜜多法門。令諸菩薩于中修學即能成就阿耨多羅三藐三菩提果。須菩提。是故如來以此般若波羅蜜多法門。為諸菩薩摩訶薩如理表示如實教授。如所利益如理生喜。趣入安住勝義法門。令諸菩薩摩訶薩不退轉于阿耨多羅三藐三菩提

復次須菩提。如是住不退轉菩薩摩訶薩。于此大乘法中已安住者。設復棄舍而返于彼聲聞緣覺下劣乘中起趣求心。于汝意云何。是人為智不。須菩提言。不也世尊。佛告須菩提。此因緣者。應當覺知是為魔事

復次須菩提。又如有人饑渴所逼周行求食。見彼百味精妙飲食。生棄舍心而不能取。返取于彼六十日飯食已愛樂。須菩提。于汝意云何。是人為智不。須菩提言。不也世尊。佛告須菩提。未來世中所有退失菩薩法者亦復如是。是人先已安住菩薩乘中。于此甚深般若波羅蜜多法門。雖復聽受修習。不能于中請問其義。不能如實了知勝行。由不了故于此法門生棄舍心。而返于彼聲聞緣覺法中愛樂趣求。須菩提。此因緣者。應當覺知是為魔事

復次須菩提。又如有人見彼無價摩尼珠寶。即不能取而返取其水精之寶。自謂與彼摩尼珠寶等無有異。須菩提。于汝意云何。是人為智不。須菩提言。不也世尊。佛告須菩提。未來世中所有退失菩薩法者亦復如是。是人先已安住菩薩乘中。于此甚深般若波羅蜜多法門。雖復聽受修習。不能于中請問其義。不能如實了知勝行。由不了故于此法門生棄舍心。而返于彼聲聞緣覺法中求一切智。自謂與彼菩薩法門等無有異。須菩提。此因緣者。應當覺知是為魔事

復次須菩提。若有人書寫受持讀誦演說此般若波羅蜜多法門時。若進若退其心散亂。一一當知皆是魔事

爾時尊者須菩提白佛言。世尊。般若波羅蜜多為可書寫耶。佛言。不也須菩提。般若波羅蜜多非文字可得。所有文字但為顯示此法門故。而般若波羅蜜多離文字相。畢竟于文字中求不可得。若有人作是言。我書文字即是書寫般若波羅蜜多。須菩提。此因緣者。應當覺知是為魔事

復次須菩提。若有人書持讀誦此般若波羅蜜多法門時。心不專一起諸思念。所謂城邑聚落園林池沼。父母師長及諸親友。自身他身若內若外。一切所有飲食衣服。臥具醫藥歌舞戲笑。苦樂憂喜愛非愛境乃至貪嗔癡等。如是種種起思念者。一一當知皆是惡魔作諸障難。使令行者心生散亂。不得于此般若波羅蜜多法門書持讀誦。須菩提。此因緣者。應當覺知是為魔事。是故諸菩薩摩訶薩覺已遠離。不令諸魔伺得其便

又復若人書持讀誦此般若波羅蜜多法門時思念王事。以此因緣而為障難。是故不能于此法門書持讀誦。應當覺知是為魔事

又復若人書持讀誦此般若波羅蜜多法門時。籌計財寶資生等物。以此因緣而為障難。是故不能于此法門書持讀誦。應當覺知是為魔事

又復若人書持讀誦此般若波羅蜜多法門時。思念世間語言章句。以此因緣而為障難。是故不能于此法門書持讀誦。應當覺知是為魔事

復次須菩提。若有人書持讀誦此般若波羅蜜多法門時。有諸惡魔現苾芻相。來住其前作如是言。我有法門汝等當學。如是書寫受持讀誦如是修習。即能至彼一切智果。須菩提。此因緣者。應當覺知是為魔事

復次須菩提。若有住菩薩乘者。樂欲通達菩薩摩訶薩善巧方便者。不能于其菩薩法中如實了知。而返于彼聲聞緣覺法門起趣求心。是人知彼法中亦說空無相無愿。謂與菩薩法門等無有異。須菩提。若欲了知菩薩摩訶薩善巧方便最勝智者。應當于此甚深般若波羅蜜多法中如實趣求。若復于余聲聞緣覺法門而修習者。應當覺知是為魔事

復次須菩提。此般若波羅蜜多法門。若聽者樂聞說者懈倦。應當覺知是為魔事

又復若時說者樂說聽者懈倦。應當覺知是為魔事

又復若時彼聽法者。樂欲聽受此般若波羅蜜多法門。聽已書寫讀誦。而說法者不即為說。以戲論心說余經法。由此因緣不能和合。令聽法者不得般若波羅蜜多書持讀誦。應當覺知是為魔事

又復若時彼說法者心不懈退。樂欲宣說般若波羅蜜多法門。而聽法者住于異方。以此因緣不能和合。應當覺知是為魔事

又復若時彼說法者少欲歡喜。離無義語忻樂說法而聽法者身力疲懈心識惛重。以此因緣不能和合。不得般若波羅蜜多書持讀誦。應當覺知是為魔事

又復若時彼聽法者有信樂心欲聞此法。而說法者作諸留難不欲為說。以此因緣不能和合。令聽法者不得般若波羅蜜多書持讀誦。應當覺知是為魔事

又復若時彼聽法者欲聞此法。而說法者誦習不利。聽者不喜樂聞。以此因緣不能和合。不得般若波羅蜜多書持讀誦。應當覺知是為魔事

又復若時彼說法者樂欲為說。而聽法者以余緣故不樂聽受。由此因緣不能和合。不得般若波羅蜜多書持讀誦應當覺知是為魔事又復若時彼說法者樂欲說法。而聽法者睡眠所覆惛重疲懈不能聽受。以此因緣不能和合。不得般若波羅蜜多書持讀誦。應當覺知是為魔事

又復若時彼聽法者樂欲聞法。而說法者睡眠所覆惛重疲懈不樂說法。以此因緣不能和合。不得般若波羅蜜多書持讀誦。應當覺知是為魔事

復次須菩提。若有人書持讀誦此般若波羅蜜多法門時。或有人來作如是說。汝等當知地獄餓鬼傍生及阿修羅。彼彼趣中有種種苦。如是苦受應當遠離。不如修習出諸趣類盡苦邊際取證涅盤。須菩提。作此說者。應當覺知是為魔事

復次須菩提。若有人書持讀誦此般若波羅蜜多法門時。或有人來作如是說。諸天界中有勝妙樂。所謂欲界有五欲樂。色界有禪定樂。無色界有寂滅定樂。如是諸樂皆悉有為無常。敗壞諸相畢竟無實。三界悉空諸法無我。汝諸智者應當了知。不如取證須陀洹斯陀含阿那含阿羅漢果。得是果已不復更受后身。須菩提。作此說者即為障礙菩薩勝行。應當覺知是為魔事

復次須菩提。若說法者獨止一處。心念徒眾即作是言。若人有能隨從我者。我即當與般若波羅蜜多。不隨我者我不與其般若波羅蜜多。有諸善男子等。為求法故尊重正法。爾時各往隨從法師。而彼法師忽于異時。心不樂欲為諸徒眾說般若波羅蜜多。即當往詣饑饉枯涸虎狼蟲獸盜賊怖畏諸險難處。時彼法師告徒眾言。諸善男子。此處饑饉險難極甚怖畏。汝等何能受是苦耶。應自籌量無宜后悔。其說法者以此微細因緣方便。遠離諸聽法眾。爾時諸人知是事已。互相謂言。此遠離相非與般若波羅蜜多相。是故諸人各各退還不復隨從。須菩提。以是因緣不能和合。不得般若波羅蜜多書持讀誦。應當覺知是為魔事

復次須菩提。若說法者或時欲詣極大怖畏諸惡蟲獸非人聚中。或詣饑饉枯涸險難等處。謂聽法者言。諸善男子。汝等當知。我所往處極大險惡。汝等不應隨從于我。須菩提。說法者以是微細因緣方便遠離。諸聽法者不能和合。不得般若波羅蜜多書持讀誦。應當覺知是為魔事

復次須菩提。若說法者于親友家常所往返。而于后時謂聽法者言。我有親族汝等應往求乞所須飲食衣服受用等物。由此因緣妨廢聽受般若波羅蜜多法門。是故不得書持讀誦。應當覺知是為魔事

佛告須菩提。如是等相一一當知皆是惡魔作諸方便而為障難。欲令諸修菩薩法者。不得此般若波羅蜜多法門聽受修習書持讀誦。是故諸修菩薩法者。于一切時常所覺知覺已遠離。令彼諸魔不得其便

佛說佛母出生三法藏般若波羅蜜多經卷第十一佛說佛母出生三法藏般若波羅蜜多經卷第十二

　　　　西天譯經三藏朝奉大夫試光祿卿傳法大師賜紫臣施護奉　詔譯


　　惡者障法品第十一之二

爾時尊者須菩提白佛言。世尊。何故惡魔于其長時勤作方便起諸障難。而令諸修菩薩法者不得般若波羅蜜多正法聽受修習書持讀誦

佛告尊者須菩提言。汝今當知。此般若波羅蜜多出生諸佛一切智。從一切智而復出生諸佛正法。從諸佛法出生無量無數眾生。諸佛以其方便智力。普令眾生斷諸煩惱。煩惱斷故。彼諸惡魔伺不得便。由不得便作障難故。心生苦惱。以苦惱心是故長時勤作方便為諸難事。而令諸修菩薩法者。不得般若波羅蜜多正法聽受修習書持讀誦

復次須菩提。彼諸惡魔或作方便。于其初住大乘善男子前作如是言。汝所聽受非真般若波羅蜜多。我有經法。是真般若波羅蜜多。汝當隨我如是修學。須菩提。彼諸惡魔以是方便欲壞善法。而初住大乘善男子等。少智少信未得阿耨多羅三藐三菩提記。其心怯弱為魔所攝。魔所攝故。即不得此般若波羅蜜多正法。聽受修習書持讀誦。須菩提。此因緣者。應當覺知是為魔事

復次須菩提。彼諸惡魔或時現身。作苾芻相以壞法心。妄修菩薩甚深勝行。而返于中以聲聞果謂證實際。須菩提。此因緣者。應當覺知是為魔事

復次須菩提。彼諸惡魔。以如是等種種方便。于此般若波羅蜜多正法作諸障難。不令有人書持讀誦。是故修菩薩法者。常當覺知覺已遠離。即起勇猛勝精進心。堅固安住正念正知

爾時尊者須菩提白佛言。如是世尊。如是善逝。譬如大珍寶聚。多有怨賊常欲伺求而為竊盜。何以故。珍寶難得價直無量。以是因緣多諸怨賊。今此般若波羅蜜多大法寶聚。亦復如是多諸障難。常有惡魔伺求其便。是故所有初住大乘善男子等。少智少信其心怯弱。于此甚深廣大法中。不得聽受修習書持讀誦者。知彼皆是魔力所加。世尊。若復有人于如是等諸難事中。勇猛精進心不懈退。于此法門堅固修習書持讀誦者。豈非諸佛神通威力所加持耶

佛言。須菩提。如是如是。如汝所說。若有人能于如是等諸難事中。得此法門聽受修習書持讀誦者。當知皆是諸佛如來神通威力共所護念。何以故。彼惡魔眾雖復長時勤作方便。于此法門起諸難事。如來應供正等正覺。亦復長時勤作方便。于此般若波羅蜜多法門。以威神力加持護念

　　顯示世間品第十二之一

佛告須菩提。如世母人生育諸子。若一若十若百若千。忽于一時其母有疾。諸子各各勤求方便。多所療治。咸作是念。云何令母速得遠離風癀痰[病-丙+(企-止+(套-大))]種種病苦。眼耳鼻舌身意諸根輕安調適。云何令母飲食增進色力堅固。離諸苦受得大快樂。云何令母壽命長遠久住世間。何以故。今我此身處于世間。從母所生生育甚難。以是因緣母恩為重。須菩提。所有十方現在如來應供正等正覺亦復如是。各各以其神通威力加持護念。此般若波羅蜜多甚深法門。悲愍世間一切眾生。普令得聞書持讀誦。彼諸如來咸作是念。云何得此般若波羅蜜多正法久住世間。云何得此般若波羅蜜多正法離破壞相。云何得此般若波羅蜜多正法。普令世間書持讀誦宣通流布。使諸惡魔不得其便。須菩提。如來應供正等正覺。于一切時勤作方便。稱贊護念般若波羅蜜多法門。何以故。此般若波羅蜜多是諸佛母。彼諸如來應供正等正覺所有一切智。從般若波羅蜜多真實出生。而此般若波羅蜜多。能示諸佛及能顯示諸世間相。所有過去未來如來應供正等正覺。若已得若當得。皆因是般若波羅蜜多故。成就阿耨多羅三藐三菩提果。及今現在十方無量阿僧祇世界。一切如來應供正等正覺。住世說法廣為眾生作利益者。亦因是般若波羅蜜多故。成就阿耨多羅三藐三菩提果。須菩提當知。三世諸佛皆從般若波羅蜜多中來。般若波羅蜜多能善出生。是故般若波羅蜜多。能示諸佛及能顯示諸世間相

爾時尊者須菩提白佛言。世尊。如佛所說般若波羅蜜多而能顯示世間相者。如來應供正等正覺。當云何說為世間相。愿佛世尊廣為開示

佛告尊者須菩提言。佛說五蘊為世間相。所謂色受想行識。般若波羅蜜多顯示如是相。須菩提復白佛言。世尊。云何般若波羅蜜多示五蘊法為世間耶。佛告須菩提。當知般若波羅蜜多。顯示五蘊壞無壞相。五蘊自性無作無生壞無所壞。何以故。彼空自性無作無生壞無所壞。無相無愿自性無作無生壞無所壞。法界自性亦無作無生壞無所壞。而此五蘊亦復如是。是故如來應供正等正覺。說般若波羅蜜多示世間相

復次須菩提。如來從般若波羅蜜多中來。能隨無量無數眾生性悉如實知。云何如來如實知耶。所謂眾生自性即如實性。從般若波羅蜜多出生。如來亦復從般若波羅蜜多出生。是故如來能隨無量無數眾生性皆如實知。由實了知眾生性故。乃至無量無數眾生一切心行亦如實知。以了知無量無數眾生心行故。是故佛說般若波羅蜜多示世間相。

復次須菩提。如來因般若波羅蜜多故。如實了知無量無數眾生攝心亂心。云何如來知眾生攝心耶。所謂若集若散住法性中如實了知。若如實知是即了知眾生攝心。是故如來因般若波羅蜜多故。能知無量無數眾生如是攝心。云何如來知眾生亂心耶。所謂住法性中知心無相。心無相故即無盡無不盡。若如實了知盡無盡相。是即了知眾生亂心。是故如來因般若波羅蜜多故。能知無量無數眾生如是亂心

復次須菩提。如來因般若波羅蜜多故。如實了知無量無數眾生無盡心。云何如來知眾生無盡心耶。須菩提。所謂知心無壞。心無壞故即心無生滅。無生滅故即無住無依。無有盡相猶如虛空廣大無盡。而心相亦然。是故如來因般若波羅蜜多故。能知無量無數眾生如是無盡心

復次須菩提。如來因般若波羅蜜多故。如實了知無量無數眾生染心。云何如來知眾生染心耶。須菩提。所謂了知染心如實相即非染心。是故如來因般若波羅蜜多故。能知無量無數眾生如是染心

復次須菩提。如來因般若波羅蜜多故。如實了知無量無數眾生離染心。云何如來知眾生離染心耶。須菩提。所謂了知染心自性。即離染心中無離染心相。是故如來因般若波羅蜜多故。能知無量無數眾生如是離染心。復次須菩提。如來因般若波羅蜜多故。如實了知無量無數眾生諸能緣心。云何如來知眾生能緣心耶。須菩提。所謂了知阿賴耶等諸能緣心。無能緣心相。是故如來因般若波羅蜜多故。能知無量無數眾生如是能緣心

復次須菩提。如來因般若波羅蜜多故。如實了知無量無數眾生諸能取心。云何如來知眾生能取心耶。須菩提。所謂了知無所取相。取相離故即不可取。是故如來因般若波羅蜜多故。能知無量無數眾生如是能取心

復次須菩提。如來因般若波羅蜜多故。如實了知無量無數眾生諸有漏心。云何如來知眾生有漏心耶。須菩提。所謂了知心無自性。無自性故即無分別。是故如來因般若波羅蜜多故。能知無量無數眾生如是有漏心

復次須菩提。如來因般若波羅蜜多故。如實了知無量無數眾生諸無漏心。云何如來知眾生無漏心耶。須菩提。所謂了知心無自性即非心分。是故如來因般若波羅蜜多故。能知無量無數眾生如是無漏心

復次須菩提。如來因般若波羅蜜多故。如實了知無量無數眾生貪心。云何如來知眾生貪心耶。須菩提。所謂了知若住貪即心不如實。若心如實即不住貪。于平等法中無貪心可得。是故如來因般若波羅蜜多故。能知無量無數眾生如是貪心

復次須菩提。如來因般若波羅蜜多故。如實了知無量無數眾生離貪心。云何如來知眾生離貪心耶。須菩提。所謂了知心如實相。若貪若離貪俱不可得。由不可得故即無離貪心相。是故如來因般若波羅蜜多故。能知無量無數眾生如是離貪心

復次須菩提。如來因般若波羅蜜多故。如實了知無量無數眾生恚心。云何如來知眾生恚心耶。須菩提。所謂了知心住空寂。離所緣相無諸分別。是故如來因般若波羅蜜多故。能知無量無數眾生如是恚心

復次須菩提。如來因般若波羅蜜多故。如實了知無量無數眾生離恚心。云何如來知眾生離恚心耶。須菩提。所謂了知心法無二從真實生。是故如來因般若波羅蜜多故。能知無量無數眾生如是離恚心

復次須菩提。如來因般若波羅蜜多故。如實了知無量無數眾生癡心。云何如來知眾生癡心耶。須菩提。所謂了知若心住于癡即心不如實。若心如實即不住于癡。是故如來因般若波羅蜜多故。能知無量無數眾生如是癡心

復次須菩提。如來因般若波羅蜜多故。如實了知無量無數眾生離癡心。云何如來知眾生離癡心耶。須菩提。所謂了知若心有所著即心隨癡相若心住如實即不隨癡相。由如是故無離癡心相可得。是故如來因般若波羅蜜多故。能知無量無數眾生如是離癡心

復次須菩提。如來因般若波羅蜜多故。如實了知無量無數眾生過失心。云何如來知眾生過失心耶。須菩提。所謂了知若心生過失即心不如實。若心如實即不生過失。于平等法中無過失心可得。是故如來因般若波羅蜜多故。能知無量無數眾生如是過失心

復次須菩提。如來因般若波羅蜜多故。如實了知無量無數眾生離過失心。云何如來知眾生離過失心耶。須菩提。所謂了知若心有所著即過失隨生。若心住如實即不生過失。由如是故無離過失心相可得。是故如來因般若波羅蜜多故。能知無量無數眾生如是離過失心

復次須菩提。如來因般若波羅蜜多故。如實了知無量無數眾生廣心。云何如來知眾生廣心耶。須菩提。所謂了知是心不增不減無住無著。是故如來因般若波羅蜜多故。能知無量無數眾生如是廣心

復次須菩提。如來因般若波羅蜜多故。如實了知無量無數眾生非廣心。云何如來知眾生非廣心耶。須菩提。所謂了知心無處所。無處所故即無起作亦無增廣。是故如來因般若波羅蜜多故。能知無量無數眾生如是非廣心

復次須菩提。如來因般若波羅蜜多故。如實了知無量無數眾生大心。云何如來知眾生大心耶。須菩提。所謂了知是心平等自性無差別。是故如來因般若波羅蜜多故。能知無量無數眾生如是大心

復次須菩提。如來因般若波羅蜜多故。如實了知無量無數眾生非大心。云何如來知眾生非大心耶。須菩提。所謂了知心無來去。是故如來因般若波羅蜜多故。能知無量無數眾生如是非大心

復次須菩提。如來因般若波羅蜜多故。如實了知無量無數眾生無量心。云何如來知眾生無量心耶。須菩提。所謂了知心無依止。無依止故即無限量。是故如來因般若波羅蜜多故。能知無量無數眾生如是無量心

復次須菩提。如來因般若波羅蜜多故。如實了知無量無數眾生現心。云何如來知眾生現心耶。須菩提。所謂了知諸心自性無所顯現。是故如來因般若波羅蜜多故。能知無量無數眾生如是現心

復次須菩提。如來因般若波羅蜜多故。如實了知無量無數眾生非現心。云何如來知眾生非現心耶。須菩提。所謂了知心無形相自性離故。由性離故非現非不現。是故如來因般若波羅蜜多故。能知無量無數眾生如是非現心

復次須菩提。如來因般若波羅蜜多故。如實了知無量無數眾生勝上心。云何如來知眾生勝上心耶。須菩提。所謂了知若心住如實即無所生亦無所有是為勝上。是故如來因般若波羅蜜多故。能知無量無數眾生如是勝上心

復次須菩提。如來因般若波羅蜜多故。如實了知無量無數眾生無上心。云何如來知眾生無上心耶。須菩提。所謂了知心無所得離諸戲論。是故如來因般若波羅蜜多故。能知無量無數眾生如是無上心

復次須菩提。如來因般若波羅蜜多故。如實了知無量無數眾生定心。云何如來知眾生定心耶。須菩提。所謂了知是心平等。平等法中無定亂相。猶如虛空寂無所動。是故如來因般若波羅蜜多故。能知無量無數眾生如是定心

復次須菩提。如來因般若波羅蜜多故。如實了知無量無數眾生非定心。云何如來知眾生非定心耶。須菩提。所謂了知心無等等即心平等。心平等故而不可得非定心相。是故如來因般若波羅蜜多故。能知無量無數眾生如是非定心

復次須菩提。如來因般若波羅蜜多故。如實了知無量無數眾生解脫心。云何如來知眾生解脫心耶。須菩提。所謂了知眾生自性解脫。彼眾生性即解脫性。是故如來因般若波羅蜜多故。能知無量無數眾生如是解脫心復次須菩提。如來因般若波羅蜜多故。如實了知無量無數眾生非解脫心。云何如來知眾生非解脫心耶。須菩提。所謂了知心性無來無去無住非過去未來現在三世可得解脫性離即不可得非解脫相。是故如來因般若波羅蜜多故。能知無量無數眾生如是非解脫心

復次須菩提。如來因般若波羅蜜多故。如實了知無量無數眾生不可見心。云何如來知眾生不可見心耶。須菩提。所謂了知彼眾生心。無所生無所成。無分別無所取。離諸相不可見。慧眼天眼尚不能觀。豈況肉眼是故如來因般若波羅蜜多故。能知無量無數眾生如是不可見心

佛告須菩提。如是等諸心。如來因般若波羅蜜多故。一一如實了知。以是義故。般若波羅蜜多而能顯示諸世間相

佛說佛母出生三法藏般若波羅蜜多經卷第十二佛說佛母出生三法藏般若波羅蜜多經卷第十三

　　　　西天譯經三藏朝奉大夫試光祿卿傳法大師賜紫臣施護奉　詔譯


　　顯示世間品第十二之二

佛告須菩提。又復如來因般若波羅蜜多故。如實了知無量無數眾生。及諸異見補特伽羅諸行出沒。云何如來知諸眾生。及諸異見補特伽羅諸行出沒耶。須菩提。所謂了知眾生所起諸行出沒。依色而生依受想行識而生。云何依色受想行識生耶。謂諸異見補特伽羅起。如是見我及世間是常。色是常我及世間是無常。亦常亦無常。非常非無常。如是我及世間是常。受想行識是常。我及世間是無常。亦常亦無常。非常非無常。受想行識是無常。亦常亦無常。非常非無常。又復我及世間是有邊。色是有邊。我及世間是無邊亦有邊。亦無邊。非有邊非無邊。色是無邊。亦有邊亦無邊。非有邊非無邊。如是我及世間是有邊。受想行識是有邊。我及世間是無邊。亦有邊亦無邊。非有邊非無邊。受想行識是無邊。亦有邊亦無邊。非有邊非無邊。又復死后色如去不如去。亦如去亦不如去。非如去非不如去。如是受想行識死后如去不如去亦如去亦不如去非如去非不如去。又復身即是神。身異神異。如是色受想行識即身即神。色受想行識異身異神。是見皆依五蘊所起。此等皆是補特伽羅別異癡見。如來一一如實了知。須菩提。以是義故如來應供正等正覺。因般若波羅蜜多故。能知無量無數眾生。及諸異見補特伽羅如是出沒

復次須菩提。如來因般若波羅蜜多故。如實了知無量無數眾生色受想行識相。云何如來知眾生色相耶。須菩提。所謂了知色如如。云何如來知眾生受想行識相耶。須菩提。所謂了知受想行識如如。須菩提。以是義故如來所說眾生出沒如即五蘊如。五蘊如即世間如。何以故。五蘊及世間如無異故。是故五蘊如如世間如。世間如如一切法如。一切法如如須陀洹果如。須陀洹果如如斯陀含果如。斯陀含果如如阿那含果如。阿那含果如如阿羅漢果如。阿羅漢果如如。緣覺果如。緣覺果如如如來如。是故如來與彼聲聞緣覺果。及五蘊世間。乃至一切法。同一如。如是諸如如非一性非多性。即種種性離種種性。無二無分別無作而無盡。須菩提。如來因般若波羅蜜多故得是如如。證是如故故名如來。以是因緣如來應供正等正覺。說般若波羅蜜多能示世間。般若波羅蜜多為諸佛母出生諸佛。由從是生故即如實了知彼一切法如如無異。證是如故出現世間。成就阿耨多羅三藐三菩提果

爾時須菩提白佛言。世尊。如佛所說如如法者最上甚深。佛因是如故得菩提果。世尊。此法甚深何人能信解。豈非住不退轉菩薩摩訶薩。滿愿阿羅漢。正見補特伽羅。乃能信解耶。佛言。須菩提。如是如是。如汝所說

復次須菩提。如如法者是無盡相最勝甚深。如來應供正等正覺。如實宣說彼無盡相

爾時帝釋天主及欲界中余天子眾。色界二萬梵眾天子來詣佛所。到已頭面禮佛雙足退住一面。時諸天子各白佛言。世尊。佛所說法最上甚深。此中云何作相耶

佛言。諸天子。諸法以空為相無相無愿為相。是相無生無滅無染無凈。法界寂靜猶如虛空。無所依止即相無相。如來應供正等正覺。說色受想行識亦如是相。即相無相。而此諸相相不能壞。世間天人阿修羅等所不能壞。何以故。彼天人阿修羅等是有相故。諸天子。若有人問虛空誰所作。是人為正問不。諸天子白佛言。不也世尊。虛空無所作。何以故。虛空無為誰能作者。佛告諸天子言。如是如是。如來應供正等正覺。從無二法生。說諸法相亦無二相。何以故。如來得是相故即無所住。是故佛說諸法無作相

爾時尊者須菩提白佛言。世尊。是相甚深。如來得是相故成等正覺。以無礙智說般若波羅蜜多。而此般若波羅蜜多乃是諸佛之所行處

佛告尊者須菩提言。如是如是。如來應供正等正覺。因般若波羅蜜多故。如實顯示彼世間相。須菩提。如來應供正等正覺依止于法。供養恭敬尊重贊嘆于法。所謂法者即般若波羅蜜多。有佛無佛此法常住。是故如來依止般若波羅蜜多。由依止故如來修習般若波羅蜜多。以修習故得一切智

復次須菩提。汝今當知。佛是知恩能報恩者。正使有人作是問言。誰是知恩能報恩者。應當答言。佛是知恩能報恩者。何以故。如來因所行道所學法故。得阿耨多羅三藐三菩提。今復護念是道是法。須菩提。如來所行所學者即是般若波羅蜜多。以是義故如來名為真報恩者

復次須菩提。如來知一切法無作。無作相故得阿耨多羅三藐三菩提。今復如實說一切法無作無作相。亦是如來真報恩者

復次須菩提。如來知一切法皆從般若波羅蜜多中來。今復如實說般若波羅蜜多顯示世間。亦是如來真報恩者

須菩提白佛言。世尊。彼一切法無知者無見者。云何如來應供正等正覺。說般若波羅蜜多顯示世間

佛告尊者須菩提言。善哉善哉。汝能問佛此甚深義。須菩提。如是如是。一切法無知者。一切法無見者。云何一切法無知者無見者。所謂一切法空一切法無依止。是故一切法無知者無見者。如來應供正等正覺得是法故。乃說般若波羅蜜多能示世間。云何示世間耶。須菩提。若不見色不見受想行識是為顯示世間

須菩提白佛言。世尊。云何名不見色不見受想行識。佛言。須菩提。若不緣色生識是名不見色。若不緣受想行識生識。是名不見受想行識。須菩提。若不見色受想行識即不見世間。若如是不見世間是名真見世間。云何真見世間耶。所謂世間空故。世間離相故。世間寂靜故。世間無染故。般若波羅蜜多如是顯示。如來應供正等正覺亦如是說

　　不思議品第十三

爾時尊者須菩提白佛言。世尊。此般若波羅蜜多最上甚深。為大事故出。為不可思議事不可稱事不可量事不可數事無等等事故出佛言。須菩提。如是如是。般若波羅蜜多最上甚深。為大事故出。為不可思議事不可稱事不可量事不可數事無等等事故出

須菩提。云何為不可思議事故出。所謂如來法佛法自然智法一切智法。如是諸法不可思議。非心非心數法可轉。此中無分別。是故般若波羅蜜多。為不可思議事故出

須菩提。云何為不可稱事故出。所謂如來法佛法自然智法一切智法。如是諸法非心所稱。是故般若波羅蜜多為不可稱事故出

須菩提。云何為不可量事故出。所謂如來法佛法自然智法一切智法。如是諸法出過諸量無有限量是故般若波羅蜜多為不可量事故出

須菩提。云何為不可數事故出。所謂如來法佛法自然智法一切智法。如是諸法出過諸數非數所及。是故般若波羅蜜多為不可數事故出

須菩提。云何為無等等事故出。所謂如來法佛法自然智法一切智法。如是諸法無有等者況復過上。是故般若波羅蜜多為無等等事故出

復次須菩提白佛言。世尊。若如來法佛法自然智法一切智法。如是諸法不可思議不可稱不可量不可數無等等者。彼色亦不可思議不可稱不可量不可數無等等。受想行識亦不可思議不可稱不可量不可數無等等耶佛告尊者須菩提言。如是如是。須菩提。色不可思議不可稱不可量不可數無等等故。受想行識不可思議不可稱不可量不可數無等等。乃至一切法亦不可思議不可稱不可量不可數無等等。何以故。色于法性中無心無心數法故。受想行識于法性中無心無心數法。乃至一切法于法性中亦無心無心數法

須菩提。色受想行識。于法性中以無心無心數法故。不可思議不可稱。乃至一切法亦不可思議不可稱。須菩提。色受想行識不可量故。乃至一切法亦不可量。何以故。色受想行識量不可得。乃至一切法量亦不可得。以不可得故即色受想行識乃至一切法無所作。以無所作故。即色受想行識乃至一切法無所生。以無所生故。是故色受想行識乃至一切法皆不可量。須菩提。色受想行識不可數故。乃至一切法亦不可數。何以故。出過數分故。須菩提。色受想行識無等等故。乃至一切法亦無等等。何以故。如虛空平等故。一切法亦然

復次須菩提。于汝意云何。虛空有心心數法不。須菩提言。不也世尊。佛言。須菩提。彼一切法亦復如是。虛空不可思議故一切法亦不可思議。虛空不可稱故一切法亦不可稱。虛空不可量故一切法亦不可量。虛空不可數故一切法亦不可數。虛空無等等故一切法亦無等等。是故諸法離諸分別。若分別者皆是識業

須菩提。滅諸籌量名不可思議。非所稱故名不可稱。無有量故名不可量。過諸數故名不可數。如虛空故名無等等。以是緣故。當知如來法佛法自然智法一切智法。乃至一切法皆如虛空。不可思議不可稱不可量不可數無等等。說是不可思議乃至無等等法門時。會中有五百苾芻二十苾芻尼。不受諸法得諸漏盡心善解脫。六十優婆塞三十優婆夷。遠塵離垢得法眼凈。即于佛前皆得授記。二十菩薩悉證無生法忍。而諸菩薩于此賢劫。當得成就阿耨多羅三藐三菩提果

爾時尊者須菩提白佛言。世尊。般若波羅蜜多最上甚深。佛先所說為大事故出。其相云何。佛言。須菩提。般若波羅蜜多為大事故出者。汝今當知。所謂佛法緣覺法聲聞法。皆住般若波羅蜜多中。須菩提。譬如世間剎帝利王子。得灌頂已處于王位。所有王事及國城事人民事等皆付大臣。臣受命已統攝而行。般若波羅蜜多亦復如是。所有佛法緣覺法聲聞法。皆住般若波羅蜜多中。而般若波羅蜜多統攝諸法。如是等法名為大事。是故般若波羅蜜多為大事故出

復次須菩提。般若波羅蜜多不受不著色故出。不受不著受想行識故出。不受不著須陀洹果斯陀含果阿那含果阿羅漢果故出。不受不著緣覺果故出。不受不著一切智故出。須菩提。白佛言。世尊。云何般若波羅蜜多不受不著一切智故出耶。佛言須菩提。于汝意云何。汝所證得阿羅漢法有所見耶可受可著耶。須菩提言。不也世尊。我所證法是中無見亦不可受亦不可著。佛言。須菩提。般若波羅蜜多亦復如是。所有如來法乃至一切智法。是諸法中悉無所見不受不著。是故般若波羅蜜多。不受不著一切智故出

爾時尊者須菩提。白佛言。世尊。如佛所說般若波羅蜜多不受不著。最上甚深希有難得。世尊。彼初住大乘菩薩摩訶薩。若聞是說不驚不怖亦不退失生信解者。當知是菩薩具足正因。于先佛所已種善根。是故于今得聞此甚深般若波羅蜜多。亦復不生驚怖心凈信解。佛言。須菩提。如是如是。如汝所說

爾時欲色界諸天子等。白佛言。世尊。此般若波羅蜜多正法。最上甚深難解難入。若人得聞此甚深般若波羅蜜多正法生信解者。當知是人于先佛所已種善根。世尊。正使三千大千世界所有眾生。一一已住信行地者。是諸眾生若滿一劫若減一劫如理修行。不如有人能一日中于此般若波羅蜜多正法。如理思惟安住忍法。是人功德倍勝于前

佛告諸天子言。如是如是。般若波羅蜜多正法最上甚深。正使三千大千世界所有眾生。一一已住信行地者。若滿一劫若減一劫如理修行。不如有人于此般若波羅蜜多正法。如理思惟安住忍法。是人功德倍勝于前。是故汝等于此正法。尊重恭敬如理修行。是時欲色界中諸天子等各白佛言。世尊。大波羅蜜多是般若波羅蜜多。最上甚深希有難得。我等各各隨喜頂受。彼諸天子如是稱贊已。即各頭面禮世尊足。右繞三匝出離佛會。去此不遠隱身不現。各各還復彼彼天中

佛說佛母出生三法藏般若波羅蜜多經卷第十三佛說佛母出生三法藏般若波羅蜜多經卷第十四

　　　　西天譯經三藏朝奉大夫試光祿卿傳法大師賜紫臣施護奉　詔譯


　　譬喻品第十四

爾時尊者須菩提白佛言。世尊。若菩薩摩訶薩。聞此甚深般若波羅蜜多正法。不驚不怖不退不失不疑不難不悔不沒心生信解者。是菩薩于何處沒而來生此

佛告須菩提。若菩薩摩訶薩。聞此甚深般若波羅蜜多正法。不驚不怖不退不失不疑不難不悔不沒。心生信解者。是菩薩于彼最上人中沒已而來生此。復得聞是甚深般若波羅蜜多正法愛樂聽受不暫舍離彼說法者。譬如新生犢子不離其母。須菩提。菩薩摩訶薩亦復如是。于此甚深般若波羅蜜多正法。心凈信解愛樂聽受。而不暫離彼說法者。以不離其說法者故。即不棄舍般若波羅蜜多。須菩提白佛言。世尊。若有菩薩摩訶薩。具足如是功德者。豈不從于他方佛剎沒已生此耶。佛言須菩提。如是如是。若有菩薩摩訶薩。具足如是功德者。當知已于他方佛剎彼彼佛所。恭敬聽受此甚深法。而復于中請問其義。從彼沒已而來生此。以是因緣。今得聞此甚深般若波羅蜜多正法時。亦復具足如是功德

復次須菩提。有諸菩薩。于知足天上慈氏菩薩摩訶薩所。聞此甚深般若波羅蜜多正法不疑不難。而復于中請問其義。以是因緣。于彼沒已而來生此。今得聞此甚深般若波羅蜜多正法時。亦復具足如是功德

復次須菩提。若菩薩摩訶薩。于先世中雖復曾聞此甚深法。不能如實請問其義。心生疑悔者。當知是菩薩轉身生此。設得聞是甚深正法。亦復于中心生疑悔。何以故。以其先世不問所致故

復次須菩提。若菩薩摩訶薩。于先世中聞此甚深般若波羅蜜多正法時。能一日二日三四五日。發生凈信請問其義者。是菩薩轉身生此。聞是正法心即信解離諸疑悔。亦復于中請問其義。何以故。法爾如是故

復次須菩提。若有菩薩于先世中。雖得聞此甚深般若波羅蜜多正法。不能決定請問其義。亦復不能隨所說行。是故今時于此甚深般若波羅蜜多正法。或時樂聞或不樂聞。其心輕動不能決定。猶如輕妙?衣隨風所轉。須菩提。當知此菩薩初住大乘法中心不清凈不能發生決定信解。不取般若波羅蜜多。不隨般若波羅蜜多行。是故于彼聲聞緣覺二地之中隨墮一處

復次須菩提。譬如有人乘船入海船忽破壞。是人若不取彼浮囊或木或板等。當知是人即于中路沒水而死。由此因緣不到彼岸。須菩提。菩薩摩訶薩亦復如是。于阿耨多羅三藐三菩提。有信有忍有愛有欲。有解有行有喜有樂有舍有精進。有尊重有深心有凈心。離放逸不散亂。雖具如是功德。若不得般若波羅蜜多善巧方便所護念者。是菩薩即不能成就一切智果。于其中路有所退失。須菩提。云何名為中路。又復退失何法。須菩提。中路者所謂聲聞緣覺之地。所退失者謂一切智果

須菩提。又如有人乘船入海。于其中路船忽破壞。是人即時取彼浮囊或木或板等。當知是人得離難事。不為海水所溺而死。獲大安隱到于彼岸

須菩提。菩薩摩訶薩亦復如是。于阿耨多羅三藐三菩提。有信有忍有愛有欲。有解有行有喜有樂。有舍有精進有尊重有深心有凈心。離放逸不散亂。具足如是功德已。復得般若波羅蜜多善巧方便所護念者。是菩薩于其中路無所退失。不墮聲聞緣覺之地。即能成就一切智果

復次須菩提。又如有人持以壞瓶詣于河池井泉欲取其水。是瓶不久中路破壞。以是因緣水不能得。何以故。瓶未成熟。是故破壞還歸于地。須菩提。菩薩摩訶薩亦復如是。于阿耨多羅三藐三菩提。有信有忍有愛有欲。有解有行有喜有樂。有舍有精進。有尊重有深心有凈心。離放逸不散亂。雖具如是功德。若不得般若波羅蜜多善巧方便所護念者。是菩薩于其中路有所退失。墮于聲聞緣覺之地。不能成就一切智果

須菩提。又如有人持以熟瓶詣于河池井泉欲取其水。是人隨所往處即能得水得已持歸。是瓶堅牢無所破壞。何以故。瓶已熟故。須菩提。菩薩摩訶薩亦復如是。于阿耨多羅三藐三菩提。有信有忍有欲有愛。有解有行有喜有樂。有舍有精進有尊重。有凈心有深心。離放逸不散亂。具足如是功德已。復得般若波羅蜜多善巧方便所護念者。當知是菩薩于其中路無所退失。不墮聲聞緣覺之地。即能成就一切智果

復次須菩提。又如世間有諸商人少智少慧。于大海邊隨取一船。載諸財物入于海中。是船不久疏漏破壞。何以故。本所造作不能堅牢。船諸所用亦不能備。由彼商人無智慧故。不能覺了取以載物。于其中路船既破壞財復散沒。商人爾時徒自憂惱。須菩提。菩薩摩訶薩亦復如是。于阿耨多羅三藐三菩提。有忍有信乃至離放逸不散亂。雖具如是功德。若不得般若波羅蜜多善巧方便所護念者。當知是菩薩于其中路有所退失。須菩提。中路退者所謂墮于聲聞緣覺之地。失者所謂失彼一切智寶。于自利行及利他行皆不成就

須菩提。又如有諸商人有智有慧。于大海邊求妙好船。知本造作堅固圓滿。船諸所用悉已備者取以載物。入于大海。是船無難。隨所往處皆悉得至。而彼財物亦不散沒。何以故。由彼商人有智慧故。于其中路不生憂惱。須菩提。菩薩摩訶薩亦復如是。于阿耨多羅三藐三菩提。有信有忍。乃至離放逸不散亂。具足如是功德已。復得般若波羅蜜多善巧方便所護念者。當知是菩薩于其中路無所退失。不墮聲聞緣覺之地。即能成就一切智果

復次須菩提。又如世間百二十歲老人。忽于一時為彼風癀痰[病-丙+(企-止+(套-大))]諸病侵惱。以是因緣忍苦于床。須菩提。于意云何。是人若時無人扶侍。當能從床而自起不。須菩提言。不也世尊。佛言。須菩提。是人設或能從床起。亦不能行一里二里乃至由旬。何以故。已為老病所侵惱故。須菩提。菩薩摩訶薩亦復如是。于阿耨多羅三藐三菩提有信有忍。乃至離放逸不散亂。雖具如是功德。若不得般若波羅蜜多善巧方便所護念者。當知是菩薩。于其中路有所退失。墮于聲聞緣覺之地。不能成就一切智果

又須菩提。而彼百二十歲老人。雖復有疾忍苦于床。若時有二力士。來謂其言。我等二人各于左右扶侍于汝。汝速當起隨有所往。令汝得至勿憂中路有所退失。時老病人受其語故。能從床起隨往得至。須菩提。菩薩摩訶薩亦復如是。于阿耨多羅三藐三菩提。有信有忍乃至離放逸不散亂。具足如是功德已。復得般若波羅蜜多善巧方便所護念者。當知是菩薩于其中路無所退失。不墮聲聞緣覺之地。即能成就一切智果。何以故。法爾如是故。須菩提。若諸菩薩摩訶薩。于阿耨多羅三藐三菩提。有信有忍。乃至離放逸不散亂。具足如是功德已。復得般若波羅蜜多善巧方便所護念者。當知是菩薩決定不墮聲聞緣覺之地。即能成就一切智果。皆悉以是功德。回向阿耨多羅三藐三菩提

　　賢圣品第十五之一

爾時尊者須菩提白佛言。世尊。彼初學菩薩于此甚深般若波羅蜜多當云何學

佛告尊者須菩提言。諸初學菩薩。若欲學此甚深般若波羅蜜多者。應當親近彼善知識。尊重恭敬修學般若波羅蜜多。是善知識應當為彼初學菩薩如理教授。如實宣說般若波羅蜜多義。作如是言。善男子。汝所修習布施波羅蜜多持戒忍辱精進禪定智慧波羅蜜多所有功德。皆當回向阿耨多羅三藐三菩提。又善男子。汝以布施功德。回向阿耨多羅三藐三菩提時。不應取著阿耨多羅三藐三菩提果。勿取著色謂是菩提。勿取著受想行識謂是菩提。何以故。彼一切智無取著故。善男子。汝所修習于戒能護。于忍能受。精進不懈。禪定寂靜。智慧勝解。以如是等功德。回向阿耨多羅三藐三菩提時。不應取著阿耨多羅三藐三菩提果。勿取著色謂是菩提。勿取著受想行識謂是菩提。何以故。彼一切智無取著故。善男子。以是義故汝亦不應取著聲聞緣覺之地。須菩提。彼善知識應為初學菩薩如是教授。使令漸入甚深般若波羅蜜多中

須菩提復白佛言。世尊。菩薩摩訶薩趣求阿耨多羅三藐三菩提。為欲普令一切眾生斷諸苦惱安住涅盤。而諸菩薩所為甚難。謂布施波羅蜜多如是相。持戒忍辱精進禪定智慧波羅蜜多如是相。諸相甚深所為甚難。是故菩薩摩訶薩為欲成就阿耨多羅三藐三菩提者。于輪回中當發精進勿生驚怖

佛言須菩提。如是如是。菩薩摩訶薩所為甚難。須菩提。而諸菩薩摩訶薩為欲利益安樂悲愍諸世間故。趣求阿耨多羅三藐三菩提。彼作是念。我若成就阿耨多羅三藐三菩提時。當為世間作大救護。當為世間作所歸向。當為世間作所住舍。當為世間作究竟道。當為世間作廣大洲。當為世間作大光明。當為世間作善導師。當為世間作真實趣。以是義故菩薩摩訶薩于阿耨多羅三藐三菩提發大精進

須菩提。云何菩薩摩訶薩得阿耨多羅三藐三菩提時。能為世間作大救護。所謂菩薩摩訶薩欲令世間一切眾生斷輪回苦。是名菩薩摩訶薩能為世間作大救護

須菩提。云何菩薩摩訶薩得阿耨多羅三藐三菩提時。能為世間作所歸向。所謂菩薩摩訶薩欲令世間一切眾生悉得解脫生老病死憂悲苦惱。如是等法是名菩薩摩訶薩能為世間作所歸向

須菩提。云何菩薩摩訶薩得阿耨多羅三藐三菩提時。能為世間作所住舍。所謂菩薩摩訶薩得菩提時。為諸眾生以不著故說法。須菩提白佛言。世尊。云何名為不著耶

佛言須菩提。若色不縛即色不著。若色不著即色不縛。色不縛故即色不生不滅。由色不生不滅故即無所著。以無所著故無縛亦無解。受想行識亦復如是。若識不縛即識不著。若識不著即識不縛。識不縛故即識不生不滅。由識不生不滅故即無所著。以無所著故無縛亦無解。彼一切法亦復如是。于諸知見悉無所著。須菩提。菩薩摩訶薩得阿耨多羅三藐三菩提時。為諸眾生如是說法。是名菩薩摩訶薩能為世間作所住舍

須菩提。云何菩薩摩訶薩得阿耨多羅三藐三菩提時。能為世間作究竟道。所謂菩薩摩訶薩得菩提時。為諸眾生作如是說。若色究竟即非色。若受想行識究竟即非識。由色受想行識如是故一切法亦然。須菩提白佛言。世尊。若色受想行識究竟一切法亦然者。彼菩薩摩訶薩皆不應得阿耨多羅三藐三菩提耶。何以故。一切法中無分別故。佛言須菩提。如是如是。彼一切法無所分別及分別者。由如是故菩薩摩訶薩得阿耨多羅三藐三菩提。是故一切法最上甚深微妙難入。安住寂靜無得無證無動無轉。須菩提。菩薩摩訶薩得阿耨多羅三藐三菩提時。為諸眾生如是說法。是名菩薩摩訶薩能為世間作究竟道

須菩提。云何菩薩摩訶薩得阿耨多羅三藐三菩提時。能為世間作廣大洲。此復云何名為洲耶。須菩提。譬如水中陸地斷流之處故名為洲。彼一切法亦復如是。色前際斷故后際亦斷。受想行識前際斷故后際亦斷。乃至一切法前際斷故后際亦斷。以如是斷故即一切法皆斷。而此斷相非顛倒相。涅盤寂靜。須菩提。菩薩摩訶薩得阿耨多羅三藐三菩提時。為諸眾生如是說法。是名菩薩摩訶薩能為世間作廣大洲

須菩提。云何菩薩摩訶薩得阿耨多羅三藐三菩提時。能為世間作大光明。所謂菩薩摩訶薩于長夜中廣為眾生作大方便。欲令眾生拔無明箭出生死苦。以一切智光破諸癡暗。是名菩薩摩訶薩能為世間作大光明

須菩提。云何菩薩摩訶薩得阿耨多羅三藐三菩提時。能為世間作善導師。所謂菩薩摩訶薩得菩提時。為諸眾生說色自性不生不滅。說受想行識自性不生不滅。說異生法自性不生不滅。說聲聞緣覺法自性不生不滅。說菩薩法自性不生不滅。說諸佛法自性不生不滅。乃至說一切法自性不生不滅。須菩提。菩薩摩訶薩得阿耨多羅三藐三菩提時。為諸眾生如是說法。是名菩薩摩訶薩能為世間作善導師

須菩提。云何菩薩摩訶薩得阿耨多羅三藐三菩提時。能為世間作真實趣。所謂菩薩摩訶薩得菩提時。說色趣空。說受想行識趣空。說一切法趣空。即一切法不來不去。如彼虛空不來不去無作無相無住無所住無住法無生無滅。而一切法亦不來不去無作無相無住無所住無住法無生無滅。以是義故即無分別及分別者。何以故。色住空性故不來不去。受想行識住空性故不來不去。乃至一切法住空性故不來不去。此中云何而彼空趣即一切法趣是趣無轉。無相趣即一切法趣是趣無轉。無愿趣即一切法趣是趣無轉。無作趣即一切法趣是趣無轉。無生趣即一切法趣是趣無轉。無趣趣即一切法趣是趣無轉。無性趣即一切法趣是趣無轉。夢趣即一切法趣是趣無轉。我趣即一切法趣是趣無轉。無我趣即一切法趣是趣無轉。無邊趣即一切法趣是趣無轉。寂靜趣即一切法趣是趣無轉。涅盤趣即一切法趣是趣無轉。無起趣即一切法趣是趣無轉。無還趣即一切法趣是趣無轉。無往趣即一切法趣是趣無轉。不動趣即一切法趣是趣無轉。色趣即一切法趣是趣無轉。受想行識趣即一切法趣是趣無轉。阿羅漢果趣。緣覺果趣。阿耨多羅三藐三菩提果趣。即一切法趣是趣無轉。須菩提。菩薩摩訶薩得阿耨多羅三藐三菩提時。為諸眾生如是宣說諸法趣空。爾時須菩提白佛言。世尊。此般若波羅蜜多最上甚深。何人當能如實信解。佛告須菩提言。若有菩薩摩訶薩。已于過去如來應供正等正覺所成熟善根。久修菩薩甚深勝行者。于此甚深般若波羅蜜多即能信解。須菩提言。能信解者當云何相。佛言須菩提。若離貪嗔癡性是信解相。具是相者即能信解甚深般若波羅蜜多。須菩提白佛言。世尊。菩薩摩訶薩所得甚深般若波羅蜜多亦如是趣。得是趣已為諸眾生如實宣說。令諸眾生亦得是趣。佛告須菩提言。如是如是。須菩提甚深般若波羅蜜多亦如是趣。菩薩摩訶薩得是趣已。為諸眾生如實宣說。令諸眾生亦得是趣。須菩提。菩薩摩訶薩得阿耨多羅三藐三菩提時。為諸眾生如是說法。是名菩薩摩訶薩能為世間作真實趣

佛說佛母出生三法藏般若波羅蜜多經卷第十四佛說佛母出生三法藏般若波羅蜜多經卷第十五

　　　　西天譯經三藏朝奉大夫試光祿卿傳法大師賜紫臣施護奉　詔譯


　　賢圣品第十五之二

爾時尊者須菩提白佛言。世尊。菩薩摩訶薩所為甚難。為無量無數眾生故被精進鎧作大莊嚴。普令眾生得大涅盤。而眾生相了不可得。佛告須菩提言。如是如是。須菩提。菩薩摩訶薩所為甚難。為無量無數眾生故被精進鎧作大莊嚴。普令眾生得大涅盤。而眾生相了不可得。須菩提。菩薩摩訶薩不為色若解若縛故作大莊嚴。不為受想行識若解若縛故作大莊嚴。不為聲聞地緣覺地佛地若解若縛故作大莊嚴。何以故。菩薩摩訶薩不為莊嚴一切法故而作莊嚴。是名作大莊嚴。須菩提白佛言。世尊。菩薩摩訶薩若如是行甚深般若波羅蜜多。是即菩薩摩訶薩作大莊嚴。而諸菩薩摩訶薩雖行是甚深般若波羅蜜多。不于三處而生取著。何等為三。所謂聲聞地緣覺地佛地。佛言須菩提。如汝所說。菩薩摩訶薩若如是行甚深般若波羅蜜多是大莊嚴而諸菩薩摩訶薩雖行是甚深般若波羅蜜多。不于聲聞地緣覺地佛地而生取著者。須菩提。汝見何義作如是說。須菩提白佛言。世尊。般若波羅蜜多最上甚深。無有少法可得修習無所修無修者。何以故。甚深般若波羅蜜多。是中無法可出生故。即無所修。如修虛空是修般若波羅蜜多。不修一切法是修般若波羅蜜多。修無著是修般若波羅蜜多。修無邊是修般若波羅蜜多。即修無修是修般若波羅蜜多。修無取是修般若波羅蜜多。佛告尊者須菩提言。如是如是。此般若波羅蜜多微妙甚深。須菩提。諸菩薩摩訶薩能修習者當以此法而為試驗表示其相。若有菩薩摩訶薩。于此甚深般若波羅蜜多。不生貪著無所希望。亦復不隨他所言論。其心清凈不起異信。聞說此甚深般若波羅蜜多時。不驚不怖不退不失。不疑不難不悔不沒。心大歡喜清凈信解者。當知是菩薩摩訶薩于阿耨多羅三藐三菩提得不退轉。于先佛所已曾得聞此甚深法。而復于中請問其義。由此因緣今復得聞此甚深法。不驚不怖乃至心生歡喜信解。須菩提白佛言。世尊。若菩薩摩訶薩聞此甚深般若波羅蜜多不驚怖已。應當云何。觀此甚深般若波羅蜜多。佛言須菩提。菩薩摩訶薩欲觀般若波羅蜜多者。當隨一切智心觀。須菩提言。云何名為隨一切智心觀。佛言須菩提。若隨虛空觀即隨一切智心觀。云何名為隨虛空觀。須菩提。隨虛空觀者即無所觀。由如是故乃得名為隨一切智心觀般若波羅蜜多。何以故。無量是一切智。須菩提。若無量即無色。無受想行識。無得無證無道法無道果。無智無識無生無滅。無成無壞無觀無所觀。無作無作者無去無來。無方無趣無住非無住是即無量。若見是無量即墮無量數。若不見是無量。即如虛空無量。一切智亦無量。如是無量即無得無證。是故不可以色得。不可以受想行識得。不可以布施波羅蜜多得。不可以持戒波羅蜜多忍辱波羅蜜多精進波羅蜜多禪定波羅蜜多智慧波羅蜜多得。此中云何。所謂色即是一切智。受想行識即是一切智。布施波羅蜜多即是一切智。持戒波羅蜜多忍辱波羅蜜多精進波羅蜜多禪定波羅蜜多智慧波羅蜜多即是一切智

爾時娑婆世界主大梵天王。與色界天子眾俱。帝釋天王與欲界天子眾俱來詣佛所。到已頭面各禮佛足。右繞三匝退住一面。各白佛言。世尊。般若波羅蜜多最上甚深。不能得其邊際源底難見難解。如來應供正等正覺。以何義故安處道場。成就阿耨多羅三藐三菩提果。說此甚深般若波羅蜜多耶。佛告梵王帝釋諸天子言。如是如是。般若波羅蜜多最上甚深。不能得其邊際源底難見難解。如來應供正等正覺。于此甚深般若波羅蜜多。見是義故安處道場。成就阿耨多羅三藐三菩提果。宣說甚深般若波羅蜜多。諸天子。如來雖得菩提。而無得者及無所得。雖說般若波羅蜜多。無能說者無法可說。何以故。我法甚深非所演說如虛空甚深故此法甚深。我甚深故此法甚深。一切法無來故此法甚深。一切法無去故此法甚深。是時梵王帝釋及諸天子復白佛言。希有世尊。希有善逝。佛所說法世間諸行。難可得信難可得解。何以故。世間行有著。佛說法無著。是故一切法離諸有著

　　真如品第十六

爾時尊者須菩提白佛言。世尊。佛所說法隨順一切法離諸障礙。而一切法了不可得。猶如虛空離障礙相。世尊。諸法如虛空故一切句不可得。諸法平等故二法不可得。諸法無生故生法不可得。諸法無滅故滅法不可得。諸法無相故取相不可得。諸法無處故一切處不可得

爾時梵王帝釋及諸天子俱白佛言。世尊。長老須菩提。隨如來生。何以故。長老須菩提。諸所說法皆悉空故。是時長老須菩提。即謂梵王帝釋及諸天子言。汝等所言須菩提。隨如來生者。當知隨如如行故如如無生。是故須菩提隨如來生。諸天子。如如來真如不來不去故。須菩提真如亦不來不去。如來真如本來不生故。須菩提真如亦本來不生。何以故。如來真如即是一切法真如。一切法真如即是如來真如。一切法真如亦是須菩提真如。是諸真如無所生故。是故須菩提。于是真如法中隨如來生。而彼真如即非真如。諸天子。如如來真如無住非無住須菩提真如亦無住非無住。如如來真如無作非無作。無分別非無分別。須菩提真如亦無作非無作。無分別非無分別。以須菩提真如無作非無作無分別非無分別故。即如來真如無作非無作無分別非無分別無障礙以無障礙故。一切法亦無作非無作無分別非無分別離諸障礙。何以故。以如來真如以一切法真如。同一真如。是如無二無二分無相無分別。彼無二真如即非真如非不真如。即彼非真如非不真如。是如無二無二分無相無分別。是故須菩提隨如來生。諸天子。如來無作真如非無作真如。無所有真如非無所有真如。是如無二無二分無相無分別。是故須菩提隨如來生。諸天子。如如來真如一切處常不斷不壞。須菩提真如亦一切處常不斷不壞。一切法真如亦一切處常不斷不壞。如來真如無相無動無所得。須菩提真如亦無相無動無所得。一切法真如亦無相無動無所得。是故須菩提隨如來生。諸天子。如來真如不異一切法真如。須菩提真如不異一切法真如。彼一切法不異真如即非真如。彼非真如即一切法真如。如是真如無來無去無二無別。是故須菩提隨如來生。諸天子。如如來真如非過去未來現在。須菩提真如亦非過去未來現在。一切法真如亦非過去未來現在。是故須菩提隨如來生。諸天子。如來真如即不來不去不住真如。如來真如即過去真如不去。過去真如即如來真如不去。如來真如即未來真如不來。未來真如即如來真如不來。如來真如即現在真如不住。現在真如即如來真如不住。如來真如即過去未來現在真如。過去未來現在真如即如來真如。若如來真如。若過去未來現在真如。若須菩提真如。是諸真如無二無二分無相無分別。一切法真如亦無二無二分無相無分別。諸天子。若如來真如。若菩薩地真如。若阿耨多羅三藐三菩提真如。是諸真如無二無二分無相無分別。了不可得。皆是名字所分別故。須菩提復謂諸天子言。汝等當知。須菩提隨如來生者。不隨色生。不隨受想行識生。不隨須陀洹果生。不隨斯陀含果生。不隨阿那含果生。不隨阿羅漢果生。不隨緣覺果生。不隨佛果生。何以故。諸法無生非無所生。諸法無得非無所得。諸天子。以是義故。須菩提隨如來生。須菩提說是真如法時。而此大地六種震動。有十八相。所謂震遍震等遍震。動遍動等遍動。踴遍等等遍擊。爆遍爆等遍爆。吼遍吼等遍吼。現如是等十八相已。即時大地還復如故

爾時尊者舍利子白佛言。世尊。真如法者。最上甚深微妙難解。佛告尊者舍利子言。如是如是。真如法者。最上最勝甚深微妙難解難入。當佛贊是真如法時。會中有三百苾芻。不受諸法證得漏盡心善解脫。五百苾芻尼遠塵離垢得法眼凈。五千天子得無生法忍。六千菩薩不受諸法證得漏盡心善解脫

爾時尊者舍利子。知彼六千菩薩證得漏盡心解脫已。即白佛言。世尊。此諸菩薩修菩薩行。以何因緣今此會中返得漏盡心解脫耶。佛言舍利子。汝今當知。此諸菩薩往昔曾于五百佛所親近供養。而各修習布施持戒忍辱精進禪定等法。雖復如是修諸行法。而不得般若波羅蜜多善巧方便所護念故。以是因緣返證此果。又舍利子。有諸菩薩雖修空無相無愿法門行菩薩道。若不得般若波羅蜜多善巧方便所護念者。當知是菩薩得聲聞果謂證實際。舍利子。譬如世間有彼飛鳥其身長大。或一由旬至五由旬。翅羽未成飛不能遠。而欲從彼三十三天上投身下至閻浮提地。而彼飛鳥于其中道心生是念。我今欲還三十三天上。或作是念。愿我得至閻浮提地。身無損傷離諸苦惱。舍利子于汝意云何。而彼飛鳥欲還天上可得還不。愿至閻浮提地身無損傷。可得如愿不。舍利子言。不也世尊。何以故。而彼飛鳥身量既大翅復未成。身必損傷或復至死。佛告舍利子言。菩薩亦復如是。雖復有能發阿耨多羅三藐三菩提心。已于兢沙伽沙數劫中廣修諸行。于施能舍于戒能護于忍能受精進不懈禪定寂靜。而復能于阿耨多羅三藐三菩提發大心大愿。若不得般若波羅蜜多善巧方便所護念者。是菩薩必墮聲聞緣覺之地

復次舍利子。有諸菩薩。雖念過去未來現在諸佛世尊所有戒定慧解脫解脫知見諸蘊善根。是菩薩取相念故。即不能知亦不能見諸佛世尊所有戒定慧解脫解脫知見諸蘊善根。以不知不見故。聞說一切法空。是菩薩取音聲相而生信解。即以是取相功德。回向阿耨多羅三藐三菩提。是菩薩必墮聲聞緣覺之地。何以故。不得般若波羅蜜多善巧方便所護念故。舍利子白佛言。世尊。如我解佛所說義。有諸菩薩。雖復長時廣修諸行。若或遠離彼善知識。不得般若波羅蜜多善巧方便所護念者。是菩薩即不能成就阿耨多羅三藐三菩提果。是故諸菩薩若欲成就阿耨多羅三藐三菩提果者。應當修習此般若波羅蜜多善巧方便

佛告舍利子言。如是如是。若諸菩薩欲成就阿耨多羅三藐三菩提果者。應當親近彼善知識。即能修習此般若波羅蜜多善巧方便。以是義故乃能成就阿耨多羅三藐三菩提果

爾時梵王帝釋及諸天子俱白佛言。世尊。般若波羅蜜多甚深。阿耨多羅三藐三菩提難得

爾時世尊告梵王帝釋及諸天子言。如是如是。般若波羅蜜多甚深。阿耨多羅三藐三菩提難得。若諸無智起劣精進生劣信解。無善巧方便親近惡知識者。即于阿耨多羅三藐三菩提轉復甚難

爾時尊者須菩提白佛言。世尊。佛言阿耨多羅三藐三菩提難得者。如我解佛所說義。阿耨多羅三藐三菩提不為難得。何以故。一切法空無法可得無能得者。佛所宣說諸法皆空。為有所斷而所斷法是法亦空。彼阿耨多羅三藐三菩提。若所得法若所用法若知若解。一切皆空無得無證。是故阿耨多羅三藐三菩提不為難得。佛告須菩提言。阿耨多羅三藐三菩提無所得故難得。無得者故難得。無分別故難得

爾時尊者舍利子。即謂尊者須菩提言。如汝所說阿耨多羅三藐三菩提不為難得者彼兢沙伽沙數求菩提者。諸菩薩摩訶薩不應于阿耨多羅三藐三菩提有所退轉。何以故。汝說菩提不難得故。須菩提言尊者舍利子。色于阿耨多羅三藐三菩提有退轉不。舍利子言。不也須菩提。須菩提言。受想行識于阿耨多羅三藐三菩提有退轉不。舍利子言。不也須菩提。須菩提言。離色有法于阿耨多羅三藐三菩提有退轉不。舍利子言。不也須菩提。須菩提言。離受想行識有法于阿耨多羅三藐三菩提有退轉不。舍利子言。不也須菩提。須菩提言。色真如于阿耨多羅三藐三菩提有退轉不。舍利子言。不也須菩提。須菩提言。受想行識真如于阿耨多羅三藐三菩提有退轉不。舍利子言。不也須菩提。須菩提言。離色真如有法于阿耨多羅三藐三菩提有退轉不。舍利子言。不也須菩提。須菩提言。離受想行識真如有法于阿耨多羅三藐三菩提有退轉不。舍利子言。不也須菩提。須菩提言。色于阿耨多羅三藐三菩提有所證不。舍利子言。不也須菩提。須菩提言。受想行識于阿耨多羅三藐三菩提有所證不。舍利子言。不也須菩提。須菩提言。離色有法于阿耨多羅三藐三菩提有所證不。舍利子言。不也須菩提。須菩提言。離受想行識有法于阿耨多羅三藐三菩提有所證不。舍利子言。不也須菩提須菩提言。色真如于阿耨多羅三藐三菩提有所證不。舍利子言。不也須菩提。須菩提言。受想行識真如于阿耨多羅三藐三菩提有所證不。舍利子言。不也須菩提。須菩提言。離色真如有法于阿耨多羅三藐三菩提有所證不。舍利子言。不也須菩提。須菩提言。離受想行識真如有法于阿耨多羅三藐三菩提有所證不。舍利子言。不也須菩提。須菩提言。色于阿耨多羅三藐三菩提有所覺了不。舍利子言。不也須菩提。須菩提言。受想行識于阿耨多羅三藐三菩提有所覺了不。舍利子言。不也須菩提。須菩提言。離色有法于阿耨多羅三藐三菩提有所覺了不。舍利子言。不也須菩提。須菩提言。離受想行識有法于阿耨多羅三藐三菩提有所覺了不。舍利子言。不也須菩提。須菩提言。色真如于阿耨多羅三藐三菩提有所覺了不。舍利子言。不也須菩提。須菩提言。受想行識真如于阿耨多羅三藐三菩提有所覺了不。舍利子言。不也須菩提。須菩提言。離色真如有法于阿耨多羅三藐三菩提有所覺了不。舍利子言。不也須菩提。須菩提言。離受想行識真如有法于阿耨多羅三藐三菩提有所覺了不。舍利子言。不也須菩提。須菩提言。乃至一切法一切法真如于阿耨多羅三藐三菩提可退轉不。舍利子言。不也須菩提。須菩提言。舍利子于汝意云何。若有法于阿耨多羅三藐三菩提可退轉者。是法即有所住。以一切法無住。當有何法而可退轉。舍利子。真如可退轉不。舍利子言。不也須菩提。須菩提言。舍利子。如是一切法實求不可得。即無法于阿耨多羅三藐三菩提可得退轉

爾時尊者舍利子白尊者須菩提言。如尊者所說義。即無菩薩于阿耨多羅三藐三菩提有所退轉。須菩提。若如是者如佛所說求三乘人應無差別耶

爾時尊者滿慈子。語尊者舍利子言。汝當問尊者須菩提。如須菩提意。欲令唯有一乘人耶。是時舍利子即如所說語尊者須菩提言。汝須菩提。欲令唯有一乘人耶。須菩提言。舍利子。汝于真如法中有一乘人而可見不。舍利子言。不也須菩提。須菩提言。又舍利子。汝于真如法中有三乘人而可見不。舍利子言。不也須菩提。須菩提言。舍利子。真如法中有一相三相而可得不。舍利子言。不也須菩提。須菩提言。舍利子汝今當知。真如法中一菩薩法尚不可得。何況聲聞緣覺之法而可得耶。是故無有少法于阿耨多羅三藐三菩提有所退轉。舍利子。若菩薩摩訶薩聞作是說不驚不怖不退失者。當知是菩薩摩訶薩即能成就菩提

爾時世尊贊尊者須菩提言。善哉善哉。須菩提。汝所樂說皆是如來威神護念。如汝所說。如是如是。若菩薩摩訶薩聞作是說不驚不怖不退失者。當知是菩薩摩訶薩即能成就菩提。爾時尊者舍利子白佛言。世尊。若菩薩摩訶薩聞作是說不驚怖退失者。當得成就何等菩提。佛言舍利子。當得成就阿耨多羅三藐三菩提。爾時尊者須菩提白佛言。世尊。若菩薩摩訶薩欲得成就阿耨多羅三藐三菩提者。應云何住云何修學。佛言須菩提。若菩薩摩訶薩欲得成就阿耨多羅三藐三菩提者。當于一切眾生起平等心。無毒心慈心利益心善知識心無障礙心謙下心無惱心不害心。當生如是等心。又于一切眾生作父想母想諸親友想。又復長時廣修諸行。所謂于施能舍于戒能護于忍能受精進無懈禪定寂靜智慧勝解。修如是等種種勝行。隨順緣生觀察諸法。不于諸法取斷滅相。如是了知諸法真實。即能過菩薩地具諸佛法。成熟無量無數有情。普令安住大涅盤界。菩薩摩訶薩若如是修學即無障礙相。乃至一切法亦得無障礙。須菩提。是故菩薩摩訶薩欲得阿耨多羅三藐三菩提者。當如是住如是修學。如是學者。能為一切眾生作大依怙

佛說佛母出生三法藏般若波羅蜜多經卷第十五佛說佛母出生三法藏般若波羅蜜多經卷第十六

　　　　西天譯經三藏朝奉大夫試光祿卿傳法大師賜紫臣施護奉　詔譯


　　不退轉菩薩相品第十七

爾時尊者須菩提白佛言。世尊。不退轉菩薩摩訶薩當有何相。我等云何而能識知是不退轉者。佛告須菩提言。汝今當知。不退轉菩薩摩訶薩有種種相。須菩提。所有異生地聲聞地緣覺地菩薩地如來地。如是諸地于真如中無二無別無疑無壞。菩薩從是真如入諸法性。雖入是法而亦于中不生分別。此是真如此真如相。出是如已設聞余法。亦復于中不疑不難不悔不沒。無是法無非法。菩薩隨諸法相入諸法性。須菩提。當知不退轉菩薩摩訶薩于一切時諸所言說有義有利。而終不說無益語言。亦不觀察他人美惡長短。須菩提。若有具足如是相者。是為不退轉菩薩摩訶薩

復次須菩提。當知彼不退轉菩薩摩訶薩雖聞諸余沙門婆羅門外道等眾所說語言。而不取為實知實見。是菩薩亦不禮事諸余天等。不以香華燈涂飲食衣服種種供具供養彼等。亦復于彼不生信敬。須菩提。若有具足如是相者。是為不退轉菩薩摩訶薩

復次須菩提。彼不退轉菩薩摩訶薩。畢竟不墮諸惡趣中。不受女人之身。又須菩提。是菩薩于一切時常行十善道。所謂自不殺生復教他人持不殺生。自不偷盜復教他人持不偷盜。自不邪染復教他人持不邪染。自不妄言復教他人持不妄言。自不兩舌復教他人持不兩舌。自不惡口復教他人持不惡口。自不無義語復教他人持不無義語。自不貪愛復教他人持不貪愛。自不嗔恚復教他人持不嗔恚。自不邪見復教他人不起邪見。如是不退轉菩薩摩訶薩自行十善道。復以此法廣為他人如理表示如實教授。如所利益如理生喜。是菩薩于十善法堅固而行無所退失。于一切行一切種一切時一切處不生嗔恚心。乃至夢中亦行十善。而不暫起十不善行。須菩提。若有具足如是相者。是為不退轉菩薩摩訶薩

復次須菩提。彼不退轉菩薩摩訶薩。隨自所聞所得一切法門。即為一切眾生如理宣說。令諸眾生得大利樂。菩薩以是法施隨諸眾生心所樂欲。普令眾生圓滿意愿。菩薩自所得法與一切眾生共之。須菩提。若有具足如是相者。是為不退轉菩薩摩訶薩

復次須菩提。彼不退轉菩薩摩訶薩。聞甚深法不疑不悔心生信解。是菩薩于一切時語言柔和善順少于惛沉睡眠。行住坐臥威儀具足。諸根調寂離諸動亂。行不卒疾平足履地。安詳徐步視地而行。所向方處離諸過失。又須菩提。彼不退轉菩薩摩訶薩。身所著衣及諸臥具。清凈香潔無有垢穢。身得安隱離諸病惱。又人身中有八萬戶大小諸蟲。菩薩身中無是諸蟲。何以故。菩薩善根超出世間廣大增長。隨其善根所增長已。菩薩即得身清凈。身既清凈心亦清凈。須菩提白佛言。世尊。云何名為菩薩心清凈。佛言須菩提。隨其菩薩所有善根既增長已。即彼一切諂曲欺誑諸不善法而自銷滅。以是滅故得心清凈。由心清凈故即能過于聲聞緣覺之地。如是名為菩薩心清凈。須菩提。若有具足如是相者。是為不退轉菩薩摩訶薩

復次須菩提。彼不退轉菩薩摩訶薩。遠離貪愛無慳嫉心。不求世間名聞利養。不樂多畜飲食衣服臥具醫藥及余資具。而但愛樂甚深正法。于深法門能一心聽不生驚怖。智慧堅固諦信諦受。隨所聞法皆與般若波羅蜜多相應。菩薩因般若波羅蜜多故。乃至世間一切種事。而不見有與般若波羅蜜多不相應者。皆悉安住實相法中。須菩提。若有具足如是相者。是為不退轉菩薩摩訶薩

復次須菩提。有諸惡魔來菩薩所。化作八大地獄。一一地獄。其中各有百千萬數不退轉菩薩。魔作是言。汝今當知此諸菩薩皆是住不退轉者。如來一一已為授記。今還生此大地獄中。汝今亦復如是住不退轉地如來已為授記。汝亦當生此大地獄。汝今若能悔是心者。當得不墮地獄轉生天上。須菩提。若菩薩聞是語已。心不動轉即作是念。若不退轉菩薩摩訶薩。墮地獄者無有是處。我今覺知斯為魔事。須菩提。若有具足如是相者。是為不退轉菩薩摩訶薩

復次須菩提。有諸惡魔化沙門相。來菩薩所作如是言。汝先所聞可讀誦者。皆不真實非佛所說。汝應悔舍勿復受持。汝今若能悔先所聞。我當常時來詣汝所。以我所聞共相習誦。我所聞者真是佛說。若菩薩聞是說已心動轉者。當知是菩薩未從諸佛得授阿耨多羅三藐三菩提記。未能安住不退轉性。若有菩薩聞是說已。心不動轉住法實相。不生不滅不起不作。其心堅固不隨他語。譬如漏盡阿羅漢現前證法實相。不生不滅不起不作。不隨他語不為惡魔所能動轉。菩薩亦然。已得安住不退轉者。不為聲聞緣覺法門而能動轉。終不取證聲聞緣覺之果。決定趣求阿耨多羅三藐三菩提。成就一切智安住不退轉性。須菩提。若有具足如是相者。是為不退轉菩薩摩訶薩

復次須菩提。有諸惡魔來菩薩所作如是言。汝所修行是輪回行非菩薩行。汝今宜應于現生中盡苦邊際取證涅盤。勿復于是生死法中受諸苦惱。汝今若不此生盡苦取涅盤樂。何能更受后世身耶。須菩提。若菩薩聞是說已覺知魔事心無動轉。其魔即時復作是言。汝豈不見彼諸菩薩摩訶薩眾。各各于其兢伽沙數劫中親近諸佛。以其飲食衣服臥具醫藥。供養兢伽沙數諸佛世尊。于諸佛所修持梵行。敬事諸佛聽受正法。為菩提故于諸佛所。請問菩薩所行道法。應云何住云何行云何學。隨其所應諸佛為說。菩薩當如是住如是行如是學。是諸菩薩隨諸佛教。如理修行求一切智。如是勤行尚不能得。況復汝今云何能得阿耨多羅三藐三菩提耶。須菩提。若菩薩聞是說已。覺知魔事心無動轉。其魔即時復化作彼諸苾芻眾。住菩薩前魔作是言。此等苾芻皆是漏盡阿羅漢。先發道意各各為求阿耨多羅三藐三菩提而不能得。今還取證如是阿羅漢果。況復汝今云何能得阿耨多羅三藐三菩提耶。須菩提。是菩薩聞是說已無所動轉不生異想。而能覺知斯為魔事。即作是念。若菩薩摩訶薩隨諸佛教如理修學如實安住。諸有所作應諸波羅蜜多。不離是道不離是念。若不得一切智者無有是處。菩薩作是思惟已。其心決定轉復堅固。而諸惡魔不得其便。是菩薩覺知如是諸魔事已。于彼所聞而無所失。須菩提。若有具足如是相者。是為不退轉菩薩摩訶薩

復次須菩提。彼不退轉菩薩摩訶薩。于諸法中不作色想。不生色想。不作受想行識想。不生受想行識想。何以故。是菩薩了知諸法自相空故。于一切法畢竟無所得無作無生。于諸法中得無生忍。須菩提。若有具足如是相者。是為不退轉菩薩摩訶薩

復次須菩提。有諸惡魔化苾芻相。來菩薩所作如是言。當知一切智同彼虛空。無所生無所成無所得法無所用法。無知者無證者無得法者無用法者。如是觀一切智同虛空已。汝所趣求為無義利。若有人言得阿耨多羅三藐三菩提者。當知彼說是為魔事非佛所說。須菩提。彼菩薩聞是說已即起是念。今此說者令我遠離一切智果是為魔事。菩薩即時起堅固心無動心無壞心。彼諸魔眾不得其便。須菩提。若有具足如是相者。是為不退轉菩薩摩訶薩

復次須菩提。彼不退轉菩薩摩訶薩。為求一切智故。不隨聲聞緣覺地轉。是菩薩若欲入初禪二禪三禪四禪諸定。于是諸定心轉調柔隨意能入。雖入是諸定而不隨禪生還取欲界法。須菩提。若有具足如是相者。是為不退轉菩薩摩訶薩

復次須菩提。彼不退轉菩薩摩訶薩。不著世間名聞利養。亦不愛樂稱揚贊嘆。于諸眾生心無恚礙。常于眾生起利樂心。若來若去若動若止。心不散亂威儀具足。菩薩雖復在家不著諸欲。于諸欲境不生愛樂。設受諸欲常生怖畏。譬如有人經過險難多諸賊盜。于險難中雖有飲食常生怖畏。但念何時過斯險難。彼不退轉菩薩摩訶薩亦復如是。雖復在家受諸欲境。而常覺知諸欲過失為眾苦本。不生愛樂常所怖畏而生厭舍。不以邪命非法自活。寧失身命于諸眾生而不損惱。何以故。在家菩薩是名正士。亦名大丈夫。亦名可愛士夫。亦名最上士夫。亦名善相士夫。亦名士夫中仙。亦名吉祥士夫。亦名士夫中眾色蓮華。亦名士夫中白蓮華。亦名士夫正知者。亦名人中龍。亦名人中師子。亦名調御者。菩薩雖復在家而能成就種種功德。常樂利樂一切眾生。菩薩以其般若波羅蜜多力故。獲得一切勝相成就。須菩提。若有具足。如是相者。是為不退轉菩薩摩訶薩

復次須菩提。彼不退轉菩薩摩訶薩。于一切時有執金剛大藥叉主常隨衛護。不令非人伺得其便。是菩薩心不散亂威儀寂靜。諸根具足無所缺減。人中牛王諸相圓滿。修賢善行常行正法。不以世間邪幻咒術藥草等事引接于人。不為他人占相所有若吉祥事不吉祥事。亦不與人占相世間男女生長如是相如是事若善若惡。亦復不于女人而生敬愛。常修凈命不邪命活。遠離一切斗戰諍訟。不壞正見戒行具足。菩薩于諸惡法不自所作。不勸他作。于一切時離諸過失。須菩提。若有具足如是相者。是為不退轉菩薩摩訶薩

復次須菩提。彼不退轉菩薩摩訶薩。于一切時不說世間種種雜事。所謂不說王事。不說盜賊事。不說軍眾事。不說戰陣事。不說國城聚落方處等事。不說父母親族男女等事。不說園林臺觀池沼諸悅意事。不說龍神夜叉鬼魅非人等事。不說飲食衣服香華瓔珞莊嚴等事。不說歌舞倡伎嬉戲等事。不說大海洲渚江河等事。不說諸異生事。菩薩不說如是世間種種雜事。但樂宣說蘊處界等與般若波羅蜜多相應諸法。常不離一切智如理作意。常樂正法不樂非法。樂和諍訟不樂讒謗。樂近善友不樂怨惡。樂說利益語。不說無義語。樂生他方清凈佛剎。親近諸佛如來瞻禮恭敬尊重供養。常得見佛不暫遠離。須菩提。若有具足如是相者。是為不退轉菩薩摩訶薩

復次須菩提。當知不退轉菩薩摩訶薩。多從欲界色界諸天命終。而來生此閻浮提中。當知是菩薩少生邊地。設復生者亦在大國。明解世間經書伎術工巧等事無不通達。須菩提。若有具足如是相者。是為不退轉菩薩摩訶薩

復次須菩提。彼不退轉菩薩摩訶薩。不自生疑。我是不退轉者我非不退轉者。菩薩于其自地所證法中決定無疑。譬如須陀洹人于自地中證所得果決定無疑。須菩提。不退轉菩薩摩訶薩亦復如是。自所證法已得安住決定不退無復生疑。隨諸魔事悉能覺知。覺已不隨。須菩提。又如有人造無間罪。常生疑懼乃至命盡。不能舍離如是罪心。彼不退轉菩薩摩訶薩亦復如是。已得安住不退轉性。于其自地所證法中。決定堅固無所退失。不為世間天人阿修羅等而能動轉。隨諸魔事悉能覺知。覺已不隨。乃至轉身亦復不疑。更發聲聞緣覺之心。乃至轉身亦復不疑。不得阿耨多羅三藐三菩提。何以故。菩薩已得不壞智已住不壞心故。又須菩提。若諸惡魔化作佛身。來菩薩所作如是言。汝當取證阿羅漢果。何用勤求阿耨多羅三藐三菩提耶。何以故。諸求阿耨多羅三藐三菩提者有菩提相。汝今無如是相。唐設其功終不可得。是菩薩聞作是說。若于自心有異轉者。當知未從先佛如來應供正等正覺所而得授記。未能安住不退轉性。須菩提。若菩薩聞作是說心無異轉。即作是念。此為異相非佛所說。是佛說者應無有異。當知皆是彼惡魔眾。化作佛身來住我前作如是說。意欲令我遠離阿耨多羅三藐三菩提。菩薩作是念已。其魔即時伺不得便隱復魔身。須菩提當知。是菩薩已從先佛如來得授阿耨多羅三藐三菩提記。已能安住不退轉性。

復次須菩提。彼不退轉菩薩摩訶薩作是念。我常護持過去現在諸佛正法為菩提故。勤行精進為正法故。不惜身命以守護正法故。是即尊重恭敬諸佛法身。須菩提。是菩薩摩訶薩而不但護過去現在諸佛正法。亦護未來諸佛正法。何以故。彼菩薩作是念。我亦在于未來數中。亦當得授阿耨多羅三藐三菩提記。是故我當守護未來諸佛正法。縱經長時亦不懈怠。乃至不惜身命而不退轉。須菩提。若有具足如是相者。是為不退轉菩薩摩訶薩

復次須菩提。彼不退轉菩薩摩訶薩。得聞如來應供正等正覺宣說正法。隨所聞已不疑不悔深生信解。須菩提白佛言。世尊。彼菩薩摩訶薩但聞佛所說法不生疑悔。亦聞余法不疑悔耶。佛告須菩提言。彼菩薩摩訶薩設聞聲聞人所說諸法亦不疑悔。何以故。彼菩薩摩訶薩已得無生法忍。于一切法離諸疑悔。入諸法性住法平等。須菩提。若有具足如是相者。是為不退轉菩薩摩訶薩。須菩提。若菩薩摩訶薩成就如是等種種相者。當知是菩薩佛所護念。先佛如來應供正等正覺已為授記。而能決定堅固安住不退轉性。何以故。惡魔所作皆為異相。菩薩隨諸異相悉能覺知覺已不隨。不為諸魔而能動轉。須菩提。以是相故汝當識知。是為不退轉菩薩摩訶薩

佛說佛母出生三法藏般若波羅蜜多經卷第十六佛說佛母出生三法藏般若波羅蜜多經卷第十七

　　　　西天譯經三藏傳法大師賜紫臣施護奉　詔譯


　　空性品第十八

爾時尊者須菩提復白佛言。希有世尊。彼不退轉菩薩摩訶薩乃能成就如是功德。又復世尊能善宣說諸菩薩摩訶薩無量無邊不退轉相。佛告須菩提言。如是如是。何以故。彼不退轉菩薩摩訶薩。已能成就無邊智故。須菩提白佛言。世尊。如佛所說。彼不退轉菩薩摩訶薩兢伽沙等不退轉相。是即顯示諸菩薩摩訶薩甚深勝相。甚深相者即般若波羅蜜多相。佛贊須菩提言。善哉善哉。須菩提。如是如是。甚深相者即般若波羅蜜多相。般若波羅蜜多相者即是空義無相無愿無生無作無性無染涅槃寂靜等義。須菩提白佛言。世尊。如佛所說甚深相者。但是空義乃至涅槃寂靜等義。非一切法義耶。佛言須菩提。一切法義亦即甚深相。何以故。色甚深受想行識甚深。云何名為色甚深。如如甚深故色甚深。云何名為受想行識甚深。如如甚深故受想行識甚深。須菩提。若無色是為色甚深。若無受想行識是為受想行識甚深。須菩提言。希有世尊。能以微妙方便。障色顯示涅槃。障受想行識顯示涅槃。佛言須菩提。若菩薩摩訶薩于此甚深般若波羅蜜多相。如般若波羅蜜多住如是住。如般若波羅蜜多教如是學。如般若波羅蜜多行如是行。須菩提。菩薩摩訶薩能一日中如是思惟如是觀察。如是修習如是相應。是菩薩摩訶薩一日所有功德。不可思議不可稱量

須菩提。譬如世間有多欲人欲覺亦多。而于一時與端正女人共為期會。是時女人以余緣故障礙失期。須菩提。于汝意云何。彼多欲人當于是時為與何法相應。須菩提白佛言。世尊。是人但與欲覺邪思而共相應。彼作是念。我于何時當得此女而為集會。快哉相與嬉戲娛樂。佛言須菩提。于汝意云何。彼人于一日中所起欲念而為多不。須菩提言。甚多世尊。佛言須菩提。菩薩摩訶薩亦復如是。于此甚深般若波羅蜜多法門。能一日中如是思惟如是觀察。如是修習如是相應者。能舍若干劫數輪回苦惱。復得遠離諸退轉失。畢竟得成阿耨多羅三藐三菩提。何以故。須菩提。菩薩摩訶薩能一日中思惟修習般若波羅蜜多不離是念。與般若波羅蜜多相應。是菩薩一日所有最勝功德。過余菩薩于兢伽沙數劫中遠離般若波羅蜜多普于一切廣行布施所有功德

復次須菩提。若菩薩摩訶薩于兢伽沙數劫中遠離般若波羅蜜多。布施供養須陀洹斯陀含阿那含阿羅漢緣覺菩薩如來應供正等正覺。不如菩薩能一日中于此甚深般若波羅蜜多法門。思惟修習如所說行。此所獲福無量無邊不可稱計

復次須菩提。若菩薩摩訶薩于兢伽沙數劫中遠離般若波羅蜜多。于須陀洹乃至如來應供正等正覺所布施供養已。又復修持戒行具足。不如菩薩能一日中隨順般若波羅蜜多行。如理作意思惟修習宣說是法。此所獲福無量無邊不可稱計

復次須菩提。若菩薩摩訶薩于兢伽沙數劫中遠離般若波羅蜜多。于須陀洹乃至如來應供正等正覺所布施持戒已。復能修習忍辱精進禪定等法。不如菩薩能一日中隨順般若波羅蜜多行法施眾生。此所獲福無量無邊不可稱計

復次須菩提。若菩薩摩訶薩于兢伽沙數劫中遠離般若波羅蜜多。于須陀洹乃至如來應供正等正覺所。修行布施持戒忍辱精進禪定如是法已。又復修習三十七菩提分法。不如菩薩能一日中隨順般若波羅蜜多行。以是法施功德回向阿耨多羅三藐三菩提此所獲福無量無邊不可稱計。又須菩提。若菩薩摩訶薩能一日中隨順般若波羅蜜多行。以是法施功德如般若波羅蜜多相。回向阿耨多羅三藐三菩提。是菩薩所獲福德無量無邊不可稱計。又須菩提。若菩薩摩訶薩能一日中隨順般若波羅蜜多行。以是法施功德如般若波羅蜜多相。回向阿耨多羅三藐三菩提已。復能如所說行修習相應。是菩薩所獲福德無量無邊不可稱計。又須菩提。若菩薩摩訶薩能一日中隨順般若波羅蜜多行。以是法施功德如般若波羅蜜多相。回向阿耨多羅三藐三菩提。如所說行修習相應已。復能護持般若波羅蜜多。不暫遠離般若波羅蜜多。是菩薩所獲福德無量無邊不可稱計

爾時須菩提白佛言。世尊。諸起作法是相分別。云何世尊。作如是說得福多耶。佛言須菩提。諸菩薩摩訶薩行般若波羅蜜多時。而自了知諸起作法是相分別。虛妄不實空無所有。于是法中無所分別。須菩提。菩薩摩訶薩了一切法求不可得。隨其菩薩了一切法求不可得故。即不離般若波羅蜜多。隨其菩薩不離般若波羅蜜多故。是即無量無數。須菩提白佛言。世尊。無量與無數有何差別。佛言須菩提。無量者過諸分量。無數者不可數盡。須菩提白佛言。世尊。頗有因緣。色無量受想行識亦無量。佛言須菩提。如是如是。色無量受想行識亦無量。須菩提白佛言。世尊。無量者何義。佛言須菩提。無量者是空義無相義無愿義。須菩提白佛言。世尊。無量者但是空無相無愿義。非一切法義耶。佛言須菩提。于意云何。汝豈不聞佛說一切法空耶。須菩提白佛言。如是世尊。佛說一切法空。佛言須菩提。空即是無量。是故此中一切法義。無所分別離諸所作。須菩提。如是說者是佛所說。何以故。若如是說即是無量。無量即無數。無數即空。空即無相。無相即無愿。無愿即無生。無生即無滅。無滅即無作。無作即無知。無知即無性。無性即無染。無染即涅槃寂靜。如是法門是即如來應供正等正覺所說。如是說者是即一切法無所說。須菩提白佛言。世尊。如我解佛所說義。彼一切法皆不可說。佛言須菩提。如是如是。一切法無說。何以故。一切法空性不可以言說。須菩提白佛言。世尊。不可說義有增減不。佛言。不也須菩提。不可說義無增無減。須菩提白佛言。若不可說義無增無減者。即布施波羅蜜多。持戒波羅蜜多。忍辱波羅蜜多。精進波羅蜜多。禪定波羅蜜多。智慧波羅蜜多。亦無增無減。世尊。若諸波羅蜜多無增無減者。云何菩薩摩訶薩以是無增無減諸波羅蜜多法。得近阿耨多羅三藐三菩提。成就阿耨多羅三藐三菩提。若不圓滿諸波羅蜜多。菩薩摩訶薩即不能近阿耨多羅三藐三菩提。不成就阿耨多羅三藐三菩提。佛言須菩提。如是如是。諸波羅蜜多義無所增減。何以故。須菩提。具善巧方便菩薩摩訶薩。修行般若波羅蜜多時。能行布施波羅蜜多而不作念。我行布施波羅蜜多有所增減。作是念。彼布施波羅蜜多但以名字所分別故。而不見彼施相可得。菩薩以是善根回向阿耨多羅三藐三菩提。以是阿耨多羅三藐三菩提如相回向故名為真實回向

復次須菩提。具善巧方便菩薩摩訶薩。修行般若波羅蜜多時。能行凈戒波羅蜜多而不作念。我行凈戒波羅蜜多有所增減。作是念。彼凈戒波羅蜜多。但以名字所分別故。而不見彼戒相可得。菩薩以是善根回向阿耨多羅三藐三菩提。以阿耨多羅三藐三菩提如相回向故名為真實回向

復次須菩提。具善巧方便菩薩摩訶薩。修行般若波羅蜜多時。能行忍辱波羅蜜多而不作念。我行忍辱波羅蜜多有所增減。作是念。彼忍辱波羅蜜多但以名字所分別故。而不見彼忍相可得。菩薩以是善根回向阿耨多羅三藐三菩提。以阿耨多羅三藐三菩提如相回向故名為真實回向

復次須菩提。具善巧方便菩薩摩訶薩。修行般若波羅蜜多時。能行精進波羅蜜多而不作念。我行精進波羅蜜多有所增減。作是念。彼精進波羅蜜多但以名字所分別故。而不見彼有相可得。菩薩以是善根回向阿耨多羅三藐三菩提。以阿耨多羅三藐三菩提如相回向故名為真實回向

復次須菩提。具善巧方便菩薩摩訶薩。修行般若波羅蜜多時。能行禪定波羅蜜多而不作念。我行禪定波羅蜜多有所增減。作是念。彼禪定波羅蜜多但以名字所分別故。而不見彼定相可得。菩薩以是善根回向阿耨多羅三藐三菩提。以阿耨多羅三藐三菩提如相回向故名為真實回向

復次須菩提。具善巧方便菩薩摩訶薩。修行般若波羅蜜多時而不作念。是法有所增減。作是念。彼般若波羅蜜多但以名字所分別故。而不見彼可修可行。菩薩以是善根回向阿耨多羅三藐三菩提。以阿耨多羅三藐三菩提如相回向故名為真實回向

爾時尊者須菩提白佛言。世尊。阿耨多羅三藐三菩提者是何義。佛言須菩提。阿耨多羅三藐三菩提者即如如義。如如者無所增無所減菩薩摩訶薩于是法中應如實住。如理作意修習相應。是菩薩即近阿耨多羅三藐三菩提。即成就阿耨多羅三藐三菩提無所增減。須菩提是故當知。不可說義無增無減。乃至一切法亦無增無減。須菩提。菩薩摩訶薩知如是相如是作意如是修行。即近阿耨多羅三藐三菩提。即成就阿耨多羅三藐三菩提

　　甚深義品第十九之一

爾時尊者須菩提白佛言。世尊。菩薩摩訶薩所得阿耨多羅三藐三菩提。為前心得耶為后心得耶。世尊。若前心得者。彼前心后心而各不俱。若后心得者。后心前心亦各不俱。云何菩薩摩訶薩而能增長諸善根耶。佛言須菩提。于汝意云何。譬如世間燃以燈炷。為前焰燃為后焰燃。須菩提言。不也世尊。非前焰燃亦不離前焰。非后焰燃亦不離后焰。佛言須菩提。于汝意云何。是炷實燃不。須菩提言。是炷實燃。佛言須菩提。如是如是。菩薩摩訶薩所得阿耨多羅三藐三菩提其義亦然。菩薩非前心得阿耨多羅三藐三菩提亦不離前心。非后心得阿耨多羅三藐三菩提亦不離后心。又非此心得非異心得亦非無得。于中亦復不壞善根

爾時尊者須菩提。白佛言。世尊。如佛所說。菩薩摩訶薩所得阿耨多羅三藐三菩提。非前心得亦不離前心。非后心得亦不離后心。又非此心得非異心得亦非無得不壞善根。是緣生法微妙甚深最上甚深

佛告尊者須菩提言。于汝意云何。若心滅已是心更生不。須菩提言。不也世尊。佛言須菩提。若心生已是滅相不。須菩提言。是滅相。佛言須菩提。彼滅相法而可滅不。須菩提言。不也世尊。佛言須菩提。是心有法可生可滅不。須菩提言。不也世尊。心無法可生亦無法可滅。佛言須菩提。即心生法及心滅法是二可滅不。須菩提言。不也世尊。佛言須菩提。一切法自性而可滅不。須菩提言。不也世尊。佛言須菩提。如如所住汝亦如是住耶。須菩提言。如如所住亦如是住。佛言須菩提。若如如所住亦如是住者即是常耶。須菩提言。不也世尊。佛言須菩提。于汝意云何。真如甚深耶。須菩提言。不也世尊。佛言。須菩提。真如即是心耶。心即是真如耶。須菩提言。不也世尊。佛言須菩提。異真如是心耶。須菩提言。不也世尊。佛言須菩提。汝于真如有所見耶。須菩提言。不也世尊。佛言須菩提。若菩薩摩訶薩如是行者是甚深行不。須菩提言。若如是行是無處所行。何以故。菩薩不行一切行如是行。佛言須菩提。若菩薩摩訶薩行般若波羅蜜多當于何處行。須菩提言。當于第一義中行。佛言須菩提。于汝意云何。菩薩摩訶薩若于第一義中行是菩薩相行不。須菩提言。不也世尊。佛言須菩提。于汝意云何。菩薩壞諸相不。須菩提言。不也世尊。菩薩不壞諸相。佛言須菩提。云何名為菩薩摩訶薩行般若波羅蜜多時得不壞諸相。須菩提白佛言。世尊。若菩薩摩訶薩作如是念。我修菩薩行而斷諸相者。當知是菩薩未能具足諸佛法分。若菩薩摩訶薩有善巧方便心不住相。雖了是諸相。菩薩過諸相而不取無相。是為菩薩不壞諸相

爾時尊者舍利子白尊者須菩提言。若菩薩摩訶薩于其夢中修三解脫門。所謂空無相無愿。以是善根能增益般若波羅蜜多不。須菩提言。尊者舍利子。若菩薩摩訶薩修般若波羅蜜多。即有般若波羅蜜多相。是故于其夢中亦可增益。又舍利子。若晝日增益夢中亦增益。何以故。佛說晝夜夢中等無異故。舍利子言。若有男子女人于其夢中作善惡業。是人當有善惡報不。須菩提言。如佛所說。一切法如夢即不應有報。若復是人于夢覺已有分別想生。彼善惡報而亦應有。舍利子。若人夢中造殺生業。是人當得殺生罪不。舍利子言須菩提。是人從夢覺已有分別想生。作如是言。我于夢中所殺是快。當知是人隨夢所殺亦得殺罪。舍利子言。尊者須菩提。如佛所說乃至一切法不應分別。若起分別即有想生。想從分別生罪從想心現。須菩提言。尊者舍利子。若彼一切分別斷故即心如虛空。是故當知有緣則有業有緣則思生。無緣則無業無緣思不生。若心行于見聞覺知法中。有心取垢有心取凈。即有因緣起業非無因緣。有因緣思生非無因緣。舍利子言尊者須菩提。如佛所說一切法離諸所緣。云何今說有因緣思生非無因緣耶。須菩提言。佛所說者離所作相故。說有因緣思生非無因緣。舍利子。諸緣法離相是相亦離。如是無明緣行行緣識。乃至生緣老死等。因緣諸法皆悉離相。是故佛說一切法離諸所緣

舍利子言尊者須菩提。若菩薩摩訶薩于其夢中而行布施。以是功德回向阿耨多羅三藐三菩提是為回向不。須菩提言尊者舍利子。今慈氏菩薩在此會中。如來為授阿耨多羅三藐三菩提記。知如是義證如是法。汝今以如是義而自請問。是時尊者舍利子即白慈氏菩薩言。如我所問須菩提法。彼尊者作是言。慈氏菩薩知如是義。遣我伸問唯愿菩薩為我宣說。爾時慈氏菩薩摩訶薩告尊者須菩提言。彼舍利子所問。如汝所言我知是義。我今不知以何法答。須菩提。不可以慈氏名字而答。不可以色空答。不可以受想行識空答。須菩提。彼色受想行識空中悉無所答。須菩提。我不見有能答法及能答者。亦不見有所答法及所答者。乃至所用答法皆不可見。乃至一切法皆無所見。法無見故而無所答。亦無法可得授阿耨多羅三藐三菩提記。爾時尊者舍利子白慈氏菩薩摩訶薩言。如菩薩所說證是法耶。慈氏菩薩言。舍利子。我不證是法。我于諸法中不見有法而可得證。不可以身得不可以心得。亦非語言分別思惟可得。于是義中畢竟無得。是故舍利子。一切法無性法自性如是

佛說佛母出生三法藏般若波羅蜜經卷第十七佛說佛母出生三法藏般若波羅蜜多經卷第十八

　　　　西天譯經三藏朝奉大夫試光祿卿傳法大師賜紫臣施護奉　詔譯


　　甚深義品第十九之二

爾時尊者舍利子作是念。慈氏菩薩摩訶薩已得甚深智慧。于長夜中勤行般若波羅蜜多。爾時世尊知舍利子心所念已。即告舍利子言。汝今何故起如是念。汝于自法中有法可見。而取證阿羅漢果耶。舍利子言。無法可見亦無所證。佛言舍利子。菩薩摩訶薩亦復如是。雖行般若波羅蜜多。而無法可得授記。亦無法得阿耨多羅三藐三菩提。是故不應有法取甚深相。菩薩摩訶薩如是行般若波羅蜜多時。不驚不怖諸力具足。應作是念。我于法無所得無所證。是中如理修習相應。若有如是行者。是行般若波羅蜜多

復次舍利子。菩薩摩訶薩若在惡獸難中不生驚怖。何以故。菩薩一切皆悉能舍。普為眾生作大利益。是菩薩當于爾時作如是念。若諸惡獸欲食啖我。我當施與。愿我當得圓滿布施波羅蜜多。得近阿耨多羅三藐三菩提。如是勤行精進。當得阿耨多羅三藐三菩提時。佛剎清凈。國土無有諸惡蟲獸牛畜等類。一切眾生不相食啖

復次舍利子。菩薩摩訶薩若在怨賊難中不生驚怖。何以故。菩薩一切所有乃至己身。皆悉能舍無所吝惜。是菩薩當于爾時作如是念。若諸怨賊來相劫取。一切所有隨彼所欲我悉施與。乃至于我奪命我亦不生嗔恨怨惡。爾時不起身業不發語業不動意業。于是三業離諸過失。愿我當得圓滿持戒波羅蜜多忍辱波羅蜜多。得近阿耨多羅三藐三菩提。如是勤行精進。當得阿耨多羅三藐三菩提時。佛剎清凈國土無有一切怨賊及余諸惡。而彼眾生不相劫奪

復次舍利子。菩薩摩訶薩若在無水難中不生驚怖。何以故。菩薩善為眾生說法除渴。是菩薩當于爾時作如是念。我應為眾生宣說法要。令諸眾生斷除渴愛心得清凈。設我此身為渴所逼趣命終者。我轉生于他世界中。亦復于彼一切眾生起大悲心作如是念。此諸眾生薄福德故。還復生此無水難中。我時為諸眾生說法除渴。如是堅固勤行精進。愿我當得圓滿精進波羅蜜多。得近阿耨多羅三藐三菩提。如是勤行精進得阿耨多羅三藐三菩提時。佛剎清凈國土眾生無所渴乏。彼諸眾生福德具足。自然而有八功德水適悅充足

復次舍利子。菩薩摩訶薩若在饑饉難中不生驚怖。何以故。菩薩被精進鎧身心清凈。是菩薩當于爾時作如是念。今此眾生受饑饉苦深所悲愍。愿我當得圓滿禪定波羅蜜多。得近阿耨多羅三藐三菩提。如是勤行精進得阿耨多羅三藐三菩提時。佛剎清凈國土眾生無饑饉苦。隨意所欲一切皆得適悅快樂。譬如三十三天自在快樂。一切所欲隨心即現。愿我當來彼土眾生。亦得成就如是樂事。于一切時身心清凈。正命堅固不邪命活。心住寂靜離諸散亂

復次舍利子。菩薩摩訶薩若在疾疫難中不生驚怖。何以故。菩薩已能思惟觀察。是中無法可病。是菩薩當于爾時作如是念。今此眾生受諸病苦深所悲愍。愿我當得圓滿智慧波羅蜜多。得近阿耨多羅三藐三菩提。如是勤行精進得阿耨多羅三藐三菩提時。佛剎清凈國土眾生離諸病苦。舍利子。菩薩摩訶薩若能如是勤修眾行。即得阿耨多羅三藐三菩提

復次舍利子。菩薩摩訶薩不應。于阿耨多羅三藐三菩提生如是心。久遠修習乃得成就。又復于中。不應驚怖。何以故。世界前際即是久遠前際。菩薩若心剎那相應。雖為久遠而非久遠。是故菩薩摩訶薩不應生難行想。不應起久遠念又復于中不應退沒。又舍利子。菩薩摩訶薩于如是法及余諸法。若見若聞不應驚怖。是諸菩薩摩訶薩。應當堅固發精進行如所說學如所說行。即得般若波羅蜜多相應圓滿

爾時會中有一女人名昂誐襧嚩。從座而起前詣佛所。偏袒右肩右膝著地。合掌恭敬頂禮佛足而白佛言。世尊。如所聞法我于是中不生驚怖。于未來世我亦當為一切眾生說如是法。作是語已即持金華散于佛上。佛神力故其華自然住虛空中

爾時世尊即放金色凈妙光明。普遍無量無邊一切剎土。乃至梵界廣大照耀。其光旋復繞佛三匝。還從世尊頂門而入

爾時尊者阿難從座而起。偏袒右肩右膝著地。合掌恭敬而白佛言。世尊。何因何緣放是光明。諸佛如來應供正等正覺。若無因緣不放光明

佛言。阿難。今此昂誐襧嚩女人終此身已。轉生當得男子之身生于妙樂世界阿閦佛剎中。于彼如來應供正等正覺所。恭敬供養修持梵行。于彼沒已復生他方諸佛剎中。如是從一佛剎至一佛剎。世世所生不離諸佛常得瞻禮親近供養。譬如轉輪圣王尊貴自在。從一宮殿至一宮殿。自生至終足不履地。今此女人亦復如是。從一佛剎至一佛剎不離諸佛。乃至于未來世星宿劫中當得成佛。號金華如來應供正等正覺明行足。善逝世間解無上士調御丈夫天人師佛世尊出現世間

爾時尊者阿難作如是念。今此女人當成佛時。于彼剎中所有眾會諸菩薩等。如諸佛會等無異不

爾時世尊知彼阿難心所念已。告阿難言。汝今當知。此昂誐襧嚩女人得成佛已。彼佛剎中所有菩薩聲聞眾會其數甚多。無量無邊不可稱計。如諸佛會等無有異。又復阿難。彼佛剎中所有眾生。安隱快樂無諸惡獸盜賊饑饉諸惡病惱枯涸等難。于一切時離諸怖畏。阿難。是金華如來應供正等正覺得阿耨多羅三藐三菩提時。而能成就如是功德

爾時尊者阿難白佛言。世尊。此昂誐襧嚩女人最初于何佛世尊所。發菩提心種諸善根。佛言。阿難。此昂誐襧嚩女人最初于彼燃燈如來應供正等正覺所。發阿耨多羅三藐三菩提心。爾時我于燃燈如來應供正等正覺所。持以五莖優缽羅華而為供養。我時證得無生法忍。彼燃燈如來知我善根成熟。即為授阿耨多羅三藐三菩提記作是言。善男子。汝于未來世當得作佛。號釋迦牟尼如來應供正等正覺明行足善逝世間解無上士調御丈夫天人師佛世尊。阿難。爾時此女在彼佛會。聞佛授我阿耨多羅三藐三菩提記。時彼女人即持金華亦供養佛。華供養已即作是念。快哉此善男子今得授記。愿我當來得授記時。亦如此人今日無異。阿難。是故當知此昂誐襧嚩女人發菩提心而甚久遠。阿難白佛言。世尊。善哉善哉。今此女人久已修習阿耨多羅三藐三菩提行。佛言。阿難。如是如是。今此女人久已修習阿耨多羅三藐三菩提行。是故我今為授阿耨多羅三藐三菩提記

　　善巧方便品第二十之一

爾時尊者須菩提白佛言。世尊。若菩薩摩訶薩欲行般若波羅蜜多。應云何學空云何入空三摩地。佛言。須菩提。若菩薩摩訶薩欲行般若波羅蜜多。應觀色空觀受想行識空。應以不散亂心諦觀諸法空無所有。若一切法若一切法性悉不可見。雖復如是觀法性空。不應于中證空實際。須菩提白佛言。世尊。如佛所說。菩薩摩訶薩不應證空者。世尊。菩薩住空三摩地。而復云何不證空耶。佛言。須菩提。菩薩摩訶薩雖于一切相具足觀空。但修學空而不于中取空為證。彼菩薩如是觀時應作是念。我今但是學時非是證時。是故不住三摩呬多。不深攝心系于緣中。彼菩薩摩訶薩以般若波羅蜜多力所護故。雖不證空亦不退失菩提分法。亦不盡漏住寂滅心。是故菩薩摩訶薩雖行空三摩地解脫門而不證空。雖入無相三摩地解脫門亦不證無相不住有相。何以故。是菩薩摩訶薩智慧甚深善根具足能作是念。今是學時非是證時。是故雖復觀空而無所礙。雖住空三摩地亦不于中證空實際。以得般若波羅蜜多力所護故

須菩提。譬如有人色相端正最上勇猛。精進堅固富樂自在。自他語言有所義利。辯才無礙智慧明了。知時知方知處所向所行。通達善惡明解算數一切伎術善能成就。勇健多力能敵他軍。乃至世間一切種事而悉曉了。人所愛樂瞻視親近尊重恭敬。此人以是緣故一切所向皆得大利。心意調柔適悅快樂。是人一時有小因緣。與其父母妻子眷屬。經過曠野極大怖畏險惡道中。彼有盜賊非人等類。時諸眷屬皆悉驚怖毛豎戰掉。是人即時謂其父母諸眷屬言。汝諸眷屬勿生驚怖。我有方便能令安樂過諸險難。即化多人執持種種鋒利器仗。衛護眷屬過是險難。彼諸盜賊非人等類。皆悉退散無所侵惱。彼諸眷屬過是難已。安樂吉祥到彼所向州城聚落。何以故。是人有智有慧最勝勇猛。大力成就堅固不退。彼盜賊等不能敵故。菩薩摩訶薩亦復如是。悲愍利樂一切眾生。常行慈悲喜舍四無量行。得般若波羅蜜多力所護故具善巧方便。以諸善根回向一切智。雖修空無相無作三摩地解脫門而不證實際。菩薩摩訶薩過諸煩惱及煩惱分。過諸惡魔及助魔者。過聲聞地及緣覺地。住三摩地亦不盡漏。何以故。菩薩摩訶薩諸力具足精進堅固。得般若波羅蜜多力所護故。菩薩不舍一切眾生。普令成就阿耨多羅三藐三菩提。又菩薩摩訶薩緣一切眾生入慈心三昧。復入最上無緣慈三昧。修習最上波羅蜜多。又須菩提。菩薩摩訶薩雖行空三摩地解脫門。而于是中不證無相不墮有相。須菩提。譬如飛鳥行于虛空而不墮地。雖行于空而不依空亦不住空。菩薩摩訶薩亦復如是。雖行空學空行無相學無相行無作學無作。未具足佛法終不墮空無相無作。須菩提。又如有人于射師所學彼射法。學已精熟而復巧妙。即時仰射虛空。初箭發已后箭即發箭箭相注隨意久近是箭不墮菩薩摩訶薩亦復如是。為欲成就阿耨多羅三藐三菩提善根。得般若波羅蜜多力所護故。若未成就阿耨多羅三藐三菩提善根終不取證實際。乃至善根成已得圓滿阿耨多羅三藐三菩提。菩薩爾時乃證實際。是故須菩提。菩薩摩訶薩行般若波羅蜜多時。修般若波羅蜜多時。應如是諦觀諸法甚深實相。雖復觀已而不取證

爾時尊者須菩提白佛言。世尊菩薩摩訶薩所為甚難最上甚難。雖行空學空入空三摩地。而不于中證空實際。世尊。甚為希有。甚為希有

佛告尊者須菩提言。如是如是。菩薩摩訶薩雖行空學空入空三摩地。而不于中證空實際。斯為甚難最上甚難。斯為希有最上希有。何以故。須菩提。彼菩薩發如是最勝大愿。我應度一切眾生。不舍一切眾生。菩薩發是愿已。即入空三摩地解脫門。無相三摩地解脫門。無作三摩地解脫門。菩薩雖入是諸解脫門。而不于中取證實際。何以故。是菩薩已得善巧方便力所護故。能作是念。我不舍一切眾生。未具足佛法。終不于中證空實際

復次須菩提。菩薩摩訶薩若欲入甚深空性者。所謂應入空三摩地解脫門。無相三摩地解脫門。無作三摩地解脫門。菩薩若欲入是諸三摩地解脫門者應生如是心。一切眾生于長夜中。著眾生相起有所得見。我得阿耨多羅三藐三菩提已。當為眾生宣說法要斷除是相。即入空三摩地解脫門。無相三摩地解脫門。無作三摩地解脫門。菩薩以如是心及先方便力故。不于諸三摩地中取證實際。亦不減失慈悲喜舍諸三昧法。何以故。是菩薩已得善巧方便力所護故。轉復增益所有善法諸根通利。諸力覺道亦悉增益

復次須菩提。又菩薩摩訶薩若欲入空三摩地解脫門者應生如是心。一切眾生于長夜中。而生我相著有所得。我得阿耨多羅三藐三菩提已。當為眾生宣說法要斷除我相。即入空三摩地解脫門。菩薩以如是心及先方便力故。不證實際亦不減失慈悲喜舍諸三昧法。何以故。是菩薩已得善巧方便力所護故。轉復增益所有善法諸根通利。諸力覺道亦悉增益

復次須菩提。又菩薩摩訶薩若欲入無相三摩地解脫門者應生如是心。一切眾生于長夜中。著諸有相生取相想。我得阿耨多羅三藐三菩提已。當為眾生宣說法要斷除有相。即入無相三摩地解脫門。菩薩以如是心及先方便力故。不證實際亦不減失慈悲喜舍諸三昧法。何以故。是菩薩已得善巧方便力所護故。轉復增益所有善法諸根通利。諸力覺道亦悉增益

復次須菩提。又菩薩摩訶薩若欲入無作三摩地解脫門者應生如是心。一切眾生于長夜中。著常想樂想我想凈想。起如是等諸顛倒想是所作相。我得阿耨多羅三藐三菩提已。當為眾生宣說法要。所謂是無常非常是苦非樂是無我非我是不凈非凈。如是當令斷除常想樂想我想凈想。離所作相即入無作三摩地解脫門。菩薩以如是心及先方便力故不證實際。亦不減失慈悲喜舍諸三昧法。何以故。是菩薩已得善巧方便力所護故。轉復增益所有善法諸根通利。諸力覺道亦悉增益。又須菩提。菩薩摩訶薩應生如是心。一切眾生于長夜中著諸有相。所謂先行有所得今行有所得。先行常想今行常想。先行顛倒行今行顛倒行。先行和合想今行和合想。先行不實想今行不實想。先起邪見今起邪見。先作諸過失行今作諸過失行。如是一切眾生。于一切時一切處作如是行。我得般若波羅蜜多力所護故具足善巧方便。如是勤行精進得阿耨多羅三藐三菩提時當為眾生說如是法。令諸眾生得入諸法甚深實相。所謂空無相無愿無作無起無生無性。須菩提。若菩薩摩訶薩生如是心具足是智慧。返墮起作法住三界者無有是處。又須菩提。若菩薩摩訶薩修相應行者。應問余菩薩言。若欲成就阿耨多羅三藐三菩提者。應云何學空當云何生心。即得入空不證空。入無相無愿無作無起無生無性。不證無相乃至無性。而能修習般若波羅蜜多耶。若菩薩作是言。欲成就阿耨多羅三藐三菩提者。但應念空念無相無愿無作無起無生無性。如是答者是即舍離一切眾生。未能具足善巧方便。當知是菩薩未于先佛如來應供正等正覺所得授阿耨多羅三藐三菩提記。未住不退轉地。何以故。是菩薩不能宣說不退轉菩薩摩訶薩不共相。不能于其所問法中正示正答。須菩提白佛言。世尊。應云何知是不退轉菩薩摩訶薩。佛言。須菩提。當知彼不退轉菩薩摩訶薩者。于此甚深般若波羅蜜多法門。若聞若不聞。隨有所問皆能于中正示正答。具是相者是為不退轉菩薩摩訶薩。須菩提白佛言。世尊。菩薩多行菩提少能正答。佛言。須菩提。少有住不退轉者。是故不能正答。須菩提。若有已住不退轉者彼能正答。當知是菩薩善根明凈具足方便。不為一切世間天人阿修羅等而能動壞。是菩薩能善觀察一切法如夢。而于是中不證實際。須菩提當知。此為不退轉菩薩摩訶薩相

佛說佛母出生三法藏般若波羅蜜多經卷第十八佛說佛母出生三法藏般若波羅蜜多經卷第十九

　　　　西天譯經三藏朝奉大夫試光祿卿傳法大師賜紫臣施護奉　詔譯


　　善巧方便品第二十之二

爾時世尊告尊者須菩提言。我今復說不退轉菩薩摩訶薩種種相貌。汝當諦聽如善作意。須菩提言。善哉世尊。愿樂欲聞。佛言。須菩提。若菩薩摩訶薩。乃至夢中亦不愛樂聲聞緣覺之地。亦不生彼住三界心。須菩提。有是相者當知是為不退轉菩薩摩訶薩相

復次須菩提。若菩薩摩訶薩于其夢中見百千俱胝那庾多數菩薩聲聞人天大眾。恭敬圍繞如來應供正等正覺聽其說法。須菩提。若彼夢中見是相者。當知是為不退轉菩薩摩訶薩相

復次須菩提。若菩薩摩訶薩于其夢中自見其身。處虛空中為人說法。及見自身放大光明。化苾芻相往彼他方諸世界中。施作佛事及為說法。須菩提。若彼夢中見是相者。當知是為不退轉菩薩摩訶薩相

復次須菩提。若菩薩摩訶薩于其夢中見州城聚落。悉為火焚一切破壞。諸惡蟲獸四散馳走。一切人眾皆大驚怖生苦惱。心菩薩見已不驚不怖。從夢覺已作是思惟。三界無實皆悉如夢。愿我當得阿耨多羅三藐三菩提時。以如是法為眾生說。須菩提。若彼夢中見是相者。當知是為不退轉菩薩摩訶薩相

復次須菩提。若菩薩摩訶薩于其夢中見地獄中有諸眾生隨受眾苦。菩薩見已作是思惟。愿我當得阿耨多羅三藐三菩提時。佛剎清凈無有地獄。乃至不聞其名況復可見。又須菩提。若菩薩摩訶薩于其夢中見諸餓鬼受饑渴苦。菩薩見已作是思惟。愿我當得阿耨多羅三藐三菩提時。佛剎清凈無有餓鬼。乃至不聞其名況復可見。又須菩提。若菩薩摩訶薩于其夢中見諸畜生受極重苦。菩薩見已作是思惟。愿我當得阿耨多羅三藐三菩提時。佛剎清凈無有畜生。乃至不聞其名況復可見。須菩提。若彼夢中見是相者。當知是為不退轉菩薩摩訶薩相

復次須菩提。若菩薩摩訶薩于諸方處或見州城聚落忽為火焚。菩薩見已即作是言。如我夢中先所見相等無有異。我若已得安住不退轉者。愿我以是實語力故。速令此火自然息滅。不復展轉遍諸方處。須菩提。彼菩薩作是言已。即時若能火自息滅。當知是菩薩已從先佛如來應供正等正覺所。得授阿耨多羅三藐三菩提記已住不退轉地。若菩薩作是言已火不滅者。當知是菩薩未得授記。未能安住不退轉地。又須菩提。若或是火不能滅。已而復焚燒諸余方處。從一舍至一舍。從一里至一里。如是展轉火不滅者。當知是處眾生先世有破法重罪。彼之余殃今世現受。須菩提。以是因緣。若菩薩摩訶薩隨愿能滿者。當知是為不退轉菩薩摩訶薩相

復次須菩提。若有男子女人等。或為非人所執魅者。是時菩薩見是事已即作是言。若我已于先佛如來應供正等正覺所。得授阿耨多羅三藐三菩提記。深心清凈為欲成就阿耨多羅三藐三菩提故。遠離聲聞緣覺之心所行清凈。我當決定于阿耨多羅三藐三菩提。是所應得非不應得。又今十方無量阿僧祇世界諸佛世尊現住說法者。彼諸如來應供正等正覺。無所不知無所不見無所不了。無所不證無所不得。是諸佛世尊。若知我深心決定成就阿耨多羅三藐三菩提者。愿我以是實語力故。令彼非人舍離遠去。其所執魅若男若女速得解脫。若菩薩作是語時。而彼非人不即遠去。其所執魅未得解脫者。當知是菩薩未從先佛如來應供正等正覺所。得授阿耨多羅三藐三菩提記。未住不退轉地。須菩提。若菩薩作是語時。而彼非人即速遠去。其所執魅即得解脫者。當知是菩薩已從先佛如來應供正等正覺所。得授阿耨多羅三藐三菩提記。已得安住不退轉地

　　辯魔相品第二十一

復次須菩提。亦有初住大乘諸菩薩等。見是男子女人為彼非人所執魅時即作是言。若我已于先佛如來應供正等正覺所。得授阿耨多羅三藐三菩提記者。愿我以是實語力故。令彼非人舍離遠去。其所執魅若男若女速得解脫。作是語已。時彼惡魔隱伏其形來菩薩所。潛以魔力即令非人舍離而去。何以故。諸惡魔力勝非人故。由是非人力不能為舍離而去

爾時菩薩不能覺知斯為魔力。但作是念。我從先佛已得授記已能安住不退轉地。何以故。隨我所愿即得成就。彼諸菩薩未得授記無是力故。菩薩于此起增上慢及諸慢心。由慢心故增長貢高。以貢高故輕易惡賤諸余菩薩。自謂已從先佛得記。余悉未得從佛授記。由此因緣。遠離佛無上智自然智一切智一切智智。乃至遠離阿耨多羅三藐三菩提。菩薩于此若不親近諸善知識。不得善法而為開導。為諸惡友共所護助。于自身心又復不具善巧方便。增上慢心轉復堅固。以是因緣為魔所縛不能解脫。于二地中隨墮一處。若聲聞地若緣覺地。須菩提。如是相者是彼初住大乘諸菩薩等。以少見少聞故。不能親近諸善知識。不得般若波羅蜜多善巧方便力所護故。以小因緣增長慢心。乃至遠離阿耨多羅三藐三菩提。須菩提。是故當知斯亦名為菩薩魔事

復次須菩提。有諸惡魔復以名字因緣壞亂諸菩薩摩訶薩。云何為名字因緣。所謂惡魔化諸異相。或時來詣彼菩薩所作如是言。菩薩當知。汝父如是名母如是名。余親里朋友各各如是名字。乃至七世大祖父母各如是名。汝于某方某處某國某城。某族所生其。姓某氏。又復若性柔軟剛猛。性緩性急根利根鈍。惡魔即時一一能說。又作是言。汝于先世亦曾修習頭陀功德。所謂受阿啰拏法。常行乞食著糞掃衣。飯食已后不復飲漿。常一坐食常隨敷座。但持三衣住尸陀林。坐于樹下坐于空地。常節量食常坐不臥。具修如是頭陀功德。又復少語喜足遠離憒鬧。若語言時柔軟可愛。乃至不受涂足油等。汝于先世具修如是種種功德。今世亦有如是功德見法知法。汝已決定于先佛如來應供正等正覺所。得授阿耨多羅三藐三菩提記。安住不退轉地。何以故。汝已具有諸功德故。汝既具足如是功德相貌。是故應知于先佛所已得授記。爾時菩薩聞是語已即作是念。我已從彼先佛如來應供正等正覺所。得授阿耨多羅三藐三菩提記已。是安住不退轉者。何以故。今此所說我有如是頭陀功德誠無異故。是時惡魔知彼心所念已。又復別化種種異相。所謂苾芻苾芻尼優婆塞優婆夷婆羅門長者。乃至菩薩父母兄弟親里朋友。隨所化已住菩薩前咸作是言。汝從先佛如來應供正等正覺所。已得授阿耨多羅三藐三菩提記已。住不退轉地。何以故。汝已具足如是功德相貌故。須菩提。彼菩薩聞諸化人如是語已。不能覺知是魔所化。即時起增上慢及諸慢心。由慢心故增長貢高。以貢高故輕易惡賤諸余菩薩。自謂已從先佛得記。余諸菩薩悉所未得從佛授記。由此因緣遠離佛無上智自然智一切智一切智智。乃至遠離阿耨多羅三藐三菩提。菩薩于此若不親近諸善知識。不得善法而為開導。為諸惡友共所護助于自身心又復不具善巧方便。增上慢心轉復堅固。是菩薩于二地中隨墮一處。若聲聞地若緣覺地。須菩提。我先所說不退轉菩薩摩訶薩真實相貌。而此菩薩不能成就不能安住。不得般若波羅蜜多力所護助。由此因緣為魔所縛。須菩提。是故當知斯亦名為菩薩魔事

復次須菩提。有諸惡魔復以名字因緣壞亂諸菩薩摩訶薩。此復云何。所謂惡魔或時化現諸苾芻相。來菩薩所作如是言。汝當得阿耨多羅三藐三菩提時名字如是。而彼苾芻所說名字。與其菩薩本所愿樂得菩提時名字無異。是菩薩以無智故。又復不具善巧方便。聞此語已即作是念。今此苾芻快哉所說。我得阿耨多羅三藐三菩提時名字。如我所愿無異無別。我今無復起諸疑惑。是時菩薩作是念已。隨魔所化苾芻語言而生信受。以是因緣為魔所著。魔所著故起增上慢及諸慢心。由慢心故增長貢高。以貢高故輕易惡賤諸余菩薩。自謂已從先佛得記。余諸菩薩悉所未得從佛受記。由此因緣遠離佛無上智自然智一切智一切智智。乃至遠離阿耨多羅三藐三菩提。菩薩于此若不親近諸善知識。不得善法而為開導。為諸惡友共所護助。于自身心又復不具善巧方便增上慢心。轉復堅固。是菩薩于二地中隨墮一處。若聲聞地若緣覺地。須菩提。我先所說不退轉菩薩摩訶薩真實相貌。而此菩薩不能成就不能安住。不得般若波羅蜜多力所護助。由此因緣為魔所縛。須菩提。是菩薩應當悔舍如先所起種種慢心。菩薩設能悔是心已。亦復久久墮生死中。若復后時得善知識而為開導。還因般若波羅蜜多故。漸能趣向阿耨多羅三藐三菩提何以故。菩薩起諸慢心罪極重故。譬如苾芻犯四根本最極重罪若一若二。即非沙門非釋種子。菩薩以名字因緣起諸慢心。其所獲罪亦復如是。須菩提。且置是四根本罪。當知所有五無間罪最極深重。若菩薩以名字因緣起諸慢心者。其所獲罪過復深重。而此菩薩是即名為大無方便。不能如應覺了魔事。須菩提。是故當知彼諸惡魔。能以如是微細因緣。作彼魔業壞亂諸菩薩摩訶薩。菩薩于此應當覺知覺已遠離

復次須菩提。若菩薩摩訶薩厭彼憒鬧樂欲遠離時。諸惡魔即化異相。來菩薩所作如是言。若遠離者應當往彼山巖樹下空寂曠野。如是修習是真遠離。此遠離行佛所稱贊。須菩提。我不說諸菩薩摩訶薩住山巖樹下空寂曠野。是真遠離。須菩提白佛言。世尊。若菩薩摩訶薩住山巖樹下空寂曠野不名遠離者。復有何相說名菩薩摩訶薩是真遠離。佛告須菩提言。若菩薩摩訶薩行般若波羅蜜多有善巧方便。為一切眾生行大慈大悲行。遠離聲聞緣覺之心。雖近聚落亦名遠離。或在山巖樹下空寂曠野亦名遠離。須菩提。諸菩薩摩訶薩若能遠離聲聞緣覺心者是真遠離。如是遠離我所聽許。菩薩應當于晝夜中。常修如是真遠離行。須菩提。若如惡魔所贊。菩薩但住山巖樹下空寂曠野為遠離者。而彼菩薩雖如是遠離。不能遠離聲聞緣覺之心非真遠離雖修般若波羅蜜多。不能圓滿一切智智。當知是為雜亂行者。身語心業不得清凈。無慧方便無大悲行。由自三業不清凈故。而返于彼近聚落住者生輕慢心。須菩提。彼菩薩雖近聚落非雜亂行。何以故。以能遠離聲聞緣覺心故。身語心業皆悉清凈。有慧方便具大悲行。雖近聚落是真遠離。若于如是修真遠離行者返生輕慢。當知是菩薩雖得禪定解脫神通智慧三昧等法。而亦不具善巧方便。須菩提。菩薩雖在百由旬外曠野空寂等處。縱經一歲百歲乃至百千俱胝那庾多歲。設過是歲修遠離行終無利益。如我所說真遠離行彼不能知。不能深固安住阿耨多羅三藐三菩提心。無善巧方便但以寂靜為真遠離。若求佛道者貪著依止。如是遠離我不聽許。亦不能令我心生喜。何以故。如我所說遠離行中即不見有如是遠離行人名真遠離。又須菩提。有諸惡魔見彼住空寂處修遠離行者。即到其所于虛空中作如是言。善哉善哉。善男子。汝所修者真遠離行。如來稱贊汝修是行故。令汝速得阿耨多羅三藐三菩提。是菩薩聞空中聲所稱贊已。從彼空寂曠野等處來至聚落。見余菩薩柔和善順修持梵行。遠離聲聞緣覺之心三業清凈者。即起輕慢作如是言。汝等是為憒鬧行者。汝所修行非遠離行。須菩提。彼住空寂菩薩以真遠離行為憒鬧行。以憒鬧行為真遠離行。以其過惡故所應恭敬者而返輕慢。不應恭敬者而返恭敬。何以故。彼作是念。我住空寂曠野等處有諸非人念我故來助我故來。汝近聚落住者。何有非人來助念汝。作是念已于余菩薩起輕慢心。須菩提。當知此人是為菩薩中旃陀羅。菩薩中過惡者。菩薩中污行者。是為形像菩薩。亦名賊住沙門。亦名沙門形賊。亦名不凈法者。亦名非禮法者。以是相故當知是為初發心者。是故一切世間諸天人等所不恭敬。何以故。我說彼人是增上慢者。須菩提。菩薩摩訶薩于如是人不應親近。又須菩提。若諸菩薩摩訶薩不舍一切眾生愛樂一切智。深發阿耨多羅三藐三菩提心。為欲成就阿耨多羅三藐三菩提。利益安樂一切眾生者。不應親近如是等人。須菩提。求菩提者于諸魔事常應覺知覺已遠離。于一切時常生厭離怖三界心。但為利樂一切眾生。引示眾生所有正道。令諸眾生圓滿正果住法實性。又復于諸眾生起大慈心大悲心大喜心大舍心。菩薩常作是愿。愿我當于一切時一切處遠離如是一切魔事。設或暫起速令除滅。須菩提。若菩薩摩訶薩能如是學者。是菩薩摩訶薩神通智力。須菩提當知如是等皆說菩薩摩訶薩覺知魔事真遠離相

　　善知識品第二十二之一

爾時世尊告尊者須菩提言。若菩薩摩訶薩深心欲得阿耨多羅三藐三菩提者應當親近恭敬諸善知識。須菩提白佛言。世尊。有諸菩薩摩訶薩深心欲得阿耨多羅三藐三菩提。若能愛樂善知識者。云何是菩薩摩訶薩善知識耶。佛言。須菩提。當知諸佛如來是菩薩善知識。何以故。諸佛能說菩薩行法及諸波羅蜜多。教示菩薩入般若波羅蜜多。是故諸佛如來為菩薩善知識。又須菩提。般若波羅蜜多是菩薩善知識。何以故。般若波羅蜜多是諸波羅蜜多畢竟處。以般若波羅蜜多為菩薩善知識故。即六波羅蜜多皆為菩薩善知識。又復六波羅蜜多是菩薩大師。六波羅蜜多為所行正道。六波羅蜜多為世間光明六波羅蜜多為大法炬。六波羅蜜多為大法光明。六波羅蜜多為真救護。六波羅蜜多為所歸趣。六波羅蜜多為所住舍。六波羅蜜多為究竟道。六波羅蜜多為大洲渚。六波羅蜜多為父為母。乃至阿耨多羅三藐三菩提。皆因六波羅蜜多故而能成就。又須菩提。所有過去諸佛如來應供正等正覺。已得阿耨多羅三藐三菩提已入涅盤者。是諸如來皆從六波羅蜜多生。所有未來諸佛如來應供正等正覺。當得阿耨多羅三藐三菩提者。是諸如來亦從六波羅蜜多生。于今現在十方無量阿僧祇世界。教化眾生諸佛如來應供正等正覺。今得阿耨多羅三藐三菩提者。是諸如來亦從六波羅蜜多生。又三世諸佛一切智亦從六波羅蜜多生。何以故。諸佛本行菩薩道時皆修習是六波羅蜜多。三十七菩提分法。四無量行。四攝法。乃至一切佛法故。得阿耨多羅三藐三菩提。是諸佛法皆從六波羅蜜多生。又佛智自然智。不可思議智。不可稱量智。無等智無等等智。亦復從是六波羅蜜多生。須菩提。是故六波羅蜜多為菩薩善知識。六波羅蜜多為菩薩大師。為所行正道。為世間光明。為大法炬。為大法光明。為真救護。為所歸趣。為所住舍。為究竟道。為大洲渚。為父為母。乃至出生阿耨多羅三藐三菩提又須菩提。若菩薩摩訶薩為欲利益安樂一切眾生者。應學是六波羅蜜多。若欲學是諸波羅蜜多者。應當于此般若波羅蜜多如理修學。解了其義如實思惟如實觀察何以故。般若波羅蜜多與五波羅蜜多而為先導開示顯了故。又五波羅蜜多若離般若波羅蜜多。即不得波羅蜜多名。是故須菩提。菩薩摩訶薩若欲不起他信不隨他語者。應當修學是般若波羅蜜多。須菩提白佛言。世尊。何等相是般若波羅蜜多。佛言。須菩提。無著相是般若波羅蜜多。須菩提言。頗有因緣如般若波羅蜜多無著相。一切法亦無著相耶。佛言。須菩提。有因緣如般若波羅蜜多無著相。一切法亦無著相。何以故。須菩提。一切法空故離故。是故須菩提。如一切法無著相空故離故。般若波羅蜜多無著相亦空亦離

須菩提白佛言。世尊。若一切法空故離故者。云何佛說一切眾生有染有凈。世尊。空法中無染無凈。離法中無染無凈。世尊。即此空法離法不可得。阿耨多羅三藐三菩提異此空法離法。亦無法可得阿耨多羅三藐三菩提。世尊。我今不能解如是義。愿佛世尊。為我宣說

佛言。須菩提。于汝意云何。一切眾生于長夜中著我我所不。須菩提言。如是世尊。眾生長夜著我我所。佛言。須菩提。于汝意云何。我我所空不。須菩提言。如是世尊。我我所空。佛言。須菩提。于汝意云何。眾生著我我所故輪轉生死不。須菩提言。如是世尊。眾生著我我所故輪轉生死。佛言。須菩提。當知諸染法者。但隨眾生所受所著故說名為染。若諸眾生不受不著。即無染可得亦無受染者。是故無我我所。以無我我所故說名為凈。若諸眾生不受不著。亦無凈可得亦無受凈者。須菩提。以是義故于一切法空中一切法離中。說名為染說名為凈。須菩提。諸菩薩摩訶薩行般若波羅蜜多者應如是行。須菩提白佛言。希有世尊。善說斯義。于一切法空中一切法離中。說染說凈不受不著。菩薩摩訶薩行般若波羅蜜多者應如是行。世尊。若菩薩摩訶薩如是行者。是為不行色不行受想行識。若菩薩摩訶薩如是行者。普令一切世間天人阿修羅等所共敬伏。不為彼等而能動亂。又菩薩摩訶薩若如是行者。不雜聲聞緣覺行。不住聲聞緣覺地。何以故。如是行者是無所行而行無所住而住。能入佛性入如來性自然智性一切智性。世尊。如是行者最上無勝。與般若波羅蜜多勝行相應。是故諸菩薩摩訶薩于晝夜中如是勤行。即能近阿耨多羅三藐三菩提。乃至速能成就阿耨多羅三藐三菩提

佛說佛母出生三法藏般若波羅蜜多經卷第十九佛說佛母出生三法藏般若波羅蜜多經卷第二十

　　　　西天譯經三藏朝奉大夫試光祿卿傳法大師賜紫臣施護奉　詔譯


　　善知識品第二十二之二

爾時世尊告尊者須菩提言。如是如是。須菩提。菩薩摩訶薩行般若波羅蜜多。若如是行者是為不行色不行受想行識。如是行者普令一切世間天人阿修羅等所共敬伏。不為彼等而能動亂。如是行者不雜聲聞緣覺行。不住聲聞緣覺地。如是行者是無所行而行無所住而住。能入佛性入如來性自然智性一切智性。如是行者最上無勝。與般若波羅蜜多勝行相應。若諸菩薩摩訶薩于晝夜中如是勤行。即能近阿耨多羅三藐三菩提。乃至速能成就阿耨多羅三藐三菩提。又須菩提。假使閻浮提中一切眾生一一皆得人身。悉發阿耨多羅三藐三菩提心。發是心已乃至盡壽。尊重恭敬供養諸佛。又復普于一切廣行布施。即以如是布施功德。回向阿耨多羅三藐三菩提。須菩提。此諸人等以是因緣得福多不。須菩提言。甚多世尊。甚多善逝。佛言。須菩提。此諸人等以是因緣得福雖多。不如菩薩摩訶薩。能一日中起般若波羅蜜多相應正念。隨其菩薩所起般若波羅蜜多相應正念故。能為一切眾生作大福田。何以故。菩薩能起平等慈心。余諸眾生無有是心如菩薩摩訶薩者。唯除如來慈心具足。所以者何。諸佛如來應供正等正覺。已能圓滿不思議法。而常不離慈悲喜舍。須菩提。云何菩薩能為眾生作大福田。須菩提。所謂菩薩因般若波羅蜜多故具足正慧。得是慧已見諸眾生。如在牢獄受彼系縛。菩薩爾時得大悲心所護助故。即復以凈天眼普遍觀察無量無數無邊眾生。見有眾生造無間業者。當受苦報墮諸見網不得出離。菩薩如是觀已。深發大慈心大悲心憐愍眾生以是大慈大悲光明普遍照耀。而彼菩薩作如是念。我當為一切眾生作大依怙。廣為一切眾生解脫諸苦。作是念已不住是相亦不住余相。須菩提。此名菩薩摩訶薩大慧光明。是即能為眾生作大福田。若菩薩摩訶薩如是行者。即不退轉于阿耨多羅三藐三菩提。堪受一切世間信心所施。謂飲食衣服臥具醫藥。菩薩雖復受施。以一心修習般若波羅蜜多故。于彼施者受者及其所施皆悉清凈得近一切智。是故須菩提諸菩薩摩訶薩若欲不虛受其國中信施。若欲引示眾生所行正道。若欲救度眾生脫三界縛。若欲拔濟眾生出輪回苦。若欲開導眾生清凈慧眼者。應當發起般若波羅蜜多相應正念。若起是念即與般若波羅蜜多言說相應。何以故。菩薩有所言說皆隨順般若波羅蜜多念。若有所念亦隨順言說。即得不離般若波羅蜜多。是故菩薩于晝夜中不應離是般若波羅蜜多相應正念。須菩提。譬如有人得未曾有大摩尼寶。得是寶已心大歡喜。后于異時或有因緣而失此寶。須菩提。彼人以是緣故心生愁惱。憂苦追悔常作是念。我今何故失此大寶。如是思念無有間斷。須菩提。菩薩亦復如是。大法寶者所謂般若波羅蜜多。菩薩得是般若波羅蜜多大法寶故。常起般若波羅蜜多相應正念。常不離一切智心。須菩提白佛言。世尊。若一切法自性空故離故。一切念亦空亦離者。云何佛說菩薩摩訶薩常不離般若波羅蜜多相應念耶。佛言。須菩提。若菩薩摩訶薩能如是知一切法自性空故離故。一切念亦空亦離者。即是般若波羅蜜多相應正念。即是不離一切智心。何以故。般若波羅蜜多空中無增無減故。須菩提白佛言。世尊。般若波羅蜜多空中無增無減者。菩薩摩訶薩云何能增長般若波羅蜜多。云何得阿耨多羅三藐三菩提耶。佛告須菩提言。若菩薩摩訶薩行般若波羅蜜多時。于是中有增有減。即般若波羅蜜多空中亦增亦減。若菩薩摩訶薩空中無增無減者。即般若波羅蜜多空中亦無增無減。須菩提。菩薩摩訶薩空中無所增減故。菩薩摩訶薩以是無增減法得阿耨多羅三藐三菩提。須菩提。若菩薩摩訶薩聞是說已不驚不怖者。當知是菩薩摩訶薩名為行般若波羅蜜多。須菩提言。般若波羅蜜多相是行般若波羅蜜多不。佛言。不也須菩提。須菩提言。般若波羅蜜多空相是行般若波羅蜜多不。佛言。不也須菩提。須菩提言。離般若波羅蜜多空相有法可行般若波羅蜜多不。佛言。不也須菩提。須菩提言。空可行般若波羅蜜多不。佛言。不也須菩提。須菩提言。離空有法可行般若波羅蜜多不。佛言。不也須菩提。須菩提言。空可行空不。佛言。不也須菩提。須菩提言。色可行般若波羅蜜多不。佛言。不也須菩提。須菩提言。受想行識可行般若波羅蜜多不。佛言。不也須菩提。須菩提言。離色有法可行般若波羅蜜多不。佛言。不也須菩提。須菩提言。離受想行識有法可行般若波羅蜜多不。佛言。不也須菩提。須菩提言。菩薩摩訶薩當云何行是行般若波羅蜜多。佛言。須菩提。汝見有法可行般若波羅蜜多不。須菩提言。不也世尊。佛言。須菩提。汝見般若波羅蜜多。是菩薩摩訶薩所行處不。須菩提言。不也世尊。佛言。須菩提。若法無所得即法不可見。是中有生可生有滅可滅不。須菩提言。不也世尊。佛言。須菩提。若菩薩摩訶薩了如是相即得無生法忍。菩薩摩訶薩具是忍者。即得授阿耨多羅三藐三菩提記。須菩提。此名如來無所畏行。菩薩摩訶薩若如是行。即得佛無上智廣大智最上利智一切智智。如是行者是無處所行。須菩提白佛言。世尊。以是無生法可得授阿耨多羅三藐三菩提記不。佛言。不也須菩提。須菩提言。當以何法得授阿耨多羅三藐三菩提記。佛言。須菩提。汝見有法可得授阿耨多羅三藐三菩提記不。須菩提言。不也世尊。佛言。須菩提。汝見有阿耨多羅三藐三菩提是所記不。須菩提言。我不見是法有所記別。亦復不見有授記法。何以故。一切法無所得故。世尊。以是義故。我知一切法無證是中無證者。一切法無得是中無所得

　　帝釋天主贊嘆品第二十三

爾時帝釋天主在大會中。即從座起前白佛言。世尊。如佛所說般若波羅蜜多最上甚深。難可得見難可得聞。亦復于中難解難入。佛告帝釋天主言。憍尸迦。如是如是。般若波羅蜜多最上甚深。難見難聞難解難入。憍尸迦。如虛空甚深故般若波羅蜜多亦甚深。虛空空故般若波羅蜜多亦空。虛空離故般若波羅蜜多亦離。虛空難見故般若波羅蜜多亦難見。虛空難解故般若波羅蜜多亦難解。帝釋天主白佛言。世尊。若有人得是甚深般若波羅蜜多法門。聽受讀誦為人演說乃至書寫者。當知是人具足最上善根。佛言。憍尸迦。如是如是。若有人得此甚深般若波羅蜜多法門。聽受讀誦為人演說乃至書寫者。我說是人已能具足最上善根。憍尸迦。于汝意云何。正使閻浮提一切眾生皆得人身。一一眾生具修十善。彼諸善男子善女人等。以是緣故得福多不。帝釋天主言。甚多世尊。甚多善逝。佛言。憍尸迦。彼善男子善女人得福雖多。不如有人于此甚深般若波羅蜜多法門。聽受讀誦為人演說乃至書寫者。百分不及一。千分不及一。百千俱胝那庾多分。算分數分及譬喻分。乃至烏波尼殺曇分皆不及一爾時會中有一苾芻。聞是說已謂帝釋天主言。若有善男子善女人。暫得聞此甚深般若波羅蜜多法門。而能一念生凈信者。當知是善男子善女人勝過仁者。是時帝釋天主謂彼苾芻言。若善男子善女人。一發心頃生凈信者尚勝于我。何況廣能聽受讀誦為人演說乃至書寫。又復何況隨聽受已。如所說學如所說行修習相應。當知是善男子善女人修菩薩行。勝過一切世間天人阿修羅等。苾芻非但勝彼一切世間天人阿修羅等。亦復勝于須陀洹斯陀含阿那含阿羅漢及其緣覺。非但勝于須陀洹乃至緣覺。亦復勝余菩薩遠離般若波羅蜜多無善巧方便行布施者。非但勝彼菩薩如是布施。亦復勝余菩薩遠離般若波羅蜜多無善巧方便持凈戒者。非但勝彼菩薩如是持戒。亦復勝余菩薩遠離般若波羅蜜多無善巧方便修忍辱者。非但勝彼菩薩如是忍辱。亦復勝余菩薩遠離般若波羅蜜多無善巧方便發精進者。非但勝彼菩薩如是精進。亦復勝余菩薩遠離般若波羅蜜多無善巧方便修禪定者。何以故。是菩薩摩訶薩聞此甚深般若波羅蜜多法門。能如說學能如說行。而能具足善巧方便。是故勝過一切世間天人阿修羅乃至聲聞緣覺及余菩薩。當知是菩薩善行般若波羅蜜多。是菩薩能近一切智不遠離諸佛。是菩薩成熟善根當坐道場。是菩薩能斷眾生諸煩惱苦。若菩薩摩訶薩能如是學者。是為學菩薩法不學聲聞緣覺法。是學般若波羅蜜多。又菩薩摩訶薩如是學時。當有護世四大天王。來菩薩所作如是言。善男子。汝當精勤疾學是般若波羅蜜多。疾證阿耨多羅三藐三菩提。汝當坐道場時。我等四王各持寶缽奉上于汝。世尊。非但護世四王現菩薩前作如是說。我亦常往彼菩薩所而為護助況復諸余天子。何以故。是菩薩能如是學般若波羅蜜多。學已能行甚為希有。世間眾生有諸苦惱。菩薩已能遠離諸苦。于一切處作大利樂。世尊。此為菩薩學般若波羅蜜多。現世功德

爾時尊者阿難即作是念。此帝釋天主快說是語。為自辯才如是說耶。為佛威神所護念耶。爾時帝釋天主承佛威神知其念。即謂言尊者當知。如我所說皆是世尊威神建立

爾時世尊告尊者阿難言。如是如是。如帝釋天主此所樂說當知皆是佛威神力而為護念

　　增上慢品第二十四

爾時世尊復告尊者阿難言。當知菩薩摩訶薩修般若波羅蜜多時。行般若波羅蜜多時。所有三千大千世界一切惡魔皆生疑念。菩薩摩訶薩修行是般若波羅蜜多。為當中道取證聲聞緣覺果耶。為當決定直至阿耨多羅三藐三菩提耶。阿難。彼諸惡魔或時若見菩薩摩訶薩修行般若波羅蜜多故。決定直至阿耨多羅三藐三菩提者。諸魔即時憂愁苦惱如箭入心

復次阿難。菩薩摩訶薩修般若波羅蜜多時。行般若波羅蜜多時。有諸惡魔來菩薩所生嬈亂心。以彼魔力化諸雷雹風雨等相。周遍方處欲令菩薩怖畏散亂。乃至欲令菩薩于一念中退失阿耨多羅三藐三菩提心。阿難當知。惡魔不必普能嬈亂一切菩薩。阿難白佛言。世尊。何等菩薩為魔所嬈。佛言。阿難。若菩薩于先世中。曾得聞是般若波羅蜜多法門。雖復聞已不生信解。阿難當知。是菩薩即有惡魔而來嬈亂。為彼諸魔伺得其便

復次阿難。若菩薩摩訶薩聞此甚深般若波羅蜜多法門時心生疑念。有是般若波羅蜜多法門耶。無是般若波羅蜜多法門耶。阿難當知。是菩薩即有惡魔而來嬈亂。為彼諸魔伺得其便

復次阿難。若菩薩摩訶薩遠離善知識親近惡知識。以近惡知識故。聞此甚深般若波羅蜜多法門不生信解。又復不能請問其義。但作是念。我今何能修此般若波羅蜜多。阿難當知。是菩薩即有惡魔而來嬈亂。為彼諸魔伺得其便

復次阿難。若菩薩摩訶薩受彼邪法隨邪法行。彼諸惡魔知是事已心生歡喜。即作是念。此人助我亦令余人同來助我。而復令我圓滿所愿隨順我意。阿難當知。是菩薩即有惡魔而來嬈亂。為彼諸魔伺得其便

復次阿難。若菩薩摩訶薩聞此甚深般若波羅蜜多法門已。謂余菩薩言。此般若波羅蜜多甚深難解。我尚不能得其源底。汝今何用更修習耶。但于余經佛所說者。聽受修習必當于彼而得法味。由此菩薩作是說已。諸余菩薩即起遠離般若波羅蜜多心。阿難當知。作是說者即有惡魔而來嬈亂。為彼諸魔伺得其便

復次阿難。若菩薩摩訶薩作如是念。我是修真遠離行者。余諸菩薩非遠離行。即時惡魔知是念已。生大歡喜適悅慶快。何以故。彼菩薩隨所起念。即退失阿耨多羅三藐三菩提。以如是退失故魔心生喜。又復阿難。有諸惡魔來菩薩所。稱贊菩薩名字族氏。頭陀功德乃至種種功德相貌。菩薩聞是稱贊已隨有所著。起增上慢及諸慢心。貢高自大輕余菩薩。由是因緣增長煩惱。而此菩薩為彼惡魔力所加故。諸有言說人皆信受。隨信受已如所說學如所說行。若見若聞如是學者。如是行者皆不真實。以不實故起顛倒心。由是心故身語心業皆不清凈。以此因緣而能增長地獄餓鬼畜生等趣。彼惡魔眾見是利故。心大歡喜適悅慶快即作是念。今我宮殿誠所不空。由彼因緣能增長故。阿難當知。是菩薩不能具足功德相貌。非行般若波羅蜜多。非是住不退轉者。何以故。增上慢心起諸過失。是菩薩當有惡魔而來嬈亂。為彼諸魔伺得其便

復次阿難。若菩薩乘人與聲聞乘人共相斗諍。互出惡言輕易呵毀。爾時惡魔知是事已即作是念。彼菩薩乘人由此因緣雖復遠離一切智。其所遠離非大非久。若菩薩乘人與菩薩乘人共相斗諍。互出惡言輕易呵毀者。爾時惡魔知是事已。心大歡喜適悅慶快而作是念。此菩薩乘人由是因緣。久久遠離彼一切智

復次阿難。若有未得授記菩薩。于余已得授記菩薩起嗔恨心。隨所起心有退轉失。起一念退一劫而后畢是隨念劫數。若不舍一切智心。或遇善知識故還復發起被精進鎧

爾時尊者阿難白佛言。世尊。若起是罪者佛聽悔不。佛言阿難。今我法中說有出罪法。所有聲聞緣覺菩薩乘中。我各說有彼出罪法。阿難當知。若菩薩乘人與菩薩乘人共相斗諍。互出惡言輕易呵毀已。不相悔舍復懷嗔恨結縛于心者。我不說彼有出罪法。阿難。若菩薩乘人與菩薩乘人共相斗諍。乃至呵毀已即相悔舍者。我當為彼說出罪法阿難。又菩薩應作是念。我于一切眾生當行慈忍。設彼起惡來相陵辱。我尚不生一念嗔心況復加報。我或暫起嗔恨心者深為大失。何以故。我當為一切眾生作大橋梁普令得度。我常于彼一切眾生如善作意。設聞惡言不生恚心。于自于他皆悉平等。自有過失勿加于他。他有過失如自所作常生悔懼。何以故。我欲普令一切眾生得大安樂。若有眾生多嗔惱者。愿我當得阿耨多羅三藐三菩提時。度脫彼等。我于一切處見彼所有求菩提者。我于爾時歡喜瞻視。面目熙怡無顰蹙相。我心堅固不為一切嗔惱所動。阿難。若菩薩乘人能生如是心者。當知是為修菩薩行者。又復阿難。諸菩薩摩訶薩于聲聞人所不應生起諸輕慢心。乃至一切眾生亦復不應生輕慢想。阿難白佛言。世尊。菩薩與菩薩云何共住。佛言阿難。菩薩共住當互觀視猶如佛想。是我大師同載一乘同行一道。彼菩薩摩訶薩若有所學我亦隨學。平等安住菩薩乘中。如菩薩法如理修學。彼若雜學非我所學。彼若清凈學能與一切智如理相應者。我亦如是學。阿難。菩薩摩訶薩能如是學者。是為同學所應共住。如是學者必證阿耨多羅三藐三菩提

佛說佛母出生三法藏般若波羅蜜多經卷第二十佛說佛母出生三法藏般若波羅蜜多經卷第二十一

　　　　西天譯經三藏朝奉大夫試光祿卿傳法大師賜紫臣施護奉　詔譯


　　學品第二十五

爾時尊者須菩提白佛言。世尊。菩薩摩訶薩欲學一切智當云何學。佛言。須菩提。菩薩摩訶薩若盡學則學一切智。若離學則學一切智。若無生無滅無起無染無性。如虛空法界寂靜等學則學一切智

須菩提白佛言。世尊。若菩薩摩訶薩盡學離學乃至法界寂靜等學。則學一切智者。是等當云何作。佛言。須菩提。汝若如是說是等云何作者。須菩提。于汝意云何。如來證如如故得名如來。是如有盡有所作不。須菩提言。不也世尊。何以故。如無盡相亦無所作。佛言。須菩提。于汝意云何。如來證如如故得名如來。是如有生有滅有起有染有得有證不。須菩提言。不也世尊。佛言。須菩提。菩薩摩訶薩學一切智亦復如是。須菩提。是故菩薩摩訶薩若如是學者不盡如相。如是學者是學一切智。如是學者是學般若波羅蜜多。如是學者是學佛地。如是學者是學佛十力四無所畏等一切佛法乃至一切智智。如是學者能到諸學彼岸。如是。學者普能降伏魔及魔眾。如是學者速得不退轉法。如是學者速坐道場。如是學者是學三轉十二行相法輪。如是學者學自所行。如是學者學為他作所依怙法。如是學者是學大慈大悲大喜大舍。如是學者學度眾生界如是學者是學不斷佛種。如是學者學開甘露門。須菩提。此廣大學是最上學。凡夫下劣人不能如是學。若有能調御一切眾生。欲與一切眾生為依怙者。欲出過一切眾生界者彼能如是學。若如是學者不墮地獄餓鬼畜生等趣。不生阿修羅界。不生邊地。不生旃陀羅族。不生下姓種族。不生種種卑賤巧業等族。如是學者不失一目不盲兩目。亦不角睞。不聾不啞不傴僂不攣躄。不丑陋不粗惡不形殘不異相。亦無疥癩癰疽干痟等病。不壞諸根人相圓滿。音聲清巧眾所愛樂。須菩提。又菩薩摩訶薩如是學者。不害他命不盜他物。不行邪染不虛妄言。亦不兩舌復不惡口。不無義語。不生貪著。不起嗔惱。不住邪見。不邪命活。不修邪命法。不畜破戒眷屬。不近非法者。不生長壽天。雖入諸禪而不隨禪生。何以故。菩薩以能成就善巧方便故。而菩薩成就何等善巧方便。所謂從般若波羅蜜多相應出生善巧方便。是故菩薩雖入諸禪而不隨禪生。須菩提。菩薩摩訶薩能如是學者即得清凈十力清凈四無所畏乃至清凈一切佛法

須菩提白佛言。世尊。一切法自性本來清凈。菩薩摩訶薩云何復得清凈十力清凈四無所畏乃至清凈一切佛法耶。佛告須菩提言。如是如是。須菩提。一切法自性本來清凈。菩薩摩訶薩于是一切法自性本來清凈中。如理修學般若波羅蜜多。不驚不怖不退不沒。須菩提。彼諸愚異生等于如是法不知不見。以不知不見故無所覺了。是故菩薩摩訶薩發勤精進于中修學。自所學已令諸異生等于是法中如理修學實知實見。菩薩摩訶薩由如是學故。即得清凈十力清凈四無所畏乃至清凈一切佛法。須菩提。菩薩摩訶薩如是學者。悉能了知一切眾生心心所行。須菩提。譬如大地少出閻浮檀金多諸荊棘砂礫草木等類。一切眾生亦復如是。于眾生聚中少能愛樂修學般若波羅蜜多者。多有愛樂修學聲聞緣覺法門。須菩提。又如眾生聚中少有修彼輪王業者。但多修彼諸小王業。須菩提當知。眾生聚中少有行于般若波羅蜜多道者。多有行于聲聞緣覺道者亦復如是

須菩提。又如眾生聚中少有修彼帝釋福業。但多修彼諸天子業。須菩提當知。眾生聚中少有修習般若波羅蜜多行者。多有修習聲聞緣覺行者。亦復如是。須菩提。又如眾生聚中少有修彼梵王福業。但多修彼諸梵眾業。須菩提當知。眾生聚中少有不退轉于阿耨多羅三藐三菩提者。多有退轉于阿耨多羅三藐三菩提者亦復如是。須菩提。以是義故當知眾生聚中。少有能發阿耨多羅三藐三菩提心者。于少能發心中又復少能如理修行者。于少能修行中。又復少能修習般若波羅蜜多相應行者。于少能修習相應行中。又復少能于阿耨多羅三藐三菩提住不退轉者。須菩提。是故諸菩薩摩訶薩若欲在少中少者應當修習般若波羅蜜多

復次須菩提。若菩薩摩訶薩修學是般若波羅蜜多者。不生雜染心。不生疑惑心。不生憎嫉心。不生慳吝心。不生破戒心。不生嗔惱心。不生懈怠心。不生散亂心。不生愚癡心。又須菩提。菩薩摩訶薩應修學是般若波羅蜜多。何以故。此般若波羅蜜多能護諸波羅蜜多。能受諸波羅蜜多。能取諸波羅蜜多。能集諸波羅蜜多。能攝諸波羅蜜多。須菩提。譬如六十二見身見中攝諸波羅蜜多。于般若波羅蜜多中攝亦復如是。須菩提。又如士夫所有諸根。皆悉于其命根中攝。一切善法皆于般若波羅蜜多中攝。亦復如是。須菩提。又如士夫命根滅時諸根皆滅。菩薩摩訶薩亦復如是。若智慧滅時一切善法而亦隨滅。須菩提。是故菩薩摩訶薩若欲護諸波羅蜜多。若欲攝諸波羅蜜多者。應當修學是般若波羅蜜多。又菩薩摩訶薩若欲于一切眾生中福德最勝為上首者。應當修學是般若波羅蜜多

復次佛言。須菩提。于汝意云何。三千大千世界一切眾生是為多不。須菩提白佛言。世尊。但此閻浮提中所有眾生尚多無數。何況三千大千世界一切眾生。佛言。須菩提。假使如是三千大千世界一切眾生。一一修行皆住菩薩地。或有一人盡其壽命。以諸飲食衣服臥具醫藥及余樂具。供養如是三千大千世界諸菩薩眾。此人以是因緣得福多不。須菩提言。甚多世尊。甚多善逝。佛言。須菩提。若復有人于一彈指頃。能修行是般若波羅蜜多者。其所得福倍勝于前。何以故。般若波羅蜜多廣大利益諸菩薩摩訶薩復能護助阿耨多羅三藐三菩提故。須菩提。是故諸菩薩摩訶薩若欲于一切眾生中最勝無上。若欲與一切眾生為所依怙。若欲偏入諸佛境界。若欲具足佛功德法。若欲得佛游戲神通。若欲作佛大師子吼。若欲得佛諸所行處。若欲普以三千大千世界大會說法。須菩提。菩薩摩訶薩若欲成就如是等功德利者。應學是般若波羅蜜多。學是般若波羅蜜多。不能圓滿諸功德利者無有是處。須菩提白佛言。世尊。菩薩摩訶薩亦具足聲聞功德利耶。佛言。須菩提。菩薩摩訶薩亦學是聲聞法。亦具足聲聞功德之利。須菩提。菩薩摩訶薩雖如是學如是知得如是利。而不于中生住著心。菩薩摩訶薩亦說彼聲聞法而不取是法。須菩提。若菩薩摩訶薩如是學者。能為一切世間天人阿修羅等作大福田。而菩薩所作福田最上最勝。過余聲聞緣覺所有福田。須菩提。如是學者是行般若波羅蜜多。得近一切智。不舍般若波羅蜜多。不離般若波羅蜜多。如是學者不退失一切智。遠離聲聞緣覺心。得近阿耨多羅三藐三菩提。須菩提。若菩薩摩訶薩作是念。此是般若波羅蜜多。此名般若波羅蜜多。學是般若波羅蜜多故當得一切智。須菩提。若如是分別者不名修學般若波羅蜜多。若菩薩摩訶薩于般若波羅蜜多不生分別。無知無見亦無所得。以如是不分別無知見無所得故。是名修學般若波羅蜜多

　　幻喻品第二十六

爾時帝釋天主即起是念。若菩薩摩訶薩修學是般若波羅蜜多者。尚能勝過一切眾生。何況成就阿耨多羅三藐三菩提者。是故當知若有人愛樂一切智者。彼人得大善利善自活命。何況能發阿耨多羅三藐三菩提心者。當知是人為一切眾生共所敬愛。普能調御一切眾生。帝釋天主作是念已。即時化諸曼陀羅華。滿自掌中散于佛上。華散佛已合掌向佛作如是言。世尊。若有發阿耨多羅三藐三菩提心者。普愿得成阿耨多羅三藐三菩提。普愿圓滿一切佛法。圓滿一切智相應之法。圓滿自然智法。圓滿無漏法。普愿一切眾生度生死岸證涅槃道。攝眾生心普令圓滿。世尊。我見生死中有種種苦。我不欲令初發阿耨多羅三藐三菩提心者。于一念中有所退轉。又不欲令已得安住阿耨多羅三藐三菩提者。于一念中或生退轉。是故我欲普令成就阿耨多羅三藐三菩提。何以故。能發心者廣大利益。悲愍一切世間天人阿修羅等。自得度已復于一切眾生起如是心。未解脫者普令解脫。未得度者普令得度。未涅槃者普令涅槃。世尊。若有善男子善女人。于初發心菩薩所。以彼所有諸功德法生隨喜心。若于久修習菩薩所生隨喜心。若于住不退轉菩薩所生隨喜心。若于一生補處菩薩所生隨喜心。于如是等能生隨喜心。善男子善女人。當說何者得福德多

佛告帝釋天主言。憍尸迦。妙高山王尚可稱量知其限數。彼善男子善女人。以是諸隨喜心所獲福德。不可稱量知其限數

憍尸迦。又如四大洲界。亦可稱量知其限數。彼善男子善女人。以是諸隨喜心所獲福德。不可稱量知其限數。憍尸迦。又如小千世界。亦可稱量知其限數。彼善男子善女人。以是諸隨喜心所獲福德。不可稱量知其限數。憍尸迦。又如中千世界亦可稱量知其限數。彼善男子善女人。以是諸隨喜心所獲福德。不可稱量知其限數。憍尸迦。又如三千大千世界亦可稱量知其限數。彼善男子善女人。以是諸隨喜心所獲福德。不可稱量知其限數

帝釋天主白佛言。世尊。若有人不能于初發心菩薩所。乃至不能于一生補處菩薩所生隨喜心者。當知是人惡魔所著為魔眷屬。從彼魔天命終而來生此。何以故。是諸隨喜心而能破壞諸惡魔故。又復若人能生諸隨喜心者。是人應以隨喜功德回向阿耨多羅三藐三菩提。以是回向故而能增長阿耨多羅三藐三菩提。是故當知。能生如是諸隨喜心者。是人不離佛不離法不離僧。增長一切最勝功德

佛告帝釋天主言。如是如是。憍尸迦。若有人能生如是諸隨喜心者。是人不離佛不離法不離僧。增長一切最勝功德。又憍尸迦。若善男子善女人。能生如是諸隨喜心者。當知是善男子善女人速得值佛

帝釋天主白佛言。如是世尊。如是善逝。善男子善女人。能生如是諸隨喜心者。是善男子善女人速得值佛。又復以是隨喜善根力故。在在所生人所尊重恭敬贊嘆。是善男子善女人。眼根清凈不觀惡色。耳根清凈不聞惡聲。鼻根清凈不嗅惡香。舌根清凈不了惡味。身根清凈不染非觸。又復不墮惡趣生人天道。何以故。是善男子善女人。成就無量無數隨喜善根故。常樂利樂一切眾生。以能生是隨喜心故。而能增長阿耨多羅三藐三菩提行。漸漸得成阿耨多羅三藐三菩提。是善男子善女人。得菩提已廣度無量無數眾生普令涅槃

佛告帝釋天主言。憍尸迦。如汝所說皆是如來威神護念。若善男子善女人。能生如是諸隨喜心者。是善男子善女人深種善根。以是善根廣為無量無數眾生作大利益。此因緣故而能增長一切善法。漸漸得成阿耨多羅三藐三菩提

爾時尊者須菩提白佛言。世尊。心如幻故。云何以是心得阿耨多羅三藐三菩提耶。佛告尊者須菩提言。于意云何。汝見有心如幻耶。須菩提言。不也世尊。佛言。須菩提。汝見幻相可得耶。須菩提言。不也世尊。我不見有心如幻。亦不見幻相可得。佛言。須菩提。言汝以是心相可得阿耨多羅三藐三菩提耶。須菩提言。不也世尊。佛言須菩提于意云何。若不見有心。如幻。及幻相者。離是心是相。汝見有法可得阿耨多羅三藐三菩提耶。須菩提言。不也世尊。離如幻心及彼幻相。亦不見有法可得阿耨多羅三藐三菩提。世尊。若離如幻心及離幻相有法可見者。是法亦不可說是有是無。是故一切法畢竟離中不可說有不可說無。若一切法畢竟離故。阿耨多羅三藐三菩提亦畢竟離。般若波羅蜜多亦畢竟離。以一切法畢竟離故。即無法可修亦無法可得。以一切法無所得故。阿耨多羅三藐三菩提亦不可得。以是畢竟離故菩薩摩訶薩亦畢竟離。世尊。菩薩摩訶薩因般若波羅蜜多故。得阿耨多羅三藐三菩提。而菩薩摩訶薩畢竟離。阿耨多羅三藐三菩提亦畢竟離。若菩薩摩訶薩得阿耨多羅三藐三菩提者。云何以離得離耶

佛贊須菩提言。善哉善哉。須菩提。如是如是。一切法畢竟離。般若波羅蜜多亦畢竟離。阿耨多羅三藐三菩提亦畢竟離。菩薩摩訶薩亦畢竟離。而諸菩薩摩訶薩于是法中。如實了知般若波羅蜜多畢竟離故。即非般若波羅蜜多。須菩提。是故諸菩薩摩訶薩。雖因般若波羅蜜多故。得阿耨多羅三藐三菩提。而于是中無法可取。無法可得。以無取無得故。菩薩摩訶薩。雖得阿耨多羅三藐三菩提。而非以離得離

須菩提白佛言。世尊。如我解佛所說義。此甚深義菩薩摩訶薩行者是為甚難。佛言。須菩提。如是如是。此甚深義菩薩摩訶薩行者是為甚難。須菩提。若菩薩摩訶薩行此甚深義者。不于中道取證聲聞緣覺之果斯為甚難。須菩提白佛言。世尊。如我解佛所說義。菩薩摩訶薩所為非難。何以故。一切法無所得無所證。以無得無證故。是中無證者無所證無所用證法。是故菩薩摩訶薩所為非難。世尊。若菩薩摩訶薩聞作是說。不驚不怖不退不沒者。當知彼菩薩摩訶薩。是為行般若波羅蜜多。雖如是行亦不見我行般若波羅蜜多。若如是不見所行般若波羅蜜多相故。是菩薩摩訶薩。得近阿耨多羅三藐三菩提。即能遠離聲聞緣覺之地。是行般若波羅蜜多。世尊。譬如虛空不作是念。是遠是近。何以故。虛空無分別故。般若波羅蜜多亦復如是不作是念。阿耨多羅三藐三菩提去我近。聲聞緣覺地去我遠。何以故。般若波羅蜜多無分別故。又如幻所化人不作是念。彼幻師去我近余觀者去我遠。何以故。幻所化人無分別故。般若波羅蜜多亦復如是不作是念。阿耨多羅三藐三菩提去我近。聲聞緣覺地去我遠。何以故。般若波羅蜜多無分別故。又如諸影不作是念。影所因者去我近。非所因者去我遠。何以故。影無分別故。般若波羅蜜多亦復如是不作是念。阿耨多羅三藐三菩提去我近。聲聞緣覺地去我遠。何以故。般若波羅蜜多無分別故。又如如來于一切眾生無憎無愛。何以故。如來一切憎愛斷故。般若波羅蜜多亦復如是無憎無愛。何以故。般若波羅蜜多非憎愛法。又如如來離諸分別。何以故。如來一切分別斷故。般若波羅蜜多亦復如是離諸分別。何以故。般若波羅蜜多無分別故。又如佛所化人不作是念。阿耨多羅三藐三菩提去我近。聲聞緣覺地去我遠。何以故。化人無分別故。般若波羅蜜多亦復如是不作是念。阿耨多羅三藐三菩提去我近。聲聞緣覺地去我遠。何以故。般若波羅蜜多無分別故。又如佛所化人隨所作事悉能成辦。雖所成辦而無分別。何以故。化人無分別故。般若波羅蜜多亦復如是。若一切法隨所修習悉能成辦。何以故。般若波羅蜜多無分別故。又如工巧師。以其方便用機關木作男女相。隨所作事悉能成辦。雖所成辦而無分別。何以故。巧幻所作故。世尊。般若波羅蜜多亦復如是。若一切法隨所修習悉能成辦。雖有所成而無分別。何以故。般若波羅蜜多無分別故

佛說佛母出生三法藏般若波羅蜜多經卷第二十一佛說佛母出生三法藏般若波羅蜜多經卷第二十二

　　　　西天譯經三藏朝奉大夫試光祿卿傳法大師賜紫臣施護奉　詔譯


　　堅固義品第二十七

爾時尊者舍利子。謂尊者須菩提言。若菩薩摩訶薩。行此甚深般若波羅蜜多者是行堅固義。須菩提言。如是如是。舍利子。菩薩摩訶薩行此甚深般若波羅蜜多者是行堅固義

爾時有欲界千天子眾作如是念。菩薩摩訶薩為阿耨多羅三藐三菩提故。行此甚深般若波羅蜜多。雖復了諸法相入諸法性。而不安住聲聞緣覺所證實際。以是緣故所應敬禮。爾時尊者須菩提。知其念即謂言諸天子。菩薩摩訶薩行此甚深般若波羅蜜多。而不證彼聲聞緣覺實際者亦未足為難。何以故。若菩薩摩訶薩。被精進鎧欲度無量無數無邊眾生。普令安住大般涅槃斯為難事。所以者何。眾生畢竟離故無所有。以無所有故不可得眾生相。是故眾生不可得度。諸天子。若菩薩欲度眾生者為欲度虛空。何以故。虛空離故眾生亦離。虛空無所有故眾生亦無所有。畢竟無有眾生可得。諸菩薩摩訶薩。為欲度者是為難事。諸天子。如人與彼虛空共斗佛說眾生相不可得亦復如是。何以故。眾生離故色亦離。眾生離故受想行識亦離。眾生離故乃至一切法亦離。諸天子。若菩薩摩訶薩聞作是說。不驚不怖不退不沒者。當知是為行般若波羅蜜多。爾時世尊。告尊者須菩提言。何因緣故。菩薩摩訶薩聞作是說。不驚不怖不退不沒耶。須菩提言。一切法離故不沒。何以故。世尊。沒者不可得沒法不可得。而所沒處亦不可得。以是因緣菩薩摩訶薩聞作是說。不驚不怖不退不沒。佛言。須菩提。如是如是。若菩薩摩訶薩聞作是說。不驚不怖不退不沒者。是行般若波羅蜜多

須菩提白佛言。世尊。若菩薩摩訶薩。修行是般若波羅蜜多者。常得大梵天王。帝釋天主。大自在天。并余欲界諸天子眾。尊重恭敬頂禮稱贊佛言。須菩提。非但大梵天王帝釋天主。大自在天。并余欲界諸天子眾。尊重恭敬頂禮稱贊。所有梵眾天。梵輔天。大梵天。少光天。無量光天。光音天。少凈天。無量凈天。遍凈天。無云天。福生天。廣果天。無煩天。無熱天。善見天。善現天。色究竟天。如是等天上諸天子眾。亦常尊重恭敬頂禮稱贊。是修行般若波羅蜜多菩薩摩訶薩。又十方無量阿僧祇世界。諸佛如來應供正等正覺現住說法者。常以佛眼觀察是修行般若波羅蜜多菩薩摩訶薩。又復以佛威神常所護念。須菩提。是菩薩摩訶薩。以修行般若波羅蜜多故。即得不退轉于阿耨多羅三藐三菩提。諸惡魔眾伺不得便。須菩提。假使三千大千世界所有眾生。一一皆化作諸惡魔。是諸魔眾亦復不能于彼修行般若波羅蜜多菩薩摩訶薩所伺得其便。又須菩提。且置是三千大千世界。如前所說。假使如兢伽沙數世界一切眾生。一一皆化作諸惡魔。是諸魔眾亦復不能于彼修行般若波羅蜜多菩薩摩訶薩所伺得其便。須菩提當知。修行般若波羅蜜多菩薩摩訶薩。成就二法不為諸魔伺得其便。何等為二。所謂觀一切法空。不舍一切眾生。是為二法。須菩提。復有二法。菩薩摩訶薩能成就故。不為諸魔伺得其便。何等為二。所謂如說能行。諸佛稱贊。是為二法。又須菩提。若菩薩摩訶薩。如是行般若波羅蜜多者。有諸天子常來其所。瞻禮恭敬作如是言。善男子。汝速修行是般若波羅蜜多。速證阿耨多羅三藐三菩提。何以故。善男子。汝修行是般若波羅蜜多故。能與無依眾生而作依怙。無救眾生而為救度。無歸眾生為作所歸。無舍眾生為作住舍。無趣眾生而為作趣。無洲眾生而為作洲。不識畢竟道者為示畢竟道。不識正道者為示正道。在黑闇者為作光明。菩薩摩訶薩行般若波羅蜜多者。成就如是功德。須菩提。又菩薩摩訶薩行是般若波羅蜜多者。現在十方無量阿僧祇世界諸佛世尊。與彼菩薩聲聞大眾圍繞演說法時。常所稱贊是菩薩所有功德。及其名字族氏色相威力。須菩提。如我今時集會說法。常所稱贊阿閦佛剎中。寶幢菩薩及彼剎中余諸菩薩修梵行者。所有功德名字族氏色相威力。須菩提。諸佛剎中亦復如是。彼彼佛會演說法時。亦常稱贊我剎土中修行般若波羅蜜多者。及余菩薩修梵行者所有功德名字族氏色相威力。須菩提白佛言。世尊。諸佛世尊演說法時。普皆稱贊諸菩薩摩訶薩所有功德名字族氏色相威力耶。佛言。不也須菩提。諸佛世尊演說法時。于諸菩薩摩訶薩。有稱贊者有不稱贊者。須菩提言。何等菩薩是稱贊者。佛言。須菩提。所有住不退轉菩薩摩訶薩。諸佛世尊常所稱贊。須菩提言。若未住不退轉者。諸佛世尊所稱贊不。佛言。須菩提。有菩薩摩訶薩。雖未安住不退轉地。諸佛世尊亦常稱贊。彼復云何。所謂菩薩摩訶薩。若學阿閦如來本為菩薩時所行道法者。是菩薩雖未安住不退轉地。亦為諸佛常所稱贊。又須菩提。若菩薩摩訶薩。學寶幢菩薩所行道法者。是菩薩雖未安住不退轉地。亦為諸佛常所稱贊。又須菩提。若菩薩摩訶薩行般若波羅蜜多故。信解一切法無生。而未能證得無生法忍。又信解一切法寂靜。而于不退轉地中。未能自在得一切法寂靜。是菩薩亦為諸佛常所稱贊。又須菩提。若菩薩摩訶薩得諸佛世尊共所稱贊者。必當安住不退轉地。遠離聲聞緣覺之心。決定得授阿耨多羅三藐三菩提記。何故菩薩摩訶薩。得彼諸佛共稱贊耶。為菩薩摩訶薩能行是般若波羅蜜多故

復次須菩提。若菩薩摩訶薩聞此甚深般若波羅蜜多。不疑不悔不難不沒者。是菩薩摩訶薩。當于阿閦如來應供正等正覺所。及彼剎中諸菩薩所。亦得聞是般若波羅蜜多法門。聞已信解隨信解已得不退轉。須菩提。若有聞是法門生信解者尚獲如是功德。何況若能隨所信解。如理安住如理而行。如如所住住一切智。須菩提白佛言。世尊。離如無法可得。當以何法于如中住。當以何法得阿耨多羅三藐三菩提。當以何法可說。佛言。須菩提。如汝所說離如無法可得。當以何法于如中住。當以何法得阿耨多羅三藐三菩提。當以何法可說者。如是如是。須菩提。離如無法可得。于如中住如尚不可得。何況有住如者。如中尚無阿耨多羅三藐三菩提。何況。有證者。是故無所證無證者無所用證法。如中尚無法可得。何況有說法者

爾時帝釋天主白佛言。世尊。般若波羅蜜多最上甚深。若菩薩摩訶薩。為欲成就阿耨多羅三藐三菩提故。若聞是說無法可住無法可證無法可說。于是中不疑不悔不難不沒者。當知是菩薩摩訶薩所為甚難。時尊者須菩提。即謂帝釋天主言。憍尸迦。如汝所言。菩薩摩訶薩若聞此甚深法。不疑不悔不難不沒是為甚難者。憍尸迦。于一切法空中有何法可得疑悔難沒耶。帝釋天主。白尊者須菩提言。尊者有所樂說皆因于空。而于是中亦無所礙。譬如仰射虛空箭去無礙。尊者所說無礙亦然。帝釋天主作是說已即白佛言。世尊。如我所說是隨如來說是隨法語答不。佛告帝釋天主言。憍尸迦。如是如是。如汝所說。是隨如來說名為正說。是隨法語答名為正答。憍尸迦。彼須菩提有所樂說皆因于空。而般若波羅蜜多尚不可得。何況有行般若波羅蜜多者。阿耨多羅三藐三菩提尚不可得。何況有證阿耨多羅三藐三菩提者。一切智尚不可得。何況有證一切智者。真如尚不可得。何況有住如者。無生法尚不可得。何況有證無生者。菩薩尚不可得。何況有求菩提者。十力尚不可得。何況有具是力者。四無所畏尚不可得。何況有成就無所畏者。法尚不可得。何況有說法者。憍尸迦。彼須菩提如是樂行一切法遠離。行一切法無所得行。須菩提。行如是行。比諸菩薩摩訶薩行般若波羅蜜多行。百分不及一。千分不及一。百千分不及一。俱胝分不及一。百千俱胝分不及一。百千俱胝那庾多分不及一。算分數分及譬喻分。乃至烏波尼殺曇分皆不及一。憍尸迦。唯除如來所行。余諸菩薩摩訶薩。行是般若波羅蜜多行者。于一切行中最上最大最勝最妙。無上中無上無等無等等。非一切聲聞緣覺而能等比。是故憍尸迦。若善男子善女人。欲于一切眾生中。最上最大最勝最妙。無上中無上無等無等等者。當學菩薩摩訶薩行。是般若波羅蜜多

　　散華緣品第二十八之一

爾時復有三十三天諸天子眾。各各持以曼陀羅華摩訶曼陀羅華。來詣佛所而散是華。即時會中有六萬苾芻俱從座起。偏袒右肩右膝著地。合掌恭敬住立佛前。時諸苾芻以佛威神力故。各各掌中自然盈滿曼陀羅華摩訶曼陀羅華。即以此華散于佛上。華散佛已咸作是言。世尊。我等皆修是般若波羅蜜多。皆行如是無上勝行

爾時世尊。即從口門放大光明。所謂青黃赤白等種種色光。遍照無量無邊佛剎乃至梵界。普遍照耀已其光旋還。繞佛三匝卻從世尊頂門而入

爾時尊者阿難。即從座起偏袒右肩右膝著地。合掌向佛作如是言。何因何緣放斯光明。若無因緣如來應供正等正覺不放光明。佛告尊者阿難言。汝今當知此六萬苾芻。于未來世星宿劫中皆得成佛。同名散華如來應供正等正覺出現世間。是諸如來所有壽量二萬劫數皆悉同等。正法住世亦二萬劫。是諸佛會有聲聞眾。彼彼數量亦復相等。阿難當知。此六萬苾芻從是已后在在所生。于佛法中出家修道。所向方處王城聚落。悉以正法為人演說。隨說法處彼彼世界。常雨五色種種妙華而為供養。是諸苾芻在在處處作大利益。乃至最后得成正覺。是故阿難。若菩薩摩訶薩。樂欲行彼最上行者。應當行是般若波羅蜜多。又復阿難。若能行是般若波羅蜜多者。當知皆從人間命終。或知足天命終已后而來生此。何以故。人間及知足天。于般若波羅蜜多易所修行故。又復阿難。若菩薩摩訶薩。行此般若波羅蜜多者。當知是菩薩摩薩。常得諸佛共所觀察。又復阿難。若菩薩摩訶薩。于此般若波羅蜜多法門。受持讀誦記念思惟乃至書寫已。復為他人如理表示如實教授。如所利益如理生喜。如是行者。當知是菩薩摩訶薩。于如來應供正等正覺所深種善根。非于聲聞緣覺所而種善根。何以故。般若波羅蜜多善根勝故。又復阿難。若菩薩摩訶薩。于此般若波羅蜜多法門。受持讀誦記念思惟。為人演說乃至書寫者。是菩薩摩訶薩常得親近現在諸佛聽受正法。又復阿難。若菩薩摩訶薩。聞此般若波羅蜜多法門。而于是中不違不逆不毀不謗者。當知是菩薩摩訶薩。于先佛所已種善根。何以故。菩薩摩訶薩行是般若波羅蜜多故。而能成就阿耨多羅三藐三菩提。是故阿難。我今于一切世間天人阿修羅眾中。以是般若波羅蜜多正法囑累于汝汝當于此般若波羅蜜多正法。憶念受持宣通流布。令得久住而不斷滅。阿難于我所說一切法中。唯除般若波羅蜜多不可忘失。若有人受持此法門時。乃至一字一句錯誤忘失者其罪甚重。是人不令我心生喜。若于余法有所忘失其罪乃輕。何以故。般若波羅蜜多微妙甚深。若人于此法門。不生尊重恭敬。不能瞻禮供養者。當知是人于過去未來現在諸佛世尊。不生尊重恭敬。不能瞻禮供養。是人不令我心生喜。何以故。般若波羅蜜多。即是過去未來現在佛母。出生諸佛及一切智。是故阿難。我今以是般若波羅蜜多正法囑累于汝。若此正法欲斷滅時。汝當受持宣通流布使不斷滅。又復汝于此法所有文字章句。分明記憶無令忘失。如理作意思惟修習。廣為他人解釋其義。勸令受持讀誦書寫。何以故。此般若波羅蜜多。即是過去未來現在諸佛法身故。又復阿難。若人于我生歡喜心尊重恭敬瞻禮供養者。是人即以此心。當于般若波羅蜜多法門尊重恭敬瞻禮供養。即同供養于我。亦同供養過去未來現在諸佛。又復阿難。若人于我愛樂不舍者。當于般若波羅蜜多愛樂不舍。憶念受持宣通流布使不斷滅。阿難。我今以是囑累因緣付囑于汝但且略說。欲廣說者若一劫若過一劫。乃至百千俱胝劫數說不能盡。又復阿難。所有過去未來現在諸佛世尊。于一切世間天人阿修羅眾中而為大師。般若波羅蜜多亦復如是。于一切世間天人阿修羅眾中而為大師。何以故。此般若波羅蜜多。有大因緣能為一切世間天人阿修羅等作大利益。又復阿難。若人不離此般若波羅蜜多法門。能于其中受持讀誦記念思惟。為人演說乃至書寫者。此即是我所行教化。是人即為不離佛不離法不離僧。而能護助過去未來現在諸佛世尊阿耨多羅三藐三菩提。何以故。所有諸佛阿耨多羅三藐三菩提。皆從般若波羅蜜多所出生故。阿難。若過去諸佛如來應供正等正覺。阿耨多羅三藐三菩提。皆從是般若波羅蜜多生。若未來諸佛如來應供正等正覺。阿耨多羅三藐三菩提。亦從是般若波羅蜜多生。于今現在十方無量阿僧祇世界現住說法者如來應供正等正覺。阿耨多羅三藐三菩提。亦從是般若波羅蜜多生。是故阿難。若菩薩摩訶薩。欲得阿耨多羅三藐三菩提者。當善學諸波羅蜜多。學是諸波羅蜜多者。即學般若波羅蜜多。何以故。般若波羅蜜多而能出生諸波羅蜜多故。又此般若波羅蜜多。是諸菩薩母。而能出生諸菩薩故。而諸波羅蜜多亦能出生阿耨多羅三藐三菩提。何以故。諸波羅蜜多。皆從般若波羅蜜多中來。由是般若波羅蜜多所生諸波羅蜜多。亦能助阿耨多羅三藐三菩提。是故諸菩薩摩訶薩。欲得阿耨多羅三藐三菩提者。應當善學諸波羅蜜多

復次阿難。汝當諦聽。我今以是般若波羅蜜多正法第二第三重。復囑累于汝。汝當憶念受持慎勿忘失。此法若欲滅時。汝可護助宣通流布無令斷滅。阿難。此般若波羅蜜多。是諸如來應供正等正覺無盡法藏。何以故。所有過去諸佛如來應供正等正覺。廣為一切眾生說此般若波羅蜜多無盡法藏。令諸眾生普得阿耨多羅三藐三菩提。未來諸佛如來應供正等正覺。亦為一切眾生說此般若波羅蜜多無盡法藏。令諸眾生普得阿耨多羅三藐三菩提。于今現在十方無量阿僧祇世界現住說法者。諸佛如來應供正等正覺。亦為一切眾生。說此般若波羅蜜多無盡法藏。令諸眾生普得阿耨多羅三藐三菩提。又復阿難。若聲聞乘人以聲聞法。普為三千大千世界一切眾生。如應宣說悉令證得阿羅漢果是利不虛。阿難。彼諸阿羅漢所有布施持戒修定功德。于汝意云何。是為多不。阿難白佛言。甚多世尊。甚多善逝。佛言阿難。彼福雖多。不如菩薩以此般若波羅蜜多中相應一法。普為眾生如理宣說。是菩薩摩訶薩得福甚多。又菩薩摩訶薩。于此般若波羅蜜多法門。能一日中為余菩薩摩訶薩如理宣說者得福倍多。阿難。且置一日。若能從旦至于食時。復置從旦至于食時。若能一漏刻間。置是一漏刻間。若能一須臾。置一須臾。若能一羅嚩。置一羅嚩。若能一剎那。如是一剎那間。以此般若波羅蜜多法門。為余菩薩摩訶薩如理宣說者。當知是菩薩摩訶薩。其所得福亦復倍多。阿難。若菩薩摩訶薩。能如是法施眾生者。不可以聲聞緣覺善根福德而相等比。何以故。是菩薩摩訶薩。不退轉于阿耨多羅三藐三菩提

佛說佛母出生三法藏般若波羅蜜多經卷第二十二佛說佛母出生三法藏般若波羅蜜多經卷第二十三

　　　　西天譯經三藏朝奉大夫試光祿卿傳法大師賜紫臣施護奉　詔譯


　　散華緣品第二十八之二

爾時世尊。說是般若波羅蜜多正法時。于大會中現神通相。而此眾會菩薩摩訶薩。苾芻苾芻尼優婆塞優婆夷天龍夜叉乾闥婆阿修羅迦樓羅緊那羅摩睺羅伽人非人等。以佛威神力故。忽然得見阿閦如來應供正等正覺在此會中。猶如大海深固無動。有無量無數具足不可思議種種功德。菩薩摩訶薩并阿羅漢諸漏已盡無復煩惱心善解脫慧善解脫。如大龍王所作已辦。舍諸重擔善得己利盡諸有結。正智無礙心得自在。一切功德皆悉具足者諸大聲聞。又有無量無數苾芻苾芻尼優婆塞優婆夷。及諸天龍八部。如是等眾而共圍繞。乃至阿閦佛國莊嚴等相皆悉得見。此諸眾會。雖于是相起希有心。但樂瞻睹而悉不知其所從來。于是世尊攝其神力。此諸眾會忽然不見阿閦如來及彼諸相

爾時世尊。告阿難言。此諸大眾皆不復見阿閦如來及諸相者。當知一切法亦復如是。不與眼作對法不可對法。法不可見法。是故無所從來亦無所去。何以故。阿難。一切法無知者無見者。無造者無作者。何以故。一切法如虛空無分別故。一切法甚深不可思議。譬如幻士不受諸法。無堅牢故。一切法無所受亦復如是。阿難。諸菩薩摩訶薩若如是行。是行般若波羅蜜多。而于是中亦無法可著。若如是學是學般若波羅蜜多。如是學者能到諸學彼岸。又復阿難。若菩薩摩訶薩。欲得阿耨多羅三藐三菩提者。應當學是般若波羅蜜多。何以故。是般若波羅蜜多學。于諸學中最上最大最勝最妙無上中無上無等無等等。而能利益安樂一切世間。無依怙者為作依怙。如是學者諸佛許可諸佛稱贊。阿難。諸佛如來應供正等正覺。學是法已能以足指按地。震動三千大千世界。乃至舉足下足皆悉能現諸神通相。何以故。諸佛具足無量無數勝功德故。又復阿難。諸佛學是般若波羅蜜多故。于過去未來現在一切法中得無礙知見。是故阿難。我說般若波羅蜜多學。最上最大最勝最妙無上中無上無等無等等。阿難當知。般若波羅蜜多無量無盡無有邊際。若人欲稱量般若波羅蜜多者。是即稱量虛空。何以故。虛空無量故般若波羅蜜多無量。虛空無盡故般若波羅蜜多無盡。虛空無邊際故般若波羅蜜多無邊際。阿難。我不說般若波羅蜜多有所限量。何以故。若名句文是有量法。般若波羅蜜多非名句文即無限量。阿難白佛言。世尊。何因緣故佛說般若波羅蜜多無量。佛言阿難。般若波羅蜜多無盡故無量。般若波羅蜜多離故無量。以無盡故離故即法不可得。不可得中當何有量。是故我說般若波羅蜜多無量。阿難。過去諸佛如來應供正等正覺。皆從般若波羅蜜多出生。是般若波羅蜜多即無盡。未來諸佛如來應供正等正覺。皆從般若波羅蜜多出生。是般若波羅蜜多亦無盡。于今現在十方無量阿僧祇世界現住說法者。諸佛如來應供正等正覺。皆從般若波羅蜜多出生。是般若波羅蜜多亦無盡。阿難。我亦從般若波羅蜜多出生。是般若波羅蜜多亦無盡。以是緣故般若波羅蜜多。已無盡當無盡今無盡。何以故。若能盡虛空。即能盡般若波羅蜜多。是故阿難。般若波羅蜜多無盡。爾時尊者須菩提作是念。如佛所說是義甚深我當問佛。作是念已即白佛言。世尊。般若波羅蜜多無盡耶。佛言。須菩提。般若波羅蜜多無盡。何以故。一切法無生。如虛空故無盡。須菩提白佛言。世尊。若一切法無生者。般若波羅蜜多當云何生。佛言。須菩提。色無盡故般若波羅蜜多如是生。受想行識無盡故般若波羅蜜多如是生。須菩提。若菩薩摩訶薩如是了知。即般若波羅蜜多如是生。又菩薩摩訶薩。當觀無明無盡故。般若波羅蜜多如是生。如是行無盡。識無盡。名色無盡。六處無盡。觸無盡。受無盡。愛無盡。取無盡。有無盡。生無盡。老死憂悲苦惱等無盡故。般若波羅蜜多如是生。須菩提。若菩薩摩訶薩。以如是無盡法觀諸緣生者。是行般若波羅蜜多。即不住聲聞緣覺之地。必證阿耨多羅三藐三菩提安住一切智。菩薩坐道場時。應當如是觀緣生法。如是觀已不墮二邊不住中道。是為菩薩不共之法。如是觀者得一切智智。又須菩提。若菩薩摩訶薩。于阿耨多羅三藐三菩提有所退轉者。是菩薩摩訶薩。即不能成就如是善巧方便。亦不能知。云何是菩薩摩訶薩。行般若波羅蜜多云何是無盡法生般若波羅蜜多。云何是無盡法觀諸緣生。須菩提。若菩薩摩訶薩。不退轉于阿耨多羅三藐三菩提者。即能成就如是善巧方便。亦能了知。菩薩摩訶薩如是行。是行般若波羅蜜多。以如是無盡法生般若波羅蜜多。以如是無盡法觀諸緣生。須菩提。菩薩摩訶薩。能如是觀諸緣生時。即不見有法非因緣生。亦不見有法是常是究竟是堅牢。亦不見法有作者有受者。須菩提。菩薩摩訶薩如是行般若波羅蜜多時念無盡法。如理出生般若波羅蜜多。以如是無盡法觀諸緣生時。即不見色。不見受想行識。亦復不見無明行識名色六處觸受愛取有生老死憂悲苦惱等。不見此佛剎亦不見彼佛剎。不見有法是此佛剎。亦不見有法是彼佛剎。須菩提。若菩薩摩訶薩。如是行般若波羅蜜多時。魔心大怖憂愁苦惱。須菩提。譬如有人喪失父母。極大悲痛憂愁苦惱。魔心生苦亦復如是。須菩提白佛言。世尊。但有一魔心生苦惱。為多惡魔皆苦惱耶。佛告須菩提言。菩薩摩訶薩如是行般若波羅蜜多時。所有三千大千世界一切惡魔。皆悉心生憂愁苦惱。各各不能安處其座。何以故。菩薩摩訶薩。行是般若波羅蜜多故。一切世間天人阿修羅等所不能動。一切惡魔伺不得便。是故須菩提。菩薩摩訶薩。欲得阿耨多羅三藐三菩提者。當行是般若波羅蜜多。菩薩摩訶薩。行是般若波羅蜜多故。即能圓滿布施波羅蜜多。持戒波羅蜜多。忍辱波羅蜜多。精進波羅蜜多。禪定波羅蜜多。如是圓滿諸波羅蜜多已。即能圓滿一切善法。具足一切方便愿力。又須菩提。菩薩摩訶薩。若欲攝諸善巧方便者。當行是般若波羅蜜多。又復當念無盡法。如理出生般若波羅蜜多。菩薩摩訶薩。如是行如是念時應生如是心。所有十方無量阿僧祇世界現住說法者諸佛如來應供正等正覺。及諸佛一切智。皆從是般若波羅蜜多生。如諸佛所得法我悉應得。須菩提。菩薩摩訶薩行般若波羅蜜多時。于一彈指間能生如是心者。勝余菩薩摩訶薩。于兢伽沙數劫中布施功德。當知是菩薩摩訶薩。已得安住不退轉地諸佛護念。須菩提。當知。菩薩摩訶薩。于一彈指間能生如是心者。具足如是一切功德。又菩薩摩訶薩。于一日中若過一日能生如是心者。當知是菩薩摩訶薩諸佛護念。在在所生生諸佛剎。具諸功德諸佛稱贊。于一切處。廣為眾生作大利樂。須菩提。菩薩摩訶薩。行般若波羅蜜多時。能生如是心又復念無盡法。如理出生般若波羅蜜多者。譬如香象菩薩。于阿閦如來應供正等正覺所。行般若波羅蜜多。及修梵行。我諸菩薩亦復如是

　　隨知品第二十九

復次須菩提。菩薩摩訶薩。應隨知般若波羅蜜多相。所謂一切法無礙。當知般若波羅蜜多亦如是。一切法無分別。當知般若波羅蜜多亦如是。一切法無壞。當知般若波羅蜜多亦如是。一切法無作相。當知般若波羅蜜多亦如是。一切法無我無表慧所覺了。當知般若波羅蜜多亦如是。一切法但有假名字。當知般若波羅蜜多亦如是。一切法語言分別。即此語言無所有不可得。當知般若波羅蜜多亦如是。一切法無說。當知般若波羅蜜多亦如是。色無量當知般若波羅蜜多亦如是。受想行識無量。當知般若波羅蜜多亦如是。一切法無量。當知般若波羅蜜多亦如是。一切法無相當知般若波羅蜜多亦如是。一切法是通達相。當知般若波羅蜜多亦如是。一切法自性清凈。當知般若波羅蜜多亦如是。一切法寂默。當知般若波羅蜜多亦如是。一切法無滅同于斷。當知般若波羅蜜多亦如是。一切法得涅槃同真如。當知般若波羅蜜多亦如是。一切法無來無去無生無所生。畢竟生不可得。當知般若波羅蜜多亦如是。一切法無自相無他相。當知般若波羅蜜多亦如是。一切賢圣自性清凈。當知般若波羅蜜多亦如是。一切法舍諸誓愿。當知般若波羅蜜多亦如是。一切法無方無處。當知般若波羅蜜多亦如是。何以故。色無方無處自性清凈。當知般若波羅蜜多亦如是。受想行識無方無處自性清凈。當知般若波羅蜜多亦如是。一切法喜樂性。當知般若波羅蜜多亦如是。一切法無染無離染。當知般若波羅蜜多亦如是。一切法非愛非離愛。當知般若波羅蜜多亦如是。色非塵非離塵自性清凈。當知般若波羅蜜多亦如是。受想行識非塵非離塵自性清凈。當知般若波羅蜜多亦如是。一切法無系著。當知般若波羅蜜多亦如是。菩薩一切法佛智所覺了。當知般若波羅蜜多亦如是。一切法空無相無愿。當知般若波羅蜜多亦如是。一切法是大良藥慈心為首。當知般若波羅蜜多亦如是。一切法住慈悲喜舍行。當知般若波羅蜜多亦如是。一切法凈行住離諸過失。當知般若波羅蜜多亦如是。大海無邊。當知般若波羅蜜多亦如是。須彌山莊嚴。當知般若波羅蜜多亦如是。色無邊。當知般若波羅蜜多亦如是。受想行識無邊。當知般若波羅蜜多亦如是。日輪光明照耀無邊。當知般若波羅蜜多亦如是。一切音聲無邊。當知般若波羅蜜多亦如是。集一切佛法無邊。當知般若波羅蜜多亦如是。一切眾生界福智生無邊。當知般若波羅蜜多亦如是。地界無邊。當知般若波羅蜜多亦如是。水界火界風界空界識界無邊。當知般若波羅蜜多亦如是。善不善法無邊。當知般若波羅蜜多亦如是。一切佛法藏無邊。當知般若波羅蜜多亦如是。一切法無邊。當知般若波羅蜜多亦如是。空性無邊。當知般若波羅蜜多亦如是。心心所法無邊。當知般若波羅蜜多亦如是。心所行無邊。當知般若波羅蜜多亦如是。集一切法無量。當知般若波羅蜜多亦如是。一切法三摩地無量不可得。當知般若波羅蜜多亦如是。善不善法無量。當知般若波羅蜜多亦如是。一切法如師子吼。當知般若波羅蜜多亦如是。一切法不可壞。當知般若波羅蜜多亦如是。何以故。色如大海受想行識如大海。色如須彌山莊嚴。受想行識如須彌山莊嚴。色如日輪光明照耀無邊。受想行識如日輪光明照耀無邊。色如一切音聲無邊。受想行識如一切音聲無邊。色如集一切佛法無邊。受想行識如集一切佛法無邊。色如眾生界無邊。受想行識如眾生界無邊。色如地界無邊。受想行識如地界無邊。色如水界火界風界空界識界無邊。受想行識如水界火界風界空界識界無邊。色離集善相。受想行識離集善相。色離和合相受想行識離和合相。色如一切法三摩地無邊。受想行識如一切法三摩地無邊。色色離色自性。色真如是為佛法。受想行識識離識自性。識真如是為佛法。色相無邊受想行識相無邊。色空無邊受想行識空無邊。色于心心所法無邊。受想行識于心心所法無邊。色于心所行無生。受想行識于心所行無生。色于善不善法中不可得。受想行識于善不善法中不可得。色如師子吼受想行識如師子吼。色畢竟不可壞。受想行識畢竟不可壞。以如是義故一切法不可壞。般若波羅蜜多亦如是。須菩提。若菩薩摩訶薩。能如是隨知般若波羅蜜多。即于般若波羅蜜多中。無所行無所作無所證。非思惟觀察籌量可及。遠離一切諂誑作意。遠離一切懈怠作意。遠離一切慳嫉作意。遠離我取作意。遠離自他作意。遠離我想人想眾生想等。遠離世間名聞利養。遠離五蓋等法。乃至遠離一切非理作意。須菩提。菩薩摩訶薩。若如是行般若波羅蜜多。即于諸法中難得而得乃能圓滿一切功德。生諸佛剎成無上智

　　常啼菩薩品第三十之一

復次須菩提。諸菩薩摩訶薩。欲求般若波羅蜜多者。當如常啼菩薩摩訶薩。往昔于雷吼音王如來應供正等正覺法中修習梵行。勤求般若波羅蜜多。須菩提白佛言。世尊。常啼菩薩摩訶薩。作何方便而能求是般若波羅蜜多

佛告須菩提言。汝今當知。常啼菩薩摩訶薩。往昔求般若波羅蜜多時。不怖時長不念世事不惜身命。不樂世間名聞利養。于諸世間不生依著。但一心念求般若波羅蜜多。即于林中思惟方便。爾時空中有聲作如是言。善男子。汝可東行求是般若波羅蜜多。汝當往時若身若心勿生疲倦。勿念睡眠勿念飲食。勿念晝夜勿念寒熱。勿念一切違礙等事。又復勿念內法外法。勿念于前亦勿念后。勿念四方四維上下。又復行時不得左右顧視。但一心念般若波羅蜜多。如是念時不應動色。不應動受想行識。若動五蘊即不行佛法是行生死行。若行生死行即不行般若波羅蜜多即不成就般若波羅蜜多。是故汝今離如是相但一心求。須菩提。爾時常啼菩薩摩訶薩。聞是空中聲已即答空中聲言。我今如所教行。何以故。我欲為一切眾生作大光明。欲集一切佛法故。時空中聲即復贊言。善哉善哉。善男子。汝若東行求是般若波羅蜜多時。應信解一切法空無相無愿。當離諸相遠離我見人見眾生等見。遠離惡知識親近善知識。隨所親近應當尊重恭敬供養善知識者。能為汝說一切法空無相無愿無生無滅無性。汝若生如是尊重恭敬供養心者。應當不久得聞般若波羅蜜多。若于經卷中聞。若于法師所聞。汝隨所聞般若波羅蜜多處。當生大師想尊重恭敬承事供養。是即知恩為報恩者。應作是念此即是我真善知識。我聞此般若波羅蜜多故。不退轉于阿耨多羅三藐三菩提。得近阿耨多羅三藐三菩提。不離如來應供正等正覺。生諸佛剎不生無佛剎中。遠離諸難不生難處。善男子。汝應為求如是功德利故隨從法師。不應為世間財利名譽故隨從法師。又復以重法心故于法師所尊重恭敬。承事供養如大師想。常應覺知所有魔事。或時惡魔有因緣故。于說法者以好上妙色聲香味觸而為供養。彼說法者以方便力故受是五欲。汝于爾時不應生起不清凈心而為障礙。但作是念。我無如是方便力故。而說法師為欲利樂一切眾生令種善根故。雖受是五欲。于菩薩摩訶薩。無有少法可為障礙。善男子。汝于爾時應當安住諸法實相。何等名為諸法實相。所謂一切法無染無凈。何以故。一切法自性空故。是中無我無人。無眾生無壽者。一切法如夢如幻如影如響。如是名為諸法實相。汝若如是安住。即不久得聞般若波羅蜜多。善男子。又復應當覺知魔事。或時魔因緣故。令說法者于聽法者心生嫌惡。汝于爾時為求法故。不應暫起諸違礙想。于其法師益加尊重愛樂恭敬。汝當不久得聞般若波羅蜜多

爾時常啼菩薩摩訶薩。聞空中聲為教示已。即隨所教東行求般若波羅蜜多。東行未久即作是念。我于向者云何。不能問空中聲東行遠近至何方處。從誰得聞般若波羅蜜多。作是念已憂愁啼泣。即于彼住復作念言。我住于此一日二日乃至七日。若身若心無疲倦想。不念睡眠不念飲食。不念寒熱不念晝夜。但一心念般若波羅蜜多。譬如有人唯生一子愛念甚重而忽喪歿。是時父母無復余念唯大苦惱憂愁啼泣。須菩提。常啼菩薩摩訶薩亦復如是。當于爾時無復余念。但念何時于何方處。從誰得聞般若波羅蜜多

佛說佛母出生三法藏般若波羅蜜多經卷第二十三佛說佛母出生三法藏般若波羅蜜多經卷第二十四

　　　　西天譯經三藏朝奉大夫試光祿卿傳法大師賜紫臣施護奉　詔譯


　　常啼菩薩品第三十之二

爾時佛告須菩提。彼常啼菩薩摩訶薩。如是憂愁啼泣時忽然見有如來形像住立其前作是贊言。善哉善哉。善男子。諸佛如來應供正等正覺。本行菩薩道時。求般若波羅蜜多亦如汝今。如是勤求等無有異。是故汝應益加精進勇猛堅固。從此東行五百由旬。有一大城名曰眾香。其城七重。七重垣墻縱廣十二由旬。廣博清凈妙好殊麗。人民熾盛安隱豐樂。有五百街道處處連接。橋津平正人所愛樂。其七重城七寶嚴飾。一一城上皆以閻浮檀金而為樓閣。七寶行樹周匝圍繞。復有七多羅樹。彼七寶行樹各有種種寶華寶果。一一樹間眾寶間錯。有諸寶網互映交絡。彌覆城上垂諸寶鈴。風吹鈴聲甚可愛樂。如五種樂巧出音聲。清妙和雅聞者適悅。其城四邊流泉浴池清凈具足。中有諸船七寶裝鉸。池水自然冷暖調適人所愛樂。是諸池中有眾色華。所謂優缽羅華。俱母陀華。奔拏利迦華等。及余種種妙色香華乃至三千大千世界所有一切諸妙華等皆悉具足。其城四邊有五百園一一園中有五百池。其池縱廣一俱盧舍。彼一一池七寶裝鉸甚可愛樂。是諸池中亦有種種妙色香華。所謂優缽羅華俱母陀華奔拏利迦華等是一一華大如車輪。青色青光黃色黃光。赤色赤光白色白光。一一池中復有白鶴鳧雁鴛鴦等種種異鳥游集其上。是諸園林浴池。城中人民自在游適無所系屬。但以眾生先業所感。彼諸眾生于長夜中。修行般若波羅蜜多。清凈信解甚深法門故。獲如是最勝果報。善男子。彼眾香城中有大高臺。法上菩薩摩訶薩所止宮舍在于其上。其臺分量縱廣正等各一由旬。七重垣墻七寶莊嚴殊特妙好。七重行樹周匝圍繞。復有七多羅樹。于其宮中有四大園。一名常喜。二名無憂。三名適悅。四名華莊嚴。一一園中有八大池。一名賢。二名賢上。三名歡喜。四名喜上。五名安樂。六名妙樂。七名決定。八名阿嚩訶。彼一一池四邊皆以四寶莊嚴。東黃金寶南白銀寶。西吠琉璃寶北頗胝迦寶。玟瑰為底金沙布上。一一池側有八梯陛七寶莊嚴。以眾寶物而為層級。其層級間有閻浮檀金芭蕉行樹。彼諸池中亦有種種妙色香華。所謂優缽羅華俱母陀華奔拏利迦華等。亦復有諸白鶴鳧雁鴛鴦等種種異鳥游集其上。彼一一池四邊各有妙香華樹香如栴檀色味具足。風吹其華墮池水中。而彼宮舍園林池沼如是嚴飾。法上菩薩摩訶薩處其宮內。與六萬八千婇女眷屬俱。于如是等園林池沼游玩適悅。五欲娛樂嬉戲自在。眾香城中所有人民。若男若女亦復皆入常喜等園賢等諸池游戲娛樂。彼法上菩薩摩訶薩既娛樂已。于自宮內日三時中。說般若波羅蜜多又復眾香城中一切人民。于其城內多人聚處。為法上菩薩摩訶薩敷大法座。其座四足黃金白銀吠琉璃頗胝迦四寶所成。復有種種真珠瓔珞而為裝鉸。座高半俱盧舍。于其座上敷以茵褥。及憍尸迦衣上妙細?種種嚴飾。于座周匝散五色華。燒眾妙香嚴好殊特清凈可愛。法上菩薩摩訶薩處其法座。天人四眾集會一處恭敬圍繞以重法故。各各燒香散華供養法上菩薩摩訶薩。是時菩薩廣為一切天人四眾。宣說般若波羅蜜多隨應說已。中有受持者有讀誦者。有思惟者有書寫者有如說行者。有不退轉于阿耨多羅三藐三菩提者。善男子。彼法上菩薩摩訶薩。說法會中有如是等功德利益。是故汝今宜應東行往彼法上菩薩摩訶薩所。汝當從彼得聞般若波羅蜜多。而彼菩薩摩訶薩。能以此法為汝示教利喜。汝今東行勿計晝夜。勇猛精進一心勤求。即當不久決定得聞般若波羅蜜多

爾時常啼菩薩摩訶薩。聞是說已心生歡喜適悅慶快。譬如有人為箭所中苦痛斯甚。是人爾時無復余念。但念何時得大良藥而為救療。使我得脫如是苦惱。須菩提。常啼菩薩摩訶薩。亦復如是而無余念。但念何時得瞻禮親近法上菩薩摩訶薩。從彼得聞般若波羅蜜多。即于是處一心諦想法上菩薩摩訶薩。思惟般若波羅蜜多。常啼菩薩摩訶薩作是思惟時。于一切法中生無所依想。得入無量無數三摩地門。所謂觀一切法自性三摩地。一切法自性無所得三摩地。一切法自性智生三摩地。破一切法無明三摩地。一切法不壞見三摩地。一切法作光明三摩地。一切法離癡瞑三摩地。破一切法無智三摩地。一切法離闇三摩地。一切法相不可得三摩地。散華三摩地。一切法無我相三摩地。離幻三摩地。如鏡像出生三摩地。一切眾生語言三摩地。離塵三摩地。一切眾生歡喜三摩地。隨一切眾生善巧語言三摩地。種種語言文字章句出生三摩地。無畏三摩地。自性三摩地。離障得解脫三摩地。無染三摩地。名句文莊嚴三摩地。等觀一切法三摩地。一切法離境界相三摩地。一切法無礙際三摩地。如虛空三摩地。金剛喻三摩地。清凈相王三摩地。無負三摩地。得勝三摩地。不退觀三摩地法界決定三摩地。法界寂靜三摩地。安隱三摩地。師子吼三摩地。勝一切眾生三摩地。離垢三摩地。清凈三摩地。蓮華莊嚴三摩地。斷愛三摩地。隨一切堅固三摩地。一切法最上三摩地。得神通力無所畏三摩地。一切法通達三摩地。壞一切法印三摩地。一切法無差別見三摩地。離一切見三摩地。大法光明三摩地。一切法離相三摩地。解脫一切著三摩地。一切法無懈三摩地。甚深法光明三摩地。等高三摩地。不可奪三摩地。破魔境界三摩地。三界最勝三摩地。光明門三摩地。見一切如來三摩地。須菩提。彼常啼菩薩摩訶薩。得入如是等諸三摩地門。于三摩地中見十方無量阿僧祇世界諸佛如來。各各為諸菩薩摩訶薩。說般若波羅蜜多。是諸如來皆悉安慰贊嘆常啼菩薩摩訶薩言。善哉善哉。善男子。汝能勤求般若波羅蜜多。我等本行菩薩道時。求般若波羅蜜多。亦如汝今。得是諸三摩地等無有異。汝今得是諸三摩地已。而能通達般若波羅蜜多。方便安住不退轉法。我等得是諸三摩地已。即得阿耨多羅三藐三菩提。我等于諸三摩地中。觀察自性無法可見。從諸三摩地出已。于一切法生無住想。善男子。無住法者是謂般若波羅蜜多。我等于是無住法中。得金色身種種光明。三十二大人相八十種隨形好皆悉具足。得不思議佛無上智佛無上慧。成就一切佛法功德。到一切法彼岸。善男子。如是功德諸佛如來猶尚不能稱量贊嘆說其邊際。何況聲聞緣覺。是故汝今于是法中。益加恭敬尊重愛樂精進勤求。以是義故阿耨多羅三藐三菩提不為難得。又善男子。汝今宜應于善知識極生恭敬尊重愛樂。何以故。菩薩摩訶薩。為善知識所護助者。速得阿耨多羅三藐三菩提。爾時常啼菩薩摩訶薩。白諸如來言。誰當是我真善知識。愿諸如來示教于我。即時諸佛如來謂言。善男子當知。法上菩薩摩訶薩者是汝善知識。而彼菩薩世世已來常教化汝。今汝通達般若波羅蜜多方便。學諸佛法成就。汝于阿耨多羅三藐三菩提。汝應知彼重恩當念報恩。善男子。汝于法上菩薩摩訶薩欲報恩者。假使一劫百劫。乃至百千劫中恭敬頂戴。以一切樂具。乃至三千大千世界所有上妙色聲香味觸等而為供養。亦未能報一少分恩。何以故。汝以法上菩薩摩訶薩因緣故。令汝得入諸三摩地門。通達般若波羅蜜多方便是故當知彼恩深重爾時如來作是說已忽然不現。彼常啼菩薩摩訶薩。從三摩地出已。不復見彼諸佛如來。心生悲惱啼泣而住。即作是念。向者如來從何所來去至何所。彼為我說法上菩薩摩訶薩甚為希有。而彼菩薩摩訶薩。已得陀羅尼及五神通。已曾供養無量諸佛彼即是我真善知識。世世已來常所教化利益于我。我今于彼益加恭敬尊重愛樂。是故宜應往彼瞻禮親近供養聽受般若波羅蜜多。及問向者如來從何所來去至何所。然我今者自念貧乏一無所有。金銀珍寶衣服臥具。幢幡寶蓋香華燈涂。如是等物悉不能辦。乃至一華亦不能及。當以何物而為供養我若空往心非所安。如是憂愁思惟方計。爾時常啼菩薩摩訶薩。作是念已未即東行。且于中路別入一城。于其城中靜住思惟。我欲東行為求法故。供養法上菩薩摩訶薩是大利益。我今宜應自賣其身。隨所得價當買香華。自持往彼供養法上菩薩摩訶薩。何以故。我從世世已來。為欲因緣故于輪回中受生死身。歷無量苦流轉諸趣。破壞其身終無利益。不曾為此清凈法故舍自身命。是故我今為求法故無所吝惜。作是思惟已。即于城中多人聚處如是唱言。我今賣身。誰當買我誰當買我。爾時諸魔知是事已即作是念。今常啼菩薩以樂法故自賣其身。欲買香華供養法上菩薩。為求般若波羅蜜多。何故諸菩薩行般若波羅蜜多。皆能成就阿耨多羅三藐三菩提。猶如大海無所傾動。我等諸魔不能壞亂。彼因緣故空我境界。是故我今宜設方便壞其道意。爾時惡魔如是念已。當彼常啼菩薩作此唱時。即以魔力隱蔽城中一切人眾。皆不令聞常啼菩薩所唱之聲。爾時常啼菩薩摩訶薩。如是三唱皆無買者。菩薩爾時心生愁惱啼泣而言。苦哉苦哉。我所賣身為供養法上菩薩摩訶薩。今無買者故知我身深為罪咎

爾時帝釋天主。知是事已即作是念。我應往彼常啼菩薩摩訶薩所。當誠其心可能堅固深心樂法。真實能舍如是身不。帝釋天主作是念已。即是變身為婆羅門。來住常啼菩薩摩訶薩前作是問言。汝今何故如是憂愁啼泣苦惱。常啼菩薩言。我今欲賣此身無有買者。以是緣故啼泣而住。婆羅門言。汝所賣身欲何所作。常啼菩薩言。我為愛樂法故。今自賣身買諸香華。欲供養法上菩薩摩訶薩。為求般若波羅蜜多。而我此身薄福德故賣無售者。爾時婆羅門謂常啼菩薩摩訶薩言。我不須人無所施作。我于今時將欲大祠。須用人心人血人髓。汝今可能而相與不。爾時常啼菩薩摩訶薩聞此語已。踴躍歡喜即作是念。我于今時得最上利。定當得聞般若波羅蜜多圓滿所愿。此婆羅門而肯須我心及血髓。我應歡喜一一授與。作是念已即謂婆羅門言。仁者所須我當相奉。婆羅門言汝欲價直其數幾何。常啼菩薩言。隨所相與我即當受。爾時常啼菩薩摩訶薩。即執利刀刺其右臂出血。次欲于其右髀破骨出髓。是時有一長者女在高樓上。遙見常啼菩薩摩訶薩先自刺臂出血又欲破骨出髓。即作是念。此善男子何故如是苦楚其身。我應往彼詢問其故。時長者女作是念已。即下高樓來菩薩所發是問言。善男子。汝何緣故于其自身受是苦楚所出血髓欲將何用。常啼菩薩言。善女人當知。我今貧乏無有財寶。所出血髓賣與此婆羅門。所得價直當買香華。供養法上菩薩摩訶薩。長者女言。汝以香華供養彼菩薩摩訶薩。當有何等功德利益。常啼菩薩言。汝善女人當知。彼法上菩薩摩訶薩。能為我說般若波羅蜜多及方便門。學彼法已能為眾生作所歸趣。即能成就阿耨多羅三藐三菩提。得金色身三十二大人相八十種隨形好。常光無量光大慈大悲大喜大舍十力四無所畏四無礙智十八不共法等。不可思議無量無數佛功德法悉能圓滿。及以一切無上法寶。分布施與一切眾生。是故我今為欲成就如是功德故。往供養彼菩薩摩訶薩。聽受般若波羅蜜多及方便門。爾時長者女白常啼菩薩摩訶薩言。善男子。如汝所說甚為希有。若人為求如是法故。假使如兢伽沙數身命盡以供養是所應作。功不唐捐有大利益。善男子。我家具有金銀琉璃硨磲瑪瑙珊瑚琥珀及頗胝迦等種種珍寶。乃至衣服臥具幢幡寶蓋香華燈涂。隨汝所須我悉當與。汝當持以供養法上菩薩摩訶薩。勿復賣身受諸苦楚。我今亦欲同汝往彼法上菩薩摩訶薩所。瞻禮親近隨喜供養種諸善根。時長者女作是說已住于一面。爾時帝釋天主。隱其婆羅門身還復本相。住常啼菩薩摩訶薩前作如是言。善哉善哉。善男子。汝能堅固深心樂法勇猛勤求。善男子。過去諸佛如來應供正等正覺。本行菩薩道時。求般若波羅蜜多。亦如汝今等無有異。汝當決定得成阿耨多羅三藐三菩提。圓滿一切佛功德法。善男子。我實不須人心血髓故來相試。汝今有何所須我當授汝。常啼菩薩言。天主。汝可與我阿耨多羅三藐三菩提。帝釋天主言。善男子。此是諸佛境界非我境界。諸佛如來可能成辦我不能辨。余有所須我皆相奉。常啼菩薩言。我今無復余愿。以汝帝釋天主實語力故。又復以我自所愿力自實語力。及佛世尊威神力故。若我決定不退轉于阿耨多羅三藐三菩提。諸佛如來應供正等正覺知我深心者。愿我此身平復如故。爾時常啼菩薩摩訶薩發是言已。于須臾間身即平復。乃至無有瘢痕等相。爾時帝釋天主見是相已。贊嘆希有隱身不現。爾時彼長者女即白常啼菩薩摩訶薩言。善男子。汝今應可同往。我舍。白我父母求索所須。持以供養法上菩薩摩訶薩。爾時常啼菩薩摩訶薩謂長者女言。善哉同往今正是時。于是彼長者女。與常啼菩薩摩訶薩同詣父舍。到其舍已。常啼菩薩摩訶薩住于門側。彼長者女。即入其舍白父母言。父母我家具有金銀珍寶及種種物。愿以少分見賜于我。及所供給我五百侍女聽許從我。我當與一菩薩摩訶薩名曰常啼。同往供養一菩薩摩訶薩名曰法上。而彼法上菩薩摩訶薩。能為我等說甚深法。聞彼法已即能成就一切佛法功德利益。是故父母愿賜聽許。是時父母即告女言。汝所說者常啼菩薩摩訶薩今在何處。彼女答言。今在門外。父母當知。彼菩薩摩訶薩者。深心樂法勇猛堅固。為欲成就阿耨多羅三藐三菩提。廣度一切眾生出生死苦。欲往供養法上菩薩摩訶薩。求般若波羅蜜多故自賣其身。于此城中高聲唱言。誰當買我。如是三唱無有買者。是時常啼菩薩。憂愁苦惱。啼泣而住。我于爾時在高樓上。見一婆羅門來菩薩所互言。謂已即時菩薩手執利刀刺其右臂出血。復欲割其右髀破骨出髓。我時見是事已即作是念。此善男子。何故如是苦楚其身。我宜往彼詢問其故。念已即往。我問彼言。汝何緣故受斯苦楚。所出血髓欲將何用。彼答我言。我欲買諸香華持往供養法上菩薩摩訶薩。我貧乏故無有財寶。故出血髓賣與此婆羅門。其得價直當買香華供養菩薩。父母我聞彼說深所贊嘆。復問彼言。汝今如是供養彼菩薩。當有何等功德利益。彼答我言。供養彼菩薩故。從彼得聞般若波羅蜜多及方便門。學是法已乃能成就不可思議無量無數佛功德法。我聞是說已心生歡喜即謂彼言。善男子。為求法故行難行行。甚為希有。汝今不須如是苦楚其身。我家具有金銀珍寶及種種物。隨汝所欲我當相與。我亦樂欲同汝往彼法上菩薩摩訶薩所。瞻禮親近隨喜供養。我復謂言。今且同汝往我父舍。白我父母求索財寶。與汝俱持供養法上菩薩摩訶薩。彼即答言。善哉可行今正是時。父母以是緣故。常啼菩薩摩訶薩同我至此。是故父母若欲令我成就一切無上功德法者。如我所欲種種財寶及侍女等。愿賜見聽。勿復為礙。爾時父母即告女言。汝所說者彼善男子甚為希有。為求法故行難行行。而欲成就不可思議佛功德法。欲為一切眾生作大利益。此因緣者。是為一切世間勝上事業。今聽汝往。凡諸所欲自當隨意。我等亦欲往彼法上菩薩摩訶薩所。瞻禮親近隨喜供養。爾時彼長者女。為供養法上菩薩摩訶薩因緣故白父母言。我亦不敢障人功德。父母欲往自當隨意

爾時長者女。即時嚴整五百乘車眾寶莊嚴。令五百侍女各嚴身已人乘一車。所有金銀珍寶衣服臥具幢幡寶蓋香華燈涂。及種種物載以一車。時長者女與常啼菩薩摩訶薩共乘一車。父母眷屬亦乘寶車。如是莊嚴導從圍繞出所住舍。東行往詣法上菩薩摩訶薩所。如是行經五百由旬。常啼菩薩摩訶薩與長者女。遙見一城。其城七重七重垣墻。七寶行樹周匝圍繞。其城縱廣十二由旬。廣博清凈。五百街巷處處連接。橋津平正安隱豐樂。人民熾盛甚可愛樂。于其城中多人聚處。有大法座高廣妙好眾寶莊嚴。遙見法上菩薩摩訶薩處于座上。有無量百千天人四眾。恭敬圍繞聽受說法。如是見已。常啼菩薩摩訶薩。心生慶快踴躍歡喜。譬如苾芻得第三禪樂。一心專注尊重恭敬。即謂長者女言。此城名為眾香。彼菩薩者。是謂法上菩薩摩訶薩。我等今時不應乘車前詣其所。發是言已即各下車。歡喜肅恭步進于前

佛說佛母出生三法藏般若波羅蜜多經卷第二十四佛說佛母出生三法藏般若波羅蜜多經卷第二十五

　　　　西天譯經三藏朝奉大夫試光祿卿傳法大師賜紫臣施護奉　詔譯


　　常啼菩薩品第三十之三

爾時常啼菩薩摩訶薩。與長者女及諸侍女父母眷屬等導從圍繞。并持種種珍寶供具入眾香城。一心渴仰欲見法上菩薩摩訶薩。是時常啼菩薩摩訶薩等。既入城已詣菩薩所。其去不遠。常啼菩薩摩訶薩。見帝釋天主與無數百千天子。散天曼陀羅華摩訶曼陀羅華。及余種種殊妙天華天金銀華等散于虛空。及散栴檀香末。又復廣作微妙天樂。其所散華住在空中。常啼菩薩摩訶薩。如是見已即問帝釋天主言。憍尸迦。汝何緣故于虛空中。與無數百千天子。散眾天華。及散栴檀香末。廣作天樂。帝釋天主白常啼菩薩摩訶薩言。善男子。汝不知耶。有法名摩訶般若波羅蜜多。是諸佛母。亦是諸菩薩母。學是法者即能成就一切智。圓滿一切佛功德法。汝今當知。于法上菩薩摩訶薩演說法處。別有七寶臺高廣妙好種種嚴飾。真珠寶網間錯垂布。于其臺中有七寶床。而彼床上安七寶函。以黃金鍱書是摩訶般若波羅蜜多正法置于函內。種種珍寶周匝圍繞。其臺四角安四白銀香爐燒黑沉水香。供養摩訶般若波羅蜜多正法。以是緣故我等諸天于虛空中散華供養

爾時常啼菩薩摩訶薩白帝釋天主言。憍尸迦。如汝所說是諸佛母及菩薩母。摩訶般若波羅蜜多正法。微妙甚深最上希有。汝以方便可能示我。帝釋天主言。善男子。彼摩訶般若波羅蜜多正法在七寶函內。彼法上菩薩摩訶薩以七寶印印之。我無方便可能示汝。爾時常啼菩薩摩訶薩與長者女等。漸復前行到法上菩薩摩訶薩所。即以所持金銀珍寶衣服臥具幢幡寶蓋香華燈涂等。分作二分。先持一分而共供養摩訶般若波羅蜜多。次持一分亦共供養法上菩薩摩訶薩。作是供養已。復以種種妙色香華。向法上菩薩摩訶薩所而用散擲。以法上菩薩摩訶薩。威神力故。其所散華于菩薩上住虛空中。變成種種妙寶樓閣。是諸樓閣自然皆有真珠瓔珞間錯垂布。爾時常啼菩薩摩訶薩并長者女。見是相已咸作是念。善哉此相。甚為希有。法上菩薩摩訶薩現住菩薩地。神通威德尚能如是。何況成就阿耨多羅三藐三菩提已。彼諸功德不可稱計。爾時長者女作是念已。于法上菩薩摩訶薩。益加恭敬尊重愛樂。并五百侍女亦各恭敬尊重愛樂。時長者女及五百。侍女。皆發阿耨多羅三藐三菩提心咸作是言。愿我以此善根因緣。于未來世當得成佛。為菩薩時亦如法上菩薩摩訶薩。愛樂尊重般若波羅蜜多等無有異。及廣為人宣說般若波羅蜜多。成就般若波羅蜜多善巧方便。皆如法上菩薩摩訶薩今日無異。作是言已。彼長者女并五百侍女。即時頭面禮菩薩足。禮已合掌退住一面。爾時常啼菩薩摩訶薩。如前所作供養事已。即時頭面禮菩薩足。禮已旋繞種種稱贊。歡喜瞻仰合掌而住。問法上菩薩摩訶薩言。大士當知。我善因緣故來至此。我本為求般若波羅蜜多故。于空寂林中思惟方便。時空中有聲而謂我言。汝可東行求般若波羅蜜多。我如所教尋即東行。東行未久我復作念。向者云何而不能問彼空中聲。東行遠近于何方處。從誰得聞般若波羅蜜多。我于爾時憂愁啼泣即于彼住經七晝夜。當是憂愁啼泣之時。忽然見有如來形像。住于我前作如是言。善男子。從是東行五百由旬有城名眾香。彼有菩薩摩訶薩名曰法上。汝可往彼。當得聞般若波羅蜜多。我時聞是說已心大歡喜。即于彼處一心諦想大士。思惟般若波羅蜜多。我于爾時住一切法無依止想。即時得入無量無數三摩地門。于三摩地中。見十方無量阿僧祇世界諸佛如來應供正等正覺。各各為諸菩薩摩訶薩。宣說般若波羅蜜多。是諸如來咸贊我言。善哉善哉。善男子。汝以求般若波羅蜜多因緣故。得入諸三摩地門。時諸如來如是乃至種種示教利喜。安慰我已忽然不現。我于爾時從三摩地出已。不復得見諸佛如來。我心苦惱。即作是念。向者如來。從何所來去至何所。我復思惟。彼法上菩薩摩訶薩。于先佛所深種善根。通達般若波羅蜜多具諸方便。我當往彼聽受般若波羅蜜多及問斯義。以是緣故我今至此。而得瞻禮菩薩大士。我心歡喜深自慶快。猶如苾芻得第三禪樂。大士。如我向于三摩地中所見如來。而不知彼從何所來去至何所。唯愿大士。示教于我。令我常得見佛世尊

　　法上菩薩品第三十一

爾時法上菩薩摩訶薩謂常啼菩薩摩訶薩言。善男子。如來者。無所從來亦無所去。何以故。真如無動。真如即是如來。不生法無來無去。不生法即是如來。實際無來無去。實際即是如來。空性無來無去。空性即是如來。無染法無來無去無染法即是如來。寂滅無來無去。寂滅即是如來。虛空無來無去。虛空即是如來。善男子。離如是等法無別有法可名如來。此復云何。所謂如來真如。一切法真如。同是一真如。是如無分別無二亦無三。善男子。譬如春末夏初。于日中分陽焰動發。若時有人于中求水于汝意云何。彼水從何所來。為從東海來耶。南西北海來耶。其去亦然。常啼菩薩言。彼陽焰中無水可得。況復有來及有去耶。但是愚癡無智虛妄所見。法上菩薩言。善男子。一切如來亦復如是。若人著于色相及以音聲。觀諸如來若來若去起分別者。當知是人愚癡無智虛妄所見。何以故。如來者是即法身。非色身可見。善男子。法性無來無去。一切如來亦復如是無來無去。又如幻師幻化所作象兵馬兵車兵步兵。如是四兵幻所作故無來無去。一切如來亦復如是無來無去。又如有人于其夢中。或見一佛二佛三四五佛乃至百千諸佛。善男子。而彼諸佛從何所來去至何所。常啼菩薩言。大士。夢所不實無決定法。于是法中何有去來。法上菩薩言。一切如來亦復如是。如佛所說。一切法如夢。有人不能如實了知一切法如夢故。即以色相音聲語言名字。執著分別諸佛如來若來若去。善男子。若于是法中不如實知虛妄分別者。當知是等名愚異生。受生死身輪轉諸趣。遠離般若波羅蜜多。遠離一切佛法。善男子。若人如實了知。如佛所說一切法如夢。于是法中即無有法若來若去。是故無所分別。如實了知一切如來無來無去不生不滅。如是知者。是為見法。是為知法。是人即近阿耨多羅三藐菩提。是行般若波羅蜜多。不虛受其國中信施。能與世間作大福田。善男子。又如大海出種種寶。是寶不從東方而來。亦復不從南西北方四維上下諸方而來。但是一切眾生所作福業共感報應。是故大海出諸珍寶是寶一一從因緣生。亦不無因緣生。因緣和合即有。因緣散滅即無。有亦不從十方來。無亦不至十方去。諸如來身亦復如是。不從十方來不至十方去。但以因緣和合。所生不住。因緣法亦不無因緣生。因緣和合即生。因緣離散即滅。生亦不從十方來。滅亦不至十方去。善男子。又如箜篌有弦有槽有棍。若人以手鼓擊出聲。是聲無所從來。不從弦出不從槽出。不從棍出不從手出。但以因緣和合有聲。因緣散滅即無有聲。是聲滅已亦無所至。善男子。諸佛如來亦復如是。從一切相應善根種種因緣如理出生。非一因一緣一善根生。亦不無因緣生。緣合故生。生而無來。緣散故滅。滅而無去。善男子。汝當如是如實了知諸佛如來無來無去。若知諸佛無來去故。即住一切法無生無滅。如是知者。是行般若波羅蜜多善巧方便。決定得成阿耨多羅三藐三菩提

爾時法上菩薩摩訶薩。說是諸佛如來無來無去法時。三千大千世界六種震動現十八相。所謂動遍動等遍動。吼遍吼等遍吼。震遍震等遍震。踴遍踴等遍踴。爆遍爆等遍爆。擊遍擊等遍擊。現如是等十八相已。一切魔宮隱蔽不現。非時開敷種種異華。大地一切華樹果樹皆悉傾向法上菩薩摩訶薩。帝釋天主四大天王。及欲界諸天子眾。于虛空中雨天妙華。向法上菩薩摩訶薩散擲供養。又復以諸天華散于常啼菩薩摩訶薩上。作如是言。善哉善哉。常啼菩薩。我等因仁者故。今日于法上菩薩摩訶薩所。得聞最上甚深正法。我等今日得大善利。斯為世間第一希有。爾時常啼菩薩摩訶薩白法上菩薩摩訶薩言。以何因緣大地震動及現諸相。法上菩薩言。善男子。我向為汝說諸佛如來無來去法乃有是相。爾時有八千人得無生法忍。八十千那庾多人發阿耨多羅三藐三菩提心。六萬四千人遠塵離垢得法眼凈。爾時常啼菩薩摩訶薩。聞此法已心大慶快踴躍歡喜。作如是言。我于今日得最上利。以求般若波羅蜜多因緣故。于善知識所得聞諸佛如來無來去法。我今已得圓滿如是善根。決定不退轉于阿耨多羅三藐三菩提。作是語已轉復歡喜。踴身虛空高七多羅樹。于虛空中作是思惟。我今復從何得上妙香華。供養法上菩薩摩訶薩。爾時帝釋天主知常啼菩薩心所念已。即以天曼陀羅華。奉上常啼菩薩摩訶薩。天主作是言。善男子。汝可持此妙華供養法上菩薩摩訶薩。我今助成于汝。利益無量無數眾生。時常啼菩薩摩訶薩受帝釋天主所奉華已。即以此華向法上菩薩摩訶薩散擲供養。華供養已合掌恭敬作如是言。菩薩大士。我從今日當以己身。奉事菩薩給侍供養。作是說已從空中下住菩薩前。爾時長者女并五百侍女。俱白常啼菩薩摩訶薩言。我等各以己身奉上于汝給侍供養。并其五百乘車亦同奉上。愿我世世所生。常得與汝同種善根常相值遇。常同親近諸佛菩薩恭敬供養。我所獻身愿垂納受。爾時常啼菩薩摩訶薩告長者女等言。汝等若以誠心奉我。我有所行皆隨順者我即納受。長者女等言。我等誠心奉上于汝。凡諸所作我等隨順。爾時常啼菩薩摩訶薩為納受已。即白法上菩薩摩訶薩言。今此長者女并五百侍女。乃至寶嚴五百乘車。悉回奉上。菩薩大士愿垂納受。爾時帝釋天主贊常啼菩薩摩訶薩言。善哉善哉。善男子。如是喜舍甚為希有。若菩薩摩訶薩能如是舍者。速得阿耨多羅三藐三菩提。通達般若波羅蜜多善巧方便。善男子。過去諸佛如來應供正等正覺。本行菩薩道時。皆如汝今行是舍行。勤求般若波羅蜜多因緣。亦如汝今等無有異。爾時法上菩薩摩訶薩。為欲成就常啼菩薩摩訶薩善根故。即受是長者女等。受已即時復與常啼菩薩摩訶薩

爾時法上菩薩摩訶薩。過日后分。從法座起即入宮舍。是時常啼菩薩摩訶薩即作是念。我今為求法故宜應精進。當于二事若行若立。待法上菩薩摩訶薩還出宮舍復登法座。我當聽受甚深正法。爾時法上菩薩摩訶薩。常入般若波羅蜜多三摩地。及無量無數菩薩三摩地。于是諸三摩地中住經七歲。常啼菩薩摩訶薩。亦于七歲中。若行若立未嘗坐臥。不念飲食不生疲倦。但念法上菩薩摩訶薩。當于何時出三摩地還登法座。令我得聞般若波羅蜜多。是時常啼菩薩于法座所散種種華。彼長者女及五百侍女。亦學常啼菩薩。于七歲中若行若立未嘗坐臥。不念飲食不生疲倦。亦復一心待彼菩薩出三摩地。爾時常啼菩薩摩訶薩。以樂法心勤精進故。忽聞空中有聲告曰。法上菩薩后當七日出三摩地。常啼菩薩聞是空中聲已。心大慶快踴躍歡喜。于法座所。與長者女并五百侍女。以種種寶清凈嚴飾。時長者女等各各脫身所著妙衣積以為座。當令法上菩薩摩訶薩安處其座。爾時常啼菩薩即于是處周行求水為灑其地。是時諸魔隱蔽諸水悉令不現。魔作是念。常啼菩薩求水不得心當生苦。心生苦故退失道意善根不增。爾時常啼菩薩摩訶薩。知是魔力所隱蔽已即作是念。我今應自破身出血。于法座所為灑其地。何以故。塵土坌污菩薩當座非所清凈。我今為求無上法故。設破己身何所吝惜。又復我從世世已來。以欲因緣受生死身輪轉諸趣。唐捐其功終無利益。不曾為此清凈法故舍自身命。是故今時宜應精進。作是念已即執利刀破身出血而灑其地。彼長者女并五百侍女。亦學常啼菩薩。破身出血而灑其地。彼常啼菩薩并長者女等勇猛堅固。作是事已善根增長。彼諸惡魔不得其便。爾時帝釋天主。以其天眼觀是事已即作是念。常啼菩薩摩訶薩。甚為希有。發大勇猛被堅固鎧不惜身命。為求法故。為欲成就阿耨多羅三藐三菩提。廣度一切眾生出輪回苦。發大精進甚為希有。帝釋天主作是念已。即令其地血所灑處。變成赤栴檀香水。面百由旬皆栴檀香。爾時帝釋天主。即贊常啼菩薩摩訶薩言。善哉善哉。善男子。汝今為求無上法故發大精進。過去諸佛如來應供正等正覺。本行菩薩道時。亦如汝今等無有異。爾時常啼菩薩摩訶薩復作是念。法上菩薩摩訶薩當說法時。我無香華將何供養。帝釋天主知所念已。即以千斛天曼陀羅華。奉上常啼菩薩摩訶薩。爾時常啼菩薩摩訶薩受是華已。等分其半先散座側

爾時法上菩薩摩訶薩。過是七歲已從三摩地出。還詣法座安處其上。與無數百千大眾恭敬圍繞。時常啼菩薩摩訶薩。見法上菩薩摩訶薩處于座已心大歡喜。譬如苾芻得第三禪樂。即持帝釋所奉天曼陀羅華先所分者。向法上菩薩摩訶薩散擲供養已。合掌諦心聽受宣說般若波羅蜜多甚深正法

爾時法上菩薩摩訶薩。因常啼菩薩摩訶薩故謂諸眾言。汝等當知。一切法平等。般若波羅蜜多亦平等。一切法離。般若波羅蜜多亦離。一切法無動。般若波羅蜜多亦無動。一切法無念。般若波羅蜜多亦無念。一切法無畏。般若波羅蜜多亦無畏。一切法無味。般若波羅蜜多亦無味。一切法無邊。般若波羅蜜多亦無邊。一切法無生。般若波羅蜜多亦無生。一切法無滅。般若波羅蜜多亦無滅。虛空無邊。般若波羅蜜多亦無邊。大海無邊。般若波羅蜜多亦無邊須彌山莊嚴。般若波羅蜜多亦莊嚴。虛空無分別。般若波羅蜜多亦無分別。色無邊。般若波羅蜜多亦無邊。受想行識無邊。般若波羅蜜多亦無邊。地界無邊。般若波羅蜜多亦無邊。水界火界風界空界識界無邊。般若波羅蜜多亦無邊。金剛喻法平等般若波羅蜜多亦平等。一切法無分別。般若波羅蜜多亦無分別。一切法無所得。般若波羅蜜多亦無所得。一切法平等無性。般若波羅蜜多亦平等無性。一切法無壞。般若波羅蜜多亦無壞。一切法不可思議。般若波羅蜜多亦不可思議

爾時常啼菩薩摩訶薩聞是法已。即于會中得入一切法平等三摩地。一切法離三摩地。一切法無動三摩地。一切法無。念三摩地。一切法無畏三摩地。一切法無味三摩地。一切法無邊三摩地。一切法無生三摩地。一切法無滅三摩地。虛空無邊三摩地。大海無邊三摩地。須彌山莊嚴三摩地。虛空無分別三摩地。色無邊三摩地。受想行識無邊三摩地。地界無邊三摩地。水火風空識界無邊三摩地。金剛喻法平等三摩地。一切法無分別三摩地。一切法無所得三摩地。一切法平等無性三摩地。一切法無壞三摩地。一切法不可思議三摩地。常啼菩薩摩訶薩得入如是等六萬三摩地門。于是諸三摩地中得見十方如兢伽沙數三千大千世界如兢伽沙數諸佛。世尊。各與菩薩聲聞人天大眾。以如是名字如是章句。宣說般若波羅蜜多。如法上菩薩摩訶薩。今此會中有諸大眾恭敬圍繞。以如是名字如是章句。宣說般若波羅蜜多。等無有異

爾時佛告須菩提言。如我所說。彼常啼菩薩摩訶薩。以如是等種種方便精進堅固。勤求般若波羅蜜多。而彼菩薩于彼法上菩薩摩訶薩所。得聞般若波羅蜜多。得入諸三摩地門。從三摩地出已即得多聞具足。如大海水深廣無邊。于現生中常得見佛。世世所生生諸佛剎。乃至于剎那間亦不暫離諸佛世尊。須菩提。當知求般若波羅蜜多者。有如是等功德利益。是故今我法中菩薩摩訶薩。諸求般若波羅蜜多者。亦應如是求

　　囑累品第三十二

爾時佛告尊者阿難言。汝今當知。般若波羅蜜多者是諸佛母。出生諸佛一切智智。阿難。若欲行般若波羅蜜多者。應當于此甚深正法受持讀誦記念思惟為人演說。乃至書寫一句一偈置清凈處。以寶函盛尊重恭敬。即以種種金銀珍寶香華燈涂幢幡寶蓋等廣大供養。乃至一香一華一禮一贊。隨其所應恭敬供養。當知是人則受我教我所稱贊。阿難。佛是汝大師不。阿難白佛言。世尊。佛是我大師。我是佛弟子。佛言。阿難。汝今是我弟子。汝于現世給侍恭敬尊重于我。我涅槃后汝當恭敬尊重供養此般若波羅蜜多甚深正法。是即恭敬尊重于我。是為最大報佛恩者。阿難。我今以是般若波羅蜜多甚深正法付囑于汝。汝當受持慎勿忘失。宣通流布使不斷絕。阿難。汝當精進助宣此法。莫作末后斷佛種人。第二第三如是囑累。阿難白佛言。如世尊敕。我當奉持。如世尊敕。我當奉持。如是三白已。佛言。阿難。當知隨爾所時此般若波羅蜜多正法在世。即爾所時諸佛世尊在世說法。又復阿難。若有善男子善女人。于此般若波羅蜜多甚深正法。愛樂恭敬受持讀誦。記念思惟為人演說。乃至書寫尊重供養者。當知是善男子善女人。世世所生常得見佛聽受正法

佛說此經已。慈氏等諸菩薩摩訶薩。尊者須菩提。尊者舍利子。尊者阿難等。諸大聲聞眾。并帝釋天主等。乃至一切世間天人阿修羅等。聞佛所說皆大歡喜。信受奉行

佛說佛母出生三法藏般若波羅蜜多經卷第二十五