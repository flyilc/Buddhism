　　No. 248

　　佛說五十頌圣般若波羅蜜經

　　　　西天譯經三藏朝散大夫試鴻臚卿傳法大師臣施護奉　詔譯


如是我聞。一時佛在王舍城鷲峰山中。與大苾芻眾千二百五十人俱。皆得阿羅漢。諸漏已盡無復煩惱。心善解脫通達智慧。如大龍王斷諸有結。去除重擔所作已辦。逮得已利心得自在

爾時佛告尊者須菩提。若有善男子善女人及諸聲聞緣覺。愛樂修學無上菩提者。汝等之人。于此般若波羅蜜經。聽受讀誦分別演說速獲正覺。須菩提。此般若波羅蜜經。具足方便通達一切。諸佛菩薩甚深法藏應如是學如是修行。須菩提。若有菩薩摩訶薩。于此般若波羅蜜經。隨喜聽聞受持讀誦。應如是學如是修行何以故。此經廣說一切諸佛菩薩阿耨多羅三藐三菩提甚深法藏。須菩提。又此般若波羅蜜經。所有聲聞法緣覺法菩薩法菩提分法。及一切諸佛一切般若波羅蜜法。聚集攝受平等如一。爾時須菩提白佛言。世尊。云何所有聲聞法緣覺法菩薩法菩提分法。及一切諸佛一切般若波羅蜜法。聚集攝受平等如一

佛告須菩提。所有布施波羅蜜。持戒波羅蜜。忍辱波羅蜜。精進波羅蜜。禪定波羅蜜。智慧波羅蜜。內空。外空。內外空。大空。勝義空。有為空。無為空。無變異空。無相空。自相空。有際空。無際空。性空。本性空。無性空。自性空。無性自性空。一切法空。四念處。四正斷。四神足。五根。五力。七覺支。八圣道。四圣諦。四無色。八解脫。九分法。空解脫門。無相解脫門。無愿解脫門。一切三摩地總持門。四智。五通。一切如來十力。四無所畏。大慈。大悲。十八不共法。須陀洹果。斯陀含果。阿那含果。阿羅漢果。緣覺果。菩薩一切道智。如是一切善法。一切般若波羅蜜。悉皆聚集平等攝受。如一無異

爾時須菩提。聞佛所說。白世尊言。今此經典。聚集攝受一切善法。一切般若波羅蜜多。平等如一。甚深微妙。意趣深遠。難解難知。佛言須菩提。如是如是。如汝所說。須菩提。若有不種善根諸惡朋友。鈍根懈怠。無智愚癡。少解少聞。初學淺識。及樂小乘。智慧狹劣者。于此般若波羅蜜經。難解難入。而不信受。汝等當知

復次須菩提。若有善男子善女人。于此般若波羅蜜經。隨喜聽受。讀誦演說。如持過去未來現在諸佛。不久速成阿耨多羅三藐三菩提。佛說是經已。尊者須菩提及諸菩薩。天人阿修羅等。聞佛所說。皆大歡喜。信受奉行佛說五十頌圣般若波羅蜜經