　　No. 234 [No. 220(8)]

佛說濡首菩薩無上清凈分衛經卷上

　　　　宋沙門翔公于南海郡譯


一名決了諸法如幻化三昧經

聞如是。一時世尊。游舍衛祇樹給孤獨園。與大比丘五百人俱。舍利弗。摩訶目揵連。摩訶迦葉。須菩提。阿難揵等。率自耆年素行修行。皆棄瑕疵垢除清凈。宿樹眾德所作已辦。了厭身弊解識因緣。睹彼五道受有苦器。漏腦諸患種種之穢。無樂三界常欲舍離。見諸流轉縮心畏惡。斷滅求空志畢泥洹。處往無還永彼靜安。悉斷生死結網索盡。都無諸漏已離重擔獲四神足致六通行。能住身命存亡從志。度于彼岸坦然為樂

又與菩薩千人俱。悉尊菩薩摩訶薩。皆一生補處被大德鎧顯有佛稱降現菩薩班宣道化布諸佛藏。神智異達已通圣慧。等住大乘志如虛空。以立廣法過度無極具足普智明曉權要。總持所覽統攝無限。積眾辯才不可測量隨俗順導為大橋梁。無上道德而無掛礙。散演深邃無極微妙。悉降魔怨都伏外道。獨步十方周流往還。游于五道而無去來。如日月殿。若夢幻化影響野馬。等無進止。感動一切濟度生死。三寶之化使永不斷。道普興顯德皆具足

其諸菩薩。悉皆各有。名曰濡首童真菩薩。龍首菩薩。妙首菩薩。大首菩薩。普首菩薩。慧首菩薩。明首菩薩。甘首菩薩。英首菩薩。寶首菩薩。是等菩薩千人俱也

是時坐中英首菩薩。承佛神旨而從坐起。嚴齊法服肅恭已禮。偏袒其肩右膝著地。而跪白佛唯然世尊。濡首童真者。古今諸佛。無數如來及眾仙圣有道神通。所共稱贊。去來現在諸成大業菩薩之等。導進無由為一切師。了深睹遠。道度淵懿明踰日月智過江海。達越虛空慧辯無極。德顯無上四等普育。慈悲利安仁泰寬濟。弘雅汪洋德無崖邊。如無底泓憺怕曠定。如無像體。居于靜寂。儀容無量。于十方土現佛廣化。為諸菩薩所見戴奉。一切釋梵及四天王。咸率禮敬委仰尊重。諸天龍神阿須倫眾迦留羅輩。真陀羅摩睺勒等莫不供事。睹世帝王所共奉遵。圣相滿具光好湛然。吾瞻濡首眾德具備。諸善若。斯為難思議。愿常歌詠顯贊無極咨嗟嘆美流著十方于百千劫永無懈也。其時濡首謂英首曰云何族姓子。法身有煩乎。曰其法身無處無像。又法身者都無煩勞。曰云何英首。仁了法身乎。曰法身者豈有處所言聲跡耶。又法身者無了不了。若響如影。寧所了乎。曰知法身如幻化影。無了不了亦無言說。而仁云何舉聲說耶曰向所言如。響之聲。為諸文說著行者耳。曰如仁言。則其法身為有內外有其彼此處于中間。為有數觀。已在二數則有處所。又曰英首于法身者都無響應亦無影像。無心無意無念無識。無言無說無異無同。無二之趣亦無一歸。于一無一亦無所處。是者英首。本無法身。微妙印說極世所歸。無上無比道要之藏。于時佛嘆濡首曰。善哉善哉。如濡首所言。乃應清凈法身說也。時座中五百比丘五百比丘尼。聞濡首所說。皆逮無所從生法樂忍又舍衛國清信士女二千人。本不發心于大乘行。聞此要說。即自堅固于無上正真道意。萬二千天子意亙踴躍。發菩薩心。各在虛空而歌濡首。積德過劫功成無量

是時濡首童真菩薩。以其平旦欲入城分衛。整圣無上清凈道服。執御應器持法錫杖。粗順如佛。機檢典制度量儼然。庠行安步進止端嚴。回旋顧眄光色無量。諸根靜寂常應道定。威儀述敘禮法肅齊。眾德悉備靡不雅然。如猛師子。如大龍王。景福之祚[火*霍]出樹園。威相無量德好卓異。暉顏煒曄光曜炳然。濡首童真方出只門。即自念言。今入舍衛必有十方諸土菩薩普來之眾。應承圣旨所感動者。便當如佛尋以其像不移所住。己身一一毛孔之相。出化菩薩。其諸化者。睹于十方悉現其化。一一國土化所化者。各稱言曰。濡首菩薩稽首世尊。恭問游居。佛祚康強景福無量乎。又諸如來所侍弟子悅目遑喜。各問其佛。斯從何方乃來現此諸土。世尊。各告侍曰。有土名忍。佛號能仁如來至真等正覺。彼有菩薩名曰濡首。道慧難測權辯無量。悉于諸國博現佛事。今于彼土。興顯大道。故身毛相而現其化。唱此感動。進諸疑惑。普土菩薩及諸眾生。見所變化。各聞佛語。億垓菩薩悉得無所從生法樂忍。萬億之眾在生死流。聞濡首名又睹化應。皆發無上正真道意。十方菩薩莫不樂喜。愿見濡首。聽稟清異上聞之說微妙法像。得睹其佛及彼菩薩。諸士尋隨無數菩薩。各啟世尊。欲之忍界睹能仁佛禮事供養。又見濡首觀聽變說。諸佛默然。即應受教。各承圣力。遷飛彼土忽升忍界。到濡首所。諸來菩薩咸懷敬仰。或持天華或擎明寶或執垂珠。或直叉手或作天樂。或列虛空散華末香吹噭鳴。珂或復歌頌濡首童真。道顯普祐無上之德。或欲賓導侍衛濡首。肅恭而行瞻睹無厭

是時釋梵及四鎮王日月天子。諸龍鬼神各與所輔亦尋忽至。釋與四王俱同有念。今濡首童真。與無數菩薩諸尊天人。當入舍衛顯大感動。宜應盡化向舍衛城道。令其坦平而無高下。俠道兩邊列七寶樹。一樹之間有七玉女。各現半身而作倡伎。女容委靡姿媚面照華色目若明珠。端正妙異清聲美辭。以歌濡首大吉祥福清純。道品菩薩眾德。步置熏爐燒天蜜香。處有雜華以為供養。登于爾時。道之左側。舍毒螫蟲蟒蝮蛇蚖蜂蝎眾類。應時咸然消縮毒氣。吉獸瑞鳥進集嬉翔。彼時濡首。為無數百千菩薩眾及諸天人。而所圍衛。特獨堂堂光色無量。譬日始出高山之岳。若月盛滿在眾星中。又若須彌異于眾山。如猛師子出于深林。暉顏灼然遂而進焉。適側城門尋足躡閫。盡境震動。登爾之時莫不驚愕。所在伎器率自鼓鳴。咸曰此何吉祥大變瑞應之異。乃未曾有。將佛入城所感然乎。舉國大小靡不驚喜。心豫忻忻肅恭無量或上樓閣或攀垣墻。或窺窗牖或出門戶。競有悅懌。向佛冀睹神異。時王波斯匿。與宮正后美妃婇女八千人俱。諸子群臣眷屬萬人圍衛從行。各懷忻悅惶喜出迎。斯須之頃濡首忽至。為諸菩薩及尊眾天而所衛從。大人相具眾好普備。金顏圣容見皆喜悅莫不前禮。諸來之眾中有散華或燒妙香或散衣寶。檢心恭向瞻睹無量。于是濡首遂前入城。諸尊菩薩有勢天神僉然恭肅。追隨所旋觀見神變。又欲稟受道誨故也

爾時于是龍首菩薩。見其濡首童真菩薩為無數眾而所圍繞堂堂祥儀并共入城。曰族姓子。為所之耶。濡首菩薩答龍首曰。吾適此城欲行分衛。多所愍念廣其慧利。為拯世眾一切天人度義故。現行分衛耳。普為諸眾成大導故。龍首問曰。云何濡首。仁尊于今分衛想未斷耶。曰族姓子。吾斷矣。于有見分衛想行者。至于無見無斷不斷。斯謂菩薩清凈分衛。所以者何。若此龍首。一切諸法無斷不斷。譬如虛空無斷不斷。以是言之為不可斷。普悉是世盡魔梵界。一切眾寂及諸梵志王與庶民。亦無能斷也。何則龍首以其諸法若如虛空本無所有。無起無動無持無獲。空本無獲亦無所持亦不可得。以要言之。一切眾類及世余法。外邪雜術悉無所有。無持無得亦無能獲。諸法如此皆不可得亦不可持。以本空故故不可斷。云何濡首。菩薩摩訶薩當與諸魔為敵耶。答曰龍首。法本無諍。不見菩薩當與諸魔而有戰者。若其菩薩與魔為敵。起見法想而有所諍。是菩薩便為恐怯。何則然者。以彼菩薩自興恐弱也。譬如龍首幻師現化而幻所化了無恐怯。如是龍首。此菩薩解本空法無著之行則無恐怖。若有菩薩有恐怖者。是菩薩便不為極世福田也。是菩薩不了空法故。自起恐怯之心耳。于時龍首問濡首曰。菩薩為可得道乎。答曰菩薩可得道也龍首又問。云何濡首。其誰可得至于道耶。曰其無名無性亦無號字亦無處所。永無所為亦無得者。斯可至道。曰云何菩薩當得道乎。答曰龍首。若有菩薩欲得道者。當以無發心。亦無念道不想道場不念人界。心亦無處無念無得亦無識著以無見心。是行菩薩可得至道。曰仁以何心而發道意。答曰龍首。吾無數心亦無當發。又無甫發無發不發。又吾亦復不至道矣。不念道場不坐佛樹。亦不得道不轉法輪。亦不化過生死之類所以者何。若此龍首。以諸法無所有故。無動無搖無出無入亦無所持。以本空故。吾以斯法可得至道。曰濡首。是為正要無上無比之至說也。其諸于斯解如是法彼則長脫一切塵勞。其已脫于塵勞數者。乃至應永脫于魔波旬。曰非可脫于魔波旬也。何則然者。以其諸魔亦道之數。所以者何。魔及魔天皆悉本無。無取無得無想無念。以故言之魔亦道也。曰何謂為道。濡首答曰。道乎龍首。在乎一切一切亦道。道像虛空道體廣蕩。亙然恢廓普大含容。靡不周至亦無限礙。如是龍首。道至一切一切亦道斯謂無上真本無道也曰仁龍首。欲得道乎曰吾欲得不可獲道。曰欲得道寧非戲行耶。所以者何。如龍首言。欲得不可獲道。道何可得乎。若道可得道為有處。譬如有人興念此言吾使幻化坐于道樹然致正覺。如是言者豈非響聲耶。其幻化人亦不可得。亦不與諸法有合有離。亦無所著。以本空故。若龍首。一切諸法如幻如化。而起有想念欲得道耶又如來說諸法本無無念無想無所著。其解是者斯乃得道。諸法無所入亦無能毀。法不與法有合有離。況法與法當有毀乎。法無附合亦不離散。所以者何。若此龍首。諸法無合以其本無都亦無我。又若虛空亦無所有。無像無念無動無搖亦無戲行。諸法本無寂寞如空。如幻如夢無喻無比。諸法若此都無等倫亦無像也。諸來之眾聽濡首所說微妙。踴躍欣喜各懷無倦。渴仰悚恭專心思受。說是如化深妙法時。八萬菩薩逮得無退轉。無量天人發無上意

是時龍首答濡首曰。善哉善哉。童真菩薩快說是像深邃妙法。為未曾有。如吾從仁逮聞此要。始今日明為已得道。曰族姓子。法無言說亦無見聞。吾不說深又無淺說。仁亦不得道無得不得。何則然者。如卿龍首。念欲得道為想戲行處乎。受者墮有望見。使其云有深淺法耳。吾無所說法無言說。亦無宣暢亦無所行。亦無能說諸法本者。又龍首。譬如有人而言曰吾為幻化廣說識法。其化無識言當說識耶。彼則緣此起勞諍想。何則然者。以化無識不可為所說。如是龍首。諸法本無無所有亦無處所。是族姓子。當了如此解。謂具足法行者也

爾時于是妙心菩薩神徹視聽。睹聞濡首在異別處講上要菩薩之談。忽到其所見大會場。喜而嘆曰。善哉善哉。諸上正士大士之等普眾會。此為何談講乎。濡首答曰族姓子于諸如來深要法中。獲無正士大士之名。又菩薩者。不自名言我是菩薩正士大士。其有想著住戲行眾自稱菩薩。復言大士。又云吾為法之大講。又復妙心。其響者寧有言聲出不。響復有耳識所著不。于響法為有所受持不乎。龍首答曰。都無也。如是龍首。諸法若響無名無像。其取著者則有戲行。緣戲行故便有流轉。長不解諸法。如本無響也。則于生死而行諍想。已起諍行便墮躁動。已在躁動即無生死流于五道。便由不解其無故也。于是濡首謂龍首曰。又族姓子如世尊告。諸比丘曰。是比丘。汝等無著戲樂想行。為汝輩說寂寞之行。念釋師子說法如是。專心一意聽受隨法。入要行忍當無所著。若此族姓子。其菩薩解順是說曉本空凈。于本寂寞明了如是。此乃長脫五道之趣。時龍首曰。誰于生死而有脫者。濡首答曰。族姓子。何謂如來所化生死為脫者乎。寧復有去來今耶。若是龍首。圣師十力。以此要言。化度生死。曰如世尊常所說教。諸法如化。又仁亦說諸法無所有。以是言之。一切眾生為當皆成無上覺道耶。答曰龍首。若一切解如是者。此乃至道要行之言。故吾不說法。法無說念無受無持。無得無失無言無語。何則然者。以諸法為無所持。亦無所有無念無識。以無處所故。又若一切解諸法如幻如化無所有者。則眾生類皆至覺道。譬如龍首幻師所化然幻者自了化之本末。為化化耳。于諸法亦無所化亦無住置。普悉是世天龍鬼神魔。及梵天沙門梵志。至于極世無能令幻者于其所化有堅固想。何則然者。以彼幻士自達。所化化本自耳。無幻無化都無所有。而幻者明知一切為化所惑。于無所有而起有想無常想常無我想我著有想念求無想法。望念無色住無所有。由不解本不了無故。續流生死。若有明曉諸法本者。彼眾一切則于佛法即無還轉而成正覺。所以者何。若此龍首。以彼眾生皆在覺道法之數故。故諸一切于佛法而無掛礙。是故眾生悉住佛法也。然眾生等心亦不寤本空清法。無名無識亦無所住。無戲行無倚無著寂如虛空亦不巢窟無上寂定亦無所生又無身法。其有忍于深空法者。此則不離于佛法矣。所以者何。若此龍首。諸佛之法終不可以想行而至。其有想著有言有說有宣有廣。殊不可以得佛道法也

于是龍首謂濡首曰。善哉善哉。仁乃快說無思議法。誰當信此一切眾生不離佛法。濡首答曰。族姓子。其世尊子堅住信法。八等之地及須陀洹斯陀含阿那含阿羅漢辟支佛。菩薩阿惟越致無動轉者。斯諸菩薩已住清凈行空法者。是等當信耳。所以者何。此龍首。其諸菩薩行如是者。便自誓愿。必紹大業吾升趺定坐終不動轉。至于得成無上平等覺必將來一切諸天龍鬼神極世之前。成其大導當師子吼。所以者何。若是龍首。菩薩了空無想行法。住如門閫。堅喻須彌無能動者。如是龍首其菩薩住空無想愿法。一切眾生無能動者。又是菩薩處于佛樹。乃至道場無能動搖。問曰濡首。何謂佛樹道場之處。濡首答曰。何謂龍首如來化處化所依坐。何謂如來化之覺法及現神變化度說法。誰為如來。其誰化者。龍首答曰。吾尚不見如來之化及法身像處。何況所化復現威神。又所說法及所變化乎。一切如化本無亦化。其化亦化亦如化耳。濡首曰。善哉善哉。龍首菩薩。為吾發遣應慎之法。為如彼諸深妙無著法忍說者。是為無上無比之說也

彼時龍首謂濡首曰于斯妙像要法之說。亦無起行又無入忍者。所以者何若此濡首。以諸法本凈。其相本空亦無處所。亦無巢窟無色無像。諸法悉等如虛空。若此濡首。其有法當起法忍者。則如來化亦逮法忍。影響夢幻野馬泡沫芭蕉之屬。亦悉當復成其法忍。所以者何。以其忍處悉空如空。都無起法忍之者。又忍者亦無其起。亦不已起又無當起亦無甫起。又其忍者。亦無是處亦非彼處亦無中處。此乃無上無比要忍。若此菩薩于是慧心不恐不怖亦無畏懼。是則菩薩摩訶薩。便應無上法忍之行。十方諸來神通菩薩其聞濡首所說深妙。咸悉踴躍皆逮此定

是時濡首謂龍首曰。云何族姓子。其菩薩者以無著行得入法忍乎。答曰濡首。若有菩薩想念所向則為著行。言吾解深。云我深忍明達曉了吾已至道。其語此言。皆亦著行。濡首又問。菩薩何行修應得道。答曰。于諸法都無所入。不念諸法了諸法無。其諸法者依著因緣。于本為空獲無所有。是行菩薩便應道忍。設如此行為無所行。譬人寢寐于夢所行。龍首又曰。然其夢者。不行方隅亦無所行。亦無去來無住無坐。其寐寤已則達而信。所夢空身無持無舍都無執持。無像無相亦無處所。亦無所有其若虛空。如是濡首。菩薩之行當無所著亦無所入。如空本無亦無戲行。此則極世無上福田。斯乃應受一切供養為無量導。是最福地。為應最上法忍之行。普來眾會率懷喜敬。各所赍華寶以散濡首。瞻睹欣踴悅豫無量

于是龍首謂濡首曰。宜可俱進入城分衛。曰仁去矣。行分衛時無念。舉足下足躇步無念。動搖亦當無處無住無游。無屈無申無心無念。無所發行行無所想。亦無城想游無路想。又無城郭縣邑丘聚想。亦無里巷無家居想無門戶念。無想男女無想幼弱。都無心想行當無念。所以者何。以其法行當如是故。亦無所著無色無像。無起無滅都無諸想。如此行者。乃應菩薩無上分衛。清凈寂寞要道行也

爾時龍首菩薩摩訶薩忽然于處以如海定三昧正受。其定之德。譬如大海湛然無移憺怕清澄更無異味。其底深邃不可測度。琦珍英寶普無不有。而海汪洋包羅弘廣。含受萬物淵懿博泰。無邊無崖大水澹滿。諸德神龍而皆居之。眾生巨體所依長育。若此龍首。其諸菩薩以如海定正受之處。所住要旨無能動搖者。如是龍首。其斯菩薩以法身海。含容一切道寶智慧三十七品。十方依之莫不長育。應無上微妙之法。為無動搖無言說要行。當知。是應如是者得無退轉定行之地也

爾時于是。妙心菩薩欲動龍首大士所坐如海慧定正受之處。盡其神力永不能動。時此三千大千世界。普悉六反乃大震動。而龍首身及所坐處都不動搖。何則然者。以其龍首住無動搖。住地處所。住無所有。住無想念。住無戲行。住無勞靜。住無言辭。住無所住。斯謂道住。時龍首菩薩摩訶薩尋從定寤。敬向如來無所著平等正覺。雨拘文華趣散世尊而嘆贊曰。自歸于佛天中之天。乃使一切諸會菩薩十方來眾諸大士等眾尊大天及龍鬼神咸悉逮聞如是之法。無上要旨深妙慧說。為無倚著無巢窟說。為應本空寂寞故也。是時妙心謂龍首曰。仁為覺地六反震動乎。曰族姓子。其有動者當覺地動地。復為之上下四震。唯由其覺動不動故耳。又如十方諸佛世尊。普大菩薩不退轉等極世都動。豈能動搖此上尊處。觀諸聲聞緣覺之眾。彼雖離動。未曉本空在動之地。自謂無動了本無者。于此諸法永無動搖無念無著。如是妙心。其菩薩以空無想不愿之行清凈法要逮無動搖。彼乃永靜安無動搖。又曰龍首。可行分衛。答曰濡首。吾今已解無上最要分衛之慧。何則然者。緣其逮致如海大定正受之處。始乃自明。為以得無上平等正真覺道。以于生死興顯佛事。為轉法輪以度眾生。為濟因緣離垢根本。唯然濡首。如吾遇仁。乃為逮值無上善友。遭蒙矜念心懷悅豫。成立大德喜自光慰。濡首。于吾為覆載首。大無量過度之首。無垢廣普微妙吉首。亦應最上不可議首。愿布五體稽首恭禮無上仙圣甘露之首。濡首答曰。善哉善哉。如仁龍首。已為果達野馬夢幻影響之行。無名無像無所有法。仁今乃應無上大道不可思議來法之祠。以得如海定正受行。共應如此。當知是輩在一生補處。斯者乃為菩薩辯慧。其致是像深妙定法如海定等則離諸想也。曰仁可行從分衛。龍首答曰思齊其德當與仁行。二圣龍游不亦宜乎。濡首曰。吾無所行亦無去來。又無進止亦無侶游。不住不坐亦復不行。行無所至來無所由。住無所處。坐無所據。行無所趣。譬若龍首。如來現化。寧有去來坐起行游臥寢寐寤不耶。曰化者都無去來坐寢之處矣。吾于諸法亦復如是。無住不住無起不起。亦無已起又無中起。亦無當起亦無甫起。龍首答曰。如仁所言。此為極世難信之說。誰當信仁此盡要慧耶。答曰龍首。仁者且聽。豈為無目設舉錠燭乎。夫然炬燎唯為明目耳。如此是像深妙之法。正為向達徹遠菩薩摩訶薩乃能信受是道要耳。其了如此至要之慧。斯則曉解本無行者。此等菩薩為應清凈無上久修梵行之徒。是曹正士深住于法。信法受法持法說法之輩也。為在鹿聚已轉法輪。為應賢圣亦大導師。施惠明眼。為應無量雄猛之者。此則無上最妙法者。濡首童真發說是時。普大眾中八萬菩薩悉得無所從生法樂忍也

于是正士妙心菩薩居大眾前廣然踴躍。掬滿手寶。以恭肅心向散世尊。又散濡首童真菩薩。散訖忻喜重嘆詠曰。自歸諸佛。為慧圣達擿霧寤寐。碎散癡本解眾顛倒。釋疑除網順入道明。致無上覺者。自歸于法。法之最法。法治多濟療撈霧龍。援雪生死[卄/好]莇眾穢。蕩除心垢通導迷惑。法為無上。修蒙永度。其諸菩薩久履梵行。無上清凈仙圣明類。大神通等弘顯德者。無上之徒。于此乃逮信向是像深妙法眾。今普自歸之。濡首答曰。若此妙心。其無脫者。斯當果致無上等覺。曰云何濡首。其誰無脫耶。曰其有執持。斯當求脫。如是妙心。法無執持亦無系著。又族姓子。法都無脫亦無執持。當誰有脫。無縛無脫。諸法無持無取無舍。譬如人語幻者言。善男子。為深入人解之脫之所可執持。幻答人曰。吾亦非男亦非凡人吾無所持。當何所脫。是者妙心。道無執脫當觀其無無本空凈矣

佛說濡首菩薩無上清凈分衛經卷上佛說濡首菩薩無上清凈分衛經卷下

　　　　宋沙門翔公于南海郡譯


時龍首菩薩謂濡首曰。去矣族姓子。東行分衛。答曰龍首。其幻化野馬寧有東西南北方乎。曰吾于仁前尚不能言。況敢所說。何則然者。以其諸辯從尊所問。仁即應順如法發遣。一一解散而無掛礙。故吾無辭莫知所對。曰夫達者都無言取。況共乃復有所說乎。是者諸法之無由矣。曰何謂為諸法之無。答曰龍首。無所無者。斯諸法無是諸法要。以此之慧。乃能通彼眾音聲耳。無所宣布乃為要義。是豈非至要義說哉。曰此續在想行者也。曰何所行應離諸想。答曰龍首。菩薩不于色痛想行識界有想。又于法本亦無所行。其本無者亦無所行。以是之行得離諸想。說是深邃微妙法時。五千菩薩逮致此慧。二千天人發菩薩心

時龍首曰。吾將退矣。以童真非我侶故。濡首報曰。吾無去來亦非有侶亦無所俱。何則然者。以道無侶故。亦不想念與諸法侶。又亦不與欲行為侶。于本無法。亦不見而有其侶復與所俱。又本無者都不言有。吾我性有人壽命及身養育法。人物言說識覺所倚著。及其所作行趣之事。諸法之本本無如此。當與其誰而為侶俱耶。其有侶者是欲侶俱也。譬如龍首。有明達人而念言曰。如來所化幻士所化。如是此化等一無異化。而斯人化各各言曰。吾與汝侶汝與我俱。于仁龍首意云何。其此人化為有侶無。答濡首曰。化無侶也。所以者何。用化本無無所有無形像不可得故。曰如是龍首。于其生死都亦無侶亦無所俱。其有侶俱斯則有別。若起侶想是便與欲俱。明達菩薩當解侶想。何則然者。以其諸法如幻如化無侶不侶。欺哉諸法慌忽無信。若夢影響。所有如空。想識無安無處無持無意。無念無所有。已離諸念。于念無念應本無念。曰濡首。仁為曾與幻士化人。對共語言行來坐起。又共談會有所思惟不。濡首答曰。不見也。龍首曰。幻士何像貌。曰其幻者似人像類。幻之化像亦復若此。合同像耳。所以者何。如其幻化亦不彼脫亦不此脫。幻化亦不與人而異。人亦不與幻化有異人便幻化。如幻化者以幻化法而問幻事。諸法亦爾。又問濡首。仁為自曾與幻化復共坐起有所言談交游講會相對住不。曰云何龍首。幻士及化與欲有異耶。至于吾我及人壽命養育之法有異乎。吾以此幻化之說。欲試問仁。知大士于斯有異辯才。當敷何法也。曰仁如所試。為欲試虛空之幻化法耳。仁便念幻化為有想也。幻者本無。無想無念亦無形像。亦無所有已離眾念。濡首曰。若此龍首。法亦如幻幻化本空。其空無像亦不可見。曰濡首。諸法無像不可見乎。如仁所言。一切菩薩摩訶薩等當云何受其封拜得成無上正真道意。為誰知度受封拜者。濡首答曰。云何龍首。曾行山中為聞響聲。于山中為有響聲出不乎。其聲為有所住處不。以何耳識聞其聲耶。彼聲為有所說不。寧有受持響聲者耶。又復誰共誰聞響聲者。龍首菩薩答曰。無也。濡首曰。如此若菩薩解諸法。若如響空者。則一切諸音聲如響離彼眾聲。其諸菩薩以此封拜于無上正真之道。于斯亦無受封莂者。十方諸來大菩薩眾咸聞濡首童真所說。莫不喜踴嘆歌無量

爾時龍首謂濡首曰。宜時侶行入城分衛。念其日時得無過耶。答曰龍首。諸法無過亦不有時。其處于想行之者。彼則有時不時之想耳。明達菩薩于本了無解空法者。豈其有時不時言哉。凡諸余法有時不時。無時非時乃應無上如佛法律矣。其在算數計時節者斯則有過時之想。如諸世尊賢圣弟子。常自飽足以道智慧。慧無想識于想無想行無諸作。亦無想念無念不念。以此智慧而常飽足。世尊圣眾都無食念。亦不復想有食之事。其如此食而為食者。是謂賢圣應無雜食。若永服食如此食者。是則長演甘露法食者。彼以此食用之為力。能住身命至于一劫復過一劫。所以者何。其如此者彼已覺了諸法之行故。都無想念解空清凈。曉了如此。是不復有求食之識。如其凡夫未達者也。又諸如來無上正覺及普世賢圣之等。有大慈悲喜護之心。惠施仁愛愍念眾生。使興于世耳。唯欲濟度五道勤苦故。現入郡國縣邑聚落行受分衛。而彼眾圣已離諸食不食于食。唯以慧解諸定正受為常充足。其于雜食而續食者。斯受流轉便數生死。用是之故諸佛世尊。以于諸食而悉明了。都無復雜食之想。慷慨喟然安和住身。能如恒沙復過是數。從始發意。永常無復諸饑渴雜想念也。至在佛樹明星出時。從始所可受食者。彼因此食。其于正士及大丈夫英雄龍猛。又至師子諸調儒夫及眾華孚正士秀異種種蓮華男子無上丈夫法御天人師。應所當得。應所明了。應所覺達。悉已了而具足。等于一像合會智慧。得成無上正真道意也。以是龍首。一切菩薩普諸如來及賢圣等。唯以此食升致無上正真覺道。便能住壽如恒沙劫。又能踰此復倍無數。而諸如來永無其勞。所以者何。以其應于無想食故。無念不念無合不合。亦不想合賢圣之行。恒便隨順出諸香氣。自然清凈無想無念無諸巢窟。亦無戲行本空自凈。如是龍首。菩薩摩訶薩當作此食乃應法食。

龍首答曰。善哉善哉。濡首所說法之微妙。吾已飽足于是上食。但聞此法食之要說。便為已甚具足矣。況其長食無雜食者。豈當復食思欲食哉。云何龍首。虛空之體寧當有雜食之食。又言飽足乎。對曰濡首。空無所有也。又曰龍首。為能飽足幻士所化不。答曰不也。云何龍首。寧可以食飽足中現像耶。答曰不也。又曰龍首。夫大海者寧復飽足于眾流乎。答曰不也。濡首復曰。如是龍首。諸法無厭若如虛空。而仁向言有飽想乎。諸法如空無想無愿。無起無行亦無所作無所造。永然無欲以定以脫。無色無像無堅無固。了如虛空都無所持。諸法如此。云何而起有飽想耶。龍首又曰。若是濡首。有此行者一切不復食于食乎。而仁說食本空耶。濡首曰。若此龍首。則一切眾生而無食也。譬如龍首。世尊化作恒邊沙人以食食諸化人。云何族姓子。彼諸化人以何為食。寧復有食者不乎。答曰。化者無想不識無所有亦復無食。何況言當有食者耶。若此龍首。一切諸法有見無見如幻化也。普諸眾生而不解此。以其不解便即流轉受生死矣。于中觀之亦無所有亦無所得亦無流轉。解生死無如本無者。則一切無受亦無生死。不曉本空便有生死。其生死者亦無生死。于其生死亦無所受亦無所得。何生死法者乎。答曰濡首。斯言甚善。宜知其時可共行矣。還于祇樹給孤獨園。吾諸饑渴永為已斷。答曰龍首。譬如幻士所可化人。而化人言吾饑渴。斯寧為饑野馬法耶。如是龍首。一切若此。其諸法者皆如野馬。解此乃解。而族姓子言。吾饑渴以為斷乎。當食斯食。如諸法食不斷無壞亦無饑渴。一切諸法本已飽足。以故彼諸凡夫下士不了其本。則作此言。吾饑我渴又言飽足。如諸賢圣解其法本。彼無饑渴亦無想足。解諸饑渴亦無生死。亦無戲行亦無想念。彼已無動亦無倚著。諸法已脫本無著故

龍首又曰。如仁濡首。諸所可說彼之要言。但說法界也。濡首復謂龍首曰。其法界者。亦無說不說。亦無言趣無屈無申。所以者何。如是龍首。法界無所有。言者無說亦不所說。亦無戲行無所著無合偶。彼無想念亦不有念。亦無所起亦無滅行。譬如龍首。虛空之界無想無念無起無滅。諸法亦爾同如虛空其本相空。本不可得亦不可知。其相如是亦不可得有能得其相。彼諸如來般泥洹者亦當可得。若此龍首。一切諸法都無處所。無色無像亦不可見。以是之故。恒邊沙諸如來般泥洹者。其于法中亦復無般泥洹者。亦無地水火風界而般泥洹。亦無空界亦無識界。般泥洹者泥洹如是。于泥洹中亦無泥洹。若諸法有泥洹想者。則虛空界有泥洹想耶所以者何。以其諸法本定而空。諸法靜寂。而復寂于此凡夫下士之類起有泥洹想念者。因便有吾。言我有受。有吾我受。有壽命受。有人物受。有想識共來。解真無法者。即起是想想念泥洹。以此故而不得脫。便生老病死。取要言之十二因緣至于大苦眾患集會。為彼之故言有泥洹。為諸有二想。行者以其不解諸法本無。已不曉了不覺悟故。與諸如來諸佛世尊。明解深入權行菩薩。宿樹眾善立不退轉。積累功德有大威神。為極唱導無上大師。與如是等菩薩摩訶薩行。而違反起有諍想。又與聲聞緣覺之眾。與其相違而起忿諍。與彼諍故當受大罪。以其諍故長流生死。當歸不凈極臭處矣。一切眾圣永所不嘆。諸上明達所可遠離。譬如族姓子有城郭若復聚落。去其不遠積眾臭穢。于其彼處人眾趣往晝夜不息。遂增污穢不凈臭處不潔之物也。諸愚凡夫處于五道。起滅不竟眾想無。斷廣其生死如彼增臭也。以其不明又不曉了。不解其元不達本無。霧籠茷盛癡冥積故。廣受流轉增長生死五道之趣。或生地獄或即餓鬼。復歸畜生。或天或人。神變無常五道勤苦。災患顛倒痛癢創楚。眾惱之元諸苦所由。遂增臭穢流不凈氣。使彼明達賢圣之眾乃以為滅所共貪疾。又諸慧士所可遠離。用是雜垢長不解脫。復使斯類是趣其生。是歸有老生老苦。極憂惱萬端。是致病死殃福追之。善則榮樂罪則禍隨。以要言之患變猛集至其痛熱眾苦合會。而彼以故不脫生死。但由未了其本無故。長受生死如其增臭也。龍首復謂濡首曰。云何濡首。得了其本。曰以無心想以寂寞行。以起靜定向入清凈。其住是者則曉其本。曰云何濡首。何謂為幻之寂寞曰其解了如幻者。此則幻之寂寞清凈也

爾時耆年須菩提至濡首所睹其大眾。即而問曰。諸正士等普來會此。為何講乎。答曰賢者。吾于諸言都無所說。又賢者。寧聞諸幻人有所說不。山中之響夢影野馬。為有言談耶。復聞有其說者不乎。又賢者。如來所化寧有耳聲。其復有聞者不為有識。若受持語言名字句說者不。答曰不也。時須菩提。[火*霍]然于所坐慌惚之間。寂而滅定

時舍利弗詣濡首所。睹其普眾大會之場。率多菩薩咸聽濡首所講之說。見須菩提在于彼坐寂而滅定。問濡首曰。此賢者為何志故居斯便滅定。曰舍利弗。是須菩提離滅定不與法而有其諍。如是賢者。此以無諍行。無住無著無巢無處。過諸窟法而三摩越。時須菩提作是滅定。從定寤起而向世尊。即偏袒右肩。叉手跪作是言。自歸諸佛無上覺者。其有顯演如是深邃微妙法像難見之文。不可議說。已斷所著等離諸想。已得寂安。其不退轉大士等及諸初發意菩薩。逮聞如此勸發之說。豈不快哉。濡首又謂須菩提曰。不于此法有說有勸有彼所向也。何則然者。以諸法無勸無說無談無識。又此要義無言無語。無住無動無去無來。無坐無臥無倚無處亦無所有。所以者何。是諸法本空無所有。其本不可得故。曰何謂濡首其本行法。曰惟賢者。諸法無行是行之要。當作是行。曉行是行乃為至行也。若此可共都行求食。曰濡首。吾不復入于聚落分衛。所以者何。逮聞是要已離聚落。亦離城想亦離色想。以要言之。亦離聲香味細滑法想。都離諸想而無想念。曰唯須菩提。如此離其想行者。所是云何而進止乎。云何濡首。何謂如來所化色痛想行識。以何識法。如來所現化。化以何想而有進止。有所瞻視復有屈申乎。曰善哉善哉。須菩提。如世尊所嘆仁為最曉空閑行者

濡首又曰。唯須菩提。可共詣佛禮事供養。濡首重曰。唯賢者。吾以清凈食而請于仁。時舍利弗謂濡首曰。于何所與吾等食。為當施設何等之食。曰唯賢者。其所食者亦不有食。亦不吞食。又所吞食。亦不色聲亦不香味亦不細滑。其所食處不在欲界。又不色界亦不無色。不處三界亦不離其中。是則諸佛世尊食處。時舍利弗謂濡首曰。善哉善哉。如仁所說吾已飽足。于時是無上食嘆之名。況其已食如此食者。曰唯賢者。其食不以肉內外眼見。亦不天眼亦不慧眼處有所見。其食如此乃應等食也。爾時耆年須菩提及舍利弗并諸眾生。聞是嘆食之說。即于其處寂而滅定。時妙心謂濡首菩薩曰。當以何食食。須菩提舍利弗等。為以何食而三摩越。曰以無漏食。行無倚著食。行無眾食。以此行而行。其作此食者。不復于三界食于食也

爾時賢者須菩提舍利弗。從滅定寤各行分衛。時須菩提。入大長者家分衛。其長者婦為優婆夷。見須菩提默然而住。即請賢者為何之乎。答曰姊。來求分衛。曰賢者。仁續分衛想。來止了耶。曰姊。吾從本際已了分衛想。曰須菩提。其本際寧有了未了。言從本際已了分衛想乎。曰姊。如本際空未際亦空悉如本空。優婆夷曰。若此賢者。已悉空者奚為復說了不了乎。仁便伸手當施卿分衛。須菩提即自伸手曰賢者。是為羅漢不了其本反取滅證者手非。須菩提曰姊。羅漢手無形不可見亦無屈伸。譬如幻士為幻化人作此言。何所是幻者手乎。復言可伸幻者手耶。曰姊。幻手為可見不。又可伸乎。答曰不也。須菩提曰。若此姊。世尊說一切諸法如幻本空。若是賢者。世尊說一切空。何為賢者續求食。時優婆夷未尋與須菩提分衛。重曰賢者。可前缽。適當前缽。缽忽然不現。時優婆夷。以手索缽缽而無處。手亦不近于須菩提。優婆夷曰。善哉善哉。此則無著清凈之身。應佛所嘆空閑行者。優婆夷適作是言。缽即自出。時須菩提便前授缽。優婆夷取缽盛滿飯授須菩提。便謂之言。賢者。是為釋迦文佛所稱嘆。處閑居第一者缽非。曰姊。如佛所說空閑行者非有缽矣。曰如賢者空閑行者非有缽耶。曰姊無也。曰又賢者。閑居尚無缽。豈當復有受食緣乎。曰賢者。已記閑居。亦當無羅漢取滅證耶。又賢者。食此飯已。當了知食者如幻所食如化。又如化人食于幻者。亦當如以野馬飲于渴者。其食所食當了如此。明解是者乃應如來達三世本無分衛之行也。若賢者。其起施念。有想受者。便造有眾分數也。已受數者則有二見。以有二見便與凡夫流轉五道。生死同歸也

時優婆夷復謂須菩提。又如賢者。諸佛要法不但受食。及與施者。當應了如幻如化為本無為無有至于生死與泥洹法。亦當曉了如夢幻化野馬影響亦如本無。于諸法亦悉當爾。諸法清凈都無所有。無施無受。無戒無犯。無忍無諍。無進無懈。無定無亂。無慧無愚。于一切法都無所有。是行乃應世尊如法受食。弟子行法其如此解分衛行者。則于三界無雜食之想。亦復不處泥洹之樂也。須菩提聞優婆夷所說。即惘漠不知所言。曰賢者。泥洹為寂耶。豈無言而不對乎。曰姊。斯何言乃如此。須菩提曰姊。了幻法耶。答曰賢者。吾了諸法悉如幻化。幻者及化亦皆本無無所有。時須菩提。便于所處忽而滅定。欲知優婆夷志求何乘。以為其證。勇辯乃爾敢師子吼。明解幻法所說自恣。而無掛礙。盡力觀察處。優婆夷為阿那含。曰姊。已得阿那含乎。優婆夷曰。云何賢者。如來法本寧有阿那含行法乎。又賢者。法無形色。亦復無來想像之跡。無彼此識無中間行。亦無所想無取無證。亦無處所。乃為明了道之行耳。向賢者。云何處阿那含畢。樂羅漢證法乎。又賢者。法無去來。其有去來有所趣向。有所有趣有起有滅有念有想。皆墮凡夫流轉未解數也。是時優婆夷忽于所處。于須菩提前化于高廣大人交露之座。普現感動光明相像。顯轉無上阿惟越致法輪。令普舍衛境界之內及十方土。莫不聞見此之所興感變也。爾時空中萬二千天。聞彼所說悉逮一生補處。舍衛國內志菩薩行者二萬八千人。承宿眾德皆得不退轉。十方之眾諸來大士其聞是說。百億菩薩本得無所從生法忍。復聞是上要說即皆逮一生補處。于是濡首龍首菩薩。并諸土普來之眾。及舍利弗須菩提等。俱從舍衛國甫出城門。[火*霍]然輕舉忽升虛空。濡首菩薩尋揚身光。威神煒煒照耀暐曄。明影玓瓅踰于日月。普蔽余光暠然晃昱乃徹窈冥。如金翅王飛而行焉。一切眾生莫不見者。其所經由彼眾天人。皆聞諸法如夢幻化野馬影響泡沫芭蕉之。要言深邃像說。各懷歡喜慈心相向。一切天人但聞夢幻聲。而化幻法于見無見亦不可得。諸逮聞是像微妙說者。合百千眾得不退轉。時所經游于其中間。有長者子其名善意。宿立德本。亦聞濡首無上幻化之要說言。并復睹見神景變化。即發無上正真道意。尋自誓愿。吾于來世得為如來無上平等最正覺道。時所現感動亦當如是。濡首見彼族姓子有決得妙岐嶷之質。欲紹佛種乃發大志心在菩薩口詠誓愿聲暢一切如師子吼。即請善意而告之曰。族姓子。汝解諸法如幻化者。必離勞乘聲聞緣覺之地也。便當成致無上正真道意。又當曉了諸法夢幻之妙法說悉為無所有。時長者子跪而對曰。蒙解說諸法如幻如化。濡首重以諸法要言勸發長者子。長者子忻樂之心遂而踴躍。時彼大姓心巨曠解逮致法忍。八千天人發無上正真道意。時五千天子在于虛空。聞濡首勸進之說。[火*霍]然心解逮得無從生法樂之忍。咸悉肅然恭敬之至。已禮濡首忽升虛空各還本土。是時濡首龍首菩薩。舍利弗須菩提等。還于祇樹給孤獨園。俱詣世尊。稽首佛足卻坐一面。龍首菩薩便從坐起。向佛叉手已濡首童真諸所講談法要之說。具啟世尊。時佛贊曰。善哉善哉。濡首童真。善說諸法無上微妙。如夢如幻如化野馬影響之聲。則是諸慧深奧之至。是諸佛要。斯乃應如無形無像本無幻說。時佛顧告賢者阿難。受是濡首諸法要文。阿難敬前長跪白佛。唯然世尊。如教受之。當何名此經。云何奉持。時佛重復敷演濡首妙心菩薩等所說慧要。及舍衛國長者優婆夷。為須菩提所現感動。乃至轉一生補處之輪。佛復告阿難。當受是上要之慧。又是賢者。此名濡首無上清凈分衛經。亦名決了諸法如幻如化三昧。勤念受持。當廣宣傳普布演說。又是阿難。若善男子善女人等。聞斯要專心信向。是者阿難。則應面見諸佛世尊。又為濡首童真菩薩。必所感致無上正真之道。會成至佛。況其受持誦習諷讀奉行應者。德極無上。是善男子善女人等。為逮諸佛之慧藏。為得諸佛最上要鎮。又為諸佛之所擁護。普為十方諸現在佛所授封莂。諸佛為手授其決。當成無上正真道慧。佛說是已。濡首童真龍首妙心及諸菩薩。舍利弗須菩提等及眾比丘。一切會者諸天龍神阿須倫人與非人。聞佛所說莫不歡喜。前為佛作禮而退

佛說濡首菩薩無上清凈分衛經卷下