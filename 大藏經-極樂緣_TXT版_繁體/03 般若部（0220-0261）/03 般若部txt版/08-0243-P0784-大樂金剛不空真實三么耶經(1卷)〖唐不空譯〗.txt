　　No. 243 [Nos. 220(10), 240-242, 244]

　　大樂金剛不空真實三么耶經

　　　　開府儀同三司特進試鴻臚卿肅國公食邑三千戶賜紫贈司空謚大正監號大廣智大興善寺三藏沙門不空奉　詔譯


　　般若波羅蜜多理趣品

如是我聞。一時。薄伽梵。成就殊勝一切如來金剛加持三么耶智。已得一切如來灌頂寶冠。為三界主。已證一切如來一切智智瑜伽自在。能作一切如來一切印平等種種事業。于無盡無余一切眾生界。一切意愿作業。皆悉圓滿。常恒三世一切時。身語意業金剛。大毗盧遮那如來。在于欲界他化自在天王宮中。一切如來常所游處。吉祥稱嘆大摩尼殿。種種間錯鈴鐸繒幡微風搖擊。珠鬘瓔珞。半滿月等。而為莊嚴。與八十俱胝菩薩眾俱。所謂金剛手菩薩摩訶薩。觀自在菩薩摩訶薩。虛空藏菩薩摩訶薩。金剛拳菩薩摩訶薩。文殊師利菩薩摩訶薩才發心轉法輪菩薩摩訶薩。虛空庫菩薩摩訶薩。摧一切魔菩薩摩訶薩。與如是等大菩薩眾。恭敬圍繞而為說法。初中后善。文義巧妙。純一圓滿清凈潔白。說一切法清凈句門。所謂妙適清凈句是菩薩位。欲箭清凈句是菩薩位。觸清凈句是菩薩位。愛縛清凈句是菩薩位。一切自在主清凈句是菩薩位。見清凈句是菩薩位。適悅清凈句是菩薩位。愛清凈句是菩薩位。慢清凈句是菩薩位。莊嚴清凈句是菩薩位。意滋澤清凈句是菩薩位。光明清凈句是菩薩位。身樂清凈句是菩薩位。色清凈句是菩薩位。聲清凈句是菩薩位。香清凈句是菩薩位。味清凈句是菩薩位。何以故。一切法自性清凈故。般若波羅蜜多清凈。金剛手。若有聞此清凈出生句般若理趣。乃至菩提道場。一切蓋障及煩惱障法障業障。設廣積集必不墮于地獄等趣。設作重罪銷滅不難。若能受持日日讀誦作意思惟。即于現生證一切法平等金剛三摩地。于一切法皆得自在。受于無量適悅歡喜。以十六大菩薩生。獲得如來及執金剛位。時薄伽梵一切如來大乘現證三么耶一切曼荼羅持金剛勝薩埵。于三界中。調伏無余。一切義成就。金剛手菩薩摩訶薩。為欲重顯明此義故。熙怡微笑。左手作金剛慢印。右手搊擲本初大金剛。作勇進勢。說大樂金剛不空三么耶心吽(引)

爾時。薄伽梵毗盧遮那如來。復說此一切如來寂靜法性。現等覺出生般若理趣。所謂金剛平等現等覺。以大菩提金剛堅固故。義平等現等覺。以大菩提一義利故。法平等現等覺。以大菩提自性清凈故。一切業平等現等覺。以大菩提一切分別無分別性故。金剛手。若有聞此四出生法。讀誦受持。設使現行無量重罪。必能超越一切惡趣。乃至。當坐菩提道場。速能克證無上正覺。時薄伽梵。如是說已。欲重顯明此義故。熙怡微笑。持智拳印說一切法自性平等心

惡(引重呼)

時調伏難調釋迦牟尼如來。復說一切法平等最勝出生般若理趣。所謂欲無戲論性故。嗔無戲論性。嗔無戲論性故。癡無戲論性。癡無戲論性故。一切法無戲論性。一切法無戲論性故。應知般若波羅蜜多無戲論性。金剛手。若有聞此理趣。受持讀誦。設害三界一切有情。不墮惡趣。為調伏故。疾證無上正等菩提。時金剛手大菩薩。欲重顯明此義故。持降三世印。以蓮花面微笑而怒顰眉猛視。利牙出現。住降伏立相。說此金剛吽迦[口*邏]心吽(短)

時薄伽梵。得自性清凈法性如來。復說一切法平等。觀自在智印出生。般若理趣。所謂世間一切欲清凈故。即一切嗔清凈。世間一切垢清凈故。即一切罪清凈。世間一切法清凈故。即一切有情清凈。世間一切智。智清凈故。即般若波羅蜜多清凈。金剛手。若有聞此理趣。受持讀誦作意思惟。設住諸欲猶如蓮花。不為客塵諸垢所染。疾證無上正等菩提

時薄伽梵。觀自在大菩薩。欲重顯明此義故。熙怡微笑。作開敷蓮花勢。觀欲不染。說一切群生種種色心

紇唎(二合引入)

時薄伽梵。一切三界主如來。復說一切如來灌頂智藏般若理趣。所謂以灌頂施故。能得三界法王位。義利施故。得一切意愿滿足。以法施故。得圓滿一切法。資生施故。得身口意一切安樂。時虛空藏大菩薩。欲重顯明此義故熙怡微笑。以金剛寶鬘自系其首。說一切灌頂三么耶寶心

怛覽(二合引)

時薄伽梵。得一切如來智印如來。復說一切如來智印加持般若理趣。所謂持一切如來身印。即為一切如來身。持一切如來語印。即得一切如來法。持一切如來心印。即證一切如來三摩地。持一切如來金剛印。即成就一切如來身口意業最勝悉地。金剛手。若有聞此理趣。受持讀誦作意思惟。得一切自在。一切智智。一切事業。一切成就。得一切身口意金剛性。一切悉地。疾證無上正等菩提。時薄伽梵。為欲重顯明此義故。熙怡微笑。持金剛拳。大三么耶印。說此一切堅固。金剛印悉地三么耶自真心

惡

時薄伽梵。一切無戲論如來。復說轉字輪般若理趣。所謂諸法空。與無自性相應故。諸法無相。與無相性相應故。諸法無愿。與無愿性相應故。諸法光明。般若波羅蜜多清凈故。時文殊師利童真。欲重顯明此義故熙怡微笑。以自劍揮斫一切如來已。說此般若波羅蜜多最勝心

庵

時薄伽梵。一切如來入大輪如來。復說入大輪般若理趣。所謂入金剛平等則入一切如來法輪。入義平等則入大菩薩輪。入一切法平等則入妙法輪。入一切業平等。則入一切事業輪。時才發心轉法輪大菩薩。欲重顯明此義故。熙怡微笑。轉金剛輪說一切金剛三么耶心

吽

時薄伽梵。一切如來種種供養藏廣大儀式如來。復說一切供養最勝出生般若理趣。所謂發菩提心則為于諸如來廣大供養。救濟一切眾生則為于諸如來廣大供養。受持妙典則為于諸如來廣大供養。于般若波羅蜜多。受持讀誦。自書教他書。思惟修習種種供養。則為于諸如來廣大供養。時虛空庫大菩薩。欲重顯明此義故。熙怡微笑。說此一切事業。不空三么耶一切金剛心唵

時薄伽梵。能調持智拳如來。復說一切調伏智藏般若理趣。所謂一切有情平等故忿怒平等。一切有情調伏故。忿怒調伏。一切有情法性故。忿怒法性。一切有情金剛性故忿怒金剛性。何以故。一切有情調伏。則為菩提。時摧一切魔大菩薩。欲重顯明此義故。熙怡微笑。以金剛藥叉形。持金剛牙。恐怖一切如來已。說金剛忿怒大笑心

郝

時薄伽梵。一切平等建立如來。復說一切法三么耶最勝出生般若理趣。所謂一切平等性故。般若波羅蜜多平等性。一切義利性故。般若波羅蜜多義利性。一切法性故。般若波羅蜜多法性。一切事業性故。般若波羅蜜多事業性。應知。時金剛手。入一切如來菩薩三么耶加持三摩地。說一切不空三么耶心

吽

時薄伽梵如來。復說一切有情加持般若理趣。所謂一切有情如來藏。以普賢菩薩一切我故。一切有情金剛藏。以金剛藏灌頂故。一切有情妙法藏。能轉一切語言故。一切有情羯磨藏。能作所作性相應故。時外金剛部。欲重顯明此義故。作歡喜聲。說金剛自在自真實心

怛[口*賴](二合)

爾時七女母天。頂禮佛足。獻鉤召攝入。能殺能成三么耶真實心

毗欲(二合)

爾時末度迦羅天三兄弟等。親禮佛足獻自心真言

娑嚩(二合)

爾時四姊妹女天。獻自心真言

谽

時薄伽梵。無量無邊究竟如來。為欲加持此教令究竟圓滿故。復說平等金剛出生般若理趣。所謂般若波羅蜜多無量故。一切如來無量。般若波羅蜜多無邊故。一切如來無邊。一切法一性故。般若波羅蜜多一性。一切法究竟故。般若波羅蜜多究竟。金剛手。若有聞此理趣。受持讀誦思惟其義。彼于佛菩薩行皆得究竟

時薄伽梵。毗盧遮那。得一切秘密法性無戲論如來。復說最勝無初中后大樂金剛不空三昧耶金剛法性般若理趣。所謂菩薩摩訶薩大欲最勝成就故。得大樂最勝成就。菩薩摩訶薩大樂最勝成就故。則得一切如來大菩提最勝成就。菩薩摩訶薩得一切如來大菩提最勝成就。故。則得一切如來摧大力魔最勝成就。菩薩摩訶薩得一切如來摧大力魔最勝成就故。則得遍三界自在主成就。菩薩摩訶薩得遍三界自在主成就故。則得凈除無余界一切有情住著流轉。以大精進常處生死。救攝一切利益安樂最勝究竟皆悉成就。何以故


　菩薩勝慧者　　乃至盡生死
　恒作眾生利　　而不趣涅槃
　般若及方便　　智度悉加持
　諸法及諸有　　一切皆清凈
　欲等調世間　　令得凈除故
　有頂及惡趣　　調伏盡諸有
　如蓮體本凈　　不為垢所染
　諸欲性亦然　　不染利群生
　大欲得清凈　　大安樂富饒
　三界得自在　　能作堅固利　

金剛手。若有聞此本初般若理趣。日日晨朝或誦或聽。彼獲一切安樂悅意。大樂金剛不空三昧耶究竟悉地。現世獲得一切法自在悅樂。以十六大菩薩生。得于如來執金剛位

吽

爾時一切如來。及持金剛菩薩摩訶薩等。皆來集會。欲令此法。不空無礙。速成就故。咸共稱贊金剛手言


　善哉善哉大薩埵　　善哉善哉大安樂
　善哉善哉摩訶衍　　善哉善哉大智慧
　善能演說此法教　　金剛修多羅加持
　持此最勝教王者　　一切諸魔不能壞
　得佛菩薩最勝位　　于諸悉地當不久
　一切如來及菩薩　　共作如是勝說已
　為令持者速成就　　皆大歡喜信受行　大樂金剛不空真實三么耶經