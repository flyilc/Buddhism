　　No. 225 [Nos. 220(4or5), 224, 226-228, cf. 229]

大明度經卷第一

　　　　南吳月支國居士支謙譯


　　行品第一

聞如是一時佛游于王舍國其雞山。與大比丘眾不可計。弟子善業第一。及大眾菩薩無央數。敬首為上首。是時十五齋日月滿。佛請賢者善業。此眾菩薩集會。樂汝說菩薩大士明度無極。欲行大道當由此始(師云請之以法不以飲食也)于是秋露子念。此賢者說明度道。自己力所乘佛圣恩乎。善業知其意而答曰。敢佛弟子所說。皆乘如來大士之作。所以者何。從佛說法故有法學賢者子賢者女。得法意以為證。(法學學法也解空不愿無想寂定謂之得法意漏盡結解得道謂之證由言證已當還本無矣)其為證者所說所誨所言。一切如法無諍(所說者解說經義也所誨者教誨人也言者廣陳法言也)所以者何。如來說法為斯樂者。族姓子傅相教如經意無所諍(如如人本也來所由來也人本空無泥曰同體也佛得三法空三界愿想滅矣安般曰還為何等還五陰知見滅處故曰如來矣佛說凈法但為樂斯本無寂法法施也)善業言。如世尊教。樂說菩薩明度無極。欲行大道當由此始。夫體道為菩薩是空虛也。斯道為菩薩亦空虛也(師云菩薩心履踐大道欲為體道心為道俱無形故言空虛也斯道者謂空不愿無想也)何等法貌為菩薩者。不見佛法有法為菩薩也(于佛經法不見五陰六衰十二緣起有菩薩也)吾于斯道無見無得。其如菩薩不可見。明度無極亦不可見。彼不可見何有菩薩。當說明度無極。若如是說。菩薩意志不移不舍不驚不怛。不以恐受不疲不息。不惡難此微妙明度。與之相應而以發行。則是可謂隨教者也(不移不退轉也不舍不廢大志也驚怪怛熱也不驚怪必深法心中不滿熱嫌其為苦也必歡喜受此法不以恐迫故受此法強學之也以不為疲不以為勞也不息者不懈也)又菩薩大士行明度無極。當學受此。如受此者不當念是我知道意。所以者何。是意非意凈意光明。賢者秋露子曰。云何有是意而意非意。善業曰若非意者為有為無(師云當學知是非意以知非意無復想舍即為意凈光明者無復塵冥矣也)彼可得耶(彼彼意也可得意處不乎)曰不可也(言不可者不可言無亦不可得處也)善業曰。如非意。有與無不可得。不可得不可明。其合此相應者豈有是意意非意哉。曰如是者何。謂非意。善業曰。謂其無為(有為者謂生死之心陰自起念舍一念一至無不為己非意者無復有此生死想故曰無也)無雜念也(雜念者想且在經且在五陰意不一定謂之雜念也已如空定不起五陰為無雜念也)秋露子曰。善哉善哉。佛稱賢者說山澤行實為第一。菩薩受此無上正真之道(善業意解微妙常善于山澤空凈之行故為佛所稱)不退轉(菩薩受此意不轉謂菩薩得住第七地也)觀而不休。明度無極當以知此(觀而不休謂惟此經意不疲倦也)欲學弟子地。當聞是經擇取奉持(弟子趣欲空不愿無想得泥洹已不望知佛權道大悲也)欲學緣一覺地(緣一覺者望欲得佛慈悲不著不密于善權也)若學佛地。當聞是經(學佛地者弘慈普濟不中道取證矣)擇取奉持。所以者何。是明度道說法甚廣。是為菩薩大士所學(善權十力無畏佛法度人欲一切知言是經廣大在三學者自擇取也)善業白佛言。吾以為菩薩者其不可見。名亦不可得(師云菩薩與名皆空當以何為之說明度經也)又所匡政皆不可見不可得者。當何為菩薩說法(欲以道匡政天下著欲之徒使其無為邪見之行也)如是世尊。所疑有著。吾與物也斯不可得(一切所疑謂有吾身與萬物也)貲貨費耗皆非有得(吾與萬物皆非已有難可常保也)但以名為菩薩。至于佛亦名也。然不住不住(佛與菩薩在世間但名耳其法意非住也不住者以權著也)所以者何。名不可得。是故名者非住非不住。(名者猶水中月像也)若為菩薩說深明度意。不移不舍不疲不息不有惡難。不驚不怛不以恐受。以體解而性入(性與道俱如合符契也)是為住不退轉。應于無處當以知此。又妙世尊(師云妙者此經義甚深妙也)菩薩修行明度無極不以色住(不倚此色身住也)于痛想行不以識住(不以名身任也)所以者何。若止于色為造色行(是為甫始主作生無身業也)止痛想行為造識(斯又甫欲與造邪識之行始眾生矣)非為應受(非如法受也)明度無極不造行為應受(識不造色行是為應受明度矣)受此其不具足明度無極。終不得一切知(于斯經中有邪想行如毛發謂之不具終不得作佛也)秋露子曰。菩薩何行而受明度。善業曰。以不取色。(取著也不著于色也)不取痛想行識。所以者何。色無彼受。痛想行識無有彼受。若此色無彼受為非色。痛想行識無有彼受為非識。明度之道無有彼受。所以者何。吾受如取影無所得。是為明度無極之行也。是名曰菩薩大士諸法無受之定(我于世間所受如夢如影影為無所得也)場廣趣大而無有量。一切弟子諸緣一覺所不能持也(教順之場極廣所趣之道極大四等弘普周遍無極畢央濟眾苦痛難忍甘心進擢志大不權弟子若佛所不能究竟曰不能持矣)又一切知亦無彼受(師云一切知佛也唯佛得無不知)所以者何。無想見故。若想見者終不得此為。若異學先泥之信不得一切知。彼先泥信解道學度入慧。亦不取色。不取痛想行識。不從色見慧。不內色見慧。不外色見慧。不內外色見慧。不以異色見慧。于痛想行如上說不從識。不以內外異識見慧。如是究暢從信解得道地。法意作量以為脫。便無受無獲(無受不復受五盛陰想無獲無復罪福故言無所獲矣)已受解得度滅(已受解者謂八正道及正解正智為意已受無復思想為已得應義也)明度不為智想。如是世尊雖菩薩于是道不取色痛想行識。亦不中道滅度。而具如來十力四無所畏佛十八不絕之法也(菩薩得明度意見空甫修佛事以其力無畏十八法成相好嚴佛剎不違本愿欲度十方不中道滅度也)又菩薩大士行明度無極當以觀此何等是智慧。何所為明度。何以明諸法無所從得(師云不從內色外色內外痛想行見惠是為無所從得也)是故謂之明度無極。如是觀省察思惟。不驚不怛不移不疲。如是菩薩為不中休明度無極以知此。秋露子曰。何故菩薩知己休止。為如于色休色本性。于痛想行休識本性。明度無極休識本性(色之本性著復著起復起五陰悉爾菩薩于五陰休其本性不著起也)明度無極休智本性。善業曰。如是賢者。其于色也休色自然(菩薩學明度本心欲分別知望得惠當休是欲知望之想無所復起也)于痛想行休識自然。明度無極休識自然。明度無極休智自然。行此道者于智休止。智之自然者休矣(于五陰中皆休其自起不復起矣)相休止。相之自然者休矣。秋露子曰。善哉善哉。其學此者必出一切智(行此道者休其欲之心即知心自起者皆休止也)善業曰。然菩薩學此出一切知。所以者何。其于諸法無出無生。如是學故逮得佛坐。(學如此者必從生死之出成佛一切知矣)又妙賢者。菩薩履行明度無極。若行色為想行。若行色占為想行。若行色不占為想行。若行色興為想行。若行色敗為想行。若行色滅為想行。若行色思為想行。若行色空為想行。若行色非身為想行。痛想行識如上說皆為想行。若識有是吾當行欲得。行設有是如是行。如是惟為惟行(師云說色如此痛想行識亦如色說也)此道為是菩薩大士。為行得想之行。無善權方便以為休于明度無極(此上章皆為三界生死不合明度大智之道也)秋露子曰。菩薩何行為無想無得行。有善權方便而不休于明度無極。答曰。不行色。不行色占。不行色興。不行色敗。不行色滅。不行色想。不行色空。不行色非。身痛想行識如上說不有是(師云不以有識知有此想也)吾當得行是行。不有是此行惟為行此道。如是行菩薩大士為無想無得行。為有善權方便而不休于明度無極(不以識知有此相應于明度無極也右此章所說無想無得之行也)又菩薩大士行明度無極。于此不近為不行不近行(師云菩薩于此五陰念無所依近為不行者謂無所行也)不行不近(菩薩意不近行亦不行不近以為真)亦不行(亦不行如此也)斯不否行。斯不近行。斯不近不行。斯亦不近于行不行于不近。于不行不否行。于不近(如此上謂意上事亦不離此上意矣)秋露子曰。何故不近。善業曰。如諸法無所近無從度。是名菩薩大士(不著行亦不斷行者為生死斷為泥洹能護此兩意是名為特曉明度善權也)一切諸法無度之定(如十二因緣皆空如無想可近者不著不縛故無得道也)場曠趍大而無有量。一切弟子諸緣一覺所不能持。行斯定者疾得無上正真之道。為無不覺乘佛圣旨。善業曰。是菩薩大士受拜于往昔如來至真等正佛者。乃行斯定。彼受無見。無見為定其于定者不知吾受之(師云菩薩于定不作思想也)吾已定吾依定也。彼于是中一切不明(不以意分明之也)秋露子曰。云何菩薩為昔如來所說拜。當得佛者彼能見定。是定者乎(彼謂以得拜家寧能自見意定為以定耶)答曰。不也。所以者何。如彼族姓子。(學此經人為善男子是也)行明度無極者為非不想。所以者何。無所明故(無所別知故也)是以定者非想(非想非五陰想也)非不想(有三十七品三活想無世俗想也)佛言。善哉善哉。善業。說山澤行為第一辯。菩薩大士當以學此。如此為學明度無極(辯智之決者問來即答事皆明真矣)秋露子曰。佛以如此學。學智慧道者。是為學何法。佛言。如此學者。是菩薩為無所法學。何以故。是法不有知明。如凡愚人專著者也(師云知之明之即為專著也)曰當何用明知此法(為學者問欲得佛者何用明知此)佛言。當知不明。無所明知明之謂也(無所明定是為定也)凡愚人以專著者欲明故為不明。由不明礙兩際(不出生死不解清凈是為兩際也)不知不見。不明諦法(諦四諦矣意著二際不知欲苦不見習證不明有盡不達凈道故曰不明也)而欲于法(不獲無想定故想欲想得之了本曰行福福識生夫欲于道而不獲定者世世受福得佛之望耶)從法思欲專著名色。以專著故。而不知此無所用聰明之法。已不知見亦不思惟。不觀不省故墮愚數。便無有信不解不用。是故謂之凡愚專著(從法法心法也痛想行識謂之名地水火風謂之色從欲之徒專著五陰心馳三界徊流生死不能拔邪識之根法句曰心為法本禍福由心行殃殃罪罪識生五陰所弊故不睹無念法也無念法也無所由聰明之法者獲無想之定善惡不同十二因緣滅諸根都寂厭生死神還休人本純真經曰心入泥洹從本寂又寂不解四非常守意志著空斯空想天之類矣由還生死受苦無數慧印經曰如令泥洹為常住法大哀四等遷為蠕動謂其不能空空入泥洹處本寂者也)秋露子曰。計如此學菩薩大士不學一切智(不起想求眾智矣)佛言。然如此學不學一切智。如是曉了乃為學一切智(曉了者謂不著不斷不起不滅耶)能出一切法(謂十二部經法)善業白言。如世尊言。是為幻人學一切智。已學一切智乃出諸法。如直言之當云何。佛言。吾因是以問汝所安便說(師言所安便說如言旦說汝所知也)對曰。甚善。佛言。云何幻與色異乎。不也世尊。幻與痛想行識為有異乎。不也世尊(云何知想在此經者及行同此法者意處是經者盛陰已滅者持生死五陰成菩薩道者皆云何也)色猶幻。痛想行識猶為幻。云何善業。明是中想知立行五陰而為菩薩。對曰。菩薩學如幻人。是中持如幻者即五陰。所以者何。如佛說識如幻(善業說往者所聞佛語引以喻義也)若此識六根亦然。何者意幻為三界耳。如三界即六根即五陰。秋露子言。菩薩聞是得無懈怠。佛言。設為惡友所制必持懈怠。若得善友終不懈也。(若識如幻者六根亦復如幻意所幻化令有三界耳)

善業白佛。何以知菩薩惡友。佛言。其不慕樂明度無極。欲棄舍若形相愚占文飾。違此深智(師云愚者已想取文飾占者想取也)更說經道。當知是為菩薩惡友(善人好明度而違退之更為說異道經是為惡友也)曰何是善友。佛言。未起明度無極者即勸使學。教誨之令入斯道。為現邪行說邪之害。是邪行是邪害使遠離此。當知是為菩薩大士弘誓之鎧善友者也(弘誓者菩薩自誓忍世眾苦必于得佛極濟眾生滅十二因緣還乎本無鎧者德其行高見罪常由壯士以鎧障身全命勢成勝敵終始無畏菩薩內凈視明以八直之行與邪意戰破壞五賊高愿取佛不能沮遂成世尊故曰法鎧也)又問。呼道人為菩薩。其句義為奈何。佛言所謂菩薩者。一切諸法學無掛礙。已學無礙能出諸法。故謂菩薩。大士者其義云何。佛言。大士者。能聚大眾為之合家。是故為大士也(菩薩能于三界為大尊貴若金輪王合聚大眾化之以德身棄國位為沙門導之以大道示眾欲惡故曰大士)秋露子曰。吾亦樂其為大士者。于見身見性見命見人見丈夫見有。見無見斷滅見。常在為斷大見。何者為說上(師云六十二見為一見潤耳)法度諸見潤。是故為大士(法佛法以佛法度六十二見及欲癡之四潤故曰度也)善業曰。夫大士者。如一切知。意無齊同志于弟子緣一覺。(如佛意不與弟子各佛齊同也)在彼無著。所以者何。悉知意質直無漏(在彼者在生死也)無受無滅(無受者不受五陰也無滅者不舍生死求滅之想也)以悉知意大照菩薩。是故為大士。(能持明度教照菩薩也)秋露子曰問。何故菩薩大士亦彼悉知而意不著。善業曰。以無意故。于彼悉知而無所著。賢者滿慈子言。吾亦樂其為大士者。揖人升于大乘而有弘誓之鎧。是為大士(師云能以經法揖天人使升佛大乘之道也)善業白佛。何謂弘誓之鎧。佛言。菩薩束已自誓。吾當滅度無央數人。已度無量無數人民皆得泥洹。知其無法得滅度也。所以者何。意法如是。譬如幻師與幻弟子。于四衢道化作人眾。以為化人而斬其首。汝知云何。彼有所殺有死者乎。不也世尊。如是善業。度無數人為無有人得滅度也。菩薩聞是不驚不怛。不以恐受不移不舍不疲而無慘悴。是為有弘誓鎧能升大乘。當以知此。滿慈子曰。吾省佛言。如我所得當知是義為無帶甲。所以者何。如佛告善業。無造佛一切法。無作成諸法者。亦無造眾生者。如是義者無弘誓鎧。善業曰。無所束帶菩薩大士為無弘誓。所以者何。色痛想行識不著不縛不解故。秋露子曰。何如為色痛想行識。而云不著不縛不解。善業曰。色如幻人故。不著不縛不解。痛想行識為如幻人。不著不縛不解。無有之色不著不縛不解。無有之痛想行識不著不縛不解。五陰如是諸法亦然。是故菩薩所為誓者無有誓也(師云一切人自然無有作者是為生死亦空道法亦空如空者無有從生死中來得佛者佛空法空故無有出滅諸法者一切人本空故亦無有造作眾生者也)善業問。焉知菩薩正升大乘(師云大乘大道也)何謂大乘。何乘發住(乘發何住)孰建大乘。斯乘何出。佛言。大乘之為乘者。為無量乘。為眾生之無量也。(菩薩法意廣大興載無量也)所以者何。人種無量。菩薩為之生大悲意。以斯大乘住奏。三界圣一切知。乃建大乘。乘無從出。所以者何。有生有出則為二法。若不起不致于諸法不得者。是為無所生無從出。善業曰。大哉斯乘。為天人質諒王諸世間。出上善業乘與空等。弘裕若空苞容眾生無有量數(上善者普明也)恒以虛閑濟人無極。而為遍宣故為大乘。不見其反亦不見出(佛常以虛心閑暇無事群生來者不逆其志大士亦當學斯矣)如此乘者。不從始得不從終得亦不中得(不從初知意得亦不從中間及終意得也)于三涂等故為大乘。佛言。如是善業。以能行此乘故。謂之菩薩大士。(過去當來現在意等耳)秋露子曰。佛請賢者說明度無極。而道大乘者。有檀知耶(師云佛本請卿令說明度無極耳而及說大乘事宜及知此耶秋露子為不知家問宜知是也)善業白佛。吾說明度無極得無過乎。佛言。不也。適得其中。善業言。菩薩大士不于始近。不于終近。亦不中近(不始意近道不終不近也無去來今三涂想矣)色無際道無際。痛想行識道俱無際。是故菩薩無近無得無知無明(色所以無邊無極者色之性本空故)色菩薩不知不明不致不得。痛想行識亦如是(色與菩薩于是無有知想小無有明也了想不解意在其中無可得大智與明同義與得亦同義)都一切。于一切(都一切謂菩薩心也于一切謂生死治法與道法也)無知無明無致無得。當為何菩薩說明度無極。尚不見菩薩。何用見明度無極。菩薩者但名耳。猶我為我無可專著。我者空虛不可審明。我不可明道何可知。如是諸法無有專著。何等為色。色無生牢固。何等為痛想行識。識無生無牢固。諸法無生無有牢固。彼無專固者。不是法不非。了本無主。當為說是處無知亦無異處。可得菩薩行道也。(生死亦無處所也)如是世尊。其聞是言不驚不怛。不舍不疲不有慘悴。如此知行。是菩薩為能惟明度無極。所以者何。行此經時以如是法孰觀斯道。是時為不近色。不近色者不見滅也。所以者何。于自然色而不起為非色。若色費耗亦非色。來無興衰我者。此為無二事。如為之色是我即由是為我色。是為造計。痛想行識如法觀時為不近識。于自然識而不起為非識。若識費耗亦非識。來亦無興衰我者此為無二事。如謂之識是我。即由是為我識。彼為造計者(師云觀明度為不起色故言不近也)

秋露子曰。吾省是語。于義菩薩為無所起。若無起者。何故菩薩行艱難行。為眾生更苦無量。善業曰。吾不樂菩薩艱難行。而大士者無艱難想。以行道也。所以者何。行艱難苦想者。不能為無量人民建大利也(師云此弟子行疲厭生死莫能導利一切人使得泥洹也)是以當為安隱易行之想(當為安隱不當為苦勞艱難想也)為眾生建若母想父想毗弟想姊妹想子想女想。當生是想行菩薩道。于一切人為己親想。以是想將導之(行菩薩道者一切如視五親也但欲安隱導利非有癡貪戀之想)見眾生為若己(當念一切若己身)都一切于身不明是外內(菩薩都一切持心于一切天下不分別親者為內疏者為外矣也)為生法想。斯一切為吾子。菩薩當度此無量苦性。不有怒意(法想者善權大悲也)若彼形截心無郁毒。終不為苦想也。如賢者言。菩薩無起。以其無起故為菩薩。秋露子曰。云何菩薩而無起者。于道人法于一切知一切知法。亦持無起(一切知法佛諸經法也)善業曰。然于佛法都無所起。問曰。在佛法而無起者。其于凡人及凡人法。亦將無起。答曰。然于凡人法亦無所起。秋露子曰。如是菩薩于道人法。從一切智至凡人法皆無起者。是為不近不起得一切智耶(凡人法者謂生死法也皆無起者想寂然也近持將也起生者念也)善業曰。不起之法無欲得要也。不起之念亦非有法(不起之法無有望欲得之想也)可擇取也。有得佛者。我以為諍(無有二法當舍法善業曰諸法皆空無作無得今言此取是也有生死有得佛者斯謂以法意諍)曰是如何當從未生法擇已生法乎(擇取道也)生死法至生法至乎(生死之法至道乎當生有法至道乎問辭也)答曰。云何生法不生而不生法生耶(善業欲解其難故先詰之言生死之法不起耶泥洹之法復生)秋露子曰。不生法者不起法也。樂不起法之語耶。樂起語也。如賢者樂必不起之不要。善業曰。如是當樂不起不要。賢者所樂吾亦樂說。秋露子曰。如善業為法都講最不可及。所以者何。在所問如應答。法意不搖其言皆妙。答曰。是法意也。諸佛弟子所問應答。意不搖者。于一切所猗故也(善業于此清凈法中為都講秋露子于無比法中為都講)秋露子曰。善哉善哉。是為上辯。何謂菩薩諸法無猗。答曰。是明度無極。即為菩薩諸法無猗(意常清凈不在生死諸猗也)曰不一切乘。是經唯諸法無猗耶。曰悉乘明度無極故。為諸法無所猗(問言不復諷誦承事行此此但當守一不猗生死而已耶)菩薩于是無方石山處(菩薩所行時雖坐方石不念此石安好可長坐也昔比丘披拘連樹下四十歲不知樹名者用無猗意在樹也)而以默取諸法之要。如無取焉是為行諸法而無猗行也(默者定也以定意學諸要如無去就之想也)若為菩薩說是奧知。不疑不望而能深解。是謂知行者。已為不休如是念矣(不疑不疑深法也不望不于道行之凈而污其意有所希望也不休其意于道無彈指之間廢息耳)秋露子曰。若不休此行為休是念。若林是念為不休此。如其念行而不休者。是謂常行等念等也(師云休止也等平等也若精進于此行者以為止生死念若止五陰斯為精進行法是也大士之行道與生死等生死與道等其法俱空故曰等也等行者不舍眾生疾取本凈也忍生死苦而以大道導利之令佛道不絕也)已念等行等者。則一切人必常有紹此行而得為開士者(紹續也)如是眾生亦將不休此念此行(眾生亦得此法意也)所以者何。人不當廢是念也(人不當休廢道念也)善業曰。善哉善哉。賢者。勸助為說是致要語。如賢者言。行等念等助一切人不廢此行。夫眾生自然念亦自然。當以知。此眾生恢廓念恢廓。當以知此。眾生之不正覺。而念不正覺。行亦不正覺。當以知此。如是行念吾樂菩薩思惟念此行(眾生靈空恢廓廣大無邊故可導利升此大道一切人不能正覺當以正覺開寤之也)

明度經卷第一大明度經卷第二

　　　　南吳月支國居士支謙于涼州譯
  
    天帝釋問品
    持品
    功德品
    變謀明慧品

　　天帝釋問品第二

爾時帝釋與四萬天子四天王。與二萬天子梵眾天。與萬天子梵輔天。與五千天子俱皆來會坐。諸天子宿命功德光耀巍巍。持佛神力明徹照。釋問善業言。是諸天子大會欲聽說智度無極。云何闿士大士于大明中立乎。善業曰。諸天子。樂聞者聽我說。因持佛力廣說智度。何天子。未求闿士道者。今皆當求。以得溝港道者不可復得闿士道士。何以故。閉生死道已。正使是輩求者。我代其喜不斷功德也。悉欲使取經中極尊法使上至佛。佛言。善哉善哉。勸樂闿士學乃爾乎。善業白佛言。我當報恩。終不敢違之。所以然者。往昔如來無所著正真道最正覺。皆與弟子為諸闿士說智度。如來時亦在中學斯經妙行。今自致作佛。用是故當報恩。我作是說法。闿士受之我勸樂。勸樂以大道疾令作佛。釋欲所聞者聽所問矣。問曰。闿士云何立智度中乎。答曰。持空法立如是。釋問。闿士大士以影弘誓大乘。所至奏五陰。不當于中住。溝港頻來不還應儀。緣一覺至于佛。不當于中住。五陰無常。不當于中住。于苦樂好丑是我所非我所。不當于中住。溝港道不動成就。不當于中住。何以故。七死七生便度去。頻來道不動成就。不當于中住。何以故。一死一生便度去。不還道不動成就。不當于中住。何以故。于上滅度。應儀道不動成就。不當于中住。何以故。應儀道成已便盡于滅度中而滅訖。緣一覺道不動成就。不當于中住。何以故。不能逮佛道便滅訖。是故不當于中住。如來無所著正真道最正覺用無量人故作功德。我皆當令滅訖正于佛中住。佛所作皆究竟已乃滅訖。亦不當于中住。秋露子問設使闿士大士不當住五陰溝港頻來不還應儀緣一覺上至佛。當云何住。善業言。如來無所著正真道最正覺有住處乎。答曰。不也。何以故。佛無所住。亦不在動搖不動搖處住。亦不不住。亦無無住。一切無是如如來住。當作是住。不當住不住。亦不當住無住。當作是住學無所住矣。爾時諸天子心念。諸鬼神所語悉可了知。今是尊者善業所說經道了不可知。善業知其心所念。語諸天子。是經難了難了。所以者何。我所道說所教起都為空矣。以斯故難聞。聞而難了。諸天子心復作是念。是語當解當解。今尊者善業深入于法身。即告諸天子。設使欲索溝港頻來不還應儀緣一覺無上正真道。若于其道中住。皆當學明度。當持守。諸天子心復念。所說乃爾。當復于何處更索經師。又告諸天子。欲知我所說法者。如幻人無所聞無所行。諸天問。今在是聞法者是人為非幻乎。善業言。人如幻幻如人。如求溝港頻來不還應儀緣一覺正真道。人如幻幻如佛道。諸天子復問。乃至佛亦復如幻如人乎。曰乃至滅度亦如幻如人。諸天子言。滅度亦復如幻如人乎。曰設使有法過于滅度者。亦復如幻如人矣。善業告諸天子。是幻是人泥洹皆空俱無所有。尊者秋露子滿祝子問說明無度如是者。誰能持奉行之。答曰。賢者不退轉闿士大士能持奉行之。其應儀等無能受持者。所以者何。我所說法為無所說亦無所處。法已無所處。法已無所囑累。法以是故亦無能受持者。釋心念。尊者善業雨法寶。我寧可化作花以散其上。便化作甘香花以散佛及善業諸比丘上花至其膝。善業即知言。是華不出于忉利天上釋所散花。出于幻耳。釋言。是花非從樹出。如賢者善業所可說。斯事本寂自幻樹出矣。釋言。是花從幻樹出也。不從樹出者為非是。非是者為非花。釋言。明度甚深微妙。答曰。然所以者何。無所逮得亦無所說。釋言。尊者處深微妙明度于法不諍處。無所有于法無所動。答曰。然法非動法。當作是學。如是學不學溝港頻來不還應儀緣一覺道。作是學者為學一切智出于諸法。為不生五陰。學受身行不學受余法。秋露子問。如是為不學受一切智乎。不學亡失。不學受他法乎。答曰。然是為學一切智出于諸法。釋聞法便問秋露子。當云何于其中求。報言。于善業明度品中求。釋問。善業持何威神恩當學知。報言。持如來威神恩知。釋所問。明度闿士大士當云何求不可從五陰求。不可離之求。何以故。明度非五陰。亦不離之不起之。為無所著無出無倚。無倚是明度矣。釋言。大士為大明無邊無底。報言。五陰皆無邊。以是故當知。法無邊人無底。當知法無底。身與作復作用。是故當知之。與大明等無異。無中邊亦無本端。不可限量。一切不可得。以是故。明度無邊無底不可計計為多。釋問。人云何無底。善業言。云何于釋意。何所法中名為人。于法中不見有名為人者。何以故不。見有所從來處。所以者何。人本未皆空無所有故。設使有來者有住止者但名耳。何以故。于名字中學有所有不。曰不也。善業曰。用名字無所有故。無作我者。是故人無底。正使如來無所著正真道最正覺壽如恒沙劫。口說名人人。復人寧有生滅者不。釋言。一切無生滅者。善業言。所以者何。用一切人凈故。無所起名非名不可得。是故人無底。明度無極名無底。當作是知

　　持品第三

爾時諸天無央數同時三嘆曰。鳴經乎。鳴經乎。是尊者善業所說道深矣。斯大明弘義。如如來所由出矣。有聞者學之誦之。我敬視之如如來。佛告諸天子。誠然。昔錠光如來無所著正真道最正覺時有宮。宮中有是經。我時持之。錠光佛受我決言。若后當為人中持悉逮佛智。作佛名能儒如來無所著正真道最正覺。三界最尊。安定于法中極明。號曰天中天。諸天子白佛言。少有及者。天中天。有持大明者。為受一切智矣。時佛在眾中央坐。佛告除饉眾除饉女清信士清信女。今是四部為證。愛欲天梵天無結愛天皆知。佛告釋言。高士學斯定持誦其文。眾邪不得其便令橫死也。忉利諸天子求佛道者。未學誦獲其奧者。是輩天子皆往到是學持誦者所。若于空閑避隈處亦不恐不怖也四天王釋梵及諸天子等各白佛言。我當護是學持誦者。釋復白佛言。難及天中天。是明度學者心無動搖。悉受六度已。佛言。然善聽我說。上中下言皆善。釋言。受教。佛言。我經中有欲害亂者起惡意往。未至道亡。后所作終不成。何以故。用是高士學是經故。譬若有藥其名神丹有蛇索食道逢蟲物。蛇欲啖蟲。即到神丹藥所。蛇聞藥香即還去。何以故。是藥力所卻。如是是輩高士其欲害者便自止還。是明度威神力所厭伏也。佛言。設有亂者便于彼間自壞不成四天王皆護入經如行者。自在所為所語如甘露。言重成道。嗔恚貢高諸惡不生。四天王護之。所以然者。學明度故。心自生念。有諍起者不可近。我求索佛道義。不可隨是嗔恚語。使我疾逮好心。斯高士所作悉見善像。釋白佛言。難勝天中天。乃過諸惡無與等者。佛言釋。是輩人或當過劇難之中終不恐。無能害者。善士當誦惟斯定。政使死至。若怨在中欲共害者。如佛所語終兵刃向者不中其身。所以然者。斯定諸佛神咒咒中之王矣。學是咒者不自念惡。不念人惡。都無惡念。是為人中之雄。自致作佛為護眾生。夫學斯行者疾成佛道。是經書已雖不學。誦者當持其卷。人鬼兇毒不能害矣。宿命重殃唯斯不除。譬如得佛處。若人若鬼神禽獸從一面入無能害者。何以故。用得佛處故。其威神護過去現在當來索佛道者。皆當于中得佛道。人入其處不恐無畏。明度所止天人鬼龍皆為作禮恭敬護視。用經德尊故。釋白佛言。若有書持經卷承事供養天寶名華栴檀珍琦香繒蓋幡。若有持如來無所著正真道最正覺舍利。起塔自歸作禮承事供養。天寶花香具足如上。其福孰多。佛言。我問若隨所樂報。云何是如來一切智。成是身出現于世。從何義得。對曰。從明度義得。佛言。不用是身舍利得佛也。乃從一切智生得佛身。我滅度后舍利供養如故。若善人書是經學持諷誦自歸作禮承事供養。具足如前則為供養一切智。已從是經中得功德無比。復白佛言。閻浮提人民不供養者。為不知是福尊無比耶。佛言。有幾所人信佛信經信比丘僧。釋言。信者少耳。及求溝港頻來不還應儀緣一覺至求佛者復少矣。佛言。無量人行求佛道。至于在不退轉地立者。若一若兩耳。學是法會成佛。當為作禮承事恭敬。何以故。用曉佛法世少有故。過去如來求佛道者皆從是成。我時亦在中。如來滅度后取舍利起七寶塔。盡形壽自歸作禮承事供養。天寶花香具悉如前滿四天下。若三千大千國土眾生悉得人道。各作七寶塔。以妓樂樂之。復過是如恒邊沙佛剎人。人起七寶塔供養劫復劫。都是欲界中諸妓樂花香繒蓋皆具如上。所說其福德益多不。對曰。甚多天中天。佛言。不如書持經卷自歸護定福多無量。何以故。從中出如來一切智故。佛言。百倍恒邊沙佛剎人皆起七寶塔。不在計中如是千萬億無數倍。不在明度凈定計中

爾時四萬天子與釋俱來大會。諸天子啟釋言。尊者。當取誦是經。佛言。當學當持當誦。釋若質諒神興兵欲與忉利天戰。其念誦是經。質諒神眾即去。釋言。大尊咒天中天。佛言然天輩過去當來今現在十方諸佛。皆起是咒自致作佛。出十誠功德。開士大士從中生佛未出于世時。闿士悉出說照明四棄四拔苦四事空五通。譬如月盛滿時從空中出照明于星。闿士求功德盛滿如是。皆從權德大明中出。當作是知學持誦是經。為至德悉具足佛言。其人終不為邪毒水火兵刃王法所橫死。何以故。是明度所擁護。若復有余事起。若至王所及太子傍臣所。與之相見輒歡喜言笑。所以然者。以其普慈等濟恕惠群生潤功無量用。是故見者悉起立。爾時有異道人。遙見佛大會欲壞亂坐眾。疾至佛所。釋作是念。當云何盡我壽在佛邊受誦是法。即從佛聞受誦。彼異道人遙遠繞天中天一匝。從彼間道徑去。秋露子念。是中云何異道人從彼間道徑去。心念是佛即知。秋露子釋念明度。異道人無善意來故弊邪念。佛與四部弟子共坐。愛欲天梵天諸天子悉復在中會無異人。闿士大士受決者會。當為人中之將自致作佛。我當往亂之。是弊邪乘一轅之車駕馬四匹稍至佛所。釋作是念。弊邪所乘非國王瓶沙。非波斯匿。非釋種。非維耶利。四馬車皆不類之。正是弊邪所作也。邪常晝夜索佛短亂世人。能常持心究竟明度。邪便道還。忉利迦翼天子持天花在空中立便散佛上。四面散而尊嘆曰。究竟道原明度之謂也。閻浮提人民乃得聞見。復持雜華四散佛上曰。其有求者守者。終不為邪眾所害也。是輩人民福德弘大。何況乃學持諷誦用是法住。其人前世已得見佛凈心供養。欲一切知得一切智寶。當從明度索之。佛言然。阿難白佛言。無舉名布施重戒忍辱精進棄定。但舉明度名。何以故。天中天。佛言。明度于度中最尊。云何阿難。不布施持戒忍辱精進禪定智者。當緣為六度無極一切知乎。阿難言。唯然天中天。不行六行不為六度。誠非大明度無極一切知之明矣。佛言。然大明最尊。譬如地種。散。其中同時出生眾生得命。如是阿難。明度如地。五度如種。從中生成。釋白佛言。如來所說善士學持誦明度者功德未竟。佛語釋。我不說是功德未竟。我自說書持經卷承事作禮花香名寶雜繒蓋幡功德者耳。釋白言。我身護視是人。佛語釋。誦明度者有若干千天到是經師。聽經不解義者欲問所疑。用慈于經中即自曉了。是人作功德悉自見知。若于四部弟子中說經時。其心無所難。若形試者終不畏。何以故。明度所護兇試者去。佛言。我不見人當明度者。人亦不見明度明度所厭也。無有輕者。心不恐怖無所畏。父母重之。沙門哀之。諸親賢友愛之。或惡事來持忠正法為解之。是善士所作功德悉自見心。當作是知。十方無數佛國諸天人鬼龍。質諒神執樂神胸臆行神似人形神。皆至經師所問訊聽受作禮致敬繞畢各去。斯行德使然。四天大王忉利天鹽天兜術天不驕樂天化應聲天。梵天梵眾天梵輔天大梵天。水行天水微天無量水天。水音天約凈天遍凈天凈明天守妙天玄妙天福德天德純天近際天快見天。無結愛天上諸天子皆往問訊聽受作禮繞竟各去。諸無結愛天尚悉來下在諸天中。何況是三千大千國土諸愛欲無色天子耶。彼所處常完堅無嬈者。除宿不請余不能動。其功德悉受。是時諸天來當知之。釋言。云何知天中天。佛言。是善士女歡喜時知來已當避去。聞鬼神香。或龍鬼神蛇軀神。來到聞鬼神香。以為曾知已當避去。當凈身體用清凈故鬼神皆大歡喜。小天見大天來便避去。尊天威神巍巍其光重明。稍安徐往尊天入至經所。是善士女則踴躍喜所。止處悉當凈住是。人病終不著身。所止處常安隱未常有惡夢。夢中但見佛見塔聞明度。但見諸弟子。見極過度。見佛坐。見自然經輪。見粗欲成佛時。見諸佛得佛。見自然新經輪。見若干闿士。見六度種種解說是當作佛。見余佛剎。見佛及尊經無與等者。某方剎如來無所著正真道最正覺弟子眾。如來在其中說經。是輩善士夢如是已安隱。覺身體凈潔且輕。不復思食身軟美飽。若比丘得定自定覺心軟不思食身軟美飽如是。何以故。鬼神不敢近是欲取佛者

　　功德品第四

復次帝釋。是天下如來舍利滿中施與。有持智度無極書施與。爾取何所。釋言。我取智度。何以故。我不敢不敬舍利。天中天舍利由斯明度出。天人所尊矣。如我與諸天共坐坐持異床。我未至諸天子為坐作禮繞以去。是坐尊故。吾于斯受經。諸天于彼為禮。如是天中天。明度出如來無所著正真道最正覺之舍利。一切智從中生身。用是故兩分中取明度。正使三千復大千國土滿中舍利為一分。明度書為二分取書。何以故。從中出舍利供養所致。譬如負債人與國王參正。無復問者亦無所畏。何以故。在王邊有力故也。譬如無價明月珠。有是寶者其德無等所著處鬼神不得其便不為所中。若士女持明月珠所著。鬼神即去。若中熱風寒。持明月珠著身。熱風寒皆除去。夜著冥中即明。熱涼寒溫。眾毒向已持珠示之諸毒即滅。如是天中天。明月珠尊。若人目痛冥近之即愈。其德巍巍。在著何所便隨珠色。正使持若干種繒裹珠著水中。水故如珠色。水濁即為清。是珠德無比。阿難問釋。云何獨彼有珠耶。斯土亦有乎。釋言。亦有不足言。如我所說者。異天下寶輕。不如彼德尊十百千萬億倍。若以著篋函中其明徹出。正使出去處明如故。天中天。一切知德至如來滅度后。是一切知舍利遍布供養如故。置是三千大千國土滿中如來舍利。正使恒邊沙佛剎滿中舍利為一分。是經為二分。我于兩分取是經。佛語釋。過去如來皆從中出自致成佛。甫當來及十方無數佛剎現在諸佛亦從中出。為人中將自致成。釋言。一切眾生心所求。如來從明度悉了知。佛言。用是故闿士大士晝夜求明度。釋言。惟求大明不求余度乎。佛言。六度無極。皆求闿士布施持戒忍辱精進一心分諸經。不及求明度。譬如是天下種樹。若干色種種葉花實各異。其影無異影影相類。如是五度從明度出。一切知種種相成無異。釋白佛言。景明德尊其為難等矣。天中天。若有書是經承事供養花香繒蓋幡。若復授與人。其福孰多。釋言。自供養復分人其福太多。佛言。如是書經供養華香眾寶名繒蓋幡。若有書經供養復分與人。其福無量。經師所處轉說本凈。其福甚多。復次一天下人皆令持十戒。置是四天下。復置小國中國二千三千大國土。如恒沙佛剎人民皆令持十戒。其福寧多不。對曰。甚多天中天。佛言。不如書持是經分與人使書學之。其福倍多。置上十戒。皆令作四棄四拔苦四事空及五通皆成得。云何其福寧轉倍多不。對曰。甚多天中天。佛言。不如是書經卷與人使書若為讀。其福倍多。復次學解中慧其福甚多。釋白佛言。云何學明度解中慧。佛言。有當來善士。欲得無上正真道最正覺。樂學明度。惡友教學末智。何等為末智。佛言。來世比丘得經。欲學惡友教之五陰無常。學五陰無常。求作斯學失大明獲末智。佛言。求者不壞五陰無常視。何以故。本無故。如斯當為景明之學。其福無度。復次一天下人皆令得溝港頻來不還應儀緣一覺道。皆令成就。又如恒沙佛剎人民皆求無上正真道福。不如凈定廣說義。所以然者。皆由斯定得一切知十二經德。皆由斯學成佛。無蓋佛出。即生溝港頻來不還應儀緣一覺。并發意求佛獲斯定者。福最尊矣。若有善愿欲疾作佛。以經施之令成大士。得斯定者其福難盡。釋白佛言。如是天中天。極安隱。是闿士大士疾近佛。用是故。受其福轉倍多。何以故。其得是法疾近佛坐。善業語釋言。善哉善哉。當作是解。闿士受凈定疾得作佛所作行。當如凈不得景定不得作佛在所問

　　變謀明慧品第五

爾時慈氏闿士語善業。有闿士大士代歡喜最尊分德法。雖或布施持戒。所守分德法尊無蓋德被無表。善業言。當從是代歡喜分德之法。何以故。十方無量佛剎一一剎土不可計數數滅度。以是本所起無上正真道最正覺及自致滅度處。其功德極度所致之德。諸弟子所作布施持戒守法分德彼德最尊。過無所著功德。都天中天持戒身定身慧身無所掛礙身度知見身。安隱大慈不可具計。經中所學諸功德都計合積之。代歡喜德福尊無蓋。以斯喜行用求無上正真道。心念言持是施與我作無上正真道。當作是行。求心以來悉還得之。慈氏語善業。作是求以來者不還得作是施者。善業言。有不施者當從何得亦無所守從何出生。若意悔還為墮四顛倒。所施與。無常謂常。苦謂樂。空謂實。無身謂有身。意悔還所信還持是心求佛。作是施與作無上正真道。慈氏語善業。新學士女不當于前解慧也。何以故。其所信樂所造德本恐亡。還當為不退轉說之。若在善友邊久者解說之。是人不懼者也。如是代歡喜極尊。持是施與作一切知。持是心作是施與。代歡喜。是心盡滅無處不可見。何心作是施與得無上正真道。何心是心。心無兩對心。無身當作何施與乎。釋言。恐新學士或怖而志還。云何作功德施與最尊代歡喜。云何以作施與得無上正真道。善業言。斯土闿士大士悉具足供養諸佛破壞眾惡。以等行如一。降伏邪黨棄捐重擔。所有福德罪垢都寂。戒定慧解脫度知見所愿已獲。十方無數剎土有滅訖者。所作分德其尊無上。何因闿士不悔心想。云何不悔心無所想。持是施與作上行者。正使是心念自了知之。作是曹想不悔心想。如悔所喜悔。正使心念復了知是心作。是為想悔心悔喜悔。正使闿士持其心了知作。是為想覺。持何等施與持何所心。了知作是覺。持何等施與持何所心。了知是心諸法。何所法持是施與為等與。不及作是施。諸過去當來今現在佛所有功德。及弟子未得道者。天龍鬼神諸聞經初發心學者。都合積累代喜最尊矣。持是功德復知是法盡滅無處亦無法。作是施與無想悔無心悔無喜悔。作是眾所不還是為無上正真道施與他有分德。不諦明之不作是施與。何故所致無所有。代喜分德亦空闿士作此明之。諸佛所滅度者。持所施與功德使我悉得之。如一作是知所行。作無上正真道。是所作不在想過去所知盡滅想無處想作念得。作是想非施與也。不作是想為施與。當作是學。闿士大士權德當于是中索之。未得明度不得入是法中。所持分德中無得。作是聽身識是有德之人。有想便著反欲苦住。如來無所著正真道最正覺不樂持施與。持施與見虛空。何以故。極大得滅訖視佛有想者為礙施是與大。還不當作是還如來施與當諦。何以故。雜毒病故。作是施。譬作美飯雜毒著中。色好甚香無不喜者。不知飯中有毒。愚人食之歡喜飽滿。其食欲消時必危身命矣。夫不知取施之義者。不曉將護兩礙之難。必如毒飯之說也。若高士欲施。常如往古來今諸佛。持戒身定身慧身解脫身度知見所見慧身。及諸弟子于中所作功德。是所佛緣一覺施與。持是功德都代歡喜施與。以作無上正真道。持是想施與時悔。謂之有用。是故譬若雜毒飯。如是有德之人當作是覺知。過去當來今現在佛。云何施與。何因成就出無上正真道。隨如來教持是施與。知所作功德生時身相。經所得了知。成時我作是代歡喜。自致佛道無過也。終不離如來法。不雜毒也。當作是施與。如戒如定如慧如解脫如度知見。慧所現身無欲處無色處無空處。亦無往古來今從中來者。譬若無所有。是所施與諸法亦無所有。是為成施與中無毒也。若作異施為行反施。唯闿士所施是法若佛。皆更知作是施自致作佛。今我施已作無上正真道。佛言善哉善哉。善業。所作如佛。又三千大國土人皆使念四等心。不如上施其尊無蓋也。復次三千大國人皆作無上正真道。使如恒沙佛剎人共供養之。震越衣服飲食床臥病瘦醫藥。事事具足如恒沙劫隨恣所樂。云何其福寧多不。善業言。甚多天中天。佛言。代喜功德福過其上。善業言。功德如恒沙佛剎不能受也。佛言。善哉善哉。持明度者是所施與。乃從本來福出其上。爾時四天王與二萬天子。以頭面著佛足。卻白佛言。弘慈普施明度德化巍巍無蓋。乃至于斯乎。何以故。學明度闿士大士所歡樂故。忉利天鹽天兜術天不驕樂天化應聲天諸天子。各以寶樹名華雜香以散佛上。繒蓋天幡妓眾樂歡心貢佛而嘆曰。極大施與天中天。大士權德乃作是施。學明度德大士所歡樂。梵眾天梵輔天大梵天水行天水微天無量水天水音天。約凈天遍凈天凈明天守妙天玄妙天福德天德純天近際天快見天無結愛天諸天子。皆以頭面著佛足作是言。闿士學明三界希有。佛告諸天子。置是三千大國土中人皆作無上正真道者。更復異恒沙佛剎人都共供養。是輩闿士大士其隨所喜復過是者。不及代歡喜施與。三世佛天中天持戒身定身慧身解脫身度知見身。及諸弟子在中作功德者。都積累合會雖爾代喜過上。善業問言。從中何得。佛言。求闿士道有德人。當知往古來今法無取無放無想無見。從是法中無所出生法無盡法心往來法。我作是代喜施疾得無上正真道。復次于三世佛所作布施持戒忍辱精進一心明慧代歡喜。無所掛礙法未來未成。亦無所掛礙十方無數佛剎現在者。諸法不著不縛不脫。以是法作無上正真道。是代喜施無能過者。無能壞之。如恒沙佛剎闿士壽劫亦然。使彼人供養爾所闿士大士。具足如彼多劫。如戒忍辱精進棄定法。乃作是布施代歡喜。德尊出其上無量之計

明度經卷第二大明度經卷第三

　　　　吳月氏國居士支謙譯


　　地獄品第六

秋露子白佛。明度道弘普入景慧。天中天。自歸明度無極。天中天。行寂無穢去冥示明。巍巍至尊無不成熟。天中天。無目惑者授道慧眼。無生無滅。苦者得安悉入無想。明度慧門大士之母。拔生死根大神已足。三合十二轉明度。天中天。闿士當云何于中立。天中天佛言。敬明度當如敬佛。于中立自歸當如自歸佛。釋心念。秋露子比丘何因發是問。則報之曰。是明度護于闿士。代歡喜功德施與無上正真道之恩也。若有布施持戒忍辱精進禪定皆不若。譬人生墮地盲。若士眾之行無前導者。欲有所至不知行。夫五度。如盲者。闿士離明度欲入一切知中不知所行。明度將護五度與目與名。秋露子白佛言。云何入明度中守。佛言。觀五陰無從生滅。見五陰無生滅處。明度亦然。又白佛言。作是守者為逮何法。曰逮無所逮法。無所逮法名曰明度。釋白佛言。明度不逮一切知耶。佛言。不作是逮者無所著無名無識。釋問。復當云何逮。佛言。如無所逮故能逮。釋言。少有及者。天中天。無如明度諸法無生無滅。善業白佛言。闿士作是念者離明度。佛言。明度空無所有。是故不遠不近不成不壞。問曰。信此為信何法。佛言。為不信五陰不信溝港頻來不還應儀緣一覺。善業言。大明度是闿士法。佛問。何緣知大明為闿士明度乎。對曰。五陰不大不小不退不亂。如來一切智有十種力。不強不弱不退不亂。何以故。不退不亂。一切智不廣不狹。天中天。若有是念想為不求大明。非大明威神。欲度眾生是為著。何以故。人本無大明亦無人。不壞明度義。然人所出生力如來現力如是。秋露子白佛言。若有信是法者不疑者。其人從何來生。求道以來幾時乃得解中義教。佛言。從他方佛剎來生。已問其義。聞即恭敬。視師如佛。念曰吾已見佛矣。善業白言。明度可得聞見不。曰不可得見也。闿士求佛以來幾何時隨此法。佛言。非一輩學也。各有本行。或前供養若干千佛具持經戒。未時聞斯定棄而不敬。來世佛所聞當復棄去。佛言。其人自隨身意受愚癡心。自用以斯罪自弊。聞人說明度復止之。止此者為止一切知。為止往古來今將導明眼矣。以斯愚罪斷于經法。輕易應儀。受不信之道。死入無擇獄。其歲難算。勤苦毒痛不可具言。天地壞時當適他方大地獄中。展轉三涂劫數無量。秋露子白佛言。其罪等于五逆微喻之耳。佛言。其罪難為譬喻。是明度學誦時。若有心念。非如來所說止人學者。自壞復壞人自飲毒復飲人。是輩人自亡不曉明度。復誤他人。學士無見斯人坐起言笑通好飲食也。何以故。斷是經故。斯人自在冥中。復投人于冥中。其人自飲毒殺身無異也。斷經之愚人信其言罪苦等矣。誹謗明度為謗十二部經也。秋露子言。佛未說謗斷經罪入大山。其形類如受身大小。愿哀釋之。佛言無問聞之必恐中熱沸血。由面七孔憂焦損命。由斬花著于盛日萎枯而喪。愚夫死然也其身長大丑惡臭處無不惡見。吾難說。彼毀尊法人處地獄中所受形類也。又白佛言。愿說其罪。令來世人敬奉明法。畏慎不犯謗斷罪重痛如彼。佛言。以示人大明。后世聞者誹謗得罪。在地獄中苦痛無期其罪可知矣。善業白佛言。人常當護身口意行。夫謗明法乃致斯罪。佛言。癡人于我法中作沙門。誹謗明度。言非止斷者。為止一切知十二部經。為斷三世諸佛道。為斷比丘僧者。受恒沙劫罪。善業問。謗誹斷經者凡用幾事。佛告。斯士女無戒。為邪所中故。不樂深經。以斯二事斷明度矣。又用四事。一者隨惡師言。二者不以順學。三者不承闿士法。四者主行謗斷經法好索人短以自高。是為四事。善業白佛言。不睹深歸少有信者。世尊曰然重問。何緣少信佛。佛言。往古來今五陰不著不縛不脫。所以然者。以其無形明度義。然故少信者矣

　　清凈品第七

善業白佛言。少曉明度無極未狎習者。佛言。五陰清凈道清凈。道清凈五陰亦清凈適等無異。五陰清凈一切智清凈一切智清凈五陰亦清凈等無異。今斷前亦斷。今不壞前亦不壞。今正等無異。秋露子白佛言。甚深清凈天中天。佛言清凈。秋露子極明虛無無瑕穢。無所有無不遍無生欲無色想。清凈天中天。佛言。清凈矣。又曰。五陰清凈天中天。佛言。不知不隨不想清凈矣。又曰。一切知明度不增不減。何以故。無所有經護清凈。佛言。清凈矣。善業白佛言。意清凈五陰清凈。五陰清凈意亦清凈。天中天。佛言。本清凈矣。一切知清凈道亦清凈。佛言。本清凈矣。五陰無邊意亦無邊。佛言。本清凈矣。大士明照其原。其故明度本清凈。不在彼不在此不中本清凈矣。善業白佛言。闿士有想便離明度遠。佛言。善哉如爾言。有名想便著。曰難及天中天。是明度如來安濟群生說是于著。秋露子問善業何所為著。答曰。念五陰空著。念往古來今皆著。釋問善業。何因著。答曰。心想念施與無上正真道心無當。何等施是善人歡樂。教人于本空。如是無過。如佛所教出于諸著中去。佛言。善哉。汝為闿士大士依空不著。復次若有深著想念如來隨所想便為著。往古來今佛無所著法。代歡喜以施。作無上正真道者。法無往古來今。一切不得有施想。無念無見無聞無心不念心。對曰。甚深天中天。佛言。明度本清凈矣。善業言。自歸明度。佛言。法無作者無作無上正真道者。善業言。如佛教無作者。佛言。不兩法本無一本無是本無無作。是本無者。如是一切疾過著去。對曰。難了天中天。佛言。如是無得佛者。對曰。明度不可計也。佛言。然心不自知心。善業言。無作明度者。天中天。佛言。無師作者。求明度不五陰求。不空五陰求為求明度。五陰不滿為非五陰。不求為求明度。對曰。難及天中天。著無著。天中天。著無著是者為不著。佛言。五陰不著不求為求明度。五陰著為不求明度。溝港頻來不還應儀緣一覺著為不求。何以故。著出一切知中。如是闿士著不著為出為守一切知。對曰。難逮天中天。甚深所說法。說之不減不說不增。佛言。如是不減不增。所以然者如來盡稱譽虛空亦不增減。譬如幻人譽毀不能使其有喜戚增減矣。吾經說眾生各學諷誦經亦不增減。謙苦求明度守者。不懈不恐不動不轉。隨是教不舍還。何以故。作是守者為守空諸天人鬼龍皆當為作禮。以其服大慈法鎧與虛空戰。濟眾生之禍現世景摸之故也。善業言。被鎧譽虛空舉三處人至大精進上勇猛。天中天。法如虛空故。索無上正真道。欲得平等最正覺。有異比丘心念。自歸明度者為無生滅法。釋語善業。作是求隨是教何因隨是教。善業言。明度隨是教者。為隨空教。釋白佛言。學明度者當說幾聞。善業。云何釋。見法不當所護者。隨是教者眾生不能得其便也。行明度護為護虛空。云何釋。有力者能護響不。曰不能也。如響亦無想念。為求明度持佛威神。三千大千諸釋梵四天王諸尊天王。一切皆來為佛作禮。繞三匝卻住一面。念千佛號字形容被服所出國土皆如釋迦文。其弟子字皆如善業。問明度者皆如釋。其本教授時皆同一處。闿士大士皆被大鎧學明度。佛告善業。慈氏闿士作無上正真平等覺時。亦當于是說明度。曰云何說五陰。不受說不空說不著說不脫五陰說。嘆曰。清凈天中天。佛言。五陰清凈明度清凈如空也。對曰。五陰無穢天中天。佛言。無穢矣。善業言。學是者不橫死也。諸尊天常隨之。經師月八日十四日十五日說經時。諸闿士常來大會。佛言。是善士女得功德甚多難計。所以然者。明度無所近法無所取經。無有無得無瑕無玷無求無想。是為求明度。無所觀見法。諸天子心大歡喜同聲而嘆曰。斯天下乃再見經輪轉。佛告善業。不兩經輪轉。無所從生法不來不去如是。善業言。求安闿士諸法皆無所掛礙。作無上正真道平等正覺。佛言。無經輪轉無經還何所為經輪轉。無見經還何所為經輪轉。無見經無觀法。何以故。諸經所生如虛空無轉無去。作是說便為說經。無說經者無聞者無證。是說經者為滅度。是說經為無人。善業白佛。如虛空無極悉明度。平觀諸法無不明了。天中天。本空無上諸法不可逮。無著無身無去無來。無有無持無盡無根。無所從生無滅無作。無師不知無想無所掛礙無適無壞無本。如幻無見如夢無我。清凈無穢不可見無處。定不動搖。無念平等。不動法不移。無欲法無異無所生。向無想去垢盡恚恨。無人人本無不觀法無所起。不至邊無所止。不腐無敗無不入。諸應儀緣一覺所不能及。不亂無誤不可量。無小法無形。無所生起無苦諸法。不相侵無我無所著空。諸法無所出。力無能勝者。不可計出計去。無所畏心不懈。如來諸法本無無師。無為寂寞明度無極。天中天

　　悉持品第八

帝釋作是念。今見佛聞明度無極者。過去佛時人也。何況學持諷用是教住。其人前世供養若干佛從問事已。是善士為更見過去正真正覺。從是深法聞說時。不疑不恐不畏不難。秋露子白佛言。是深明度闿士大士信受者。視當如不退轉。何以故。本精進故。釋語秋露子。是法甚深。從斯定難乃爾乎。聞其義而不信者。彼求道未久。以斯為難矣。自歸明度為自歸一切智矣。夫一切智者。是明度所照明當作是住解慧。釋白佛言。云何于明度中住解慧。佛言。善哉釋。若今作是問。持佛威神使若發此問耳。闿士求明度五陰中不住為應行。五陰不究竟。爾故不于中住。秋露子白佛言。甚深天中天。是法難見無邊。佛言。五陰甚不住不隨。不入五陰中。秋露子言。有不退轉闿士。當于前說之聞是慧法不疑不厭。釋問秋露子。未受決闿士若于前說將有何異。曰未受決者。聞之或恐退。若大士聞斯義得凈定者。疾近受決不久或見一佛若兩便受決。或自于斯中受決。得無上正真道。佛言。如是求佛乃從久來當作是知。未受決者當聞見是法。秋露子白佛言。我樂是語樂人中之安。佛言。樂者當于佛前說之。秋露子言。譬如闿士至德。自于夢中升佛座坐。當知斯闿士但欲成佛。如是天中天。是明度若有得者。其功德欲成滿近佛。佛言。善哉是語。乃作是樂如佛威神。復白佛。譬若欲行萬里若二萬里。到大深澤中遙想見牧牛羊者境界居舍叢樹。心中作是念想。郡縣聚落將聞見之稍稍前行。但欲近郡縣不復畏盜賊。如是天中天。闿士大士得是法。今近受決不久。不復恐墮應儀緣一覺道中。何以故。上正想見已。欲見大海者便稍稍往想見其山林明慮諦見海尚遠。即不想見矣。若但欲至。無復山樹之想矣。得此法者雖不見佛從受決。今作佛不久。譬若春時樹葉稍欲生出。當知此不久花葉若實當成熟。何以故。上想見葉花實當知成熟。斯土有眼者大歡喜用見葉花實故。當知成熟。如是闿士大士上想受決。不久今受決。作無上正真道。佛言。善哉善哉。秋露子。持佛威神使若說明度。善業白佛言。難及天中天。悉豫了署闿士大士作如來無所著正真道最正覺。佛言。用是故。闿士大士晝夜愍傷群生。欲使其安。自致無上正真道。成作佛時悉為說經。善業言。云何求得成就作佛。佛言。經中作是觀。五陰不過為求明度。不觀見法為求明度。對曰。不可計天中天所說。佛言。如是五陰不可計不可求。對曰。誰當信是者。從是求闿士大士。佛言。何所為求。正使求者但為名耳。是中闿士大士明度力四事佛法一切知無所近。何以故。力不可計。四事佛法一切知皆不可計。五陰諸法亦然也。正使作是求為無所求。為求明度。正使作是求但為名耳。善業言。甚深天中天。斯乃寶將中王與虛空戰勇。德難勝。令佛行業傳之無窮。佛言然。爾故闿士欲疾書是經至死。何以故。于寶中多有斷起。善業言。弊邪存想欲使經斷。佛言。邪欲斷經會不能勝。秋露子問。持誰恩不能勝中斷。佛言十方現在諸佛威神。悉共擁護是闿士大士。佛所授定邪不能斷也。又白佛言。是明度若念誦持學書者。諸佛威神皆共擁護之。佛言。我眼視是學持誦者。最后書持卷者。當知是輩如來眼所見。是至德受持是經者。疾近佛坐得大功德。如來去后是法當在釋氏國。彼賢學已轉至會多尼國。在中學已復到郁單曰國。在中學已卻后我經但欲斷時。我斯知已。爾時持是明度最后有書者。佛悉豫見其人已。佛所稱譽也。秋露子問佛。郁單曰國當有幾闿士大士學斯定。佛言。少耳。是經說時聞不恐不難。為疾近如來。其人前世聞如來已學。闿士至德持戒完具多所度脫。是輩索佛道者。我知是高士近一切知。其所生處志尚所歸當學斯義。欲求無上正真道。是人行尊。邪終不能動使舍佛志也。聞明度已得極歡樂尊。得大乘德逮近無上正真道。雖不見我后世得是法為面見佛。佛說斯語如矣。儻有求道者。當共教勸令學佛道。我悉代歡喜。有作是教者。心復心轉。轉相明自在愿生何方佛剎。所生異方面見佛說經時。當復于后教人求佛。秋露子白佛言。難及天中天云何乃有是如來往古來今斯高士何法不知何求不得。云何乃有是決。甫當求佛者。是輩為精進逮入六度中學。佛言。是輩人有求經不求者。會值經法愿不離經。索無止時不索自得六度。秋露子問。有睹斯明度定眾經由之出乎。佛言。有解明度者。諸經出之。所以然者。是佛教法當教一切人勸令取佛。亦復自學斯經深義。彼諸高士所生逢佛獲六度無極矣

　　覺邪品第九

善業問佛。高士種類欲學。當何以覺其難。天尊曰。欲學明度無極。心不喜者當覺邪為心妄。疾起心欲學卒斗亂起。若書是經雷震畏怖。闿士轉相調戲左右顧視。書是經邪念不著經。從坐起去自念。我不受決法。不在明度中。便亂心起內不得靖。自念我鄉土郡國縣邑不聞是經。意悔舍去。其人卻后若干劫。聞余道經喜。不能任明度。而隨異經。便墮應儀緣一覺道中。是為枝葉。譬若男子得象觀其腳。云何點不。曰不也天中天。佛言。如是求闿士道棄明度去反修學余經。得應儀緣一覺道。曰點不。曰不也天中天。天尊曰。譬若欲見大海而睹陂水曰斯巨海矣。點不。曰不也。天尊曰。闿士棄深明度取余經。墮應儀緣一覺道中。有智無。對曰不也。天尊曰。譬若作絕妙殿舍。匠師意欲齊日月宮殿。于善業意能作不。對曰。終不能也。斯匠點不。對曰。不也。天尊曰。求闿士道間明度已。復棄去學應儀緣一覺道法。欲于中求佛。是人點不。曰不也天中天。佛言。譬若欲見飛行皇帝。反見小王形容被服。諦熟觀之曰。斯但是飛行皇帝也是人點不。對曰。不也天中天。佛言。甫當來闿士得深法已。復棄去入應儀法中欲求佛。云何有智無。對曰。不也。譬若大饑得百味飯不食也。欲得六十味飯。商人得無價明月珠。持水精涂明月珠欲令合同。是人點不。對曰。不也。佛言。甫當來闿士得明度經。反比應儀道。棄去入應儀法中欲得作佛。復次當書時。邪使財利從他方來。聞利便棄法往不能書成也。當覺邪為。書是經時莫言我書。莫作是語也。當從經中聞決作是言者。邪得其便矣。不爾者邪界空。書時意或著世兵賊斗亂親屬財利飯食病瘦醫藥。念父母兄弟及眾余念。闿士當明覺斯為邪使。復次我有名深經。邪從次讀之。便行亂學明度者意。令釋本崇末。便不得變謀明慧。佛言。闿士大士欲說變謀明慧。從明度索之而今逮得。復棄去。于應儀道中。索變謀明慧。是闿士點不。曰不也天中天。佛言。受經人欲聞法。師便不安。正使安欲與明度。受經人舍去。師徒不和書不成也。學人來受。師欲至他方。兩不和矣。或念在衣食財利。受經人亦無用施本不得明度。如是當覺邪為。受經人正使無所愛惜不逆師。師有斯經。弟子問事。師不肯解之。受經人赍恒退。或時師欲說。受者不悅也。師若身疲不能起說經。學士志銳而不得學者。當覺邪為。復次是法說時書時。儻有來者說地獄餓鬼禽獸大勤苦。當早斷之作應儀。無荷重患矣。若復于眾譽天上樂云。于彼五所欲自恣所存。亦可一心念空。然雖獲所念會當別離受彼眾苦。不如于斯索溝港頻來不還應儀道。莫與壞敗虛空從事。復次師尊貴心自念。有敬歸我者我與明度不者則止。學人自歸不避劇難。師不肯授。欲到四劇怖中。又告之曰。谷貴之處虎狼賊中五空澤間我樂往彼。爾諦思議。能隨我行忍此勤苦不得后悔。弟子憂曰。師具解奧不肯相授。吾奈之何乎。師徒志乖。明度書學誦經經行之時。弟子慍厭不復受學稍舍就俗。令經法義雍。當覺邪為。復次師健乞丐多方便。欲懈惰去便諂語學者。我當到某處有所問訊。如是不知當學誦經行時遇此。當覺邪為。復次弊邪常索其便。如斯之惱無得受深法者善業。問何因。如茲佛言。弊邪主行誹謗明度言。我有深經其義玄妙。余皆非法也。是故新學闿士心疑恐非明度無極。終始不學。邪事一起時。有闿士深守禪行。便得溝港道。是為證

　　照明十方品第十

善業白佛言。佛說明度無極照明于世。何謂照明。天尊曰。如來持五陰示于世。又問。云何視現壞五陰現世耶。不壞現世乎。天尊曰。五陰本無壞不壞。何以故。空相愿無壞不壞。無所生無壞無所識。無壞不壞五陰本空相愿。無所生無所識。明度示現于世。無量人心如來得明度悉知其原。何等為知其原。人本心本心本人本等無異。如是明度出如來示現于世。復次善業。疾心如來從明度悉知。何等為疾心。亂心即知。經本出入于心中。本無入經亦無出經。心故為經本。經故為心本。本經不疾不亂即知。何等為疾心即知。隨其疾盡盡為無所有為心如無所有不疾亂。是為疾心即知。如是明度出如來示現于世。愛欲心本即知。嗔恚心本即知。愚癡心本即知。何等愛欲嗔恚愚癡心本即知。愛欲心本非愛欲心。嗔恚心本非嗔恚心。愚癡心本非愚癡心。何以故。心本不現無想。無想是無愛欲嗔恚愚癡。是為本無。如本經無本。如是明度出如來。愛欲嗔恚愚癡心斷即知。何等心斷即知。心斷非愛欲也。非嗔恚也。非愚癡也。何以故。愛欲心斷本。嗔恚心斷本。愚癡心斷本。皆無所從出。無有本。無所從生。諸法無所從出。無愛欲愛欲斷。無嗔恚嗔恚斷。無愚癡愚癡斷。不可得見。如是明度出如來示現世間。為有德為人故。曠大心即知。無大小無益心無去心。何以故。心本斷如是出如來。用有德用人故。無邊幅心即知。是心不去不來不住。何以故。本空無所出。本無不來不去不住。如是不可量心即知。不增心身中心知。如虛空不可計如是心知。明度出如來不可計人未見心即知。何以故。無想一切見經諸法如心等心。如諸法想非諸法。諸法非心想。何等想非諸法。何等非想心。諸法無想心。亦無想不見。如是明度出如來。欲得是致是。用有德用人故。何等欲得是致是。一切欲得致。在五陰中住。欲得從是便致是善業。如來云何欲得是因致是。從死致死是為色。從死致不死是為色。從不死致不死是為色。不有死不無死是為色。五陰如是。有世無我是為色。無世有我是為色。有世有我無世無我是為色。不有世不有我不無世不無我是為色。如是得世本原得我本原是為色。不得世本原不得我本原是為色。有本原無本原是為色。不有本原不無本原是為色。有本原無本原是為色。不有本原不無本原是為色。是命是身是為色。非命非身是為色。五陰亦爾。是為欲得是因致是。從我身起如來用。人所著所縛。所欲故即知為。知過去如來知時知今如來知時知色。何等知色如來知。如本無五陰亦爾。如來五陰何等為知。如本無五陰本無。如來本無。作是見本無。五陰本無。世本無。諸法亦本無。溝港頻來不還應儀緣一覺本無。如來亦本無。一本無無異無所往無所止無想無盡。如是本無無異如來。從明度中出悉知之。是故名佛矣。善業白佛言。甚深天中天。誰當信是者。獨得應儀及不退轉乃信耳。佛言。本無無盡時。如來所說無極。釋與萬天子俱。梵眾天與二萬天子俱。到至佛所頭面著佛足卻住一面。愛欲天子梵天子俱白佛言。天中天。所說法甚深。云何其想。佛告諸天子。虛空著無相無愿無所住。如虛空無所掛礙。諸天龍鬼神不能動也。何以故。是相無作者。五陰不能作想。人非人所不能作。佛告諸天子。若言有作虛空者。寧信不。對曰。不信也天中天。無作虛空者。何以故。虛空無色。天尊曰。是相常住。有佛無佛是想住如故。如來悉知。是諸天子白佛言。是想甚深如來悉知無所掛礙。明度是如來自在道。是佛所居處也。佛告善業。如來恭敬于經承事自歸。何謂是經明度。是經如來從是得無上正真道。用是故。我恭敬經。當報經恩。諸法無作悉知無持來。是為報經恩。善業白佛言。諸法不知不見。何等為明度出如來示現于世。天尊曰。諸法無所住。如是悉知見出如來示現于世。五陰不見作是示現于世。何等不見者。五陰無因緣不見。不見是為明度出如來示現于世。如虛空示現于世。示現于世。難了清凈。是為示現于世

明度經卷第三大明度經卷第四

　　　　南吳月支國居士支謙譯
  
    不可計品
    譬喻品
    分別品
    本無品
    不退轉品
    恒竭清信女品
    守空品

　　不可計品第十一

善業白佛言。極大究竟明度無極。無量無與等者。佛言。然如來無師一切智。是故明度不可稱量。安隱究竟無與等者。善業白佛言。云何天中天。如來無師一切知無量無邊。佛言。五陰不可計量諸法亦爾。五陰無邊諸法邊幅無獲其際者。用何等故五陰諸法亦盡處。云何善業。虛空可計盡不。對曰。不可盡天中天。佛言。諸法亦然。用是故如來法諸法無邊量。用法無量故。發心起學無量明度。如是本無心念。譬如虛空無心無念有心有念因隨作是說不可稱計時。五百比丘二十比丘尼得應儀。六十清信士清信女皆得溝港二十闿士逮得無所從生法樂。皆當于是賢劫中受決。對曰。甚深天中天。明度極大安隱究竟。佛言。如爾云矣出一切智諸闿士緣一覺道悉從中出。譬若轉輪圣王一切國土皆為臣隸王無所憂。佛法緣一覺法應儀法皆從中出。立五陰不受不入。溝港頻來不還應儀緣一覺。一切智道不受不入。善業問。何等一切智不受不入。佛言。云何若見應儀等所入不。對曰。不見也。天中天。佛言。善哉善哉。我亦不見如來所入處。如我無所入。一切智亦無所入。愛欲天子梵天子俱白佛言。甚深天中天。明度難了也。正使三千國土人民過去佛時所作功德。一切皆信已具足過一劫。方是深明度中樂一日念不可量深出彼德有余。佛告諸天子。正使復有賢人。聞是深法已得證。疾使彼輩所信樂過一劫。其功德不及是也。諸天子聞是頭面著佛足。繞稍稍卻遠。俱不復現各自還去。善業白佛。若有闿士大士信是明度者。從何所來生。佛言。譬如新生犢子不離母。如是闿士大士聞明度已終不離經師。為從人道中來生。善業白言。若有逮是功德有從他方佛剎來生者無。佛言。有他方佛剎供養已從彼來生。若于兜術天上從慈氏闿士問慧。今欲求是法不懈。持是功德復還得是經。若有前世時聞不問中慧。今生聞是經。于中有疑厭不信樂。其人前世不從師問中事。復次闿士大士前世時聞是問其中慧。若一日二三日至五日。持是功德今復還得是經便信樂之。若有欲樂聞時。用是亂故其心數轉。如稱乍低乍仰。從新學來如是少信樂。當墮兩處應儀緣一覺道中

　　譬喻品第十二

佛告善業。譬若大海中船卒壞。其船中人不取板檣不能得渡必于水死。若得板若檣有健者乘騎便不死。當知順隨海水出也。闿士大士有信樂有定行有精進。欲得無上正真道而不得明度。變謀明慧不得學。當中道得應儀緣一覺道。其有信樂定行精進。欲逮無上正真道。得學明度權慧者。終不中道懈。過出應儀緣一覺去。正在無上正真道中立。譬若士女持壞瓶取水。知不久必壞。所以然者未成故。學不逮此深法。終不能逮一切智。便中道厭卻墮二道中。譬若持瓦瓶行擔水安隱歸至。何以故。已成故學得深法知終不中道息恣心上無上正真道。譬若大海中船。不善護以財物著中。至于道壞財物離散亡其重寶。如是闿士大士正使至意學不得深法。當知中道厭便亡名寶。中道懈怠墮二道中。譬若有人施張大海中。故船補治持財物著中有所至。不中道壞必到其處。如是闿士大士有信樂定行精進學。又得深法終不中懈。正上無上正真道中立。終不墮兩道正向佛門。譬如人年老而身病。云何是人能從床自起不。善業言。不能天中天。或時起無力不能自致。正使病愈能自起會不能行步。佛言。如是闿士大士具如上所行學。不得深法而欲逮無上正真道終不至佛。當中道懈墮二道中。譬如老病人除愈欲起行。有健人來扶持之告曰。無恐我自相送。終不中道相棄送著所樂處。如是具有上行闿士學得此深明度無極變謀明慧。當知終不中道懈必能究竟。于中得無上正真道

　　分別品第十三

善業白佛言。云何阿阇浮闿士學明度無極。佛言。當與善友從事以善意隨明度教。何等為隨教所。布施持戒忍辱精進棄定智慧。當施與作無上正真道。莫著五陰。何以故。明度一切智無所著。莫得樂于應儀緣一覺道。如是善業。阿阇浮闿士稍入明度中。善業言。闿士謙苦。天中天。欲索無上正真道者。佛言。如是謙苦安靖于世。為十方護為自歸為舍為度為臺為導。何等為護。生死勤苦悉護教度脫。是為護。生老病死悉度之。是為自歸。得無上正真道最正覺得如來為說經無所著是為舍。又問。何等無所著。佛言。五陰不著不縛。是五陰無所從生無所從滅。是為闿士得佛時為世間舍。何等闿士得無上正真道最正覺為世間度。度五陰非五陰。五陰為度。度為諸法。善業言。如佛說度為諸法。諸經得最正覺。何以故。無所著故。佛言。如是無所著闿士謙苦念法不懈。得無上正真道最正覺因說經。如是為度世間。何等為世間臺。譬如水中臺其水兩避行。如是五陰過去當來今現在斷。五陰斷者諸法學亦斷。諸法斷者是為定。是為甘露為泥洹。闿士念法。如是便為說法如。是得無上正真道時為世間臺。何等為道。如是具得如上說。五陰諸法空無來原無去跡如虛空。無異無想無處無識。無所從生。如夢如幻無邊無異。善業白佛言。甚深天中天誰當了是者。佛言。求佛以來久遠乃信之耳。過去佛時于彼所作功德。如是人者乃明之矣。又問。何謂求佛以來久遠。佛言。去離于五陰以來不復有之。乃明是深法如是闿士為道無量人。善業言。是為人中之導。佛言。然闿士得如上所行。為無量人之導。是為大盟誓。為無量之人誓。不縛于五陰。不縛于應儀緣一覺者。不舍一切智。不縛于諸法。是故為盟誓。善業言。闿士求深明度。不愛三處應儀緣一覺。至佛甚深。天中天。不有守者不無守者。不無守者。從明度中。為無所出法。為守定。為不守諸法。為守無所有。為守無極。為守無所著。佛言。如是在明度中者。當如是不退轉。闿士于明度中無所適著。終不隨凡夫語。不信余道。不恐不畏不懈怠。當作是知。其人于過去佛已受斯明也。復白佛言。闿士不恐不畏不懈怠。何緣當念明度中觀視。佛言。心向一切智是為觀。何謂心向一切智。佛言。心向如空是為觀視。不視不可計一切智如不可計。是為非五陰。不入不得不知不有知不無知。無所生無所敗無作者無來原無去跡。無所見無所在。如是不可限虛空。不可計一切智亦然。無作佛無得佛者。無從五陰中得佛者。亦不從六度得佛。愛欲天子梵天子白佛言。甚深天中天。難曉難知。佛語諸天子。如是如來視如是安隱甚深。是知悉知不退轉無上最正覺。亦無最正覺。諸天子白佛言。希有信是經者。愍念世間故說之。世人所欲皆著。佛言。如是

　　本無品第十四

善業白佛言。諸法隨次無所著。無想如虛空。是經無所從生。諸法索之無所得。愛欲天子梵天子言。善業所為如如來教。但說虛空慧。善業言。如來是隨如來教。何謂隨教。如法無所從生為隨教。是為本無。無來原亦無去跡。諸法本無如來亦本無無異。隨本無是為隨如來本無。如來本無立為隨如來教。與諸法不異。無異本無無作者。一切皆本無。亦復無本無等無異。于真法中本無諸法本無。無過去當來今現在。如來亦爾。是為真本無。闿士得本無如來名地為六震。是為如來說本無。是為弟子善業隨如來教。復次五陰溝港頻來不還應儀緣一覺不受。是為隨教。秋露子白佛言。本無甚深。天中天。當說本無時。二百比丘得應儀。五百比丘尼得溝港道。五百諸天人皆得無所從生法樂于中立。六十闿士新學得應儀道。佛語秋露子。是六十人過世時。各供養五百佛。皆布施持戒忍辱精進。棄定不知空。雖空不得明度變謀明慧之護。今皆墮應儀道中。闿士有道得空無色無愿。不得明度變謀明慧。便中墮彼兩道。譬若大鳥其身二萬里。無翅從天上自投中欲還寧能不。對曰。不能至地。欲令身不痛寧能不痛乎。對曰。不能。或悶或死。何以故。其身大而無翅。正使闿士如恒沙劫。作布施持戒忍辱精進。求色定不入空不入明度。不得變謀明慧。心大起索佛道。一切欲作佛。便中道得應儀緣一覺。若于佛所具如上行。又聞佛一切智。皆念求如色。是為不持如來戒定慧。不知一切智。但聞聲心相如聞耳。便從是作無上平等最正覺會不能得。便中道墮彼。何以故。不得深法故。秋露子白佛言。如佛所說。念中慧闿士離深法。便得應儀緣一覺。若真欲得無上正真道最正覺者。當學明度變謀明慧。愛欲天子梵天子白佛言。難曉明度無上正真道。善業言。難了天中天。如我念是惠者無上正真道易得耳。何以故。無有當何從得佛。何以故。諸法皆空索法不可得。當作佛者索法無所得。是求佛易得耳。秋露子言。如所說者難得。何以故。空不念當作佛。是法如虛空。設易得者。何以恒沙闿士皆逮。報言。云何用五陰逮乎。曰不也。離五陰逮乎。不也。云何秋露子曰。五陰本無寧逮乎。曰不也。離之有法逮者不。曰不也云何是本無使逮不。曰不也。離之有法使逮不。曰不也。是法不得何所法使逮者。秋露子曰。如子所說。大士等游都無逮者。佛說三有德之人求應儀緣一覺至佛道。于三不計三。為求一道。如善業所說。滿祝子語秋露子。善業說一道當問。秋露子言。說一道我用是故問。答曰。云何于本無中見三道耶。曰不見也。何以故。從本無中不可得三事。善業言。本無一事得乎。曰不也。于本無中得一道乎。曰不也。善業言。設是諦不可得者。何故復說應儀緣一覺。佛如所說道。本無無異聞。本無心不懈怠。是必得最正覺。佛言。如爾無異。持佛威神使若說本無等無異。秋露子問。何等為覺。佛言。無上正真道即是也。善業問佛。何等為成就于闿士。佛言。一切人皆等視。慈心加哀不得嗔恚。作是立當作是學

　　不退轉品第十五

善業問佛。不退轉闿士大士當何以比觀其行相知是。佛言。如逮得禪者不動不搖。如應儀地。如緣一覺地。如佛地。如本無終不動。佛說本無。聞者不言非虛空本無本無是所有。本無如本亦不言非。如聞已若轉于余處。聞終不疑不言是非。如本無立。其所言誠而重不說。不軌凡夫逆道之作不觀視。用是比相行具足知是不退轉大士。復次不形相沙門梵志面貌。是別之諦知諦見。終不詞拜華香施天。亦不教他人。為用是比相行具足知。又終不生惡處。不作婦人身。用是比相行具足知。又不退轉大士持戒。身自不殺教人不殺。身自不盜教人不盜。身自不淫教人不淫。身自不兩舌惡口妄言綺語嫉妒恚癡。是十戒皆自持。復教彼守行。夢中自護十戒。面見如是。用是比相行具足知。又學諸法。用是心學是法。令群生安隱為說經。持是經受令分德。愿群生令得斯凈定以明自立。用是比相行具足知。又大士深法說時。終不疑不言不信亦不恐。所言軟美。少睡臥行步。出入不亂心徐行安諦擇地而行。被服衣中常清凈。無蚤虱塵垢亦無憂。身中無八十種蟲。所以然者。闿士大士六度功德過于賢圣。稍欲成滿身心凈潔悉受高志。善業白佛言。云何天中天。闿士大士心凈潔。佛言。所作功德轉增稍上。心無所礙功德悉逮。是心凈潔過應儀緣一覺上。用是比相行具足知。又有來供遺者。不起喜一切無慳。于深經說未常有厭深入智中。若余處欲聞經者。持是明度為說之。其有余道所不正者。持明度為正之。經中所出法悉持。無常之事以語之。諸世間經書所不能解者。持是明度為解之。用是相行具足知。是弊邪稍稍來到其所。便于邊化作八大地獄。中有諸闿士便指言。斯人皆從前佛受決為不退。轉。今皆墮地獄中。佛為授若地獄耳。若當疾悔之言。我非不退轉。設若言爾者。不復入地獄中。當生天上。佛言。設是心不動者。知是不退轉。用是相行具足知。邪復化作師被服往至其所。若前從我聞。所受悉棄之皆不可用。若疾悔之隨我言者。我日來問訊。不用我言終不復來。莫復說此事。我不欲聞。前說皆外事耳。更受我言是佛所說也。佛言。聞是設令動轉者。當知其人不從過去佛受決。未升大士舉中在不退轉地。設令不動轉念是經。虛空所致。作是思惟不信邪言。譬如比丘得應儀不受邪言。眼見經證。是為空所致終不可動。如應儀緣一覺所念法終不復還。是大士向佛亦然矣。正在不退轉地立。是為極度。用是相行具足知。弊邪復往到其所。更作異人言。若所求者為求苦耳。非求佛法也。若負斯難用之為求。若在惡道歷世彌久。適得為人不嘗思惟自患厭耶。當于何所更索是軀。何不早取應儀。用佛為求乎。佛言。設不轉者邪復舍去。更作方便化作若干闿士在其邊立。復往指言。若見是闿士。皆供養如恒沙佛衣食臥具醫藥。具足受法問慧。當所行所求悉學。如法住如法求。皆入中作斯學行。常不得佛。汝緣得乎。佛言。設是不動者。邪去不遠化作比丘輩言。是應儀過世時皆求闿士道取應儀已。若何從得佛。佛言。用是故。闿士大士作是行。從他處聞心不轉不異。于是中復覺知邪。為佛所語無異。求大明植志。若茲者設不得佛佛語為謬。佛語不欺。當作是學。當作是求。諦護是教心不動轉。從中覺邪。用是相行具足知是不退轉矣。又邪嬈言。佛如虛空。是經行無邊不可得極。何以故。是經義可知觀其所趣皆虛空矣。為中勤苦不當覺知邪事。邪作是經耳。云何欲得佛。是非佛所說。佛言。夫賢士女視明慮長諦議自議。妖邪多巧以逆為順。怪來不傾牢如須彌。用是相行具足知是不退轉也。作一禪二禪三禪四禪。是定隨是四禪不錄禪是所禪。作是定用入欲中故。不退轉闿士大士不隨定教凈過定上。用是相行具足知。又有共稱其名德者。不以喜心不動亂常正心。設在家不有重淫。若時有欲如過大空澤中飲食時。恐怖畏盜賊欲疾去。自念我何時當出是空澤中。念婦人惡露不凈非我凈法。當作是念。何以故。念使十方人安隱故。佛言。如是其福具足得明度威神力使作是念用是相行具足知。又和夷洹翼從防衛。余鬼神不敢附。不失心志。不妄起心。身無瘡厲。六情雅具。圣雄而不自顯。不誘他婦女。若符咒藥不行之。亦不教人淫穢行不以歷口。非法惡念無由生哉。用是相行具足知。復次善業。將以何行名為不退轉。不退轉者。不與無道主佞[薜/女]臣賊盜偷寇軍謀殘生。非法士女蠱道淫劮。錢谷屠酒祀。繒彩香熏倡優調戲。入海投難求榮采利。如斯之徒終始不友。闿士從事不離一切智。常譽賢者以為談首。遠愚近圣尊戴三寶。爾故誓曰。不退轉闿士常愿生異方佛剎。愿高誓重必獲往生。用是故。常見佛得供養。如是愿從欲處色處空處。從彼來生中國。于闿士家大明卿八正談抱義典。逆事不豫。遠邊地無佛處。性凈真不犯法。如是相行具足知為不退轉。不退轉闿士不言我是不疑我非不中疑。譬如得溝港道于其地終不疑。邪事適起即覺知。寧殞命而不徊心。自于其地終不疑不懈。無應儀緣一覺心。心不念佛難得安住。其地心大無表勇而無勝。何以故。如是住無能過者。用是故。邪愁毒便化作佛身。往謂之曰。若于是可取應儀證。若未受無上正真道最正覺決。何以故。若不得是相行。何因得乎知非佛也。是邪耳。如佛所說。思惟視之。是邪所為欲使我轉。佛言。設不動者知已于過去佛受無上正真道最正覺決。其悉知法行忠正者。代不惜身命一切法。悉受往古來今諸佛明法。悉護持之。用是故。不惜身命。未常懈無厭時。如來及諸弟子說經時不疑言非。何以故。逮得無所從生法樂。于中立持是功德。悉具足知是不退轉闿士大士

　　恒竭清信女品第十六

善業白佛言。不退轉闿士從大功德起。當為說明度令入深法。佛言。善哉善哉。居內闿士使入深法。何等為深空。為深無想無愿無識無生滅。泥洹是為限。又白佛言。泥洹是限。非是諸法。佛言。諸法甚深。色痛癢思想生死識甚深。何等為五陰甚深。如本無爾故甚深善業言。難及天中天。安稍去色便為泥洹。佛言。是與明度相應。當作是住。如明教學。闿士隨是行思惟念一日。如夢中教卻幾劫生死。佛言。譬如淫士寶彼女色與之期會。女不自由。劮夫寧有盛想不。善業言。士以色故想彼面會展其愚情。佛言。一日之中有幾意念對曰。甚多天中天。佛言。如彼人念一日心轉多。闿士如是欲學凈行。一日為去惡于罪甚多若離明度正使布施如恒沙劫不如也。又使壽如恒沙劫等。并前行溝港頻來不還應儀緣一覺至佛。不得明度行不如中教。皆不如此行。如中教闿士。又復壽如前布施持戒具足。若求明度念起說經。其德出彼上。以經布施作無上正真道。自深入教其德轉高。自深入者為明度所護。未常離時其德甚多。善業問。所識有著者。天中天。此二何功德為多者。佛言。闿士所識。若求明度樂于無所有樂盡樂無常念。是為不離明度。得德不可計稱數。善業問佛。不可計復言稱數。將有何異乎。佛言。稱數者其數無盡。不可計者。謂無邊量也。爾故為不可計稱數。善業言。佛說不可計五陰亦然。佛言。若所問者有所因。使五陰不可計量。善業問佛。何等為無量。佛言。于空中計之是法不可計。佛言。云何善業。我不嘗言諸法空。對曰。如是天中天。如來所說悉空。佛言。如是諸法悉空不可盡計。經慧無有各為異流。如來但分別說耳。不可盡量是空是想是愿是識是滅度。隨所喜說作是說示現教化。如來如是。善業白佛言。難及天中天。經本空耳。云何復于空中說經。是經不可逮。如我了佛諸法不可逮。佛言。如是諸法不可逮計法空耳。如佛所說本不可逮。愿解不可逮慧有增有減佛言不也。善業言。不可逮慧不增不減。六度等然。若其不增何因闿士近無上正真道得為正學。設不減者闿士求守明度變謀明慧。不念布施。增之與減不作是念。是但名布施度無極耳。所施與念持是功德。與作無上正真道。戒忍辱精禪皆如是。闿士求明度守之。得變謀明慧。不作是念。增減皆但名耳。念發心如無上正真道。我作是施與。何謂無上正真道。佛言。本無是也。本無不增不減。常隨是念不離為近矣。善業問言。闿士以初意近無上正真道耶。以后來意近乎。斯兩意無對。何等功德出生長大之者。佛言。譬如燈炷然。用初出明燒炷乎。后來明耶。善業言。非初明亦不離初明。非后明亦不離后明。佛言。如是不用初意得無上正真道。亦不離初意非后意亦不離后意得。是為得正覺云。何心前滅后復生乎。善業言。不也天中天。云何心初生可滅乎。對曰。不可云當所滅者。寧可使不滅乎。對曰。不可。佛言。寧可住本無乎。對曰。欲住本無當如本無住。佛言。設令在本無中住。寧可使久堅乎。對曰不。本無甚深曰本無寧有心也。曰離本無寧有心乎。對曰不也。曰見本無乎。對曰不見。作是求為深求乎。對曰。不也天中天。作是求無所求。何以故。是法了不可得見佛言。闿士大士求明度為求何等。對曰。為求空。求空為求。何等為求無想曰為去想乎。對曰不。云何想不去。善業言。闿士不作是求妄想。天中天何以故。闿士求想盡滅者。即可得應儀。闿士變謀明慧不滅想得證。向無想隨是教矣。秋露子謂善業。有三事向定守定門。空不愿無想是為三。有益于明度。不但晝益。夜于夢中亦復益。何以故。晝日夜夢中佛說等無異。善業語秋露子。若闿士晝日有益夜于夢中亦有益。又問夢中所作寧有所得不。如經等之。善業曰。夢中作善者喜為益。惡者慍戚為減。設于夢中殺人。覺已喜嘆快之云何。善業言。心不枯爾皆有所緣。若見聞。若念為因緣。是故知耳從是中令人心有所著。或無所著。是為不妄。爾皆有所緣。秋露子言。所作為空耳。何因心有所緣。善業言。心想因緣即因緣興矣。秋露子言。闿士夢中布施。持是施與作無上正真道。有施與者無也。報言。彌勒闿士近在前。旦暮當補佛處。子欲知當從問。秋露子問彌勒。彌勒言。如我字彌勒。當色解慧耶。當痛癢思想生死識解乎持是身解乎。若空五陰解五陰空無力。當所解法不見。亦不見當所解人得道者。秋露子曰所說為有證。不答。曰我所說不得證。秋露子便作是念。彌勒所入慧甚深。甚深。何以故。行明度以來久遠。佛言。云何見若作應儀不乎。曰不也天中天。佛言。闿士不作是念我受決。是法若于法中得正覺。亦無得正覺者。作是行為求明度。不恐我不得正覺。隨是法中教。是故勇無所畏。至大劇處虎狼中念。設有啖我者。為當布施。行布施度無極。近無上正真道。愿我作佛時令我剎中無禽獸道。至賊中設于中死。心念言。我身會當棄捐。設殺我我不當嗔恚。為具足行忍辱度無極近佛道。我作佛時令我剎中無賊盜。至無水漿處。心念言。人民無德使爾。我作佛時令我剎中人民皆得一切知八味。用一切故當精進。至谷貴處念當精進取佛。愿曰。吾作佛時令我剎中無谷貴處。皆使人民在所愿所索食悉在前。如忉利天上所有。用眾生故當精進。有惡歲正使身遭惡歲死我心無異。必當降伏邪官屬。行精進索佛道。我作佛時令我剎中人民無惡歲死亡者。我所語后我作佛時無異。復次秋露子。闿士聞是便呼無上正真道。或卻后久遠乃得佛者亦不恐怖。從本際以來呼如一意轉頃。何以故。無本際乃得佛者。心安然不恐怖。時有清信女從坐起。前至佛所作禮長跪言。我聞是不怖。必除恐怖之處索佛道。得佛已當說經。佛笑口中金光出。清信女即持金花散佛上。佛威神故花不墮地。阿難從坐起更奮袈裟。前作禮長跪言。佛不妄笑。既笑當有所說。佛語阿難。是恒竭清信女卻后當來劫。劫名星宿。中有佛名金花。是清信女后于此時棄女為男。后當生無怒佛剎。從一剎生一佛剎。譬如金輪圣王從一觀游一觀。從生至終足不蹈地。是清信女如是。從一佛剎到一佛剎。未常不見佛。足不蹈地自致得佛。阿難心念。如無怒佛剎諸闿士會者。是為佛會耳。佛即知阿難心所念曰。然阿難。諸會者悉度生死已。清信女后作佛名金花佛。度不可計應儀令三毒盡。剎中無禽獸賊盜斷水谷處病瘦。及余惡事悉無有。又問佛。清信女從何佛作功德。佛言。于定光佛所作功德初發意求佛。時亦持金花散佛上。愿持是功德施與作無上正真道。佛言。如我持五花散定光佛上。即逮得無所從生法樂于中立。佛即授我決。卻后九十一劫。若當作佛名釋迦文。是清信女爾時見我從佛受決。其心念我。當受決得無上正真道。阿難白佛言。是清信女所求已度

　　守空品第十七

善業白佛言。闿士大士行明度無極。何等為入空為空定。佛言。色痛癢思想生死識空觀。一心作是觀不見法。于法中不作證。佛所說不于空中作證。云何闿士于定中立而不得證。佛言。是闿士悉具足念空不得證。作是觀不取證。觀入處甫欲向。是時不取證。不入定心。所著不失。闿士法本無中道取證。何以故。本愿都護眾生。為興弘慈念。具功德不中取證。闿士大士得明度。證致功德斯大力矣。譬如人勇悍能卻敵。為人端正猛健無所不能。悉持兵法六十四奇悉曉習工。為眾人所敬。所至處無不得力者。從是所得者轉分布與人。其心歡喜。若有他事與父母妻子俱去過大劇道。其人安親曰。莫有恐怖。今但免難矣。重仇雖來其人多變以濟親害送歸本土。宗門康休怨亦無損。所以然者。以其巧變備矣。其人勇慧能幻化化作士眾。仇睹恐懼各自流散。鄉土稱德靡不歡喜者。是闿士大士于眾生行大慈心。過應儀出緣一覺地去。于定中立于眾生悉愍傷無所見。于是中不取證。入空中深不作應儀。作是行向定向泥洹門。不有想不入空取證。如鳥飛行空虛中無所觸礙。如是行甫欲向空至空。向無想至無想。不墮空無想中。悉欲具佛諸法。譬如人工射射空虛中。后箭中前箭。續后射轉中前箭。其人欲令箭墮乃爾墮。如是行明度為變謀明慧所護。自于其地不中道取證墮二道行。以是功德逮得無上正真道。成滿便得佛。于經本中觀不取證。善業白佛言。謙苦作是學不中道取證。佛言。悉護眾生守定向滅度門心念分別。何等為分別。守空定分別。無想定分別。變謀明慧護使不中道取證。何因變謀明慧護之。心念護眾生。持是所念不中道取證。復次深入觀苦空定向滅度門。用是故分別久遠以來人民所因緣想。中求無上正真道為說經。當使棄是因緣。守空定無想定無愿定。向滅度門不中道取證。復次闿士念久遠人民呼常有想有我想有好想各各求。我作無上正真道時有。人民故為。說經使斷是諸想悉斷求。云何斷是常非常。是樂皆苦。是身非身。是好皆丑。闿士思念為變謀明慧守無愿定。向滅度門不中道取證。若闿士大士心念。眾生從久遠來求因緣求想求欲求聚想求空想求。闿士言。我使眾生無斯想。普慈弘至故。得變謀明慧。是法觀空想愿識。無所從生齊限不中道取證法。當作是知。闿士云何求明度。曉習法中心何緣。求入守空定。向滅度門。守無想無愿無識無所從生定。向滅度門。是闿士不得慧故。守空念無想無愿無識無所從生念定意。有來問者不即持不可計心為解者。知是非不退轉闿士也。何故不退轉闿士心無央數悉知。用是行不具足知。未得不退轉之明矣。善業言。不可計人求闿士道。少有能解者。佛言。作是解者已受決。于功德中極殊所知法。應儀緣一覺諸天人鬼龍質諒神所不能及

明度經卷第四大明度經卷第五

　　　　南吳月支國居士支謙譯
  
    遠離品
    善友品
    天帝釋品
    貢高品
    學品
    守行品
    強弱品
    累教品
    不盡品
    隨品

　　遠離品第十八

佛告善業。夢中闿士大士不入應儀緣一覺地。亦不教人入中。諸法夢中視心志常在佛。當知是不退轉相。夢中與若干百千弟子共會坐說經。與除饉眾相隨最在前。如來說經悉見是不退轉闿士相。夢中在虛空中坐。為諸除饉說經。還自見七尺光。自在變化于余處所作為如佛說經。夢中不恐不怖不畏難。若見郡縣其中兵起展轉相攻。水火之災。虎狼師子毒蟲之害。見斬人首者。如是余變勤苦困窮饑渴者。視諸厄難。悉作是見其心不恐寤即起坐念。如夢中所見睹。是三處我作佛時說經遍教。當知是不退轉相。從何知是闿士大士成作佛時其境內一切無惡。正是時夢中若見畜生相食人民疾疫。其心稍稍生念。使我界中一切無惡。用是故知。于夢中寤已。若見城郭火起時便作是念。可于邪中可見是相見之不怖。用是相行具足。是為不退轉闿士。今我審應是所向者當無是異變。火起當滅悉消去不復見。佛言。假令火即滅知已于往佛受尊決矣。假令火不滅知未受決。設火神燒一舍置一舍。復起燒一里置一里。知其家人前世時斷經所致。斯人之等所作悉自見宿所作惡于是悉除。從是來斷經余殃悉盡。知是未得不退轉。用是視持是相。當為說令知之。或時男女為鬼神所取。作是念。或我受決。已過去如來授我無上正真道。所念悉凈卻應儀緣一覺心。會當作佛。十方現在諸佛無不知見證者。今如來悉知我所議念鬼神當用我故去。不去者未受決。佛言。其人審至誠者。弊邪往到前曰。若本作是住本字某以受決。欲以是語亂之。闿士言我真已受決者。鬼神即當去。邪神念曰。我當使鬼去。鬼即去。所以然者。天邪極尊有威靈力鬼不敢當。闿士反念。用我威神故去耳。便自貢高輕易賢人無所敬錄。言我于過去如來所受決。已自可貢高反起嗔恚。更生罪念當墮兩道。以不成為成。當覺邪為。舍善友去為邪所困。當覺是事。邪反覆往說昔受決事。并七世父母中外示家姓子。若在某國縣鄉生。今作是語前世亦作是軟語。隨其人性行。聰闇吉兇窮達貴賤貧富。因扶獎跗言。若前世亦爾。闿士心念想我將爾。邪復言。若已受決得不退轉。其人聞之心大歡喜。自謂審然。便行形調輕易同學。用是字故便失其本行墮邪網用受是。字故。不覺邪為。自謂得無上正真道。邪復言。若作佛時當字某聞是名心念言。我得無然。我生本有斯志。佛言。是闿士于智中少無變謀智慧。反作是念。若邪天共作是除饉為之所迷。佛言。我所署。闿士不教令作是念。遠離一切智。亡權德遠大明。釋賢友信兇愚。斯輩會墮兩道。若后久遠勤苦乃復求佛耳。用明度恩故。當自致作佛。佛言。是時發意受是字時不即覺悔。如是當墮兩道。若有除饉教重禁四事法。若復他事所犯毀是禁。不成沙門不為佛子。是闿士言。我于某國郡縣鄉生。作是生念時。于除饉四事法其罪最重。置是四事重法是為五逆。當意生念。受其字意信之其罪太重。當作是知。用是字故。為邪入深罪。邪復往作是語。遠離法正當爾。如來正覺所稱。佛語善業。我不作是說遠離教闿士大士于樹間閑處止。善業白言。云何天中天。何所復有異遠離。佛言。正使各有應儀隨是行念。緣一覺隨是行念。各有闿士大士于城外行遠離。一切惡不得犯。若當于獨處樹間閑止了行闿士大士法。我樂使作是行。不使遠行到絕無人處于中止。持是遠離當晝夜勤行。是故言行遠離。當于城傍。我所說法如是。爾時弊邪當往教行遠離法語之。若當于獨處樹間止。當作是行。隨邪教便亡遠離法。邪語之言。道等耳應儀緣一覺等無異。佛言。是闿士所愿未得。反隨其行。于法中未了。反自用輕余闿士。自貢高誰能過我者。輕城傍。明凈心所念。不入應儀緣。一覺法中住。所有惡不受。禪脫棄定。于定中還得。所愿悉具足度。佛言。其無變謀明慧闿士。正使在空澤中禽獸羅剎所不至處。百千萬歲復過是。不知遠離法會無所益。邪便飛在虛空中立言。善哉善哉。是真遠離法。如來所說。正當隨是遠離行。疾得無上正真道。是人聞喜。便起到城傍遠離成就。有德高行反輕言。若所行法非。佛言。如是諸行者中有正行呼非。反行呼是。不當敬者而敬之。當所敬者而恚慢之。邪語是闿士言。我行遠離。有飛人來語我言。善哉善哉。審是遠離法。正當隨是行。我故來相語。若在城傍行。誰當來語若。佛言。闿士有德人而反輕之。如是當作是知。如擔死人種無所中直。反呼是闿士有短。是為闿士怨家。厭闿士高行為天人大賊。正使如沙門被服處闿士之中。由亦是賊無與從事交接言笑。何以故。多嗔恚怒越敗人好心。當作是知。所當護法常自堅持。當凈其心立心。所[仁-二+甲]習當諦持。常當正心。畏怖勤苦處無得入。彼壞器輩所在三處止。常當持慈心哀念令安隱。愍傷之自護所念。使吾無生穢濁惡心。我設有不善疾使棄之。是闿士大士所行極上。當作如是知

　　善友品第十九

復次善業。闿士大士盛志欲得無上正真道最正覺。當與善友從事。恭敬三尊。善業問。善友當何以知。佛言。有為人說明度無極者。教人入是定。是闿士大士善友。六度無極是善友是善德是護是將。是去如來最正覺。當來今現在十方無稱數佛剎如來。皆從明成一切智道。用四事護眾生。何等四。一者布施。二者勸樂三者饒益。四者等與。是為四德。為父母為舍為臺為度為自歸為導。是故六度為眾生之度。闿士大士學六度用眾生故。都欲斷其根學明度相。何所是明度相。無掛礙明度相。是相為得諸法。佛言。如是無有相得明度。是所相得諸法。何以故。諸法各空。是相亦空。是為明度。善業問佛。正使天中天。諸法各空。何緣人民欲生。無滅盡時空。無增時亦無休息。各虛空無形。無上正真道最正覺不從是中。各各虛空不得無上正真道最正覺。云何天中天。是法當何以知決。佛言。爾群生勤苦望欲得是因致是作是求。爾見我得空不乎。善業言不。天中天。佛言。自作是得是是空不對曰。如空。天中天佛。言但用是故若無解時。對曰。如是天中天。極安隱人民欲得是因致是勤苦無休。佛言。人民所欲故便著。當作是知。人民所生本從是中無所取。無所取者不作是無。是無滅盡時。無生增益者。作是曉知。是闿士大士求明度。善業白佛言闿士為不求五陰。作是知曉。為求明度為悉等求。諸應儀緣一覺所不及。有德之人求巍巍之道。無能逮者。當作是行。晝夜疾近無上正真道最正覺。佛言。云何四天下群生都獲為人。當求無上正真。發意索佛道各盡壽布施與無上正真道。于善業意云何。其福寧多不。對曰。甚多天中天。佛言。得明度凈定守一日。如中教作是念行是福過彼何以故眾生行無能及是慈者。斯高士深入智中。曉了是智悉具足是世間勤苦即興普慈愍傷一切。道眼徹視見群生。成就具足高志。行無懈怠以其不懈得是。彼闿士弘慈普至。不以斯相住亦不用余住其智大明。雖未住無上正真道。一切剎土皆共尊。舉正上真道終不還。若受供養衣服飯食床臥醫藥。是明度心其中立所受施除去近一切智所食無罪益于眾生。悉示道住。無邊極處悉照明之。諸在牢獄中者悉度脫之。示其道眼隨是行。莫念相。莫作異念持短。入明度中高行莫懈。譬如得明月珠已復亡之。大愁毒坐起憂念想如亡七寶。作是念。云何我亡是寶。欲索珍寶者常堅持心。無得失一切智。何以故。明度虛空亦不增減。善業言。虛空云何闿士大士成就其行。近無上正真道。佛言。闿士大士亦不增不減。經中說時聞之不恐不怖。當知是高士即為求明度矣。善業言。如是明度為空求乎。佛言不也。有離明度得耶。佛言不也。善業言。以五陰求。佛言不也。又問。離五陰頗有所求。佛言不也。善業言。云何求大明。佛言。若見是法何所法求明度。對曰。不見天中天。佛言。云何遍見是明度。何所闿士求之。對曰不見。佛言。設使遍見法有所生處不對曰不見。佛言。是所闿士大士還得無所從生法樂。悉具足無所受決無上正真道最正覺。所至處無所復畏。悉作是護是求是行是力。為還佛慧極大慧自在慧一切智慧如來慧。設作是不得佛。佛言。為有異。善業言。設使諸法無所生受決無上正真道。佛言不。善業言。云何闿士大士得無上正真道。佛言。見所當受決者乎。對曰。不見法當作無上正真道。佛言。如是諸法無從中得。闿士不作是念。持是法當受決不受決

　　天帝釋品第二十

釋于眾中白佛言。甚深明度無極。難了難知。天人德大值說斯定。聞之書持學者其福甚大。佛語釋。閻浮提人民皆持十戒。悉具足持。是功德百千萬億倍不如是善人聞明度書持學者。時座中有一除饉語釋。出卿上去已。報言。持心一念出我上。何況書持學隨是法教作是立者。明德喻三界群生之上。及至溝港頻來不還應儀緣一覺。復過是上。至闿士行布施戒忍精進禪度無極。若失明度及變謀明慧。亦復過其上。闿士大士求明度狎習中行。天人鬼龍含毒兇[卄/(阿-可+辛)/女]終不能勝。作是堅持疾近一切智。不離如來名佛坐不遠。懈怠不生為學佛。不學應儀緣一覺法。四天王當往問訊。疾學四部弟子。當于佛座作無上正真道。當作是學。四天王常自往問訊。何況余天子。阿難作是念。是釋自持智說耶。持佛威神乎。釋知阿難心所念。語阿難言。持佛威神。佛言。是中阿難。或時闿士大士深念求學明度三千國土中邪一切皆悉愁毒。欲共壞亂使中道取證

　　貢高品第二十一

佛告阿難。闿士隨時各學明度無極隨法行之。是時一佛界邪各驚念言。我使闿士中道得應儀。莫使得無上正真弊邪見闿士習行明度深為愁毒四面放火。怖諸闿士念心一轉。佛言。邪不身遍行亂。闿士若遠離善師。為邪所亂愁毒。以不深解明度。心狐疑念。有之無乎。昔所玩習而今惡聞。或結不知。將以何緣守明度乎。疑網自蔽邪得其便。教余闿士言。若用是為寫學。我尚不了其事。若能了乎。自言所行是若所行非。所為顛倒。用是故其人在地獄禽獸餓鬼中其罪日增。如是邪大歡喜。若闿士與行應儀道諍。又與闿士共諍時邪言兩離佛遠矣。若未得不退轉闿士。與不退轉諍。隨念恚恨心一轉念轉卻一劫。雖有是惡不舍一切智。劫數無極始當從初發意起。阿難白佛言。心所念惡寧可悔不。乃當卻就爾所劫。佛言。我法廣大可得悔。若闿士念惡有恨。又喜以教彼。斯人不可使悔也。誤有恚罵即慚悔過。我當為十方人作橋梁令得泥洹。寧可有惡意與人諍耶。當如啞羊諸惡忍之。心不當起恚為應儀道者。阿難白佛言。闿士大士與相共止。法當云何佛言。相視當如視佛。心念當言。共一師一船一道。彼所學我亦當學。欲喜應儀緣一覺道者。不與同愿。其有忍苦欲求佛者當與相隨。若此為一。法學也

　　學品第二十二

善業白佛言。闿士學無常為學一切智。學無所生學去淫劮學滅度為學一切智。佛告善業。若所問學無常為學一切智者。云何是如來本無隨因緣得。如來本無字寧有盡時不。對曰。不也。如此為學一切智明度無極。如來地十種力四無所畏。為悉學諸佛法。闿士大士作是學。邪及官屬不能中壞。疾得不退轉。為近佛樹下坐。為學佛道。為學習法。慈悲喜護普濟群生。學三合十二法輪。為轉學滅度十方人。為稍稍上至佛道學入甘露法門。不懈怠之人乃能學是。作是學者為學十方人導死不入地獄禽獸餓鬼。終不生邊地愚癡貧窮中。不受眾痛之疾。不毀十戒。不從流俗淫祠。遠不持十戒人。不愿生不想天上。從明度中出變謀明慧威神。入禪不隨禪不隨禪法。闿士學如是。為得凈力無所畏力佛法凈力。善業白佛言。諸法本皆凈。何等闿士為得法凈。佛言。闿士學如斯為學無所得凈法諸法凈。如是闿士行明度時不悔不厭是為行。未得道者愚癡不曉是法不見其事。闿士用人故常精進。人當效我。用是得力精進無所畏。作是學一切智者。若出金之地其地少耳。又如索轉輪圣王之人少耳。小王者多。從是中多索應儀緣一覺者。既有初發意者。闿士少有隨明度。教得不退轉者。闿士當力學及不退轉。闿士行明度不以恚意向人。不求人短。心無慳貪。不毀戒懷恨懈怠迷亂。心無癡冥學明度。為照明諸度悉入其門。道德備足。如人言是我所。便外著十二品。悉供養一佛界中人盡壽命。不如守明度凈定彈指頃。何以故。從是疾得無上正真道。能給視十方窮孤。求佛之境界佛之智慧。如師子獨步。欲得佛處當學明度。學明度者為學諸法。善業言。闿士復學應儀法耶。佛言。闿士學一切智應儀功德。不于中住。闿士學十方人無能過者。于一切智中不壞不滅。若念持是明度當得一切智。為不行。明度無極無相之行也

　　守行品第二十三

是時天帝釋在會中坐。作是念。闿士行十方人無能過者。豈況佛乎。人身難得壽安又難。有一發意求佛者甚難。何況至心求佛道。欲為十方作明度導者乎。是時釋化作甘香華以散佛上。作是說。行闿士道者乃及于佛所愿悉成。為護成佛諸經一切智。如來經法悉具足。不退轉法示人。有至心索佛于是法一。存念終不還。我欲使人于法中益念。不厭生死之苦。以一切眾生苦故。當忍勤苦之行。心作是念。諸未度者吾當度之。恐怖者吾當安隱之。諸未滅度者吾當滅度之。復問佛。新發意闿士隨次第上至不退轉。至一生補處。人勸助其喜得何等福。佛言。須彌山尚可稱知。阿阇浮闿士行人勸助歡喜其福無極。一佛界中海水。取一發破為百分。從中取一分以取水。水盡可知幾渧。不退轉闿士行勸助歡喜。其福不可量稱數。一佛剎虛空持一斛半斛一斗半斗一升半升可量知幾所。此勸助福不可極。釋白佛言。邪及官屬從邪天來。聞斯定不助勸將有緣乎。佛言。發意索佛者為壞邪界。心不離佛法。除饉眾如是其助喜者為近佛。用是功德世世所生為人所敬養。未嘗有惡聲。不恐入三惡道。當生天上在十方常尊。何以故。此勸助之德為等施群生矣。何以故。初發意人稍稍增多。自致作佛滅度群生故。善業白佛言。心譬如幻。何因得佛。佛言。云何若學見幻不。對曰。不見化幻亦不見幻心也。佛言。不見化幻幻心。見有異法當得佛道不。對曰。離化幻心不離幻心。不見當來佛。無法無見。當說何等法得耶不得也。是法本無遠離。亦無若得不得也。本無所生亦無作佛者。設不有是法。亦不得作佛。善業白佛言。說爾明度離本無。對曰。法本無對無證無守無行。無法當有所得。何以故。離明度本無形故。本無遠離。何因當于明度中得佛。佛者離本無所有。何所離本無無所有當得佛者。佛言。如爾所言。離本明度離本一切智。俱無所有雖離本。本亦無所從生。闿士當作是惟深入守定。是故離本無所有得作佛。雖知離本明度無所有。是為不守明度。不具足行者不得作佛。如善業所言。不用明故得佛。雖爾不可離明度得作佛。闿士所行勤苦深奧之法。不可取泥洹。如是所說事。闿士不為勤苦行。何以故。無作證者。無明度得證者。亦無經法得證者。闿士聞是不恐不殆。是為行明度。雖作是行亦不見行。是為行明度近作佛。遠離應儀緣一覺不見不念。譬如虛空中無念有近遠者也。何以故明度無形類。譬如幻所作人。不作是念。師離近觀人離我遠。譬如影現于水中。或近或遠不念近遠。何以故。影無形。明度如是無是念。應儀緣一覺道為遠佛道。為近適無憎愛無著無生。譬如匠工黠師刻作機關人。若作雜畜不能自起居。因對搖木人本不念言。我當動搖屈申低仰。令觀者喜。如海中大船作者欲度賈客。船不念言當度人。如曠野之地萬物百谷草木皆生。其中地不念言我當生不生也。如明珠悉出諸寶。如日照于四天下。其明不言我當悉照。如水如風無所不至。不念當有所至。如須彌山上忉利天為莊嚴山。不念我以忉利天為莊嚴。若大海悉出諸寶琦物。海不念當從中出珍寶。明度無極出生諸經法。如是雖爾無形無念。譬如佛出生諸功德。慈悲喜護加諸群生。明度成諸凈法其義亦然

　　強弱品第二十四

秋露子問善業。闿士大士行明度無極為高行耶。報言。我從佛聞。行明度為無高行。諸愛欲天念。當為十方發意為闿士道者作禮。何以故。行深明度闿士誓忍眾苦究竟佛業。不中取證寂滅度矣。善業語諸天。雖不墮落中道取證。是不為難也。為十方眾生被法鎧令得滅度。斯乃為難。斯人本無索不可得。作是念。為欲度十方欲度空。何以故。虛空無近無遠。人本亦爾。欲度人為度空。為被法鎧。如佛所說。人本無其知人本無所有。是為度人。闿士聞斯不恐怖。斯為行明度。離人本無人。離五陰離諸法。本無五陰及諸經法。闿士聞是不恐不懈。佛言。何因不恐不懈。對曰。本無故不恐。本凈故不懈。何以故。索懈怠本本無有也。所因懈怠亦復無有也。諸天釋梵皆為作禮。佛言。不但諸釋梵。上至約凈天遍凈天無結愛諸天皆為作禮十方。不可計現在諸佛悉念擁護知是行明度闿士不退轉。恒沙佛剎中人悉使為邪。一邪者化作如恒沙官屬欲共害。不能中道壞得其便。有二事法行明度。邪不能中道得其便何謂二事。一者視諸法皆空不失本愿。二者不舍十方人諸佛悉護視。諸天往至闿士所問深經贊嘆善之。今作佛不久。常隨是教法立諸困苦者皆得護未得自歸者為得自歸。為人故作法舍。無目者得慧眼。佛語善業。譬如我贊說羅蘭那枝頭佛。十方諸佛亦贊嘆行明度闿士如是。佛言。有行闿士道未得不退轉者亦復贊嘆。善業白佛。行闿士何道為佛所嘆。佛言。闿士隨無怒佛前世為闿士時。及羅蘭那枝頭佛前世為闿士時所行隨是教。用是故十方諸佛贊嘆之。闿士大士行明度諸經法。信本無所從生。尚未得無所從生法樂。于中立信。諸法本空如滅度。尚未獲不退轉。隨是法教立者疾得不退轉。有應是行者諸佛贊嘆之。是闿士為度應儀道正向佛道地。闿士聞深明度信不狐疑。念如佛說諦無異也。劫后當于無怒佛所聞是法。為在不退轉地立。若聞者其德甚大。何況隨法教立者為疾入一切智。善業白佛言。設離本本無法無所得。亦何所法有作佛者有說經者。佛言。如是設離本無法無所得何所法有作佛者亦無說法者。是本無無本。何所有于本無中立者。釋白佛言。明度甚深。闿士勤苦行乃自致成作佛。何以故。無字法無所得。在本無中立者。亦無作佛者無說經者。聞是不恐怖不疑不厭。善業言。如是帝釋。闿士勤苦聞是深法不疑不厭。諸經法皆空。何所有疑厭者。釋言如所說一切為談空事為無著。譬如射空也。善業所說經猶亦然矣。釋白佛。如我所說為隨佛法教耶。有增減也。佛言。與佛說無異。如善業所說但說空事。善業。亦不見明度不見行者。行不見佛不見得佛者。一切智如來無所從生法。十種力四無所畏。上尊諸凈法。都不睹有索得之者。所以然者。諸法本凈故為無得。斯為行明度也。眾應儀緣一覺地所不及。欲為十方人特尊。當隨佛法教立。是時忉利天上數千萬天。化作甘香花散佛上。作是說言。我曹亦隨法教。時座中百六十比丘起正衣服。為佛作禮已。手中各有化甘香花持散佛上言。我曹亦當隨法教立。時佛笑。口中出若干色。其明至十方佛國悉為其明。還繞佛三匝從頂上入。阿難從坐起正衣服。為佛作禮長跪問佛。佛不妄笑。愿說笑意。佛言。是百六十比丘及諸天甫當來世。有劫名導。是比丘及諸天當于導劫作佛。皆同一字字優那拘泥摩。作佛時比丘僧數各等。其壽二萬歲。隨次作佛壽各等。盡世雨五色花如是

　　累教品第二十五

佛告阿難。作是立者為如佛立。欲如一切智立。當隨明度教。應是行者當知從人道。或從兜術天上來。久聞明度或行。所以然者。佛滅度后法于世間現。或于兜術天上現。有行若書者復轉教人。歡樂合福知供養若干佛以來。不于應儀緣一覺品中作功德。有受明度學之若解中惠是闿士如面見佛無異。其有斯德用求應儀緣一覺會必得佛矣。行法常當遠離此二道。佛語阿難。持是明度囑累若。我所說余經若所受。悉舍忘之其過少耳。所從佛受明度。若忘舍之其過甚多。諦學悉具足受書字莫令缺減。往古來今佛經等無異。若有慈心于佛者。當受此法敬禮供養。為供養三世佛。報佛恩備矣。若慈孝于佛。不如恭敬明度慎莫忘失一句。囑累若粗捔說耳。若有不欲離于經法比丘僧三世佛者。不當遠此法。三世諸佛皆由斯生所以然。夫六度者乃諸闿士大士之母。佛不可盡經法之藏。若曰教人盡佛界中令得應儀道。雖有是教尚未報佛恩。不如具足為闿士說明度。雖不能多一日可。不能一日食時可。若頃間其福勝度爾所應儀。闿士大士思惟中慧得功德。出應儀緣一覺上。會當復不退轉。不中道墮落。說是明度時四部弟子及諸天至誠鬼神王。一佛界中持釋迦文威神。一切悉見無怒佛及比丘應儀諸闿士亦無央數。忽不復現。佛語阿難。譬如見國中人已不復見。無怒佛及諸闿士應儀士。諸經索不見亦如是。法不見法。法不念法。何以故。諸經法無念無見亦無所益。佛語阿難。諸經法皆空無所持不可念。譬如幻師化作人。諸經法亦然無念無痛。何以故。無形故。闿士作是行作是學。為行學明度。在學中最尊百千萬倍。是為安十方群生困厄者。為隨佛法學也。有應是學者。以手舉一佛剎。又復著故處。人無覺者。從是學成無礙惠法。十方三世無數諸佛悉從明度成佛。亦不增不減。是故不可盡。虛空亦不可盡

　　不盡品第二十六

是時善業念佛所說明度無極義甚深不可盡。譬如虛空。闿士當何緣思惟之。佛言。五陰十二因緣不可盡。當作是惟。十二因緣適得其中。闿士初坐樹下時以不共法惟十二因緣。是時一切智智慧具足。闿士行明度時惟十二因緣不盡者。出應儀緣一覺道。正住佛道。不作是惟者便中道得應儀緣一覺道。不中還者用惟行明度變謀明慧故。視十二因緣不可盡。所視法生滅者皆有因緣。法無作者作是思惟十二因緣。不見五陰不見佛界。無所因法當見佛界。是為闿士行明度。當爾時邪大愁毒。譬如喪親矣。善業白佛言。一邪愁余邪復然乎。佛言。一佛界邪各于所止不安。闿士隨教時應行。如是者諸天世兇群生猛毒不能害之。欲求佛者當行明度。行明度者為具布施持戒忍辱精進一心變謀明慧。若邪事起覺滅之。悉欲得變謀明慧諸度無極者。當守明度思惟。十方現在諸佛悉從明度出生。闿士作是念。如諸佛悉得經法。作是念如彈指頃。若有布施具足如恒沙劫。不如是行者。為住不退轉地。為諸佛所念。終不還余道。會當得佛。不歸三惡道。闿士未嘗離佛時行當如揵陀呵盡闿士。揵陀呵盡闿士在無怒佛國為第一

　　隨品第二十七

善業白佛言。闿士何因隨明度無極教。佛言。諸經法無能壞者。闿士隨教當然。虛空不可盡。五陰四大無形。沙羅伊擅六事本空無形。闿士隨教當然。發心求佛愿濟群生。其愿弘普莫與為倫。佛有四事不護。各自異端德尊無極。闿士隨教當然。為眾生作慈護。是我所非我所悉斷之。虛空之中音響無形。隨教當然。譬如大海不可斛量。如須彌巔琦寶各異。如釋梵各自有教。如月滿。如日明遍至。人本無形但字耳。本無所生與滅度等。闿士隨明度。當如幻化及野馬。有名無形。如地水火風是四事無極。佛身相本無色。佛界本無界。佛諸經法本無。無說無教。譬如眾鳥飛行空中無足跡矣五根五力七覺意棄脫定悉度諸欲臨作佛時乃得行是。闿士隨教當然。經法無極量。無從生無因出。臨作佛時諸經法悉具足成滅度。虛空無所有。諸經法凈適無所因。佛所作為變化無極。一切無索闿士者。無得佛者。爾乃能度無央數人。闿士隨明度教當然。去離諛諂貢高強梁非法自用財富僥幸世事眾穢。棄身不惜壽命適無所募。但念佛業安慰群生。闿士行能然者得佛不久。悉得一切智功德。當字為佛。何以故。今得佛不久。若有闿士以是教。甫當來世為得佛字。佛在世若滅度后。亦當隨明度無極如是

明度經卷第五大明度經卷第六

　　　　南吳月支國居士支謙譯
  
    普慈闿士品
    法來闿士品
    囑累阿難品

　　普慈闿士品第二十八

佛告善業。闿士疾欲得佛者索明度無極。當如普慈闿士。善業言。今普慈所在。佛言。在上方過六百三十億佛國。佛名香積。其剎名眾香。又言。彼何因索明度。佛言。前世積行功德追逮本愿所致。前已供養無央數佛。時闿士臥出天人于夢中告曰。若求大法寤即求之。求之不睹其意惆悵。欲得佛聞大明法。時世無佛。國無闿士所行凈法。是故哀慟。如人有過在國王所。財物悉沒父母及身閉在牢獄。時忉利天人下觀見闿士日哭。知有至心精進求道。天人即于其親屬中學字闿士。先是時世有佛。名景法自穢來王。已滅度久。不睹佛不聞經不見比丘僧。時復于夢中見忉利天人。告之曰。前有佛字景法自穢來王。夢聞佛字則寤。寤已大歡喜。則捐家入山投命棄身無所貪慕。而大啼哭自念。惡所致不見佛不聞經不得闿士所行法。是時空中有聲言。善士。止無哀慟矣。有大法名明度。若有守志行之。其得佛疾。若當求是法。得聞守行者。佛功德身三十二相八十種好若當得之。亦當以經法教十方人。問空中聲。何緣得聞。當到何方索作何方便。空中聲報言。從是東行莫得休息。若行時莫念左右前后上下行止。莫念恐怖歡喜食飲坐起行道中止。莫念淫怒癡。莫念守行有所得。莫念內外五陰眼耳鼻口身心地水火風空。莫念眾生吾我壽命。有空無空有道無道有經無經。生天上生世間。闿士善惡。一切念斷適無所著。從是東行作是行不毀者。今得明度不久。過去諸佛行闿士道求之。如此得明度隨其教精進行必早得佛。闿士聞之大歡喜言。當隨天教。報言。莫失此教。言畢不復聞聲。隨是教則東行適無所念。行道中念曰。去是幾所乃當得明度。復大哀慟。上方空中有化佛言。善哉善哉。若所索得甚難。作是精進者今得不久。普慈闿士叉手仰視化佛。身金色放十億光焰三十二相。心大歡喜叉手白佛言。愿佛說法。我從佛聞皆欲得之。佛言。受我教法悉念持之。諸經法本無無恐懼。本凈無端緒。住諸經法無端緒。無所說住無所說教。如虛空無形住如滅度無異。無所從生無形住。如幻如水中影。如夢中所見。其等無異。佛音聲如是。當隨經教殖志守凈。從是東行去是二萬里。國名香凈。法王法治處。其國豐樂人民眾多。其城縱廣四百八十里。皆以七寶作之。其城七重間有七寶琦樹。上有雜寶羅縠帷幔以覆城矣。其間有寶交露垂鈴。城四門外有無極戲廬。繞城有七重池。水中有雜種青蓮及諸名花。其香薰國光色遐耀。行者近華身衣如之皆在池中生。池間陸地有薝卜花忍中花琦華。如是數百種。池中有眾鳥。鳧雁鴛鴦異類之鳥數百種。有七寶船其人乘船游戲池中。羅列五色幢幡。雜色花蓋街巷周遍。譬如忉利天帝釋殿。懸幡之聲道德為本。晝夜不休聞者行進。如彼天上難檀洹戲廬音樂之聲快樂不絕。城中皆是闿士。有成就者。有發意者服飾炫熿珍琦無量。中有闿士字法來。眾圣中王。有六百八十萬玉女妻。諸闿士常敬之。于國中央施高座隨次轉下。黃金座白銀座琉璃座水精座。其上皆布文繡綩綖。座間皆散雜種香華。上施寶蓋。中外周匝燒眾名香。法來闿士常于高座為諸闿士說明度。中有聽有書有學有諷誦守者。若到彼所當為若說之。前數千億世常為若師。是若發意時師也。往至佛所時若所聞見慎莫疑殆。何以故。若未曉變謀明慧。當諦覺邪事。善士慎于邪教。莫念師在深宮以之懈怠。敬當如佛。用經法故莫念財利。無貪為寶當貢所尊慈孝于師。作是行者今得大法矣。闿士從化佛聞是教。其善忘身入見十方佛定。諸佛皆遙嘆言。善哉善哉善士。我曹本求闿士道時。用精進故獲明度。成為一切智三十二相八十好十種力四無所畏四事不護十八不共。亦復得諸佛所嘆。若尋佛跡當則吾等作斯行者闿士功德。若當具足得之。普慈闿士從定寤作是念。諸佛本何所來去何所。作是惟已。便復哀慟念。佛教我至法來所。便從是去。中道得一國。國名邪所樂。城外園中止宿自念。佛法寶難得聞。我當盡力供養于師。今我一身加復貧窮。無珍寶及香花供養于師。作是念已。則入城街里自炫云。誰欲買我者。是時邪在城外戲。與萬婇女共游戲。邪聞闿士自炫聲便念。闿士自賣身。欲供養法來。志存索佛。當出我界度人眾多今當壞子。令一國人皆不見其形不聞其聲。如是城中人悉不聞見其形聲。闿士賣身不售。便自宛轉臥地啼哭呼曰。吾賣身以奉師。都無買我者。當云何乎。帝釋遙見闿士精進乃爾。來下試之知為至誠索佛道但諛諂乎。便化作梵志問言。高士將欲何求勤苦乃爾。用何等故宛轉哭乎。報言。不須問也。又問至三。所欲敕使愿語我意今欲相助闿士報言。我自賣身以供養師。梵志曰。吾欲大祠欲得人血肉髓心。卿能與我者我益與卿寶。闿士聞之心大歡喜。即取刀自刺兩臂以血與之。復割兩髀肉。又破骨以髓與之。適欲刺其胸。時樓上有長者女。遙見大愍傷之。與諸妓女五百人下至闿士所問言。高士年尚幼少端正如是。何以自割截身體乃爾乎。報言。我出血割肉取髓賣之以供養師。女問。設供養師者能得何等。師名為誰。在何方止。闿士報言。在東方字法來。當為我說明度。聞者當守凈行。可疾得佛身三十二相十種力四無所畏四事不護十八不共。得法輪轉度十方人。女聞之喜曰。如所言天上天下無比。卿何其自苦乃爾乎。我足子名寶。身與眾女愿從子行。供養明師欲聞深經闿士言。甚善。梵志言。善哉善哉。闿士高行精進難及吾非梵志也。是天王釋矣。故來試子子欲何求我悉與子。報言。天王哀我者使身平復。愿則如舊瘡愈身強力氣踰前。釋即自去。長者女語普慈言。愿見吾親索寶辭去。闿士睹彼女親。女具陳之。親曰。甚善吾亦有志。傷年西垂體違心愿矣。若欲所得便自說之。女言我欲得珍寶琦物。父母言。自恣取之。女便取琦物織成栴檀名香及雜諸寶。五百乘車悉載自重。五百侍女自副。諸女啟長者女親。欲侍貴女隨闿士行。親許即行。以漸進路遙見香凈國。七寶城郭幢幡光色眾寶交露。鐘鈴樂音寶樹戲廬。車步諸妓香風四出。譬如天上。闿士及諸女遙見如斯欣豫無喻。念曰。吾等義當下車步行入城。共從西門入。問路人曰。彼何等臺七寶服飾姝好乃爾乎。路人曰。賢者不知耶。有闿士字法來。人中最尊。無不供養作禮者。是闿士用明度故作是臺。其中有七寶函。以紫磨黃金為素。書明度著函中。有若干百種名香。法來闿士日日供養。持雜花名香然燈懸幡花蓋雜寶。正音道樂盡禮供養。余闿士亦然。忉利天人晝夜各三。持天名花供養明度。普慈闿士及諸女聞之大喜。俱以雜香金縷織成雜衣有散上作幡毾壁敷地者。畢俱至法來闿士高座會所相去不遠。遙見在高座上。為人幼少顏貌端正光耀徹射為巨億萬人說明度。與法來相見。持雜種香若干寶衣以上師矣。作禮繞八百匝。自歸言。愿吾等進高行獲尊經。法來闿士慰勞之曰。多賀來到得無疲倦。他所敕使所欲得者莫自疑難。我是度人之師。適無所愛惜。普慈闿士言。我本索明度時于山中哀慟。空中有化佛。身有三十二相紫磨金色十億光焰出。佛嘆我言。善哉善哉。索明度當爾。從是東行二萬余里。其國名香凈。中有闿士字法來。人中最尊常反覆教人。若至彼聞當得明度。前巨億萬劫常為若師。斯若初發意時師也。我聞師名心大歡喜不自勝。用歡喜故。即得悉見十方佛定。是時諸佛贊嘆我言。善哉善哉。我曹求佛索明度亦然自致成佛。寤則不見。我自念言。佛為從何所來去至何所。愿師為我說。法來言。賢者善聽。空不愿無想。本無所從來。去亦無所至。佛亦爾。無處無所生無形。幻化野馬夢中人。滅度想像無生無長無所適。經界本端無所從來。去亦無所至。欲知佛亦爾。普慈闿士聞深法如是比不可量。即于座上得六萬定門。何等為定門無處所定。脫諸邪中不恐定。脫于愛欲之本定。脫出患難定。不可計諸法句入定。譬若海水不可量多少慧所入定。莊須彌山功德莊嚴定。五陰四大六衰無形觀定。悉見諸佛定。闿士定。道諸經無形見說定。珍寶莊飾定悉觀珍寶入定。悉念諸佛定。闿士上高座定。真不退轉及法輪為轉定。莊佛功德定。所聞眾事無瑕穢悉及凈定。所聞眾事知海定。無所獲無過定。樂經音聲遍至定。經法章顯旗幡定。如來身無形入定。諸經無形遍見定。闿士印定。如來目見定。照明境界定。佛界所愿具足定。解十方難定。臨成佛莊嚴定。種種雜花異色定。多珍寶定。法輪常轉定。諸音聲遠聞入要定。入十方人本定。諸三界悉遍至定。成佛諸功德定。無能過六度闿士樹下坐時定。壞余外道羅網定。如來見飛定。無量功德莊嚴定。諸珍寶智慧功德定。一切智地定。悉凈自定。悉遍照明定。悉入十方人因坻定。根智慧出中定。三世悉等定。如是比普慈闿士得六萬定。爾時法來闿士起入宮中

　　法來闿士品第二十九

是時普慈闿士安隱從定覺起。與諸婇女共至法來宮門外。立自念言。我用經法故來。師今在內。我無宜坐臥矣。須師出上高座說明度無極。爾乃坐矣。諸女亦效立。是時法來適教中宮諸婇女。說經道已。沐浴澡洗更著新衣。上明度臺坐惟諸定。如斯七歲不動。不搖普慈闿士及諸女。亦復經行七歲不坐不臥。后天人于空中語之言。卻后七日法來闿士當從定起。聞天人語聲。自念言。我當為師敷坐掃灑令凈。皆到說經處。特為師施高座。諸女各取著身衣服敷座上。是時邪自念言未嘗有是闿士今施高座用敬索佛故精進勇健。無休懈時得道者。當出我界度脫眾生無量。吾當壞子。邪悉壞諸闿士座皆令繚綟雨沙礫石荊蕀枯骨污座。普慈及諸女見地輒沙礫荊蕀枯骨在其座間。自念言。今師當坐說經。及諸弟子皆當來聽。我更掃除整頓坐席整已地輒有塵土來坌師及諸闿士今當灑之即行索水。邪令水竭。念曰。我曹索水不得。當云何。當取身血以灑之。時普慈及諸女。各取刀處處刺身出血灑地。用慈于法故。時釋自念言。今世乃有是人。精進恭敬慈孝于師。贊言善哉善哉。賢者。誠難及。今聞明度不久會當得佛賢者今他所敕使愿相告矣有如賢者輩我當護。所欲得者悉當與之。普慈報言。我欲所得者自當知之。是時釋化地悉使作水精琉璃。其上有金沙。使普慈及諸女身體瘡瘢悉平復如故。座四面化作琉璃水池。周匝皆有珍寶欄楯。及四寶池俠陛兩邊有七寶樹若干百種行列殊好。闿士及女人為諸闿士儲水。天雨眾花光色耀國。甘香四被。聞者心軟凡四千石。釋上普慈闿士語之言。持是花供養明度。及散法來諸闿士上。以天衣五百領法來在座以衣敷上。普慈即悉受之便為咒愿。是時法來闿士七歲以后從定覺起到高座。與二百億闿士共坐。于前坐者甚眾多。是時普慈及諸女皆共散花。并持旃檀搗香及名雜香諸珍寶散法來諸闿士上。前以頭面著足。起繞三匝卻住。以微意視法來大會方四十里滿其中人。法來闿士四向視來會者。用經法故即為說明度言。善士且聽。諸經法本。端悉等如來智慧無所掛礙如幻無形。如風本端不可計。明度亦然。一切我所悉斷本本凈。明度亦本凈。譬如野馬像人本無。如夢中有欲其欲本無。如所名人本無。如應儀滅度空無所生。明度亦然。如來滅度亦等無異。明度本等。譬如然火則時滅之。本無所從來。去亦無所至。如夢中見須彌山本無。如佛現飛本無所有。明度亦然。前于欲中相娛。計之無所有。如人名聲無所有。如來無于前見者。念所作因見明度。念所作本無所有。如幻師化作像本無所有。如虛空適無所住。如幻師學無所不示往古來今亦不可合為一。明度者亦無三世。當作是知。名計本無形罷字有形。明度無不至無不入。何以故。空本無色。明度譬如虛空。無不至無不入。入于地水火風空。入于彼此五陰。入人壽命有德無德入于欲不欲有無有想無想愿無愿。入于生中。入于日月星宿質諒神龍鬼王執樂神似人形神脅臆行神蛇軀神。亦入禽獸餓鬼地獄蜎飛蠕動蚑行喘息。入于貧賤富貴賢者圣智仙人溝港頻來不還應儀緣一覺。入于闿士。入于佛。入于滅度四意止四意斷四神足五根五力七覺意八道行有智無智十種力四無所畏四事不護十八不共佛經世經巫祝。入于宿命所行展轉生死中有苦無苦自在不自在度脫好不好善不善智不智明不明往古來今可見不可見教法所有無所有一切有形無形。無不入矣。佛告善業。法來闿士為普慈說明度所入處。如是具說晝夜七日。是時人聽經呼如飯頃。何以故。法來闿士威神力恩。普慈闿士聞大歡喜。諸女共持天衣及八百石雜寶供養法來闿士釋復持天上名花以散法來及諸闿士上。以增功德。是時一佛界中樹木花樹果諸雜寶樹。悉傾曲躬為法來闿士作禮。雨蜜香之花。其花香聞一佛剎中。一切人聞是花之香。各遙見法來闿士在高座上說經。并見普慈及諸女心皆樂之柔弱歡喜。皆遙作禮。其國中悉震動。是時巨億萬人悉得無數經法。不可復計闿士皆得不退轉。時諸女前白普慈言。我等愿以身命自歸為給使。并五百乘車珍寶以上歸。師為我等忍大眾苦以歸當佛。今蒙大恩乃得聞尊經無絲發之疑。今我等為師給使巨億萬劫。尚未能報須臾之恩。普慈受之。前白法來闿士言。今以身及諸女眾珍寶以上大師。師哀我等愿受之。使我得其功德。法來闿士欲使普慈成其功德故悉受之。反遺普慈言。以是諸女可為給使。諸車珍寶可自給。忉利。天上諸天人各嘆言。善哉善哉。普慈。眾寶悉以施師是意難得。時有巨憶萬人共到法來所聽經。普慈歡喜即于座上得六萬定門。何等為定。愿樂定。威儀定。歡德定。月盛滿定。日光焰定。如來行定。悉念佛定。闿士生生定。樂智慧定。度脫堅住定。諸境界中無所住定。國土種種嚴入定。如來相入無想定。十方人無形印封定。如來出生定。無所畏樂定。棄捐。珍寶定。如來力莊嚴定。諸經法明樂定。諸法無所從來解事定。凈如梵天定。三世悉等入定。嚴佛藏定。佛音聲悉成定。如是定輩得六萬門。闿士從定覺。悉得智慧力入諸經法中。普慈白言。愿師為我說佛聲。當何以知之。法來曰。賢者明聽。譬如箜篌不以一事成。有柱有弦有人搖手鼓之。其音乃同自在欲作何等曲。欲知佛聲音亦然。闿士有本發意。累世作功德。教授問佛事合會。是事乃得佛身。音聲亦爾。其法皆從因緣起。不從闿士行得。不離行得。不從佛身得。不離佛身得。賢者欲知佛身音聲。合會是事乃得佛聲耳。復次賢者。譬如吹笙師。其音調好與歌相入。笙者以竹為本有人工吹。合會是事其聲乃悲。如來身不以一事二事成。以若干事累世作功德。教人入道本愿所致。用是故佛身相及種好悉見如是。譬如佛滅度后有人作佛形像。端正姝好如佛無異。人見莫不稱嘆。持花香繒彩供養者賢者謂佛神在其像中耶。對曰不也。所以作像者。但欲使人系意敬自警修得其福耳。亦不用一事二事成。有金有智人若有見佛時人。佛滅度后念佛故作像。欲使十方供養得其福。法來報言。如賢者言。成佛身不用一事二事。有闿士之行。有本索佛時人。若有常見佛作功德。用是故成佛身。智慧變化飛行及諸種好乃成佛身。譬如鼓有竹木革桴有人擊之其聲乃出。欲知佛身亦爾。用若干百千事乃成之耳。有初發意。有六度無極行。曉知本無無所從生之事。坐于樹下降伏邪官屬。諸經法當知如幻無異。以是成佛身。譬如畫師有壁彩筆手畫之乃成畫人。佛身亦爾。用數千事有布施持戒不犯十惡。常隨善師等心哀眾。無能壞者世世見佛。闿士聞行堅持無忘。守真不諂常行至誠。又譬如無結愛天所止觀第光耀天上端正姝好。是天第舍不自作不有來作者。本無所從來。去亦無所至。因緣所生。其人前世作德所致。用布施眾生。故得生彼第舍中止。賢者欲知佛身因緣所生。用世人欲見佛。其人前世有功德。遠離八惡處生慧信于佛。佛所以現身者。欲度眾生故。如山中響不用一事二事。有山有呼人有耳聽乃聞。佛本無形亦無所著。因緣所生世世習行空。生死因緣佛悉曉之。本無生死亦無滅度。作是示現作是說。譬如幻師化作轉輪王。慈化潤眾聞者皆喜。人索珍寶所愛被服悉恣與之。王在眾中坐起行步容儀安諦。人有見者莫不敬禮。不以一事二事成。有師有咒有聚人隨所喜化現之。有黠者知為化矣。斯幻人無所從來。去亦無所至。本空化所作。黠者知因緣所由。佛身亦然用眾事有功德有歡德。念群生使安隱。具闿士愿分布經法教授使行。棄定思惟分別為人說經使學。諸天人民莫不歡喜。中有自貢高者不知慚者淫亂慳貪者。強梁自用者。喜斗不可諫者。淫怒癡所覆者。行惡不可計者。佛在眾人中端正殊好。坐起行步法儀安諦。眾惡已盡唯有諸德使人得安。亦自行佛事。本空無著。如幻師所作。闿士見佛身如是。雖爾不著無諸想念。雖知本空恭敬作禮供養。無極往古來今諸佛皆從眾事各有緣生。闿士作是念。守行者得佛疾。法來闿士說佛身時。四萬八千闿士即解盡信之行百億闿士得無掛礙問皆能報。四百億闿士得不退轉。八百億闿士皆得阿阇浮住法。是時天持名花來雨散法來及諸闿士上。持法來威神。都一佛界諸有音樂皆自作聲。數千萬天從虛空中散天衣作音樂。共樂法來及諸闿士。衣皆行列覆一佛界。諸天燒雜香。其香分散亦遍一佛界。地悉震動。闿士普見諸佛。諸佛皆遙嘆法來言。善哉善哉。是時諸佛授普慈闿士決。后當作佛字內摩迦只陀頗羅耶如來無所著正真道最正覺。諸女即化為男。世世所生不離諸佛。常以大明教授十方以求作佛。佛告善業。闿士疾欲得佛者。索明度無極精進恭敬。如普慈闿士

　　囑累阿難品第三十

佛告阿難。以明度無極經囑累汝。諦持念了取字句。莫使缺減左右顧望。此是無盡經藏鎮。諸法悉從中出。無量經卷種種異慧。所見人民若干種所喜所行道經所入慧。一切皆從是明度藏中出。若干種所見相種種所行。若干種根癡種慧種。人民所求盡所求慧。如來悉知從明度中出。是經如來無所著正真道最正覺母。是慧眼并我身皆從是出生。佛言。阿難。若敬我所說法為敬事我。若自敬身有慈孝于佛。持是奉事明度。悉為供養諸佛已若身口心有慈孝于佛。不言無孝。若常得佛儀常如法。心常凈無瑕穢。若見佛不言不見。如是悉為報佛恩已。我語若阿難。是明度中忘一句一字舍之不書。若為不見我不敬于佛。為無供養。為背佛恩。佛言。阿難。若諦受諦念明度。用慈孝于佛故。承用教故。此乃往古來今佛天中天之所施教也。用是供養者若于眾生為大慈。為以親近持佛藏。佛滅度后若當護是經莫令減少。我手付若。當受闿士大士。闿士大士持是所致。諸勤苦生死牢獄悉破壞。諸無智者為癡所系著悉得放解。諸邪官屬無不降伏。諸所欲法悉除去。上佛座作無上正真道。人民無目者愚癡者。悉與闿士與正法。第一大道無兩正法。無上正真道最正覺慧。是為明度決。我滅度后三千國土其中人民。若悉教入法中。悉令成就得應儀道。曰教示乃爾所人。如是一劫若百劫為說經令得滅度。雖爾尚不足為承事我。不如持一句教闿士為具供養佛已。佛言我今于是稱譽若囑累明度。至一劫百劫不能竟。粗捔說耳。佛從袈裟中出臂舉右手著阿難頭上摩頭。又以著阿難肩上。云何阿難。若慈于佛不。阿難言。佛天中天自當知之。如是至三。佛復問。云何若孝于佛不。復三。阿難言。佛天中天自當知之。佛言。若以弘慈報恩備矣。尊奉明法恭矣。受經義句當令分明心所念。余棄之。一心于是中書經正字畫治句逗。取時持時學時。當諦受與闿士令經上下句逗相得。書時好筆好素上。當自歸承事作禮供養花香搗香燒香澤香繒蓋幡。譬如天上所有潔凈香。著麻油中好燈炷。自歸頭面著地。卻然炷加敬作禮承事。佛說明度無極時。在王舍雞山中眾弟子諸闿士中央坐佛年三十得佛。十二月十五日過食后說經畢。諸弟子闿士諸天質諒神龍鬼王人民皆大歡喜。前為佛作禮而去

佛說明度經卷第六