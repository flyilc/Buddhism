　　No. 231 [No. 220(6)]

勝天王般若波羅蜜經卷第一

　　　　陳優禪尼國王子月婆首那譯


　　通達品第一

如是我聞。一時婆伽婆。在王舍大城耆阇崛山。與大比丘眾四萬二千人俱。皆是阿羅漢。諸漏永盡所作已辦。舍諸重擔逮得己利。盡諸有結心善解脫。善得自在猶如大龍。唯阿難在學地須陀洹果。其名曰凈命阿若憍陳如。摩訶迦葉憍梵波提薄拘羅離波多畢陵伽婆蹉大智舍利弗摩訶目干連須菩提富樓那彌多羅尼子阿尼樓陀摩訶迦栴延優波離羅睺羅如是等四萬二千人俱。菩薩摩訶薩七萬二千人俱。悉已通達甚深法性。調順易化善行平等。一切眾生真善知識。得無礙陀羅尼。能轉不退法輪已。曾供養無量諸佛。從他佛土為法來集一生補處。護持法藏不斷三寶種法王真子。紹佛轉法輪。通達如來甚深境界。雖現世間世法不染。其名曰寶相菩薩寶掌菩薩寶印菩薩寶冠菩薩寶髻菩薩寶積菩薩寶海菩薩寶焰菩薩寶幢菩薩金剛藏菩薩金藏菩薩寶藏菩薩德藏菩薩凈藏菩薩。如來藏菩薩智藏菩薩日藏菩薩定藏菩薩蓮華藏菩薩解脫月菩薩普賢菩薩觀世音菩薩觀月菩薩普音菩薩普眼菩薩蓮華眼菩薩。廣眼菩薩普行菩薩普戒菩薩智意菩薩蓮花意菩薩勝意菩薩上意菩薩金剛意菩薩師子游戲菩薩師子吼菩薩大音王菩薩妙音菩薩無染菩薩月光菩薩日光菩薩智光菩薩智德菩薩賢德菩薩華德菩薩文殊師利菩薩。十六賢士跋陀婆羅菩薩為上首。賢劫菩薩彌勒菩薩為上首。四天王天四王為上首。三十三天帝釋為上首。夜摩諸天須夜摩王為上首。兜率陀天[月*冊]兜率陀王為上首。化樂天善化王為上首。他化自在天自在王為上首。諸梵天大梵王為上首。首陀婆娑天摩醯首羅為上首。復有諸阿修羅王。娑利阿修羅王羅睺阿修羅王。如是等無量百千諸大阿修羅王復有諸龍王。阿耨大池龍王摩那斯龍王娑伽羅龍王婆修吉龍王德叉迦龍王各將眷屬無量百千耆阇崛山縱廣四十由旬地。及虛空靡有間隙。天龍夜叉乾闥婆阿修羅迦樓羅緊那羅摩睺羅伽人非人等。一心合掌恭敬如來。爾時世尊百千大眾前后圍繞。供養恭敬尊重贊嘆。如來面門放大光明。遍照十方無量世界。還至佛所右繞三匝從面門入。東方去此過十恒河沙佛世界。有佛國土名曰莊嚴。佛號普光如來應供正遍知明行足善逝世間解無上士調御丈夫天人師佛世尊。今現在世為諸菩薩摩訶薩說一乘正法。彼佛國土尚無聲聞辟支佛名。況復修其法者。諸菩薩眾皆不退轉阿耨多羅三藐三菩提。其土眾生不因飲食但資禪定。日月星光皆悉不現。唯佛光明照曜其國。無諸山陵。地平如掌。有一菩薩名曰離障。與百千菩薩至其佛所。偏袒右肩右膝著地。合掌向佛頭面作禮。而白佛言。世尊。以何因緣有斯光明照此國土。時普光如來告離障菩薩摩訶薩言。善男子。西方去此過十恒河沙世界。有佛國土名曰娑婆。佛號釋迦牟尼如來應供正遍知明行足善逝世間解無上士調御丈夫天人師佛世尊。今欲為諸菩薩說摩訶般若波羅蜜。以是因緣放此光明。時離障菩薩白彼佛言。我今欲往娑婆世界禮敬供養釋迦如來聽受正法。彼佛告言。善。男子。今正是時。爾時離障菩薩蒙佛聽許。即與無量菩薩眷屬來娑婆世界。至耆阇崛山頂。禮佛足右繞三匝退坐一面。南方去此過十恒河沙世界。有佛國土名清凈華。佛名日光十號具足。菩薩名日藏。西方去此過十恒河沙世界國名寶華。佛名功德光明十號具足。菩薩名功德藏。北方去此過十恒河沙世界國名清凈。佛號自在王。菩薩名廣聞。東南方去此過十恒河沙世界國名火焰。佛號甘露王。菩薩名不退轉。西南方去此過十恒河沙世界。國名功德清凈。佛號智炬。菩薩名大慧。西北方去此過十恒河沙世界國名悅意。佛號妙音王。菩薩名功德聚。東北方去此過十恒河沙世界。國名慧莊嚴佛名智上。菩薩名常喜。上方去此過十恒河沙世界國名不動。佛號金剛相。菩薩名寶幢。下方去此過十恒河沙世界。國名月光明。佛號金剛寶莊嚴王。菩薩名寶信。皆亦如是。爾時眾中有一天王名缽婆羅。即從座起偏袒右肩右膝著地。合掌向佛頭面作禮而白佛言。世尊。我今欲問。若蒙佛許乃敢陳疑。爾時佛告勝天王言。大王。如來應供正遍知隨所疑問當為解說。爾時勝天王歡喜踴躍得未曾有。即白佛言。世尊。云何菩薩摩訶薩修學一法通達一切法。佛告勝天王言。大王。善哉善哉。快問諦聽諦聽善思念之。如王所問當分別釋。善哉世尊。唯然愿聞。佛告勝天王言。大王。菩薩摩訶薩修學一法通達一切法者。所謂般若波羅蜜。菩薩摩訶薩修學般若波羅蜜。則能通達檀那波羅蜜。尸羅波羅蜜。羼提波羅蜜。毗梨耶波羅蜜。禪那波羅蜜。般若波羅蜜。優波憍舍羅波羅蜜。尼坻波羅蜜。婆羅波羅蜜。阇那波羅蜜。大王。云何菩薩摩訶薩學般若波羅蜜行檀波羅蜜。菩薩摩訶薩以清凈心無所希望。為他說法不求名利但令滅苦。不見我說不見聽者。無二無別自性離故。是名菩薩摩訶薩學般若波羅蜜行法檀波羅蜜。菩薩摩訶薩學般若波羅蜜行無畏檀波羅蜜。觀諸眾生猶如父母兄弟親戚令一切眾咸親附我。何以故。無始世來流轉六道皆為親戚。若有眾生在怖畏難。菩薩摩訶薩尚以身命而救拔之。況應加惱。不見我施無畏。不見受者。無二無別自性離故。菩薩摩訶薩學般若波羅蜜行資生檀波羅蜜。隨諸眾生資養之物種種布施令受十善。不見我施善及他受施。無二無別自性離故。菩薩摩訶薩學般若波羅蜜行不望報檀波羅蜜。凡行施時不望果報。菩薩法爾自應布施。不見我行不見施報。無二無別自性離故。菩薩摩訶薩學般若波羅蜜行大悲檀波羅蜜。見諸眾生貧窮老疾無救濟者。起大悲心而發誓愿。我得阿耨多羅三藐三菩提。為諸眾生作歸依處。以少善根回向菩提為眾生故亦不分別。我能救濟及受救者。無二無別自性離故。菩薩摩訶薩學般若波羅蜜行恭敬檀波羅蜜。隨他所須。菩薩摩訶薩身自取物。不令彼倦敬心授與。不見我能敬不見彼受敬。無二無別自性離故。菩薩摩訶薩學般若波羅蜜行尊重檀波羅蜜。于諸眾生悉起師僧及父母想。以尊重心合掌恭敬。若無財物惠以善言。不見我能尊重他可重者。無二無別自性離故。菩薩摩訶薩學般若波羅蜜行供養檀波羅蜜。若見寺塔則應香華燈油掃灑供養。若見尊像毀壞正法缺損則應治葺。若見眾僧四事供養。不見我能供養彼可供者。無二無別自性離故。菩薩摩訶薩學般若波羅蜜行無依止檀波羅蜜。不作是念。以此布施愿得生天或求天王。愿得生人若求人王。乃至阿耨多羅三藐三菩提。亦不希取無所得故。是名菩薩摩訶薩學般若波羅蜜通達檀那波羅蜜。大王。菩薩摩訶薩學般若波羅蜜行尸羅波羅蜜。作是思惟。佛阿含教及毗尼中。說波羅提木叉。菩薩摩訶薩應學不見戒相。及我能持不著戒。不著見不著我。菩薩摩訶薩學般若波羅蜜。作是思惟。阿耨多羅三藐三菩提不止以持戒得。應當遍學菩薩戒行。戒性清涼寂靜不生。自性離故。菩薩摩訶薩學般若波羅蜜。作是思惟。云何持戒能斷煩惱。煩惱三種貪恚愚癡。又各三品謂上中下。須知對治。貪欲重者修不凈觀。具足觀身三十六物。嗔恚多者修慈悲觀。多愚癡者修因緣觀。不見能觀及所觀法。無二無別自性離故。菩薩摩訶薩學般若波羅蜜。復作是念。云何菩薩摩訶薩離不正思惟。菩薩摩訶薩不生是心。我行寂靜行離行空。諸余沙門婆羅門在喧撓中不樂空行。見不二別知自性離即滅邪念。菩薩摩訶薩學般若波羅蜜。雖知諸法離而深畏罪業。如佛所說應持凈戒。修習功德乃至般若波羅蜜。少不善法不與共居。世尊所說。譬如毒藥多少皆害。菩薩摩訶薩學般若波羅蜜。常生怖畏信行相應。菩薩摩訶薩于空曠處獨行無侶。或有沙門婆羅門等。赍持金銀琉璃真珠瑪瑙虎珀珊瑚車磲白玉。以寄菩薩。不起貪著無有取心。作是思惟。世尊所說寧自割身取肉而食。于他之財不與弗取。菩薩摩訶薩學般若波羅蜜持戒堅固。若魔及魔眷屬以妙色形逼試菩薩。心不動搖作是思惟。世尊所說一切諸法如夢幻化。無二無別自性離故。菩薩摩訶薩學般若波羅蜜。雖勤持戒不求生人若作人王。不求生天若作天王。身離三失。無口四過。意免三愆。如此持戒不見我能持不見戒相。無二無別自性離故。是名菩薩摩訶薩學般若波羅蜜通達尸羅波羅蜜。大王。菩薩摩訶薩學般若波羅蜜行羼提波羅蜜。菩薩摩訶薩于其內心常能生忍。憂悲苦惱皆悉不隨。亦學外忍。若他打罵終不生嗔。亦學法忍。如世尊說甚深實性無人無法。不生寂靜即是涅槃。聞如此說心不驚怖。作是思惟。不學是法云何能得阿耨多羅三藐三菩提。深觀三毒如是貪嗔于何處起。何因緣生何因緣滅。作是觀察不見有生及可生法。不見能滅及所滅法。如是忍心相續不斷。于六時中無有間隙不擇境界。父母國王我則須忍。余可以威即便加惡。菩薩行忍不為報恩。名利仁義慚恥怖畏。菩薩摩訶薩法應行忍。若人加害撾打罵辱心不傾動。菩薩摩訶薩若作國王王等。有貧賤人罵詈恥辱。不示威刑云我是王法應治剪。即作是念。我于往昔諸世尊前發大誓愿。一切眾生我皆濟拔。令得阿耨多羅三藐三菩提。今若起嗔則違本誓。譬如良醫發如是誓。世間盲[目*壹]我悉治愈。若自失明豈療他疾。如是菩薩為除眾生無明黑闇。自起嗔恚安能救彼。不見我能忍不見可忍。無二無別自性離故。是名菩薩摩訶薩學般若波羅蜜通達羼提波羅蜜。大王。菩薩摩訶薩學般若波羅蜜行毗梨耶波羅蜜。未滅令滅未度令度。未脫令脫未安令安未學令學。菩薩如是行精進時。有諸惡魔為作留難。謂菩薩言。善男子。莫修此法。空受勤苦。何以故。我往昔時曾修此法。未滅令滅未度令度。未脫令脫未安令安未學令學。空受勤苦都無實利。我從昔來多見菩薩。修學此行并皆退轉。汝可回心以取聲聞辟支佛乘而自滅度。菩薩摩訶薩即便覺知告言。惡魔。汝復道去我心如金剛非汝能壞。汝若作障礙自得長夜苦魔即不現。若余菩薩修五波羅蜜。未得般若波羅蜜者。菩薩摩訶薩如是精進。設百千劫亦能超過。況復聲聞辟支佛乘。菩薩摩訶薩行般若波羅蜜。成就佛法眾惡悉離。雖行精進不疾不遲而發大愿。使我得身與世尊等。眉間白毫頂上肉髻。佛轉法輪我亦如是。譬如真金眾寶瑩飾則為嚴凈。菩薩精進亦復如是遠離垢穢。所謂懶惰懈怠疲極。不自覺知不正思惟。離此垢穢即獲清凈智慧功德而共莊嚴。身不疲勞心無厭怠。障道惡法一切不善皆悉滅除。其有助道向涅槃法悉令增長。少惡不起何況其多。假使十方恒沙世界滿中大火如阿鼻獄。此世界外有一眾生可度脫者。菩薩摩訶薩能從中過況多眾生。可作是念。無上菩提不易可得。菩薩修行如救頭燃。百千萬劫如此重擔難可荷負。作是思惟。過現諸佛皆修此行。成阿耨多羅三藐三菩提。我亦如是正應修習。寧百千劫處地獄中使眾生度。終不棄舍速取涅槃。如是精進心不自高于他不下。不見我能行及所行法。無二無別自性離故。是名菩薩摩訶薩學般若波羅蜜通達毗梨耶波羅蜜。大王。菩薩摩訶薩學般若波羅蜜行禪波羅蜜深種善根。于大乘中世世生生多習妙行近善知識不生貧賤。常在婆羅門剎利大姓。正信三寶增長善法。因宿善根作如是念。眾生長夜流轉六道。苦輪不息皆由貪愛。菩薩摩訶薩起厭離心。知從虛妄分別而有。修多羅中方便種種說欲過患。如槊如[矛*重]如刀如蛇如泡。臭穢不凈無常。云何智人貪著此法。即剃須發出家修道。未見令見未得令得未證令證。聞說受持若世諦第一義諦。如實修行如法觀察。所謂正見正分別正精進正語正業正命正念正定。遠離喧雜不求名聞。供養恭敬身心精進常無休息。思惟此心多行何境。若善若惡無記境界。若行善境則勤精進增長善根。三十七品以治諸惡不善之法。惡不善者貪恚愚癡。貪欲三品謂上中下。其上品者若聞。欲名遍身戰動。心踴歡悅不觀欲過厭離不生。無慚無愧。何謂無慚。經游獨行恒思欲境心心相續。唯見妙好不知過患。若其父母及余尊長呵彼所欲。于所尊前不覺起諍是名無慚。此人命終當生惡趣。中品欲者。若離境界不恒生心。下品欲者。但共言笑欲情即歇。嗔亦三品。上品嗔者憤恚若發心惛目亂。或造五逆若謗正法。及大重罪五逆之惡。于百分中不及其一中品嗔者。以嗔恚故而造諸惡即生悔心。下品嗔者。心無嫌恨。但口呵毀隨生悔過。癡亦如是。雖作是觀。知一切法如幻夢響乾闥婆城。虛妄不實顛倒故見。滅外境界內心寂靜。不見我能行及所行法。無二無別自性離故。是名菩薩摩訶薩學般若波羅蜜通達禪波羅蜜。大王。菩薩摩訶薩學般若波羅蜜行般若波羅蜜。正智觀色受想行識。不見色生不見色集。不見色滅。受想行識亦復如是。何以故。自性皆空無有真實但虛名字。而行般若波羅蜜。化諸眾生終不為說無業果報。一切諸法如夢如幻。無我無人無眾生無壽者無養育。而說有業果報。菩薩摩訶薩如是修行般若波羅蜜。惡魔不能得便。何以故。近善知識成助菩提離世間法。于諸如來甚深正法歡喜贊嘆。若天若魔沙門婆羅門。除佛正智無及菩薩。不見我能行及所行法。無二無別自性離故。是名菩薩摩訶薩學般若波羅蜜通達般若波羅蜜。大王。菩薩摩訶薩學般若波羅蜜行優波憍舍羅波羅蜜。菩薩摩訶薩善巧回向阿耨多羅三藐三菩提。若見華果日夜六時供養諸佛及菩薩眾。以此善根回向菩提華樹果樹亦復如是。若聞如來修多羅中說甚深義。信樂受持為眾生說以此善根回向菩提。若見如來塔廟形像香華供養。令諸眾生離破戒香獲得如來清凈戒香。掃灑涂地令諸眾生威儀齊整華蓋覆罩。令諸眾生皆離惱熱。入僧伽藍愿諸眾生。悉入涅槃。若出伽藍愿諸眾生出魔境界。開伽藍門作如是愿。以出世智為諸眾生啟未開門。若見關閉。愿為眾生關閉惡趣及以三有。坐時念言。愿諸眾生坐菩提座。若右脅臥愿諸眾生皆得涅槃。起時念言。愿諸眾生起離諸惑。若洗腳足愿諸眾生遠離塵垢。禮佛旋塔愿諸眾生成天人師。若有外道邪見難化。即自念言。我為彼師必不肯信。且作同學或為弟子。雖處彼眾戒行多聞勝諸外道。因爾降伏尊重為師言必信受。毀其邪法為說涅槃。令入正教精修梵行。禪定三昧得諸神通。見多欲者化為女人第一端正。令彼愛著倏忽之頃示現無常。色變膖脹爛壞臭處。使其增惡起厭離心。即復本形為菩薩像而為說法。令發阿耨多羅三藐三菩提心成無上果。見大乘人離善知識。學二乘道不得其果唐失大乘。觀彼根性即為說法入無上道。未發心者化令發心。已發心者教使堅固。見持戒人犯少輕罪。不解懺悔懈退憂愁不復修道。即為說法對治懺除令道勝進。菩薩摩訶薩少欲知足唯求法利。為眾生說供養。如來。成就六波羅蜜說法供養。是為檀波羅蜜行不違言。是尸波羅蜜若天若魔不能壞亂。是羼提波羅蜜心心相續不覺疲倦。是毗梨耶波羅蜜專心一念不緣異境。是禪波羅蜜說法供養不見我我所。是般若波羅蜜不見我能行及所行法。無二無別自性離故。是名菩薩摩訶薩學般若波羅蜜通達方便波羅蜜。大王。菩薩摩訶薩學般若波羅蜜行尼坻波羅蜜。菩薩發愿不為有樂出離三界求二乘道。作大愿言。一切眾生眾生所攝皆入涅槃。然后我身乃成正覺。未發心者即令發心。已發心者令其修行。已修行者令得菩提。得菩提者請轉法輪。乃至分身舍利起塔供養。復作愿言。若有世界諸佛成道悉無天魔。愿自智慧發無上心不由外緣。又愿我身常在世間。一切眾生悉令成就。愿新發意諸菩薩等。若聞如來說甚深法心不驚怖。無邊佛道。無邊佛境。無邊大悲。愿諸眾生皆悉通達。又愿我身常生穢國不生凈土。何以故。譬如病人乃須醫藥無疾不須。不見我能行及所行法。無二無別自性離故。是名菩薩摩訶薩學般若波羅蜜通達愿波羅蜜。大王。菩薩摩訶薩學般若波羅蜜行婆羅波羅蜜。菩薩摩訶薩能伏天魔摧諸外道。具足功德智慧力故。一切佛法無不修行無不證見。以神通力用一毛發。能舉閻浮提乃至四天下三千大千世界。乃至無量百千世界。能于空中取種種寶施諸眾生。十方無量無邊世界諸佛說法無不聞持。不見我能行及所行法。無二無別自性離故。是名菩薩摩訶薩學般若波羅蜜通達力波羅蜜。大王。菩薩摩訶薩學般若波羅蜜行阇那波羅蜜。菩薩摩訶薩觀五陰。生不見實生滅非實滅。作是思惟。此五陰空無我無人無眾生無壽者無養育。凡夫眾生虛妄著我。五陰非我陰中無我。我非五陰我中無陰。凡夫愚惑不如實知流轉生死如旋火輪。一切諸法自性本空無生無滅。緣合謂生緣散為滅。自性非無是故不生。自性非有是故無滅。菩薩摩訶薩一切境界無有一法不通達者。修行如是智波羅蜜。二乘外道不能掩蔽。以智觀察從初發心至入涅槃皆悉明了。能以一法知一切境。一切境界即是一法。何以故。如如一故。不見我能修及所修法。無二無別自性離故。是名菩薩摩訶薩行般若波羅蜜通達智波羅蜜

　　勝天王般若波羅蜜經顯相品第二

爾時勝天王。即從座起偏袒右肩右膝著地。合掌向佛頭面作禮而白佛言。世尊。是般若波羅蜜甚深。何者是般若波羅蜜相。佛告勝天王言。如地水火風相。般若波羅蜜相亦復如是。世尊云何地相。佛言。普遍廣大難可度量是為地相。般若波羅蜜相亦復如是。何以故。如如普遍廣大難思量故。大王。一切藥草皆依地生。一切善法皆依般若波羅蜜生。又如土地增之不喜減之不嗔。離我我所無二相故。般若波羅蜜亦復如是。贊嘆不增毀皆不減。離我我所無二相故。世間行來舉足下足悉依于地。若求善道趣向涅槃。應當依是般若波羅蜜。又如大地出種種寶。般若波羅蜜亦復如是。生出世間種種功德。又如大地蟲蟻蚊虻種種諸苦不能傾動。般若波羅蜜亦復如是。離我我所不可傾動。又如大地若聞師子龍象之聲終無驚怖。般若波羅蜜亦復如是。天魔外道不能恐懼。何以故。不見有人不見有法自性空故。又如水大從高赴下。一切善法皆向般若波羅蜜。又如水大能潤草木得生華果。般若波羅蜜亦復如是。潤諸三昧生助道法。成一切智樹得佛法果利益眾生。又如水大漬草木根。能使傾拔隨流而去。般若波羅蜜亦復如是。一切諸見煩惱習氣。根本悉滅永不復生。又如水大性本清凈無垢不濁。般若波羅蜜亦復如是。體無煩惱故名清凈。離諸惑故名為無垢。一相非異故名不濁。如人夏熱遇水清涼。熱惱眾生聞般若波羅蜜亦即清涼。如人患渴得水乃止。求出世法得般若波羅蜜思愿亦止。又如水泉甚深難入。般若波羅蜜亦復如是。諸佛境界甚深難入。又如坑坎之處水悉平等。般若波羅蜜亦復如是。一切聲聞辟支佛及諸凡夫皆悉平等。又如水能洗地悉得清凈。菩薩摩訶薩通達般若波羅蜜。離諸煩惱即得清凈。何以故。自性清凈離諸惑故。又如火大能燒一切樹木藥草。不作是念我能燒物。般若波羅蜜亦復如是。能滅一切煩惱習氣。亦不作念我能除滅。又譬如火悉能成熟一切諸物。般若波羅蜜亦能成就一切佛法。又譬如火悉能干竭一切濕物。般若波羅蜜亦復如是。竭諸漏流永不復起。假使火聚在雪山頂。若一由旬至十由旬皆悉能照。而無是念我能照遠。般若波羅蜜亦復如是。皆悉能照聲聞緣覺及以菩薩。亦不作念我能照彼。又如禽獸夜見火光恐怖遠避。薄福凡夫及以二乘。若聞般若波羅蜜恐懼舍離。般若波羅蜜聞名尚難況復修學。如夜遠行迷失道路。若見火光即生歡喜。知有聚落疾往投趣。至則安隱永無怖畏。生死曠野有福德人。若聞般若波羅蜜。生大歡喜歸趣受持。永離煩惱心得安樂。如世間火貴賤共同。般若波羅蜜亦復如是凡圣等有。又如婆羅門剎利咸供養火。諸佛菩薩咸皆供養般若波羅蜜。又如小火能燒三千大千世界。般若波羅蜜亦復如是。若聞一句則能焚燒無量煩惱。大王。般若波羅蜜離垢無著寂靜無邊。無邊智慧等達法性。猶如虛空性無所住。離相境界過諸覺觀。心心數法無有分別。無生無滅自性離故。大王。菩薩摩訶薩行般若波羅蜜。世間希有利益眾生。猶如日月一切受用。又譬如月能除熱惱。般若波羅蜜亦復如是。能除一切煩惱熱毒。又譬如月世間樂見。般若波羅蜜亦復如是。一切圣人之所樂見。又如初月日日增長。菩薩摩訶薩親近般若波羅蜜。從初發心乃至菩提漸次增長。如黑分月日日漸盡。菩薩摩訶薩修行般若波羅蜜。煩惱結使次第滅盡。如世間月婆羅門剎利咸所贊嘆。若善男子善女人親近般若波羅蜜。一切世間天人阿修羅皆所贊嘆。如月游行遍四天下。般若波羅蜜亦復如是。若色若心無處不遍。如世間月常自莊嚴。般若波羅蜜亦復如是性自莊嚴。何以故。不生不滅性本清凈。遍一切法自性離故。如世間日破一切暗。而不作念我能破暗。般若波羅蜜亦復如是。能破無始一切煩惱。亦不作念我破煩惱。又譬如日開敷蓮華。而不作念我開蓮花。般若波羅蜜亦復如是。能開菩薩亦無是念。又譬如日遍照十方。不作是念我能遍照。般若波羅蜜亦復如是。能照無邊而無照相。又如見東方赤則知日出不久。若聞般若波羅蜜。當知去佛不遠。如閻浮提人若見日出生大歡喜。若世間中有般若波羅蜜名字。一切圣人皆大歡喜。又如日出月及星宿光悉不現。菩薩摩訶薩行般若波羅蜜。二乘外道德亦不現。又如日出方見坑坎高下之處。菩薩摩訶薩行般若波羅蜜。世間乃知邪正之道。何以故。般若波羅蜜自相平等不生不滅性是離故。大王。菩薩摩訶薩行般若波羅蜜。多修空行無所住著修道離障。遠惡知識親近諸佛。心心相續念佛不斷。通達平等隨順法界。神通游戲十方國土。于其本處都不動搖。見諸佛法猶如現前。雖處世間世法不染。猶如蓮花生在淤泥菩薩摩訶薩雖處生死以般若波羅蜜方便力故而不染著。何以故。般若波羅蜜不生不滅自相平等。不見不著性是離故。又如蓮華不停水滴。菩薩摩訶薩行般若波羅蜜。一不善法不得暫住。又如蓮華所在悉香。菩薩摩訶薩行般若波羅蜜若在城邑聚落。人間天上悉具戒香。又如蓮華體性清凈。婆羅門剎利長者居士之所愛重。菩薩摩訶薩行般若波羅蜜。天龍夜叉乾闥婆阿修羅迦樓羅緊那羅摩睺羅伽人非人等菩薩諸佛咸所愛敬。又如蓮華始欲敷啟能悅眾心。菩薩摩訶薩行般若波羅蜜。面門常笑曾無嚬蹙能悅眾生。又如世人夢見蓮花亦是吉相。一切人天乃至夢中。聞見菩薩行般若波羅蜜。亦是吉祥況當真見。又如蓮華初始生時。若人非人之所愛護。菩薩摩訶薩始學般若波羅蜜。諸佛菩薩釋梵諸天之所衛護。菩薩摩訶薩行般若波羅蜜。興如是心如理通達諸波羅蜜。滿足佛法教化眾生坐菩提樹。成就阿耨多羅三藐三菩提轉正法輪。世間沙門婆羅門。天魔釋梵所不能轉。化度十方無邊世界一切眾生。平等濟拔于生死海。皆悉安置般若波羅蜜中。無歸無依無救護者為作救護。欲見佛者即為示之作師子吼。神通游戲嘆佛功德令眾渴仰。其心清凈而不轉移。意無諂曲遠離邪念。所謂不念聲聞辟支佛法。盡諸垢穢無復煩惱。身無偽行離邪威儀。口無巧言如實而說。受恩常感輕恩重報。心不懷憾口恒軟語。如是修習清凈之心。不見能污不見可染。無二無別自性離故。大王。菩薩摩訶薩行般若波羅蜜。能信如來三種清凈。作是思惟。修多羅說如來法身。寂靜身。無等等身。無量身。不共身。金剛身。于此決定心無疑惑。是名能信如來身凈。復次思惟。修多羅說如來口凈如為凡夫受作佛記。亦為菩薩授記成佛。信如是言不相違背。何以故。如來永離一切過失無諸垢穢。無有煩惱寂靜清凈。若天若魔沙門婆羅門若梵。能得如來口業失者無有是處。是名能信如來口凈。復次修多羅說如來意凈。諸佛世尊心所思事。若聲聞辟支佛菩薩一切天人無能知者。何以故。如來之心甚深難入。非諸覺觀離思量境。無有邊量同虛空界。如是信知心不疑惑。是名能信如來意凈。復次菩薩摩訶薩行般若波羅蜜。作是思惟。如佛所說菩薩摩訶薩為諸眾生不怖不疲。荷負重擔其心堅固曾無退轉。次第修習諸波羅蜜。成就佛法無有障礙。無邊無等不共之法。所言決定其性勇猛。成就如來廣大之事。菩薩摩訶薩于是事中。不疑不惑深心信受。菩薩摩訶薩行般若波羅蜜作是思惟。菩薩摩訶薩行般若波羅蜜。坐道場時能得無礙清凈天眼天耳他心智宿命智漏盡智。于一念中通達三世平等智。如實觀察一切世間。如是眾生具身惡行口惡行意惡行。毀謗圣人邪見造邪業。身壞命終當墮惡道。如是眾生具身善行口善行意善行。不謗圣人正見正業。身壞命終當生善道。如實觀察眾生界已作如是念。我昔發愿行菩薩道。自覺覺他此愿應滿。菩薩摩訶薩行般若波羅蜜。于如是事不疑不惑如實信受。大王。菩薩成佛所名為覺處。自覺名正覺。成就眾生名正遍覺。大王。如是菩薩摩訶薩行般若波羅蜜。信知如來出興于世。大王。菩薩摩訶薩行般若波羅蜜。聞說一乘即便信受。何以故。諸佛所說真實不虛。種種余乘皆佛乘出。如閻浮提種種城邑聚落。別名并屬此洲。如是諸乘種種名說皆屬佛乘。復作是念。如來世尊善巧方便。種種說法皆實不虛。何以故。世尊說法隨眾根性。是故分別說有三乘其實一道。菩薩摩訶薩行般若波羅蜜復作是念。如來說法深遠音聲真實不虛。何以故。釋梵天等以少功德。尚復能有深遠音聲。何況如來無量億劫積習功德。菩薩摩訶薩行般若波羅蜜作如是念。如來說法不違眾根。若上中下皆使成就。眾生各謂獨為我說。諸佛本來無說無示。菩薩摩訶薩于如此事不疑信解。大王。菩薩摩訶薩行般若波羅蜜。得心微細作是思惟。世間熾然大火之聚。所謂貪欲火。嗔恚煙。愚癡暗。云何當令一切眾生皆得出離。若能通達諸法平等名為出離。如實知法猶如幻相。善觀因緣而不分別。菩薩摩訶薩行般若波羅蜜作是思惟。諸法無本而有業報。諸佛菩薩凡所發言我知其意。既知意已即思量義。思量義已即見真實。見真實已濟度眾生。大王。菩薩摩訶薩行般若波羅蜜。善巧方便為眾說法。所謂一切諸法皆悉無我。無眾生。無養育。無人。無作者。無覺者。無生者。無見者。空無所有非自在性虛妄分別因和合生。大王。若說諸法皆悉無我乃至無見者。為稱理說空無所有。乃至生緣亦復如是。大王。夫其說法隨順法相是名稱理。不違法相與法相應得入平等。顯現義理名巧說法。大王。菩薩摩訶薩行般若波羅蜜得無礙辯才。所謂無著辯才。無盡辯才。相續辯才。不斷辯才。不怯弱辯才。不驚怖辯才。不共辯才。天人所重辯才。無邊辯才。菩薩摩訶薩行般若波羅蜜得清凈辯才。所謂不嘶喝辯才。不迷亂辯才。不怖畏辯才。不高慢辯才。義具足辯才。味具足辯才。不拙澀辯才。應時節辯才。大王。菩薩摩訶薩行般若波羅蜜。離大眾威德畏故不嘶喝。堅住不怯智故不迷亂。菩薩處眾如師子王故無怖畏。離諸煩惱故不高慢。不說無義通達法相故義具足。善解書論文字世智故味具足。無量劫來習巧便語故不拙澀。如是說法隨順四時。春如春說秋冬亦爾。應前說者不中后說。應后說者不前中說。應中說者不前后說。善知時故。大王。菩薩摩訶薩行般若波羅蜜。所得辯才令眾歡喜。所謂愛語面門常笑不曾嚬蹙。發辭有義。能稱如實所說決定不欺侮人。種種樂說以柔軟言令眾歡喜。顏色寬和使他親附。隨義而說聞者悟解。稱法相說為利益故。平等為說心無偏黨。作決定說無虛妄言。種種樂說隨眾根性令得歡喜。大王。菩薩摩訶薩行般若波羅蜜成大威德。何以故。非器不聞故。爾時勝天王即白佛言。世尊。菩薩摩訶薩行般若波羅蜜其心平等。云何不為非器者說。佛告勝天王言。大王。般若波羅蜜性自平等。不見器不見非器。不見能說及以所說。眾生虛妄見說不說。何以故。般若波羅蜜不生不滅無相分別。猶如虛空一切遍滿。眾生亦爾不生不滅。聲聞辟支佛菩薩及佛亦復如是。無名字法假立名字。云是眾生云是般若。云有能說云有所說云有聽者。第一義中同是一相。所謂無相。菩薩摩訶薩行是甚深般若波羅蜜。威德重故非器不聞。大王。般若波羅蜜不為非器眾生說。不為外道說。不為不尊重者說。不為不正信者說。不為求法貿易者說。不為貪利養者說。不為嫉妒者說。不為盲聾啞者說。何以故。菩薩摩訶薩行般若波羅蜜時。心無慳吝不秘深法。非于眾生無大慈悲不舍眾生。眾生宿世善根。得見如來及聞正法。諸佛如來本無說心為此為彼。但障重者雖復在近而不見聞。爾時勝天王白佛言。世尊。何等眾生堪聞諸佛菩薩說法。佛告勝天王言。大王。具正信者諸佛菩薩即為說法。根性純熟堪為法器。于過去佛曾種善根。心無諂曲威儀齊整。不求名利親近善友。利根性人說文知義。為法精進不違佛旨。大王。諸佛菩薩為如是等眾生說法大王。菩薩摩訶薩行般若波羅蜜。能作法師善巧說法。云何巧說說法。為利益佛法而說佛法竟不可見。雖說波羅蜜而波羅蜜竟不可得。雖說菩提而說菩提竟不可得。雖斷煩惱而說煩惱竟不可得。雖為涅槃而說涅槃竟不可得。雖為須陀洹向須陀洹果乃至阿羅漢向阿羅漢果。而四果向竟不可得。雖為辟支佛果。而辟支佛果竟不可得。斷除我見而說我見竟不可得。說有業報而說業報竟不可得。何以故。名字所得非是實法。法非名字非言境界。法非可議非心所量。名字非法法非名字。但以世諦虛妄假名有說。無名字法說為名字。名字是空空無所有。無所有者非第一義。非第一義即是虛妄凡夫之法。大王。是名菩薩摩訶薩善巧說法。菩薩摩訶薩行般若波羅蜜。以方便力得無礙辯才。隨眾生根性說是甚深般若波羅蜜

勝天王般若波羅蜜經卷第一勝天王般若波羅蜜經卷第二

　　　　陳優禪尼國王子月婆首那譯


　　法界品第三

爾時勝天王即從座起。偏袒右肩右膝著地。合掌向佛頭面作禮而白佛言。世尊。云何菩薩摩訶薩學般若波羅蜜通達甚深法界。爾時佛贊勝天王言。善哉大王。諦聽諦聽。善思念之。勝天王白佛言。世尊。唯然愿聞。佛告勝天王言。大王。菩薩摩訶薩有般若故近善知識勤修精進。離諸障惑心得清凈恭敬尊重。樂習空行遠離諸見。修如實道能達法界。大王。菩薩摩訶薩有般若故近善知識。歡喜恭敬猶如佛想。以親近故不得懈怠。滅一切惡諸不善法生長善根。既滅煩惱遠離障法。即得身口意業清凈。由清凈故即生敬重。以敬重心修習空行。修空行故遠離諸見。離諸見故修行正道。修正道故能見法界。勝天王白佛。世尊。何等為法界。佛告勝天王言。大王。即是如實。世尊。云何如實。大王。即不變異。世尊。云何不異。大王。所謂如如。世尊。云何如如。大王。此可智知非言能說。何以故。過諸文字離語境界口境界故。無諸戲論無此無彼。離相無相遠離思量。過覺觀境無想無相。過二境界過諸凡夫。離凡境界過諸魔事。能離障惑非識所知。住無處所寂靜圣智。后無分別智慧境界。無我我所求不可得。無取無舍無染無穢清凈離垢。最勝第一性常不變。若佛出世及不出世性相常住。大王。是為法界。菩薩摩訶薩行般若波羅蜜。修此法界百種苦行。令諸眾生皆悉通達。大王。是名般若波羅蜜如如實際。無分別相不可思議界真空。一切智一切種智不二界。爾時勝天王白佛言。世尊。云何能證至此法界。佛告勝天王言。大王。以出世般若波羅蜜證后無分別智至。勝天王白佛言。世尊。證與至有何差別。佛告勝天王言。大王。以般若波羅蜜如實見名為證。以智通達名為至。勝天王白佛言。世尊。如佛所說聞思修慧通達般若波羅蜜。非是出世后無分別智。佛告勝天王言。不爾大王。何以故。般若波羅蜜甚深微妙聞慧粗淺不能得見第一義故思不能量。出世法故修不能行。大王。般若波羅蜜如是甚深。凡夫二乘所不能見。何以故。譬如生盲不見眾色。七日嬰兒不見日輪。尚不能見況復修行。大王。譬如夏熱有人西行在于曠野。復有一人從西往東。問前人言。我今熱渴何處有水清涼樹蔭。彼人答言。善男子。從此東行則有二路。一左一右當從右路。有清泉水及樹蔭涼。大王。于意云何。雖聞此名思惟往趣。能除熱渴得水味不。不也世尊。此人至彼入池洗浴飲水息樹。方離熱渴得知水味。佛言。如是如是。大王。不可以三慧通達真實般若波羅蜜。大王。所言曠野即是生死人謂眾生。熱名煩惱渴是貪愛。東來人者即是菩薩。其右路者薩婆若道。菩薩摩訶薩行般若波羅蜜。善知生死及出世路。清冷水者所謂般若波羅蜜。樹蔭涼者即是大悲。菩薩摩訶薩行二法故。遠離凡夫及二乘道。大王。如是甚深般若波羅蜜無形無相。種種巧說令諸眾生得入其中。大王。菩薩摩訶薩行般若波羅蜜。如實知力空。無畏空。不共法空。戒聚空。定聚慧聚解脫聚解脫知見聚空。空空。第一義空。而空相不可得。不取空相不起空見。不執空相不依止空。如是不取著故于空不墮。大王。菩薩摩訶薩行般若波羅蜜遠離諸相。不見內外相。離戲論相。離分別相。離求覓相。離貪著相。離境界相。離攀緣相。離能知所知相。勝天王白佛言。世尊。菩薩摩訶薩般若波羅蜜如是觀無相。諸佛世尊。復云何觀。佛告勝天王言。大王。諸佛境界不可思議。何以故。離境界故。一切眾生思量佛境。心則狂亂不知此彼。何以故。同虛空性不可思量求不可得離覺觀境。菩薩摩訶薩行般若波羅蜜。尚不見有凡夫境界可得思量。況佛境界亦不依止一切諸愿。雖行布施不著施報持戒忍辱精進定慧亦復如是一切功德乃至涅槃亦不依著。何以故。離我我所無二無別自性離故。說是般若波羅蜜法門時。三千大千世界六種震動。須彌山王。目真鄰陀山。鐵圍山。大鐵圍山。寶山。黑山。大黑山。皆悉震動。無量百千億諸菩薩摩訶薩脫上分衣為佛敷座高如須彌。無量百千釋梵護世諸天王等。合掌恭敬散諸妙華曼陀羅華摩訶曼陀羅華。曼殊沙華摩訶曼殊沙華。白蓮華赤蓮華。紅蓮華青蓮華。耆阇崛山縱廣四十由旬。積華遍滿至于佛膝。無量天子作諸天樂不鼓自鳴。空中嘆言。再睹佛興世再見轉法輪。善哉閻浮提一切眾生。勤修功德多種善根。得聞如是甚深般若波羅蜜。況復來世有能信者。如是眾生悉行諸佛如來境界。復有無量百千諸大龍王。即以神力普興大云。降注香雨灑耆阇崛山及三千大千世界。諸聽法者唯覺香潤不見沾濡。無量龍女悉于佛前合掌贊嘆。無量乾闥婆以妙音樂而供養佛。其夜叉眾散諸妙華。十方無量無邊國土諸佛世尊。皆放眉間白毫。光明。照此娑婆世界耆阇崛山。其三千大千世界幽暗之處。日月不照悉蒙光明。照世界已還至佛所。右繞三匝從佛頂入。無量百千婆羅門剎利居士長者。以涂香末香幡華幢蓋而供養佛。爾時眾中七十二億菩薩摩訶薩得無生法忍。無量百千萬億眾生得遠塵垢法眼凈。無量百千萬億眾生發阿耨多羅三藐三菩提心。爾時勝天王白佛言。世尊。般若波羅蜜離文字無語言。云何菩薩摩訶薩行般若波羅蜜為眾生說法。佛告勝天王言。大王。菩薩摩訶薩行般若波羅蜜。如是說法為修習佛法故。而說佛法畢竟不可得。為成熟諸波羅蜜。而波羅蜜畢竟不可得。為清凈菩提而菩提畢竟不可得。為涅槃離欲滅而涅槃離欲滅畢竟不可得。為須陀洹斯陀含阿那含阿羅漢果。而須陀洹乃至阿羅漢畢竟不可得。為辟支佛而辟支佛畢竟不可得。為斷除我取而我及取畢竟不可得。菩薩摩訶薩如是行甚深般若波羅蜜。心不分別一切諸相。我能分別及所分別悉不可得。隨順般若波羅蜜不違生死。雖在生死不逆般若波羅蜜隨順法相。勝天王白佛言。世尊菩薩摩訶薩云何隨順法相不違世諦。佛告勝天王言。大王。菩薩摩訶薩隨順甚深般若波羅蜜。不遠離色受想行識。不遠離欲界色界無色界。不遠離法。而不著般若波羅蜜。不遠離道。何以故。具巧方便故。勝天王白佛言。世尊。何者是菩薩摩訶薩善巧方便。佛告勝天王言。大王。所謂無量菩薩摩訶薩具慈悲喜舍不舍眾生常能利益。大王。菩薩摩訶薩行般若波羅蜜具無邊慈。無分別慈。法慈。不息慈。不惱慈。利益慈。平等慈。遍益慈。出世慈。成就如是等大慈。世尊。云何大悲。佛言。大王。菩薩摩訶薩行般若波羅蜜。眾生苦惱無歸依處。即為濟拔發菩提心勤求正法。既自得已為眾生說其慳貪者教行布施。無戒破戒教令持戒。惡性之人教行忍辱。懶惰懈怠教令精進。散亂之人教行禪定。愚癡之人教行般若。為度眾生雖遭苦惱。終不舍離菩提之心。是名大悲。世尊。云何大喜。佛言。大王菩薩摩訶薩行般若波羅蜜作是思惟。三界熾然我已出離故生歡喜。久相系著生死之繩。我已割斷故生歡喜。種種覺觀及諸取相。于生死海我已得出故生歡喜。無始豎立我慢之幢。我今已摧故生歡喜。以金剛智壞煩惱山永不復立故生歡喜。我自安隱又令他安。愚癡黑暗貪愛系縛久寐世間。今始得覺故生歡喜。我今已離一切惡趣。又拔眾生令出惡道。眾生久于生死迷亂不知出道。我今濟拔開示正路。悉令得至薩婆若城故生歡喜。是名大喜。大王。菩薩摩訶薩行般若波羅蜜。眼所見色不著不離而起舍心。耳聲鼻香舌味身觸意法亦爾。大王。菩薩摩訶薩行般若波羅蜜成就如是四無量心。爾時勝天王白佛言。世尊。云何菩薩摩訶薩行般若波羅蜜為度眾生示現諸相。佛告勝天王言大王。般若波羅蜜相不可得。菩薩摩訶薩相亦不可得。但方便力教化眾生。示現處胎乃至涅槃。何以故。諸天計常謂無墮落。菩薩摩訶薩行般若波羅蜜。以方便力破此執故示現處胎。因令彼天起無常念。世間最勝最高無等不著五欲。欲不能污尚有墮落。況復余天。是故咸應勿復放逸。勤加精進一心修道。譬如見日尚有隱沒。則知螢火不得久住。大王。復有放逸諸天貪著樂故不修正法。雖與菩薩同在天宮。不往禮拜不咨受法。而作是意。今且游戲朋詣菩薩。各相謂言菩薩與我常共在此修行何晚。菩薩摩訶薩行般若波羅蜜。勤修精進如救頭然。破彼放逸示現墮落。如是示現有二因緣。一令諸天離放逸故。二令眾生咸得見故。大王。世間復有下劣眾生。不堪見佛成無上道及轉法輪。菩薩摩訶薩為此眾生。是故示現嬰兒童子后宮游戲。菩薩若作余像說法。后宮女人則不信樂。是故示現嬰兒童子。大王。有高行者常能離俗。菩薩摩訶薩。為化彼故示現出家。大王。復有天人作如是念。若以端坐受人天樂而得圣道。菩薩摩訶薩。為化此故示現苦行。亦為降伏諸外道故示現苦行。大王。復有天人長夜發愿。菩薩摩訶薩行詣道場。我等諸天常獻供養。菩薩為化此眾生故示詣道場。一切人眾皆悉獲得菩提因緣。大王。復有天人作如是念。惡魔外道障礙正法。愿得菩薩坐于道場。降伏惡魔及諸外道。正信之人悉令見法。菩薩摩訶薩既成道已。三千大千世界于虛空中。種種音聲而贊嘆曰。佛日出世螢火隱沒。此等天人悉發是言。愿我來世皆得阿耨多羅三藐三菩提。如今菩薩摩訶薩。為是眾生現坐道場。大王。又有天人作如是言。愿見大師成就一切智無師智自然智。不求出離根性純熟是深法器。為是眾生示現三轉十二種法輪。大王。復有天人樂聞涅槃。菩薩為化彼眾生故示現涅槃。大王。菩薩摩訶薩修行般若波羅蜜。能現如是種種之相。大王。菩薩摩訶薩行般若波羅蜜不生難處。何以故。無福德人不聞般若波羅蜜名字故。又復常離一切惡業。佛所說戒悉不毀犯心無嫉妒。已于過去無數佛所。多種善根具足功德。智慧方便成就大愿。心樂寂靜勤行精進。大王。菩薩摩訶薩。無有惡業牽墮地獄。性行十善故。菩薩摩訶薩。無有破戒牽墮畜生。性持戒故。菩薩摩訶薩。無有嫉妒不牽墮餓鬼。不生邪見家常值善知識。何以故。已于過去無數佛所深種善根。是故生處皆悉正見。菩薩受生諸根不缺成佛法器。何以故。于過去世供養諸佛聽聞正法禮敬大眾。是故根具相貌端圓成佛法器。大王。菩薩不生邊地。鈍根愚癡不知善惡。語言義趣非佛法器。不識沙門婆羅門。何以故。菩薩受生必在中國。利根智慧言辭辯了。善知語義。是佛法器。善知沙門及婆羅門。何以故。菩薩摩訶薩。宿世智慧力故。大王。菩薩不生長壽天。不見諸佛不利眾生故。菩薩所以生在欲界。示現出世利益眾生。何以故。善方便故。大王。菩薩不生空世界中。此處無佛不聞正法不供養僧。何以故。菩薩生處必具三寶宿愿強故。菩薩若聞惡世界名即生厭離。修行寂靜心不懈怠。以一切善滅諸惡法。大王。菩薩摩訶薩修行般若波羅蜜。以是因緣不生難處。大王。菩薩摩訶薩行般若波羅蜜乃至夢中尚不忘失菩提之心。況復覺時何以故。一切菩薩生于此心即是阿耨多羅三藐三菩提心。若無此心則無有佛。無佛無法無法無僧。由此心故得有三寶及以天人。菩薩摩訶薩常離諂曲質直柔和。其心清凈不疑佛法。欲聽受者不秘深義。離法嫉妒遠三涂業。于初中后無有異相。行不違言護持大乘。見同學者則生恭敬。勸他修習贊嘆大乘。于說法師常生佛想。近善知識遠離惡友。大王。菩薩摩訶薩。修般若波羅蜜。如是成就菩提之心。因由此心得宿命智。何以故。已曾供養無量諸佛。護持正法修清凈戒。遠離惡業障礙永無。心常歡喜心勤修學。心不散亂心智不失。何以故。大王。若菩薩摩訶薩。已曾供養無量諸佛則尊重正法。由重法故廣為人說。為護正法不惜身命。身口意業三種清凈。業清凈已得離障礙。離障礙故心常歡喜。心歡喜故則勤精進。心性正直念智具足。由念智故知過去生。一十百千乃至無數。大王。菩薩摩訶薩行般若波羅蜜。如是了知過去生處既了宿命。近善知識由善知識。于諸佛所不失三事。謂見聞念常聽正法。供養僧寶無空過時。諸佛菩薩所恒恭敬禮拜尊重。行住坐臥不離多聞。大王。持凈戒者耳根常聞般若波羅蜜名字。恒勤修習助道之法。曾不遠離三解脫門。修四無量。常聞薩婆若名。大王。菩薩摩訶薩行般若波羅蜜。以是因緣近善知識。大王。菩薩摩訶薩行般若波羅蜜。乃至夢中不近惡友。何況覺時。何以故。菩薩摩訶薩。不與破戒人共住。邪見人。無威儀人。邪命人無義語人。懶惰人。樂住生死人。背菩提人。樂俗務人。不與共住。大王。菩薩摩訶薩行如是法離惡知識。大王。菩薩摩訶薩行般若波羅蜜。能得如來清凈之身。所謂平等身。清凈身。無盡身。善修得身。法身。不可覺知身。不思議身。寂靜身。虛空等身。智身。勝天王白佛言。世尊。菩薩摩訶薩在何位中。能得如來十種之身。佛告勝天王言。菩薩初地得平等身。何以故。離諸邪曲通達法性見平等故。于第二地得清凈身。何以故。清凈戒故。住第三地得無盡身。何以故。離嗔恚故。第四地中得善修身。何以故。常勤精進修佛法故。住第五地則得法身。何以故。見諸諦理故。住第六地得離覺觀身。何以故。觀因緣理非覺觀所知故。住第七地得不思議身。何以故。具足方便故。于第八地得寂靜身。何以故。離一切戲論無煩惱故。住第九地得等虛空身。何以故。身相不可量遍一切處故。住第十地則得智身。何以故成就一切種智故。勝天王白佛言。如來之身與菩薩身無差別乎。佛告勝天王言。身無差別但功德異。勝天王言。其義云何。大王。佛菩薩身無有差別。何以故。一切諸法同一性相。功德差別。世尊。云何功德而有差別。佛言大王。今當為王譬喻顯了。譬如寶珠若有裝飾或不裝飾其珠何異。佛與菩薩功德有差法身無別。何以故。如來功德一切圓滿。盡于十方遍眾生界。清凈離垢障礙永無。菩薩之身功德未滿有余障故。譬如初月十五日。月虧盈有異月性無差。此等諸身皆悉堅固。猶如金剛不可破壞。何以故。三毒不破世法不染。惡趣人間苦不能逼。悉已遠離生老病死。能伏外道過魔境界。不向聲聞辟支佛乘。以是因緣不可破壞。大王。菩薩摩訶薩行般若波羅蜜。善能將導一切世間天人阿修羅。譬如有人善為將導。若國王等長者居士意咸用之。菩薩亦爾。聲聞緣覺菩薩諸佛。咸同用為將導。又如善將導者。世間國王婆羅門長者居士咸共尊重。菩薩亦爾。天龍夜叉有學無學之所供養。又如曠野險難怖畏行人疲倦。遇善將導能令安隱。菩薩亦爾。以方便力于彼生死煩惱賊難。將導眾生安隱得出。又如貧人依富長者方出險難。梵志尼干及余外道。于生死中依行般若波羅蜜菩薩。爾乃出離又如大富長者無量貲財為一切人之所受用。行般若波羅蜜菩薩亦復如是。于生死中六道眾生之所受用。又如大富長者欲過險難必要多伴。飲食資糧皆悉具足爾乃得過。菩薩亦爾。欲出世間以功德智慧。攝一切眾生度生死難至薩婆若。又如人遠行多赍寶物。為得利故。菩薩亦爾。從生死海至薩婆若。廣修功德智慧。為得一切智故。又如世人求財無厭。菩薩樂法亦無厭心。又如將導。四事勝他。所謂財富最勝。位高語用。菩薩亦爾。富功德位最勝法自在無異言。又如人善導至于大城。菩薩亦爾。善能將導至薩婆若城。大王。菩薩摩訶薩行般若波羅蜜。善知行路不可行路邪正安善。有水無水相貌曲直。出離之道皆悉通達。大王。菩薩摩訶薩知不倒路。凡所示道不違眾根。為大乘人示無上道。不說聲聞辟支佛路。為小乘人示聲聞道不說大乘。辟支佛根示緣覺路。不說薩婆若道。為著我見說無我道。著法眾生為說空道。著二邊者為說中道。為散亂者說奢摩他毗婆舍那不說散亂。戲論眾生示如如道不說言語。著生死者示涅槃道不說世間。為迷涂者而說正道。大王。是名菩薩知邪正路

　　勝天王般若波羅蜜經念處品第四

爾時勝天王。即從座起偏袒右肩右膝著地。合掌向佛頭面作禮。而白佛言。世尊。菩薩摩訶薩行般若波羅蜜。能如是知路非路者心緣何住。佛告勝天王言。大王。菩薩摩訶薩行般若波羅蜜心正不亂。何以故。善念身念受念心念法。菩薩摩訶薩。凡所游行城邑聚落聞利養名。如佛戒說煩惱系縛善自憶念。大王。云何菩薩摩訶薩行般若波羅蜜念身。與身相應惡不善法。以如實智悉遠離之觀身過失。始自足底乃至頭頂。此身無我無常敗壞。但以筋脈共相連持。腥臊臭穢色惡可惡所不喜見。如是觀己身中貪欲悉不復生不起身我。以是因緣相應善法皆悉隨順。云何菩薩摩訶薩行般若波羅蜜念受。作是思惟。諸受皆苦。顛倒眾生妄起樂相。凡夫愚癡以苦為樂。圣人但說一切皆苦。勤修精進為斷滅故。亦教余人修學此法。作是觀已恒自念受。不隨受行修行斷受亦令他學。云何菩薩摩訶薩行般若波羅蜜念心。作是思惟。此心無常而謂常住。于苦謂樂。無我謂我不凈謂凈。數動不住速疾轉易。結使根本諸惡趣門。煩惱因緣壞滅善道。是不可信貪嗔癡主。一切法中心為上首。若善知心悉解眾法。種種世間皆由心造。心不自見。若善若惡悉由心起。心性回轉如旋火輪。易轉如馬能燒如火暴起如水。作如是觀于念不動。不隨心行。令心隨己。若能伏心則伏眾法。云何菩薩摩訶薩行般若波羅蜜念法。惡不善法能如實知。所謂貪欲嗔恚愚癡及余煩惱而修對治。貪欲對治。嗔恚對治。愚癡對治如是知已。即回起念不行彼法亦令他離。云何菩薩摩訶薩行般若波羅蜜于境起念。若見色聲香味觸作是思惟。云何于彼不真實法而生貪愛。此乃凡夫愚癡所著即是不善。如世尊說愛即生著著即迷惑。迷故不知善法惡法。以是因緣生于惡趣。菩薩摩訶薩。自不漏失不著境界令他亦爾。大王。菩薩摩訶薩行般若波羅蜜阿蘭若念。作是思惟。阿蘭若者。是無諍人之所住處寂靜住處。于此處中。天龍夜叉他心智人。悉能知我心心數法。不應于此起邪思惟。即得舍離于法正憶勤修行之。大王。菩薩摩訶薩行般若波羅蜜作是思惟。城邑聚落非出家人所可行處則不應往。所謂酤酒淫女。王城博弈歌舞之處悉遠離之。大王。菩薩摩訶薩行般若波羅蜜。聞利養名起正憶念作是思惟。為生施福故受此財。不由貪愛受。不出內生長子息。不言我財。一切貧窮普皆周給。如是行者人所贊嘆。終不計我及以我所。復作是念。人皆稱我惠施名聞。世間無常須臾磨滅。云何智人無常無實不恒無主。隨彼而行起我我所大王。菩薩摩訶薩行般若波羅蜜。于佛世尊所說念戒作是思惟。過去諸佛皆學此戒。成無上道得至涅槃。當來諸佛現在亦爾。如是知已精進勤修。大王。菩薩摩訶薩行般若波羅蜜。為化眾生及以自身。少欲知足著糞掃衣。心常清潔信力堅固。寧失身命于戒不犯。心離高慢游行城邑不恥弊衣。遠離懈怠常修精進。所作未辦終不中息。于糞掃衣不見過患。朽故弊壞終無輕鄙但取其德。夫離欲者乃服此衣。如來所贊息慳貪著。亦不自贊我能服此。于他不服終無毀言。如此行人諸天禮敬。佛所贊嘆菩薩護持。婆羅門剎利皆悉禮敬。大王。菩薩摩訶薩行般若波羅蜜。如是修清凈行。爾時勝天王白佛言。世尊。高行菩薩能行般若波羅蜜。何用著糞掃衣。佛告勝天王言。諸大菩薩將護世人。何以故。世間眾生樂見不同。大王。于意云何。菩薩高行何如世尊。勝天王言。百千萬億恒河沙分算數譬喻不及其一。何以故。如來世尊。是大法王一切種智。無有一法而不照了。大王。于意云何。諸佛如來于四天下。天龍夜叉人非人中示現苦行。及以贊嘆頭陀功德此何所為。王言世尊。為欲教化可度眾生。及初發意諸菩薩等。未斷煩惱為說對治。佛言。如是如是。大王。高行菩薩著糞掃衣亦復如是。是故菩薩摩訶薩行般若波羅蜜。多有方便利益眾生。大王。菩薩摩訶薩行般若波羅蜜。示現世間但畜三衣。何以故。心知足故更不多求即是少欲。不求索故無所積聚。既不積聚則無喪失。無喪失故則不生苦。苦不生故即離諸惱。離諸惱故則無所著。無所著故是為漏盡。大王。菩薩摩訶薩行般若波羅蜜。利益眾生故。入城邑聚落持缽乞食。何以故。菩薩摩訶薩大悲熏心。如實觀察貧苦眾生。令得富樂受彼供養。若入邑聚威儀齊整心正不亂。善攝諸根前視六尺。雙犁軛地如法乞食。次第而往不越貧家。以量受食終不長取。于所得中更開一分擬施供養。何以故。信施難銷為生福故。大王。菩薩摩訶薩行般若波羅蜜。但一坐食而不移動。何以故。一坐道場魔來惱亂亦不移動。出世禪定般若阇那。空一切法如實圣道。實際如如一切種智。于此諸法悉不移動。何以故。薩婆若法是一坐得。是故行一坐食。大王。菩薩摩訶薩行般若波羅蜜。以方便力如是示現乞食。大王。菩薩摩訶薩行般若波羅蜜。學阿蘭若行。所謂常修梵行。于諸根中不起過失。深樂多聞力堪修行離我怖畏。不計著身常行寂靜。菩薩摩訶薩。正法中出家。持三輪凈戒善知法相。如來所說為少壯老。三種人戒悉能了達。不隨外緣自心思量。訶毀世法贊嘆出世。調伏諸根不緣惡境。于阿蘭若居無難處。聚落乞食不遠不近。有清泉水盥洗便易林木華果。無惡禽獸巖穴寂靜。空閑罕人而為居止。所曾聞法日夜三時勤加讀誦。聲不過高亦不太下。心不緣外一念誦持常在胸臆。若婆羅門剎利來至阿蘭若處當喚令坐。彼或不肯殷勤加勸。觀此眾生隨其根性即為說法。令得歡喜信受修行。如是具足善巧方便即離我心。以無我故于阿蘭若不生怖畏。離怖畏故樂行寂靜。菩薩摩訶薩。如是以方便力示阿蘭若行。大王。菩薩摩訶薩行般若波羅蜜。善能觀行作是思惟。世間之中一切飲食清凈香潔。身火所觸即成不凈爛壞臭處。一切凡夫愚癡無智。愛著此身及以飲食。若依圣智如實觀察。即生穢惡不可樂著。大王。菩薩摩訶薩行般若波羅蜜。作是思惟。多行嗔恚則起惡業。我今當離直心趣道。真實思惟非徒口說。大王。菩薩摩訶薩行般若波羅蜜作是思惟。若法有生即是因緣。法之因緣又從緣起。云何智人于此虛妄因緣生法而作罪失。菩薩身中有障善法即自斷除。若不能斷他障善法。心即生舍不起無明。云何名障善法。不恭敬佛法僧凈戒不敬同學。老少幼小自高降彼。趣向五欲背舍涅槃。而起我見眾生見命見人見。執空起斷見執有起常見。遠離賢圣親近凡夫。舍持戒人依破禁者。親附惡友遠善知識。聞甚深法即生毀謗。威儀不整口無辯說。煩惱覆心具足諂曲。貪著利養生五種慢。一姓貴。二種族。三見勝。四國土。五徒眾。見惡則助遇善而舍。贊嘆女人童稚外道。不樂阿蘭若行。不解節食不親近師。雖復讀誦不知時節。若見善法亦復不生少尊重心。見惡不怖如象無鉤馬無轡勒放逸不制。喜起嗔忿不生慈心。見苦不悲遇病不視于死不怖。在火聚中不求免出。應作不作不能量忖。難思而察非望而求。不出謂出非路謂路。未得謂得遠大善法。毀呰大乘贊嘆小道。毀大乘人贊彼小學。多樂斗亂惡口粗言。心無慈悲令他怖畏。出言粗鄙語無一實。樂著戲論而不舍離。大王。菩薩摩訶薩行般若波羅蜜。如是等事名障善法。大王。菩薩摩訶薩行般若波羅蜜。滅諸戲論修習空行。作是思惟。所觀境界皆悉空無。能觀之心亦復如是。無能所觀二種之異。諸法一相所謂無相。如是思惟遣內外相。不見身不見心不見法。次第相續修奢摩他毗婆舍那。毗婆舍那如實見法。奢摩他者一心不亂。菩薩如是修觀行已即得凈戒。戒清凈故行亦如是。是名菩薩摩訶薩行般若波羅蜜觀行清凈。大王。菩薩摩訶薩行般若波羅蜜。護持如來正法之藏聽受正法。為守護故不為利養。為三寶種不斷故不為恭敬。為擁護大乘行故不為名聞。為無歸依眾生令得濟拔與安樂故。無慧眼者令得慧眼。修小乘人示聲聞道。欲行大乘示現大道。如是聽法為無上智。終不為得下劣之乘。大王。菩薩摩訶薩行般若波羅蜜善知毗尼。所謂毗尼及毗尼行。毗尼甚深毗尼微細。凈與不凈有失無失波羅提木叉。聲聞毗尼菩薩毗尼。大王。菩薩摩訶薩行般若波羅蜜。如是等毗尼皆悉善知。大王。菩薩摩訶薩行般若波羅蜜。善知一切威儀戒行。善學聲聞戒辟支佛戒菩薩戒。既修戒行。若見威儀不稱眾者。即應遠離非處不行。若有沙門戒行威儀則應親近。若婆羅門異學余行勸修毗尼。如是戒行修之真實。心無巧偽嫉妒即滅。自行布施亦勸他行贊嘆布施。見他布施心生隨喜。不作是念。唯當施我勿與他人。但應思惟。一切眾生多有所乏饑寒困苦。愿其得財現世安樂。以聞法故后世安樂。我今應當精進修道。與諸眾生同得出世。是名菩薩無嫉妒心。于諸眾生皆得平等。若行布施普為眾生。戒忍精進禪定般若。乃至一切種智。無二心修。何以故。所修之法與眾生共念為境界令速成道。于生死火自既出離亦使他出。譬如長者而有六子。并皆幼稚愛念無偏。長者在外其宅火起。大王。于意云何。長者作念于此六子先后救不。不也世尊。何以故。其父于子心平等故。大王。菩薩摩訶薩行般若波羅蜜亦復如是。凡夫貪著處在六道。生死火宅不知出離。菩薩摩訶薩行般若波羅蜜。以平等心種種方便。誘化令出皆悉安置寂靜界中。大王。菩薩摩訶薩行般若波羅蜜于法亦等。所謂以法供養如來。種種供具供養如來。如實修行供養如來。利益安樂一切眾生。守護一切眾生善法。隨順眾生善能教化。行菩薩道行不違言。心無疲倦求阿耨多羅三藐三菩提。若能如是乃得名為供養諸佛。不以資生而為供養。何以故。大王。法是佛身。若供養法即供養佛。大王。諸佛世尊。皆從如實修行而來。悉為利益安樂眾生。護其善法隨順眾生。若不爾者違本誓愿。懈怠懶惰不能成就菩提之心。何以故。菩薩摩訶薩。阿耨多羅三藐三菩提與眾生共。若無眾生菩薩云何能得菩提。大王。菩薩摩訶薩行般若波羅蜜。以法供養如來名真供養如是供養拔除我慢。遠離俗務剃落須發于其父母兄弟親戚。不復相關猶如已死。形狀衣服相貌異常。執持缽器游入城郭。至其親里若旃陀羅家。下意乞食作是思念。我命屬他由彼食活。以是因緣能除我慢。復作念言。我今應取師僧尊長。及同學意令彼歡喜。昔未聞法為得聞故。若見他人嗔恚斗諍。即應忍辱下意避之。大王。菩薩摩訶薩。如是行般若波羅蜜拔除我慢。大王。菩薩摩訶薩行般若波羅蜜生堅正信。何以故。多諸功德宿世所種。善根力強具足善因。正見成就不信外道。內心清凈不依余師。心行調直遠離諂曲。諸根聰利具足般若。離諸蓋障其心清凈。遠惡知識親近善友。尋求善言不生懈怠。所聞說法知佛功德。勝天王白佛言。世尊。唯愿大慈。哀愍為說如來功德大威神力。佛告勝天王言。大王。諦聽諦聽。善思念之。我當為王宣說如來神德少分。善哉世尊。唯然愿聞。佛言大王。如來具足無邊大慈遍照眾生。眾生所攝乃至十方盡虛空界。亦皆遍照不可測量。如來大悲聲聞緣覺菩薩所無。何以故。不共法故。十方世界無一眾生大悲不照。復次如來說法無盡。普為十方一切眾生。一劫百劫千劫若無量劫。種種因緣說法無盡。若眾生界種種言辭。一切句義咨問如來。一彈指頃一一眾生。各為分別無能壞者。復次如來即是無礙禪定境界。假使一切世界眾生。皆住十地入諸三昧百千億劫。觀如來定不能測量。復次如來身無邊量。何以故。隨所樂見能于一念示現種種如來。又有清凈天眼。一切世界無量眾生。一一眾生一一世界。如是一切世界中事。如來悉見如觀掌中阿摩勒果。諸天人眼所不能見。如來復有清凈天耳。一切眾生隨其種類音聲不同。如來悉聞解了其義。如來復有凈他心智。一切世界有諸眾生。作業思想若所得報。如來世尊行立坐臥。于一念頃皆悉了知。何以故。如來常定無散亂故。大王。諸佛如來無有失念。心不散亂根無異緣。何以故。離煩惱習最為清凈寂靜無垢。有煩惱者其心散亂則異攀緣。如來世尊無漏離垢。得一切法自在平等。常在三昧三摩跋提故。大王。如來以一威儀三昧游行乃至涅槃。無有天人能得知者。況復如來于無量劫修習無量無邊萬億三昧。何以故。如來不可量不可思不可觀故。爾時勝天王白佛言。世尊。我聞如來三阿僧祇劫修行成佛。云何而說無量劫修。佛言。不也大王。何以故。菩薩摩訶薩。修阿耨多羅三藐三菩提。無量功力之所能辦。非爾許劫時始得入法平等理稱為成佛。勝天王白佛言。世尊。善哉善哉。一切眾生常行諸善遠離障業。喜樂佛果修菩薩行。世尊。若有眾生得聞如來大神通力。心生歡喜信受贊嘆。當知是人不久得成此神通器。況復有人受持讀誦書寫宣說。如是人等不可思量。佛言。如是大王。此等眾生如來擁護已種善根。過去供養無數諸佛。乃能得聞如來世尊大神通力。是善男女心不疑惑。于七日中澡浴清凈著新潔衣。香華供養一心正憶。爾時如來即為現身便得見佛。其供養具或有闕少但一心念。于命將盡見佛在前。勝天王白佛言。世尊。頗有眾生聞說如來神通功德。不起信心而謗毀不。佛言。有是眾生。若聞如來神通法門。即起嗔毒不善之心。于說法師惡知識想。此人舍壽生泥梨中。若聞如來大神通力能生信受。于說法師善知識想。即得人天乃至成佛。爾時世尊。出廣長舌相自覆面門。次至頭頂次覆遍身次覆師子座。次覆菩薩眾次覆聲聞眾。然后乃覆釋梵護世一切大眾還收舌相。告大眾言。如來世尊有是舌相豈當妄語。汝等大眾皆應信受長夜安樂。說是法時眾中八萬四千菩薩得無生法忍。無量百千眾生。得遠塵離垢法眼凈。無量無邊眾生。發阿耨多羅三藐三菩提心

勝天王般若波羅蜜經卷第二勝天王般若波羅蜜經卷第三

　　　　陳優禪尼國王子月婆首那譯


　　法性品第五

爾時勝天王。即從坐起偏袒右肩右膝著地。合掌向佛頭面作禮。而白佛言。希有世尊。如來應供正遍知。快說微妙大神通力。諸佛如來因何得此。唯愿世尊分別解說。佛告勝天王言。大王。諸佛如來所行甚深不可思議。得果亦爾。勝天王白佛言。世尊。諸佛如來行何等法。名為甚深不可思議。佛告勝天王言。大王。諸佛如來法性因果不可思議。功德及法利益眾生亦復如是。勝天王白佛言。世尊。云何法性不可思議。佛言大王。在諸眾生陰界入中無始相續。所不能染法性體凈。一切心識不能緣起。諸余覺觀不能分別。邪念思惟亦不能緣。法離邪念無明不起。是故不從十二緣生。名為無相。則非作法。無生無滅無邊無盡自相常住。大王。菩薩摩訶薩行般若波羅蜜。能知法性清凈。如是無染無著遠離垢穢。從諸煩惱超得解脫。此性即是諸佛法本。功德智慧因之而生。體性明凈不可思量。大王。我今喻說汝善諦聽。王言世尊。唯然愿聞。佛告勝天王言。譬如無價如意寶珠。裝飾瑩治皎潔可愛。體圓極凈無有垢濁。墮在淤泥已經多時有人撿得取而守護不令墮落。法性亦爾。雖在煩惱不為所染后復顯現。大王。諸佛如來悉知眾生自性清凈。客塵煩惱之所覆蔽不入自性。是故菩薩摩訶薩行般若波羅蜜。應作是念。我當勇猛勤修精進。為諸眾生說是甚深般若波羅蜜除其煩惱。一切眾生皆有性凈。是故于彼勿生下劣應當尊重。彼即我師如法恭敬。菩薩摩訶薩。作如是心即生般若阇那大悲。大王。菩薩摩訶薩。如是行般若波羅蜜。能入阿鞞跋致地。大王。菩薩摩訶薩行般若波羅蜜復作是念。此諸煩惱無力無能。自體虛妄與凈相違。何以故。背薩婆若故。清凈法性為諸法本。自性無本虛妄煩惱皆從邪念顛倒而生。大王。譬如四大依虛空立空更無依。煩惱亦爾。依此法性法性無依。大王。菩薩摩訶薩行般若波羅蜜。如實觀知不起違逆。以隨順故煩惱不生。大王。菩薩摩訶薩。觀察煩惱不生染著。若自染著云何說法令他出離。是故菩薩斷滅著心。如實說教解眾生縛。菩薩摩訶薩行般若波羅蜜復作是念。若生死中有一煩惱。利益眾生我則攝受。菩薩摩訶薩行般若波羅蜜復作是念。如昔諸佛行般若波羅蜜應如是行。何以故。諸佛如來昔在因地亦如是學。成菩提故以此二緣。是故菩薩種種方便知此法性。大王。如是法性無量無邊。為諸煩惱之所隱覆。隨生死流沉沒六道長夜輪轉隨眾生故名眾生性。菩薩摩訶薩行般若波羅蜜。起厭離心除五塵欲修無上道。是時此性名為出離。過一切苦故名寂靜為究竟法。一切世間之所樂求。一切種智常住微妙。因此法性能得自在受法王位。大王。菩薩摩訶薩行般若波羅蜜。初中上位觀察法性。一切平等本來寂靜悉無掛礙。猶如眾色不能滿空。菩薩摩訶薩行般若波羅蜜。如實而知諸佛所說一切眾行如量修行。法性功德不可具說。無有二相過一異境。平等一相覺觀不行。菩薩摩訶薩如是行般若波羅蜜。能除二相人相法相一切凡夫為執所縛。不識不見不得法性。菩薩摩訶薩行般若波羅蜜。則能通達如此法性。若在眾生無二無別。何以故。如如不異故。大王。菩薩摩訶薩行般若波羅蜜。依此法性修諸善根。來入三有利益眾生。雖現無常而非真實。何以故。菩薩摩訶薩行般若波羅蜜。如實見法性故。具足方便大悲愿力不舍眾生。二乘凡夫無有如此大悲本愿。是故不見圓凈法性。大王。菩薩摩訶薩行般若波羅蜜如是觀法性一切圣人無能修者無所修法。無能行者無所行法。無心無心法無業無果報無苦無樂。如是觀者名得平等。不異遠離隨順廣大。無我我所無高無下。真實無盡常住明凈。何以故。一切圣法由此成就。因是性故顯現圣人。大王。諸佛如來無邊功德不共之法。從此性生由是性出。大王。一切圣人戒定慧品從此性生。諸佛菩薩般若波羅蜜從此性出。是性寂靜過諸名相。性是真實則離顛倒。性不變異故稱為如圣智境界名第一義。非有非無非常非斷。非生死非涅槃非染非凈。離一離異無名無相。大王。菩薩摩訶薩行般若波羅蜜。復作是念。法性離相。一切法離相無二無別。何以故。一切法離相即法性離相。法性離相一切眾生離相同法界離相。法界離相一切法離相。如是離相求不可得。法性如如眾生如如同一無二。眾生如如法性如如同一無二。法性如如一切法如如無二無別。一切法如如諸佛如如無二無別。法性如如過去未來現在如如不相違逆。過去如如未來如如亦不相違。過去未來現在如如即是陰界入如如。陰界入如如即是染凈如如。染凈如如即是生死涅槃如如。生死涅槃如如即是一切法如如。大王。所言如者名為不異。無變不生無諍真實。以無諍故說名如如。如實知見諸法不生。諸法雖生如如不動。如如雖生一切諸法如如不生。是名法身清凈不變猶如虛空無等等。一切三界無有一法所能及者。遍眾生身無與似者。清凈離垢本來不染。自性明凈自性不生自性不起。在心意識非心意識性。即是空無相無愿。遍虛空界諸眾生處。一切平等無邊無量不異不別。非色不離色。非受想行識不離受想行識。非地大水火風大。不離地大水火風大。無生離生。雖逆生死不順涅槃眼不能見耳不能聞。鼻不能嗅舌不能嘗。身不能覺意不能知。不在心意識不離心意識。大王。是名法性。菩薩摩訶薩行般若波羅蜜。通達此法修行清凈。三千大千世界若閻浮提城邑聚落。菩薩悉能示現色身。所現身者。非色非相而現色相非六根境。而化眾生常無休息。為說此身無常無我苦不凈法。了知眾生有寂靜性。能為示現無量種身。善巧方便令彼受化知一切身。無有作者亦無受者猶如木石。而為眾生說清凈行。大王。菩薩摩訶薩如是行般若波羅蜜。通達法性即得自在。無有移動而起智業。游戲神通種種示現安住自在。而能示現種種威儀。自在能趣一切種智。皆悉通達一切諸法。大王。般若波羅蜜如是自在。是無盡相遍一切處。無色現色自在遍觀諸眾生心。見如實心性自在憶念。無邊數劫相續不斷。自在變化住解脫相。自在盡漏為眾生故不證漏盡自在出世。是圣智境自在甚深。聲聞緣覺所不能測。自在堅牢魔不能壞。能至道場成就佛法最為第一。自在隨順轉大法輪。自在調化一切眾生。自在受位得法自在。大王。菩薩摩訶薩行般若波羅蜜如實通達甚深法性得是自在。菩薩摩訶薩。修是自在即得諸禪解脫三昧三摩跋提。不系欲界色無色界。何以故。遠離一切虛妄分別。煩惱系縛。顛倒執相。若其受生于生自在無有系縛。若欲現滅亦復自在。隨其生處恒攝大乘成就佛法。而于十方推求佛法竟不可得。一切諸法同一佛法非常非斷。何以故。推求此法不可得故。以如實理求不可得。是法不可說有說無說亦無名相。過此境界若離名相即是平等。若法平等即無執著。無可著者是法真實。若著真實即是虛妄。以不著故即非虛妄。無所滯著心即無礙。無礙即無障無障即無諍無諍即同虛空。是法不系欲界不系色界不系無色界。若一切處無所系屬。是法無色無相無形。若法無色無相無形。是法應如是知。隨彼境界而離能知亦離所知。何以故是中無有少法可覺少法能覺。是名菩薩摩訶薩行般若波羅蜜通達平等。大王。菩薩摩訶薩行般若波羅蜜。觀大慈大悲大喜大舍。不見我不見眾生。不見命不見人。雖行布施而調伏心離戒相心而凈持戒。以無盡心修行忍辱。離心精進。以寂靜心修習禪定。心無所緣修行般若心念四處。以平等心修習正勤。離戲論心修諸神足。分別眾生觀察諸根。離愆失心修諸根力。以分別心觀察覺分。無功用心修習正道。心無所著而有凈信。自然智慧憶念諸法。平等智心修諸三昧。不分別心觀般若波羅蜜。以止息心修奢摩他。無所見心修毗婆舍那。無所念心而修念佛。通達法界平等之心而修念法。無所住心而修念僧本心清凈。教化眾生。不起分別法界之心攝一切法。如虛空心凈佛國土。無所得心得無生法忍。無進退心得阿鞞跋致。遠離相心不見有相。三界平等心莊嚴道場。心能覺知一切諸法。轉于法輪不見聽說示現涅槃而知生死本性平等。大王。菩薩摩訶薩行般若波羅蜜。如是觀諸法不見能觀不見所觀。即時能得游戲自在。何以故。自心清凈能見一切眾生凈故。大王。譬如虛空遍滿一切。菩薩摩訶薩行般若波羅蜜心亦如是。說此法時。眾中八萬四千人天發阿耨多羅三藐三菩提心。三萬二千菩薩得無生法忍。八萬四千眾生得遠塵離垢法眼凈。一萬二千比丘皆得漏盡。佛告勝天王言。大王。菩薩摩訶薩行般若波羅蜜。心得清凈深大如海。功德智慧不可測量。菩薩摩訶薩能現出世。諸功德寶眾生用之。乃至菩提無有盡竭。菩薩功德亦復不滅。猶如大海多出眾寶。菩薩智慧甚深難入。聲聞緣覺無能涉者。亦如大海小獸不入。菩薩智慧廣大無邊。何以故。無著無住無色無相。菩薩智慧從初至后次第轉深。初菩提心后薩婆若菩薩法爾。不與煩惱及惡知識而共止住。世間智慧若入菩薩智慧之中一相一味。所謂無相薩婆若無分別味。菩薩摩訶薩觀一切法。不見法增不見法減。何以故。通達平等深法性故。菩薩摩訶薩。大慈悲力不違本愿。一切圣人之所依處。為諸眾生永劫說法無有窮盡。大王。菩薩摩訶薩行般若波羅蜜。通達如是甚深法性。大王。菩薩摩訶薩。善能通達世諦眾法。雖說諸色而非實有。推求此色終不取著。受想行識亦復如是。雖說地大而非真實。推求地大終不取著。水火風空識亦復如是。雖說眼入而非真實。推求眼入終不取著。耳鼻舌身意亦復如是。雖復說我而非真實。推求覓我終不取著。眾生命養育人。作者壽者。知者見者。亦復如是。雖說世間而非真實。推求世間終不取著。雖說世法而非真實。推求世法終不取著。雖說佛法而非真實。推求佛法終不取著。雖說菩提而非真實。推求菩提終不取著。大王。凡有言說名為世諦此非真實。若無世諦第一義諦則不可說。菩薩摩訶薩行般若波羅蜜。通達世諦不違第一義諦。即通達之。知法無生無滅無壞無此無彼。悉離語言文字戲論。大王。第一義者離言寂靜。圣智境界無變壞法。若佛出世若不出世性相常住。是名菩薩通達第一義諦。爾時勝天王白佛言。世尊。若一切諸法不生不滅自性空離。云何有佛出世及轉法輪。云何菩薩于無生法而見有生。佛告勝天王言。大王。法不滅故不生。何以故。性不變異故。但以世諦因緣見有生滅。皆是虛妄非真實有。菩薩摩訶薩行般若波羅蜜。善巧方便見因緣法。即知世諦悉空無有不見堅實。似有如影。如炎響幻。不安搖動從因緣生。菩薩摩訶薩以般若波羅蜜。觀諸法空乃至從因緣生。作是思惟。此等諸法今見有生有住有滅。何因緣生何因緣滅。即作是知。無明因緣故生諸行。依行生識。識生名色。名色生六入。六入生觸。觸生受故。凡夫起愛。渴愛生取。以因取故則相續有。由有故生。生則有老。老故有死憂悲苦惱。是故修行為斷無明。無明若斷余十一分則亦復滅。譬如人身若斷命根余根靡用。大王。邪見外道為求解脫。但欲斷死不知斷生。若法不生則無有滅。譬如有人塊擲師子。師子逐人而塊自息。菩薩亦爾。但斷其生而死自滅。犬唯逐塊不知逐人塊終不息。外道亦爾不知斷生終不離死。大王。菩薩摩訶薩如是行般若波羅蜜。善知因緣諸法生滅。大王。菩薩摩訶薩行般若波羅蜜。知緣生法空無實有不起我慢。若生婆羅門剎利居士長者之家。不起二慢尊貴豪富。若生貧賤自知宿業不甚清凈得報下劣。心起厭離即求出家。作是思惟。如我此身雜業所得。更修凈業令自清凈使他亦爾。自既求度亦復度他。自求脫離亦解他縛。以是因緣即生精進不墮懈怠。障道惡法皆為斷除。助道善法悉應增長勤修精進。作是思惟我負重擔。應當自滅一切煩惱。度脫眾生不得懈怠。菩薩摩訶薩行般若波羅蜜。親近師僧多聞寡聞有知無知持戒破戒。但生佛想恭敬同學思惟我今依師學習。修善未滿悉令滿足。煩惱未盡斷之令盡。擁護善法舍離不善。一切種智憐愍世間。大悲福田寂靜天人師。是我大師善得吉利。一切天人皆事法王以為大師。菩薩摩訶薩行般若波羅蜜作是思惟。佛說凈戒。設為身命亦不毀犯。如世尊說隨順佛教即供養佛。若婆羅門剎利居士長者。種種飲食信心施與。如法受用不令彼人空失果報。食者施者俱得利益。婆羅門剎利居士長者。以沙門名而召菩薩作福田想。菩薩應當如理如量修行正法。即令顯現沙門功德福田功德。菩薩如是自行化他不曾休廢。菩薩摩訶薩行般若波羅蜜。如是修行則能隨順一切世間。見嗔恚者生下劣心。見高慢人起無我想。見邪曲人起正直想。見妄語人起如實言。于惡口人常說愛語。見剛強者示現柔和。見慘毒人則行慈忍。見邪法人則生大慈。見苦眾生則起大悲。見慳嫉人則行布施。大王。菩薩摩訶薩行般若波羅蜜。如是隨順世智生凈佛國。何以故。持戒無缺離諸雜穢。修平等心。于眾生所具大善根不著名利。清凈之信無所望報。勤行精進不生懈怠。修諸禪定離散亂法。以微妙慧而習多聞。諸根不缺具足利智。常修大慈遠離嗔惱。以是因緣生凈佛國。爾時勝天王白佛言。世尊。如佛所說。修戒等法生佛國土。為修行一行亦生。佛告勝天王言。大王。若有菩薩摩訶薩于前所說種種法中。凈修一行即修眾法。如是一行得生凈土。何以故。一一行中具眾行故。大王。菩薩摩訶薩行般若波羅蜜如是行生凈土不為胎污。何以故。菩薩摩訶薩。造作佛像修葺伽藍。如來塔前香泥涂地燒香供養。或以香湯浴洗佛像。于伽藍內掃灑泥涂。菩薩摩訶薩。供養瞻省父母之身師僧同學及諸沙門。以平等心皆悉供養。回此善根為一切眾生。回向阿耨多羅三藐三菩提令得清凈。菩薩摩訶薩如是行般若波羅蜜即得離俗。何以故。心無取著不染朋黨背諸境界。遠離愛緣境界不染。世尊說戒如實修行。少欲知足隨宜四事。趣足過時心常怖畏樂寂靜離。大王。如是菩薩摩訶薩行般若波羅蜜。不著俗法即得凈命。無偽威儀口意欺詐。于施主前終不詐偽現身威儀。安祥徐步視前六尺。若背檀越即便縱誕。于施主前不為利養下聲細語軟美之言順彼意語。若背檀越則便自縱。見他行施口言不用心實欲須如是名為內心熱惱。口現少欲心貪利養。大王。菩薩摩訶薩行般若波羅蜜。悉無此偽離求利相。若見檀越不得發言。三衣弊壞缽器闕無或須湯藥。于施主前不得發言。某甲檀越施我此物。彼人謂我持戒多聞大悲心凈。雖爾贊嘆我無此德。唯當修行報施主恩。菩薩摩訶薩。不應如是自贊毀他。隨順白衣而求利養。若施余人勿生嗔惱。不作諂曲而以取財。不詐親善害他取物。不為他人戲弄取財。檀越擬施或贊嘆人。若說法者或擬大眾。或復未擬或施未決。菩薩不得入中取分。若受施財不應執著。此是我有此是我物。即當回施沙門師僧父母。及余貧乏平等受用。若財物盡不以生憂。少日不得心無苦惱。大王。菩薩摩訶薩。受施回與二俱清凈。行清凈故心不疲勞。何以故。菩薩摩訶薩行般若波羅蜜。為利眾生久處生死而不厭患。若有魔事眾苦逼切心無退轉。若人欲行二乘之道。即為說法不憚疲勞。菩薩自修助菩提法無有厭倦。大王。菩薩摩訶薩行般若波羅蜜。如是精進則能隨順佛正教行。何以故。菩薩摩訶薩行般若波羅蜜。離諸放逸心常謹慎。善攝自身不作諸惡不善之法。口意亦爾。菩薩摩訶薩行般若波羅蜜。雖處現在恒懼未來一切諸惡不善之法斷之不生。言必附理常說法教。非法不言悉棄穢業。純修凈行不毀佛教。遠離煩惱不凈之法。是名擁護如來正教。一切諸惡不善之法悉斷離之。大王。菩薩摩訶薩行般若波羅蜜。如是隨順佛清凈教。視諸眾生面門先笑曾無嚬蹙。所以然者。心離穢濁諸根清凈不染離垢。心不嗔恚內無恨結。菩薩摩訶薩。如是行般若波羅蜜即得多聞。觀察生死能如實知。欲火熾然嗔火焚燒。愚癡之火常所迷亂。亦如實知有為無常。一切行苦諸法無我。世間眾生耽著戲論。一切法中唯有涅槃乃為寂靜。若聞他說即思惟義。傳以授人。發大慈悲起堅固意。若不聞法則無思修。是故聞慧猶如字本。一切智慧因之而生。既得多聞則護正法。大王。未來末世正法滅時。其有眾生樂勤修行。不值法炬無人為說甚深之法。爾時菩薩。即為演暢甚深妙法。所謂般若波羅蜜。令諸眾生得戒定慧。又贊之言。善男子。如是末世正法滅時。汝等能發菩薩之心。求阿耨多羅三藐三菩提利益眾生。此般若波羅蜜。三世諸佛之所行者。汝若勤修。則去阿耨多羅三藐三菩提不遠。何以故。般若波羅蜜不離菩提。譬如有人種谷已秀。當知收獲必在不久。菩薩亦爾。求阿耨多羅三藐三菩提。得聞般若波羅蜜。當知決定去佛不遠。大王。若善男子善女人。舍離般若波羅蜜。更依余法求阿耨多羅三藐三菩提無有是處。猶如王子舍其父王。更就余人求為太子決不可得。菩薩亦爾。求薩婆若必因般若波羅蜜得。譬如犢子若欲須乳必依其母。若就余牛則不可得。大王。菩薩摩訶薩。親近般若波羅蜜。常為法王子相莊嚴身。以好為華嚴飾身相諸根不缺。如來行處常所游行。所行之道隨佛如來所覺而覺。救護世間苦惱眾生。善能通達佛所說教。常修梵行守護如來薩婆若城。大王。菩薩摩訶薩行般若波羅蜜。為法王子。釋梵護世之所尊重。何以故。行菩薩道阿鞞跋致。一切諸魔所不能動。安住佛法通達一切空平等理不信外緣。如是安住佛法智慧。不與聲聞辟支佛共。超過世間住無生法忍。大王。菩薩摩訶薩行般若波羅蜜。能如實知一切眾生心貪欲嗔癡上中下品。亦如實知善心堅固心。如實知已。各各為說諸對治法。如是則能善化眾生。菩薩摩訶薩行般若波羅蜜。若有眾生應見佛身受化度者。菩薩摩訶薩即現佛身而為說法。應以菩薩身化度者現菩薩身。應以辟支佛身而受化者即現辟支佛身。應以聲聞身受教化者。即現聲聞身。應以帝釋梵王婆羅門剎利長者居士身受教化者。皆為示現而度脫之。大王。菩薩摩訶薩如是行般若波羅蜜教化眾生。菩薩摩訶薩行般若波羅蜜。心性慈和正直軟善。無諸諂曲嫉妒垢穢心常清凈。言語不粗遠離惡口。多行忍辱親狎眾生。大王。菩薩摩訶薩如是行般若波羅蜜則在處安樂。所以然者。具足正見及清凈見。清凈之行所行境界與心相應。若心相違惡不善法。如是境界及染穢處斯則不行。菩薩摩訶薩行般若波羅蜜。見同學人心生歡喜。若財若法與他共用。唯行一道。所謂佛道。唯佛為師不尊余人。大王。菩薩摩訶薩行般若波羅蜜如是在處安樂。具諸攝法而攝眾生。以利益施安樂施無盡施攝取眾生。利益語有義語如法語不異語攝取眾生。以財利益平等。身利益平等。命利益平等。資具利益平等。攝取眾生。大王。利益施者即是法施。安樂施者即資生施。無盡施者即示現道。利益語者令彼生善。有義語者令彼見理。如法語者隨順佛教。不異語者說如實法。財利益平等者。可食可啖可飲可嗽可舐及衣服等。身利益平等者。如以攝衛利益己身令他亦爾。命利益平等者。真珠琉璃珊瑚瑪瑙多為外命。資具利益平等者。象馬車乘一切凈財。菩薩摩訶薩行般若波羅蜜。自行與他皆悉共同。大王。菩薩摩訶薩行般若波羅蜜。受生端正。常能修習寂靜威儀。不偽威儀。清凈威儀。人所樂見內外溫善。觀者無厭能悅人意。一切眾生之所愛重。其有見者皆發善心。嗔恚者見心即得解。大王。菩薩摩訶薩行般若波羅蜜。如是端正則堪依止。守護眾生令煩惱滅。能將眾生出離生死無邊曠野。能度眾生世間險難。為無眷屬而作親友。為煩惱疾而作良醫。無救護者為之救護。無歸依者為作歸依。無明眾生為作法炬。菩薩摩訶薩行般若波羅蜜。為諸眾生而作依止。治諸疾病如藥樹王。譬如善見大樹。根莖枝葉華果色香味觸。悉為眾生療治眾病。大王。菩薩摩訶薩行般若波羅蜜亦復如是。從初發心為諸眾生治種種疾諸煩惱病。菩薩摩訶薩功德智慧。有疾病者見聞皆差。菩薩摩訶薩行般若波羅蜜。常與功德相應。隨力所堪供養三寶。若有疾病即施湯藥若見饑渴即施食飲。若見寒凍即施衣服。師僧和上盡心承奉。同學法人合掌恭敬。造立伽藍布施田園。時時隨有舍與眾僧下使隸役如法料理。聞有名德沙門婆羅門修道行者時時往詣。大王。菩薩摩訶薩行般若波羅蜜能生諸善。有巧方便教化眾生。于此佛國身不移動。而游無量諸佛世界咨問正法。于此佛國身不移動。而游無量諸佛世界聽受正法。于此佛土身不移動。示現無量諸佛國土供養如來。于此佛土身不移動。而游無量諸佛世界。成就無上菩提資糧。于此佛土身不移動而游無量諸佛世界。若有菩薩成佛道者供養恭敬于此佛土身不移動。無量世界示現成道。于此佛土身不移動。無量佛國現轉法輪。于此佛土身不動移。無量佛國示現涅槃于此佛土身不移動。無量佛國應得度者。為示化身皆悉令見。亦無分別有所作意。爾時勝天王白佛言。世尊。云何菩薩摩訶薩。作種種化無分別心。佛告勝天王言。大王。譬如日月照四天下而無分別。我照天下為作光明。眾生業報自感日月光照天下。菩薩摩訶薩行般若波羅蜜亦復如是。雖現化身而無分別。何以故。眾生各有宿世善業。菩薩摩訶薩。昔從因地修行發愿為度眾生。以此愿力隨其所念。皆悉應現無分別心。大王。菩薩摩訶薩行般若波羅蜜。如是方便善巧教化。速向阿耨多羅三藐三菩提。何以故。菩薩摩訶薩。行檀具足持戒清凈。無穿缺雜戒聚清凈。過諸聲聞辟支佛境。具足忍辱精進禪定般若方便愿力智。如來世尊不共功德。一切具足已過聲聞辟支佛地。大王。菩薩初地乃至十地。行般若波羅蜜。修如是行得阿耨多羅三藐三菩提。說是法門時。眾中二萬天子得遠塵離垢法眼凈。三萬菩薩摩訶薩得無生法忍。八萬四千天人發阿耨多羅三藐三菩提心。無量百千億乾闥婆緊那羅皆悉合掌。贊嘆如來繞耆阇崛山。無量百千億夜叉眾。雨諸蓮華繞耆阇崛山。十方無量恒河沙世界菩薩。來集贊嘆如來世尊快說甚深般若波羅蜜為諸菩薩。世尊。因此般若波羅蜜。得有人天。須陀洹向須陀洹果。乃至阿羅漢向阿羅漢果。辟支佛道。菩薩十地。十波羅蜜。如來十力。四無所畏。十八不共法。一切種智。皆從般若波羅蜜中出。世尊。譬如世間一切眾生悉依虛空而空無依。般若波羅蜜亦復如是。一切法本而自無依。愿令我等于未來世。為諸菩薩摩訶薩說般若波羅蜜如今佛說。又以種種香華散如來上。爾時耆阇崛山天神及余集者空中贊言。我等憶念過去之世。無量諸佛于此耆阇崛山中。說是般若波羅蜜法亦如今日。爾時勝天王白佛言。世尊。空中諸天云何得知。如來境界久遠世。佛說是般若波羅蜜事。佛言。大王。此諸天等皆住不可思議解脫。是故能知過去遠事。大王。我昔為菩薩時。亦經生彼天神之道。見無量佛成道說法乃至涅槃。我常贊嘆合掌禮拜。何以故。彼天神道壽命長故。爾時眾中有一天子。名曰光德。即從坐起偏袒右肩右膝著地。合掌向佛頭面作禮。白佛言。世尊。諸佛菩薩應游凈土。娑婆世界是不清凈。云何世尊出現此土。爾時佛告光德天子。諸佛如來所居之處無有穢土。于是世尊。即以神力現此三千大千世界。地平如掌琉璃所成。無諸山陵堆阜荊蕀。處處寶聚香華軟草。流泉浴池八功德水。七寶階砌樹木華果。咸說菩薩不退法輪。無有凡夫。唯見十方諸大菩薩。不聞余音。唯聞般若波羅蜜聲。處處蓮華大如車輪青紅赤白。一一華中。皆有菩薩結加趺坐。即見如來于大眾中。為諸菩薩說甚深法。無量百千釋梵護世。前后圍繞。供養恭敬尊重贊嘆。希有世尊。希有世尊。所說無虛真實不二。如世尊說諸佛住處實無穢土。眾生薄福而見不凈。世尊。若有善男子善女人。得聞般若波羅蜜名字甚為希有。況復書寫受持讀誦為他演說。佛言。若善男子善女人。無量百千劫。以無礙心施他財物。若復有人以凈信心。書寫此經傳受與人。功德多彼。何以故。財施有竭。法施無盡。何以故。施財但能得世間果。若人若天昔已曾得。得已墮落今還復得。若以法施昔來未得。今始能得所謂涅槃。若三千大千世界一切眾生。有人教化悉令安住十善道中。若善男子善女人。以凈信心受持讀誦般若波羅蜜為他人說。功德勝彼。何以故。一切善法皆從般若波羅蜜生故。若三千大千世界一切眾生。有人教化。皆得須陀洹斯陀含阿那含阿羅漢果辟支佛道。若復有人信心受持讀誦書寫般若波羅蜜功德勝彼。何以故。聲聞辟支佛法。皆從般若波羅蜜中生。一切菩薩摩訶薩法。皆從般若波羅蜜中生。因此般若波羅蜜故有佛出世。般若波羅蜜所在之處。當知即是菩提道場轉法輪處。應念此處即我大師。如來應供正遍知處在此中。何以故。一切諸佛皆從般若波羅蜜生故。若人供養如來形像。不如供養般若波羅蜜。何以故。三世諸佛。皆因般若波羅蜜生故

勝天王般若波羅蜜經卷第三勝天王般若波羅蜜經卷第四

　　　　陳優禪尼國王子月婆首那譯


　　平等品第六

爾時勝天王。即從坐起偏袒右肩右膝著地。向佛合掌頭面作禮而白佛言。世尊。如佛所說法性平等。何者是平等。等何法故名為平等。佛告勝天王言。大王。等觀諸法不生不滅。自性寂靜名為平等。一切煩惱虛妄分別。不生不滅自性寂靜名為平等。名相妄想不生不滅。自性寂靜名為平等。滅諸顛倒不起攀緣名為平等。能緣心滅無明有愛即皆寂靜。癡愛滅故不起我我所名為平等。我我所滅名色寂靜名為平等。名色滅故邊見不生名為平等。滅斷常故身見寂靜名為平等。大王。能取所取一切煩惱障善法者依身見生。菩薩摩訶薩能滅身見。一切諸使皆悉寂靜作愿亦息。譬如大樹拔除根株枝條枯死。如人無首命根即絕。一切煩惱亦復如是。若斷身見余使自滅。大王。若人能觀諸法無我。則取可取皆悉寂靜。勝天王白佛言。世尊。云何生我見障真實理。佛告勝天王言。大王。于五陰身妄執有我即生我見。真實之法自性平等。無能所執我見相違是故為障。大王。如是我見不在內不在外不在內外。若無所住名為寂靜。即是平等。遠離我見通達平等。名真實空觀。空無相無愿自性寂靜。不生不滅不取不著。遠離我見名為平等。大王。所言我者無來無去。無有真實虛妄分別。法從妄有亦是虛妄。菩薩摩訶薩行般若波羅蜜。觀如是法遠離虛妄。是故名為寂靜平等。大王。能取可取則名為燃離名寂靜。惑障為燃離為寂靜。菩薩摩訶薩善巧方便行般若波羅蜜。能如實知諸煩惱滅。為增善法斷除煩惱。不見可生不見可滅名為平等。修波羅蜜遠離魔障。不見可修不見可離名為平等。菩薩常緣助菩提法。不起聲聞辟支佛心。于助菩提聲聞緣覺不見異相名為平等。緣薩婆若心不休息常修空行。以大悲力不舍眾生名為平等。大王。菩薩摩訶薩具足方便行般若波羅蜜。即得心緣自在。心緣無相而修菩提。不見無相及菩提異名為平等。心緣無愿不舍三界。不見無愿及三界異名為平等。觀身不凈心住清凈。觀行無常心住生死而不厭離觀眾生苦住涅槃樂。觀法無我于諸眾生起大悲心。常為眾生說不凈藥不見貪病。常說大慈不見嗔忿。常說因緣不見愚癡等集病者。說無常樂不見等病及無常異。如是菩薩摩訶薩。以方便力行般若波羅蜜。于一切法心緣自在。緣離欲法為化聲聞。緣離嗔法化辟支佛。緣離癡法為化菩薩。緣一切色愿得佛色無所得故。心緣眾聲愿得如來微妙音聲。心緣眾香愿得如來清凈戒香。心緣諸味愿得如來味中第一大丈夫相。心緣諸觸愿得如來柔軟手掌。心緣諸法愿得如來寂靜之心。心緣布施為得成就相好之身。心緣尸羅為得清凈佛之國土。心緣忍辱愿得如來大梵音聲凈光明身。心緣精進為度眾生。心緣禪定為得成就諸大神通。心緣般若為斷一切諸見煩惱。心緣大慈平等無礙令諸眾生皆得安樂。心緣大悲為護正法。心緣大喜為得說法悅樂眾生。心緣大舍不見眾生煩惱結使。大王。菩薩摩訶薩。以方便力行般若波羅蜜。不見二事名平等行。心緣四攝為教化眾生。緣嫉妒過為舍資財。緣破戒失為住凈戒。緣嗔恚失為得忍辱。緣懶惰失為成佛力。緣散亂失為得如來寂靜禪定。緣粗智失為成如來無礙智慧。心緣聲聞及辟支佛為欲成就無上大乘。心緣惡趣為欲濟拔一切眾生。心緣諸天知一切法悉有敗壞。緣諸眾生知無堅實。心緣念佛為得成就禪定助道。心緣念法為得通達諸秘密藏。心緣念僧為得不退。心緣念舍為無愛著。心緣念戒為得凈戒。心緣念天為成佛道諸天贊嘆。心緣自身為得佛身。心緣自口為得佛口。心緣自意為得如來平等之心。心緣有為為成佛智。心緣無為為得寂靜。大王。菩薩摩訶薩行般若波羅蜜無有一心一行空過不向薩婆若者。菩薩摩訶薩行般若波羅蜜。遍緣諸法而能不著。名憂波憍舍羅。觀見諸法無不趣向菩提之者。大王。譬如三千大千世界大地出生諸物人無不用。菩薩摩訶薩行般若波羅蜜。所緣境界無不利益趣向菩提。譬如眾色無有不因四大成者。如是菩薩所緣境界。無有一法不向菩提。何以故。菩薩摩訶薩修習諸行。皆因外緣而得成立。如因慳嫉人成就菩薩檀波羅蜜。因不知恩人成就菩薩尸波羅蜜。如因惡性嗔恚眾生成就菩薩忍波羅蜜。因懶惰者成就菩薩毗梨耶波羅蜜。因散亂人成就菩薩禪波羅蜜。因諸癡鈍成就菩薩般若波羅蜜。若有眾生損惱菩薩。菩薩因此不起嗔心。菩薩若見修行善法向菩提者。生己身想猶我子心。菩薩摩訶薩。若人贊嘆不生歡喜毀不嗔恚。見苦眾生則起大悲。若見受樂則生大喜。若因難化佷戾眾生。菩薩則發奢摩他心。因信行者。菩薩即得知恩智慧。若見眾生外惡緣強善因弱者。菩薩則起擁護之心。菩薩若見因力強者。種種方便令其受教。菩薩若見智慧開悟解義眾生。則為此人說甚深法。若有智人菩薩則為次第說法。著文字者。為說句義。若已先學奢摩他者。菩薩為說毗婆舍那。若有先學毗婆舍那。則應為彼說諸三昧。若著持戒為說地獄。持戒不著則不說之。若著聞者為說思修。著三昧者說入般若。樂阿蘭若即應為說心遠離法。若有樂聞佛功德者為說圣智。為貪欲者說不凈法。為嗔恚人說慈悲法。為愚癡者說緣生法。為等集者說種種法。或說不凈。或說慈悲。或說因緣。調化眾生為說凈戒禪定智慧。應入佛乘而受化者。為次第說諸波羅蜜。應以抑挫而受化者。先折其辭然后說法。種種語言而受化者。即應為說因緣譬喻令其得解。應以深法而受化者。即應為說般若波羅蜜及方便力。無人無我無諸法相。著見眾生為說空法。多覺觀者為說無相。樂著有為則說無愿。著陰眾生為說如幻。著界眾生說無所有。著入眾生為說如夢。著欲界者為說熾然。若著色界為說行苦。著無色界說行無常。難化眾生為贊圣種。易化眾生說諸禪定及無量心。若聞生天而受化者則為說樂。因聲聞法而受化者為說諸諦。辟支佛法而受化者為說因緣。以菩薩法而受化者。為說凈心及大悲法。修行菩薩則應為說功德智慧。阿鞞跋致諸菩薩等。則應為說清凈佛國。一生補處則應為說莊嚴道場。應以佛說而受化者。則為相續次第而說。大王。菩薩摩訶薩行清凈般若波羅蜜。以方便力得諸自在。說法利益無有空過。說是菩薩自在法門時。眾中三萬天人發阿耨多羅三藐三菩提心。五千菩薩得無生法忍。爾時世尊欣然微笑。諸佛法爾。若微笑時。面門即放諸大光明。青黃赤白紫頗梨色。遍照無量無邊世界。上至阿迦尼吒還歸佛所。右繞三匝從佛頂入。爾時大智舍利弗。即從坐起偏袒右肩右膝著地。合掌向佛頭面作禮而白佛言。世尊。諸佛如來無大因緣。則不現此希有瑞相。世尊今者放是光明。遍照十方無量世界。為何因緣。愿世尊說。爾時佛告舍利弗言。善男子。此勝天王。過去無量無邊阿僧祇劫于諸佛所修行眾波羅蜜。為諸菩薩護持如是般若波羅蜜。未來之世過無量百千阿僧祇劫。成就無上菩提資糧。然后得阿耨多羅三藐三菩提。佛號功德莊嚴如來應供正遍知明行足善逝世間解無上士調御丈夫天人師佛世尊。國名嚴凈。劫名清凈。其土豐饒人民安樂。純菩薩眾。彼國悉以七寶莊嚴。所謂金銀琉璃頗梨馬瑙車磲真珠。七寶間錯以成其地。平坦如掌。香華軟草而嚴飾之。無諸山陵堆阜荊棘。幡華幢蓋種種莊嚴。城名難伏。七寶羅網彌覆其上。角懸金鈴。日夜六時諸天空中自作天樂。散眾天香及天妙華。其土人民受樂歡喜。勝他化天。人天往來不相隔礙。無三惡道。彼土眾生唯求佛智無二乘名。其佛世尊為諸高行菩薩摩訶薩說清凈法。無量無邊菩薩眷屬。無有破戒邪命著見盲瞎聾啞痀背裸形諸根缺者。皆悉具足二十八相莊嚴其身。佛壽八小劫。人天之眾無中夭者。善男子。彼佛世尊。有如是等無量功德。若欲說法先放光明照曜國土。其諸菩薩遇斯光者。即知世尊將欲說法。我等今者宜應往聽。爾時諸天為彼世尊。敷師子座高百由旬。種種嚴飾無量供養。世尊坐上為眾說法。彼諸菩薩聰明利根。一聞悟解無我我所。飲食資糧應念即得。說是勝天王授記法門時。眾中五萬天人發阿耨多羅三藐三菩提心。皆愿未來生彼國土。爾時勝天王聞佛世尊為其授記。心大歡喜得未曾有。踴在虛空高七多羅樹。爾時三千大千世界六種震動。諸天伎樂不鼓自鳴。散眾天華以供養佛及勝天王。時勝天王從空中下。頭面禮佛退坐一面

　　勝天王般若波羅蜜經現相品第七

爾時大智舍利弗白勝天王言菩薩摩訶薩行般若波羅蜜。通達法性即應坐道場轉法輪。何因緣故先修苦行降伏惡魔。爾時勝天王答舍利弗言。善男子。菩薩摩訶薩行般若波羅蜜實無苦行。為伏外道故示現之。而彼天魔實不能壞。是欲界主故示降伏化諸眾生。舍利弗。外道自謂苦行第一。是故菩薩示現苦行能超過彼。舍利弗。或有眾生但見菩薩屈一膝立。或見菩薩舉兩手立。或見菩薩視日而立。或見菩薩五熱炙身。或見菩薩倒身而立。或見菩薩臥棘刺床。或臥牛糞或坐方石。或復臥地或見臥板。或臥杵上或臥塵土。或著板衣或著莣衣。或著草衣或樹皮衣。或復裸形或著茅衣。或面向日隨日而轉。或食稗子或見食麥。或食草根雜諸樹葉。食果食華或食薯蕷。或見食芋或見食藕。或六日一食或見食豆。或食大豆或食炒谷。或見食麻或見食米。或見飲水而以度日。或見菩薩食一[泳-永+適]蘇而以度日。或一[泳-永+適]蜜或一[泳-永+適]乳。或無所食或見眠熟。舍利弗。菩薩摩訶薩。示現如是種種苦行。六年之中一事不虧。菩薩實無如是苦行。眾生見有。以諸眾生應以苦行而得度脫。為是等故菩薩示之。有六十那由他人安住三乘。舍利弗。復有天人宿世善根深樂大乘。則見菩薩坐七寶臺身心不動。面門喜笑入三昧定。如是六年方從定起。舍利弗。復有眾生深樂大乘。欲聽聞者則見菩薩端坐說法。舍利弗。此是菩薩摩訶薩。以方便力行般若波羅蜜。大悲化度一切眾生。能降天魔伏諸外道。菩薩摩訶薩。既經六年從定而起。隨順世法詣尼連禪河。洗浴出已于河邊立。有牧牛女構百乳牛。以飲一牛。構此牛乳。用以作糜奉獻菩薩。復有六億天龍夜叉乾闥婆。各持飲食而來奉獻。作如是言。大士受我供養。正士受我供養。菩薩悉受。而彼牛女天龍夜叉各不相見。一一天等各見菩薩獨受其食。舍利弗。是等眾生因見受供而得悟道。是故菩薩為示現之。而此菩薩實不洗浴及受供養。舍利弗。菩薩摩訶薩行般若波羅蜜。以方便力示現行詣道場。時有地居天子名曰妙地。與諸天神掃此大地散眾妙華。種種香水而用灑之。三千大千世界。須彌山下諸天之眾四天王天雨諸天華。三十三天及夜摩天。空中贊嘆作諸伎樂。兜率陀天珊兜率陀王。以七寶網彌覆世界。四角皆懸閻浮檀金鈴。悉雨眾寶供養菩薩。化樂諸天善化王。以閻浮檀金羅網彌覆世界。作諸伎樂雨種種華供養菩薩他化自在諸天子。與諸天龍夜叉乾闥婆阿修羅。伽樓羅緊那羅摩睺羅伽人非人等。各各施設種種供養。自在天子與娑婆世界主大梵天王。既見菩薩行詣道場。即告一切諸梵天言。善男子。汝等當知。如此菩薩摩訶薩。堅固大身而自莊嚴。不違本誓心無厭怠。一切菩薩行悉滿足。通達教化無量眾生。菩薩諸地皆得自在。于諸眾生其心清凈善知根性。通達如來甚深蜜藏過諸魔事。一切善根不隨外緣。無量諸佛之所擁護。能為眾生開解脫門。大將導師摧伏諸魔。大千世界獨為勇猛。善施法藥為大醫王。解脫灌頂受法王位放智慧光。世間八法所不能染如大蓮華。通達一切諸陀羅尼甚深如海。安住不動如須彌山。智慧清凈無有垢穢。如摩尼珠于一切法而得自在清凈梵行。善男子。菩薩摩訶薩修般若波羅蜜。以方便力行詣道場。欲降惡魔坐菩提樹。為成就十力四無畏十八不共法。轉大法輪作師子吼。以法布施令諸眾生皆悉飽滿。為欲清凈眾生法眼。無上正法降伏外道。欲示諸佛本愿成就。于一切法而得自在。善男子。汝等可往供養菩薩。舍利弗。菩薩摩訶薩行般若波羅蜜。以方便力示現行詣道場。足下即現千輻輪相。微妙光明。一切地獄畜生餓鬼遇斯光明。皆悉離苦而得安樂。及照龍宮時有加梨加龍王。遇此光明即告諸龍。此金色光來照龍宮。悉令汝等身心安樂。我于過去曾見此相有佛出興。今此光明如昔不異。當知必有佛出世間。可辨種種燒香涂香末香。金銀真珠車磲馬瑙珊瑚白玉。旛華幢蓋。作諸音樂往詣菩薩宮中。好物悉赍供養。時加梨加龍王與諸眷屬。普興大云降注香雨。往詣菩薩作諸伎樂施設供養。右繞菩薩而贊嘆言。金色光明令人喜悅。決定最勝佛出無疑。種種雜寶莊嚴大地。凡是因地生諸草木悉變成寶。江河皆靜無風浪聲。推如此瑞佛出無疑。釋梵日月光明不現。惡趣清凈佛出無疑。譬如有人少失父母。年既長大忽然還得心甚歡喜。一切世間睹佛興出亦復如是。我等已曾供養過去諸佛世尊。今值法王人中師子。則我受生為不空過。舍利弗。菩薩摩訶薩行般若波羅蜜。以方便力取草敷坐。于菩提樹右繞七匝正念端坐。下劣眾生見如此相。舍利弗。復有高行諸大菩薩。見八萬四千天子敷八萬四千大師子座眾寶合成。七寶羅網彌覆其上。四角金鈴處處皆有。幡華幢蓋繒彩羅列。爾時菩薩遍此八萬四千座上一一皆坐。而諸天子自不相見。各謂菩薩獨坐我座成阿耨多羅三藐三菩提。以是因緣心生歡喜得未曾有。皆證阿鞞跋致舍利弗。菩薩摩訶薩行般若波羅蜜。以方便力即放眉間白毫相光明照諸魔宮。三千大千世界一切魔宮皆失光明。時諸魔等各作是念。以何因緣我等諸宮光明不現。詎非菩薩坐于道場證阿耨多羅三藐三菩提乎。即共觀察。方見菩薩端坐道場菩提樹下。時諸惡魔于自宮殿聚集魔軍。無量千億種種諸色。種種眾形。種種相貌。種種頭面。持種種仗。種種幢幡。種種音聲。若有聞者耳鼻口中并皆流血。菩薩爾時以大悲力。令魔軍眾不得出聲。舍利弗。是名菩薩摩訶薩行般若波羅蜜方便之力。舍利弗。菩薩行般若波羅蜜。以方便力。無量億劫行布施持戒忍辱精進禪定智慧。慈悲喜舍。念處正勤。神足根力覺道。奢摩他毗婆舍那。三明解脫。身金色右臂。從頂自摩乃至遍身。作如是言。眾生苦惱。我欲濟拔而起大悲。爾時魔王及諸眷屬。聞菩薩言即皆倒仆。菩薩摩訶薩。以大悲力令諸魔眾聞空中聲言。汝等可歸依持戒力仙。能施無畏救護一切眾生。魔及眷屬聞此聲已。猶伏在地作如是言。唯愿正士大士救濟我命。舍利弗。爾時菩薩摩訶薩行般若波羅蜜。以方便力放大光明。其有遇者皆離怖畏。魔及眷屬見是神力。恐怖歡喜二事交懷。舍利弗。菩薩摩訶薩行般若波羅蜜。或有眾生見是降魔。亦復有人不見此事。或有眾生但見菩薩敷草而坐。或見菩薩處大師子寶臺而坐。或見菩薩在地而坐。或見空中自然而有師子之座菩薩安坐。或有眾生見阿說他樹為菩提樹。或見波利質多羅樹。或見眾寶合成為菩提樹。或有眾生見菩提樹高七多羅樹。或有眾生見菩提樹高八萬四千由旬。師子之座高四萬二千由旬。或有眾生遙見菩薩游戲空中。或見菩薩坐菩提樹。舍利弗。菩薩摩訶薩行般若波羅蜜以方便力示現如是種種神變化度眾生。舍利弗。菩薩摩訶薩行般若波羅蜜。以方便力現坐道場。十方恒河沙世界。無量無邊菩薩摩訶薩。皆悉來集住虛空中。出是聲言。安慰菩薩安樂歡喜。善哉速疾勇猛精進。大吉祥勿生怖懼。心如金剛游戲神通利益眾生。一念之頃一切智現。舍利弗。菩薩摩訶薩坐道場時。魔來為亂亦不生嗔。一剎那心與般若波羅蜜相應。所知見覺無不通達。舍利弗。時十方恒河沙世界諸佛如來。異口同聲贊言。善哉大士。通達自然智。無礙智。平等智。無師智。大悲莊嚴。舍利弗。菩薩摩訶薩行般若波羅蜜。以方便力能作如是種種示現。或有眾生。見此菩薩今始成道。或見菩薩久遠成道。或見一世界四天王獻缽。或見十方恒河沙世界四天王獻缽。舍利弗。菩薩爾時度眾生故即受眾缽。重疊掌中合而為一。其諸天王各不相見。皆謂世尊獨用我缽。舍利弗。菩薩摩訶薩行般若波羅蜜。以方便力示現此事。說是法門時。眾中三萬菩薩摩訶薩得無生法忍。三萬六千菩薩皆不退轉阿耨多羅三藐三菩提。八萬人天得遠塵離垢法眼凈。無量無邊眾生發阿耨多羅三藐三菩提心。舍利弗。復有六萬天子先來獻供。過去愿力若菩薩成道。必愿先受我等供養。爾時菩薩摩訶薩以般若波羅蜜方便力故。示現欲轉法輪。娑婆世界主尸棄梵王。與六十八萬梵天。來世尊所頭面作禮。右繞七匝而發是言。唯愿大悲。轉無上法輪。唯愿大悲。轉無上法輪。爾時即現大師子座高四萬二千由旬。種種莊嚴堅固安隱。十方無量釋提桓因。悉為如來敷師子座亦復如是。爾時菩薩以神通力一一諸天各見菩薩坐其座上而轉法輪。菩薩摩訶薩既坐此座。十方無量無邊世界。皆悉震動放大光明。即入無邊境界三昧。十方恒河沙世界一切眾生。三惡道苦即得安樂悉離三毒。各各相于猶如母子無復惡心。時此三千大千世界。靡有間隙如一毛孔。天龍夜叉乾闥婆阿修羅伽樓羅緊那羅摩睺羅伽人非人等。悉滿其中。若有眾生應以苦法而受化者聞佛說苦。應以無我空寂靜離無常皆亦如是。應以如幻法而受化者聞說如幻。應以如夢水中月如影如響皆亦如是。應以空無相無愿而受化者。即聞佛說空無相無愿法。或聞如來說一切法從因緣生。或聞說諸陰。或聞說諸界。或聞說諸入。或聞說苦聲。或聞說集聲。或聞說道聲。或聞說念處。或聞說正勤。或聞說神足。或聞說根。或聞說力。或聞說覺。或聞說道。或聞說奢摩他。或聞說毗婆舍那。或聞說辟支佛法。或聞說大乘法。舍利弗。菩薩摩訶薩行般若波羅蜜。以方便力示現種種轉法輪。令無量眾生隨其根性歡喜利益。爾時舍利弗白勝天王言。菩薩摩訶薩行般若波羅蜜。以方便力。甚深境界難知難思量難入。爾時勝天王答舍利弗言。菩薩摩訶薩行般若波羅蜜功德勝事。我今所說百分不及一。百千萬億分乃至算數譬喻亦不及一。唯有如來乃能盡說。我今所說其少分者。皆承如來威神之力。何以故。諸佛境界一生補處菩薩摩訶薩尚不能盡。況余菩薩。舍利弗。諸佛境界寂靜無說。后無分別智之所能了。舍利弗。菩薩摩訶薩。欲入諸佛境界。應學般若波羅蜜。首楞嚴三昧。如幻三昧。金剛喻三昧。金剛三昧。不動意三昧。遍通達三昧。不緣境界三昧。師子自在三昧。三昧王三昧。功德莊嚴三昧。寂靜意三昧。超出三昧。無著三昧。意莊嚴王三昧。無等等三昧。等覺三昧。正覺三昧。悅意三昧。歡喜三昧。清凈三昧。火焰三昧。光明三昧。難勝三昧。常現前三昧。不相近三昧。無生三昧。通達三昧。最勝三昧。過魔界三昧。一切智意三昧。幢相三昧。大悲三昧。歡喜三昧。愛念三昧。不見法三昧。舍利弗。菩薩摩訶薩行般若波羅蜜。以方便力。通達如是等無量無邊百千億恒河沙數諸三昧已乃能得入諸佛境界。其心安隱恐怖悉無。如師子王不畏禽狩何以故。菩薩摩訶薩。修如是等諸三昧已。有所經游悉無怖畏。不見其前有一怨敵。何以故。舍利弗。菩薩摩訶薩行般若波羅蜜。以方便力心無所緣亦無所住。譬如有人生無色界。八萬四千劫中唯是一識。無有住處亦無所緣。菩薩摩訶薩行般若波羅蜜亦復如是。心無住處亦無所緣。何以故。心不行無行處。心無想無想處。心不緣無緣處。心不著無著處。心不亂無亂處。心無高下心不隨順。又不違逆不喜不憂。無分別離分別。離奢摩他毗婆舍那心不隨智。心不自住亦不住他。不依眼住不依耳鼻舌身意住。不依色住不依聲香味觸法住。心不在內亦不在外。心不緣法心不緣智。不住過去未來現在。舍利弗。菩薩摩訶薩行般若波羅蜜不取一法。于一切法知見無礙。心行凈故見一切法。皆悉無垢不取見相。見不分別離諸戲論。舍利弗。菩薩摩訶薩般若波羅蜜。不與肉眼相應。不與天眼相應。慧眼法眼佛眼悉不相應。不與天耳相應。不與他心智相應。不與宿命智相應。不與神通智相應。不與漏盡智相應。舍利弗。是般若波羅蜜不與一切法相應非不相應。菩薩摩訶薩行般若波羅蜜。以方便力。于一切法得平等智。能觀一切眾生心行。一切染凈皆如實知于十力四無畏十八不共法佛一切智咸不失念。菩薩摩訶薩行般若波羅蜜。以無功用心通達一切法無心意識。常在寂靜三昧之中。不舍三昧教化眾生。施作佛事無有休息。于諸佛法得無礙智心無染著。舍利弗。譬如化佛更化作佛。彼所化者無心意識。無身身業無口口業無心心業。而能施作一切佛事利益眾生。何以故。佛神力故。舍利弗。菩薩摩訶薩從般若波羅蜜所化亦復如是。無身身業無口口業無意意業。以無功用心常作佛事利益眾生。何以故。菩薩摩訶薩行般若波羅蜜通達一切法。猶如幻相心無分別。而諸眾生恒聞說法。舍利弗。菩薩摩訶薩如是智慧。不住有為不住無為。不住諸陰不住界入不住內外。不住善法及不善法。不住世間及出世間。不染不凈。不住有漏不住無漏。不住過去未來現在。不住數緣滅不住非數緣滅。舍利弗。是菩薩摩訶薩。如是行般若波羅蜜心無所住。而能通達一切諸法。以無礙智無功用力為眾生說。常在寂靜而教化事無有休息。舍利弗。菩薩摩訶薩宿愿強故。無功用心為人說法。舍利弗。菩薩摩訶薩。以般若波羅蜜方便力故無諸怖畏。何以故。執金剛神常守護故。若行若立若坐若臥恒不遠之。舍利弗。菩薩摩訶薩。聞說深般若波羅蜜。心不驚不怖不疑不悔。當知是人已得授記。何以故。信受般若波羅蜜。近佛境界故。以此一心則能通達一切佛法。達佛法故利益眾生。不見眾生與佛法異。何以故。理無二故

勝天王般若波羅蜜經卷第四勝天王般若波羅蜜經卷第五

　　　　陳優禪尼國王子月婆首那譯


　　無所得品第八

爾時眾中有一菩薩摩訶薩。名須真胝。白勝天王言。如來為大王授記乎。勝天王答善思惟菩薩言。善男子。我授記如夢相。又問。大王。如此授記當得何法。答曰。善男子。佛授我記竟無所得。又問。無所得者為是何法。答曰。不得眾生壽者人養育陰界入悉無所得。若善不善。若染若凈。若有漏若無漏若世間若出世間。若有為若無為。若生死若涅槃。悉無所得。又問。若無所得用受記為。答曰。善男子。無所得故則得受記。又問若如大王。所說義者則有二智一無所得。二得受記。答曰。若有二者則無授記。何以故。佛智無二諸佛世尊。以不二智受菩薩記。又問。若智不二云何而有授記得記。答曰。得記授記其際不二。又問。不二際者。云何有記。答曰。通達不二際即是受記。又問。大王。住何際中而得授記。答曰。住我際得授記。住眾生際壽命際人際得授記。又問。我際當于何求。答曰。當于如來解脫際求。又問。如來解脫際復于何求。答曰。當于無明有愛際求。又問。無明有愛當于何求。答曰。當于畢竟不生際求。又問。畢竟不生際當于何求。答曰。當于無知際求。又問。無知者為無所知。云何于此際求。答曰。若有所知求不可得。以無知故于此際求。又問。此際無言云何可求。答曰。以言語斷是故可求。又問。云何言語斷。答曰。諸法依義不依語。又問。云何依義。答曰。不見義相。又問。云何不見。答曰。不生分別義。是可依我為能依。無此二事故名通達。又問。若不見義此何所求。答曰。不見不取故名為求。又問。若法可求即是有求。答曰。不爾。夫求法者是無所求何以故。若是可求則為非法。又問。何者是法。答曰。法無文字亦離言語。又問。離文言中何者是法。答曰。文言性離心行處滅。是名為法。一切諸法皆不可說。其不可說亦不可說。善男子。若有所說即是虛妄。中無實法。又問。諸佛菩薩常有言說皆虛妄乎。答曰。諸佛菩薩從始至終不說一字。云何虛妄。又問。若有所說云何過咎。答曰。謂言語過。又問。言語何咎。答曰。謂思量過。又問。何法無咎。答曰。無說所說不見二相。是則無咎。又問。過何為本。答曰。能執為本。又問。執何為本。答曰著心為本。又問。著何為本。答曰。虛妄分別。又問。虛妄分別以何為本。答曰。攀緣為本。又問。何所攀緣。答曰。緣色聲香味觸法。又問。云何不緣。答曰。若離愛取則無所緣。以是義故如來常說諸法平等。說此法門時。眾中五千比丘得遠塵離垢法眼凈。一萬二千菩薩得無生法忍。無量無邊眾生發阿耨多羅三藐三菩提心。爾時勝天王即從座起。偏袒右肩右膝著地。合掌向佛頭面作禮。而白佛言。世尊。善男子善女人。聞是般若波羅蜜。云何未發阿耨多羅三藐三菩提心者即能發心。皆悉成就得不退轉。行常勝進而無墮落。佛告勝天王言。大王。諦聽善思念之。當為王說。善男子善女人聞般若波羅蜜。行得勝進無有退墮。勝天王言善哉世尊。唯然愿聞。佛告勝天王言。大王。若善男子善女人。聞般若波羅蜜。以清凈意發阿耨多羅三藐三菩提心。具足正信親近賢圣樂聞正法。遠離嫉妒無有慳吝。常修寂靜好行布施。心無隔礙恒離穢濁。正信業果心不疑惑知黑白報。設為身命不應作者終不為之。大王。善男子善女人。如是行般若波羅蜜。則遠離殺生不與取邪淫妄語兩舌惡口綺語貪嗔邪見。心常系念此十善法。大王。善男子善女人行般若波羅蜜。以方便力。若見沙門婆羅門。正行精進戒品清潔。多聞解義常起正念。心性調伏寂靜不散。口恒愛語遠離諸惡不善之法。修習眾善。不自矜高于他不下。不作惡口及無義語。不舍念處其心調直。能斷有流善拔毒箭舍離重擔。超出有難已度后有。大王。善男子善女人。行般若波羅蜜若見如是菩薩摩訶薩則應親近依止。是人為善知識。菩薩摩訶薩。以方便力而為說法。善男子。施得大富持戒生天聽法大智。又復告言。此是布施此是施報。此是嫉妒是嫉妒報。此是忍辱是忍辱報。此是精進是精進報。此是禪定是禪定報。此是般若是般若報。此是愚癡是愚癡報。是身善業身善業報。是身惡業身惡業報。是口善業口善業報。是口惡業口惡業報。是意善業意善業報。是意惡業意惡業報。諸善男子善女人。此法應作此不應作。若如是修致長夜樂。不如是作得長夜苦。大王。善男子善女人。以方便力親近善知識。得聞如是次第說法。菩薩摩訶薩。若知彼人是法器者。則應為說甚深般若波羅蜜。所謂空無相無愿無作。無生無滅。無我無眾生。無命無人。而說甚深因緣法。因此法彼法生。此法滅彼法滅。所謂無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。無明滅則行滅。行滅則識滅。識滅則名色滅。名色滅則六入滅。六入滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老死憂悲苦惱滅。大王。菩薩摩訶薩行般若波羅蜜。以方便力作如是說。于真實中無有一法可生可滅。何以故。世間諸法皆因緣生。無我作者因緣和合。無一實法受生滅者。虛妄分別于三界中但有假名。隨業煩惱而受果報。若以般若波羅蜜。如實觀察一切諸法。無生無滅無作受者。若法無作是亦無行。則于諸法心無所著。謂不著色受想行識。不著眼色識。不著意法識。大王。菩薩摩訶薩作如是說。一切諸法自性空離不取不著。善男子善女人。因如是說則無退失。大王。菩薩摩訶薩行般若波羅蜜。樂見諸佛樂聞正法。不墮卑賤。在所生處不離見佛。聽受正法供養眾僧。面見諸佛勇猛精進。志求正法不著有為。妻子仆隸生生所資。悉不貪著不染諸欲。常依正教憶念諸佛。離俗出家如聞修行。轉為他說心無求望。見聽法眾常生大慈。一切眾生而起大悲。多聞廣學不惜身命。少欲知足常樂遠離。但采義理不滯言辭。說法修行不為自身。唯化眾生得無上樂。所謂佛智。大王。菩薩摩訶薩行般若波羅蜜如是修行。遠離放逸攝護諸根。若眼見色不著色相。如實觀察此色過患。耳聲鼻香舌味身觸意法亦爾。若縱諸根名為放逸。若能攝護名不放逸。菩薩摩訶薩行般若波羅蜜。調伏自心將護他意名不放逸。遠離貪欲心順善法。覺觀嗔癡不善根本。身惡口惡及以邪念。一切不善皆悉遠離名不放逸。菩薩摩訶薩行般若波羅蜜。心常正念名不放逸。大王。菩薩摩訶薩行般若波羅蜜。一切諸法信為其首。正信之人不生惡趣。心不行惡圣人所贊。大王。菩薩摩訶薩行般若波羅蜜如法修行。在在生處常得值佛。遠離二乘安住正道得大自在成就大事如來正智。菩薩摩訶薩行般若波羅蜜。欲求安樂當勤隨順薩婆若路。大王。今此大眾得聞深般若波羅蜜。已于過去無量百千萬劫。供養諸佛修習善根。是故應當勤加精進勿令退失。大王。若天若人能制諸根不著五欲。遠離世間常修出世。三業清凈習助道法名不放逸。大王。菩薩摩訶薩行般若波羅蜜。正信具足心不放逸。勤修精進令得勝法名不放逸。大王。菩薩摩訶薩欲具正信心不放逸。精進正念當學般若波羅蜜。因是念智。能速成就阿耨多羅三藐三菩提法。大王。菩薩摩訶薩行般若波羅蜜。具足正信心不放逸。勤修精進即得正念。用是念智知有知無。云何有無。若修正行得正解脫。是名為有。若修邪行得正解脫。是名為無。眼耳鼻舌身意。世諦為有真實中無。菩薩摩訶薩。勤修精進能得菩提。是名為有。懶惰菩薩得菩提者。是名為無。若說五陰皆從虛妄顛倒而生。是名為有。若謂世法不從因緣自然生者。是名為無。色是無常苦敗壞法。是名為有。若言常樂。非敗壞法。是名為無。受想行識亦復如是。無明緣行。是名為有。若離無明而行生者。是名為無。行緣識乃至生緣老死憂悲苦惱皆亦如是。施得大富。是名為有。施得貧窮。是名為無。清凈持戒得生善道。是名為有。若生惡趣。是名為無。乃至般若波羅蜜能得成圣。是名為有。修行般若波羅蜜作凡夫者。是名為無。若修多聞能得大智。是名為有。得愚癡者。是名為無。若修正念能得出離。是名為有。不得為無。若行邪念不得出離。是名為有。得者為無。無我我所能得解脫。是名為有。有我我所而得解脫。是名為無。若言虛空遍一切處。是名為有。五陰中我。是名為無。如實修智能得解脫。是名為有。若著邪智而得解脫。是名為無。若離我見眾生見壽者見人見能得空智。是名為有。著我眾生壽者人見能得空智。是名為無。大王。菩薩摩訶薩行般若波羅蜜。如是知世有無能修平等。了知諸法因緣而生世諦故有不起常見。知因緣法本性自空不生斷見。于諸佛教如實通達。大王。諸佛如來略為菩薩說是四法。世間沙門婆羅門及長壽天心皆著常。為破此執說行無常。有諸天人多貪著樂。為破此計說一切苦。外道邪見著身中我。為破此執而說無我。又復為破增上慢人。是故而說涅槃寂靜。說無常者令其志求究竟之法。為說苦者令離愿求。說無我者為顯空門。說寂靜者令達無相。大王。菩薩摩訶薩行般若波羅蜜如是修學。于諸善法終無退墮。速成阿耨多羅三藐三菩提。爾時勝天王白佛言。世尊。菩薩摩訶薩行般若波羅蜜。修何等行擁護正法。佛告勝天王言。大王。菩薩摩訶薩行般若波羅蜜行不違言。敬重尊長隨順正法。心行調直諸根寂靜。遠離眾惡不善之法修習善根名護正法。大王。菩薩摩訶薩行般若波羅蜜。修身業慈悲。口業慈悲。意業慈悲。不求名利持戒清白遠離諸見。名護正法。大王。菩薩摩訶薩行般若波羅蜜。不隨愛行。不隨嗔行。不隨癡行。不隨畏行。名護正法。大王。菩薩摩訶薩行般若波羅蜜。修習慚愧。名護正法。大王。菩薩摩訶薩行般若波羅蜜。說法修行悉如所聞。名護正法。大王。三世諸佛為護正法。是故擁護天王人王令法久住。說是陀羅尼

多侄他阿吼羅(理我反下悉同)吼羅婆(蒲我反下悉同)底(都覆反下悉同)厚羅拏(弩假反下悉同)莎臼茶(杜假反)柘柘柘柘柘禰(寧履反下悉同)富拏簉多(睹舸反下悉同)叉多叉延多叉也莎摩(暮舸反下悉同)奢摩禰柯羅甌樓甌樓婆底杞(枯履反)羅婆底金(季侵反)阿毗(彭履反)奢底禰莎羅禰[禾*土]阇[禾*土][禾*土]摩底阿婆柂禰婆柂跋多跋多羺莎履裒多羺悉蜜履底提婆多羺悉蜜履底

若龍夜叉乾闥婆阿修羅迦樓羅緊那羅摩睺羅伽。一切眾生皆得安隱。大王。此大神咒。三世諸佛。為護正法。擁護天王人王。宜應誦持。怨賊惡難魔障正法皆悉消滅。諸佛如來為令正法久住世故。護天人王使其護法。說是般若波羅蜜神咒法門時。一切天宮大地諸山大海皆悉震動。眾中八萬眾生發阿耨多羅三藐三菩提心。爾時勝天王。以七寶網彌覆佛上。而白佛言。世尊。菩薩摩訶薩行般若波羅蜜。修何等法于阿耨多羅三藐三菩提心不移動。佛告勝天王言。大王。菩薩摩訶薩行般若波羅蜜。修無礙大慈無厭大悲成辦大事。勤加精進學空三昧修平等智。以方便力則能通達清凈大智。明了如實三世平等無有障礙。履三世佛所行之道。大王。菩薩摩訶薩行般若波羅蜜。修如是法于阿耨多羅三藐三菩提心不移動。勝天王白佛言。世尊。菩薩摩訶薩云何行般若波羅蜜。聞佛不思議事。不怖不畏不驚不悔。佛告勝天王言。大王。菩薩宜應具足般若具足阇那。近善知識樂聞深法。了知諸法皆悉如幻悟世非常。心不住著猶如虛空。知一切法生必有滅。大王。菩薩摩訶薩行般若波羅蜜。修如是法聞佛不思議事。不怖不畏不驚不悔。勝天王白佛言。世尊。云何菩薩摩訶薩行般若波羅蜜。于一切處而得自在。佛告勝天王言。大王。菩薩摩訶薩行般若波羅蜜。修五神通。具足無礙諸解脫門。四禪四無量心方便。般若波羅蜜于一切處而得自在。勝天王白佛言。世尊。菩薩摩訶薩行般若波羅蜜得何等門。佛告勝天王言大王。菩薩摩訶薩行般若波羅蜜。得阇那門。能入眾生諸根利鈍。得般若門分別句義。得陀羅尼門總知一切語言音聲。得無礙門說法不盡。大王。是名菩薩摩訶薩行般若波羅蜜得是諸門。勝天王白佛言。世尊。菩薩摩訶薩行般若波羅蜜得何等力。佛告勝天王言。大王。得寂靜力。成就大悲故。得精進力。成就阿鞞跋致故。得多聞力。成就大智故。得信樂力。成就解脫故。得修行力。成就出離故。得忍辱力。愛護眾生故。得菩提心力。斷除我見故。得大悲力。教化眾生故。得無生忍力。成就十力故。大王。菩薩摩訶薩行般若波羅蜜。成就如是等力。說是法門時。眾中五百菩薩得無生法忍。八千天子得阿鞞跋致。一萬二千天子得遠塵離垢法眼凈。四萬人天發阿耨多羅三藐三菩提心

　　勝天王般若波羅蜜經證勸品第九

爾時佛告勝天王言。過去之世阿僧祇阿僧祇劫。不可數不可思量。此時有佛。名功德寶王如來應供正遍知明行足善逝世間解無上士調御丈夫天人師佛世尊。國名寶莊嚴。劫名善觀。時世豐樂無諸疾惱。人天往來不相隔礙。地平如掌無有山陵堆阜荊蕀生諸細草柔軟青紺如孔雀毛。長可四寸。下足則靡舉步隨升。種種名花。須摩那花薝卜伽花。及余軟草皆悉周遍。不寒不熱四時調和。純青琉璃以成其地。世界眾生心性柔和。善伏三毒不隨之行。時功德寶王佛。有聲聞眾一萬三千那由他人。菩薩摩訶薩眾六十二億人。時人壽命三十六億那由他歲無復中夭。有一國土名無垢莊嚴。其城南北廣一百二十八由旬。東西八十由旬。十千園苑以為嚴飾。十千小國周遍圍繞。轉輪圣王名曰治世。七寶具足王四天下。已曾供養無量諸佛深種善根。不退阿耨多羅三藐三菩提心。有四園苑。妙花莊嚴功德悅意。孔雀游戲四時適樂。城壁厚十六由旬。門堞樓觀悉用七寶。有四大池皆廣半由旬。七寶為岸閻浮檀金以成階道底布金沙。池中之水具八功德生寶蓮華。鳧雁鵝鶴鴛鴦猩猩游戲其中。岸列諸樹白檀赤檀尸梨沙等。上有鸚鵡舍利。迦鳥翔集游戲。王之內宮七十千人相貌端正承事寶女。咸悉發心向阿耨多羅三藐三菩提。王有千子。大力勇健能摧怨敵。具二十八大丈夫相莊嚴其身。悉已發心向阿耨多羅三藐三菩提。爾時功德寶王如來。與無量天龍夜叉揵闥婆阿修羅迦樓羅緊那羅摩睺羅伽人非人等。前后圍繞入無垢莊嚴大城。治世圣王。即與七寶千子宮人奉迎世尊。施設種種微妙供養。爾時世尊及諸大眾。受供養已還歸本處。王與七寶千子內人。出城奉送亦即還宮。時治世王忽自嘆曰。人身無常富貴如夢。諸根不缺正信甚難值佛聞法如優曇華。時彼千子知其父王戀仰世尊樂聞正法。即為營造牛頭栴檀七寶莊嚴妙臺。其香一兩直閻浮提。此臺東西廣十由旬。南北十三由旬。四角大柱眾寶莊嚴。一千寶輪。諸子將送奉獻圣王。時王受已而贊嘆曰。善哉諸子。我欲詣佛聽受正法。爾時千子于此臺中造師子座。安處圣王及諸宮人。其臺四邊懸繒幡蓋。覆七寶網角垂金鈴。種種諸華。薝卜伽華。須摩那華。優缽羅華。拘勿頭華。分陀利華。迦摩羅華。而散臺上。燒無價香。泥香涂之。末香以散。爾時千子共捧此臺人各一輪。飛騰虛空猶如鵝王。往詣佛所安詳不搖。至地徐下即到佛前。頭頂禮足。右繞世尊及諸大眾。凡七匝已退立一面。爾時圣王及諸宮人。從寶臺下。王脫寶冠各脫革屣。至世尊前頂禮佛足。右繞世尊及諸大眾。凡七匝已退坐一面。爾時寶莊嚴王佛。即告之言。圣王。今來聽正法乎。爾時治世圣王。即從座起齊整衣服頭頂禮足而白佛言。世尊。所說正法何者是乎。爾時世尊贊治世王言。善哉善哉。能為利益無量天人作是深問。如來應供正遍知。當為大王分別解說。治世圣王即白佛言。世尊。唯然愿聞。爾時佛告治世圣王言。大王。菩薩摩訶薩行般若波羅蜜。通達一切法名為正法。所謂四念處四正勤四如意足。五根五力七覺分八圣道分。空無相無愿。通達平等名為正法。治世圣王白佛言。世尊。菩薩摩訶薩。云何行般若波羅蜜。于大乘中恒得勝進而不退墮。佛告治世圣王言。大王。菩薩摩訶薩行般若波羅蜜。因正信故而得勝進。何者正信。知一切法不生不滅自性寂靜。常能親近正行之人。不應作法終不造作。心離散亂聽受正法。不見說者不見我聽。勤修精進令得神通。身心輕舉教化眾生。不見我有神通能化眾生受化。何以故。大王。菩薩摩訶薩行般若波羅蜜。不見我不見眾生二處平等。則得勝進而不退墮。大王。菩薩摩訶薩行般若波羅蜜。攝護諸根不令取著。一切資生起無常想。知法寂靜命如假借。大王。菩薩摩訶薩如是行般若波羅蜜。于大乘中心不放逸。大王。菩薩摩訶薩行般若波羅蜜。于其夢中尚不忘失菩提之心。教化眾生令修佛道。一切善根回向阿耨多羅三藐三菩提。見佛神力歡喜贊嘆。大王。菩薩摩訶薩。如是行般若波羅蜜。則能速成阿耨多羅三藐三菩提。是故大王。當勤精進莫生放逸。菩薩摩訶薩。欲求法者勿著五欲。大王。一切凡夫于欲無厭。得圣智者則能舍棄。人身無常壽命短促。是故大王。應離世間求出世道。大王。今者供養如來所得善根。應作如是四種回向。自在無盡。法無盡。智無盡。辯才無盡。此四回向與般若波羅蜜同皆悉無盡。大王。菩薩摩訶薩行般若波羅蜜。應凈身口意戒。何以故。為聞思修故。以方便力教化眾生。以般若力降伏諸魔。愿力成就行不違言。爾時治世轉輪圣王。聞佛所說甚深般若波羅蜜。心生歡喜得未曾有。即取寶冠自解瓔珞供養如來。舍四天下皆以奉佛作如是愿。常修梵行學此甚深般若波羅蜜。以決定心趣向阿耨多羅三藐三菩提。王宮女人聞佛說法。皆生歡喜發菩提心。脫上分衣及寶纓絡供養如來。治世圣王。即舍寶臺以奉上佛而求出家。爾時功德莊嚴王佛。贊治世轉輪圣王言。善哉善哉。大王。今日所行不違昔愿。大王。善修布施持戒忍辱精進禪定智慧。過去諸佛已修此法得成佛道。未來諸佛亦修此法當得成佛。爾時治世圣王白佛言。世尊。菩薩摩訶薩修行布施。為與般若波羅蜜異不。佛告治世圣王言。大王。夫布施者。若無般若波羅蜜。但名為檀非波羅蜜。以般若波羅蜜故。乃得名為檀波羅蜜。持戒忍辱精進禪定智慧亦復如是。何以故。般若波羅蜜性平等故。功德莊嚴故。佛說是法時。治世圣王得無生法忍。佛告勝天王言。菩薩摩訶薩行般若波羅蜜應如彼王。爾時治世轉輪圣王即然燈佛是。其王千子賢劫千佛是。爾時勝天王白佛言。世尊。云何菩薩摩訶薩行般若波羅蜜。修學速成阿耨多羅三藐三菩提道。佛告勝天王言。大王。菩薩摩訶薩行般若波羅蜜修習大慈。于諸眾生不起惱心。具足勤行諸波羅蜜。及以四攝四無量心助菩提法。修學神通了達優波憍舍羅。一切善法無不修滿。如是行者則能速成阿耨多羅三藐三菩提。大王。菩提道者。所謂信心。清凈心。離諂曲心。行平等心。施無畏心。令諸眾生咸悉親附。勤行布施果報不盡。堅持凈戒而無障礙。修行忍辱離諸嗔惱。勤加精進修行則易。以有禪定不起散亂。具足般若能善通達。有大悲故終無退轉。有大喜故能悅彼心。修行大舍不起分別。無三毒故離諸棘刺。不著色聲香味觸故滅諸戲論。無煩惱故遠離怨敵。舍二乘念其心廣大。具一切智能出眾寶。大王。菩薩摩訶薩行般若波羅蜜。如是學者速成阿耨多羅三藐三菩提。爾時勝天王白佛言。世尊。菩薩摩訶薩行般若波羅蜜。現何色貌教化眾生。佛告勝天王言。菩薩摩訶薩行般若波羅蜜。示現色形無有定相。何以故。隨諸眾生心之所樂。即見菩薩色貌。如是或現金色。或現銀色。或頗梨色或琉璃色。或馬瑙色。或車磲色。或真珠色。青色黃色赤色白色。或日月色。火色。焰色。帝釋色。梵王色。霜色。雌黃色。朱色。薝卜伽色。須摩那色。婆利師迦色。波頭摩色。拘勿頭色。分陀利色。功德天色。鵝色。孔雀色。珊瑚色。如意珠色。虛空色。天見是天人見是人。大王。十方恒河沙世界中。一切眾生色形相貌。菩薩摩訶薩悉現如是。何以故。菩薩摩訶薩行般若波羅蜜。不舍一眾生故遍能攝取。何以故。一切眾生心各不同。是故菩薩種種示現。何以故。菩薩摩訶薩。過去世中有大愿力。隨諸眾生心所樂見而受化者。即為示現所欲見身。大王。如凈明鏡本無影像。隨諸外色若好若丑。種種悉現。亦不分別我體明凈能現眾色。菩薩摩訶薩行般若波羅蜜亦復如是。無功用心隨眾生樂。種種示現悉令悅彼。而不分別我能現身。大王。菩薩摩訶薩行般若波羅蜜。于一座中隨諸聽眾。或見菩薩說法。或見佛說法。或見辟支佛說法。或見聲聞說法。或見帝釋。或見梵王。或見摩醯首羅。或見圍紐天。或見四天王。或見轉輪圣王。或見沙門。或見婆羅門。或見剎利。或見毗舍首陀。或見居士。或見長者。或見坐寶臺中。或見坐蓮華上。或見行在地上。或見飛騰虛空。或見說法。或入三昧。大王。菩薩摩訶薩行般若波羅蜜為度眾生。無一形相及一威儀不示現者。大王。般若波羅蜜。無形無相。猶如虛空遍一切處。譬如虛空無諸戲論。般若波羅蜜亦復如是過諸語言。又如虛空世所受用。般若波羅蜜亦復如是。一切凡圣之所受用。又如虛空無有分別。般若波羅蜜亦復如是無分別心。譬如虛空容受眾色。般若波羅蜜亦能容受一切佛法。譬如虛空能現眾色。般若波羅蜜亦復能現一切佛法。譬如空中一切草木眾藥華果依之增長。般若波羅蜜亦復如是。一切善根依之增長。譬如虛空非常無常非言語法。般若波羅蜜亦復如是。非常無常悉離言語。大王。世間沙門婆羅門。若釋若梵。無能思量般若波羅蜜者。大王。般若波羅蜜無有一法可為譬喻。若善男子善女人。信受般若波羅蜜者。所獲功德不可思量。若此功德有色形者空界不容。何以故。般若波羅蜜出生世間及出世間一切善法。若人若天若天人王。若須陀洹向須陀洹果。乃至阿羅漢向阿羅漢果。辟支佛道。菩薩十地。十波羅蜜。諸佛阿耨多羅三藐三菩提。一切種智。十力四無畏。十八不共法。皆從般若波羅蜜生。說是法門時。眾中五萬菩薩摩訶薩得不退轉。一萬五千天子得無生法忍。一萬二千天人得遠塵離垢得法眼凈。恒河沙數眾生發阿耨多羅三藐三菩提心。諸天空中作眾伎樂不鼓自鳴。散眾天華供養如來般若波羅蜜。天龍夜叉乾闥婆阿修羅迦樓羅緊那羅摩睺羅伽人非人等。散種種華及諸寶物。供養世尊般若波羅蜜。異口同音一時贊曰。善哉善哉。世尊。快說般若波羅蜜

勝天王般若波羅蜜經卷第五勝天王般若波羅蜜經卷第六

　　　　陳優禪尼國王子月婆首那譯


　　述德品第十

爾時文殊師利菩薩摩訶薩。即從座起偏袒右肩右膝著地。合掌向佛頭面作禮而白佛言。世尊。菩薩摩訶薩。于幾劫數行般若波羅蜜。供養幾佛而能如是對揚如來。說甚深般若波羅蜜如勝天王。爾時佛告文殊師利菩薩摩訶薩。善男子。如此之事不可思量。若非無數百千億劫修習眾行種善根者。則不聞是般若波羅蜜名。善男子。十方恒河沙世界中。諸恒河沙數尚可知。是菩薩摩訶薩。幾劫行般若波羅蜜。供養幾佛數不可知。文殊師利。過去無量無邊阿僧祇不可思議劫。爾時有佛。名曰多聞如來應供正遍知明行足善逝世間解無上士調御丈夫天人師佛世尊。國名日光。劫名增上。時多聞佛。為諸菩薩摩訶薩說清凈法門。諸善男子。勤修精進莫顧身命。時彼會中有一菩薩摩訶薩。名曰進力。即從座起偏袒右肩。右膝著地合掌向佛。頭面作禮而白佛言。世尊。所說勤修精進莫顧身命如我解佛所說義者。菩薩摩訶薩。應當懈怠爾乃速成阿耨多羅三藐三菩提。何以故。菩薩摩訶薩若勤精進。是則不能久住生死。菩薩摩訶薩行般若波羅蜜。斷伏煩惱久住生死。終無自度速證涅槃不化眾生。世尊。菩薩摩訶薩。處生死中用之為樂。不以涅槃而為樂也。何以故。世尊。菩薩摩訶薩。利眾生事以之為樂。隨彼所樂即用方便。說種種法令得安樂。若證漏盡不能利益一切眾生。世尊。是故菩薩觀察生死起大悲心。不舍眾生成就本愿。世尊。菩薩摩訶薩。具方便力久住生死。得見無量無邊諸佛。及聞無量無邊正法。教化無量無邊眾生。是故菩薩摩訶薩。不厭生死不樂涅槃。世尊。菩薩摩訶薩若觀生死而起驚怖則墮非道。不能利益一切眾生。通達如來甚深境界。云何非道。所謂貪樂聲聞辟支佛地。于諸眾生無大悲心。何以故聲聞辟支佛道。即非菩薩摩訶薩道。何以故。聲聞緣覺怖畏生死求速出離。功德智慧則不具足。以是義故。非菩薩道。爾時多聞世尊贊進力菩薩摩訶薩言。善哉善哉。善男子。如汝所說。菩薩摩訶薩。應修自行勿習非道。進力菩薩白佛言。世尊。何者是菩薩摩訶薩自所行道。爾時多聞世尊告進力菩薩摩訶薩言。善男子。菩薩摩訶薩。成就一切功德智慧。以大悲力不舍眾生。遠離聲聞辟支佛地。得無生智不舍三有。心無求望而增善根。方便修行諸波羅蜜。以智慧力無分別心。生諸善根成就盡智。無量功德。無一法生方便現生。無一眾生方便教化。知一切法皆自性離。觀諸佛國猶如虛空。而以方便嚴凈佛土。知一切佛法身無像。方便示現相好莊嚴。隨諸眾生心所須欲。即能應與。菩薩身心常寂靜離。而為眾生種種說法。亦以方便遠離喧撓。修諸禪定知自性空。悉能通達甚深智慧。而以方便為他說法。不證聲聞辟支佛果。求佛解脫不舍菩薩一切道行。善男子。是名菩薩摩訶薩道。文殊師利。進力菩薩從多聞世尊。聞說菩薩所行境界得未曾有。即白佛言。希有世尊。如我解佛所說義者。菩薩摩訶薩具足方便。一切諸法無非其道。世尊。譬如虛空悉能容受一切眾色。如是菩薩具足方便所行之道攝一切法。又如虛空樹木藥草果樹香樹因之增長。如是諸物不染虛空亦不能凈。不能令嗔亦不令喜。如是菩薩摩訶薩。有方便般若波羅蜜。緣一切法皆悉是道。若凡夫法。若學人法。辟支佛法。若菩薩法。若如來法。何以故。菩薩摩訶薩悉通達故。又譬如火若遇樹木竹草必無退還。是等草木皆利益火發其光明。諸法亦爾。悉是菩薩摩訶薩道。譬如金剛自體堅密。刀不能斫。火不能燒。水不能爛。毒不能害。菩薩摩訶薩方便智慧。聲聞緣覺及諸外道。一切煩惱所不能壞。世尊。如清水珠若在濁水即為之清。菩薩摩訶薩。般若波羅蜜珠。能使一切眾生煩惱悉得清凈。世尊。譬如妙藥珠寶毒不共居能消眾毒。菩薩摩訶薩行般若波羅蜜方便。不與一切煩惱共俱悉能斷滅。世尊。以是因緣。一切諸法皆是菩薩摩訶薩道。文殊師利。進力菩薩說是法門時。眾中八千菩薩發阿耨多羅三藐三菩提心。二百菩薩得無生法忍。文殊師利。過去多聞佛所進力菩薩。今勝天王是。爾時文殊師利菩薩白佛言。世尊。云何菩薩摩訶薩行般若波羅蜜。得堅固力擁護正法。佛告文殊師利菩薩言。善男子。菩薩摩訶薩。寧棄身命不舍正法。于他卑恭不起憍慢。無勢力人之所恥辱其心能忍。饑渴眾生即便惠施最勝飲食。在厄難者施其無畏。于諸疾病如法療治。貧窮眾生令豐財寶。諸佛塔廟白灰泥涂。惡事則掩光揚善事。苦惱眾生則施安樂。文殊師利。菩薩摩訶薩行般若波羅蜜。修如是行得堅固力擁護正法。文殊師利菩薩白佛言。世尊。菩薩摩訶薩行般若波羅蜜。云何能調伏心。佛告文殊師利菩薩言。菩薩摩訶薩行般若波羅蜜。不濫他事先思后行。心性調直離諂曲行。不自矜高意常柔軟。文殊師利。菩薩摩訶薩。如是行者能調伏心。文殊師利菩薩白佛言。世尊。菩薩摩訶薩行般若波羅蜜。修是等行當生何道。佛告文殊師利菩薩言。菩薩摩訶薩如是行般若波羅蜜者。或生天中。或生人中。若生天中則為帝釋值佛出世。或大梵王娑婆國主值佛出世。若生人中作轉輪圣王長者居士值佛出世。文殊師利。菩薩摩訶薩。調伏心行得如是生。文殊師利菩薩白佛言。世尊。正信流出何法。佛告文殊師利菩薩。正信流出得善知識。世尊。布施流出何法。佛言。流出大富。世尊。多聞流出何法。佛言。流出般若波羅蜜。世尊。持戒流出何法。佛言。流出一切善道。世尊。忍辱流出何法。佛言。流出容受眾生。世尊。精進流出何法。佛言。能成就一切佛法。世尊。思惟流出何法。佛言。流出寂靜。世尊。般若流出何法。佛言。般若流出離一切煩惱。世尊。聽法流出何法。佛言。流出遠離疑網。世尊。如法問流出何法。佛言。出決定智。世尊。住寂靜流出何法。佛言。流出禪定及諸神通。世尊。正修流出何法。佛言。流出厭離道。世尊。無常聲流出何法。佛言。流出無所攝護。世尊。苦聲流出何法。佛言。流出無生。世尊。無我聲流出何法。佛言。流出滅我我所。世尊。空聲流出何法。佛言。流出寂靜。世尊。正念流出何法。佛言。流出圣正見。世尊。圣心離流出何法。佛言。流出三昧神通。世尊。圣道流出何法。佛言。流出圣果。世尊。信樂流出何法。佛言。流出成就諸解脫。世尊。佛生流出何法。佛言。流出一切助菩提法。爾時勝天王白佛言。世尊。云何佛生。佛告勝天王言。如發菩提心。世尊。云何發菩提心。佛言。大王。如生大悲。世尊。云何生大悲。佛言。不舍一切眾生。世尊。云何不舍一切眾生。佛言。如不舍三寶。世尊。誰不舍三寶。佛言。無煩惱者。爾時勝天王白佛言。希有世尊。希有修伽陀。諸佛世尊如是秘密甚深微妙。常說一切法空無生無滅寂靜。不破所修善惡果報遠離斷常。世尊。于世界中頗有眾生聞如是法。不起正信敬重之心生毀謗不。世尊。是等眾生過去之世。因由善業得受人身。親近惡知識故。不信如是甚深之法。則為孤負過去善業。諸佛世尊恩德深重。假使自割身肉出血供養如來。亦不能報以佛恩故。我等今日增長善根。得大法樂住大自在。世尊。菩薩摩訶薩行般若波羅蜜。應知佛恩。近善知識。當學佛行令得佛果。說是法時。眾中二萬五千菩薩得無生法忍。四萬五千人天發阿耨多羅三藐三菩提心。一萬二千天子得遠塵離垢法眼凈

　　現化品第十一

爾時善思惟菩薩摩訶薩白勝天王言。如來所造化佛更能化不。爾時勝天王答善思惟菩薩言。今對世尊以為明證。佛所化佛更能化作恒河沙數無量化佛種種色相。神通說法利益眾生。善男子。諸佛宿世愿力清凈故能如是。善思惟菩薩白勝天王言。大王。善說甚深之法。諸佛宿世愿力清凈。唯愿大王。請佛神力。令此般若波羅蜜久住世間無有隱沒。勝天王答善思惟菩薩言。善男子。般若波羅蜜一切諸佛之所護持。何以故。文字所說般若波羅蜜。如是文字不生不滅無有隱沒。字所顯義亦不生不盡無有隱沒。善男子。諸佛如來甚深般若波羅蜜亦不隱沒。何以故。法不生故。若法無生此則無滅。即是如來秘密之教。若佛出世若佛不出性相常住。是名法界。亦曰如如。名不異際隨順因緣而不違逆。是為正法。其性常住無有隱沒善思惟菩薩白勝天王言。大王。能護正法是何等人。勝天王答善思惟菩薩言。善男子。若不違逆一切法者。名護正法。何以故。無有諍論不違道理。名護正法。又問。云何不違道理。答曰。若順文字不違道理無所諍論。名護正法。何以故。世間凡夫皆著諸見。順道理者則常說空。是故世間而起諍論。如是凡夫愛重有法。順道理者于此則輕。世間說有常樂我凈。順道理者說無常苦不凈無我。是故世間而生諍論。善男子。一切凡夫順世間流。順道理者逆世間流。是故世間則生諍論。一切凡夫著陰界入。順道理者說一切法悉無所著。是故世間而起諍論。善男子。隨順世者不行道理。順道理者與世相違。善思惟菩薩白勝天王言。大王。今者取何等法。勝天王答善思惟菩薩言。我不取人不取法。又問。云何不取。答曰。我離眾生離法離。是離悉不可得。過去未來現在離。離不可得。諸佛離諸佛不離。佛國土離國土不離。法離法不離。善男子。如是之行名順道理無取不取。爾時善思惟菩薩贊勝天王言。善哉大士。善哉正士。能說如是甚深般若波羅蜜。無取無著無名無字。滅諸戲論。離能分別及所思惟。爾時眾中有一天子。名曰賢德。即從坐起偏袒右肩右膝著地。合掌向佛頭面作禮而白佛言。世尊。如勝天王所說無分別者為是何法。佛告賢德天子言。無分別法即是寂靜。何以故。取可取無。離我我所。不起不息。是名無分別法。善男子。菩薩摩訶薩。如是觀者能護正法。不見能護及以所護。說此法時。眾中十千比丘心得解脫。一千天子得遠塵離垢法眼凈。爾時善思惟菩薩白勝天王言。何等辯才能如是說甚深之法。勝天王答善思惟菩薩言。善男子。一切煩惱習性無者。所得辯才能如是說。過言語道不可名宣第一義智。如是辯才能作此說。爾時善思惟菩薩問賢德天子言。善男子。云何無生法中以辯才說。爾時賢德天子答善思惟菩薩言。菩薩摩訶薩。不住無生無滅法中。則無辯才說甚深法。何以故。遠離戲論不見所緣不見能緣。心無所住是故能說。不住人法不住此彼。唯住清凈第一義諦。是故能說。爾時善思惟菩薩即白佛言。世尊。賢德天子甚為希有。乃能通達甚深之法辯才無盡。佛告善思惟菩薩言。善男子。此賢德天子。從妙喜世界不動佛所。而來至此娑婆世界。聽受甚深般若波羅蜜。佛復告善思惟菩薩言。賢德天子。已于過去無量百千億劫。修習陀羅尼門。窮劫說法亦無終盡。善思惟菩薩白佛言。世尊。何等陀羅尼。佛言。善男子。名眾法不入陀羅尼。善男子。此陀羅尼過諸文字。言不能入心不能量。內外眾法皆不可得。善男子。無有少法能入此者。故名眾法不入陀羅尼。何以故。此法平等無有高下亦無出入。無一文字從外來入。亦無一字從此法出。又無一字住此法中。亦無文字共相見者。亦不分別法與非法。是諸文字說亦不減不說無增。從本以來無起造者無壞滅者。善男子。如文字心亦如是。如心一切法亦如是。何以故。法離言語亦離思量。本無生滅故無出入。是名眾法不入陀羅尼。若能通達此法門者辯才無盡。何以故。通達不斷無盡法故。善男子。能入虛空者則能入此陀羅尼門。善男子。菩薩摩訶薩。能通達此陀羅尼門。心得清凈身口亦爾。所行附理般若堅固。一切眾魔無有能亂。一切外道不敢視瞻。一切煩惱莫之能壞。身力成就心離怯弱。所說無盡能宣甚深一切圣諦。智慧多聞猶如大海。安住三昧喻須彌山。處眾無畏如師子王。世法不染猶彼蓮華。利益眾生譬之大地洗諸垢穢喻如大水。成熟世間以方大火。清涼平等能悅眾心。類之如月。能破諸暗譬其以日。摧煩惱怨名為勇健。心性調伏猶如大龍。能震法雷大云為喻。普雨眾法譬之大雨。為諸眾生除煩惱病猶彼良醫。以法治世譬如國王。能護眾生及護正法等四天王。于人天中財富最勝猶如帝釋。心得自在譬大梵王自在王領娑婆世界。身得無礙如伽婁羅鳥。教示眾生如世間父。能出法寶類毗沙門王能出眾寶。功德智慧之所莊嚴。眾生見者無不利益。諸佛世尊之所稱贊。一切天眾咸擁護之。善男子。菩薩摩訶薩。得是眾法不入陀羅尼門。種種自在利益眾生。方便說法而不窮盡。心無疲倦不求名利。法施平等無有嫉妒。持戒清凈于身口意永無愆失。忍辱清凈離諸嗔惱。精進清凈所作辦立。禪定清凈善調伏心。般若清凈悉無疑滯。具四無量猶如梵王。行諸三昧三摩跋提。世間最勝修無上道。具諸功德一切智慧受灌頂位。說是陀羅尼法門時。眾中六萬四千菩薩得不退轉。三萬菩薩得無生法忍。二萬人天得遠塵離垢法眼凈。無量無邊人天發阿耨多羅三藐三菩提心

　　勝天王般若波羅蜜經陀羅尼品第十二

爾時文殊師利菩薩摩訶薩。即從坐起偏袒右肩。右膝著地合掌向佛。頭面作禮而白佛言。希有世尊。如來所說。菩薩摩訶薩得是眾法不入陀羅尼。所成功德無量無邊。爾時佛告文殊師利菩薩言。善男子。如是功德。假使如來百千年說亦復不盡。爾時眾中有一菩薩摩訶薩名寂靜意。白文殊師利菩薩言。菩薩摩訶薩。得是陀羅尼。為佛世尊之所贊嘆。如此之人善得大利。自行化彼皆悉不空。爾時文殊師利菩薩答寂靜意菩薩摩訶薩言。善男子。第一義中無法可贊無色無相。無色相者有何可贊。無可贊故于何歡喜。寂靜意菩薩白文殊師利菩薩言。如我聞佛修多羅中說。一切法無我我所。無能令喜無能令嗔。此法平等菩薩應學。譬如大地。住在水上。若鑿井池即得用水。其不鑿者無由致之。如是圣智境界遍一切法。若有勤修般若方便即便得之。其不修者云何能得。是故菩薩欲求菩提。不得懈怠勤修精進。如是之法則在現前。善男子。如生盲人不能見色。如是煩惱盲諸眾生不能見法。如人有眼無外光明不能見色。行人如是。雖有智慧無善知識不能見法。如有天眼不假外明自能見色。菩薩摩訶薩入法流者自然勝進。如在胎者日日增長而不自見。菩薩摩訶薩勤行精進亦不自見眾行增長。而能成就一切佛法。譬如雪山有藥樹王不枯不析。菩薩摩訶薩勤修精進。一切眾行不退不失。譬如轉輪圣王。出現于世則具七寶。菩薩摩訶薩發菩提心具七法寶。所謂布施持戒忍辱精進禪定智慧及方便力。又如轉輪圣王游四天下。于諸眾生其心平等。菩薩摩訶薩以四攝法利益眾生亦復如是。又如轉輪圣王所在之處則無諍訟。菩薩摩訶薩如實說法亦無諍論。譬如三千大千世界初成。即有須彌山王及以大海。菩薩亦爾。若發阿耨多羅三藐三菩提心。即有般若及以大悲。譬如日出其高山者先照光明。菩薩摩訶薩得般若炬。高行菩薩善根熟者先照其光。譬如大地荷負一切。華果樹木草藥皆悉平等。菩薩摩訶薩得是陀羅尼門。于諸眾生其心平等。爾時世尊贊寂靜意菩薩摩訶薩言。善男子。如汝所說。善男子。菩薩摩訶薩得是陀羅尼門。凡有所說一文一字無非佛語。善男子。此所說法離色聲香味觸。何以故。非世法故。無盡無邊能入一切身心輕利。假使百千佛前說者亦不怯弱。何以故。此菩薩摩訶薩。得佛住持力故心無所著。不著我。不著眾生。不著法。即得清凈法界。清凈如來。清凈實際。得法無盡。字無盡。說無盡。即生歡喜。得般若故。得阇那故。無疑網故。說是陀羅尼法門時。眾中八千菩薩得此眾法不入陀羅尼。一萬二千菩薩得不退轉。五千菩薩得無生法忍。一萬六千天子得遠塵離垢法眼凈。無量無邊眾生發阿耨多羅三藐三菩提心。爾時世尊告寂靜意菩薩言。此陀羅尼能伏眾魔。破諸外道及憎嫉法人。滅煩惱火然般若燈。擁護法師令至涅槃。調伏自心善化外眾。美身威儀見者歡喜。為正行人平等說法。如實觀察眾生根性不前不后。說是法時。三千大千世界諸須彌山及以大海皆悉震動。諸天雨華。曼陀羅華。摩訶曼陀羅華。曼殊沙華。摩訶曼殊沙華。優缽羅華。拘物頭華。分陀利華。迦摩羅華。諸天空中作眾音樂不鼓自鳴。爾時世尊告寂靜意菩薩言。善男子。過去之世無量無邊不可數不可數劫。有佛出世名曰寶月如來應供正遍知明行足善逝世間解無上士調御丈夫天人師佛世尊。國名無毀。劫名歡喜。聲聞弟子三十二億。菩薩摩訶薩無復數量。是佛成道無有苦行及降天魔。時彼眾中有一菩薩名寶功德。辯才巧妙種種說法。爾時大眾請佛住世勿入涅槃。時寶功德菩薩告大眾言。如來世尊無生無滅。何用勸請勿入涅槃。若虛空入涅槃如來乃入涅槃。若實際真如法界不思議界入涅槃。如來乃入涅槃。何以故。如來之法無成無壞無染無凈。非世出世有為無為非斷非常。假令一口而有十舌。是一一舌復生百舌。是一一舌復生千舌。亦不能說如來成壞。寶功德菩薩說此法時。八萬六千菩薩得不退轉。七千菩薩得無邊功德陀羅尼。悅意陀羅尼。無礙陀羅尼。歡喜陀羅尼。大悲陀羅尼。月愛陀羅尼。月光陀羅尼。日愛陀羅尼。日光陀羅尼。須彌山陀羅尼。大海陀羅尼。德王陀羅尼。三萬六千人天得遠塵離垢法眼凈。佛告寂靜意菩薩言。爾時寶功德菩薩豈異人乎。即汝身是。以此因緣汝能說是陀羅尼門。爾時文殊師利菩薩而說偈言


　總持如妙藥　　能療眾惑病
　猶彼天甘露　　得者永不死　

爾時功德華王菩薩而說偈言


　總持無文字　　文字顯總持
　般若大悲力　　離言文字說　

爾時珊兜率陀天王即從坐起偏袒右肩。右膝著地合掌向佛。頭面作禮而白佛言。世尊。諸佛如來不可思議。諸佛說法亦不可思議。諸大菩薩所行所說亦不可思議。我等諸天宿世之中善根深厚。得值如來聞說是法。即以種種天諸寶華天華天香。散佛如來以為供養。爾時世尊告珊兜率陀天王言。大王。凡欲供養佛如來者當修三法。所謂發阿耨多羅三藐三菩提心。護持正法。如聞修行。大王。若有修行此三法者。是人名為供養如來。大王。假使如來壽命一劫住世。說此供養福報不能窮盡。是故大王。若欲供養佛如來者。具此三法乃名供養。大王。若有護持如來一四句偈。是人則為擁護過去現在未來諸佛阿耨多羅三藐三菩提。何以故。諸佛如來皆從法生。法供養者名真供養。一切資財所不能及。法供養者諸供養中最為第一。爾時世尊告珊兜率陀天王言。我念過去無量無邊阿僧祇阿僧祇劫數行菩薩道時聞虛空中諸天說偈


　天人遠離大寶藏　　王賊水火所去失
　百千萬劫法難聞　　得聞不持不施等
　道心為本化眾生　　如實修行心寂靜
　自利利他平等心　　如是修行供養佛　

大王。我于往昔初聞此偈即為他說。有八千人發阿耨多羅三藐三菩提心。是故大王。以法供養最為第一。何以故。一切諸佛從法生故

勝天王般若波羅蜜經卷第六勝天王般若波羅蜜經卷第七

　　　　陳優禪尼國王子月婆首那譯


　　勸誡品第十三

爾時文殊師利菩薩即從座起偏袒右肩。右膝著地合掌向佛。頭面作禮而白佛言。世尊。如來所說甚深般若波羅蜜。于未來世末代之中。頗有眾生能信受不。若善男子善女人。聞是修多羅生信不謗。如此等人成何功德。佛告文殊師利菩薩言。未來末世有善男子善女人。無量佛所修持凈戒禪定般若。是佛真子。能信此修多羅。所致功德不可稱計。最善勝法從般若生。凈心信受。我今為汝。略以譬說。文殊師利。閻浮提洲縱廣七千由旬。北廣南狹。其中人面亦似地形。洲內遍滿須陀洹斯陀含阿那含阿羅漢辟支佛等。密如竹麻甘蔗荻林。中無少空及以間缺。若有善男子善女人。四事供養畢圣人壽。或復七寶遍滿此洲積至梵天。一一圣人各施爾許畢。是善男子善女人壽。日夜三十牟尤多相續不斷。文殊師利。于意云何。此人以是因緣功德多不。文殊師利菩薩白佛言。甚多婆伽婆。甚多修伽陀。佛告文殊師利菩薩。若善男子善女人不謗此修多羅功德。勝彼百分不及一。千分百千萬分不及一。乃至算數譬喻所不能及。文殊師利。瞿耶尼洲縱廣八千由旬。形如半月人面亦爾。洲內遍滿須陀洹斯陀含阿那含阿羅漢辟支佛。密如竹麻甘蔗荻林。中無少空及以間缺。若有善男子善女人。四事供養畢圣人壽。至涅槃后舍利起塔。或復七寶遍滿此洲積至梵天。一一圣人各施爾許畢。是善男子善女人壽。日夜三十牟尤多相續不斷。文殊師利。于意云何。此人以是因緣得福多不。文殊師利菩薩白佛言。甚多婆伽婆。甚多修伽陀。佛告文殊師利菩薩。若善男子善女人。信此修多羅功德。勝彼百分不及一。千分百千萬分不及一。乃至算數譬喻所不能及。文殊師利。弗于逮洲縱廣九千由旬。形如滿月人面亦爾。洲內遍滿須陀洹斯陀含阿那含阿羅漢辟支佛。密如竹麻甘蔗荻林。中無少空及以間缺。若有善男子善女人。四事供養畢圣人壽。或復七寶遍滿此洲積至梵天。一一圣人各施爾許畢。是善男子善女人壽。日夜三十牟尤多相續不斷。文殊師利。于意云何。此人以是因緣得福多不。文殊師利菩薩白佛言。甚多婆伽婆。甚多修伽陀。文殊師利。郁單越洲辟方十千由旬。人面亦方。洲內遍滿須陀洹斯陀含阿那含阿羅漢辟支佛。密如竹麻甘蔗荻林。中無少空及以間缺。若善男子善女人。四事供養畢圣人壽。或復七寶遍滿此洲積至梵天。一一圣人各施爾許畢。是善男子善女人壽。日夜三十牟尤多相續不斷。文殊師利。于意云何。此人以是因緣得福多不。文殊師利菩薩白佛言。甚多婆伽婆。甚多修伽陀。佛告文殊師利菩薩。若善男子善女人。受持讀誦此修多羅功德。勝彼百分不及一。千分百千萬分不及一。乃至算數譬喻所不能及。文殊師利。娑婆世界悉為微塵。爾許圣人。若有善男子。善女人。四事供養畢圣人壽。爾許塵數三千大千世界滿中七寶積至阿迦尼吒天。一一圣人各施爾許畢。是善男子善女人壽。文殊師利。于意云何。功德多不。文殊師利菩薩白佛言。世尊。前之福德已不可思議。況此功德。佛告文殊師利菩薩。若善男子善女人。流通此修多羅為他宣說。功德勝彼。百分不及一。千分百千萬分不及一。乃至算數譬喻所不能及。文殊師利。如此功德。若不回向阿耨多羅三藐三菩提者。爾許微塵數劫作他化自在天王。爾許劫數作化樂天王。爾許劫數作兜率陀天王。爾許數劫作夜摩天王爾許數劫作天帝釋。況復轉輪圣王。回向薩婆若故。能得成就般若波羅蜜阿耨多羅三藐三菩提。文殊師利。閻浮提中遍滿須陀洹斯陀含阿那含阿羅漢辟支佛。密如竹麻甘蔗荻林。若有惡人。皆悉殺害爾許賢圣。文殊師利。于意云何。是人以此因緣得罪多不。文殊師利菩薩白佛言。世尊。殺一圣人尚于一劫墮阿鼻地獄。何況爾許。其罪甚多不可稱計。佛告文殊師利菩薩言。有人謗此修多羅者。其罪重彼百分不及一。千分百千萬分不及其一。乃至算數譬喻亦不能及。文殊師利。瞿耶尼中遍滿須陀洹斯陀含阿那含阿羅漢辟支佛。密如竹麻甘蔗荻林。若有惡人皆悉殺害。文殊師利。于意云何。此人以是因緣得罪多不。文殊師利菩薩白佛言。世尊。此罪不可聞不可聞。是人無有出阿鼻地獄期。佛告文殊師利菩薩言。有人不信此修多羅。其罪重彼百分不及一。千分百千萬分不及一乃至算數譬喻所不能及。文殊師利。若四天下悉為微塵。爾許塵數諸佛如來。若有惡人皆悉殺害奪二種財。滅法財。破世財。文殊師利。于意云何。是人得罪多不。文殊師利菩薩白佛言。世尊。此罪不可聞不可計不可思量。佛告文殊師利菩薩。若復有人障礙此修多羅毀謗不信。其罪重彼百分不及一。千分百千萬分不及一。乃至算數譬喻所不能及。假使三千大千世界一切眾生。悉成阿耨多羅三藐三菩提已。如此惡人猶故不出阿鼻地獄。文殊師利。如是惡人。無一世界阿鼻地獄不經入者。況余地獄畜生餓鬼。何以故。毀壞三世諸佛母故。假使如前微塵數劫得離三涂。若生人中得阿薩阇病。又經爾許微塵數劫。得無舌報若無手報各經爾劫。文殊師利。我若住世一劫若減一劫。以佛神力說是惡人所得罪報不能究盡。文殊師利。若求現在未來世樂。勿得于此修多羅中。毀謗不信作大障礙

　　勝天王般若波羅蜜經二行品第十四

爾時佛告文殊師利菩薩言。菩薩摩訶薩行般若波羅蜜。宜應成就前后般若波羅蜜。何以故。菩薩摩訶薩有二種行。成就般若教化眾生。文殊師利菩薩白佛言。世尊。云何菩薩摩訶薩教化眾生。佛告文殊師利菩薩言。從初般若乃至后際。離功用心說法無盡中不間隙。為脫三有惡趣之報。安諸眾生令住善道得三圣果。文殊師利。是名菩薩摩訶薩行般若波羅蜜教化眾生。文殊師利。菩薩摩訶薩行般若波羅蜜。成就無邊無為。是名菩薩摩訶薩自行。何以故。成就一切德故。文殊師利菩薩白佛言。世尊。何等法與菩薩摩訶薩般若波羅蜜相應。佛告文殊師利菩薩言。一切種智。真實之法遠離思量。微妙無相道理甚深。不可得見難以通達。常住寂靜清涼遍滿。無有分別無著無礙。隨順道理不可取執。大寂極靜。一切法中最為無上無與等者。文殊師利。菩薩摩訶薩行般若波羅蜜。修此等法與薩婆若相應。文殊師利菩薩白佛言。世尊。菩薩摩訶薩于何境界行般若波羅蜜。佛告文殊師利菩薩言。菩薩摩訶薩行般若波羅蜜。甚深境界。廣大境界。功德境界。文殊師利。甚深境界者。體是無為。不可相離不著二邊。脫離諸障自性清凈。不可思量不可數知。不與聲聞辟支佛共。文殊師利。廣大境者。菩薩摩訶薩行般若波羅蜜。諸佛如來一切功德。般若波羅蜜摩訶迦樓那二法為體。離分別相無功用心利益眾生。皆稱彼意無時暫舍。文殊師利。菩薩摩訶薩行般若波羅蜜。與一切功德相應。三十二相八十種好。佛威神力悉能示現種種相貌。隨諸眾生根欲性行。或升兜率或從彼下。或現處胎。或現初生。或現童子。或園游戲。或現出家。或現苦行。或詣菩提樹。或現成佛。或現轉法輪。或現涅槃。如是種種為諸眾生。盡竭生死。文殊師利。是名菩薩摩訶薩行般若波羅蜜境界。文殊師利菩薩白佛言。希有世尊。如此甚深般若波羅蜜。諸佛境界不可思議。佛告文殊師利菩薩言。如是如是。如汝所說。般若波羅蜜是不共法不可思議。何以故。一切凡夫聲聞緣覺。不能通達。非其境界故。除佛如來更無得者。何以故。如如之理義甚深故。自在不動無漏界攝。教化眾生利益圓滿。是以名為諸佛境界。過諸語言第一義攝。無有覺觀分別思量絕諸譬類。一切法中最為上品。不住生死不住涅槃。文殊師利。菩薩摩訶薩行般若波羅蜜。凡有五事不可思議。一者自性。二者方處。三者住。四者一異。五者利益。文殊師利。云何自性不可思議。色即是如求不可得。離色有如求不可得。受想行識亦復如是。地大即如求不可得。離地求如亦不可得。水火風大一切皆爾。眼入即如求不可得。離眼求如亦不可得。耳鼻舌身意一切皆爾。有法是如求不可得。無法是如亦不可得。若在欲界不可思議。若離欲界亦不可思議。色無色界一切皆爾。若在東方不可思議。若離東方不可思議。南西北方四維上下一切皆爾。安樂住不可思議。寂靜住不可思議。有心住不可思議。無心住不可思議。三世如來同在一處。自性清凈無漏法界。若一若異不可思議。智慧神力同一法界。般若方便二相平等。能為眾生無量利益。不可宣說過言語境。而能隨順眾生根性。作種種說種種示現。三十二相八十種好。隨眾生意如是現之。文殊師利菩薩白佛言。世尊。何等名為三十二相八十種好。佛告文殊師利菩薩言。如來相好無窮無邊說不可盡。隨順世法。是以略說三十二相八十種好。一足下平滿。二行步平正三足下輪相悉具轂輞千輻莊嚴。四手指纖長軟直節骨不現。五身大方正。六手足指網縵合猶如鵝王。七手掌如紅蓮華。八踝骨不現。九咽尼鹿王膊。十身軟直。十一陰馬藏。十二身分滿足如尼拘盧陀樹。十三身毛右旋。十四一孔一毛皮膚細滑不受塵垢。十五身金色。十六圓光一丈。十七七處滿。十八師子臆。十九兩臂平正腋下滿。二十兩臂圓直如象王鼻。立垂過膝。二十一口四十齒齊密相連白如珂雪。二十二上下四牙狀如初月。二十三師子額。二十四頭團圓。二十五咽喉具足千脈。二十六胸骨如那羅延。二十七頂骨自然踴起。二十八舌相廣長如蓮華葉。二十九音聲如梵王天鼓。三十眼目青色如優缽羅華。三十一眼睫紺焰猶如牛王。三十二眉間白毫。文殊師利。是名三十二相。菩薩摩訶薩行般若波羅蜜。悉能成就如是功德。文殊師利。云何名為八十種好。一無能見頂。二頂骨堅實。三額廣平正。四眉高而長形如初月。紺琉璃色。五目廣長。六鼻高圓直而孔不現。七耳厚廣長埵輪成就八身堅實如那羅延。九身分不可壞。十身節堅密。十一合身回顧猶如象王。十二身有光明。十三身調直。十四常少不老。十五身恒潤澤。十六身自將衛不待他人。十七身分滿足。十八識滿足。十九容儀具足。二十威德遠震。二十一一切向不背他。二十二住處安隱不危動。二十三面門如量不大不長。二十四面廣而平。二十五面圓凈如滿月。二十六無瘁容。二十七進止如象王。二十八容儀如師子王。二十九行步如鵝王。三十頭如摩陀那果。三十一身色光悅。三十二足趺厚三十三爪如赤銅葉。三十四行時印文現地。三十五指文莊嚴。三十六指文明了不暗。三十七手文明直。三十八手文長。三十九手文不斷。四十手足如意。四十一手足紅白色如蓮華。四十二孔門相具。四十三行步不減。四十四行步不過。四十五行步安平。四十六臍深厚狀如盤蛇團圓右轉。四十七毛色青紅如孔雀項。四十八毛色潤凈。四十九身毛右靡。五十口出無上香身毛皆爾。五十一唇色赤潤如頻婆果。五十二唇潤相稱。五十三舌形薄。五十四一切樂觀。五十五隨眾生意和悅與語。五十六于一切處無非善言。五十七若見人先與語。五十八音聲不高不下隨眾生樂。五十九說法隨眾生語言。六十說法不著。六十一等觀眾生。六十二先觀后作。六十三發一音答眾聲。六十四說法次第皆有因緣。六十五無有眾生能見相盡。六十六觀者無厭。六十七具足一切音聲。六十八顯現善色。六十九剛強之人見則調伏。恐怖者見即得安隱。七十音聲明凈。七十一身不傾動。七十二身分大。七十三身長。七十四身不染。七十五光遍身各一丈。七十六光照身而行。七十七身清凈。七十八光色潤澤猶如青珠。七十九手足滿。八十手足德字

　　勝天王般若波羅蜜經贊嘆品第十五

爾時文殊師利菩薩即從坐起偏袒右肩。右膝著地合掌向佛。頭面作禮而白佛言。世尊。如來功德希有無等不可思議。三世諸佛同一無別。若見如來或聞功德。此等眾生亦不可思議。我等今日重見世尊轉大法輪。歡喜踴躍得未曾有。爾時文殊師利菩薩。即升虛空高七多羅樹。合掌贊曰


　一切眾生　　唯佛大尊　　尚無等者
　況當有勝　　人法二空　　理無等等
　唯佛如來　　等無等等　　煩惱習氣
　永盡無余　　所知之法　　皆悉明了
　若智若說　　無及佛者　　大千世界
　唯佛獨尊　　十力無畏　　決定不虛
　若釋若梵　　所不能得　　世尊大恩
　于諸眾生　　此事難思　　無能及者
　無量善巧　　種種方便　　以為眾生
　令得利益　

爾時眾中有一天子。名蘇樓波。(陳言妙色)即從座起。偏袒右肩右膝著地。合掌向佛頭面作禮。說偈贊云


　世間或說等佛者　　如是之言名口過
　若說法王最極尊　　此非虛妄為實語
　人天之儔正問難　　無有能折我大師
　善逝降魔及外道　　將導世間至解脫
　清凈四辯無窮說　　甘露妙藥施眾生
　遍觀諸法智無礙　　一切念中不減失
　大悲平等視眾生　　清凈之心世不染
　善能了知根欲性　　隨所樂聞而應說
　煩惱差別非一種　　為示無量對治門
　巧說因緣無如佛　　專以利益眾生故
　值佛聞法不得道　　是等眾生度極難
　如來大名應渴仰　　得見世尊無限益
　佛智能令心清凈　　既聞正教出生死
　聞佛名號大吉祥　　憶念世尊恒喜樂
　發心詣佛生慧解　　如教勤修成種智
　戒品清凈故無垢　　禪定第一心澄明
　智惠最勝故難動　　法海清凈如甘露
　一切眾生喜放逸　　諸佛如來離世間
　等慈眾生如一子　　恩德深厚無能報
　先說破諸結賊法　　久摧天魔幻化軍
　世尊已說三有過　　廣示涅槃無量德　

爾時眾中有一天子。名蘇那摩(陳言善名)即從座起。偏袒右肩右膝著地。合掌向佛頭面作禮。說偈贊云


　如來世尊行大悲　　設可度智與他者
　尚令調達最前得　　況復其余眾生類
　我今不愜為空過　　修治正行報佛恩
　有人已證無漏滅　　是于佛恩未為報
　若能修行佛正教　　乃得名為真佛子
　佛久勤苦為眾生　　無上大恩罕能報
　大慈開顯真實法　　令人修行兼化他
　若佛如來不出世　　一切眾生受大苦
　無復善道唯惡趣　　但聞三涂苦惱聲
　六道受苦無免脫　　煩惱系縛眾生故
　世尊能解他毒結　　翻為大悲之所縈
　佛是世間大福田　　依教正修離惡道
　若違佛教不修行　　是人永無生善趣
　有人于佛起惡心　　或復不樂聞深法
　是等眾生甚可悲　　決定永當處黑暗
　如佛世尊自知智　　其等如來乃能了
　佛智非我所量測　　頭面敬禮十方尊
　無畏智力不共法　　唯佛世尊獨圓備
　相好莊嚴微妙音　　觀者無厭超眾色
　三種開敷不暫息　　清凈佛華我今禮
　唯佛善知無上道　　出離一切諸險難
　佛為無上最第一　　頭面敬禮兩足尊
　佛以功德正法水　　洗諸垢穢悉無余
　世尊本來內外凈　　我今頂禮真凈身　

爾時娑婆世界主大梵天即從坐起偏袒右肩。右膝著地合掌向佛。頭面作禮以偈贊云


　功德智慧佛具足　　利益眾生不暫休
　常雨甘露令眾飽　　我今頂禮能利他
　世間最勝可敬者　　此人猶故恭敬佛
　諸惡斯盡眾善備　　我今頂禮無等尊
　靡有一行不修學　　為欲救拔眾生故
　今度生死得安樂　　我今頂禮救世師
　敬禮微妙金色身　　敬禮所說甘露法
　敬禮清凈無垢智　　敬禮一切功德林　

爾時世尊告大梵天言。善哉善哉。如大梵天所贊。世尊。此事真實。何以故。諸佛如來于無量劫。修習種種功德智慧。是故得果無不備足。何以故。具足檀波羅蜜。尸波羅蜜。羼提波羅蜜。毗梨耶波羅蜜。禪波羅蜜。般若波羅蜜。身清凈。口清凈。意清凈。以是清凈故能通達如如實際。諸佛世尊住此實際所言不虛。爾時大梵天即從坐起偏袒右肩。右膝著地合掌向佛。頭面作禮而白佛言。唯愿世尊。以住持力令此般若波羅蜜久在世間。佛告大梵天言。十方三世諸佛住持力。咸皆擁護是般若波羅蜜。世間若天若魔沙門婆羅門。無有能壞作障礙者。何以故。我念過去世。有佛名寶月如來應供正遍知明行足善逝世間解無上士調御丈夫天人師佛世尊。國名不毀劫名贊嘆。是佛眾中有二比丘。而為法師善能說法。一名智盛。二名實與。是二比丘隨佛轉法輪。正經一劫。三千大千世界百億諸魔。悉皆受化發菩提心。爾時扇多意菩薩摩訶薩即從坐起偏袒右肩。右膝著地合掌向佛。頭面作禮而白佛言世尊。寶月如來為猶在世已入涅槃。佛告扇多意菩薩言。善男子。東方去此過十百千億諸佛世界。有一世界名曰不毀。佛壽十千劫。彼佛國土說般若波羅蜜。無有天魔及諸外道能為障礙。皆悉發心向阿耨多羅三藐三菩提。智盛比丘即文殊師利菩薩是。實與比丘即勝天王是。此等二人善巧方便種種擁護。令般若波羅蜜久久住世。十方佛土說般若波羅蜜。此之二人即來聽受。猶我今日放大光明。尋光來集

　　勝天王般若波羅蜜經付囑品第十六

爾時世尊告阿難言。汝可受持此般若波羅蜜修多羅。爾時阿難即從坐起偏袒右肩。右膝著地合掌向佛。頭面作禮白佛言世尊。云何受持。佛告阿難言。受持此修多羅有十種法。何等為十。一者書寫。二者供養。三者流傳。四者諦聽。五者自讀。六者憶持。七者廣說。八者口誦。九者思惟。十者修行。阿難。此十種法能受持此修多羅阿難譬如大地一切樹林花藥皆依而生。一切善法皆依般若波羅蜜生。阿難。譬如轉輪圣王若在世間七寶常現。般若波羅蜜亦復如是。此修多羅若在世間。則三寶種常不斷絕。爾時大眾一時咸同觀如來面。異口共音俱發聲言。諸善男子。如來滅后誰能荷負。世尊。如是之大重擔。無量無邊阿僧祇劫。所可修習阿耨多羅三藐三菩提。爾時眾中有一萬二千菩薩摩訶薩。為護持法故。即從坐起偏袒右肩。右膝著地合掌向佛。頭面作禮說偈贊云


　我等舍身命　　不求未來報
　護持甚深法　　世尊之所說　

爾時眾中五百天子賢王為上首。即從坐起。偏袒右肩右膝著地合掌向佛頭面作禮。說偈贊云


　為度諸眾生　　成就大悲愿
　護持甚深法　　世尊之所說

爾時釋提桓因尸棄大梵毗沙門天王。即從坐起。偏袒右肩右膝著地。合掌向佛頭面作禮。說偈贊云


　般若微妙藥　　能治一切病
　我等頂戴持　　世尊之所說　

爾時執金剛神即從坐起。偏袒右肩右膝著地。合掌向佛頭面作禮。說偈贊云


　法本無名字　　佛以名字說
　世尊大悲教　　我等頂戴持　

爾時世尊告尸棄梵天言。梵天。佛有三事最為無上。何等為三。一者能發阿耨多羅三藐三菩提心。二者護持正法。三者如聞修行。梵天。如此三法最為無上。若復有人能修行者。此人名為供養如來。佛若在世一劫若減一劫。說彼功德不能究盡。梵天。若護持如來一四句偈。是人功德尚不可量況復般若波羅蜜三世佛母。何以故。梵天。諸佛如來皆從般若波羅蜜生。以法供養。即是供養諸佛如來。不以貲財而為供養。法供養者諸供養中最為第一。梵天。有人護持如來正法。當知此人二世安樂。是故梵天。應須護持甚深修多羅。梵天。梵天以擁護法故。得見賢劫千佛悉為請主。梵天于此穢土護持正法須臾之間。勝在凈土過一劫若一劫。是故宜應勤加精進擁護正法。爾時世尊復告釋提桓因言。憍尸迦。所在之處有此般若波羅蜜修多羅。當知即是如來得菩提處。轉法輪處。示涅槃處。何以故。憍尸迦。一切菩薩一切善法一切諸佛。皆從此修多羅生。憍尸迦。若有法師流通此修多羅處。此地即是如來所行。于彼法師當生善知識心尊重之心。猶如佛心。見是法師恭敬歡喜尊重贊嘆。憍尸迦。若我住世一劫若減一劫。說是流通此修多羅法師功德不能究盡。憍尸迦。若此法師所行之處。善男子善女人。宜應刺血灑地令塵不起。如是供養未足為多。何以故。如來法輪難受持故。爾時釋提桓因白佛言。世尊。未來世中說是修多羅處。我及眷屬擁護彼地及說法者。若見彼有修多羅處。即生前四種處心。爾時世尊贊天帝釋言。善哉善哉。憍尸迦。以此修多羅付囑。憍尸迦。未來末世擁護流通。爾時釋提桓因白佛言。世尊。我等諸天得生善道。皆悉由此修多羅故。求阿耨多羅三藐三菩提。亦復由此修多羅故。我當不顧身命擁護正法。佛言。憍尸迦。如聞修行。善哉善哉。佛說是修多羅已。勝天王及十方諸大菩薩眾。一切聲聞眾。天龍夜叉乾闥婆阿修羅迦樓羅緊那羅摩睺羅伽人非人等。聞佛所說信受奉行

勝天王般若波羅蜜經卷第七

　　經序

仁王般若經初眾相謂曰大覺世尊前已為我二十九年說摩訶般若金剛般若天王問般若光贊般若則此經目題久傳上國有梁太清二年六月于闐沙門求那跋阤(陳言德賢)赍一部梵文凡十六品始湏京師時中天竺優禪尼國王子月首那生知后朗世傳釋學無精義味兼善方言避難本邦登仕梁室被敕摠知外國使命忽見德賢有此經典敬戀宜懷如對真佛因從祈請畢命弘宣德賢嘉雅操靈心授與首那即又[石*(式-工+口)]敕求使顧表奉迎雜華經辭闕甫爾便值侯量稱丘寇亂頂戴逃亡未暇翻譯民之所欲天必從焉屬我大陳膺期[石*(式-工+口)]運重光累業再清四海車書混同華夷[車*(吳-大+月)]睦首那貧笈懷經自達而至江洲刺史儀同黃法[(〦/賏)*毛]驅傳本洲錫圭分陜護持正法渴仰大乘以天嘉六年歲次乙酉七月辛已朔二十三日癸卯勸請首那于洲聽事略開題序說無遮大會四眾云集五千余人匡山釋僧果法師及遠邇名德并學冠百家博通五部各有碩難紛綸靡不渙然水釋到其月二十九日還興業伽藍揵捶既響僧徒咸萃首那躬執梵文譯為陳語楊洲阿育王寺釋智昕暫游鼓匯伏應至教聽筆疏一言敢失再三修環撰為七卷訖其年九月十八日文句乃盡江洲僧正釋慧恭法師戒香芬郁定水澄明揩則具瞻陳梁是寄別駕豫章萬骃洲之股胡材之杞梓信慧并修文武兼用教委二人經始功德輒附卷余略述時事庶將來君子或精焉