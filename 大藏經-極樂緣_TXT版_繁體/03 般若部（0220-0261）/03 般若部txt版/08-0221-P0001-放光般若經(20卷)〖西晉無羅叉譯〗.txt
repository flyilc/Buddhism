　　No. 221 [Nos. 220(2), 222, 223]

放光般若經卷第一

　　　　西晉于闐國三藏無羅叉奉　詔譯


　　摩訶般若波羅蜜放光品第一

聞如是。一時佛在羅閱只耆阇崛山中。與大比丘眾五千人俱。皆是阿羅漢。諸漏已盡意解無垢。眾智自在已了眾事。譬如大龍所作已辦。離于重擔逮得所愿。三處已盡正解已解。復有五百比丘尼諸優婆塞優婆夷。諸菩薩摩訶薩。已得陀鄰尼空行三昧無相無愿藏。已得等忍。得無掛礙陀鄰尼門。悉是五通。所言柔軟無復懈怠。已舍利養無所希望。逮深法忍得精進力。已過魔行度于死地。所教次第于阿僧祇劫順本所行。所作不忘顏色和悅。常先謙敬所語不粗。于大眾中所念具足。于無數劫堪任教化。所說如幻如夢如響如光如影如化。如水中泡如鏡中像。如熱時炎如水中月常以此法用悟一切。悉知眾生意所趣向。能以微妙慧。隨其本行而度脫之。意無掛礙具足持忍。所入審諦。愿攝無數無量佛國。無量諸佛所行三昧皆現在前。能請諸佛為一切說法。種種諸見離于所著。已游戲于百千三昧而自娛樂。諸菩薩者德皆如是。其名曰護諸系菩薩。寶來菩薩。導師菩薩。龍施菩薩。所受則能說菩薩。雨天菩薩。天王菩薩。賢護菩薩。妙意菩薩。有持意菩薩。增益意菩薩。現無癡菩薩。善發菩薩。過步菩薩。常應菩薩。不置遠菩薩。懷日藏菩薩。意不缺減菩薩。現音聲菩薩。哀雅威菩薩。寶印手菩薩。常舉手菩薩。慈氏菩薩。及余億那術百千菩薩俱。盡是補處應尊位者。復有異菩薩無央數億百千。及諸尊者子皆悉來會。爾時世尊自敷高座結跏趺坐。正受定意三昧。其三昧名三昧王。一切三昧悉入其中。作是三昧已持天眼觀視世界。爾時世尊。放足下千輻相輪光明。從鹿腨腸上至肉髻。身中支節處處各放六十億百千光明。悉照三千大千國土無不遍者。其光明復照東方西方南方北方四維上下。如恒邊沙諸佛國土眾生之類。其見光明者畢志堅固。悉發無上正真道意。爾時世尊復放身毛。一一諸毛孔皆放光明。復照三千大千國土。復照十方無數恒邊沙國土。一切眾生見光明者。畢志發無上正真道意。世尊。復以諸如來無所著等正覺法。放大光明悉遍三千大千國土。復照十方無數恒邊沙國土。一切眾生見光明者。亦畢志發無上正真道意。爾時世尊。出廣長舌遍三千大千國土。遍已從其舌根。復放無央數億百千光明。一一光明化為千葉寶華其色如金。一一華者上皆有坐佛。一一諸佛皆說六度無極。一切眾生聞說法者。皆發無上正真道意。其舌光明一一華像。復照十方恒邊沙國土。一切眾生見其光明聞說法者。亦發無上正真道意。是時世尊于師子座三昧。其三昧者名師子游戲。身放神足感動三千大千國土六反震動。三昧威神令此三千大千國土地。皆柔軟[跳-兆+叵][跳-兆+我]踴沒。諸有地獄餓鬼蠕動之類。及八難處皆悉解脫。得生天上人中齊第六天。適生天上人中已皆大歡喜。即識宿命來詣佛所。稽首受法。如是十方恒邊沙國土。諸三惡趣及八難處亦離對苦。生天上人中齊第六天。適生歡喜亦識宿命。各各自至其國佛所。稽首受法。爾時三千大千國土。諸盲者得視。聾者得聽啞者能言。傴者得申。拘躄者得手足。狂者得正。亂者得定。病者得愈。饑渴者得飽滿。羸者得力。老者得少。裸者得衣。一切眾生皆得同志。相視如父如母如兄如弟。等行十善淳修梵事。無有瑕穢澹然快樂。譬如比丘得第三禪。一切眾生皆逮于智。調已自守不嬈眾生。爾時世尊坐師子床。于此三千大千國土。其德特尊光明色像威德巍巍。譬如山王須彌。眾山無能及者。爾時世尊。如諸如來無所著等正覺法。以大普音遍三千大千國土。諸首陀會天及諸梵天。第六天王釋天四王天。其中諸天及諸眾生。悉見師子座聞佛所說。各持天上所有種種名香種種名華。來詣佛所。供養如來無所著等正覺。于是三千大千國土。其中眾生各持世間所有名香水陸諸華。來詣佛所。供養世尊。是時諸天香華眾生香華。所可供養散如來上者。于空中合化成大臺。于其臺中垂諸幢幡。幢幡華蓋五色繽紛。華蓋光明悉遍照三千大千國土皆作金色。十方恒邊沙諸佛國土亦復如是。是時閻浮提人意自念言。今日如來無所著等正覺。獨為我等說法不在余處。諸三千大千國土中諸眾生亦各念言。今日如來在我前坐。獨為我等說法不在余國。爾時世尊于師子座復放光明。照于三千大千國土。其中眾生見光明者。盡見東方恒邊沙佛及弟子眾。悉見是間沙訶國土釋迦文佛及諸會眾。十方國土各各相見亦復如是。東方度如恒邊沙國有世界名寶跡。其佛號寶事如來無所著等正覺。今現在以般若波羅蜜教化一切。有菩薩名普明。見釋迦文佛光明變化威神感動。便白寶事如來言。今日何緣。有是佛身光明變化感動如是。寶事如來告普明曰。西方極遠有世界名沙訶。其佛號釋迦文。今現在為諸菩薩說般若波羅蜜。是其瑞應。普明白佛言。唯然世尊。我欲詣彼見釋迦文佛禮事供養。彼國菩薩皆得總持得諸三昧超越三昧。佛告普明。欲往隨意。時寶事佛。便以千葉金色蓮華與普明言。持是供養釋迦文佛。重告普明。汝詣彼國。攝持威儀無失法度。所以者何。彼國菩薩奉持律行是以生彼。是時普明菩薩。與無央數百千菩薩無數比丘。諸善男子善女人眾。從東方來所經諸佛皆以香華供養禮事。來詣忍界。見釋迦文佛稽首作禮。普明菩薩白釋迦文佛言。寶事如來致問殷勤問訊世尊。坐起輕利氣力如常不。今奉此華供養世尊。佛即受之。釋迦文佛。便以此華散于東方恒邊沙佛國。其華遍至一一華者皆有坐佛。皆說般若波羅蜜教化眾生。聞是教者皆發無上正真道意。彼善男子善女人。隨普明菩薩來者。皆禮事釋迦文佛足。所赍香華供養世尊。南方度如恒邊沙國。有世界名度憂。其佛號無憂威如來無所著等正覺。有菩薩名離憂。西方度如恒邊沙國有世界名滅惡。其佛號寶上如來無所著等正覺。有菩薩名意行。北方度如恒邊沙有世界名勝。其佛號仁王如來無所著等正覺。有菩薩名施勝。下方度如恒邊沙有世界名賢。其佛號賢威如來無所著等正覺。有菩薩名妙華。上方度如恒邊沙有世界名思樂。其佛號思樂威如來無所著等正覺。有菩薩名思樂施。如是六方菩薩各白其佛。此何變化而現于此。其佛各報諸菩薩言。去是極遠有忍世界。佛號釋迦文。為諸菩薩說般若波羅蜜。是其瑞應。彼諸菩薩各白其佛。欲詣忍界見釋迦文佛禮事供養。爾時諸佛各與寶華。及諸無數百千菩薩。諸比丘僧善男子善女人俱來詣此。所經諸國土。各以香華供養諸佛。次詣忍界見釋迦文佛。供養禮事問訊。皆如東方諸菩薩比。爾時一時之頃三千大千國界。其地所有皆成為寶。諸樹草木悉為香華。懸諸幢幡繒彩華蓋。譬如華跡世界普華如來國土。文殊師利。善住意王天子。及諸大威神菩薩所處國土。此忍世界所有珍妙亦如彼國。爾時眾會諸天魔梵諸龍鬼神。沙門婆羅門世界人民。諸菩薩摩訶薩。及新發意者皆悉來集。佛知眾會已定。告舍利弗言。菩薩摩訶薩當習行般若波羅蜜。舍利弗白佛言。欲逮知一切諸法。當云何行般若波羅蜜。佛告舍利弗。菩薩摩訶薩行般若波羅蜜者。未曾不布施有財有施有受者。為行檀波羅蜜。知罪知福為行尸波羅蜜。不起恚意為行羼提波羅蜜。身口常精進意不懈怠。為行惟逮波羅蜜。于六情無所味為行禪波羅蜜。佛告舍利弗。菩薩摩訶薩行般若波羅蜜定意不起。當具四意止四意斷四神足五根五力七覺意賢圣八品道。當具足空三昧無相三昧無愿三昧。具足四禪四等四無形三昧。具八解禪得九次第禪。當復知九相。新死相。筋纏束薪相。青瘀相。膿相。血相。食不消相。骨節分離相。久骨相。燒焦可惡相。已知諸相當念佛志法志比丘僧。志在施戒志在安般守意。志在無常苦空無我人想。無所樂想無生滅想。無道想無盡想。無所起想善想法想。豫知一切眾生之意。是謂為慧。便得覺意三昧無畏三昧。有想有畏無想無畏。亦無想亦無畏。所不知根當知已知。當知欲過八患卻十二衰。具足佛十力十八法四無所畏四無礙慧大慈大悲。覺知一切菩薩慧者。當習般若波羅蜜。菩薩摩訶薩欲具足薩云若。離于生死習緒者當學般若波羅蜜。如是舍利弗。是為菩薩摩訶薩行般若波羅蜜。復次舍利弗。菩薩摩訶薩欲上菩薩位者。欲過聲聞辟支佛地。欲住阿惟越致地者。當學般若波羅蜜。欲住六通知一切人意所趣向者。當學般若波羅蜜。欲勝羅漢辟支佛慧者。當學般若波羅蜜。菩薩摩訶薩悉欲得諸陀鄰尼三昧門諸眾智門者。當學般若波羅蜜。諸聲聞辟支佛家。所作布施持戒勸助種種功德。欲過其上者當學般若波羅蜜。菩薩摩訶薩欲知聲聞辟支佛家諸所有戒三昧智慧解脫見解脫慧。欲過其上者。當學般若波羅蜜。菩薩摩訶薩欲少施少戒少忍少進少禪。所習行少而得大報功德無量者。當學般若波羅蜜。菩薩摩訶薩欲使親族身體如佛形像者。當學般若波羅蜜。菩薩摩訶薩欲具足大士三十二相八十種好。成諸菩薩種姓逮得鳩摩羅浮者。當學般若波羅蜜。菩薩摩訶薩常不欲離諸佛世尊供養諸佛。種種所行欲成功德者。當學般若波羅蜜。菩薩摩訶薩欲滿一切眾生之愿。欲求飲食車乘象馬履屣衣裘香求華幔飾床臥之具。給眾所求能令具足。欲得是者當學般若波羅蜜。復次舍利弗。菩薩摩訶薩。欲使恒邊沙佛國中人。悉具足行六波羅蜜者。當學般若波羅蜜。菩薩摩訶薩欲行功德使正至佛者。當學般若波羅蜜。菩薩摩訶薩欲使十方恒邊沙佛國土諸佛世尊。所贊嘆功德者。當學般若波羅蜜。菩薩摩訶薩欲一發意。超越十方恒邊沙諸佛國土悉遍至者。當學般若波羅蜜。菩薩摩訶薩欲發一音都使十方盡聞其聲者。當學般若波羅蜜。菩薩摩訶薩欲護一切十方諸佛剎使不斷者。當學般若波羅蜜。菩薩摩訶薩欲住內空外空大空最空空空有為空無為空至竟空無限空所有空自性空一切諸法空。無所猗空無所有空。欲知是空事法者。當學般若波羅蜜。菩薩摩訶薩欲覺知一切諸佛諸法如者。當學般若波羅蜜。欲知一切諸法性者。當學般若波羅蜜。欲知一切諸法真際者。當學般若波羅蜜。舍利弗。菩薩摩訶薩。如是為行般若波羅蜜當作是住。復次舍利弗。菩薩摩訶薩欲知三千大千國土其中塵數及諸樹木生草枝葉莖節。悉欲知是數者當學般若波羅蜜。菩薩摩訶薩欲以一毛破為百分。以一分毛取三千大千國土。其中海水數知幾渧。悉知其數不嬈水性。欲得是者當學般若波羅蜜。三千大千國土其中火起譬如劫盡燒時。欲一時吹滅大火者。當學般若波羅蜜。三千大千國土其中大風起。吹須彌大山令如糠[(穀-(一/禾)+米)/會]。能以一指障其風力令不起者。當學般若波羅蜜。菩薩摩訶薩。欲以結跏趺坐悉遍滿三千大千國土虛空。欲得是者當學般若波羅蜜。三千大千國土諸須彌山。能持一手舉著他方無數佛國。欲得是者當學般若波羅蜜。菩薩摩訶薩能以一缽之飯。充飽十方恒邊沙佛及弟子眾。悉令滿足者。當學般若波羅蜜。又以珍寶服飾幢幡繒蓋香華。供養恒邊沙佛及弟子眾。欲得是者當學般若波羅蜜。欲使十方恒邊沙國其中眾生。悉具于戒三昧智慧解脫見解脫慧。沙門四道乃至無余泥洹。欲得是者當學般若波羅蜜。復次舍利弗。菩薩摩訶薩行般若波羅蜜者。若布施當作是念。使我得大果報。得生尊者家梵志大姓家迦羅越家。生四王天上乃至第六天中。因是布施得第一禪上至四禪空無形禪。作是布施得賢圣八品道得須陀洹。上至阿羅漢辟支佛者。當學般若波羅蜜。復次舍利弗。菩薩摩訶薩行般若波羅蜜。以慧方便具足六波羅蜜。舍利弗白佛言。菩薩摩訶薩云何布施具足六波羅蜜。佛言。菩薩摩訶薩行檀波羅蜜者。當習無所猗法其所布施及受者。令具足諸波羅蜜。是為具足檀波羅蜜。于善于惡不與罪福。是為尸波羅蜜。無嗔無喜是為羼提波羅蜜。意無懈怠是為惟逮波羅蜜。于無所著不起狐疑是為禪波羅蜜。離于諸法是為般若波羅蜜。復次舍利弗。菩薩摩訶薩欲知過去當來今現在諸佛世尊之法者。當學般若波羅蜜。欲度有為無為之法。當學般若波羅蜜。欲覺過去當來今現在諸佛諸法如者。法相所起欲逮覺滅際者。欲過聲聞辟支佛前。欲為一切諸佛給所當者。欲為諸佛世尊內眷屬者。圖大眷屬者欲得菩薩眷屬者。報大施者欲行無相施者。欲不起惡意者。欲不起恚恨意者。欲不起懈怠意者。欲不起亂意者。欲不起惡智者。當學般若波羅蜜。復次舍利弗。菩薩摩訶薩欲使一切立于布施戒念。作務勸助功德者。當學般若波羅蜜。菩薩摩訶薩欲立五眼者。當學般若波羅蜜。何等為五眼。肉眼天眼智眼法眼佛眼。復次舍利弗。菩薩摩訶薩欲得天眼見十方諸佛者。天耳聽十方諸佛所說法者。欲悉知諸佛意者。當學般若波羅蜜。菩薩摩訶薩欲聞十方諸佛所說不斷乃至阿耨多羅三耶三菩者。當學般若波羅蜜。復次舍利弗。菩薩摩訶薩。欲見過去諸佛現在諸佛世尊剎土者。當學般若波羅蜜。菩薩摩訶薩欲聞十方諸佛所說。十二部經欲諷誦者。及諸聲聞所未曾聞者。當學般若波羅蜜。菩薩摩訶薩欲聞十方諸佛。所可說法甫當所說。悉欲識知遍教眾生者。當學般若波羅蜜。過去當來今現在諸佛所說諸法。欲盡聞知聞已遍教一切讀者。當學般若波羅蜜。十方恒邊沙諸佛世界。有窈冥之處日月所不照。欲持光明悉遍照者。當學般若波羅蜜。十方恒沙諸佛世界。有初不聞佛音法音僧音者。能立眾生皆使正見聞三寶音者。當學般若波羅蜜。復次舍利弗。菩薩摩訶薩愿欲令十方恒沙世界眾生。盲者得視。聾者得聽。狂者得志。裸者得衣。饑渴者得飽滿。當學般若波羅蜜。菩薩摩訶薩欲令十方恒沙國其中眾生。諸在罪地三惡趣者。欲令解脫皆得人身者。當學般若波羅蜜。欲使恒沙世界皆令眾生。具足戒行三昧智慧解脫見解脫慧。從須陀洹至阿羅漢辟支佛。乃至阿耨多羅三耶三菩及諸佛威儀者。當學般若波羅蜜。復次舍利弗。菩薩摩訶薩欲悉知道事俗事者。當學般若波羅蜜。欲使行時足離地四寸而輪跡現。諸四天王及阿迦膩吒天。與無央數諸天眷屬圍繞共至佛樹。當使諸天以天上疊為座。使我成阿耨多羅三耶三菩。所游行處所住處坐處悉為金剛。當學般若波羅蜜。菩薩摩訶薩。欲使出家之日即成阿耨多羅三耶三菩。即出家日便轉法輪。使無央數阿僧祇人。遠塵離垢諸法法眼凈。無央數阿僧祇人漏盡意解。無央數阿僧祇人得阿惟越致。成阿耨多羅三耶三菩。如是菩薩摩訶薩當學般若波羅蜜。菩薩摩訶薩愿作佛時。為無央數弟子眾一時說法。便于座上得阿羅漢。發菩薩意者得阿惟越致。成阿耨多羅三耶三菩。無央數菩薩為增其壽命無量。其光明隨其壽不增減。當學般若波羅蜜。菩薩摩訶薩成阿耨多羅三耶三菩時。欲令國土無淫怒癡之名。眾生智慧悉皆得等。常念布施常念凈戒自調自檢不嬈眾生。般泥洹后欲使法無滅盡之名。當學般若波羅蜜。菩薩摩訶薩自愿得阿耨多羅三耶三菩時。其有聞我聲者。必至阿耨多羅三耶三菩。欲得如是者。當學般若波羅蜜

　　摩訶般若波羅蜜無見品第二

復次舍利弗。菩薩摩訶薩行般若波羅蜜。發是念時。四天王皆歡喜意念言。我曹亦當復以四缽奉上菩薩。如前王法奉諸佛缽。忉利天王及第六天王。皆歡喜意念言。是菩薩成佛時我曹亦當奉侍給使。減損阿須倫種增益諸天眾。三千大千國土中諸阿迦膩吒天。各各歡喜亦復念言。是菩薩摩訶薩行般若波羅蜜成作佛時。我曹亦當勸助請佛使轉法輪。如是舍利弗。菩薩摩訶薩行般若波羅蜜時。于六波羅蜜轉增益具足。善男子善女人。各各歡喜意自念言。我當為是菩薩作父母兄弟妻子眷屬朋友知識。爾時四天王及諸阿迦膩吒天各各念言。當使是菩薩常修梵行。從初發意至成作佛。莫使與色欲共會。犯欲者失梵行況行道者。是菩薩常修梵行者必成至佛。不從犯欲而得成道。舍利弗白佛言。菩薩要當有父母妻子眷屬耶。佛告舍利弗。菩薩或有父母無妻子。或有菩薩從初發意作童男行。至成作佛不娶妻色。或有菩薩以漚和拘舍羅。于五欲中示現發阿耨多羅三耶三菩意出家。舍利弗。譬如幻師善于幻法。化作五樂色欲。于中自恣共相娛樂。于意云何。是幻師所作。寧有所服食者不。舍利弗言。不也世尊。幻無所有。如是舍利弗。菩薩以漚和拘舍羅示現有欲。于色欲中育養一切無所沾污。觀欲如火譬如怨家。說欲之惡志常穢之。菩薩雖在欲中示現常作是念。行權菩薩尚作是意。何況新學發意者乎。舍利弗白佛言。菩薩當云何行般若波羅蜜。佛告舍利弗。菩薩行般若波羅蜜者。不見有菩薩亦不見字。亦不見般若波羅蜜。悉無所見亦不見不行者。何以故。菩薩空字亦空空無有五陰。何謂五陰。色陰痛陰想陰行陰識陰。五陰則是空空則是五陰。何以故。但字耳。以字故名為道。以字故名為菩薩。以字故名為空。以字故名為五陰。其實亦不生亦不滅。亦無著亦無斷。菩薩作如是行者。亦不見生亦不見滅。亦不見著亦不見斷。何以故。但以空為法立名假號為字耳。菩薩行般若波羅蜜。不見諸法之字。以無所見故無所入

　　摩訶般若波羅蜜假號品第三

復次舍利弗。行般若波羅蜜菩薩當作是觀。菩薩者但字耳。佛亦字耳。般若波羅蜜亦字耳。五陰者亦字耳。舍利弗。一切有言吾我者亦皆字耳。索吾我亦無有吾我。亦無眾生亦無所生。亦無生者亦無自生。無人無生無作無造。亦無成者亦無受者亦無授者無見無得。何以故。一切諸法無所有用空故。是故菩薩于一切字法都無所見。于無所見中復不有見。菩薩作是行般若波羅蜜。除諸佛過一切諸聲聞辟支佛上。用無所有空故。何以故。一切不見所入處故。舍利弗。菩薩如是者。為行般若波羅蜜。譬如一閻浮提內。其中所有樹木生草稻麻竽蔗叢林竹葦。悉如舍利弗目揵連等。其數如是智慧神足其德無量。欲比行般若波羅蜜菩薩。終不可得比無數億百千倍。不可以譬喻為比。何以故。舍利弗。菩薩持智慧。度脫一切眾生故。復次舍利弗。菩薩行般若波羅蜜所念智慧。一日之中過諸聲聞辟支佛上。舍利弗。置閻浮提。其中草木三千大千國土。如舍利弗目揵連等其數滿中。復置是事。十方恒邊沙悉如舍利弗目揵連等盡滿其中。其數如是不可計量。欲比菩薩行般若波羅蜜者。百分千分巨億萬分不得為比。行般若波羅蜜菩薩持是智慧。比諸聲聞辟支佛之智慧。百千萬倍不以為比。舍利弗白佛言。唯世尊。弟子所有智慧。從須陀洹至聲聞辟支佛。上至菩薩諸佛世尊。是諸眾智不相違背。無所出生其實皆空。無有差別不出不生。其實空者無有差特優劣。云何世尊。言行般若波羅蜜菩薩一日之念。出過聲聞辟支佛上乎。佛告舍利弗。所以出彼上者。是菩薩行般若波羅蜜一日之念言。我當以道法因緣。當為眾生覺一切法度脫眾生。云何舍利弗。諸聲聞辟支佛。頗有是念不耶。舍利弗言唯世尊。諸聲聞辟支佛初無是念。是故舍利弗。當作是知當作是念。諸聲聞辟支佛所有之智。欲比菩薩之智。百分千分巨億萬倍不可為比。復次舍利弗。聲聞辟支佛頗作是念言。我當行六波羅蜜。教授眾生凈佛國土。具足佛十種力四無所畏四無礙慧。具足佛十八法。當成阿惟三佛。使不可計阿僧祇人令得泥洹。頗有是念不。舍利弗言唯世尊。無有是念。佛言。菩薩能爾。菩薩行六波羅蜜。具足十八法。成阿惟三佛。當度脫一切眾生。舍利弗。譬如螢火蟲不作是念言。我光明照閻浮提普令大明。如是舍利弗。諸聲聞辟支佛亦無是念言。我當行六波羅蜜。具足十八法。成阿惟三佛度脫眾生。舍利弗。譬如日出遍照閻浮提莫不蒙明者。如是菩薩行六波羅蜜具足十八法。成阿惟三佛。度不可計一切眾生。舍利弗白佛言。云何菩薩過羅漢辟支佛地。逮得阿惟越致地。嚴治佛道地。佛告舍利弗。菩薩從初發意以來。常行六波羅蜜。住空無相無愿之法。過阿羅漢辟支佛地。逮阿惟越致地。舍利弗白佛言。菩薩住何所地。為聲聞辟支佛而作福田。佛告舍利弗。菩薩從初發意以來。常行六波羅蜜乃至道場。于其中間常為聲聞辟支佛作護。何以故。舍利弗。世有菩薩。便知有五戒十善八齋。四禪四等意四無形定。乃至三十七品法盡現于世。便具足十八事佛十種力四無所畏。世間適有是法。便知有王者種梵志種長者種迦羅越種。便知有第一四天王上至三十三天。便知有須陀洹斯陀含阿那含阿羅漢辟支佛。上至佛皆現于世。舍利弗白佛言。云何菩薩畢報施恩。佛告舍利弗。菩薩不報施福。何以故。本已報故。菩薩常施。持何等施施諸善法。何等善法。十善之法。從十善之法上至諸佛世尊之法。十力四無所畏具佛十八法。以是為施與。舍利弗白佛言。菩薩云何與般若波羅蜜相應。佛告舍利弗。菩薩當知色與空合。是為應般若波羅蜜。當知痛想行識與空合。是為應般若波羅蜜。當知眼耳鼻舌身意與空合。當知色聲香味細滑識法與空合。眼色識耳聲識鼻香識舌味識身細滑識法性識亦爾。是為應。當知苦習盡道四諦之法亦與空合。當知十二因緣。何等十二。一者癡二者所作行三者識四者名色五者六入六者栽七者痛八者愛九者受十者有十一者生十二者死。此十二因緣亦與空合。當知一切諸法有為法無為法亦與空合。當知本性亦與空合。是為應般若波羅蜜。如是舍利弗。菩薩摩訶薩知七空合。何謂七。上七事是也。知此七事與般若波羅蜜相應者。亦不見五陰合亦不見不合。亦不見生五陰法。亦不見滅五陰法。亦不見著五陰法。亦不見斷五陰法。亦不見色與痛合。亦不見痛與想合。亦不見想與識合。亦不見識與行合。所以者何。初不見有法與法合者。性本空故。舍利弗。用色空故為非色。用痛想行識空故為非識。色空故無所見。痛空故無所覺。想空故無所念。行空故無所行。識空故不見識。何以故。色與空等無異。所以者何。色則是空空則是色。痛想行識則亦是空。空則是識。亦不見生亦不見滅。亦不見著亦不見斷。亦不見增亦不見減。亦不過去當來今現在。亦無五陰亦無色聲香味細滑法。亦無眼耳鼻舌身意。亦無十二因緣亦無四諦。亦無所逮得。亦無須陀洹斯陀含阿那含阿羅漢辟支佛。亦無佛亦無道。如是舍利弗。菩薩摩訶薩以般若波羅蜜。當作是念。當作是知。當作是應。作是行者。亦不見應亦不見不應。于六波羅蜜亦不見合于五陰法乃至身法。亦不見合與不合。三十七品佛十種力四無所畏及佛十八法乃至薩云若法。亦不見應與不應。是故舍利弗。當知菩薩與般若波羅蜜相應。復次舍利弗。菩薩摩訶薩行般若波羅蜜不與空合。不與無相無愿合。無相無愿不與空合。所以者何。空亦不見合亦不不合。無相無愿亦復如是。是為應般若波羅蜜。舍利弗。菩薩行般若波羅蜜。度空法相已亦不與五陰合亦不不合。過去色亦不與過去色合。亦不見過去色。當來色亦不與當來色合。亦不見當來色。現在色亦不與現在色合。亦不見現在色。痛想行識亦復如是。所以者何。去來今三世名皆空故。作是合者為應般若波羅蜜。舍利弗。菩薩行般若波羅蜜。薩云若法。亦不見與過去當來今現在合。亦不見過去當來今現在。菩薩當作是念。當作是應。復次舍利弗。薩云若。亦不見與五陰合。五陰亦不見與薩云若合。薩云若亦不與六情合。六情亦不與薩云若合。色聲香味細滑法亦不與薩云若合。薩云若亦不與色聲香味細滑法合。亦不不合。是為應般若波羅蜜。舍利弗。菩薩行般若波羅蜜。于檀波羅蜜亦不見與薩云若合。尸波羅蜜羼提波羅蜜惟逮波羅蜜禪波羅蜜乃至般若波羅蜜亦不見與薩云若合。亦不見薩云若與六波羅蜜合。亦不見薩云若與三十七品十力合。三十七品十力亦不見與薩云若合。亦不見薩云若。是為應般若波羅蜜。舍利弗。行般若波羅蜜菩薩。佛亦不與薩云若合。薩云若亦不與佛合。道亦不與薩云若合。薩云若亦不與道合。所以者何。薩云若則是佛佛則是薩云若。道則是薩云若薩云若則是道。是為與般若波羅蜜合。復次舍利弗。菩薩行般若波羅蜜。知五陰不與有合有亦不與五陰合。五陰亦不與苦樂有我無我合。六情法亦復如是。五陰亦不與空無相無愿合。亦不不合。亦不見行亦不見不行。菩薩當作是行當作是應。復次舍利弗。菩薩亦不以般若波羅蜜故。行檀行尸行羼行惟逮行禪波羅蜜。亦不以五波羅蜜故。行般若波羅蜜。亦不以阿惟越致故。教授眾生。亦不以凈佛國土故。行般若波羅蜜。亦不以四無所畏四無礙慧佛十種力十八法不共故。行般若波羅蜜。亦不以內空外空。所有無所有空空空大空畢竟空故。行般若波羅蜜。亦不以有為空無為空無底空諸法相空。一切諸法空。亦不以生空。亦不無生空。亦不真空。亦不偽空。亦不如亦不法性。亦不真際故。行般若波羅蜜行。所以者何。不見法有所破壞者。復次舍利弗。菩薩行般若波羅蜜。亦不以神足徹視徹聽知他人意。自知宿命故行般若波羅蜜。所以者何。行般若波羅蜜者。尚不見般若波羅蜜。何況見有菩薩神通眾事。是為應般若波羅蜜。舍利弗。行般若波羅蜜菩薩。心不自念。我當以神足到十方見諸佛世尊。亦不念言。十方諸佛有所說法我當聽受。亦不念言。我當盡知十方眾生心中所念。亦不自念。我當自知不可計劫所從生之事。亦復不念見。十方眾生生死所趣善惡之趣。是菩薩為應般若波羅蜜。舍利弗。菩薩自念。我當度不可計阿僧祇人令般泥洹。是為菩薩行般若波羅蜜。菩薩作是行者。眾魔不能得其便。諸世間之事皆為降伏。十方恒沙諸佛皆共擁護是菩薩。令不墮聲聞辟支佛地。四天王上至阿迦膩吒天。是諸天皆共護是菩薩。不令中道有礙。是菩薩身中所有眾病現世為愈。所以者何。用有普慈加眾生故。當知是為應般若波羅蜜。復次舍利弗。菩薩行般若波羅蜜者。疾得陀鄰尼諸三昧門皆現在前。在所生處常見諸佛乃至道場常不離佛。是為應般若波羅蜜。菩薩行般若波羅蜜者。亦不念有法合與不合等與不等。所以者何。以不見法合亦不見法等。是為應般若波羅蜜。菩薩行般若波羅蜜者。亦不念。我當疾逮覺法性亦不不逮覺。何以故。法性者無所逮覺是為合。復次舍利弗。行般若波羅蜜菩薩。不見有法與法性別者亦不見合。亦不念言法性作若干差別。是為菩薩一切皆合。亦不作念言是法于法性現亦不不現。何以故。初不見于法性現者。當知是則為合。復次舍利弗。菩薩行般若波羅蜜者。于法性不與空合。空亦不與法性合。是為合。六情十八性亦不與空合。空亦不與六情十八性合。乃至法性不與空合。空亦不與法性合。舍利弗。如是空合最為第一。行空菩薩不墮聲聞辟支佛地。凈佛國土教授眾生疾成至佛。舍利弗。諸所有應般若波羅蜜無過。是應最尊第一應無上。所以者何。為是空無相無愿無上正真應故。舍利弗。如是行者。當知是菩薩已受莂近于道場。如是行者。為不可計阿僧祇人而作益厚。菩薩亦不念言。我與般若波羅蜜相應。亦復不念。諸佛世尊當授我莂。亦不念。我受莂不久當凈佛國土。亦不念。我當成至佛而轉法輪。所以者何。與法性一體無有別。亦不見有法。行般若波羅蜜者。亦不見諸佛有所說。為阿耨多羅三耶三菩者。何以故。菩薩行般若波羅蜜。初不見有生眾生相。亦不見滅眾生相。何以故。一切眾生初不見起滅故。一切眾生不見有生。尚不見有生滅。云何行般若波羅蜜。菩薩作是行者。為行般若波羅蜜。不起眾生相。不空眾生相。不見眾生行不別眾生行。是為菩薩行第一空行。菩薩住是中者。為都合集。眾合于其中住。菩薩如是住者。為處大慈大悲。無嫉慢意無亂怠意。無恚恨意無起惡意。不起惡智意也

放光般若經卷第一放光般若經卷第二

　　　　西晉于闐國三藏無羅叉奉　詔譯


　　摩訶般若波羅蜜學五眼品第四

舍利弗白佛言。菩薩摩訶薩應般若波羅蜜者。從何所來而生是間。于是間去復生何所。佛告舍利弗言。菩薩與般若波羅蜜相應者。于兜率天上來生是間。或于他方佛國來生是間。或從人道中來生是間。從兜率天上來者。終不失般若波羅蜜。諸陀鄰尼諸三昧門諸眾智門悉皆在前。從他方佛國來者。便疾成般若波羅蜜。于智慧中日日增益。諸深法要皆現在前。卻后乃成般若波羅蜜。所生常見諸佛不離諸佛。從人道中來者。是菩薩未及阿惟越致者。諸根闇鈍不能疾得般若波羅蜜。不能便見陀鄰尼門。舍利弗。汝所問菩薩習行般若波羅蜜者。于是間終當生何所。是菩薩當生他方佛國。從一佛國復生一佛國。常見諸佛不離諸佛。世尊。復有菩薩無有漚和拘舍羅。從四禪行六波羅蜜。持是禪福生長壽天。不盡天壽來生世間供養諸佛。是菩薩輩諸根闇鈍不大聰明。舍利弗。復有菩薩行于四禪及四等意四無形禪念。三十七品大慈大悲。持漚和拘舍羅禪福不能稽留。常生諸佛所教授處。當生是拔陀劫中成逮覺者。常不離般若波羅蜜。復有菩薩以行四禪及四等意四無形定。以漚和拘舍羅不隨禪生。生于種姓大豪貴家。生梵志家生迦羅越家。所可生處常教眾生。復有菩薩行四禪四等意四無形定。以漚和拘舍羅不為禪所稽留。來生四王天生忉利天生第六天。常教授諸天凈佛國土。教授眾生供侍諸佛。復有菩薩行般若波羅蜜。以漚和拘舍羅行第一禪。生于梵天于梵天中尊。從梵天已至十方諸佛轉法輪處。請諸佛世尊轉于法輪。復生一生補處菩薩。行般若波羅蜜。以漚和拘舍羅。具于四禪具四等意四無形定。三十七品空無相無愿。具足三昧不隨禪處常見諸佛供事世尊。持清凈行便生兜術天。于其天上隨其壽命諸根具足。為無央數諸天人眷屬圍繞而為說法。已復來生世間人中。作阿惟三佛。舍利弗。復有菩薩得六神通不生欲界形界無形界。從一佛國至一佛國禮事諸佛。復有菩薩得六神通游諸佛剎。其所至處。無有聲聞辟支佛教名。復有菩薩持六神通生諸佛剎。其壽無量往生其國。復有菩薩以六神通游諸世界。到無佛處于其剎中嘆佛法眾。令彼眾生聞三尊之功德。聞已歡喜皆得往生諸佛國土。復有菩薩從初發意得于四禪得四清凈四無形定。三十七品乃至佛十八法。不生三界常生有益于眾生之處。復有菩薩行六波羅蜜。從初發意便上菩薩位至阿惟越致地。復有菩薩從初發意便得阿惟三佛轉于法輪。益于無數億百千眾生已。于無余界而般泥洹。其法留住或半劫一劫。復有菩薩適發道意便與般若波羅蜜相應。與諸無數億百千諸菩薩。共游諸佛國凈諸佛土。復有菩薩行六波羅蜜四禪四等至四無形定。皆于其中而自娛樂。住于四禪從四禪起還至解脫禪定。解脫禪起至無形定。從無形定起入解脫禪。從解脫禪起至無思想慧禪。復從是起還入解脫。以漚和拘舍羅入蒱佉阇三昧。是為行般若波羅蜜。復有菩薩以三十七品乃至佛十八法。不取聲聞辟支佛證。復有菩薩行般若波羅蜜。以漚和拘舍羅入三十七品。諸發小道者各使得度。諸有聲聞及辟支佛所得道慧。皆是菩薩之忍也。行般若波羅蜜者。當知是為阿惟越致。舍利弗。復有菩薩行六波羅蜜生兜術天者。當知是拔陀劫中諸菩薩等也。復有菩薩以四禪福乃至佛十八法。所可有道志不信受。當知是菩薩則一生補處。復有菩薩行六波羅蜜。從一佛剎復至一佛國。建立眾生使至道場。知是菩薩從初發意以來。當更無數阿僧祇劫乃成佛耳。復有菩薩行六波羅蜜。為眾生故不說無益之事。復有菩薩行六波羅蜜。為眾生故。從一佛國復至一佛國斷三惡趣。復有菩薩行六波羅蜜。常以惠施安樂一切。恣所求索象馬車乘衣被財谷國城珍寶皆給與之。復有菩薩行般若波羅蜜。能自變身如佛形像。入三惡趣。隨其語言而為說法皆度脫之。復有菩薩行六波羅蜜。變身如佛遍至十方。教授眾生能凈佛土。已至十方。悉觀諸佛威儀法則好丑清濁。而便自起上妙最尊殊異之土。淳以一乘教諸一生補處菩薩。復有菩薩行六波羅蜜。便具大士三十二相諸根特異。眾生見者莫不敬喜。因其歡喜以三乘法。而度脫之令般泥洹。舍利弗。菩薩行般若波羅蜜者。先當學清凈身口意。便得諸根特異已得殊異亦不自舉亦不下人。復有菩薩從初發意行檀波羅蜜尸波羅蜜。乃成阿惟三佛。初不墮三惡趣。復有菩薩從始發意至阿惟越致。初不忘舍十善之行。復有菩薩行檀尸波羅蜜。得作遮迦越羅。得化眾生建立十善。所有財寶惠施眾生。復有菩薩行檀尸波羅蜜。億百千反作遮迦越羅。常供養諸佛恭敬啟受。復有菩薩行六波羅蜜。為諸眾生照明法化。乃至阿惟三佛不離照明。是故菩薩常明佛法。是為菩薩摩訶薩行般若波羅蜜。菩薩行者。常攝身口意不善之事不令妄起。舍利弗白佛言。何謂菩薩攝身口意。佛言。菩薩心念不持身口意。諸惡因緣用作罪事。菩薩行般若波羅蜜。亦不見身口意。雖有身口意。終不嫉恚邪見。不兩舌惡口妄言綺語。無殺盜淫無懈慢意意初不起惡智之事。若有菩薩不能[僉*殳]此諸惡事者此非菩薩。復有菩薩行六波羅蜜者。除身惡行除口惡言除意惡念。舍利弗白佛言。何謂菩薩除身口意。佛言。菩薩不猗身口意是故能除。菩薩從初發意以來常奉十善。是故過諸聲聞辟支佛上。菩薩行般若波羅蜜者。凈于佛道凈于六波羅蜜。舍利弗白佛言。云何菩薩凈于佛道。佛言。菩薩不猗身口意。不猗六波羅蜜。不猗羅漢辟支佛。不猗菩薩亦不猗佛。所以者何。于一切法無所猗故。是為菩薩道。舍利弗。復有菩薩一一行諸波羅蜜。用是故無能伏者。舍利弗白佛言。云何菩薩行六波羅蜜無能伏者。佛言。菩薩行六波羅蜜者。不有念五陰六情。不有念色聲香味細滑法。不有念十八性。不有念三十七品。不有念六波羅蜜。不有念佛十種力四無所畏佛十八法不共。不有念聲聞辟支佛道。不有念佛道。不有念阿耨多羅三耶三菩。如是舍利弗。菩薩行六波羅蜜。于功德中展轉增益。用是故無能伏者。復次舍利弗。菩薩住于般若波羅蜜具足薩云若。以諸慧不墮惡趣不墮貧賤中。所受身體諸根具足人不憎惡。常為諸天阿須倫所敬愛。舍利弗白佛言。云何菩薩摩訶薩慧。佛言。菩薩以具足諸慧盡見恒沙諸佛世尊。從諸世尊聽受法教。悉聞諸佛德好之法。得慧菩薩無有佛想亦無菩薩想。亦無聲聞辟支佛想。亦無我想亦無人想。亦無諸佛國想。慧行菩薩行檀波羅蜜。亦不見檀亦不見般若波羅蜜。行三十七品亦復不聞三十七品名。亦不見佛十八法。舍利弗。是為菩薩之慧。以是慧故具足諸法。亦不貢高見一切諸法。行般若波羅蜜菩薩凈于五眼。肉眼天眼慧眼法眼佛眼。舍利弗白佛言。何謂菩薩凈于肉眼。佛言。有菩薩以肉眼見百踰旬中二百踰旬。有菩薩以肉眼見一閻浮提見二閻浮提見四天下。有菩薩以肉眼見千世界見二千世界有見三千世界。是為菩薩于肉眼凈。舍利弗白佛言。何謂天眼。佛言。菩薩以天眼見四王天上所有悉識悉知。從忉利天至第六天乃至阿迦膩吒天。菩薩悉見悉識悉知。從四王天上至阿迦膩吒天。此諸天人。皆不識不知不見菩薩天眼所見。菩薩天眼。悉見十方恒沙世界。眾生生死善惡之事悉見悉知。是為菩薩于天眼凈。舍利弗白佛言。何謂菩薩于慧眼凈。佛言。菩薩慧眼不作是念。有為法無為法。有道法俗法。慧眼菩薩。無法不見無法不聞無法不識無法不覺。是為菩薩于慧眼凈。舍利弗白佛言。何謂菩薩得法眼凈。佛言。菩薩以法眼。見是人堅信堅住于法。是人無相無愿之脫立。于五根受不中止定。于不中止定成解脫慧。以解脫慧度于三礙。有身礙有狐疑礙有邪信礙。度是三礙得須陀洹便道得念于淫怒癡薄得斯陀含。精勤于道卻淫怒癡得阿那含。便消五愛。一者色愛二者無色愛三者癡愛四者恨戾愛五者亂志愛。已度是者便得羅漢。如是行空菩薩便得空脫便成五根。疾近不中止禪至羅漢道。是人已得無相解脫。逮得五力乃至羅漢。是為菩薩得法眼凈。菩薩所知生法即是滅法便逮五根。是為菩薩得法眼凈。菩薩發意。從檀波羅蜜至般若波羅蜜。具足信根精進辦根漚和拘舍羅根。持是三根及諸功德。便生王者家大種姓家梵志家迦羅越家。生四天王上至第六天。便于其中育養教化眾生。隨其所樂凈佛國土禮事諸佛。不墮聲聞辟支佛地當成三耶三佛。是為菩薩得法眼凈。法眼菩薩悉知一切從佛受決未受決者。有動還者不動還者。有具足神通者未具足者已。具足神通游諸世界禮事諸佛者有未得是者。得佛國凈者得不凈者。菩薩教化眾生者不教眾生者。菩薩為諸佛所稱譽者不稱譽者。菩薩有親近諸佛者有不親近者。菩薩成佛其弟子眾諸菩薩數。其數無限者有限者。是菩薩成佛時。以諸菩薩為僧者不以菩薩為僧者。有菩薩以勤苦行成佛者不以勤苦行成佛者。有菩薩一生補處者未補處者。有菩薩至道場者不至道場者。有菩薩坐樹下降致魔者不致魔者。是諸眾事一一悉知。是為菩薩得法眼凈。舍利弗白佛言。何謂菩薩得佛眼凈。佛言。已得金剛三昧得薩云若。佛十種力四無所畏。行四等心十八不共大慈大悲。是菩薩眼所見諸法一切眾事。無事不見無聲不聞無物不護無法不覺。舍利弗。是為菩薩得阿惟三佛得最正覺眼。菩薩欲得五眼凈者。當習六波羅蜜。所以者何。諸所有善法悉含在六波羅蜜中故。一切菩薩聲聞辟支佛法諸法等者。無過般若波羅蜜等。般若波羅蜜者。是五眼之母。菩薩學五眼者。疾成阿惟三佛

　　摩訶般若波羅蜜度五神通品第五

復次舍利弗。菩薩行般若波羅蜜。當念具足度五神通。逮諸菩薩無量神足。能動天地變身無數更合為一。徹視無礙石壁皆過。譬如鳥飛無所觸礙。能履水蹈虛身出水火手捫摸日月身至梵天。有是神通不自貢高不見貢高。用本空故。誰有能起是神足者。唯有得薩云若者乃能起是耳。舍利弗。菩薩學般若波羅蜜者。為已得神足之證。耳所徹聽為過諸天人耳。雖得徹聽亦不貢高。于有無之中了無所得。于有空無空無所生。菩薩行般若波羅蜜。得天耳慧神通之證。能知他人心中所念。知有淫怒癡者無淫怒癡者。知有愛欲意無愛欲意者。知有有者知無無者。知有亂意無亂意者。有多者有少者。有定意者無定意者。有脫者無脫者。有高者有下者。雖知是不自貢高。何以故。是意非意故意不可思議故。以神通滅宿命之證。識一意至百意。從一日至百日一月至百月一歲至百歲一劫至百劫。無數百劫無數千劫無數億百千那術。盡自識知。名姓種族所作所習壽命長短。所受苦樂死此生彼從彼生此。所作事物威儀禮節都識所。更不以神通而自貢高。菩薩學如是為學般若波羅蜜。以神通明識宿命。以天眼見眾生生死所趣善惡之道。所得高下各隨本行。身行惡口言惡意念惡。謗毀圣賢信邪倒見。以邪見因緣自懷其身死墮地獄中。為人身善言念亦善。不謗圣賢正見信行得生天上。能見十方眾生乃至五道。所見如是其一神通之德盡見十方。持神通滅漏盡之證。不取聲聞辟支佛道。不持余法當成阿惟三佛。不以神通漏盡證故而自貢高。菩薩行般若波羅蜜具足神通。其功德轉增上乃至阿惟三佛。有菩薩行般若波羅蜜。住檀波羅蜜凈除薩云若跡計空無狐疑。菩薩住尸波羅蜜。凈除薩云若跡不疑罪福以空無所起故。舍利弗。有菩薩住羼波羅蜜中。凈除薩云若跡以空故不起嗔恚。菩薩住惟逮波羅蜜。凈除薩云若跡于身精進不起懈怠。菩薩住禪波羅蜜。凈除薩云若跡定志意不起。菩薩住般若波羅蜜中。凈除薩云若跡不起愚癡。菩薩行般若波羅蜜。住六波羅蜜中。凈除薩云若跡從空來往。不疑不犯。不嗔不忍。不進不怠。不定不亂。不智不愚。亦不施與亦不有貪。不戒不犯。不進不退。不忍不恚。不定不亂。不慧不癡。不謗不譽。不有為不無為。如是舍利弗。無所從生法。無有罵者無有嘆者。無有為無無為。是為菩薩摩訶薩行般若波羅蜜。以得奇特之德。諸聲聞辟支佛所不能及。具足之德以教眾生凈佛國土

　　摩訶般若波羅蜜授決品第六

復次舍利弗。菩薩行般若波羅蜜。以發等意于一切人發等意。已便得一切諸法等。已得諸法等便能等意于一切法。便為現在諸佛菩薩羅漢辟支佛之所愛敬。所在生處眼終不見惡色意初無惡念。行般若波羅蜜菩薩終不耗減于阿耨多羅三耶三菩。爾時說般若波羅蜜行時。坐中有三萬比丘。以身所著衣盡用奉佛。皆發無上正真道意。于是佛笑。時阿難從坐起正衣服右膝著地叉手白佛言。佛不妄笑會當有意。佛告阿難。是三萬比丘于是壽終當生阿閦佛國。卻后六十二劫皆當作佛號聲聞支頭。復有六萬欲天子。皆當生彌勒佛前。皆當出家作沙門。佛之威神令會者見東方千佛及四部眾及諸十方各千佛現。爾時沙訶樓陀剎土。不如彼佛國土嚴凈。爾時坐中有十千人。皆發愿言。我曹皆當作功德生彼凈國。爾時佛知善男子意所念佛復笑。阿難白佛愿聞笑意。佛告阿難。見是萬人不。阿難言。唯然世尊已見。佛言。是萬人壽終皆當往生彼諸佛國。皆不離諸佛世尊。后當作佛號莊嚴王如來無所著等正覺

　　摩訶般若波羅蜜妙度品第七

爾時尊者舍利弗摩訶目揵連須菩提摩訶迦葉。及諸大神通比丘。復有余大神通菩薩摩訶薩。諸優婆塞優婆夷。俱白佛言。唯世尊。般若波羅蜜者。是菩薩摩訶薩之最大度上度妙度無上尊度。唯世尊辯才之度無與等者。復無無等度法度空度空無相度諸法空度有無空度具足諸德空度。唯世尊。是諸菩薩摩訶薩行般若波羅蜜。其功德普具無能伏者。唯世尊。令是菩薩摩訶薩成般若波羅蜜功德。行般若波羅蜜菩薩。已作是無等等之施。無與等者。種種具足檀波羅蜜。身體種種無有與等者。已得無等之利行般若波羅蜜。自致得成阿惟三佛。唯世尊。世尊亦復行般若波羅蜜。種種無與等法之本。種種無等之欲本。種種無與等五陰之利。轉無上法輪。過去當來諸佛世尊。行般若波羅蜜亦復如是。亦復轉于無上法輪。唯世尊。諸菩薩摩訶薩欲得度于諸法彼岸。當習行般若波羅蜜。唯世尊。若有菩薩摩訶薩行般若波羅蜜者。諸天龍鬼神諸阿須倫世間人民。皆當為作禮。佛告諸大會比丘及諸菩薩。當為善男子善女人行般若波羅蜜者作禮。諸天龍神皆當作禮。佛告舍利弗。世有菩薩摩訶薩。便有諸天帝王世間人民。便有梵志迦羅越種。便有轉輪圣王。便有四大天王乃至阿迦膩吒天。便有須陀洹道羅漢辟支佛道。便有菩薩便有佛道。已有菩薩便有供養衣服飲食床臥七寶珠璣瓔珞琉璃摩尼。舍利弗。天上世間人所娛樂便身之具。以菩薩故皆悉有是。所以者何。行菩薩之事。住于六波羅蜜中調伏眾生。使布施乃成般若波羅蜜。菩薩摩訶薩欲安隱眾生者。當行般若波羅蜜

　　摩訶般若波羅蜜舌相光品第八

爾時世尊出廣長舌相。普遍三千大千世界。于其舌根出種種無央數百千光明。徹照十方各一恒沙國。是時東方及十方國土無央數諸菩薩。見是光明各各自白其佛。是何瑞應有是大光明。佛告諸菩薩言。西方去是度一恒邊沙。有佛世界名沙訶。其佛號釋迦文。出舌相光明。為諸菩薩說般若波羅蜜。今有是應。于是十方恒沙國諸菩薩各白其佛言。我等欲往見釋迦文及諸菩薩。并欲聞般若波羅蜜。諸佛各各告諸菩薩言。欲往隨意。于是諸菩薩各各取諸名華名香。種種幢幡珍寶華蓋。發其國土來詣忍界。諸四天王乃至阿迦膩吒天各持天上諸名香華來詣佛所。諸天人諸菩薩皆悉來至。見釋迦文佛已。各各供養散諸名華。所散華寶即于佛上在虛空中化成四柱臺。其臺高顯四面窗向。臺遍三千大千剎土各各莫不見有好臺。羅列分別不相障蔽。其臺妙好交露莊嚴未曾所有。于是坐中諸億百千人。各各從坐起長跪叉手前白佛言。唯世尊。愿使吾等于當來世逮得法利當如世尊。今于百千眾圍繞說法。所現感動亦當如是。佛于是知諸大眾各已有仍堪任于諸法無所從生法忍。佛便笑。阿難白佛。何因緣笑愿聞其意。佛告阿難。是億百千眾皆得無所從生法忍。卻后六十八億劫劫名散華。皆當作佛號覺華如來無所著等正覺

　　摩訶般若波羅蜜行品第九

于是世尊告須菩提言。為諸菩薩摩訶薩。說所從因成就般若波羅蜜。是時諸會菩薩大弟子諸天人意念言。今須菩提為諸菩薩說般若波羅蜜。自持辯才說耶是佛威神乎。須菩提知諸菩薩大弟子天人意之所念。語舍利弗言。敢佛弟子。所說法所出音聲所可教授。皆是世尊大士之務。佛所說法事與法不相違背。是善男子。學法以法作證。舍利弗。我等當承佛威神為諸菩薩摩訶薩說般若波羅蜜。非我等所入境界也。聲聞辟支佛。不能為菩薩摩訶薩說般若波羅蜜。于是舍利弗須菩提。共白佛言。唯世尊。言菩薩菩薩者。何所法中有言菩薩乎。我等初不見法有菩薩者。我初不見菩薩。亦不見菩薩字。亦不見般若波羅蜜。當為何所菩薩而說般若波羅蜜。佛告須菩提。般若波羅蜜菩薩及字。亦不在內亦不在外亦不在兩間中止。佛告須菩提。譬如字眾生為眾生。言我人言生是男是士是夫是作是知是覺。佛告須菩提。設是名法但著名字。亦不生亦不滅。從久遠以來但共傳字耳。佛語須菩提。所謂般若波羅蜜。所謂菩薩及菩薩字。但著字法從久遠以來但行其字。亦不生亦不滅。須菩提。譬如所有色痛想行識但著字法。從久遠以來因緣合為數。諸因緣合數法。亦不生亦不滅也。所謂般若波羅蜜。所謂菩薩及菩薩字亦復如是。佛告須菩提。所謂眼耳鼻舌身意。從久遠以來但著字法。亦不生亦不滅。色聲香味細滑法亦復如是。亦不內亦不外。亦不生亦不滅。從久遠以來但著字法。般若波羅蜜菩薩及字。亦不內亦不外。亦不在兩中間止。佛告須菩提。譬如內身所有名為頭。字為頸肩臂脊肋髀腨腸腳。是法亦不生亦不滅。亦不內亦不外。亦不兩中間止。所謂般若波羅蜜菩薩及字亦復如是。佛告須菩提。譬如外諸所有草木枝葉莖節。從久遠以來但著名字。是字亦不生亦不滅。亦不內亦不外。所謂般若波羅蜜菩薩及字亦復如是。佛告須菩提。譬如過去諸佛世尊。從久遠來因字如住。是字亦不生亦不滅。亦不內亦不外。須菩提。譬如夢響幻熱時之炎。如如來所化皆著字數法。所謂般若波羅蜜所謂菩薩及字。亦不生亦不滅。亦不內亦不外。亦不兩中間止。佛告須菩提。菩薩摩訶薩行般若波羅蜜。當學字法合法及權法數。行般若波羅蜜。不見色痛想行識字有常無常。亦不見五陰字有苦有樂。亦不見五陰有我無我。亦不見五陰空無相無愿。亦不見五陰凈亦不見寂。亦不見著亦不見斷。亦不見五陰生亦不見滅。眼耳鼻舌身意。色聲香味細滑法。及十八性亦復如是。行般若波羅蜜菩薩摩訶薩不于有為性中現般若波羅蜜。亦不見菩薩。亦不見菩薩字。亦復不于無為性中見。所以者何。須菩提。菩薩摩訶薩行般若波羅蜜。于諸法無想念故。行般若波羅蜜住于無想法。成三十七品行般若波羅蜜。亦不見般若波羅蜜。亦不見般若波羅蜜字。亦不見菩薩。亦不見菩薩字。行般若波羅蜜。成佛十八法。亦復不見般若波羅蜜。亦不見般若波羅蜜字。亦不見菩薩字。菩薩行般若波羅蜜。為已盡超越諸法之相。超越已亦不見亦不斷。佛告須菩提。菩薩行般若波羅蜜。當學知字數合法。覺已不入色。亦不入痛想行識。亦不入眼耳鼻舌身意。亦不入色聲香味細滑法。亦不入十八性。亦不入意識覺。亦不入苦樂。亦不入不苦不樂。亦不入有為性。亦不入無為性。亦不入檀尸羼惟逮禪。亦不入般若波羅蜜。亦不入相好。亦不入菩薩身。亦不入五根。亦不入慧度。亦不入度神通。亦不入度慧亦不入內外空。亦不入所有無所有空。亦不入教化眾生。亦不入凈佛國土。亦不入漚和拘舍羅。何以故。不見諸法當有可入者。佛告須菩提。菩薩摩訶薩行般若波羅蜜。于諸法無所入。便增益六波羅蜜便履菩薩位。履菩薩位過阿惟越致地。具足諸神通具足神通已游諸佛國。育養眾生供養禮事。凈佛國土盡見諸佛。從諸佛求愿即隨其所欲而皆得之。從諸佛世尊聞法。得諸陀鄰尼三昧門。乃至阿耨多羅三耶三菩。終無有斷絕時。佛告須菩提。菩薩行般若波羅蜜。當具知是法數著字。于須菩提意云何。色痛想行識為是菩薩耶。眼耳鼻舌身意是菩薩耶。須菩提對曰。非也世尊。佛言。于須菩提意云何。以色聲香味細滑法為是菩薩耶。眼識耳識鼻識舌識身識意識為是菩薩耶。對曰。非也世尊。佛告須菩提。于意云何。以地水火風空識為是菩薩耶。對曰非也。以癡為是菩薩耶。行識名色六入栽覺愛受有生死是菩薩耶。對曰非也世尊。佛告須菩提。于意云何。離五陰六衰六情十八性地水火風空。離十二因緣。是菩薩耶。對曰非也世尊。佛告須菩提。五陰十二因緣如。為是菩薩耶。對曰非也世尊。于須菩提意云何。可離如為菩薩耶。須菩提對曰。非也世尊。佛告須菩提。汝觀何等義。而言五陰六衰十二因緣及如非菩薩。亦不離五陰六衰十二因緣及如為菩薩也。尊者須菩提白佛言。世尊。初不見有眾生。當于何許有菩薩。云何以五陰六衰十二因緣為菩薩。云何當離五陰六衰十二因緣為菩薩。如如亦非菩薩。離如亦非菩薩。無有是處。世尊贊嘆須菩提言。善哉善哉須菩提。菩薩學當作無所見學。不見眾生不見般若波羅蜜。于須菩提意云何。以五陰常故言菩薩耶。以五陰無常故為菩薩耶。以五陰是我所為菩薩耶。非我所為菩薩耶。以五陰空無相無愿故言是菩薩耶。須菩提對曰。非也世尊。佛言。離五陰空無相無愿為是菩薩耶。須菩提對曰。非也世尊。佛告須菩提。汝觀何等義。而言五陰空無相無愿非菩薩。亦不離五陰空無相無愿為菩薩乎。須菩提白佛言。初不見五陰。當云何以五陰故言菩薩。初不見有常。云何以無常故言菩薩。須菩提白佛言。世尊。初不見有樂。云何以五陰苦為菩薩。初不見有我。云何以五陰無我而為菩薩。初不見有人。云何以五陰空故而言有菩薩。世尊初不見有相。云何以五陰無相而為菩薩。世尊初不見愿。云何以五陰無愿而為菩薩。爾時世尊贊嘆須菩提言。善哉善哉。菩薩摩訶薩學。當于五陰作空無相無愿無所見無所得。菩薩行般若波羅蜜。當作是學。佛告須菩提。汝向者所言。我不見法有菩薩。實如所言。須菩提。法法不相見。法不見法性。法性亦不見法。五陰性不見法性。法性不見五陰性。六情性不見法性。法性不見六情性。佛告須菩提。有為性不見無為性。無為性不見有為性。有為不離無為。無為亦不離有為。佛告須菩提。菩薩作是行般若波羅蜜。于諸法無所見。雖不見諸法。亦不恐亦不畏懼不悔亦不懈怠。何以故。以不見五陰。不見眼耳鼻舌身意。亦不見色聲香味細滑法故。亦不見淫怒癡。亦不見十二因緣。亦不見吾我。亦不見知見事。亦不見三界。亦不見聲聞辟支佛意。亦不見菩薩亦不見菩薩法。亦不見佛亦不見佛法。亦不見道。一切諸法盡不見。亦不恐亦不怖亦不畏懼。須菩提白佛言。世尊。菩薩何以故不恐不畏。佛告須菩提。以菩薩意識法不可得不可見。以是故不恐不畏。菩薩當于諸法。當作無所得無所見學行般若波羅蜜。亦不見般若波羅蜜。亦不見菩薩。亦不見菩薩字。亦不見菩薩意。是則菩薩學是則菩薩行

　　摩訶般若波羅蜜學品第十

是時須菩提白佛言。世尊。菩薩摩訶薩欲具足檀波羅蜜當學般若波羅蜜。欲具足尸羼惟逮禪波羅蜜當學般若波羅蜜。菩薩摩訶薩欲知色痛想行識當學般若波羅蜜。欲知六情內外者當學般若波羅蜜。欲知十八性。欲消滅淫怒癡。欲消滅吾我想。當學般若波羅蜜。欲除狐疑。欲除犯戒望見。欲除三界淫諍。欲舍六衰習。欲除四食。欲舍四淵流四結四顛倒。欲舍十惡知十善之行。當學般若波羅蜜。欲知四禪三十七品四等心及佛十八法當學般若波羅蜜。欲得學意三昧者當學般若波羅蜜。欲知四禪及四空定。欲得師子游步師子奮迅三昧者。欲得諸陀鄰尼三昧。首楞嚴三昧海寶三昧。月幢三昧。諸法普至三昧。觀印三昧。真法性三昧。作無垢幢三昧。金剛三昧。諸法所入門三昧。三昧王三昧。王印三昧。力凈三昧。月幢三昧。諸法所入真辯才三昧。諸法言所入照十方三昧。諸法陀鄰尼門印三昧。不妄諸法三昧。諸法都聚印三昧。虛空所止三昧。凈三昧。處三昧。不起神通三昧。作上幢三昧。菩薩欲得是諸三昧門及余三昧者。當學般若波羅蜜。須菩提白佛言。唯世尊。菩薩摩訶薩欲滿一切眾生之所愿者。當學般若波羅蜜。菩薩欲具足諸功德。持是具足之德不墮罪處。亦不生卑賤之家。亦不在羅漢辟支佛地住。亦不為菩薩頂諍。當學般若波羅蜜。舍利弗語須菩提言。云何為菩薩頂諍。須菩提報言。菩薩摩訶薩不以漚和拘舍羅行六波羅蜜。復不以漚和拘舍羅趣空無相無愿三昧。墮聲聞辟支佛地亦不順菩薩道。是為菩薩頂諍。舍利弗問須菩提。何以故。名為菩薩頂諍。須菩提報言。所謂法愛是。問言。何等為法愛。須菩提報言。菩薩摩訶薩行般若波羅蜜。入于五陰計校五陰空無相無愿。是為順法愛。入于五陰計校五陰空寂無常苦空非我。是為菩薩法愛。計校言當滅五陰。是無為證是非證。是成道。是著是斷。是可習是不可習是菩薩行。是非菩薩行。是道是非道。是菩薩學是非菩薩學。是六波羅蜜是非六波羅蜜。是漚和拘舍羅是非漚和拘舍羅。是菩薩順法愛。須菩提語舍利弗言。菩薩行般若波羅蜜。入法中計校分別。是為菩薩順法愛。舍利弗語須菩提言。何等為菩薩順道。須菩提報言。菩提行般若波羅蜜。不以內空觀外空。不以外空觀內空。不持內外空觀空空。不持空空觀內外空。亦不以空空見大空。亦不以大空觀空空。亦不以大空見最第一空。最第一空亦不見大空。第一空亦不觀有為空。有為空亦不觀第一空。亦不持有為空觀無為空。亦不持無為空觀有為空。亦不持無為空觀無邊際空。亦不以無邊際空觀作空。作空亦不觀性空。性空亦不觀作空。作空亦不觀自空。自空亦不觀性空。自空亦不觀諸法空。不持諸法空觀自空。諸法空亦不觀無空。無空亦不觀諸法空。諸法空亦不觀有空。有空亦不觀無空。有空亦不觀無有空。無有空亦不觀有空。舍利弗。菩薩作是行般若波羅蜜。轉上便應菩薩之道。復次舍利弗。菩薩作是學般若波羅蜜。不念五陰。亦不貢高。亦不念眼耳鼻舌身意。不念色聲香味細滑法。亦不念六波羅蜜乃至佛十八法。不念亦不貢高。作是學般若波羅蜜。亦不念道意妙無與等者。亦不念不貢高。所以者何。是意非意。意性廣大而清凈故。舍利弗問須菩提言。云何意性廣大而清凈。須菩提報言。于淫欲癡亦不合亦不散。不與塵勞合亦不散。不與惡行及六十二見合亦不散。亦不與聲聞辟支佛意合亦不散。是為菩薩意性廣大而清凈。舍利弗復問言。意為有耶言是意非意。須菩提報言。意無所念時。有意無意寧可得可見可知不。舍利弗報言。唯須菩提。不可得不可見不可知。須菩提語舍利弗。若意無念時。亦不見有意亦不見無意。亦不可得亦不可見。是故即為清凈。舍利弗問須菩提。何等為無意意。報言。于諸法無作無念是為無意意。舍利弗復問。無為無作亦是意耶。于五陰無為無作亦復是意。乃至道無為無作亦是意耶。須菩提報言。如是如是。如所問。是時舍利弗贊嘆須菩提言。善哉善哉。如須菩提為是佛子為從佛生為從法化生。則為法施非為思欲施。隨其證而為說法。實如佛所舉樂空寂行第一。菩薩摩訶薩當作是學般若波羅蜜。便為阿惟越致。終不離般若波羅蜜。菩薩欲學知聲聞辟支佛地。當學般若波羅蜜。當讀當習當持。欲學菩薩地當學般若波羅蜜。當讀當學當持當習。何以故。般若波羅蜜中廣說三乘之教。菩薩摩訶薩聲聞辟支佛。亦當從是中而學成

　　摩訶般若波羅蜜本無品第十一

是時須菩提白佛言。世尊。如菩薩行般若波羅蜜。我亦不覺有菩薩亦不見菩薩。當為何等菩薩說般若波羅蜜。當教誰不見諸法終始。云何當為菩薩作字言菩薩耶。世尊。是字必不住亦不不住。所以者何。是字亦不見亦不可得。世尊。我亦不見五陰終始。云何當為菩薩作字。是故世尊。是字不住亦不不住。世尊。我亦不見六情六衰終始。當云何為菩薩作字。是字不住亦不不住。所以者何。是字亦不可見不可知。云何為菩薩建字。是字亦不可見亦不可知。是字不住亦不不住。世尊。亦不見十八性。亦不見十二因緣終始。世尊。我亦不見十二因緣生滅根本。亦不見淫怒癡終始。亦不見六十二見。亦不見六波羅蜜終始。亦不見吾我亦不見人亦不見壽。亦不見命眾生終始。亦不見三十七品空無相無愿四禪四等四無形禪之終始。佛志法志僧志戒志施志天志。安般志死志終始。亦不可得見。我亦不見佛十八法終始。世尊。五陰如夢如響如光如影如幻如炎如化終始不可得。寂靜不生不滅終始。不著不斷終始。及如法性之法真際終始。皆不可見。世尊。我亦不見善惡之法終始。我亦不見有為無為有漏無漏之終始。世尊。我亦不見當來過去今現在之終始。我亦不見不當來不過去不現在法之終始。我亦不見世尊終始。我亦不見十方恒邊沙國土。諸如來無所著等正覺。諸弟子及菩薩眾終始。世尊。諸法之終始。尚不可得不可見。當教何等菩薩。當為誰說般若波羅蜜。見字亦不住亦不不住。是字不可得知。亦不可得亦不可見。是故字亦不住亦不不住。何為菩薩作字。何以故。諸字法皆不可見亦不可得。世尊。菩薩者合數建字法。亦無有與作字者。五陰十八性十二衰三十七品佛十八法。亦無有與作字者。世尊。譬如夢字響光影炎化名虛空。世尊。譬如言地水火風空。亦無有與作字者。言戒三昧智慧解脫見解脫慧。是字亦無有與作字者。言須陀洹斯陀含阿那含阿羅漢辟支佛。其字亦無有與作字者。言菩薩言道言佛佛法。其字亦無有與作者。言善惡言有常無常苦樂有我。言寂言寂靜所有無所有。其字無有與作者。以是故我狐疑。所以者何。諸法終始不可得見而為菩薩作字。世尊。是字亦不住于法性。何以故。是字無所有不可得。是故字亦不住亦不不住。若菩薩摩訶薩聞作是說般若波羅蜜。不惋不悔不懈不怠不恐不怖。當知是菩薩審諦住阿惟越致地。住于無所住。復次世尊。菩薩行般若波羅蜜。色痛想行識不當于中住。眼耳鼻舌身意不當于中住。色聲香味細滑法不當于中住。六識不當于中住。六栽不當于中住。六覺不當于中住。地水火風空識不當于中住。十二因緣不當于中住。何以故。以色痛想行識空故。世尊。若五陰空者為非五陰。五陰亦不離空。空亦不離五陰。空則是五陰。五陰則是空。是故世尊。菩薩摩訶薩行般若波羅蜜。不當于五陰中住。乃至十二因緣亦不當于中住。何以故。十二因緣空故。十二因緣則是空。空則是十二因緣。復次世尊。菩薩摩訶薩行般若波羅蜜。三十七品乃至佛十八法。不當于中住。佛十八法亦不離空。空則十八法。十八法則空。是故不當于中住。復次世尊。菩薩摩訶薩行般若波羅蜜。六波羅蜜不當于中住。何以故。六波羅蜜空故。住則非六波羅蜜。六波羅蜜不離空。空亦不離六波羅蜜。是故世尊。菩薩不當于六波羅蜜中住。復次世尊。菩薩摩訶薩行般若波羅蜜。文字數不當于中住。文字數若多若少不當于中住。何以故。文字數空故。復次世尊。行般若波羅蜜菩薩。神通亦不當于中住。何以故。神通則是空。空則是神通。復次世尊。行般若波羅蜜菩薩。色痛想行識無常。不當于中住。何以故。無常空故。假令無常不空則非無常。空亦不離無常。無常則是空。空則是無常。是故菩薩不當于中住。五陰苦五陰無我亦不當于中住。五陰空亦不當于中住。五陰寂靜亦不當于中住。復次世尊。行般若波羅蜜菩薩。如不當于中住。法及法性不當于中住。真際不當于中住。復次世尊。菩薩行般若波羅蜜。諸三昧門陀鄰尼門不當于中住。世尊。菩薩摩訶薩無有漚和拘舍羅。作吾我想著于五陰。有仍五陰受般若波羅蜜。亦不順般若波羅蜜。不得具足般若波羅蜜。便不能得出生薩云若。復次世尊。菩薩行般若波羅蜜。著于吾我想。住于諸陀鄰尼三昧門。以想識求陀鄰尼三昧門。又復有仍受般若波羅蜜。亦不應不順般若波羅蜜。不得具足般若波羅蜜。不能得出生薩云若。何以故。不受色痛想行識故。不受五陰則非五陰。所以者何。其性空故。諸陀鄰尼三昧門不受。不受則非陀鄰尼三昧門。其性空故。乃至般若波羅蜜亦復不受。本性空故。菩薩摩訶薩行般若波羅蜜。當觀性空之法。雖觀于諸法不當使有所著。是名為菩薩摩訶薩無所受三昧。積聚廣大無限之用。諸羅漢辟支佛所不能及。薩云若亦不受。乃至內外空及有無空亦不受。何以故。不可以相行故。所以者何。相行有垢故。何等相。五陰相三昧相是謂垢相。當作是受當作是念。不爾者異道人先尼。終不有信于薩云若慧。何等信。信于般若波羅蜜不以相。信解受持觀其所應。亦不以相亦不以無相。作是不受相先尼得解信要。便得度空性之慧。不復受痛想行識。所以者何。以見解空相之法。何以故。亦不于內見慧亦不于外見慧。亦不離內外事見慧。何以故。亦不見法當有可識知者。亦不于內五陰見慧亦不于外五陰見慧。亦不離五陰見慧。以是因緣先尼得解。得解已便得信要于薩云若。是謂比諸法等信以為證。而不見諸法。先尼作是解脫已。便于諸法無所受。不想不念故。是法亦無有得者亦無有受者亦無有解者。是法亦非受亦非持亦不可獲亦無有念。一切諸法皆無念故。世尊。菩薩摩訶薩所以于般若波羅蜜通達來往于彼此岸者何。于諸法無所受。不受色痛想行識者于諸法無所受故。乃至三昧陀鄰尼門無所受。于諸法亦無所受。不具足三十七品佛十力佛十八法不共終不中道般泥洹。何以故。三十七品非三十七品。乃至佛十八法非十八法。是法非法亦不非法。是為菩薩摩訶薩行般若波羅蜜不受五陰。復次世尊。菩薩摩訶薩行般若波羅蜜。當作是觀。言何許是般若波羅蜜。般若波羅蜜為是誰。誰有是般若波羅蜜。菩薩行般若波羅蜜。當復作是念言。不可得法不可見法非為般若波羅蜜。于是舍利弗問尊者須菩提言。賢者何等法不可得不可見。須菩提報言。般若波羅蜜不可得不可見。禪惟逮羼尸檀波羅蜜。亦不可得亦不可見。以外空內空及有無空故。五陰亦不可得見。三十七品佛十八法神通。亦不有亦不可得見。法性法住真際佛薩云若。亦不有亦不可得見。以內外空有無皆空故。舍利弗。菩薩摩訶薩行般若波羅蜜。若作是觀作是念。意不惓不厭不恐不怖。當知是菩薩終不離般若波羅蜜。舍利弗問尊者須菩提。何以當知菩薩不離般若波羅蜜。須菩提報言。如色之狀貌離色。如痛想行識狀貌離痛想行識。如檀波羅蜜狀貌離檀波羅蜜乃至般若波羅蜜狀貌離般若波羅蜜。乃至佛十八法乃至真際亦復如是。舍利弗問須菩提言。五陰狀貌何類。六波羅蜜佛十八法狀貌何類。法性及如真際其狀貌何類。須菩提言。五陰無所有之狀貌。六波羅蜜佛十八法真際亦無所有之狀貌。其類非物之類。舍利弗。是故當如五陰狀貌離五陰。如六波羅蜜狀貌離六波羅蜜。乃至真際亦復如是。五陰離五陰相。乃至真際亦離其相。相亦離其真際。舍利弗問須菩提。菩薩摩訶薩于中便出生薩云若耶。報言。如所問無有異。何以故。諸法無所出亦無所生。舍利弗又問。何以故。諸法無有生無有出。須菩提報言。五陰空亦不見其出亦不見其生。般若波羅蜜佛十八法真際。亦不見其出亦不見其生。舍利弗。菩薩摩訶薩作是學般若波羅蜜。以漸近薩云若。已漸近薩云若便得身意相凈。已得身意相凈便無淫怒癡。意強梁貪意不復生。意終無六十二見事。終不于母人腹中生常得化生。從一佛國至一佛國育養眾生普凈佛國土。至成阿耨多羅三耶三菩終不離諸佛世尊。舍利弗。菩薩摩訶薩。行般若波羅蜜。當作是學當作是行

放光般若經卷第二放光般若經卷第三

　　　　西晉于闐國三藏無羅叉奉　詔譯


　　摩訶般若波羅蜜空行品第十二

須菩提白佛言。菩薩摩訶薩行般若波羅蜜。無有漚和拘舍羅。于五陰為行相。若念五陰有常為行相。念五陰無常為行相。念五陰苦。言五陰是我所是為行相。念五陰寂靜為行相。世尊。菩薩摩訶薩不以漚和拘舍羅行般若波羅蜜。學三十七品佛十八法。亦復為行相。世尊。若菩薩行般若波羅蜜自念言。我行般若波羅蜜。設欲有所得是亦為行相。若菩薩念言。有作是學者為學般若波羅蜜。是亦為行相。作是學者。當知菩薩未有漚和拘舍羅故。須菩提語舍利弗言。菩薩作是學般若波羅蜜。為住色為分別色坐。分別色便作行色求。已作是行不得離生老病死苦。菩薩復不以漚和拘舍羅行般若波羅蜜。處于眼耳鼻舌身意分別六情。復分別十八性。復住于三十七品及佛十八法。各分別計校作色求。亦復不能脫生老病死苦。是菩薩尚不能逮聲聞辟支佛地證。況欲得阿耨多羅三耶三菩是事不然。以是故。當知菩薩行般若波羅蜜無漚和拘舍羅。舍利弗問須菩提。當云何知菩薩行般若波羅蜜。而是漚和拘舍羅。須菩提報言。菩薩摩訶薩行般若波羅蜜。于色痛想行識不作相行。亦不言五陰有常無常。于五陰亦不作苦樂行。亦不作是我所非我所行。于五陰不作空無相無愿行。于五陰亦不作寂靜行。以是故。舍利弗。以五陰空為非五陰。五陰不離空。空不離五陰。五陰則是空。空則是五陰。六波羅蜜三十七品及佛十八法皆空。假令空者亦不離十八法。十八法亦不離空。菩薩如是行般若波羅蜜。則為是漚和拘舍羅。菩薩作是行般若波羅蜜。便成阿耨多羅三耶三菩。行般若波羅蜜。亦不見般若波羅蜜。亦不見行者亦不見不行者。舍利弗問須菩提。菩薩摩訶薩。何以故。行般若波羅蜜亦不見般若波羅蜜。須菩提報言。以般若波羅蜜狀貌本實不可得見故。何以故。所有者無所有故。是故行般若波羅蜜無所見。所以者何。菩薩悉知諸法所有無所有。有三昧名于諸法無所生。是諸菩薩摩訶薩無量無限廣大之用。非聲聞辟支佛所知。菩薩摩訶薩不離是三昧便疾得阿耨多羅三耶三菩。舍利弗問須菩提。但是三昧使菩薩疾成阿耨多羅三耶三菩耶。頗復有余三昧。須菩提報言。亦復有余三昧令菩薩疾成得佛。舍利弗問言。何者是。須菩提言。有三昧名首楞嚴菩薩行。是三昧亦疾得佛。復有寶印三昧。師子游步三昧。月三昧。作月幢三昧。諸法印三昧。照頂三昧。真法性三昧。必造幢三昧。金剛三昧。諸法所入印三昧。三昧王所入三昧。王印三昧。力進三昧。寶器三昧。必入辯才三昧。如是等三昧。菩薩摩訶薩悉學已便疾得佛。舍利弗。復有無央數不可計三昧。菩薩所應學。亦復令菩薩疾得佛。須菩提承佛威神言。若有菩薩摩訶薩行是三昧者。已為過去佛所授決已。今現在諸佛亦授其決已。亦不見三昧亦不念三昧。亦不貢高念言我得是三昧。亦不念言我住是三昧。都無三昧想。舍利弗問須菩提言。諸有住是三昧者。為已從過去諸佛授記已耶。須菩提言。不也舍利弗。何以故。般若波羅蜜及三昧菩薩無有異。菩薩則是三昧。三昧則是菩薩。般若波羅蜜亦爾等無有異。而善男子不知諸法等三昧。何以故不知。菩薩以不見是三昧。是故不知。于是世尊贊嘆須菩提言。善哉善哉。如我所嘆譽。汝于諸空寂行者第一。菩薩摩訶薩當作是學六波羅蜜及三十七品及佛十八法。舍利弗白佛言。菩薩摩訶薩當作是學般若波羅蜜耶。佛言。當作是學六波羅蜜三十七品及佛十八法。亦不想有所得有所見。舍利弗白佛言。何等為無所得無所見。世尊報言。吾我及眾生不可得見。以內外空故。五陰十八性十二衰。不可得不可見。本凈故。十二因緣不可見。常凈故。苦習盡道不可見。常凈故。不可見欲性形性無形性。不可得見三十七品佛十八法。常凈故。不可得見六波羅蜜。從須陀洹乃至佛。常凈故不可見。舍利弗白佛言。何等為凈。世尊報言。不生不有不可見。無所為是為凈。舍利弗白佛言。菩薩摩訶薩作是學為學何法。世尊報言。菩薩作是學于諸法無所學。何以故。法不爾如凡人所入。舍利弗白佛言。法云何世尊。佛報言。法之所有如無所有作。是有故言無所有。舍利弗白佛言。何等為無所有而有。世尊報言。五陰無所有。內外所有無所有空故。三十七品佛十八法無所有。內外所有無所有空故。凡夫愚人隨癡入愛。于中作癡行為兩際所得而不知不見法所不癡者。而為入于名色入于六入入于三十七品及佛十八法。雖入其中法所無者及更念。亦復不知亦不見。不知不見何等。佛言。不知五陰不見五陰不見三十七品佛十八法。以是法墮于凡夫愚人之數而不出于何。不出于欲形無形界。不出于聲聞辟支佛法。不出而復不信。不信何等。不信五陰空不信三十七品佛十八法空亦復不住。于何所不住。不住于六波羅蜜。不住于阿惟越致地。乃至佛十八法不住。以是故謂為凡夫愚人。便入于眼耳鼻舌身意。入于五陰六衰入于十八性入于淫怒癡入于諸見入于三十七品佛十八法入于道。舍利弗白佛言。世尊。菩薩作是學為不學般若波羅蜜。不成薩云若慧耶。佛言。如是學為不學般若波羅蜜。不出薩云若。舍利弗白佛言。何以故。菩薩不學般若波羅蜜。不成薩云若慧。佛言。以菩薩摩訶薩無漚和拘舍羅。以想念入六波羅蜜及三十七品佛十八法。以想念入薩云若。以是故菩薩摩訶薩不學般若波羅蜜不生薩云若慧。舍利弗白佛言。菩薩當云何學般若波羅蜜而令菩薩成薩云若慧。佛言。菩薩行般若波羅蜜不見般若波羅蜜。是為菩薩摩訶薩行般若波羅蜜者。學如成薩云若慧如應無所見無所得。舍利弗白佛言。何等為無所得無所見。佛言。不見一切法空故

　　摩訶般若波羅蜜問幻品第十三

須菩提白佛言。世尊。若人問言。幻人布施持戒精進忍辱一心智慧學三十七品佛十八法學薩云若。當成薩云若不乎。我等當云何報。佛告須菩提。我自還問汝隨須菩提意報我。于須菩提意云何。五陰與幻有異無。眼耳鼻舌身意色聲香味細滑法十八性與幻有異不。須菩提對曰。無有異世尊。佛言三十七品佛十八法空無相無愿及道與幻有異不。須菩提答曰。無有異世尊。五陰則是幻幻則是五陰。十二衰及十八性皆是幻。三十七品及佛十八法亦是幻。幻則十八法。佛告須菩提。幻人頗有著有縛有生有死不。對曰無。于須菩提意云何。幻人亦不生亦不滅。學般若波羅蜜當成薩云若不。須菩提白佛言。不能得。于須菩提意云何。著字名合法五陰數字為菩薩不。對曰如是如是。世尊。著字五陰生滅可得見不。須菩提對曰。不可得見。亦無起亦無滅亦無字亦無身行亦無意行亦無著亦無縛。學般若波羅蜜寧成薩云若不。須菩提對曰。不能成。佛言。菩薩學般若波羅蜜應無所得。須菩提白佛言。菩薩如是學般若波羅蜜。及阿耨多羅三耶三菩為如幻人學。所以者何。當知五陰如幻人。于須菩提意云何。五陰為學般若波羅蜜當成薩云若不。須菩提白佛言。不也世尊。何以故。五陰所有無所有。無所有者亦不可得見。于須菩提意云何。五陰如夢如響如影如熱時炎如化。當學般若波羅蜜耶。對曰非也。何以故。五陰六衰如夢如幻無所有不可得見。須菩提白佛言。新發大乘意菩薩。聞作是說。般若波羅蜜將無恐怖。佛言。新學大乘菩薩。未得般若波羅蜜漚和拘舍羅。不與善知識相隨或恐或怖。須菩提白佛言。菩薩當行何等漚和拘舍羅。令菩薩不恐不怖。世尊。佛告言。菩薩行般若波羅蜜應薩云若行。觀五陰無常亦不猗五陰。是為菩薩行般若波羅蜜漚和拘舍羅。復次須菩提。菩薩意應薩云若行。觀五陰苦空非我。觀五陰空無相無愿。觀五陰寂靜。應無所得無所猗。是為菩薩行般若波羅蜜漚和拘舍羅。菩薩當作念言。我當為一切眾生說無常苦空非我。為說空無相無愿寂靜之法。應無所得無所猗。是為菩薩檀波羅蜜。復次須菩提。菩薩亦不以羅漢辟支佛意。觀五陰無常苦空非我。亦不以羅漢辟支佛意。觀空無相無愿寂靜。是為菩薩不越戒。以是故菩薩不恐不怖。菩薩盡能奉行能忍。是為菩薩行羼提波羅蜜。復次須菩提。菩薩意行應薩云若。觀五陰無常應無所見無所著。不舍薩云若意。是為菩薩行惟逮波羅蜜。菩薩適作是行不起羅漢辟支佛意。羈他惡意亦不得生。是為菩薩摩訶薩行禪波羅蜜不恐不怖。復次須菩提。菩薩行般若波羅蜜。當作是觀。言不以五陰空。空則五陰。六情十八性三十七品亦復如是。是故菩薩行般若波羅蜜不恐不怖。須菩提白佛言。菩薩行般若波羅蜜。當與何等善知識相得聞說般若波羅蜜不恐不怖。佛報言。菩薩說五陰無常苦空無我空無相無愿寂靜而無所希望。持是無所希望之福。不作羅漢辟支佛地行。但求薩云若。是為菩薩善知識。為說六情十八性寂靜而無所希望。持是功德不愿聲聞辟支佛地。是為菩薩善知識。復次須菩提。菩薩念三十七品佛十八法。念薩云若念道。以為一切說法無所希望。持無所希望福。不為聲聞辟支佛地。但為薩云若。是為菩薩善知識。須菩提白佛言。何等為菩薩學般若波羅蜜。無漚和拘舍羅為惡知識。聞說般若波羅蜜為恐怖。世尊報言。菩薩離薩云若意。猗般若波羅蜜而自貢高。行禪精進忍辱持戒行布施。以猗檀波羅蜜而自貢高。復次須菩提。菩薩離薩云若意。念五陰內外空以空貢高有所猗。念六情空念十八性空以是為貢高。念三十七品及佛十八法空。猗十八法而自貢高。是為菩薩不行般若波羅蜜無漚和拘舍羅聞說般若波羅蜜為恐怖。須菩提白佛言。何等為菩薩惡知識。佛言。教令遠離六波羅蜜。語菩薩言。莫學是非佛所說。但合會作是不足聽聞不當受持不當諷誦讀。亦不當教他人。當知是菩薩惡知識。菩薩復有惡知識。與說魔所樂事。魔波旬作佛形像往到菩薩所。使菩薩遠離六波羅蜜。語菩薩言。善男子。用是六波羅蜜學。為當知是菩薩惡知識。魔復作佛形像往到菩薩所。分別廣說聲聞所應行經但為說是魔事。當知是菩薩惡知識。魔復作佛形像往到菩薩所。語菩薩言。善男子汝亦無菩薩意。亦非阿惟越致。汝亦不能成阿耨多羅三耶三菩。假令不教菩薩令覺魔事者。是菩薩惡知識。魔波旬復作佛形像往到菩薩所。語菩薩言。善男子。眼耳鼻舌身意空六衰十八性皆空。六波羅蜜三十七品佛十八法皆空。用是阿耨多羅三耶三菩學為有作是教者。是為菩薩惡知識。復次須菩提。魔復作辟支佛形像往至菩薩所。語菩薩言。善男子。十方皆空無有佛。亦無有菩薩亦無有聲聞。而為菩薩說是輩魔事。當知是則菩薩惡知識。魔復作聲聞形像被服往到菩薩所。斷菩薩薩云若意。為說聲聞辟支佛行。有作是教者。則是菩薩惡知識。魔復作菩薩師和上被服到菩薩所。教令離菩薩行教令離薩云若。三十七品及佛十八法。持空無相無愿法授菩薩。汝當念是法受聲聞地證當用是阿耨多羅三耶三菩學。為是但魔事耳。復次須菩提。魔復作菩薩母形像來至菩薩所言。子汝當受是須陀洹證。習羅漢果證。當用是阿耨多羅三耶三菩。為當受是無央數劫生死。當受是截手截腳之痛。向菩薩說是輩魔事是則魔所作。復次須菩提。魔復作比丘被服至菩薩所語菩薩言。眼耳鼻舌身意無常苦空非我空無相無愿寂靜。為說三十七品佛十八法。皆為說相著事。當知是菩薩之惡知識。覺已當急遠離之

　　摩訶般若波羅蜜了本品第十四

須菩提白佛言。菩薩號為菩薩。其句義云何。佛告須菩提。菩薩句義無所有。所以者何。道者無有句義亦無我。菩薩義者亦如是。須菩提。譬如鳥飛虛空無有足跡。菩薩義者亦如是。譬如夢幻熱時炎影。如來所化無所有。菩薩義者亦如是。譬如法性及如真際亦無所有。譬如幻士五陰不可得不可見。行般若波羅蜜菩薩摩訶薩其義亦如是。譬如幻士行內外空亦無所有。菩薩行般若波羅蜜其義亦如是。須菩提。譬如幻士行六波羅蜜三十七品及佛十八法無所有。菩薩義者亦如是。須菩提。譬如佛五陰不可得。何以故。無有五陰故。菩薩行般若波羅蜜。不見菩薩之句義。須菩提。譬如怛薩阿竭阿羅訶三耶三佛六情無所有菩薩行般若波羅蜜。其義亦如是。須菩提。譬如佛行內外空其際不可得見。行三十七品及佛十八法不可得見。菩薩其義亦如是。有為無為性亦無有義。須菩提。譬如不生不滅無所有無作無著無斷。其義亦無所有。何等不生不滅不著不斷不有不作。報言。五陰不生不滅亦不著亦不斷亦不可見。十八性六情六衰五陰。無著三十七品佛十八法。無著無斷義不可得。行般若波羅蜜菩薩其義亦如是。須菩提。譬如三十七品佛十八法本凈無有義。菩薩義者亦如是。譬如吾我凈。以吾我無有邊際故。我人壽命凈不可得見。眾生無邊際故。菩薩行般若波羅蜜其義亦如是。譬如日出時諸冥跡不復現。菩薩亦如是。譬如天地劫盡火燒時。世間諸所有皆燒盡其跡不可見。菩薩行般若波羅蜜其義亦如是。須菩提。譬如世尊戒具。本時惡戒跡不復現。得三昧亂意跡不復現。得智慧無有愚癡跡。得解脫不復見未解脫跡。已見解脫慧不復見不解脫慧。譬如佛光出時日月忉利諸天王。阿迦膩吒天光明不復現。菩薩行般若波羅蜜其句義不可見。何以故。道及菩薩菩薩義。是亦不合亦不散。無有形不可見。無有對一相。一相者則為非相。須菩提。菩薩于諸法。當學無所著亦當覺知諸法。須菩提白佛言。何等為諸法。何等為菩薩于諸法學無所著。何等為菩薩覺知諸法。佛告須菩提。諸法者謂善法惡法。記法未記法。俗法道法。有漏法無漏法。有為法無為法。是為菩薩當于是諸法學。無所著亦當學。須菩提白佛言。何等為世俗善法。佛告須菩提。俗善法者。謂孝順父母供養沙門道人養育長老施諸福事。約身守節精勤念善意。崇方便修行十善。有俗內想腐敗想青瘀想血想食不消想亂想骨想半燋想。四禪四等四無形禪想。佛想法想比丘僧想戒想施想天想。精勤想安般想身想死想。須菩提。是謂世間善法。何等為世俗惡法。殺盜淫怒惡口妄言綺語嫉妒邪見是為世俗惡法。何等為記法。若善法若不善法是為記法。何等為未記法。未有身口意未有四大未有五陰十八性十二衰。是為未記法。何等為世俗法。五陰十二衰十八性十善四禪四等四無形禪。是謂世俗法。何等為道法。三十七品三解脫門三根三三昧解脫攝意八解脫門九次第禪十八空佛十力四無所畏佛十八法。是為道法。何等為漏法。五陰十二衰十八性十二因緣四禪四無形禪。是為漏法。何等為無漏法。三十七品佛十八法。是為無漏法。何等為有為法。欲界形界無形界三十七品乃至佛十八法。是為有為法。何等為無為法。無為法者不生亦不滅不終亦不始常住而不改。淫怒癡盡如無有異法性及真際。是謂無為法。菩薩摩訶薩當于是空相之法無所著而不傾動覺。諸法而不二。須菩提白佛言。何等為摩訶薩。佛告須菩提。于諸大眾必有上首。是故名為摩訶薩。須菩提白佛言。當為何等眾生而作上首。佛告須菩提。大眾者謂須陀洹斯陀含阿那含阿羅漢辟支佛初發意菩薩摩訶薩至阿惟越致地住者。是為大眾之聚。菩薩當于是中作上首。于中當發金剛意便為上首。須菩提白佛言。世尊。何等為金剛意。佛告須菩提。菩薩摩訶薩發意言。我當受無央數生死作精進行。我當為眾生故舍一切所有。我當等心于一切眾生。我當以三乘度脫眾生。當令般泥洹。亦不見眾生般泥洹。我當覺諸法無所從生。常當以薩云若慧意行六波羅蜜。我當學當救濟一切。須菩提。是為菩薩發金剛意。便為大眾最上首。菩薩復發意言。我當為泥犁薜荔中罪人所受苦痛。我當為眾生代受無央數劫苦痛。盡令眾生于無余泥洹而般泥洹。然后我自為身作善本億百千劫乃成阿耨多羅三耶三菩。須菩提。是為菩薩發金剛意于大眾而為上首。菩薩當為妙意。以妙意故于眾生為上首。從初發意已來亦不當生淫怒癡意。亦不當嬈眾生。亦不起聲聞辟支佛意。是為菩薩摩訶薩妙意而為大眾作上首。亦不念貢高。菩薩當于薩云若意而不動亦不貢高。菩薩常當起護念于眾生亦不舍眾生。菩薩摩訶薩當為法行當為法樂。何等為法樂。隨其所知而諷誦受。菩薩行般若波羅蜜。住于諸法空為大眾作導。亦無所倚亦無所得。菩薩住于三十七品及佛十八法。為大眾作上首無所倚而無所見。菩薩行般若波羅蜜。住于行如金剛三昧。乃至盡虛空際無所染逮解脫三昧。便為大眾作上首。而無所得亦無所倚。須菩提。菩薩住于是法地故。便能為眾生而作上首。是故名為摩訶薩

　　摩訶般若波羅蜜摩訶薩品第十五

是時舍利弗白佛言。我亦當復說所以為摩訶薩者何。佛告舍利弗便說。舍利弗言。菩薩于諸妄見悉斷是故名為摩訶薩。何謂諸見妄見。吾我見有人見及眾生見有斷見有常見有見無見五陰見十八性見十二衰見有諦見十二因緣見有三十七品佛十八法見有育養眾生見有凈佛土見有道見有佛見轉法輪見。一切諸見悉斷。作如是說法。是故名為摩訶薩。須菩提問舍利弗言。菩薩摩訶薩。何以故。有五陰十二衰十八性十二因緣見。何以故。有三十七品佛十八法見及有妄見。舍利弗對曰。菩薩摩訶薩不以漚和拘舍羅行般若波羅蜜。如務五陰六情十八性十二因緣。猗六波羅蜜三十七品及佛十八法起諸見。菩薩摩訶薩行般若波羅蜜。漚和拘舍羅斷是諸見。為人說法而無所猗。須菩提白佛言。我亦當說。所以為摩訶薩者何。佛告須菩提。樂說者便說。須菩提言。道意無有與等者。非聲聞辟支佛所知。何以故。以薩云若意無漏故。意亦不著。是故為摩訶薩。舍利弗問須菩提。何等為菩薩意無有與等者。諸羅漢辟支佛所不能及者。須菩提報言。菩薩摩訶薩從初發意以來。不見法有生滅。亦不見有增減。亦不見著亦不見斷。舍利弗。諸法不生不滅。不增不減。不著不斷者。亦無羅漢辟支佛意。亦無道意亦無佛意。是為菩薩摩訶薩意無有與等者。非羅漢辟支佛所能及知者。舍利弗言。如須菩提意。不著羅漢辟支佛地。五陰亦不著。三十七品佛十八法亦不著。舍利弗語須菩提。假令薩云若意無漏者。凡人意亦當無漏性空故。羅漢辟支佛及諸佛世尊意亦當無漏。須菩提言。爾如所言。舍利弗言。五陰亦無漏其性本空故。三十七品佛十八法亦復無漏性空故。須菩提言。如舍利弗所言。舍利弗問須菩提言。無意為不與意合耶。無色痛想行識為不與識合耶。須菩提言。爾如所言。舍利弗復問。三十七品佛十八法與非十八法。為不著不合耶。須菩提報言。有無之事皆合。須菩提語舍利弗言。菩薩摩訶薩作如是行般若波羅蜜。不持道意及羅漢辟支佛。所不能及知。意亦不貢高而有所猗于猗于法而無所入

　　摩訶般若波羅蜜問僧那品第十六

是時邠耨文陀尼子白佛言。世尊。我當說所以為摩訶薩者。佛言。汝樂欲說者便說之。邠耨言。菩薩為大功德所纏絡乘于大乘。以是故謂為摩訶薩。舍利弗問邠耨言。何等為菩薩摩訶薩以大功德所纏絡而為摩訶薩。邠耨報言。菩薩摩訶薩不為齊限于人故。住檀波羅蜜而為布施。普為一切眾生故。行檀波羅蜜尸羼惟逮禪般若波羅蜜。普為眾生故。作謙苦行。菩薩成僧那僧涅不限眾生。亦不言我當限度若干人不能度余人。亦不言我當教若干人至道。亦不言我不能教余人。菩薩為眾生故起大誓愿言。我自當具足六波羅蜜。亦當教他人使具足六波羅蜜。菩薩行檀波羅蜜所布施應薩云若。意愿言。持是功德與一切眾生俱共得阿耨多羅三耶三菩。舍利弗。是為菩薩行般若波羅蜜而習布施。復次舍利弗。菩薩布施應薩云若。不求羅漢辟支佛地。是為菩薩行般若波羅蜜布施習于尸波羅蜜。復次舍利弗。菩薩布施時作薩云若念法所應行。是為習羼波羅蜜。如精進所應行。是為習惟逮波羅蜜。一心布施應薩云若。念終不起聲聞辟支佛意。是為習禪波羅蜜。所可布施如幻相。不見施者亦不見所施亦不見受者。是為菩薩布施而習般若波羅蜜。菩薩以薩云若意。不想諸波羅蜜亦不猗。舍利弗。是故當知菩薩為僧那僧涅。復次舍利弗。菩薩摩訶薩行尸波羅蜜意應薩云若布施。持布施功德與眾生。共求阿耨多羅三耶三菩。是為菩薩行尸波羅蜜而具檀波羅蜜。復次舍利弗。菩薩行尸波羅蜜盡能奉行能忍辱。是為菩薩行尸波羅蜜具足羼波羅蜜。復次舍利弗。菩薩行尸波羅蜜具足惟逮波羅蜜。是為菩薩習精進。菩薩行尸波羅蜜不受羅漢辟支佛意。菩薩行尸波羅蜜。于諸波羅蜜如幻相不貢高亦無所倚。舍利弗。是為菩薩行尸波羅蜜如習般若波羅蜜。是為菩薩行尸波羅蜜總持諸波羅蜜。是故名為僧那僧涅。菩薩行羼提波羅蜜應薩云若布施。菩薩入無形禪亦不處其中。是為菩薩行漚和拘舍羅而為般若波羅蜜。復次舍利弗。菩薩行禪分別空無相無愿。是為菩薩行僧那僧涅而為般若波羅蜜。以是故。名為僧那僧涅。舍利弗。菩薩作是僧那僧涅者。十方諸佛世尊。皆以大音聲贊嘆是菩薩言。某國土菩薩具諸功德為僧那僧涅。當育養眾生凈佛國土。于是舍利弗問邠耨文陀尼子。何等為菩薩摩訶薩摩訶衍三拔致。摩訶衍三拔致者。晉言發趣大乘。云何為發起大乘。邠耨報言。行六波羅蜜隨諸禪所應行盡奉行。持求薩云若。菩薩以薩云若意。于八禪觀其無常。觀其苦空非我無愿。是為菩薩行般若波羅蜜為摩訶衍。菩薩念三十七品佛十八法是為菩薩摩訶衍。菩薩意不近羅漢辟支佛地。志但崇薩云若。是為菩薩行四等而為羼波羅蜜。菩薩行薩云若意無懈時。是為菩薩惟逮波羅蜜。菩薩雖行四禪慈悲喜護八禪。亦不能動搖菩薩。所以者何。以漚和拘舍羅故。菩薩行四等為眾生消諸漏。是為菩薩行四等而為檀波羅蜜。諸法所作禪不持求羅漢辟支佛。何以故。常求薩云若故。是為菩薩行四等而不[打-丁+此]尸波羅蜜。菩薩復有摩訶衍。于內外空其慧不轉。無所倚無所得無所見。是為菩薩摩訶衍。復有摩訶衍。不于諸法。慧不在亂亦不在定。慧亦不在有常亦不在無常。慧亦不在苦樂亦不在有我無我。是為菩薩摩訶衍而應無所倚。復有摩訶衍。慧不在當來過去今現在。慧亦不離三世。是為摩訶衍應無所倚。摩訶衍者。慧不在三界亦不離三界。復有摩訶衍。慧不在俗法亦不在道法。亦不在有為亦不在無為。亦不在有漏亦不在無漏。是為無所倚。舍利弗。是為菩薩摩訶薩摩訶衍

　　摩訶般若波羅蜜摩訶衍品第十七

爾時舍利弗。問邠耨文陀尼子言。何等為菩薩摩訶薩乘于大乘。邠耨報舍利弗言。菩薩行般若波羅蜜。乘于檀尸羼惟逮禪波羅蜜。乘是六波羅蜜不見六波羅蜜。亦不倚菩薩而無所倚。是為乘于大乘。復次舍利弗。菩薩摩訶薩一心學薩云若。具足三十七品佛十八法。雖念欲成不有所倚。是為菩薩乘于大乘。復次舍利弗。菩薩作是念言。菩薩者但是字耳。五陰者但有字耳不倚五陰故。六情者但有字耳不倚六情故。三十七品者但有字耳不倚三十七品故。內外空者但有字耳不倚內外空故。佛十八法者但有字耳不倚佛十八法故。如來法者但有字耳不見法性故真際者但有字耳真際不可見故。佛及道者但有字耳不倚佛故。是為菩薩摩訶薩乘于大乘。復次舍利弗。菩薩摩訶薩從初發意以來具足菩薩之神通。具足已欲育養群生。從一佛國游至一佛國。供養禮拜事諸佛世尊。從諸佛聽受法教。何謂法教。報言。菩薩大乘是菩薩乘是大乘。游諸佛剎凈佛國土育養眾生。初無佛國想亦無眾生想亦不住二地。菩薩為眾生故。隨其所應而變其形像不得一切智。終不離菩薩乘逮一切智已便能轉法輪。非羅漢辟支佛及諸天龍閱叉阿須倫及世間人所能轉。是時聞十方恒邊沙諸佛世尊。贊嘆聲。言某國某菩薩摩訶薩。乘于大乘逮薩云若轉于法輪。舍利弗。是為菩薩摩訶薩乘于大乘

　　摩訶般若波羅蜜僧那僧涅品第十八

爾時須菩提白佛言。何等為菩薩摩訶薩僧那僧涅。佛告須菩提。六波羅蜜三十七品內外空及有無空佛十八法及一切智。被諸功德之鎧成佛身。光徹三千大千剎土。復以光普遍十方恒邊沙佛國土。便為六反震動。三千大千剎土復六反震動。十方恒邊沙佛國土菩薩。已受是光明住于檀波羅蜜。以大乘之鎧便能變化三千大千剎土化為琉璃。自變其形為遮迦越王。布施一切隨其所欲。饑渴與飲食欲得衣者與衣欲得香華醫藥布施。種種隨眾人身所便樂盡給與之。作是布施已便為眾生說六波羅蜜行。眾生聞菩薩教已。至得阿耨多羅三耶三菩。不離六波羅蜜行。是為菩薩被大乘之鎧。須菩提。譬如工幻師在四要道頭。于大眾人前布施隨人所欲。飲食衣被錢財。隨人意所索幻人盡與。于須菩提意云何。是幻師頗有所布施于人不。須菩提白佛言。無所施亦無得者。佛告須菩提。菩薩自化身作遮迦越王布施。隨人所樂而在所與。恣人所欲而施與。雖施而無所與亦無得者。何以故。須菩提。法之幻法應爾。復次須菩提。菩薩摩訶薩住于尸波羅蜜。示現作遮迦越羅。于中使人持十善法。教人使為四禪四等四無形禪。立于三十七品至佛十八法。眾生聞是法教至得道終不離是法教。須菩提。譬如幻師化作大眾人。教幻人持十善。立以三十七品至佛十八法。于須菩提意云何。頗有人立于十善四禪四無形禪。頗有人立于三十七品及佛十八法者不。須菩提對曰。無有立者也世尊。佛告須菩提。菩薩立諸眾生于十善地三十七品佛十八法。亦不見有人住是法者。所以者何。法幻之法自應當爾。以是故須菩提。菩薩摩訶薩為被大乘之鎧。復次須菩提。菩薩住羼波羅蜜。亦立眾生于羼波羅蜜。菩薩從初發意以來作誓言。假令眾生持刀杖害。我悉受終不起惡意如彈指之頃。當復立眾生于忍辱地亦復如是。雖立眾生于羼波羅蜜。亦復如幻師亦無眾生想。須菩提。是為菩薩大乘之鎧。復次須菩提。菩薩摩訶薩住于惟逮波羅蜜。立眾生精進意應薩云若。亦復如幻師。是為菩薩大乘之鎧。菩薩住于禪波羅蜜。亦復教一切人行一心。菩薩住于等法。不見法有亂者有一心者。須菩提。是為菩薩住于禪波羅蜜。亦復教一心人行禪。乃至阿耨多羅三耶三菩。終不離是一心。亦復如幻師。是故名為僧那僧涅。復次須菩提。菩薩摩訶薩。住于般若波羅蜜。亦復勸助教一切人。使立于般若波羅蜜。須菩提。是為菩薩摩訶薩行般若波羅蜜。于諸法不見有彼此岸。是為菩薩住于般若波羅蜜。亦復勸助眾生化立人于般若波羅蜜。教化眾生亦復如幻。不見有學者不見有受者。以是故須菩提。菩薩摩訶薩僧那僧涅。復次須菩提。菩薩被大乘鎧。以安處十方恒邊沙佛國眾生。立于六波羅蜜。為眾生說六波羅蜜法使眾生聞之。聞已至阿耨多羅三耶三菩不離是法。亦復如幻亦不見受法者亦不見受是教者。以是故菩薩為大乘之鎧。菩薩復被大乘之鎧意應薩云若。菩薩不言我當教若干人立于六波羅蜜。亦不言我當教若干人行三十七品佛十八法。亦復不言我不能教若干人。亦復不言我教若干人得須陀洹乃至阿羅漢辟支佛。不言我不教若干人至阿羅漢。亦不言我立若干人至薩云若。不言我不悉教爾所人。何以故。菩薩所度無有限礙亦無適莫。菩薩所度亦無有數亦無有量。須菩提。菩薩譬如幻師教幻人。不見有所教亦不見有受者。是為菩薩摩訶薩僧那僧涅。須菩提白佛言。如我從佛所聞義。當知菩薩非為僧那僧涅。何以故。諸法空故色痛想行識空。眼耳鼻舌身意色聲香味細滑法十八性各隨其相各自空檀波羅蜜至般若波羅蜜亦自空。內外空皆自空。從三十七品至佛十八法皆空。菩薩亦空僧那僧涅亦自空。以是故世尊。當知菩薩為非僧那僧涅。佛告須菩提。如所言無有異。須菩提。薩云若非為非作。菩薩為眾生作摩訶僧那僧涅者。是眾生亦非為非作。須菩提白佛言。何以故。薩云若及眾生非為非作。佛言。不見有人故。是故薩云若無為無作。何以故。須菩提。五陰亦不有所作亦非不作。六情六衰亦無所為亦無所作。我人壽命亦無所為亦無所作。何以故。邊際不可得故。須菩提。夢響影幻熱時炎化無所作亦無所為。內外空三十七品佛十八法亦無所為亦無所作。何以故。其本際不可得見故。如及法性真際亦無所作亦無所為。菩薩薩云若亦無所作亦無所為。何以故。無有本際故。以是故須菩提。薩云若及眾生無所有無所作。以是當知菩薩非為摩訶僧那僧涅。須菩提白佛言。如觀世尊所說義。五陰亦無縛無脫。邠耨文陀尼子問須菩提。何等五陰無縛無脫。須菩提報言。五陰如夢如響如影如幻如化如熱時炎。當來過去今現在五陰無縛無脫。五陰無端緒無縛無脫。五陰寂無所生無縛無脫。五陰善不善俗五陰道五陰有漏無漏亦無縛無脫。一切諸法無縛無脫。無際寂凈無縛無脫。六波羅蜜無縛無脫。無際寂靜內外空無縛無脫。三十七品無縛無脫。佛十八法無縛無脫無際寂靜故。道及菩薩薩云若一切智事。無際寂靜無所生亦不縛亦不脫。如法性真際無為亦無縛無脫。無際寂靜不生無縛無脫。如是邠耨。菩薩摩訶薩。于無縛無脫六波羅蜜中。住無縛無脫薩云若。于無縛無脫育養眾生。無著無縛無脫凈佛國土。無著無縛無脫見諸世尊。以無縛無脫聞法終不離。無縛無脫諸佛世尊終不離。無縛無脫諸神通終不離。無縛無脫五眼終不離。無縛無脫轉無縛無脫法輪。無縛無脫安立眾生于三乘。如是邠耨。菩薩摩訶薩。于無縛無脫六波羅蜜。于諸法得逮覺。無際寂靜無所生故。邠耨當知。是為菩薩摩訶薩無縛無脫之僧那僧涅

放光般若波羅蜜經卷第三放光般若經卷第四

　　　　西晉于闐國三藏無羅叉奉　詔譯


　　摩訶般若波羅蜜問摩訶衍品第十九

是時須菩提白佛言。何等為菩薩摩訶薩大誓。世尊。云何當知菩薩趣大乘。乘是乘當至何所。誰當成是乘者。佛告須菩提言。六波羅蜜是菩薩摩訶薩之大乘。何等為六。檀尸羼惟逮禪般若波羅蜜。須菩提白佛言。何等為菩薩檀波羅蜜。佛告言。菩薩摩訶薩布施意應薩云若。內外所有布施。已持是功德盡施眾生與眾生共發阿耨多羅三耶三菩是為菩薩摩訶薩檀波羅蜜。須菩提白佛言。何等為尸波羅蜜。佛言。菩薩持戒發意應薩云若。自持十善教他人行十善亦無所倚。是為菩薩不[打-丁+此]戒應無所倚。須菩提白佛言。何等為羼波羅蜜。佛言。菩薩自具足于忍地。復勸他人令行忍辱而無所倚。是為菩薩摩訶薩行羼波羅蜜。須菩提白佛言。何等為惟逮波羅蜜。佛言。菩薩意應薩云若。不廢五波羅蜜。亦復立眾生于五波羅蜜而無所倚。是為菩薩惟逮波羅蜜。須菩提白佛言。何等為禪波羅蜜。佛言。菩薩摩訶薩以薩云若意。自以漚和拘舍羅。入諸禪不隨禪生。亦復教他人使行禪而無所倚。是為菩薩禪波羅蜜。須菩提白佛言。何等為菩薩般若波羅蜜。佛言。菩薩摩訶薩以薩云若意不入于諸法而觀諸法之性而無所倚。亦復教他人令不入于諸法。而觀諸法之性而無所倚。是為菩薩摩訶薩般若波羅蜜。是為菩薩摩訶薩摩訶衍。又須菩提。復有摩訶衍。內空外空乃至有無空是也。何等為內空。內法是。謂眼耳鼻舌身意。眼本空不著垢亦不壞。何以故。本性爾。耳耳本空。鼻鼻本空。舌舌本空。身身本空。意意本空。亦不著垢亦不壞。何以故。本性爾。是為內空。何等為外空。謂色聲香味細滑法。色本空亦不著垢亦不壞。何以故。色本性爾。聲香味細滑法皆爾。何以故。本性空故。是為外空。何等為內外空。內六衰外六衰。是為內外法。以外法故內法空。以內法故外法空。亦不著亦不壞。何以故。本性爾。是為內外空。何等為空空。諸法之空持諸法空空于空。是為空空。何等為大空。八方上下皆空是為大空。何等為最空。泥洹是不著不壞是為最空。何等為有為空。從不著不壞本至三界空。是為有為空。何等為無為空。不生不滅住于不異。從不著不壞皆空。何以故。本空故。是為無為空。何等為至竟空。所可不得邊際者是為至竟空。何等為不可得原空。諸可來者不知所從來無有處故。是為無有原空。何等為無作空。于諸法無所棄。是為無作空。何等為性空。諸法所有性及有為無為性。非羅漢辟支佛諸佛世尊所不作。是為性空。何等為諸法空。諸法者謂五陰十二衰十八性有為法無為法。是為諸法。從不著不壞至諸法之性。是為諸法空。何等為自相空。色相所受相。是所持相為想。所有相便有所覺相是為識。乃至有為無為相。從有為無為相至諸法皆悉空。是為自相空。何等為無所得空。從無著無壞至無所得法。亦無所得。是為無所得空。何等為無空。于中無所見。是為無空。何等為有空。諸法無有偶者。于諸合會中皆無有實。是為有空。何等為有無空。于諸聚會中亦無有實。是為有無空。復次須菩提。有以有為空。無以無為空。異以異為空。何等為有。有者謂五陰性性以性為空是為有空。何等為無。以無為空無所成無所成為空。空者亦非知可作亦非見可作。何等為余事空。有佛無佛法性法寂如。及爾真際住如故。以是異空是為余事空。須菩提。是為菩薩摩訶薩摩訶衍。須菩提。復有摩訶衍。何等為衍。百七三昧是各各有名。何等三昧名首楞嚴三昧。何等為首楞嚴三昧。諸三昧門之所趣聚皆來入其中。是故名首楞嚴。復有三昧名寶印。何等為寶印三昧。諸三昧所有印皆而印之。復有三昧名師子游戲。何等為師子游戲。住是三昧者盡游戲諸三昧中。復有月三昧。住是三昧者能以光明照諸三昧。復有月幢三昧。住是三昧者持諸三昧。復有在諸法上三昧。住是三昧者諸三昧悉從其中出。復有照頂三昧。住是三昧者能以光明照諸三昧上。復有法性畢三昧。住是三昧者能決了諸法。復有必造幢三昧。住是三昧者于諸三昧中必持堅固幢。復有金剛三昧。住是三昧者諸三昧無有敢當者。復有法所入印三昧。住是三昧者與諸法印相應。復有安住三昧。住是三昧者便能住諸三昧。復有放光明三昧。住是三昧者便能遍照諸三昧。復有勢進三昧。住是三昧者能以力勢教諸三昧。復有等步三昧。住是三昧者能等行諸三昧。復有入辯才教授三昧。住是三昧者能辯解諸三昧。復有過量音聲三昧。住是三昧者得入無量名字三昧。復有照處處三昧。住是三昧者于諸三昧能遍照于諸方面。復有總持印三昧。住是三昧者能持諸三昧印。復有不忘三昧。住是三昧者不忘諸三昧。復有一切法所聚海三昧。住是三昧者能使一切諸三昧等行。復有虛空普三昧。住是三昧者能遍足諸三昧。復有金剛部三昧。住是三昧者持諸三昧部。復有寶勝三昧。住是三昧者降伏諸垢濁。復有熾炎三昧。住是三昧者能以光炎遍照諸三昧。復有無愿三昧。住是三昧者于諸法無所取。復有審住三昧。住是三昧者不見諸法有住處。復有選擇三昧。住是三昧者于諸三昧無意念想。復有無垢燈三昧。住是三昧者為諸三昧作燈明。復有無限光三昧。住是三昧者于諸三昧無有限量。復有作光明三昧。住是三昧者能于諸三昧而有所照。復有普照明三昧。住是三昧者諸三昧皆在眼前現。復有凈要三昧。住是三昧者逮得等凈三昧。復有無垢光三昧。住是三昧者散諸三昧垢。復有造樂三昧。住是三昧者受諸三昧樂。復有電明三昧。住是三昧者為諸三昧作燈明。復有無盡三昧。住是三昧者不見盡以不盡。復有上威三昧。住是三昧者于諸三昧中威德獨然。復有畢盡三昧。住是三昧者見諸三昧盡所可見如不見。復有不動三昧。住是三昧者令諸三昧不動不覺不戲。復有不別三昧。住是三昧者不見離別。復有日燈三昧。住是三昧者照諸三昧門。復有月無垢三昧。住是三昧者能去諸三昧冥。復有凈光明三昧。住是三昧者于諸三昧分別四無礙慧。復有作明三昧。住是三昧者為諸三昧門作明。復有造作三昧。住是三昧者為諸三昧作畢竟。復有諸慧三昧。住是三昧者見諸三昧慧。復有金剛三昧。住是三昧者決斷諸三昧。復有住意三昧。住是三昧者不動不搖不恐不怖亦無意想。復有現明三昧。住是三昧者于諸三昧悉遍見明。復有安立三昧。住是三昧者于諸三昧善處。復有寶積三昧。住是三昧者普見諸三昧寶。復有法印三昧。住是三昧者印諸三昧從印及不印。復有等三昧。住是三昧者不見法有等脫。復有棄樂三昧。住是三昧者悉棄諸樂。復有過法定三昧。住是三昧者滅諸法之冥在諸三昧上。復有散結三昧。住是三昧者能散用諸三昧。復有解諸法句三昧。住是三昧者能解諸三昧及諸法句。復有等文字三昧。住是三昧者得諸等字。復有畢字三昧。住是三昧者不見一字。復有斷因緣三昧住是三昧者斷諸因緣。復有無態三昧。住是三昧者不得諸法態。復有無行三昧。住是三昧者不見諸法行。復有無窟行三昧。住是三昧者未見諸三昧有窠窟之行。復有畢陰三昧。住是三昧者能凈諸陰。復有主行三昧。住是三昧者見諸三昧行。復有不起三昧。住是三昧者不見諸三昧起。復有度境界三昧。住是三昧者過諸境界。復有聚諸善三昧。住是三昧者能得聚諸法諸三昧。復有止選三昧。住是三昧者意不墮落。復有清凈華三昧。住是三昧者得諸三昧清凈華。復有主覺三昧。住是三昧者于諸三昧有七覺意。復有無限辯三昧。住是三昧者逮得無量之辯。復有無等等三昧。住是三昧者便得無等等。復有度諸法三昧。住是三昧者越度三界。復有決斷三昧。住是三昧者能見諸法見諸三昧決斷事。復有散諸狐疑三昧。住是三昧者逮得散諸法三昧。復有無住三昧。住是三昧者不見諸法處。復有一行三昧。住是三昧者不見諸法有二。復有眾生所入三昧。住是三昧者不見眾生亦不見所入。復有一事三昧。住是三昧者不見諸三昧事。復有厭該眾事三昧。住是三昧者不見有別復有散諸生死勞怨三昧。住是三昧者逮得諸厭三昧慧所入處無所覺。復有眾行音所入三昧。住是三昧者眾行音聲皆悉隨從。復有脫諸音響字三昧。住是三昧者見諸三昧脫于音字。復有然炬三昧。住是三昧者于諸三昧中威德獨明。復有凈相三昧。住是三昧者能凈一切三昧相。復有無準三昧。住是三昧者于諸三昧不見于準。復有具足眾事三昧。住是三昧者于諸三昧皆得具足。復有不愿苦樂三昧。住是三昧者不見諸三昧有苦樂。復有事不減三昧。住是三昧者不見諸三昧有盡。復有持跡三昧。住是三昧者盡看諸三昧。復有邪正聚三昧。住是三昧者于諸三昧不見邪正。復有滅恚諍三昧。住是三昧者于諸三昧不見恚諍。復有無恚三昧。住是三昧者不見于諸法于諸三昧有恚無恚。復有無垢光三昧。住是三昧者于諸三昧亦不見光亦不見垢。復有主要三昧。住是三昧者于諸三昧不見無要。復有明月滿無垢炎三昧。住是三昧者能使諸三昧滿具足。如月十五日時。復有大莊飾三昧。住是三昧者能使諸三昧嚴好。復有與世間作光明三昧。住是三昧者光明普照十方及諸法。復有三昧。名三昧等。住是三昧者于諸法亦不見有亂亦不見有定。復有無忿三昧。住是三昧者能使諸三昧而無有忿。復有無倚無窟無樂三昧。住是三昧者于諸三昧不見巢窟。復有最如三昧。住是三昧者于諸三昧不轉于如。復有三昧名身骸。住是三昧者不見此三昧性。復有三昧。名斷口行與空合。住是三昧者不見諸三昧有言。復有三昧。名虛空本脫無色。住是三昧者逮得諸法本空。須菩提。是為菩薩摩訶薩行般若波羅蜜摩訶衍

　　摩訶般若波羅蜜陀鄰尼品第二十

復次須菩提。復有摩訶衍。何所為衍。所謂四意止是。何等四意止。菩薩自觀身觀他人身觀內外身已。亦無身想亦無所倚。若行若寂常念世間從癡有[病-丙+((句-口+夕)/心)]。觀內痛意行法觀外痛意行法觀內外痛意行法若行若寂常念世間癡[病-丙+((句-口+夕)/心)]。須菩提。云何菩薩觀內身行。菩薩自知可行知行可住知住。可坐知坐可臥知臥。隨身所行皆能自知。是為菩薩自觀身行若行若寂常念世間苦惱。又須菩提。菩薩出入進止安詳瞻不忘。坐臥左右亦常安詳。服三法衣不失威儀。行般若波羅蜜菩薩。自觀內外身行如是而無所倚。菩薩常觀息出入。息長亦知息短亦知。譬如陶輪調其緩急。菩薩息知意與息俱俱出俱入。是為菩薩觀內身行。若行若寂常念世間癡苦受患。復次須菩提。用是行般若波羅蜜。常當觀身分別四分地水火風。譬如屠牛分為四分。菩薩觀身分別四事。本末從來亦復如是。是為菩薩觀內外身亦無所倚。復次須菩提。菩薩觀身從頭至足但有不凈。發毛爪齒筋骨五藏三十六物有何可貪。譬如田家器盛五谷。有目之士若開發器。分別識知。菩薩觀身身中所有亦復如是。是為菩薩自觀內身。若行若寂常念世間癡愛痛苦亦無所倚。復次須菩提。菩薩觀人。初死之日至于五日。膖脹爛臭體壞汁流互相澆灒無有凈處。或為飛鳥走獸所食。或啖其半惡露不凈。或有死人筋纏骸骨血澆。或有死人血肉已盡筋骨相縺。中有骸骨已解離者節節異處。或見久死骸骨青白色者。或腐壞者或與地土共同色者。菩薩都作是觀。作是觀已。還自計校我身分未脫未離此法俱亦當爾。是為菩薩觀內身法觀他人身無所貪猗。若行若寂常念世間癡苦災患。自觀覺意法亦觀他人覺意法。分別思念斷癡惑意。須菩提。是為菩薩摩訶薩摩訶衍。須菩提。復有摩訶衍。漸御四意斷是。何謂為四。惡意法未生。樂御習精進攝意使不生。已起惡意法。亦復樂御精進攝意習使斷。未生善事法持樂意精進習使得生。已生善法念欲處。具足廣顯欲使不忘。亦復樂習精進攝意御使得成。是為菩薩摩訶薩摩訶衍。須菩提。復有摩訶衍。謂四神足是。何謂為四。已得樂定除諸所作行總攝神足。以精進定除諸所作行總攝神足。以持意定除諸所作行總攝神足。以智之定除諸所作行總攝神足。是為菩薩摩訶薩摩訶衍。須菩提。復有摩訶衍。謂五根是。何謂五根。信根精進根志根定根智慧根。是為菩薩摩訶薩摩訶衍。須菩提復有摩訶衍謂五力是。何謂為五。信力精進力志力定力智慧力。是為菩薩摩訶薩摩訶衍。須菩提。復有摩訶衍。謂七覺意是。何謂為七。以志覺意以法覺意以精進覺意以悅喜覺意以信覺意以定覺意以適無以著覺意。是為菩薩摩訶薩摩訶衍。須菩提。復有摩訶衍。謂賢圣八品道是。何謂為八。正見正念正言正行正業正習正志正定。是為菩薩摩訶薩摩訶衍亦復無所倚。須菩提。復有摩訶衍。謂三三昧是。何謂為三。空三昧無相三昧無愿三昧。是為菩薩摩訶薩摩訶衍。復有摩訶衍。謂諸慧事是。苦慧習慧盡慧道慧消慧無所起慧法慧明慧各各知他人所念慧真慧。何等為苦慧。不生苦是為苦慧。何等為習慧。習滅已斷是為習慧。何等為盡慧。滅諸苦事是為盡慧。何等為道慧。賢圣八品道是為道慧。何等為消慧。貪淫嗔恚愚癡盡是為消慧。何等為不起慧。不受生死處是為不起慧。何等為法慧。曉斷五陰是為法慧。何等為明慧。眼耳鼻舌身意無常。色聲香味細滑法亦復無常是為明慧。何等為各各知他人所念慧。一切眾生心中所念所起種種悉知。是為各各知他人所念慧。何等為真慧。所謂如來薩云若智是為真慧。亦無所倚。須菩提。是為菩薩摩訶薩摩訶衍。復有摩訶衍。所謂三根是。何等為三根。謂學士從白衣至須陀洹五根。是未曾知當知。從斯陀含至阿那含。亦有五根應知當知。從阿羅漢辟支佛菩薩至佛亦有五根。謂已知無所復學。當知是為菩薩摩訶薩摩訶衍。須菩提。復有摩訶衍。謂三三昧也。何等為三。第一有覺有觀第二無覺有觀第三無覺無觀。何等為有覺有觀。謂第一禪是為有覺有觀。何等為無覺有觀。謂第一禪未至二禪在其中間。是為無覺有觀。何等為無覺無觀。從第二禪至。無思想無思想慧禪。是為無覺無觀。是為菩薩摩訶薩摩訶衍。須菩提。復有摩訶衍。謂十念是。佛念法念僧念戒念施念天念滅念安般念身苦念死亡念是亦無所倚。是為摩訶衍。須菩提。復有摩訶衍。謂四禪四等四無形禪八惟無禪九次第禪佛十種力四無所畏。十種力者謂佛現身相好神足變化。感動眾邪回使入正一力也。口之所說在眾智上。能變疑結開令解脫二力也。意入空定清明六達。邪神嬈亂道志不搖三力也。默然斷想神足無為。感動三千大千日月人無驚悚四力也。道意聰睿演法布化。流盈十方各得其所五力也。逆知眾意曉人行趣。若縛若脫悉能解散六力也。三世所作殃福本際報受之未。大慧悉知無有掛礙七力也。一切人民眾行根源種種各異受身不同。悉覺本際因緣起處八力也。慧眼以凈所察無限。見諸生死往來所墮九力也。大慧已足方便已備生死已斷著行已盡所作已訖不復還受。自然無師稱一切智是謂十力也。四無所畏者。佛為正覺或有沙門婆羅門或魔或天或梵若復有余眾。無有能來難詰我者。佛亦不見有起是意者。以是證故佛行安隱。逮無所畏一無畏也。逮精進行得知最處。在眾人中得師子吼能轉梵輪。諸沙門婆羅門諸天梵魔。一切余法所不能轉。獨佛能轉二無畏也。佛漏已盡。若有沙門婆羅門或天魔梵。無有敢言佛漏未盡者三無畏也。如佛所說言真無諱善惡之報不失所行。一切余眾諸天魔梵。不見能敢違佛言者。如佛所說賢圣八道行。是得道得度眾苦。一切余眾諸天魔梵。亦無有能戾此教者。佛亦不見有此處者四無所畏也。是為菩薩摩訶薩摩訶衍亦無所倚。須菩提。復有摩訶衍。謂四無礙慧是。何等為四。知諸法事其慧無礙。解諸句義其慧無礙。分別辯才其慧無礙。所說了了其慧無礙。是為菩薩摩訶薩摩訶衍。須菩提。復有摩訶衍。謂佛十八法。何等為十八法。一者謂佛從得佛以來初無誤時。二者從得佛以來言無粗無漏失。三者無忘志。四者無有種種想。五者意無有不定時。六者初無他觀。七者自在無有減。八者精進無有減。九者志念無減。十者智慧無減。十一者解脫無減。十二者見解脫慧無減。十三者一切身所行智慧最在前。十四者口所言事智慧最在前。十五者意所行事智慧最在前。十六者見過去事其慧無礙。十七者見當來事其慧無礙。十八者見現在事其慧無礙。是為摩訶衍亦無所倚。須菩提。復有摩訶衍。所謂陀鄰尼目佉是。何等為陀鄰尼目佉。與字等與言等字所入門。何等為字門。一者阿阿者謂諸法來入不見有起者。二者羅羅者垢貌于諸法無有塵。三者波波者于諸法泥洹最第一教度。四者遮遮者于諸法不見有生死。五者那那者于諸法字已訖字本性亦不得亦不失。六者羅羅者得度世愛枝各因緣已滅。七者陀陀者諸法如無斷絕時。八者波波者諸法已離獄。九者茶茶者諸法垢已盡。十者沙沙者諸法無有掛礙。十一者和和者諸法言行已斷。十二者多多者諸法如不。動十三者夜夜者諸法諦無所生。十四者吒吒者諸法強垢不可見。十五者加加者諸法造作者亦不可得見。十六者娑娑者諸法不可得時不可轉。十七者摩摩者諸法吾我不可得見。十八者伽伽者受持諸法者不可得見。十九者他他者諸法處不可得。二十者阇阇者諸法生者亦不可得。二十一者濕波濕波者諸法善不可得。二十二者大大者諸法性不可得。二十三者赦赦者諸法寂不可得。二十四者佉佉者諸法虛空不可得。二十五者叉叉者諸法消滅不可得。二十六者侈侈者諸法各在其所處不可動搖。二十七者若若者諸法慧不可得。二十八者伊陀伊陀者諸法義不可得。二十九者繁繁者諸法無有閑時。三十者車車者諸法無可棄者。三十一者魔魔者諸法無有丘墓。三十二者叵叵者諸法不可分別。三十三者蹉蹉者諸法死亡不可得三十四者峨峨者諸法無有朋黨三十五者咃咃者諸法各有異無不有處。三十六者那那者諸法無來無去。亦不住亦不坐亦不臥亦不別。三十七者破破者諸法皆于三界不安。三十八者歌歌者諸法性不可得。三十九者嵯嵯者諸法不可得常。四十者嗟嗟者諸法分舍不可得。四十一者吒吒者諸法無有度者。四十二者嗏嗏者諸法邊際盡竟處亦不生亦不死。諸字數無有過嗏上者。何以故。是字無有數。亦不念言是字有失。亦不可見亦無所說亦無所書亦不現。須菩提當知一切法譬如虛空。是字教所入皆是陀鄰尼所入門。若有菩薩摩訶薩。曉了是字事者。不住于言數便曉知言數之慧。若有菩薩摩訶薩。聞是四十二字所入句。印者持諷誦者。若復為他人解說其義。不以望見持諷誦者當得二十功德。何等為二十。一者得強識念力。二者得慚愧羞恥力。三者得堅固行力。四者得覺知力。五者得辯才工談語力。六者得陀鄰尼不難力。七者所語不說不急之事。八者終不狐疑于經。九者聞善不喜聞惡不憂。十者亦不自貢高。亦不自卑。十一者進止安詳不失威儀。十二者曉了五陰六衰。十三者善于四諦十二緣起事。十四者善知識因緣事。十五者善于法慧能滿具諸根。十六者知他人所念吉兇報應。十七者善于天耳徹聽自識宿命。十八者善知眾生所生。十九者能消諸漏。二十者善于往來處處教授。須菩提。是為陀鄰尼門。是為字門是為來入門。是為菩薩摩訶薩。是為摩訶衍

　　摩訶般若波羅蜜治地品第二十一

佛告須菩提。如汝所問菩薩摩訶薩。摩訶僧那僧涅。摩訶衍三拔致者。菩薩行六波羅蜜。過從一地至一地。云何菩薩過從一地至一地。以諸法無所過法。無來者亦無去者。亦無有過亦無不過。諸法亦無有壞。亦不貢高亦不念。但治住地事亦不見地。何等菩薩為治地事。始從第一地住當行十事。何等為十。一者先當凈于三垢亦無所倚。二者所作施與不自為身所念無倚。為一切眾生凈于四等心亦不有眾生。三者為布施不有所與不有受者。四者當與善知識從事亦不貢高。五者欲得為法不有一切法。六者欲為出家不有愛欲。七者欲為佛身不有相好。八者欲為分流法教終不壞法。九者常欲滅于虜怙自用不有法財。十者欲為諦說不有言教故。須菩提。是治地菩薩當為是十事。須菩提。菩薩摩訶薩于二地中常當念八法亦當成之。何等為八。一者當凈其戒。二者常念報恩。三者住于忍辱。四者得歡喜意。五者不舍一切。六者大慈為始。七者恭于師尊敬事篤信。八者于諸波羅蜜如奉世尊常欲崇習。須菩提。菩薩摩訶薩。于二地中當具足是八法。復次須菩提。菩薩于三地中當住于五法。何等為五。一者多學問無厭足。二者不入字法。分布法施亦不貢高。三者凈佛國土。四者施于善本而不貢高。五者住于羞恥慚愧之地。須菩提。是為菩薩于三地中住于五法。須菩提。菩薩于四地中當不舍奉行十事法。一者不舍宴坐。二者少欲。三者知足。四者不舍沙門十二法行。五者不舍于戒。六者見欲污穢。七者于起意如泥洹。八者不惜身所有。九者無有懈慢。十者不慕所有。須菩提。是為菩薩于四地中當奉行十事而不舍離。須菩提。菩薩于五地中當離八法。何等為八。一者當遠離家業。二者當遠離比丘尼。三者善于功德遠離嫉妒。四者遠離世會。五者遠離忿諍。六者遠離斗訟。七者遠離高住。八者遠離蔑人。須菩提。是為菩薩住五地中遠離八事。須菩提。菩薩于六住地當具足六法。何等為六。所謂六波羅蜜。復有六事所不應為。何等為六。一者不為聲聞意。二者不為辟支佛意。三者不為小意。四者見有所索者。遠離有厭足意。五者所有好物施與之。后遠離悔意。六者遠離吾我想。須菩提。是為菩薩于六住中當具足六事遠離六事須菩提。菩薩于七住地有二十事所不當為。何等二十。有吾我有眾生有壽有命想有斷有常有念想有種想入陰入性入衰。欲生三界。不入依佛見。不入依法見。不入依僧見。不入依戒不入空。不入無相。不入無愿。不入道。是為二十事所不當為。當復具足二十事。何等為二十。覺空無相。證不愿慧。凈身口意。慈哀一切眾生。亦不念有眾生。等視諸法。雖爾無所入。欲為導御。亦不貢高。無所生忍。一道教化。斷諸分別。轉于想。轉于見。轉于滅垢見。慧地自調。意慧無所礙。不染于欲事。須菩提。是為菩薩摩訶薩。于七住行地當具足是二十法。復次須菩提。菩薩當復于八住地具足四法。何等為四。以神通為游觀入于眾生之意。到諸佛國觀其奇特。當自莊嚴其佛國土。往見禮敬供養諸佛如其實觀佛身。當具足是四法。復次須菩提。菩薩摩訶薩。于八住地當復具足四法。何等四法。以智具足諸根。凈佛國土。常坐如幻三昧知其眾生本所作功德。所應得者各隨其所而成就之。須菩提。菩薩于八住地具足四法。復次須菩提菩薩摩訶薩于九住地當具足十二法。何等為十二。持無限處廣大之愿隨所應各授其證。天龍閱叉犍陀羅悉皆具足。知其音聲以辯才教授所因。胞胎成就。居家成就。父母成就。種姓成就。宗親成就。得生成就。出家成就。莊嚴佛樹成就。諸善功德成就。須菩提。菩薩摩訶薩九住地當成就十二法。須菩提。十住菩薩摩訶薩當名之為如來。須菩提白佛言。世尊。何等為菩薩凈其所有。佛言。所作眾善應薩云若意。是為菩薩凈其所有。何等為菩薩等于眾生。佛言。凈于四等心等于眾生。何等為菩薩施于所有。佛言。施與眾生而不分別。何等為菩薩當與善知識從事。佛言。教人入薩云若勤修勸助。當與是人共從事恭敬師受。是為菩薩善知識。何等為欲得為法。佛言。所行法但求薩云若法。不墮羅漢辟支佛地是。何等為菩薩常欲出家為道。佛言。在所生處常欲作沙門。無能中道為作礙者。初不忘失出家之事。何等為意愿佛身相。佛言。若見佛形像意常在佛。至得薩云若未曾有離時。何等為分流法化。佛言。若佛在世若般泥洹后。菩薩持十二部經教授。上教亦真中教亦真竟教亦真。本末義解具足清凈。何等為菩薩不虜怙自用。佛言。從滅恚怒以來。初不復墮下賤之處。何等為菩薩所說如諦。佛言。如口所說言行相應。是為菩薩十法事行。須菩提白佛言。何等為菩薩凈戒。佛言。不念羅漢辟支佛意及余惡戒誹謗道者是為凈戒。云何菩薩報恩念恩。佛言。行菩薩道者小恩尚不忘。何況于大者是為念恩。云何菩薩立忍辱力。佛言。于諸眾生無侵無恚是為忍力。云何菩薩得歡喜樂。佛言。教授眾生以是為樂。云何菩薩不舍眾生。佛言。欲救一切故。云何菩薩而有大悲。佛言。菩薩心念我當為一一眾生故在地獄中恒邊沙劫代受勤苦。一一眾生皆得佛道令般泥洹。以是勸樂是為大悲。云何菩薩順尊師父于信恭敬。佛言。事于事父如世尊想。云何菩薩欲習諸波羅蜜。佛言。遠離余事但求諸波羅蜜。何謂菩薩多學無厭。佛言。諸十方佛世尊所說盡當受持是為無厭。何謂菩薩持無所希望法施分布。佛言。持所法施不希望道何況其余。何謂菩薩凈佛國土。佛言。為諸善本種種功德。持是功德凈佛國土。何謂菩薩生死無量阿僧祇劫不以為限。佛言。以諸功德備具。持是育養眾生凈佛國土。至具足薩云若不厭不懈。何謂菩薩立于慚愧。佛言。恥于羅漢辟支佛意。何等為菩薩不舍宴坐。佛言。諸羅漢辟支佛所不能及。是為菩薩不舍宴坐。何謂菩薩少于所欲。佛言。菩薩道尚不欲何況余欲。何謂菩薩而自知足。佛言。得薩云若是為知足。何謂菩薩不舍沙門頭陀德行。佛言。入深法忍者是。何謂菩薩不舍于戒。佛言。菩薩不復用戒是為不舍于戒。何謂菩薩污穢色欲。佛言。于淫妒無所生。何謂菩薩意與泥洹等佛言。菩薩不有一切諸法。何謂菩薩棄舍所有。佛言。不受內外所有是為棄舍。何謂菩薩不厭不懈。佛言。不生二識之處是為不厭。何謂菩薩于諸所有無所戀慕。佛言。于諸物無念故。須菩提白佛言。何等為菩薩遠離居業。佛言。游諸佛國轉所生處。常下須發被著袈裟。是為遠離家業。何謂菩薩遠離比丘尼眾。佛言。彈指之頃不與共止。彈指之頃不得生意。是為菩薩離比丘尼。何謂菩薩離于妒嫉。佛言。菩薩當作是念。我當安隱眾生不宜生嫉。何謂菩薩離于聚會。佛言。菩薩所住聚會。若有羅漢辟支佛意者常遠離之。何謂菩薩遠離嗔恚。佛言。不令恚害斗諍得其便。云何菩薩遠離自舉。佛言。內法不可得見故。云何菩薩遠離訾蔑他人。佛言。亦不見外法故。何謂菩薩遠離十惡。佛言。此十惡事常欲壞于賢圣之道。何況佛道而不遠離。是故當遠離十惡。何謂菩薩遠離[怡-臺+龍]戾。佛言。不見有法可貢高者。是為離于[怡-臺+龍]戾。何謂菩薩遠離自用。佛言。尚不見有形。當于何所而行自用何等為菩薩遠離顛倒。佛言。以形不可得見故。云何菩薩離淫怒癡。佛言。不復見淫怒癡形故。云何菩薩在于六住具足六波羅蜜。佛言。住于六波羅蜜諸佛世尊及聲聞辟支佛。所可度彼岸。是為菩薩具足六波羅蜜。云何菩薩不為聲聞意。佛言。以聲聞事非平等道故不為小意。何以故。亦非平等道故。云何不厭。厭者亦非平等道故棄舍不悔。悔者非平等道。初發意者便當施與亦不當惜。云何菩薩不當作吾我想。從本際以來不可見故。乃至眾生有壽命想。從本以來亦不可見故。云何菩薩不斷所生見。以諸法無有斷截。從有本以來無所生故。云何菩薩不為常見。見法所不生者亦無有常故。云何菩薩不作念想以無有垢故。云何菩薩不作種相以諸見不可得見故。云何菩薩不入名色不見有形故。云何菩薩不入五陰亦不入性亦不入衰。其實不可得見故。云何菩薩不入三界。以三界亦無真故。云何菩薩不作住處。亦不與虛空作期無所依怙。何以故。無有形像故。云何菩薩不入佛見。不從所依得見佛故。云何菩薩不與空諍。一切法空空不與空諍故。云何菩薩具足于空。其欲具足相者是為具足空。云何菩薩得無相證。不念于諸相故。云何菩薩得無愿智不著三界故。云何菩薩凈于三事具足十善故。云何菩薩以慧具足哀念眾生。以大悲利之故。云何菩薩無眾生念欲凈佛國故。云何菩薩等觀諸法。以不高下諸法故。云何菩薩得于道覺。隨諸法所覺而度脫之故。云何菩薩得無所生忍。得諸法所有無生無滅無所忍故。云何菩薩得無所生慧。知名色無所起故。云何菩薩得一道之教。無有二教故。云何菩薩滅諸分別。于諸法無所分部故。云何菩薩不修轉見。以不轉求羅漢辟支佛意故。云何菩薩轉于垢濁。滅諸所習漏故。云何菩薩得滅諸垢而得清凈。所謂薩云若慧是。云何菩薩而自調意不厭三界故。云何菩薩而得滅意制六根故。云何菩薩慧無有礙謂得佛眼故。云何菩薩知情欲不堅固觀六衰故。云何菩薩能入眾生意。持一意悉知眾生所念故。云何菩薩游于神通。從一佛國至一佛國。初無有佛國想故。云何菩薩得佛國觀。于是國住遍見諸佛國亦無佛國想故。云何菩薩隨其所見。諸佛國土自成其國。住于遮迦越羅地。游諸三千大千國土故。云何菩薩奉見諸佛以見法故是為見佛。云何菩薩真見佛身。逮法性故是為真見。云何菩薩以智具足力。已住世尊十力之地。便能具足眾生力故。云何菩薩能凈佛國。能凈眾生故。云何菩薩如幻三昧。所作隨所應無有動轉故。云何菩薩常住三昧。已得報應故。云何菩薩入諸功德。隨其道法而度脫之故。云何菩薩不復思議。能自成立教授一切故。云何菩薩所愿諧偶。具足行六波羅蜜是故諧偶。云何菩薩知諸天龍鬼神所知所言。以辯才慧無所不了故。云何菩薩得胞胎成就。在所生常化生故。云何菩薩居家成就。生于豪貴家故。云何菩薩父母成就。得生剎利婆羅門家故。云何菩薩種姓成就。得繼過去諸菩薩種故。云何菩薩宗親成就。以眾菩薩為眷屬故。云何菩薩得生成就。生時光明普遍無量國土。震動無量國土故。云何菩薩出家成就。菩薩出家時安諸無央數百千眾生。滿具足是三乘之愿故。云何菩薩莊嚴佛樹。以黃金為樹七寶為枝葉。其枝葉光明悉遍照十方無央數剎土。是為佛樹成就。云何菩薩諸善功德成就。菩薩摩訶薩凈佛土凈眾生。是為成就凈諸功德也。云何十住菩薩名為如來。用具足六波羅蜜。諸習緒盡得佛十八法。具足薩云若慧。須菩提。是故菩薩摩訶薩已得十住名為如來。云何菩薩已住十地。佛告須菩提。菩薩摩訶薩漚和拘舍羅行六波羅蜜。乃至三十七品行十八法。過滅凈地種性地八地見地薄地滅淫怒癡地已作地辟支佛地菩薩地。須菩提。菩薩摩訶薩過是九地便住佛地。須菩提。是為菩薩摩訶薩十住之地。當知是為菩薩摩訶薩摩訶衍三拔致

　　摩訶般若波羅蜜問出衍品第二十二

佛告須菩提。汝所問菩薩摩訶薩。從何所出衍中。當住何所者今當說之。佛言。當出三界隨薩云若住而無所倚。何以故。摩訶衍與薩云若是法共等。亦不別亦不同亦無形亦非見亦非礙一相。一相者謂無相。何以故。須菩提。無相之法亦不出亦非不出。須菩提。若無相法出者法性亦當復出生。假令無相法出生者如亦當復出生。欲出生無相法者。為欲出生真際。若欲出生無相法者。為復欲出生不可思議性。欲出生無相法者。為復欲出生安隱之性。欲出生無相法者。為欲出生滅盡。欲出生無相法者。為欲出生滅盡之體。欲出生無相法者。為欲出生色空痛想行識空。何以故。色空者亦不出三界亦不住薩云若。痛想行識空亦爾。何以故。須菩提。色色自空。痛想行識識自空。欲出生無相法者。為欲出眼空為欲出意空。欲出生無相法者。為欲出六衰及十二因緣空。何以故。六衰空者亦不出三界。亦不住薩云若。欲出生無相法者。為欲出生夢幻炎響光影。欲出生無相法者。為欲出生如來之所作化。何以故。夢幻炎響光影及如來所化。亦不出三界亦不住薩云若。何以故。夢以夢事空。炎事幻事響光事影事。乃至如來所化事皆自空。欲出生無相法者。為欲出生檀波羅蜜。欲出生無相法者。為欲出生尸波羅蜜羼波羅蜜惟逮波羅蜜禪波羅蜜。欲出生無相法者。為欲出生般若波羅蜜。何以故。須菩提。六波羅蜜事。亦不出三界亦不住薩云若。何以故。六波羅蜜六波羅蜜空故。欲出生無相法者。為欲出生內外空。欲出生無相法者。為欲出有空無空。何以故。須菩提。內外空事至有無空事自空。亦不出三界亦不住薩云若。何以故。內外空空乃至有無空空。欲出生無相法者。為欲出生四意止四意斷四神足五根五力七覺意八正行。欲出生無相法者。為欲出生十八法。欲出生無相法者。為欲出生羅漢辟支佛。上至如來等正覺也。何以故。羅漢辟支佛事上至佛。亦不出三界亦不住薩云若。何以故。羅漢羅漢事空。辟支佛辟支佛事空。佛佛事空。欲出生無相法者。為欲出生須陀洹果斯陀含果阿那含果阿羅漢果辟支佛果佛果。欲出生無相法者。為欲出生薩云若。欲出生無相法者。為欲出生名相。欲出生行者。為欲出生設法教數。何以故。須菩提。名空及設教法行空空。何以故。名空空故。欲出生無相法者。為欲出生無所生無所滅無所著無所斷無所有。以是故須菩提。摩訶衍從三界出。住薩云若不動處。須菩提。汝所問衍住何所。佛言。衍無所住。何以故。如諸法亦無所住。衍所住如無所住。譬如法性亦不住亦不不住。衍者不住亦不不住。無所生亦不住亦不不住。不生不滅不著不斷。無所有亦不住亦不不住。衍亦如是。何以故。法性事亦不住亦不不住。法性事自空故。乃至無所有。無所有亦自空。須菩提。衍無所住。何以故。諸法無所住而住而不動。如須菩提所問。誰當出衍者。無有從衍中出者。何以故。須菩提。所可出者及衍甫當出者。亦無所有是亦不可見。諸法亦不可見當從何法出。何以故。吾我不可見故。乃至壽命知見之事從本至竟凈。從我人至知見及法性。不可見如亦不可見。真際亦不可見至竟凈。不可思議性陰衰不可見。六波羅蜜亦不可見至竟凈。內外空至有無空亦不可見至竟凈。三十七品佛十八法亦不可見至竟凈。從須陀洹至羅漢辟支佛上至佛。亦不可見至竟凈。從須陀洹道至羅漢辟支佛道。上至阿耨多羅三耶三菩。亦不可見至竟凈。不生不滅不著不斷。無所有不可見至竟凈。過去當來今現在亦無所有至竟凈。去住從此至彼亦無所有至竟凈。增減亦不可見至竟凈。何誰不生而不可見。法性不生不可見。何以故。法性亦不可見亦不不可見。如不可見無所見。空真際至般若波羅蜜無所有不可見。內外空至有無空無所見亦不可見。三十七品及十八法無所有不可見。從須陀洹至佛無所有不可見。從須陀洹道至佛道阿耨多羅三耶三菩。無所有不可見。無所生不可見。至無所有。從無所有無所有不可見。何以故。須菩提。無所有不可見。初住地亦不可見。至十住地無所有不可見。無所有不可見至竟常凈。何等為初住地滅凈地種性地第八地見地薄地除垢地所作已作地辟支佛地菩薩地佛地。于內外空亦不見。初地不可見至內外空有無空無所有。第二住地第三第四第五第六第七第八第九乃至第十。從內外空有無空至第十住亦不可見。何以故。須菩提。從一住至十住亦無所有亦不可見至竟凈。內外空至有無空眾生凈無所有至竟凈。內外空至有無空佛國凈無所有至竟凈。內外空有無空五眼無所有至竟凈。須菩提。如是菩薩摩訶薩。以無所倚事令諸法以摩訶衍出薩云若

放光般若波羅蜜經卷第四放光般若經卷第五

　　　　西晉于闐國三藏無羅叉奉　詔譯


　　摩訶般若波羅蜜嘆衍品第二十三

須菩提白佛言。唯世尊摩訶衍。摩訶衍者。出諸天世間人阿須倫之上。衍與空等如虛空。與無量無央數眾生而作救護。以此世尊為摩訶衍。菩薩摩訶薩亦不見來時亦不見去時亦不見住處。摩訶衍如是。亦不見前后亦不見中央。世尊。是故摩訶衍名為無有與等者。而無有雙。是故名曰摩訶衍。佛告須菩提。如是如是。須菩提。摩訶衍者六波羅蜜是。復有摩訶衍。所謂諸陀羅尼門。諸三昧門首楞嚴三昧。乃至虛空際解脫無所著三昧。是為菩薩摩訶薩摩訶衍。須菩提。復有摩訶衍。內外空乃至無有空。是為摩訶衍復有摩訶衍。三十七品佛十八法。是為菩薩摩訶薩摩訶衍。如須菩提所言。摩訶衍者出諸天阿須倫世間人民之上。須菩提。假令欲界其中所有實有。不異諦不顛倒有常堅強。亦不變易非為空法。若當爾者。摩訶衍亦不能出過諸天龍阿須倫世間人民上。須菩提。當知欲界劫盡燒時所有皆盡。無常無強亦無堅固用。是故摩訶衍出過世間人民諸天阿須倫之上。若使色界亦當有常常堅固者。摩訶衍亦不能出其上。用色界空無常堅固亦當壞盡亦不久住。是故摩訶衍出過其上。至于無色界皆當滅盡亦如是。須菩提。若色湛然堅固。有常諦不顛倒為是堅固法者。摩訶衍亦復不能過諸天阿須倫世固人民上用色無常無強堅固不諦顛倒故。摩訶衍出過其上。痛想行識皆悉無常亦如是。若眼耳鼻舌身意。色聲香味細滑法及十二因緣。湛然有常堅強牢固諦不顛倒常久安者。摩訶衍亦復不能出過其上。用諸法及十二因緣。無常無堅無強無牢無固不諦顛倒。皆如劫燒非安法故。摩訶衍德出過諸天龍鬼神世間人民上。須菩提。若法性中有所有者不為摩訶衍。以法性無所有故為摩訶衍。假令如真際不可思議。體有所有者亦不為摩訶衍。以如真際不可思議體無所有故為摩訶衍。須菩提。若六波羅蜜有所有者不為摩訶衍。以六波羅蜜無所有故為摩訶衍。出過諸天龍阿須倫世間人民上。若內外空及有無空有所有者不為摩訶衍。以內外空及有無空無所有故為摩訶衍。出過諸天阿須倫世間人民上。若三十七品及十八法有所有者不為摩訶衍。用三十七品及佛十八法無所有故為摩訶衍。出過諸天阿須倫世間人民上。須菩提。若八輩地法須陀洹法斯陀含法阿那含法阿羅漢法辟支佛法阿惟三佛法佛法有所有者。不為摩訶衍。用八輩法從須陀洹至佛法無所有故為摩訶衍。出過諸天阿須倫世間人民上。須菩提。若八輩從須陀洹斯陀含阿那含阿羅漢辟支佛阿惟三佛佛有所有者不為摩訶衍。用種性從須陀洹上至佛無所有故為摩訶衍。出過諸天阿須倫世間人民上。須菩提。若諸天阿須倫世間人民有所有者不為摩訶衍。用諸天阿須倫世間人民無所有故為摩訶衍。出過其上。須菩提。若有菩薩摩訶薩。從初發意乃至佛坐。中間諸可所作。發意以來有所有者不為摩訶衍。用菩薩摩訶薩初發意以來乃至佛坐無所有故為摩訶衍。出過諸天阿須倫世間人民上。須菩提。若菩薩摩訶薩金剛慧有所有者。菩薩不覺諸習緒不成薩云若。用金剛慧無所有故菩薩覺諸習緒者成薩云若。以是故出過諸天阿須倫世間人民上。須菩提。若如來無所著等正覺三十二大士之相有所有者。如來無所著等正覺。不能出諸天阿須倫世間人民上。無此威德神耀光明巍巍之事。用三十二相無所有故。如來無所著等正覺。威德神耀光明巍巍。出過諸天阿須倫世間人民上。須菩提。若如來無所著等正覺光明有所有者。如來光明不能遍至十方恒邊沙國土。須菩提。用光明無所有故。能遍照恒沙國土。須菩提。若八種聲有所有者。如來音聲不能周遍十方恒邊沙無量國土。若佛法輪有所有者。如來不能轉法輪。諸沙門婆羅門世間人民。諸天鬼神龍諸魔諸梵所不能轉者。須菩提。若眾生有所有者。如來所能為眾生轉法輪。令諸眾生于無余泥洹界而般泥洹。以眾生非物無所有故。是以如來為轉法輪令得泥洹。當來者亦當復般泥洹

　　摩訶般若波羅蜜衍與空等品第二十四

佛告須菩提。如汝所言。衍與空等。如是如是。實與空等。譬如虛空亦不可知東亦不知西亦不知南亦不知北亦不知四維上下。須菩提。如來衍者。亦無有東西南北。亦無四維上下。須菩提。譬如虛空無長無短無方無圓。如來衍者亦如是。譬如虛空亦不青黃亦不赤白亦不紅縹。如來衍者亦如是。是故須菩提。衍與空等。是故名為衍。譬如虛空不過去不當來亦不現在。如來衍者亦如是。衍與空等。譬如虛空不長亦不大不增亦不減。如來衍者亦如是。是故衍與空等。須菩提。譬如虛空亦不著亦不斷。如來衍者亦如是。譬如虛空不生亦不滅亦不住亦無異是故名為衍與空等。譬如虛空亦不善亦不不善亦不言亦不語。衍亦如是不語亦不善惡。是故衍與空等。須菩提。譬如虛空亦不見亦不聞亦不有亦不識。衍者亦不聞亦不見亦不有亦不識。是故衍與空等。須菩提。譬如虛空不思亦不覺亦不作證。亦不棄亦不念。衍亦如是。譬如虛空亦不淫法亦不無淫。摩訶衍亦如是。須菩提。譬如虛空亦不屬欲界亦不屬形界亦不屬無形界。衍亦如是亦不屬三界。是故衍與空等。譬如虛空亦不初發意。亦不二三四五六七八九。亦不十住意。衍亦如是亦無十住意。是故衍與空等。譬如虛空亦無須陀洹道斯陀含道阿那含道阿羅漢道。衍亦如是。是故衍與空等。須菩提。譬如虛空亦非弟子地。亦非辟支佛地。亦非阿惟三佛地。衍亦如是。是故衍與空等。譬如虛空亦非形色亦不非形色。亦非礙亦不非礙。亦非應亦不非應。衍亦如是。是故衍與空等。須菩提。譬如虛空亦不有常亦不無常。亦非苦亦非樂。亦非我亦不非我。衍亦如是。是故衍與空等。譬如虛空亦非空亦不非空。亦不相亦非不相。亦不愿亦非不愿。衍亦如是。是故衍與空等。須菩提。譬如虛空亦不滅凈亦不不滅凈。亦非寂亦不非寂。衍亦如是。是故衍與空等。譬如虛空亦不明亦不冥。衍亦如是。須菩提。譬如虛空亦不可見亦非不見。衍亦如是。是故衍與空等。譬如虛空亦無行亦無不行。衍亦如是。是故衍與空等。以是故須菩提。摩訶衍與空等。如須菩提言。虛空覆護不可計阿僧祇人。摩訶衍亦如是。須菩提。眾生無有緒。虛空亦無有緒。虛空無有緒。摩訶衍亦無有緒。當作是念。當作是知。須菩提。是故不可計阿僧祇人仰摩訶衍。何以故。須菩提。眾生摩訶衍虛空俱無所有故。眾生無有限量。虛空亦無有限量。摩訶衍亦不可限量。是故須菩提。無量阿僧祇眾生望摩訶衍。須菩提。虛空摩訶衍眾生俱不可得見。須菩提。如眾生無有限。虛空無有限。當作是知。摩訶衍亦無有限。眾生無有緒。法性亦無有緒。如法性無有緒。虛空亦無有緒。如虛空無有緒。摩訶衍亦無有緒。如摩訶衍無有緒。無量無限亦無有緒。如無限無有緒。不可計亦無有緒。以是須菩提。不可計眾生望摩訶衍。何以故。眾生及法性虛空摩訶衍阿僧祇無有量不可計皆不可得見。須菩提。如眾生無緒。當知如來亦無緒。如佛無有緒。虛空亦無有緒。如虛空無有緒。當知摩訶衍亦無緒。如衍無緒。阿僧祇無有緒。如阿僧祇無緒。當知無量無限亦無緒。如無限無有緒。當知一切眾生亦無有緒。如是須菩提。不可計阿僧祇人皆仰摩訶衍。何以故。眾生及佛虛空摩訶衍阿僧祇無量無限一切諸法皆不可見。復次須菩提。吾我緒乃至知見緒真際緒如真際緒。當如是知諸法緒。是故須菩提。無央數阿僧祇人皆仰摩訶衍。何以故。眾生及諸法皆不可見。須菩提。吾我眾生緒及知見不可思議體。如不可思議當知五陰緒諸法緒。須菩提。不可計阿僧祇人望摩訶衍。何以故。所謂吾我及諸法皆不可見故。須菩提。如吾我緒知見緒。眼耳鼻舌身意亦無有緒。如六情無有緒。當知諸法亦無有緒。如是須菩提。不可計阿僧祇人皆仰摩訶衍。何以故。所謂吾我及諸法皆不可見故。須菩提。如吾我無緒及知見亦無有緒。當作是知。六波羅蜜亦無有緒。如般若波羅蜜無緒。當知諸法亦無有緒。須菩提。是故無央數阿僧祇人皆仰摩訶衍。何以故。吾我及諸法皆不可見。須菩提。以吾我無緒內外空無緒。及有無空亦復無緒。如有無空無端緒。諸法亦無端緒。以是故不可計阿僧祇眾生皆望摩訶衍。何以故。吾我及諸法皆不可見故。須菩提。吾我眾生及知見無端緒。及三十七品十八法亦無端緒。如十八法無端緒。須菩提。是故不可計阿僧祇人望摩訶衍。何以故。吾我諸法皆不可見故。須菩提。吾我無端緒。種性已辨及諸法無有緒。是故不可計眾生望摩訶衍。何以故。吾我及諸法皆不可見。須菩提。須陀洹無有緒。斯陀含阿那含阿羅漢辟支佛上至佛薩云若及諸法無有緒。以是故一切眾生望摩訶衍。何以故。吾我及諸法皆不可見。譬如泥洹性為一切眾生而作覆護是故摩訶衍為一切眾生而作覆護須菩提。所言摩訶衍。亦不見來時亦不見去時。亦不見住處。何以故。諸法不動搖故。諸法亦不去亦不來亦無有住處。何以故。五陰性五陰相五陰事五陰如。亦不來亦不去亦無住處。眼耳鼻舌身意。色聲香味細滑識法性如事相。亦不來亦不去亦無住處。四大性如事相。識性空如事相。亦不來亦不去亦無住處。如真際不可思議性。亦不來亦不去亦無住處六波羅蜜性如事相亦不來亦不去亦無住處。三十七品十八法性如事相。亦不來亦不去亦無住處。道及佛性如事相。亦不來亦不去亦無住處。有為無為性如事相。亦不來亦不去亦無住處。須菩提。如汝所言摩訶衍亦不見東西南北四維上下者。名與三世等。是故為摩訶衍。須菩提。如汝所言審諦無異。何以故。過去世非世空。當來世非世空。現在世非世空。三世等等者空。摩訶衍衍自空。菩薩菩薩自空。須菩提。空者亦非數亦非多亦非少。是故菩薩摩訶薩。摩訶衍與三世等。無偶無只。無淫怒癡亦不離淫怒癡。亦不恚亦不可見。善惡亦不可見。有常無常及與吾我亦不可見。苦樂我非我亦不可見。三界亦不可見。度三界亦不可見。何以故。其形事不可見故。過去色以過去色自空。當來色以當來色自空。今現在色以現在色自空。痛想行識亦爾。過去色空不可見。過去空空不可見。現在五陰色空尚不可見。何況當來過去五陰空而可見者。空亦不見五陰。五陰亦不見空。假令空能見五陰者。五陰亦當見空。須菩提。過去六波羅蜜亦不見。當來六波羅蜜亦不見。現在六波羅蜜亦不見。三世等六波羅蜜亦不見。等亦不見。三世等亦復不見等。等不見等故三世不見。過去當來今現在三十七品十八法亦不見。三世等亦不見。須菩提。等亦不見。三十七品及十八法過去當來今現在等亦不于三世不可見。于三世中亦不見三十七品及十八法。何況于三世等而可見者。復次須菩提。過去凡人當來凡人現在凡人亦不可見。三世等凡人亦不可見。何以故。眾生本不可見故。過去當來今現在弟子緣覺菩薩如來亦不可見。三世等弟子緣覺菩薩如來眾生本不可見故。須菩提。菩薩摩訶薩。住般若波羅蜜中。當了三世事當具足薩云若。是為菩薩摩訶薩三世等學摩訶衍。菩薩摩訶薩已住其中者。便過諸天阿須倫世間人民上。出薩云若。須菩提白佛言。善哉善哉。世尊。菩薩摩訶薩從摩訶衍中學。自致具足薩云若慧。過去十方諸菩薩。皆從是摩訶衍得成逮薩云若慧。當來十方諸菩薩。亦當從是摩訶衍中學得成逮薩云若。今現在十方無央數不可計諸菩薩摩訶薩。亦皆從是摩訶衍得成具足薩云若。是故菩薩摩訶薩摩訶衍。佛告須菩提。如是如是。須菩提。過去當來今現在諸佛。皆當從是衍中學成薩云若。已逮者未逮者甫當逮者。皆當從是摩訶衍中學具足薩云若慧

　　摩訶般若波羅蜜合聚品第二十五

于是邠耨文陀尼子白佛言。唯世尊。世尊使須菩提說般若波羅蜜。乃說摩訶衍教為。須菩提白佛言。唯世尊。須菩提說摩訶衍教。將無離般若波羅蜜耶。佛言不也。須菩提。汝所說摩訶衍教者。順從無違不失般若波羅蜜教也。何以故。須菩提。諸所可有一切善法。及諸聲聞辟支佛法上至佛法。皆共合集于般若波羅蜜中。須菩提白佛言。世尊。云何善法及聲聞辟支佛法菩薩法。佛法皆共合在般若波羅蜜中。佛告須菩提。所謂六波羅蜜。四意止。四意斷。四神足。五根。五力。七覺意。賢圣八品道。三脫門。四無礙慧。大慈大悲。十種力。四無所畏。十八不共。無所望法。常等行。須菩提。是為善法。三十七品聲聞法辟支佛法菩薩法佛法。是為合聚般若波羅蜜中。須菩提。所謂摩訶衍六波羅蜜五陰十二衰十八性三十七品。乃至佛十八法三脫門。善法漏法有為法無為法苦習盡道法。欲界形界無形界。內空外空所有空無所有空。諸三昧門陀鄰尼門佛十八法。如是如來所說法教律法性。及如真際不可思議性。泥洹一切諸法。亦不合亦不散。亦無有形亦不可見。亦無有對一相。一相者所謂無有相。以是故須菩提。汝所說摩訶衍教與般若波羅蜜。其義順從不相違錯。所以者何。摩訶衍與般若波羅蜜無別無異。摩訶衍與三十七品至十八法亦復不別。摩訶衍則佛法。佛法則摩訶衍。是事一無有二。亦不相違背。須菩提。以是故說摩訶衍教者。則為說般若波羅蜜

　　摩訶般若波羅蜜不可得三際品第二十六

于是須菩提白佛言。菩薩摩訶薩。無有端緒無有邊際亦無有底。色痛想行識亦無有端緒亦無有邊際。當知菩薩亦復如是。欲言色是菩薩乎。非也。痛想行識是菩薩耶。非也。須菩提言。世尊。我都盧不見有菩薩。當為何誰說般若波羅蜜。當教何誰。須菩提言。所謂菩薩。菩薩但字耳。世尊。譬如自言我有無之法不生。云何色痛想行識不生。世尊。不生者為非色亦非痛想行識尚無所生。當為誰說般若波羅蜜。亦不離于生處。見菩薩行道作是說者。菩薩聞是不恐不怖不悔不怯。是為菩薩摩訶薩行般若波羅蜜。舍利弗問須菩提。若使菩薩前后邊際中央際不可得。何以故。色與菩薩俱無有邊。云何色痛想行識為非菩薩。云何言都盧不見有菩薩。當為誰說般若波羅蜜。何以故。言菩薩但有字耳。何以故。言我有無之法不生五陰何以生。何以故。言不生者為非五陰。云何言無生當教誰說般若波羅蜜。云何言不見有離生行菩薩道者。何以故。言菩薩聞是不恐不怖為行般若波羅蜜。須菩提語舍利弗言。用眾生始終端緒不可得故。菩薩前后中央際不可得見。舍利弗。以眾生空故菩薩端緒亦不可得見。用眾生寂故菩薩端緒不可得見。用五陰無有邊際。用五陰空用五陰寂用五陰不真故。是故菩薩端緒不可得見。以六波羅蜜無有底無有邊際故。何以故。舍利弗。空及五陰菩薩等無異。是三事一無有二。是故舍利弗。菩薩端緒不可得見。以六波羅蜜空寂不真。是故菩薩端緒不可得見。何以故。舍利弗。空本際亦不可見。末際亦不可得見。中際亦不可得見。空與菩薩俱亦不可得見。舍利弗。空菩薩端緒一無有二。是故菩薩端緒不可見。內空外空及有無空邊際不可見。是故菩薩端緒不可得見。復次舍利弗。三十七品及佛十八法皆無有端緒。佛法空佛法寂佛法不真。是故菩薩端緒不可得見。從六波羅蜜至佛十八法皆無有端緒。皆空皆寂皆不真。是故菩薩端緒不可得不可見。復次舍利弗。諸三昧門陀鄰尼門皆無有端緒。皆空皆寂皆不真。是故菩薩端緒不可得見。復次舍利弗。法性及如真際不可思議性。皆無有端緒。空寂不真。是故菩薩端緒不可得見。復次舍利弗。聲聞辟支佛如來皆無有端緒。皆空皆寂皆不真。是故菩薩端緒不可得見。道薩云若皆無有端緒。皆空皆寂皆不真。是故菩薩端緒不可得見。何以故。舍利弗。空始終端緒中邊皆不可得見。故菩薩亦不可得見。舍利弗。空五陰菩薩是三事皆一無有二法。是故菩薩端緒不可見。如舍利弗所問。五陰無有底故。當知菩薩亦無有底。須菩提言。五陰如虛空。虛空亦無邊亦無際亦不可量亦無有底。但以名字為虛空耳。舍利弗。色空無有邊際。痛想行識識空無有邊際亦不可得見。是故舍利弗。虛空底五陰底菩薩底亦不可得見。十二衰十二因緣三十七品佛十八法此諸法端緒。菩薩端緒皆不可得見。皆無有邊際故。須菩提言。舍利弗。所問五陰是菩薩耶。不可得見亦無邊亦無際亦不可量亦無有底。但以名字為虛空耳。舍利弗。色空無有邊際。痛想行識識空無有邊際亦不可得見。是故舍利弗。虛空底五陰底菩薩底亦不可得見。十二衰十二因緣三十七品佛十八法。此諸法端緒菩薩端緒。皆不可得見皆無有邊際故。須菩提言。舍利弗所問五陰是菩薩耶不可得見。是故五陰與菩薩皆不可得見。舍利弗。六波羅蜜六波羅蜜自空。內外空內外空自空。乃至有無空有無空自空。三十七品三十七品自空。乃至佛十八法十八法自空。如及真際不思議性。陀鄰尼三昧門。薩云若道事。聲聞緣覺佛佛義各各自空。舍利弗。如來五陰空。亦不有亦不可見。以是故舍利弗。是故菩薩五陰不可得見。舍利弗所問。何以故菩薩不可見不可得。當為何誰說般若波羅蜜。須菩提語舍利弗。色不見色。色亦不見痛。痛亦不見色。痛亦不見行。行亦不見痛。痛亦不見想。想亦不見痛。想亦不見識。識亦不見想。色痛想行識亦如是。眼眼亦不有亦不可見。至意意亦不有亦不可見。眼識意識亦不有亦不可見。眼栽至意意栽至因緣法。亦不有亦不可見。至六波羅蜜亦不有亦不可見。內空外空至所有空無所有空。三十七品及佛十八法。亦不有亦不可見。諸三昧門陀鄰尼門亦不有亦不可得見。從須陀洹法至羅漢法亦不有亦不可見。十住亦不有亦不可見。道法薩云若法亦不有亦不可見。須陀洹至羅漢辟支佛及佛。亦不有亦不可見。至教法亦不有亦不可見。舍利弗。以諸法無所有不可見。菩薩不可見。以是故無所教。須菩提語舍利弗。如所問何以故但以字為菩薩者。字法但以名字假號為菩薩耳。以是故但字為菩薩也。色痛想行識亦復假號有字耳。諸有名者亦無色痛想行識。何以故。空無有真名故。若使空者非是菩薩。是故言但以字為菩薩耳。復次舍利弗。六波羅蜜者但字耳。六波羅蜜亦非字。字亦非六波羅蜜。何以故。字菩薩諸波羅蜜俱等不可見故。是以菩薩但以假號為字耳。舍利弗。內外空有無空亦但以字著耳。字亦非空。空亦非字。何以故。字空內外空乃至有無空俱不可見故。舍利弗。是故但以字為菩薩耳。舍利弗。三十七品至十八法亦假名與字耳。諸三昧門陀鄰尼門亦復如是。乃至薩云若普皆如是如是。舍利弗所問何以故名為吾我至本無所生。從本已來至于吾我。亦不可得見當那得生。從有生有命至于知見。常不可見當那得生。從有名以來五陰不可見知當那得生。從六情至十二因緣起亦不可見。何況有生。六波羅蜜亦不可見。何況有生。從內外空及有無空常不可見。何況有生。從有名以來三十七品及十八法亦不可見當從何生。從有名以來諸三昧門陀鄰尼門亦不可見當從何生。從有名已來聲聞辟支佛及佛亦不可見當從何生。舍利弗。是故名為吾我。諸法皆不生故。復次舍利弗。如所問諸法有無之事無有作者。舍利弗問須菩提。何等所有無有作者。須菩提言。五陰所有無有作者。六情內外至于十二緣起所有亦無作者。六波羅蜜所有亦無作者。以是因緣。舍利弗。諸法亦不有亦不無。復次舍利弗。一切諸法皆悉無常無能壞者。舍利弗問須菩提。何等諸法無有常無能壞者。答言。五陰無有常無能壞者。何以故。無常無所有消盡。是故諸法無常無能壞者。乃至有為法無為法有漏法無漏法。已記法未記法無常無能壞者。舍利弗。無常無所有消盡。以是故諸法無常無能壞者。舍利弗。諸法亦不聚亦不散。舍利弗言。何等不聚何等不散。須菩提言。五陰不聚不散。何以故。性自爾。乃至善法惡法有為法無為法有漏法無漏法。亦不聚亦不散。何以故。性自爾。以是故諸法亦不有亦不無。舍利弗。所問五陰無所生者。用五陰六衰無有作者不見有作者故。諸法皆無有作者。以是故無所生。舍利弗。所問無所生非五陰者。以五陰性自空故。亦不生亦不滅亦不住。乃至有為性性空故。性自空者亦不起亦不滅亦不住。是故無所生非五陰。舍利弗。所問無所生為誰說般若波羅蜜者。若無所生為非般若波羅蜜。般若波羅蜜亦非無所生。無所生般若波羅蜜一法無有二。是故言當為誰說般若波羅蜜。舍利弗。所問亦不離五陰生行菩薩道者。無所生則是般若波羅蜜。般若波羅蜜則是無所生。無所生則是五陰。五陰則是無所生。而不別是法亦不二。舍利弗。是故亦不離生行菩薩道也。舍利弗。所問云何聞是不恐不怖為行般若波羅蜜者。菩薩摩訶薩。見諸法皆空如夢如幻如炎如響如影如化。以是故菩薩聞是教不恐不怖。須菩提白佛言。菩薩行般若波羅蜜時作是觀。是時亦不見色亦不入色亦不生色亦不住色亦不言是色。痛想行識亦不見識。亦不入識亦不生識亦不住識亦不言是識。眼耳鼻舌身意亦不見亦不入亦不生亦不住亦不言是我所。六波羅蜜亦不見亦不入亦不生亦不住亦不言是我所。內外空至有無空亦不見亦不入亦不生亦不住亦不言是我所。世尊。菩薩行般若波羅蜜至三十七品佛十八法。亦不見亦不入亦不生亦不住亦不言是我所。諸三昧門陀鄰尼門。亦不見亦不入亦不生亦不住亦不言是我所。何以故。菩薩行般若波羅蜜亦不見色。乃至薩云若亦無所見。世尊。不生色者為非色。亦不生痛想行識者為非識。不生六衰者為非六衰。不生六波羅蜜者為非六波羅蜜。六波羅蜜至無所生一法無二。不生內外空為非空。不生有無空為非空。有無空及無所生一法耳無二。世尊。三十七品不生為非三十七品。佛十八法不生為非十八法無所生及佛十八法一法無二。世尊。無所生一法耳。亦非二亦非三亦非四亦非五亦不若干數。是故佛法無所生法一法無二。世尊。如及不思議性不生者。為非如為非不思議性。不生道者為非道。不生薩云若者為非薩云若。無所生薩云若一法無二。世尊。無所生亦不一無有若干數。是故不生。薩云若者為非薩云若。滅色者為非色。滅色者是一法無有二。世尊。滅者一無有二。是故滅色者為非色。滅痛想行識者為非識。是故生識者為非識。內空外空至有無空。及三十七品佛十八法亦如是。世尊。是為滅非若干也。從識至薩云若亦如是。是為行般若波羅蜜

　　摩訶般若波羅蜜問觀品第二十七

舍利弗問須菩提言。菩薩摩訶薩。云何行般若波羅蜜而觀諸法。何等為菩薩。何等為般若波羅蜜。何等為觀。尊者須菩提語舍利弗言。如所問何等為菩薩。菩薩者為道士也。故名為菩薩。以道故知諸法事而無所入。問曰。知何等諸法事。答曰。知色事不入色。知痛想行識事不入識。盡知佛十八法事不入十八法。舍利弗問。何等為諸法事。須菩提言。所可名者。諸法之貌色聲香味細滑法。內法外法有為無為法像貌。所可名者是為諸法事也。舍利弗。所問何等為般若波羅蜜。般若波羅蜜者名為遠離。問曰。何以故名為遠離。須菩提言。遠離五陰遠離十八性遠離六衰。遠離檀波羅蜜至禪波羅蜜。遠離內外空至有無空。遠離三十七品至十八法。是名為遠離。遠離薩云若。遠離薩云若事。尊者舍利弗。是故名為遠離般若波羅蜜。舍利弗。所問何等為觀行般若波羅蜜。菩薩亦不觀五陰有常無常。亦不觀五陰苦樂。亦不觀五陰有我非我。亦不空亦非不空。亦不相亦非不相。亦不愿亦非不愿。亦不滅亦非不滅。亦不寂亦非不寂。亦不作是觀。至六波羅蜜。從內外空至有無空。及佛十八法亦復如是。諸三昧門陀鄰尼門至薩云若。乃至滅不滅。亦不作有常無常觀。舍利弗。行般若波羅蜜菩薩當作是觀。舍利弗問尊者須菩提。何以故。賢者作是言。五陰無所生為非五陰。乃至薩云若無所生為非薩云若。須菩提報言。五陰空空非五陰。是故五陰無所生為非五陰。六波羅蜜空。空亦非六波羅蜜亦非生是故六波羅蜜無所生為非六波羅蜜。從內外空至有無空亦復如是。從三十七品至佛十八法亦復如是。薩云若亦復爾。以是故五陰無所生為非五陰。五陰亦非生。乃至薩云若亦無所生。舍利弗問須菩提。何以故。言五陰不二為非五陰。乃至薩云若不二為非薩云若。須菩提報言。五陰不二亦不合亦不散。亦無有形不可見一相。一相者則無相。薩云若亦如是。以是故五陰無有二不為五陰。薩云若無有二不為薩云若。舍利弗問。何以故。五陰無有二為作數。乃至薩云若無有二為作數耶。須菩提言。無所生及五陰無有二。五陰則是無所生。無所生則是五陰。以是故五陰無有二為作數耳。乃至薩云若亦無有二為作數耳。須菩提白佛言。菩薩學般若波羅蜜觀是法時。見五陰無所生常凈故見吾我亦無所生常凈故。見檀波羅蜜至般若波羅蜜亦無所生常凈故。見內外空至有無空亦無所生常凈故。見三十七品佛十八法亦無所生常凈故。見諸陀鄰尼三昧門亦無所生常凈故。見薩云若無所從生常凈故。見凡人凡人法亦無所生常凈故。見須陀洹須陀洹法。斯陀含斯陀含法。阿那含阿那含法。阿羅漢阿羅漢法。辟支佛辟支佛法。見菩薩菩薩法。見佛佛法。皆無所生常凈故。舍利弗問。如我從須菩提所聞。五陰為無所生。乃至道亦無所生。佛法亦無所生。亦無所逮得。須陀洹至阿羅漢。辟支佛亦復不逮。菩薩亦無所逮得。薩云若亦無所逮得。菩薩摩訶薩無所逮得。薩云若者。為壞五趣是為菩薩。不于五趣中得道。舍利弗言。若使諸法無所生。云何須陀洹三應滅而念成道。斯陀含三垢薄而念成道。阿那含五應滅而念成道。阿羅漢滅上五所得。辟支佛以因緣覺故而念成道。何以故。菩薩作勤苦行代眾生受勤苦。為何等故如來無所著得等正覺轉法輪乎。須菩提言。舍利弗。我亦不使無所生法有所逮得。我亦不使無所生得須陀洹道斯陀含阿那含阿羅漢辟支佛道。我亦不使菩薩有勤苦行。菩薩行亦無有勤苦想。舍利弗。菩薩亦不覺苦想。何以故。舍利弗。不可從覺苦想能為不可計阿僧祇眾生作本。菩薩于眾生如父想如母想如子想如身想無所有。菩薩于內外法當作是想當作是念。所言我及一切眾生亦不有亦不可見。于內外法當作是念。作是想念不起勤苦想。何以故。一切無所有故。世尊。于無所生非我所。能令得如來阿惟三佛亦無所生。如來不從無所生逮轉法輪。舍利弗問尊者須菩提言。欲使從無所生逮得。欲使從有所生逮得。須菩提言。我亦不使從無所生逮得。亦復不使從有所生逮得舍利弗言。如所言為無所逮無所得耶。須菩提言。有所逮有所得。不以二世俗之事有逮有得。但以世事故有須陀洹斯陀含阿那含阿羅漢辟支佛有佛。欲論最第一者。無有逮無有得。從須陀洹上至佛亦無逮亦無得。云何須菩提。但以世事故有逮有得。壞五趣者亦復如是耶。須菩提言。以世俗事故有逮有得。以世俗事故有五趣教。何以故。舍利弗。最第一法無有生死。無有善惡之報。亦無斷亦無著。舍利弗言。云何須菩提。無所生有所生耶。有所生有所生乎。須菩提報言。我亦不使無所生有所生。亦不使有所生有所生也。舍利弗言。為欲使何所無所生法有所生。須菩提言。我不令五陰有無空有所生。乃至道有無空亦不令無所生。舍利弗言。不生為生耶。生為生乎。須菩提言。生亦不生。不生亦不生。何以故。諸可有所生無所生一耳。亦不別亦無形不可見不可得一相。一相者則無所有之貌。是故舍利弗。有所生亦不生。無所生亦不生。舍利弗言。當說無所生無所生法。說有所生無所生法。我樂欲聞。須菩提言。恣所樂。何以故。舍利弗。所可無所生法所可有所生法無所樂。所問無所生無所生。是諸法亦不合亦不散亦無形不可見不可得一相。一相者則無相。舍利弗言。所生亦復無所生。所樂亦復無所生。法亦無所生。所報亦復無所生。如是如是。舍利弗。諸法皆無所生。何以故。五陰無所生。六情亦無所生。六性地水火風空識是六性亦無所生。身口意行亦無所生。至薩云若亦無所生。是故舍利弗。所報亦無所生法。所因緣樂聞皆無所生。舍利弗言。如尊者須菩提。為是法師之上。何以故。隨所問能發遣。何以故。于諸法無所依。舍利弗問長老須菩提。諸法云何無所依。答言。舍利弗。色性空亦不依內亦不依外亦不依兩中間。痛想行識性空亦不依內亦不依外亦不依兩中間。六情十二衰性空亦不依內外中間。六波羅蜜性空亦不依內外中間。從內外空至有無空性亦不依內外中間。三十七品至佛十八法性空亦不依內外中間。諸法性皆空者亦不依內外中間。舍利弗。是故無所依。是故行六波羅蜜菩薩。能凈五陰至薩云若。舍利弗問須菩提。云何菩薩行六波羅蜜凈菩薩道。答言。舍利弗。亦有道檀波羅蜜亦有俗檀波羅蜜。至般若波羅蜜亦有道亦有俗。復問。何等為俗檀波羅蜜。何等為道檀波羅蜜。答言。菩薩住于布施。若有沙門婆羅門。若有貧窮疾病形殘。隨其所索城國珍寶衣被飲食。妻子眷屬。頭目肌肉髓腦骨血。一切所有皆給與之。所可與者有所依倚。作是念言。我與彼受我不嫉他人與。言我是施主。言我與一切。言我隨佛教。言我行檀波羅蜜。雖作是施與而有所倚所作。阿耨多羅三耶三菩與眾生共之。以是施與欲令眾生于無余泥洹而般泥洹。雖布施有三礙意。何等為三。有我想有彼想有施想。是為三礙。是為世俗布施。何以故。名為世俗布施。以不能離世俗亦不出世俗事故。是為世俗布施。何等為道施。以三事凈。何等為三。菩薩布施亦不自見亦不見受者不望其報。是為菩薩于三事凈。舍利弗。菩薩布施施與眾生。亦不倚眾生為阿耨多羅三耶三菩。亦不見有阿耨多羅三耶三菩之兆。是為道檀波羅蜜。何以故。名道檀波羅蜜。道檀波羅蜜者。勝出勝于世間故。從檀波羅蜜至般若波羅蜜。世俗有所依。道無所依。須菩提言。是為菩薩行六波羅蜜凈菩薩道。舍利弗問須菩提。何等為菩薩摩訶薩道。答言。三十七品是菩薩摩訶薩道。空無相無愿三脫門。內外空乃至有無空。諸三昧門陀鄰尼門。佛十種力四無所畏佛十八法。四無礙慧大慈大悲。是為菩薩摩訶薩道。舍利弗言。善哉善哉。須菩提。是為何等波羅蜜功德力。須菩提言。是般若波羅蜜功德力。何以故。般若波羅蜜者諸善法功德之母。般若波羅蜜者悉持三乘之法。諸過去佛世尊皆行般若波羅蜜。自致成阿惟三佛。當來諸佛世尊亦行般若波羅蜜。自致成阿惟三佛。現在十方恒邊沙國諸佛世尊。亦行般若波羅蜜自致成阿惟三佛。須菩提言。若聞說般若波羅蜜不疑不懼。當知是菩薩能行菩薩道不舍眾生。能為一切眾生作護。亦無所猗終不離是念。所謂大慈大悲之念。舍利弗復問。欲使菩薩不舍大慈大悲之念。不離是者。以為一切眾生。皆當為菩薩。何以故。一切眾生終不離是念。須菩提贊言。善哉善哉。舍利弗。我已覺知所譏來跡。我當受之。如眾生無所有念亦無所有。有無亦無所有。如眾生寂念亦復寂。如眾生空念亦復空。如眾生無所覺念亦無所覺。如五陰無所有念亦無所有。如五陰無有實。如五陰空。如五陰寂。如五陰無所覺。當知念亦無所覺。眼耳鼻舌身意。色聲香味細滑法。地水火風空識亦爾。六波羅蜜空。內外空至有無空。三十七品佛十八法。陀鄰尼門諸三昧門。及薩云若薩云若事。乃至道與念等無所有。如道無所覺念亦無所覺。舍利弗。我欲使菩薩不離是行念。于是世尊贊嘆須菩提言。善哉善哉。為諸菩薩摩訶薩說般若波羅蜜行。當如是如須菩提所言。如須菩提承佛威神說般若波羅蜜。菩薩摩訶薩亦當如是如須菩提所說。須菩提說是般若波羅蜜品時。三千大千剎土六反震動。前沒后涌。前涌后沒。八方上下皆悉如是。佛因是事便笑。時須菩提叉手白佛言。世尊。何因緣笑。佛告須菩提。今我說般若波羅蜜。東方恒邊沙不可計諸佛。亦為諸菩薩說般若波羅蜜。十方諸如來等正覺無所著者。亦復為諸菩薩說般若波羅蜜亦復如是。須菩提。說是般若波羅蜜時。十二那術億天及人阿須倫。皆得無所從生法忍。十方諸佛說般若波羅蜜時。不可計阿僧祇眾生。皆發無上正真道意

放光般若波羅蜜經卷第五放光般若經卷第六

　　　　西晉于闐國三藏無羅叉奉　詔譯


　　摩訶般若波羅蜜無住品第二十八

爾時三千大千剎土諸四天王與無央數億百千諸天子皆來共會。諸釋提桓因與諸無數億百千諸天皆共來會。須炎天子上至首陀會天其中諸天各各與無數若干億百千天子皆來共會。從四天王至首陀會天。諸天功德光明巍巍。雖爾不如世尊最下光明。百千萬倍巨億萬倍。諸天光明及閻浮檀寶之光明悉不現也。諸天在佛邊其形體光明如燒炷。是故諸天光明即不復現。釋提桓因白尊者須菩提。今是三千大千剎土諸四天王諸首陀會天。欲聽須菩提說般若波羅蜜教菩薩。云何住般若波羅蜜。何等為菩薩摩訶薩般若波羅蜜。當云何行般若波羅蜜。須菩提報釋提桓因言。拘翼。今當承佛威神。為諸菩薩說般若波羅蜜。當為菩薩如所應住說。是諸天子未發意者今當應發菩薩心。已住于道撿者。力不堪發阿耨多羅三耶三菩意。何以故。為生死界作障隔故。假令是輩能發阿耨多羅三耶三菩意者。我亦代其歡喜從上轉尊。我終不中道斷其功德。拘翼。何等為般若波羅蜜。菩薩摩訶薩當持應薩云若意。當念色無常苦空非身。老病憂患惱結裁聚轉變壞敗恐畏斗訟不可恃怙。菩薩當念是亦無所倚。痛想行識六情六性。皆當念是苦。凈亦無所倚。當念五陰凈。當念六情六性凈寂。以薩云若意當知從癡有愛習。十二因緣亦無所倚。當復念滅癡愛十二因緣得滅。眾苦亦無所倚。復次拘翼。菩薩摩訶薩以薩云若意當念三十七品亦無所倚。亦當念乃至佛十八法亦無所倚。復次拘翼。菩薩摩訶薩以薩云若意。行檀波羅蜜尸波羅蜜羼波羅蜜惟逮波羅蜜禪波羅蜜亦無所倚。如是拘翼。菩薩行般若波羅蜜作是觀。使法法相續法法相得。皆使具足。菩薩于念亦無吾我。若作異念不應道念。拘翼。以不等念意。于道亦不可見亦不可得。道無意念意亦不可得亦不可見。拘翼。菩薩行般若波羅蜜。當作是觀。于諸法無所得。釋提桓因言。耆年須菩提。云何念意不與道意同。云何道意不與念意同。云何道意念意俱不可得不可得見。須菩提言。拘翼。所念意不成意。道意亦非意亦不成意不持非意。念非意意則是非意。非意亦是意。是為菩薩摩訶薩般若波羅蜜。于是佛嘆須菩提言。善哉善哉。如汝為諸菩薩說般若波羅蜜教勸助之意。須菩提白佛言。唯世尊。我當報恩不得不報恩。我當報過去諸如來無所著等正覺恩。及弟子勸助安立諸菩薩等。世尊。爾時亦學六波羅蜜得阿惟三佛。世尊。我等亦當復勸助安立諸菩薩。學六波羅蜜亦當使成得阿惟三佛。須菩提言。拘翼。聽我說菩薩摩訶薩住般若波羅蜜。如住亦不住。五陰五陰空。菩薩菩薩空。五陰空菩薩空一空無有二。拘翼。菩薩當作如是住般若波羅蜜。拘翼。六情六情空。菩薩菩薩空。六情空菩薩空等無有異。六性六性空。菩薩菩薩空。六性空菩薩空等無有異。菩薩摩訶薩當作如是于。般若波羅蜜當作是住。復次拘翼。十二因緣十二因緣空。滅十二因緣滅十二因緣空。菩薩菩薩空。十二因緣十二因緣滅空菩薩空一空無有二。拘翼。菩薩摩訶薩于般若波羅蜜當作是住。六波羅蜜六波羅蜜空。內外空及有無空。三十七品佛十八法諸三昧門陀鄰尼門。聲聞乘辟支佛乘亦爾。菩薩如來薩云若亦爾。菩薩空薩云若空一空無二。菩薩于般若波羅蜜當作是住。釋提桓因言。云何須菩提。菩薩摩訶薩不于般若波羅蜜中住。須菩提言。拘翼。菩薩不住五陰有所倚。亦不住六情有所倚。不住于六情有所倚。從三十七品至薩云若皆不住有所倚。從須陀洹至阿羅漢辟支佛上至佛皆不住有所倚。從五陰至薩云若。是為不住亦無所倚。從須陀洹至佛亦不住有所倚。五陰無常不當于中住。五陰有常不當于中住。五陰苦樂不當于中住。凈不凈不當于中住。我非我不當于中住。空不空不當于中住。滅不滅不當于中住。寂不寂不當于中住有所倚。須陀洹不具足故不當于中住。至佛不具足故不當于中住。須陀洹成就德能福一切不當于中住。上至佛成就德能福一切不當于中住。復次拘翼。菩薩初地不當于中住。至第十地不當于中住有所倚也。從初地言我當具足檀波羅蜜不當于中住。于尸波羅蜜羼波羅蜜惟逮波羅蜜禪波羅蜜般若波羅蜜不當于中住有所倚。我當具足成就三十七品不當于中住有所倚。菩薩道不當于中住。我從菩薩道至阿惟越致地住不當于中住。菩薩具足五通不當于中住有所倚住菩薩神通已言我當游無量阿僧祇佛國。見諸佛如來聽受法教已。轉復教授一切眾生。亦不當于中住有所倚。言我亦當變化作如諸佛如來世界所有亦不當于中住有所倚也。般若波羅蜜不當于中住有所倚也。我當教授眾生至道亦不當于中住。我當供養無央數阿僧祇諸佛時。諸幢幡香華繒蓋無央數億百千張疊不當于中住。我當成就無央數阿僧祇眾生。令得阿耨多羅三耶三佛亦不當于中住。我當具足五眼肉眼天眼法眼慧眼佛眼亦不當于中住。我皆當起諸三昧亦不當于中住。亦不當愿言。我得是三昧時當于中游戲亦不當于中住。具足陀鄰尼門不當于中住。我當具足四無礙慧四無所畏佛十種力佛十八法亦不當于中住。我當具足四等心大慈大悲亦不當于中住我當具足三十二大士之相八十種好不當于中住有所倚也。住八輩事成就信要法要不當于中住。須陀洹至第七不當于中住。斯陀含一種不當于中住。道等不當于中住。命終垢盡不當于中住。須陀洹中道般泥洹不當于中住。斯陀含未斷諸苦本不當于中住。得阿那含道意不當于中住。于阿那含中中道般泥洹不當于中住。得阿羅漢證成阿羅漢。從是間于無余泥洹而般泥洹不當于中住。辟支佛不當于中住。過羅漢辟支佛至菩薩地不當于中住。道事慧不當于中住有所倚也。以眾事成阿惟三佛不當于中住。從次諸垢消盡不當于中住。成如來等正覺無所著當轉法輪不當于中住。我當為佛事度不可計一切眾生不當于中住。以四神足于三昧住命恒邊沙劫不當于中住。令我壽命無有數不當于中住。于三十二大士之相一相成百福功德不當于中住。使我一佛國大如十方恒邊沙佛國不當于中住。使我三千大千剎土盡作金剛不當于中住。使我佛樹中出香。一切眾生聞其香者無有三毒。不起聲聞辟支佛意。有聞是香者身病意病皆悉除愈令我佛土不聞五陰色痛想行識六波羅蜜之聲不當于中住。令我佛國不聞三十七品及十八法。不聞須陀洹上至佛之聲不當于中住。何以故。如來無所著等正覺成阿惟三佛。于諸法亦無所得。如是拘翼。菩薩于般若波羅蜜無所倚住。爾時尊者舍利弗意念。菩薩摩訶薩當云何住。須菩提知舍利弗意所念。便問舍利弗。于意云何。諸佛為住何所。舍利弗報言。諸佛無所住。不住意有所止。亦不于五陰住。亦不住于成就。亦不住于不成就。亦不住于有為無為。不于十八法薩云若有所住。須菩提言。菩薩摩訶薩住般若波羅蜜中。當如諸如來無所著等正覺住如不住。菩薩當作是住。住無處所住。于是會中有天子作是念。諸閱叉所語所說悉皆可知。尊者須菩提所說般若波羅蜜教了不可知。須菩提。知諸天子意所念。語諸天子言。不解不知耶。諸天子言爾須菩提。實不解不知也。須菩提語諸天子言。我所說者常不見一字教亦無聽者。何以故。般若波羅蜜者非文字亦無聽聞。何以故。諸天子。諸如來無所著等正覺道亦無文字。諸天子。譬如如來化作佛作四輩弟子。作是化已。為說化諸法。于諸天子意云何。是頗有教有說寧有受者不。諸天子言。唯須菩提。是無所有。須菩提言。諸法譬如化。亦無所說者。亦無受者。亦無知者。譬如士夫夢中見佛。佛為說法。于意云何。有說有受者不。諸天子言。無說無受。須菩提言。諸法如幻無說無受亦無所有。譬如有二人于彼深澗各住一面。俱發音聲贊嘆佛法及比丘僧。其聲音響寧展轉相知不。諸天子言。響無所知。譬如絕工幻師于四衢道化作如來及四輩眾而說于法。諸天子。于意云何寧有說有教有受者不。諸天子報言。實無所有。諸天子復念。今須菩提敷演般若波羅蜜。其事甚深。所教轉深。所說轉妙。須菩提語諸天子言。色亦不深亦不微妙。不以五陰故微妙也。六情從內外空及有無空。乃至六波羅蜜佛十八法皆如是。諸三昧門陀鄰尼門至薩云若。亦不深亦不妙。不以薩云若故深妙。諸天子意念。是中所說亦不說五陰六情。亦不說六波羅蜜。亦不說內外空及有無空。亦不說三十七品佛十八法。亦不說須陀洹道。亦不說阿羅漢辟支佛道。亦不說文字。是事云何。須菩提報言。如是如是。諸天子諸如來道者皆無所得亦無所說。是故諸法亦無說者亦無聞者。亦無受者亦無得者。須菩提言。諸天子。欲住須陀洹道者。取須陀洹證者。若住羅漢辟支佛上至佛欲取證者。作是住者。終不得是忍。菩薩從初發意以來。無所說無所聞當作是住

　　摩訶般若波羅蜜如幻品第二十九

爾時諸天子意念。我等當云何從須菩提聽受其教。尊者須菩提知諸天子意所念。語諸天子言。今諸會者觀聽我所說當如幻化人。所聽受亦無所受。亦無所見亦不作證。諸天子言。云何須菩提眾生為如幻化耶。來會者亦如幻化耶。須菩提言。如是如是。眾生如幻。會者亦如幻。吾我亦復如幻如夢。五陰如幻如化。六情識栽如幻如化。內外空及有無空如幻如夢。三十七品佛十八法如幻如化。須陀洹道上至于佛三耶三佛亦復如幻。爾時諸天子問須菩提。云何乃至佛亦復如幻如夢。須菩提言。我說至佛亦復如幻。若復有法勝于泥洹者我亦復言如幻。諸天子夢幻化是一取無有二。是時舍利弗。大目揵連。摩訶拘絺羅。摩訶迦旃延。邠耨文陀尼子。大迦葉等。與無央數菩薩。是諸大眾。俱問須菩提言。般若波羅蜜甚深甚廣。難曉難了難見難解。誰能遏絕是者。是時阿難語眾弟子諸菩薩言。般若波羅蜜者是深妙法。甚廣難見難解難了不可思議。唯有阿惟越致菩薩摩訶薩。具足見諦阿羅漢。前世于無央數諸佛所而作功德與善知識相隨者。善男子善女人有大智慧。如是輩人聞深般若波羅蜜乃能信樂終不能遏絕。不以空分別五陰。不以五陰分別空。亦不以五陰分別無相無愿。不以無相無愿分別五陰。亦不以無所生無所滅分別五陰。不以五陰分別無所生無所滅。亦不以寂凈分別五陰。亦不以五陰分別寂凈。乃至六情及諸緣起亦復如是。從檀波羅蜜至般若波羅蜜亦復如是。從內外空至有無空亦復如是。從三十七品至佛十八法亦復如是。諸三昧門陀鄰尼門不以分別五陰。不以五陰分別三昧門陀鄰尼門。從須陀洹至羅漢辟支佛乃至薩云若亦不以分別空。不以空分別薩云若。亦不以無相無愿分別薩云若。亦不以薩云若分別無相無愿。不以具足不具足性分別空。不以空分別具足不具足性。至無相無愿亦復如是。不以無所生無所滅分別寂凈。不以寂凈分別五陰。須菩提語諸天子言。是甚深般若波羅蜜。極有智者不能遏絕。何以故法無有憂者亦無有戚者。若無憂無戚眾生亦無能遏絕者。舍利弗語須菩提言。般若波羅蜜為廣說三乘之教及菩薩總持之教。從初發意至十住道地教。至六波羅蜜三十七品佛十八法。菩薩摩訶薩悉總持之教。是為菩薩行般若波羅蜜化生也。不耗于神通游諸佛國。隨其所欲所作善本供養諸佛即得如愿。從諸世尊所聽受法。至薩云若初不斷絕。未曾離三昧時當為無所掛礙辯。不可斷絕辯。如所應辯利辯義辯一切最辯。須菩提言。如是如是。如舍利弗言。廣說三乘及菩薩乘。大乘菩薩摩訶薩所得最辯。亦無所倚亦不倚。吾我知見壽命五陰亦無所倚。從檀波羅蜜至般若波羅蜜亦無所倚。從內外空及有無空亦無所倚。從三十七品佛十八法至薩云若慧亦無所倚。舍利弗言。何以故。于般若波羅蜜說三乘之教而無所倚。何以故。說菩薩總持。何以故。得最妙之辯而無所倚。須菩提言。從內空乃至三乘。皆從般若波羅蜜教出亦無所倚。從外空至有無空。廣說三乘之教亦無所倚。從內外空所說教及菩薩。總說一切世間最妙之辯亦無所倚。從有無空至菩薩。護一切世間最第一之辯而無所倚也

　　摩訶般若波羅蜜雨法雨品第三十

于是釋提桓因意念言。尊者須菩提所說法為雨法雨三千大千剎土。從四天王上至阿迦膩吒天各各念言。今須菩提所說法雨。我等寧可作花散佛世尊及諸菩薩大弟子眾。及散須菩提上。爾時三千大千剎土諸釋提桓因及諸四天王各化作花。散佛菩薩及比丘僧。及散須菩提上。持是供養般若波羅蜜。諸天散花。應時普遍三千大千國土地無空缺處。譬如敷坐也。虛空中花未墮地者。應時化成花交露臺殊妙嚴事。時須菩提意念我數至天上初未曾所見如是花比。是諸天子所散花者。不從樹生化花耳。釋提桓因語須菩提。是花非生花亦非意樹花。須菩提言。如拘翼所言。是花亦非生花亦非意樹花。拘翼。若不生者是為非花。釋提桓因語須菩提。但是花不生耶。五陰亦不復生耶。須菩提言。是花及五陰俱亦無所生。若使不生為非五陰。六情亦無所生。若使不生為非六情。六波羅蜜亦無所生。若使不生為非六波羅蜜。從內外空至有無空亦不生。若不生者為非有無空。三十七品佛十八法亦不生。若不生者為非十八法。至薩云若亦不生。若不生者為非薩云若。釋提桓因意念言。今須菩提辯才深妙乃如是耶。隨其所應如為說法而無違背。佛告釋提桓因。如是如是。拘翼。須菩提實為深入辯才第一。隨所應而為說法無有違錯。釋提桓因白佛言。唯世尊。云何須菩提隨其所應而為說法而不違錯。佛告拘翼。五陰六情但有數耳。以五陰六情但有數故。是故須菩提所說無錯。何以故。如法者亦不違錯亦不和合。以無和無錯。是故須菩提所說無錯。至六波羅蜜及內外空至有無空。三十七品佛十八法皆如是。從須陀洹道至辟支佛道至薩云若薩云若事亦如是。從須陀洹羅漢辟支佛上至佛三耶三佛。拘翼。亦復是法數所施耳。須菩提所說亦復如法數所施。是故所說無有違背。何以故。拘翼。如法者亦不和亦不錯。以不和以不錯故。須菩提作是說法。隨其所應無有違錯。須菩提言。如是如是。拘翼。如佛世尊施諸法教。菩薩摩訶薩行般若波羅蜜當知諸法亦復但是法數所施。拘翼。菩薩作是學者為不學色痛想行識。亦不見五陰當所學者。如是學者為不學六波羅蜜。何以故。不見六波羅蜜當所學者。如是學者不學內外空及有無空。何以故。不見空法有所學者。如是學者為不學三十七品佛十八法不學須陀洹道。不學羅漢辟支佛道。不學薩云若道。何以故。不見薩云若當所學者。釋提桓因白須菩提言。何以故。不見五陰。至薩云若亦不見耶。須菩提言。是故拘翼。五陰五陰自空。薩云若薩云若自空。何以故。不可空色而學色空。不可以薩云若空學空薩云若。不作空學為學空。不以二學如是學。不以二事學五陰空。亦不以二事學薩云若空。拘翼。不以二事學空五陰者為學六波羅蜜。不以二事學薩云若空者為學六波羅蜜。為學內外空至有無空。為學三十七品。為學佛十八法。不以二事學為學須陀洹至羅漢辟支佛。不以二事學為學三耶三佛。亦不以二事學為學薩云若學佛。學薩云若者為學不可計阿僧祇諸佛法。學諸佛法者不學增五陰不學減五陰。亦不增薩云若學亦不減薩云若學。如是不增不減學者。亦不受五陰亦不中道滅五陰。學至薩云若亦不受學。亦不中道滅薩云若。舍利弗語須菩提。菩薩作是學亦不受薩云若學。亦不中道滅薩云若學耶。須菩提報言。如是如是。舍利弗復問。何以故。從五陰至薩云若亦不受學。亦不中道滅薩云若學報言。色自無受。亦無有受色者。薩云若亦自無受。亦無受薩云若者。從內外空至有無空亦自不受。亦無受空者。如是舍利弗。菩薩摩訶薩于諸法無所受。是故于薩云若中出生。舍利弗言。菩薩學般若波羅蜜。于諸法無所受。為出生薩云若耶。須菩提言。如是如是。舍利弗復問。菩薩作如是學。于諸法無所受。亦不學受亦不學滅。云何出生薩云若。須菩提報言。菩薩行般若波羅蜜。亦不見色生亦不見色滅。亦不受亦不不受。亦不著亦不斷。亦不增亦不減。何以故。舍利弗。不以五陰故有。亦不見生亦不見滅。亦不見受亦不見不受。亦不見著亦不見斷。亦不見增亦不見減。何以故。舍利弗。不見五陰有乃至薩云若。亦不見生滅亦不見受。亦不見著斷。亦不見增減。何以故。薩云若空故無所得。是故菩薩于諸法無所生無所滅。無所受無著無斷無增無減。學般若波羅蜜出薩云若。當作是念。亦無所學亦無所出。釋提桓因問舍利弗。菩薩當從何所求般若波羅蜜。舍利弗報言。拘翼。菩薩摩訶薩當從須菩提所轉品中求。釋提桓因言。以須菩提因緣恩力。使舍利弗言菩薩摩訶薩般若波羅蜜。當于須菩提所轉品中求。須菩提報言。拘翼。非我因緣恩力。釋提桓因言。是誰之恩力所處。須菩提言。是佛威神恩力所處。釋提桓因言。諸法皆無處所。云何言是佛之威神所處乎。如來亦不于異無處所法中見佛。亦不于異如中見。須菩提言。如是拘翼。如來亦不于余處中見。亦不于異處如中見。亦不以如來為如亦不以如為如來。亦不以五陰如為如來。亦不以如來為五陰如。亦不以五陰法為如來。亦不以如來為五陰法。亦不以薩云若如為如來。亦不以如來為薩云若如。亦不以薩云若法為如來。亦不以如來為薩云若法。拘翼。若佛與五陰法不合亦非不合者。亦不離五陰法有合不合。亦不離五陰如有合不合。乃至薩云若薩云若法。如亦不合亦不不合。亦不離薩云若薩云若法如亦不合亦不不合。拘翼。以是諸法不合不散神力之所處。是為無處所行。如拘翼向之所問。當于何所求般若波羅蜜。亦不于五陰中求亦不離五陰中求。何以故。拘翼。般若波羅蜜五陰是法亦不同亦不異。亦無有形亦不可見。亦無有礙一相。一相者則無相。復次拘翼。菩薩摩訶薩求般若波羅蜜。亦不離薩云若求。亦不于薩云若求。何以故。般若波羅蜜薩云若及所求者。亦不同亦不異亦無形亦不見。亦不礙一相。一相所謂無相。何以故。般若波羅蜜亦非五陰亦不離五陰。般若波羅蜜亦非薩云若亦不離薩云若。五陰如亦非般若波羅蜜。般若波羅蜜亦不離五陰如。般若波羅蜜亦非五陰法亦不離五陰法。般若波羅蜜亦非薩云若法亦不離薩云若法。何以故。拘翼。是諸法亦不有亦不可得。以諸法不可得故。五陰非般若波羅蜜。般若波羅蜜亦不離五陰。般若波羅蜜亦非五陰法亦不離五陰法。般若波羅蜜亦非五陰如亦不離五陰如。般若波羅蜜亦非薩云若亦不離薩云若。亦非薩云若如亦不離薩云若如。亦非薩云若法亦不離薩云若法。釋提桓因言。摩訶波羅蜜是菩薩摩訶薩之大度。波羅蜜者。是諸菩薩無量無限之大度。于是中學得須陀洹。斯陀含。阿那含。阿羅漢。辟支佛。于中學成菩薩凈佛國土教化眾生。成得阿耨多羅三耶三佛。須菩提言。拘翼。如是如是。如釋提桓因所言無異。已得者甫當得者。皆當從般若波羅蜜中成阿惟三佛。以五陰大故。般若波羅蜜亦廣大。拘翼。五陰亦無前亦無后。亦無中亦無邊際。至薩云若亦如是。拘翼。是為菩薩摩訶薩之大度。以五陰無有量。是故菩薩摩訶薩無量之度。何以故。五陰不可量故。譬如虛空不可度量。五陰亦不可度量。如空不可度量。五陰亦不可度量。以五陰不可度量。般若波羅蜜亦不可量。乃至薩云若不可量故。菩薩之度般若波羅蜜亦不可量。何以故。拘翼。薩云若亦不可量。如虛空不可平量。以薩云若不可平量。虛空不可平量。以虛空不可平量。般若波羅蜜亦不可平量。以是故。拘翼。菩薩摩訶薩般若波羅蜜不可平量。空亦不可平量。以五陰無底菩薩般若波羅蜜亦無底。何以故。五陰底邊際不可得見故。乃至薩云若亦無有底。菩薩般若波羅蜜亦無有底。何以故。拘翼。薩云若亦不可得底亦不可得邊際故。是故菩薩般若波羅蜜無有底。從五陰無有底。至薩云若亦無有底。復次拘翼。以因緣無有底故。菩薩般若波羅蜜亦無有底。釋提桓因言。唯須菩提。云何因緣無底菩薩般若波羅蜜無底。報言。以薩云若因緣無底故。菩薩般若波羅蜜無底。法因緣無底。是故菩薩般若波羅蜜無底。又問。云何法因緣無底。菩薩般若波羅蜜無底。報言。拘翼。法性無底故菩薩般若波羅蜜無底。如因緣無底菩薩般若波羅蜜無底。復問。云何如因緣無底菩薩般若波羅蜜無底。答言。如如無底如因緣無底。以如因緣無底。菩薩般若波羅蜜無底。眾生無底菩薩般若波羅蜜無底。復問云何眾生無底菩薩般若波羅蜜無底。答言。于拘翼意云何。何所法言有菩薩者。亦不以法言亦不非法言。但假名舉字耳。是名所舉亦無有形所舉名字亦無因緣。所舉字及眾生亦無因緣。于拘翼意云何。般若波羅蜜頗說有作眾生者不。唯須菩提無有也。拘翼。若無有說作眾生者何所眾生有底。拘翼。如來無所著等正覺。住壽如恒邊沙劫。言眾生有生眾生有滅。于拘翼意云何。頗有眾生有生者有滅者不。答言。不也。須菩提。何以故。眾生凈故無所有凈故。以是故。拘翼。當知眾生無底。般若波羅蜜亦無有底。亦無有邊際

　　摩訶般若波羅蜜嘆品第三十一

爾時諸梵王與諸梵天俱在會中。釋提桓因與釋眷屬及婇女眾亦在會中。釋梵諸天子各各嘆言。須菩提所說法快哉快哉。皆是佛之威神因緣能演布是教。若有不遠離是般若波羅蜜行者。我等當視是輩菩薩摩訶薩當如如來。亦無有能得見是法者。亦無有能見色痛想行識者。至薩云若三乘教處羅漢辟支佛。及佛亦不可得。佛告諸天子。如是如是。如諸天子所言。法無可得者亦不可見。從色痛想行識至薩云若。皆不可得亦不可見。但有三乘之教耳。三乘之教亦不可得亦不可見。有行是般若波羅蜜無所猗者。當視如如來。何以故。于般若波羅蜜中廣說三乘之教故。亦不離六波羅蜜而得佛者。亦不離內外空及有無空。亦不離三十七品佛十八法。亦不離薩云若而得佛者。諸天子。菩薩盡當學知諸法。從檀波羅蜜至薩云若。以是故。當知是菩薩為如如來。佛告諸天子。昔者我于花嚴國從提和竭佛以來。初不離六波羅蜜。內外空至有無空。三十七品四禪四等。及四空凈諸三昧門陀鄰尼門。佛十種力四無所畏四無礙慧大慈大悲佛十八法。余無央數諸佛上法。初不離此諸法亦無所倚。是時提和竭佛使記我言。后阿僧祇劫當來之世。汝當作佛號釋迦文如來無所著等正覺無上士道法御天人師。于是諸天子白佛言。唯世尊。甚奇甚特。菩薩摩訶薩行般若波羅蜜。于薩云若無取無舍。于五陰法亦無所取亦無所舍。時佛于四輩弟子中。比丘比丘尼優婆塞優婆夷。諸菩薩摩訶薩。諸四天王上至阿迦膩吒諸天等。見諸眾已定。佛告釋提桓因。拘翼。若有菩薩摩訶薩。比丘比丘尼優婆塞優婆夷及諸天天女。受持般若波羅蜜者諷誦讀者。復布現與人使諷誦習念。不離薩云若意者。魔及魔天子不能得其便。何以故。是善男子善女人。住五陰空無相無愿行故。無有能得空無相無愿便者。乃至薩云若空行。亦無能得薩云若空便者。不見是事可得便者。拘翼。是善男子善女人非人不能得其便。何以故。是善男子善女人有大慈大悲。以四等心加眾生故。拘翼。是善男子善女人。隨其壽命終不中錯。何以故爾。用是善男子善女人行檀波羅蜜時。等為一切眾生故。以是故。壽命不錯。拘翼。是三千大千國土。諸四天王忉利天炎天兜術天尼摩羅天波羅尼蜜天梵天阿波會天首訶既那天惟于頗羅天。是諸天人發至阿耨多羅三耶三菩意者。是諸天子所未聞般若波羅蜜者。未諷誦讀持者。是諸天子皆當習行般若波羅蜜諷誦讀持。意常不離于薩云若者。拘翼。是善男子善女人行般若波羅蜜。若有受持諷誦讀說。習念守行不離薩云若意者。是善男子善女人。若遠出空寂處若露坐若在家。終不恐終不怖。何以故爾。用是善男子善女人明于內外空及有無空故亦無所倚。爾時三千大千國土。諸四天王上至首陀會天俱白佛言。唯世尊。我等當護是善男子善女人行般若波羅蜜諷誦讀說習守持者。我當擁護使不離薩云若。何以故。以菩薩來往因緣斷三惡趣斷天人貧。斷人中貧斷是輩災變。斷諸饑餓谷貴。以菩薩摩訶薩來往因緣故。以十善之事現于世間。便知有四禪四等四空定六波羅蜜。從內外空至有無空。便知有三十七品佛十八法至薩云若。以菩薩來往因緣故。世間便知有剎利長者種。便知有婆羅門大姓種。便知有轉輪圣王。便知有四天王上至阿迦膩吒天。菩薩來往因緣故。便知有須陀洹斯陀含阿那含阿羅漢辟支佛道。便知有教授眾生。便知有凈佛國土。以菩薩來往因緣故。便知有佛世尊如來無所著等正覺。便知有轉法輪。便知有三寶。以是故。諸天阿須倫諸世間人。皆擁護是菩薩摩訶薩。佛告釋提桓因。如是拘翼。用菩薩來往因緣故。三惡趣斷佛三寶興。以是故。諸天世人皆當共恭敬承事是菩薩摩訶薩。給其所當常擁護之。拘翼。供養承事是菩薩摩訶薩。當如恭敬承事供養我。當作是知。如供養如來無異。是故拘翼。諸天世間人當作是恭敬之。拘翼使。三千大千國土滿中甘蔗竹葦稻麻叢林。皆為聲聞辟支佛。其數如是。若有善男子善女人悉供養承事給其所當。不如是善男子善女人供養承事。發意行六波羅蜜菩薩者。何以故。拘翼。不以有羅漢辟支佛故。知有菩薩如來無所著等正覺。以有菩薩因緣故。乃知有羅漢辟支佛三耶三佛。是故拘翼。諸天世人當恭敬承事是菩薩摩訶薩。當擁護之

　　摩訶般若波羅蜜降眾生品第三十二

爾時釋提桓因白佛言。唯世尊。甚奇甚特。受持般若波羅蜜諷誦習讀守行念者。為得現世功德教授眾生。凈諸佛國從一佛剎至一佛剎。見諸佛已意欲供養。隨其所愿輒得供養。具足善本所從諸佛聞經法者。至得三耶三佛初不中忘。便得家成就。得父母成就得生成就。得眷屬成就。得相成就得光明成就。得眼成就得耳成就。得三昧成就得陀羅尼成就。以漚和拘舍羅變身。如佛從一國至一國。至無佛處到已便稱嘆六波羅蜜之功德。稱嘆內外空及有無空。四禪四等及四空凈。皆稱嘆是之功德。又復稱嘆三十七品佛十八法之功德。以漚和拘舍羅為眾生說法。以三乘降眾生。釋提桓因白佛言。快哉世尊。甚奇甚特。云何持般若波羅蜜總持五波羅蜜。亦復總持三十七品至佛十八法。亦復總持至聲聞辟支佛法。亦復總持薩云若薩云若事。佛告釋提桓因。如是拘翼。持般若波羅蜜者。為已總持諸波羅蜜已。為已總持三十七品佛十八法。聲聞辟支佛法薩云若事悉總持已。復次拘翼。持般若波羅蜜者執者讀者念者。諸所可得功德之應。且聽諦聽。是善男子善女人。所得功德今為汝說之。釋提桓因言。唯世尊。愿樂欲聞。佛言。若有異學外道若魔及其部界項佷之人。念欲破壞者念欲乖錯者。諸持惡意欲來壞者。皆不從愿便中道滅去。何以故。拘翼。是菩薩摩訶薩長夜行六波羅蜜。以眾生貪諍于財故。菩薩悉棄舍內外所有法。安立眾生故行檀波羅蜜。以諸眾生行惡戒者故。菩薩棄舍內外法。安立眾生于尸波羅蜜。以眾生長夜有斗訟怨恚故。菩薩棄舍內外法。安立眾生于羼波羅蜜。以眾生懈怠故。菩薩棄舍內外法。安立眾生行于惟逮波羅蜜。以眾生常亂意故。菩薩棄舍內外法。安立眾生使行禪波羅蜜。以眾生耽于惡智故。菩薩棄舍內外法。安立眾生使行般若波羅蜜。以眾生住于生死恩愛故。是故菩薩波羅蜜漚和拘舍羅。于恩愛中拔擢于生死。安立于四禪四等四空定三十七品空無相無愿。勸助安立勸立眾生。得須陀洹至阿羅漢。勸立眾生得辟支佛。勸立眾生使行菩薩得佛。拘翼。行菩薩之行。是為得現世奇特之德。后世便使得阿耨多羅三耶三菩阿惟三佛。便轉法輪隨眾生所應而度脫之。是為菩薩后世奇異之德。復次拘翼。善男子善女人受持般若波羅蜜者。若諷誦讀習守行般若波羅蜜者。其地處魔及魔天異學外道項佷之人。若欲壞亂者若欲中道斷者。若有斗訟持惡意向者。終不得發是意。是菩薩其行功德。轉更高顯殊異無能逮者。以般若波羅蜜音聲故。出生三乘而得度脫。譬如拘翼有藥名摩只。有蛇蚖饑行求索蟲欲食之。蟲遙見蛇蚖走趣藥所。蛇欲得往。以藥氣故不能得前。何以故。以藥威德故。使蛇中道還拘翼。是摩只藥威德乃爾。若有善男子善女人。行般若波羅蜜。若諷誦讀習持守者。有欲亂者若欲斷壞斗諍向者。以般若波羅蜜威德之力故。隨其所趣處令于彼間便自滅去。何以故爾。般若波羅蜜者是諸法之定也。非諸法之諍。何等諸法。謂淫怒癡從無黠十二因緣。意有所著有我見有人見。有眾生見有盡見。有常見無垢見。無有見眾邪見。嫉惡戒見嗔恚見。懈怠亂意惡智常見。有樂想凈想我想恩愛行。受色痛想行識。受六波羅蜜。受內外空。受有無空。受三十七品。受十八法。受薩云若。受于泥洹增益五根。是為諸法之空。三千大千剎土。諸四天王諸釋提桓因及諸梵天。乃至阿迦膩吒天。是諸天人皆擁護是善男子善女人。行般若波羅蜜者。諷誦讀說習持守者。十方諸現在佛皆共擁護是善男子善女人行般若波羅蜜者諷誦讀說習持守者。諸惡悉消諸善增益。于六波羅蜜轉復增益亦無所倚。于內外空亦復增益而無所倚。于三十七品佛十八法諸三昧門陀鄰尼門薩云若慧悉轉增益而無所倚。所言說者人皆信用。與諸眾生共作朋友所語無失。終無嗔恚終不自用。亦不嫉妒。自不殺生教人行慈。為眾生稱嘆不殺之德。常復贊嘆諸不殺者。常自遠離于不與取。教人不盜。常復稱嘆不盜之德。自行清凈教人不淫。亦復稱嘆不淫之德。身自遠離妄語粗言惡口綺語。亦常遠離嫉恚邪見。教人正見。亦復贊嘆正見之德。自行六波羅蜜。常勸助人行六波羅蜜。常復稱說行六波羅蜜之大功德。自行內外空。勸人行空。亦復贊嘆行空之德。有無空亦復如是。自行陀鄰尼諸三昧門。教人行持學諸三昧。嘆說總持三昧之德。自行四禪教人行禪。稱說行禪定意之德。自行四等。教人行四等。亦復稱說慈悲功德。自行四無形定。教人行之。稱譽無形定功德。自行根力三十七品。教人使行。亦復稱譽道品功德。自行三三昧八惟無禪九次第禪。如來十力四無所畏四無礙慧。大慈大悲佛十八法薩云若慧。教人行薩云若。贊嘆稱譽薩云若之功德。常行六波羅蜜。所可布施皆與眾生。共為阿耨多羅三耶三菩亦無所倚。所作布施持戒精進忍辱一心智慧。但為一切眾生之類。令得度脫阿耨多羅三耶三菩亦無所倚。善男子善女人。作如是行于六波羅蜜生念言。若我不布施者或生貧賤家。便不能得教授眾生。亦不能得凈佛國土。亦復不能得薩云若。我若不持戒者或生三惡趣不得人身。便不得教授眾生凈佛國土。亦不得薩云若。我若不行忍辱者。便毀壞諸根。亦不能得覆面舌相。形不成就。不得菩薩具足行身。教授眾生凈佛國土。亦不能得成薩云若。我不精進有懈怠者。或生惡處身不明了。亦復不能教授眾生凈佛國土成薩云若。若我不行禪意不定者。亦不能得諸三昧慧。教授眾生凈佛國土成薩云若。若我行惡智者。便不能得漚和拘舍羅。度羅漢辟支佛地。亦不能教授眾生及凈佛土成薩云若。善男子善女人當作是念。我不可隨貪嫉之心而不具足行檀波羅蜜。我不可隨惡戒故。而不具足行尸波羅蜜。我不可以嗔恚故。不具足行羼波羅蜜。我不可以懈怠故。不具足行惟逮波羅蜜。我不可以亂意故。不具足行禪波羅蜜。我不可從惡智故。不具足行般若波羅蜜。我不具足行六波羅蜜者終不生薩云若。是善男子善女人。受持諷誦守行般若波羅蜜者。當得現世后世功德意。終不離薩云若意。釋提桓因白佛言。唯世尊。甚奇甚特。快哉般若波羅蜜者。是菩薩摩訶薩之所施為將導乃爾。佛言。拘翼。云何般若波羅蜜為菩薩摩訶薩作施為將導。釋提桓因白佛言。諸所世俗布施。不以漚和拘舍羅。若與佛及聲聞辟支佛及與貧窮乞丐者。無漚和拘舍羅者便墮貢高。言我具足行檀尸波羅蜜羼惟波羅蜜禪波羅蜜。言我具足。逮行般若波羅蜜。于世俗波羅蜜中便墮貢高。言我具足三十七品行三三昧。言我具足行陀鄰尼諸三昧門。言我具足于十種力佛十八法。我當教授眾生凈佛國土。言我當得薩云若慧。以入吾我貢高者是為世俗般若波羅蜜。菩薩行是世俗法者。便入吾我貢高。菩薩摩訶薩行道檀波羅蜜者。亦無吾我想亦無施想亦無物想亦無受施者想。是為行般若波羅蜜菩薩摩訶薩之施為將導。菩薩行戒不有尸波羅蜜。行于忍辱亦不有羼。行于精進亦不有惟逮。行于定意亦不有禪波羅蜜。行大智者不有般若波羅蜜。行三十七品乃至佛十八法亦無所有亦無所倚。行大慈大悲行薩云若者。亦無所有亦無所猗。世尊。是為行般若波羅蜜菩薩之施為將導

放光般若經卷第六放光般若經卷第七

　　　　西晉于闐國三藏無羅叉奉　詔譯


　　摩訶般若波羅蜜守行品第三十三

佛告釋提桓因。若有善男子善女人。受是深般若波羅蜜。諷誦讀持習行守者。拘翼。是善男子。若入斗戰中終不中道損其壽命。若刀矛箭終不中其身。所以者何。是善男子長夜行六波羅蜜。已自降伏淫欲之劍恚癡之刺。復為他人降淫怒癡。已自降伏邪見劍刺。復為他人降邪見劍。又自降伏習緒劍刺及恩愛刺。復能為他人降伏習緒恩愛之劍。拘翼。用是故。善男子善女人。不為矛劍刀箭所中。復次拘翼。善男子善女人。受持諷誦守行般若波羅蜜。不遠離薩云若意者。終不中毒終不中蠱終不中兵終不中水終不中火。眾惡之事終不得忓。何以故。拘翼。是般若波羅蜜者無上之術。善男子善女人學是術者。亦不自念惡亦不念他人惡亦不念兩惡。何以故。亦不自有亦不有彼。亦不有知見亦不有五陰。上至薩云若亦無所有亦無所得。無所有者亦不自念惡亦不念他人惡亦不念兩惡。至得阿耨多羅三耶三佛觀眾生之意。何以故。學是術故。過去當來今現在諸如來無所著等正覺。悉從是術中自致得阿惟三佛。復次拘翼若有善男子善女人。學是般若波羅蜜者已書持者。若人若非人終不能得其便。所以者何。三千大千國土。及十方無央數阿僧祇諸國土中。諸四天王上至阿迦膩吒諸天。皆共擁護是善男子善女人。書持般若波羅蜜者。供養尊敬共禮事之。書持是者其德如是。若有但書持般若波羅蜜。不諷誦讀亦不守行者。其處譬如道場坐四面左右。中有畜生若人其外若有人非人欲來害者終不能得其便。何以故。過去諸如來無所著等正覺皆于中得佛故。當來現在諸如來無所著等正覺。皆亦當于中得佛故。得佛道已使一切眾生無恐無畏。已無恐無畏皆受天上人中之福。安立于三乘而度脫之。何以故。拘翼。是般若波羅蜜譬如道場之地為一切作護。應當作禮供養名花搗香澤香雜香繒彩花蓋幢幡伎樂。釋提桓因白佛言。世尊。若有善男子善女人。書般若波羅蜜已持經卷供養名花搗香澤香雜香繒彩花蓋幢幡伎樂。作是供養。若世尊般泥洹后取舍利作是供養。名花搗香澤香雜香繒彩花蓋幢幡伎樂。如是供養其福何所多者。佛告釋提桓因。拘翼。我今問汝。隨所問說之。于意云何。如來無所著等正覺成薩云若。得此相好。從何所學得。釋提桓因白佛言。世尊。我聞如來無所著等正覺逮薩云若成相好。從般若波羅蜜中學得。佛言。如是如是。拘翼。不以是身數故名為如來。逮得薩云若慧故成為如來。是薩云若者從般若波羅蜜中出生。如是拘翼。如來所有身者是薩云若慧之屋室。如來因是室逮得薩云若。是故名為薩云若慧之室。我般泥洹以后舍利供養如是若善男子善女人書般若波羅蜜諷誦讀說習持守行。供養經卷名花搗香澤香雜香繒彩花蓋幢幡伎樂。恭敬作禮作是供養者為供養薩云若已。如是拘翼。是故善男子善女人。受持般若波羅蜜諷誦讀說。當守習行當供養經卷名花搗香澤香雜香繒彩花蓋幢幡伎樂。當恭敬作禮。若般泥洹后供養舍利安處豎立塔。名花搗香澤香雜香繒彩華蓋幢幡伎樂。若有善男子善女人。書持般若波羅蜜。諷誦念守承事供養。名花搗香澤香雜香繒彩花蓋幢幡伎樂作是供養。其福多于供養舍利。何以故。于是中出生舍利。內外空及有無空三十七品佛十八法皆從是中出生。諸三昧門陀鄰尼門皆從是中出生。教化眾生凈佛國土亦從其中出生。菩薩摩訶薩居家成就色像成就。財成就眷屬成就。大慈大悲皆從中出生。剎利種婆羅門種大姓長者種。四天王上至阿迦膩吒天皆從其中出生。從須陀洹至羅漢辟支佛菩薩佛三耶三佛。及薩云若皆從中出生。爾時釋提桓因白佛言是閻浮提人不供養承事恭敬般若波羅蜜者。是曹之人為不知其尊當所供養。佛告釋提桓因言。拘翼。于意云何。知閻浮提中有幾所人。信佛信法信比丘僧者。有幾所人狐疑于三尊者。有幾所人恭敬三尊者。釋提桓因白佛言。世尊。有信依佛依法依比丘僧者少少耳。佛言于拘翼意云何。閻浮提中有幾所眾生。應得三十七品三脫門八惟無九次第禪六通四等。及四空定四無礙慧。閻浮提中有幾所眾生。滅三疑應須陀洹者。幾所眾生三垢薄應斯陀含者。幾所眾生五疑斷應阿那含者。幾所眾生上五處畢為阿羅漢者。有幾所眾生發生辟支佛道者。幾所眾生發阿耨多羅三耶三菩意者。釋提桓因白佛言。世尊。少所眾生應得三十七品。及三耶三佛者少少耳。佛告釋提桓因言。如是拘翼。眾生甚多有發道意者少少耳。何以故以前世時不見佛不聞法不識比丘僧之所致。不布施不持戒不護戒不忍辱不精進不聞有禪不聞般若波羅蜜。亦不聞內外空及有無空。亦不聞三十七品佛十八法。亦不聞亦不念。亦不聞有三昧。亦不聞有薩云若。亦不念其事。以是故。拘翼當知。少所眾生信三尊者耳。于是中少所眾生發意至辟支佛道者。于中復少所眾生行菩薩道者雖有少少眾生行菩薩道者。欲至阿耨多羅三耶三菩者復少少耳。拘翼。我于是間以佛眼見十方不可計阿僧祇眾生。行阿耨多羅三耶三菩。不離般若波羅蜜漚和拘舍羅者。若一若二住阿惟越致地耳。多墮羅漢辟支佛道者。用離般若波羅蜜漚和拘舍羅故。是故拘翼。善男子善女人。欲發至阿耨多羅三耶三菩者。當受持般若波羅蜜。當諷誦讀當念習行持。是般若波羅蜜者。書已以香花幢幡繒彩華蓋。諸余功德入般若波羅蜜者。當復受持亦當諷誦學念守行。何等功德入般若波羅蜜者謂布施持戒忍辱精進一心。內外空所有空無所有空。諸三昧門陀鄰尼門。三十七品佛十八法。大慈大悲。余無量佛法皆入般若波羅蜜。亦當復學持諷誦守行念其中事。何以故。拘翼。是善男子善女人當作是知。諸如來本行菩薩道時。亦復學般若波羅蜜。亦行禪波羅蜜。惟逮波羅蜜。羼波羅蜜。尸波羅蜜。檀波羅蜜。從內外空及有無空諸三昧門陀鄰尼門。乃至佛十八法大慈大悲。余無央數諸佛法我等皆當受學。我等所尊仰者其般若波羅蜜。及諸佛法盡是諸佛如來之教。辟支佛阿羅漢阿那含斯陀含須陀洹至薩云若教。皆于般若波羅蜜中學成。度此岸至彼岸。拘翼。善男子善女人。如來在世若般泥洹。皆當恭敬禮事是六波羅蜜。亦當禮事薩云若。何以故。般若波羅蜜者。是諸菩薩聲聞辟支佛之護世。人及諸天皆依是般若波羅蜜而得安隱。拘翼。若有善男子善女人。佛般泥洹已后取舍利。起七寶塔高四十里。盡其壽命自歸承事。天花天香及天搗香天繒花蓋天衣天幔作是供養。其福寧多不。釋提桓因言。世尊。甚多甚多。佛言。不如是。善男子善女人受行般若波羅蜜。書持經卷諷誦讀持。初不離薩云若意。復加供養名花搗香澤香雜香幢幡花蓋。其福倍多不可計也。復次拘翼。置是一七寶塔。若善男子善女人。取舍利起七寶塔滿一閻浮提。亦高四十里。供養承事天花天香及天搗香天繒花蓋天衣天幔作是供養。其福寧多不。釋提桓因言。甚多甚多世尊。佛言。不如是。善男子善女人供養般若波羅蜜其福轉倍多。復次拘翼。置是閻浮提所作塔事。若善男子善女人。取舍利起七寶塔滿四天下供養如前。不如是善男子善女人。供養般若波羅蜜其福轉倍多。置是四天下。拘翼。若有善男子善女人。取舍利起七寶塔滿小千國土供養如前。復置是小千國土所作七寶塔。若善男子善女人。取舍利起七寶塔滿中千國土供養如前。復置是中千剎土所作七寶塔。若善男子善女人。取舍利起七寶塔滿三千大千國土供養如上故。不如是善男子善女人。供養般若波羅蜜其福轉倍多。拘翼。復置是三千大千剎土所作七寶塔。若三千大千國土。滿其中人令一一人各各起七寶塔供養如上故。不如是善男子善女人供養般若波羅蜜其福轉倍多。釋提桓因白佛言。如是如是。世尊。供養般若波羅蜜者。為供養過去當來今現在諸佛如來已。佛言。假令如東方恒邊沙剎土。滿其中眾生。一一佛泥洹后。取舍利起七寶塔彌滿其中供養如上。從劫至劫復過一劫盡其壽命。云何拘翼。其人殖福寧轉多不。釋提桓因言。甚多甚多。佛言。故不如是善男子善女人供養般若波羅蜜書持經卷諷誦讀習。供以名香澤香雜香繒彩花蓋。得其福多。何以故。拘翼。一切諸善法皆在般若波羅蜜中。何謂善法。五戒。十善。四禪。四等及四空定。三十七品。三脫門。四諦。六通。八惟無。九次第禪。六波羅蜜。從內外空至有無空。諸三昧門陀鄰尼門佛十種力佛十八法四無所畏四無礙慧大慈大悲道事薩云若事。是為諸如來無所著等正覺之法教。諸羅漢辟支佛過去當來今現在諸如來。皆從是般若波羅蜜中學成。度于彼岸

　　摩訶般若波羅蜜供養品第三十四

佛告釋提桓因言。如是拘翼。善男子善女人。供養般若波羅蜜。書持經卷受學諷誦念習守行者。若復能盡力供養。名花搗香澤香雜香繒彩花蓋所有幢幡。所得功德不可計量不可思議不可稱限。是善男子善女人所得如是。何以故。諸如來無所著等正覺。皆從般若波羅蜜中出生。薩云若五波羅蜜。皆從般若波羅蜜出生。從內外空至有無空。皆從般若波羅蜜出生。三十七品佛十八法如來五眼。教授眾生凈佛國土。道慧薩云若慧皆從般若波羅蜜出生。聲聞辟支佛佛乘無上等正覺道。皆從般若波羅蜜出生。如是拘翼。若有善男子善女人。書寫般若波羅蜜。持經卷學受諷誦念守習行。復加供養名花搗香繒彩幡蓋。其功德福。過出前所供養舍利七寶塔上。百千萬倍巨億萬倍。計空不及不可為譬喻。何以故。般若波羅蜜在于世者。三寶終無斷絕時。般若波羅蜜不在世者。三寶便斷絕。般若波羅蜜住于世者。便知有十戒功德四等四禪及四空定六波羅蜜三十七品佛十八法薩云若慧。便知有剎利種婆羅門種大姓長者種。便知有四天王及阿迦膩吒天。便知有須陀洹道至羅漢辟支佛道。便知有菩薩摩訶薩之徑路。便知有無上佛慧。便知有轉法輪。便知有教化眾生凈佛國土

　　摩訶般若波羅蜜持品第三十五

爾時三千大千國土。諸四天王及諸阿迦膩吒諸天子。語釋提桓因言。仁者。當受持般若波羅蜜。諷誦習念守行般若波羅蜜。供養諷誦念者。諸余惡法悉當消滅。諸善功德當具足生。受持般若波羅蜜者。增益諸天眾減損阿須倫眾。三寶之法終不斷絕。以佛法不斷絕故。世間便當有六波羅蜜三十七品佛十八法。皆當現于世間。便有行菩薩道者。便有三乘之教。佛告拘翼。汝當受持般若波羅蜜。諷誦讀守念習行。何以故。若阿須倫聚會諸眾。欲興惡意與諸忉利天共戰。拘翼。汝當誦念般若波羅蜜者。阿須倫適生是意。便即時滅不得究竟。拘翼。忉利天上若諸天子若諸天女。若福已盡壽欲終時或當墮落。汝當為諷誦說般若波羅蜜者。此諸天人天女。不至余趣即得還生忉利天上。以般若波羅蜜音聲之功德故。此諸天人更生本處不復墮落。何以故。般若波羅蜜音聲其德大故。拘翼。若善男子善女人。若諸天子若諸天女。聞是般若波羅蜜音聲。徑耳一時便過。以一徑耳之德故。其人久后會當得阿耨多羅三耶三菩。終不復疑。何以故。拘翼。過去十方諸如來無所著等正覺及諸弟子眾。皆悉從是般若波羅蜜中。于無余泥洹而般泥洹故。當來及今現在十方諸如來皆從般若波羅蜜中。成阿耨多羅三耶三菩。何以故。諸三十七品皆從般若波羅蜜中出生。聲聞辟支佛法。菩薩法及佛法。皆從般若波羅蜜中出生。釋提桓因白佛言。世尊。是般若波羅蜜為極大術。般若波羅蜜無上之術。般若波羅蜜者無等之術。何以故。世尊。是般若波羅蜜者。已棄諸不善之法。總持諸善之本。佛告釋提桓因言。如是拘翼。是般若波羅蜜者。極大之術無上無等之術。何以故。過去諸如來無所著等正覺。皆由是術得阿耨多羅三耶三佛。當來今現在諸佛。亦當由是術得成阿耨多羅三耶三佛。何以故。由是術故。世間知有十善之德四禪四等及四空定。六波羅蜜三十七品佛十八法。知有法性法位真際。知有如。知有五眼。知有須陀洹道。知有羅漢辟支佛道。知有菩薩佛道。知有薩云若薩云若慧。由菩薩故。十善之德顯于世間。乃至如來薩云若亦顯現于世間。皆由菩薩來往因緣故而有是現。拘翼。譬如月來往因緣。為世除冥照于星宿。如是拘翼。菩薩從善行等行生。從十善功德生。從薩云若慧生。從無所從生法生。拘翼當知。諸菩薩摩訶薩。從般若波羅蜜出生。諸菩薩所行五波羅蜜。內外空及有無空。三十七品佛十八法。亦不于聲聞辟支佛地中取證。教授眾生凈佛國土。欲得成就佛土成就菩薩成就逮薩云若。皆從般若波羅蜜出生。復次拘翼。若有善男子善女人。受持般若波羅蜜。若諷誦讀習行其事者。即得現世之德。亦當得度世之德。釋提桓因白佛言。善男子善女人何等為得現世之德。佛言。奉行般若波羅蜜者。終不中毒死。終不抂橫水火中死。皆當盡其壽命而終。若有縣官事往至縣官。終無有能得其便者。何以故。皆是諷誦般若波羅蜜威神之力。若是善男子善女人。若至國王所若大子群臣。所語可國王大子意及諸群臣無不喜者。何以故。用是善男子善女人行大慈大悲以四等意向眾生故。是為現世之德。何等為具足得度世之德。佛言。未曾離是十善功德。亦未曾離四禪四等及四空定六波羅蜜三十七品佛十八法。初不離是法。終不生三惡趣。受身完具諸根具足。終不生貧窮之家。終不于工師家生。亦不生于凡品之家。常當具足三十二大士之相。所生諸佛國常當化生。終不離菩薩神通愿。欲從一佛國至一佛國。恭敬禮事諸佛世尊。常欲聽受諸佛上法。欲教化眾生凈佛國土。是故拘翼。善男子善女人受持般若波羅蜜。諷誦讀念當守習行。不離薩云若意。至成阿耨多羅三耶三菩。初不斷絕。是為后世度世之德

　　摩訶般若波羅蜜遣異道士品第三十六

爾時有異道士。來至佛所欲索佛便釋提桓因意念言。今日是諸異道士輩來欲謗佛欲中道斷般若波羅蜜。如我從佛所受般若波羅蜜當諷誦念。釋提桓因即諷誦般若波羅蜜。諸異道士欲來壞般若波羅蜜者。遙繞佛一匝復道而去。時舍利弗意作是念。云何此諸異道人輩遙繞佛一匝復道還去佛知舍利弗意所念。告舍利弗言。用釋提桓因誦念般若波羅蜜故。異道人遙繞佛一匝復道還去。佛言。是異道士無一善意來至佛所。但持勃意索佛長短耳。佛告舍利弗。若諷誦般若波羅蜜時。若天若世間人。沙門婆羅門若異學士。持是勃意來欲求其長短者終不能得其便。何以故。是三千大千國土。諸四天王諸天子。乃至阿迦膩吒諸天子。及弟子諸菩薩。受持般若波羅蜜故。何以故是亦皆從般若波羅蜜中出生故。復次舍利弗。東方恒邊沙國諸如來弟子眾辟支佛菩薩天龍鬼神。是輩皆受持般若波羅蜜。何以故。是皆出生于般若波羅蜜故時魔波旬意念言今佛與諸四輩弟子及諸欲天子諸色天子共會。其中當有受菩薩記者必當成阿耨多羅三耶三佛今我寧可往至佛所中斷其道。于是波旬化作四種兵來至佛所。爾時釋提桓因意念言。今日魔將四種兵欲來至佛所是魔所化四種兵嚴飾洴沙王所無有。舍衛國王亦所無有。諸釋種亦所無有。隨耶利諸長者亦所無有。如是魔所化四種兵者。是魔波旬。長夜常索佛短而嬈眾生。我今寧可默誦念般若波羅蜜。釋提桓因便定意稍稍誦念般若波羅蜜。時魔波旬亦復稍稍卻行還去。爾時四天王諸天子及阿迦膩吒諸天子。化作天花于虛空中而散佛上。時諸天子同時嘆言。令般若波羅蜜久在閻浮提。使閻浮提人常得受持般若波羅蜜。般若波羅蜜久在者。佛亦得久住無有滅時。佛久在者法亦當久住。如法久在者比丘僧常現于世間。如是三寶終無斷絕時。般若波羅蜜亦當久在三千大千剎土。十方恒邊沙剎土亦當如是。般若波羅蜜者是菩薩摩訶薩眾行之上最。善男子善女人。受持般若波羅蜜書經卷者。隨其方面其處最尊則為照明。當知是處已離于冥。是諸處中最尊之處佛告釋提桓因言。如是拘翼。當知是眾處之尊。復次拘翼。是般若波羅蜜。不但于人中其處最尊。亦復在天上其處最尊。是時諸天子化作天花散于佛上。皆同時舉聲言。若有善男子善女人受持般若波羅蜜諷誦讀者。魔及魔天終不能得其便。我等世尊亦當擁護是善男子善女人。何以故。我等視是善男子善女人如視世尊。釋提桓因白佛言。世尊。是善男子善女人以作無量善本。誦念受持是般若波羅蜜者。從過去佛時作功德所致。是善男子善女人已見無量諸佛所致。與善知識相隨所致。何以故。欲得薩云若者當從般若波羅蜜索之。欲得般若波羅蜜者亦當從薩云若求。以是故般若波羅蜜則是薩云若。薩云若則是般若波羅蜜。是為一無有二。佛告釋提桓因言。如是拘翼。薩云若諸如來無所著等正覺者。皆從般若波羅蜜出生。何以故。拘翼。薩云若般若波羅蜜者。一法耳無有二故

　　摩訶般若波羅蜜無二品第三十七

爾時賢者阿難白佛言。唯世尊。世尊所說初不稱譽五波羅蜜。亦不稱譽佛十八法。但稱譽般若波羅蜜。何以故。佛告阿難。般若波羅蜜者。于五波羅蜜佛十八法中最尊。云何阿難。不為薩云若布施。寧可稱譽檀波羅蜜不。報言。不也世尊。不為薩云若戒忍精進一心智慧。寧可稱譽般若波羅蜜不。不也世尊。阿難白佛言。云何布施為薩云若而為檀波羅蜜。至般若波羅蜜耶。佛告阿難。布施無有二。于薩云若是為檀波羅蜜。作無所生無所倚。布施于薩云若是為檀波羅蜜。無所生無所倚念。薩云若無有二。是為般若波羅蜜。阿難白佛言。云何念無有二布施應薩云若。佛言。于五陰無有二至道亦無有二。云何五陰無有二至道亦無有二。五陰五陰自空。何以故。五陰與諸波羅蜜一法耳無有二法。于道亦一法無有二。是故阿難。般若波羅蜜于五波羅蜜中最尊。乃至薩云若亦復于中最尊。譬如大地下五谷種。以散其中隨時而生。般若波羅蜜者是地。諸波羅蜜三十七品至薩云若皆從其中出生。薩云若者。因般若波羅蜜出生。五波羅蜜者。亦復因薩云若出生。是故阿難。般若波羅蜜者是五波羅蜜之導。至五波羅蜜佛十八法皆隨從。釋提桓因白佛言。世尊所說稱嘆般若波羅蜜功德未盡。善男子善女人受持般若波羅蜜。若諷誦讀習念守行尊奉供養者。其功德亦復未盡。以奉持般若波羅蜜故。十善現于世間。四禪四等及四空定至佛十八法皆現世間。以奉行般若波羅蜜故。便知有剎利梵志長者大姓種。便知有四天王上至阿迦膩吒天。便知有須陀洹道上至羅漢辟支佛道菩薩至佛道。佛告拘翼我所說善男子善女人。受持誦行供養般若波羅蜜者。其功德未竟。受持誦行供養。般若波羅蜜者。其功德不可稱計不可限量何以故。是善男子善女人。奉行般若波羅蜜者。當得無量戒性。得無量三昧性智慧性解脫性見解脫慧性意。終不離薩云若意是善男子善女人皆當得是不可計諸功德。拘翼當知。是善男子善女人。奉行般若波羅蜜者。為承佛弟終不離薩云若。拘翼。聲聞辟支佛所有戒性三昧智慧解脫見解脫慧持是五性比是善男子善女人五事性者其功德百倍千倍巨億萬倍。其功德最尊無有能為作譬喻者。何以故。拘翼。是善男子善女人意。已離羅漢辟支佛。初不見愿羅漢辟支佛故。拘翼。般若波羅蜜。若有書持受學誦念及華香繒蓋供養者。我常嘆說是善男子善女人今世后世至竟之德。釋提桓因白佛言。我亦當常擁護是善男子善女人奉行般若波羅蜜者令意不離薩云若意。佛告釋提桓因言。是善男子善女人誦說般若波羅蜜時。無央數百千諸天。皆往到是善男子善女人所。悉叉手聽受般若波羅蜜。是諸天子復以威神加是善男子善女人。令疾開解益其識辯。是為善男子善女人得現世之德。復次拘翼。是善男子善女人于四輩弟子中。說般若波羅蜜時。終無疲倦懈怠之心。終無能形識者。何況欲有輕毀之者。何以故。般若波羅蜜所擁護故。般若波羅蜜者分別諸法故。何謂分別。是道是俗。是善是不善。是無漏是有漏。是具足是不具足。是聲聞法是辟支佛法是佛法。是為分別。何以故。是善男子善女人。已住于內外空及有無空故。用般若波羅蜜無有短故。亦不見能得般若波羅蜜短者。如是奉持般若波羅蜜者。無有能得其便者。復次拘翼。善男子善女人般若波羅蜜。作如是持作如是行者。意終不懈怠終不恐怖。何以故。是善男子善女人。終不見恐怖懈怠之兆。是為善男子善女人現世之福德。復次拘翼。若有善男子善女人受持般若波羅蜜供養香華幢幡繒蓋。作是供養者。是善男子善女人。為父母所敬愛。兄弟宗親朋友知識皆恭敬之。十方諸羅漢辟支佛諸菩薩諸佛皆共愛敬。是善男子善女人世間人及諸天阿須倫亦所愛敬。行六波羅蜜無有斷絕時。終不離內外空及有無空時。終不離三十七品佛十八法。終不離諸三昧門陀鄰尼門終不離菩薩神通教授眾生凈佛國土。終無斷絕時。其力堪任降伏外謗。拘翼。是為善男子善女人受行般若波羅蜜今世后世之德。拘翼。善男子善女人。書般若波羅蜜。持經卷諷誦者。三千大千剎土中諸四天王皆往到是善男子善女人所。聽受般若波羅蜜。作禮恭敬已去。從忉利天上至阿迦膩吒天。是諸天人行菩薩道者。皆來到是善男子善女人所。聽受般若波羅蜜。承事恭敬作禮已去。十方諸四天王諸阿迦膩吒天。及諸龍神諸閱叉揵沓和阿須倫迦樓羅真陀羅摩睺勒。皆來見般若波羅蜜。作禮供養承事恭敬。是善男子善女人。當作是知。是為法施。是三千大千剎土中及十方諸國土中。諸四天王天子。上至阿迦膩吒諸天子行菩薩道者。皆共擁護是善男子善女人行般若波羅蜜者。諸邪惡害不能得其便。除其宿命不債。如是拘翼是善男子善女人得現世之福。諸天子有欲來至是善男子善女人所者。為欲成阿耨多羅三耶三佛。欲救護眾生安隱眾生。欲樂眾生。爾時釋提桓因白佛言。是善男子善女人。當云何知十方諸四天王及諸阿迦膩吒諸天。來至般若波羅蜜所。恭敬受持作禮時。是善男子善女人當何以知之。佛告釋提桓因言。是善男子善女人若見異色凈光明者。是為知諸天人來聽受般若波羅蜜作禮恭敬時。拘翼。是善男子善女人。所未曾聞香若聞異妙之香者。當知諸大尊天來聽受般若波羅蜜恭敬作禮時。拘翼。是善男子善女人常當凈潔自喜。用凈潔自喜故。諸天皆大歡喜。來到是善男子善女人所。聽受般若波羅蜜承事作禮。是大尊天來時。是間小小少威神諸天鬼神輩皆悉避去。用不堪任是尊天威神故。用是諸尊天神來故。是善男子善女人皆離眾難。是善男子善女人所止處常當凈潔住。然燈燒香懸繒花蓋無量嚴飾常凈潔供養。是善男子善女人。終無疲厭之心。身識輕便常得安隱臥起亦安。終無惡夢不見余夢。但夢見佛但夢聞法但見比丘僧。但見三十二相八十種好。但見諸弟子眷屬圍繞而為說法。但見聽聞六波羅蜜。但見三十七品佛十八法。但見發遣六波羅蜜其義具足。但見坐佛樹下。但見諸菩薩往至佛樹成阿耨多羅三耶三佛時。但見已成阿惟三佛而轉法輪。但見無央數百千諸菩薩眾。但見當作是受薩云若慧。但見教化眾生凈佛國土。但聞十方無央數諸佛音聲。但聞某方某國某佛字某。若干百千菩薩弟子眷屬圍繞而為說法。但見十方若干諸佛般泥洹者。但見已般泥洹取其舍利起七寶塔以名花香供養塔者。拘翼。是善男子善女人所夢如是。但見殊妙之像。是善男子善女人臥安起安身體亦安凈潔且輕。不貪飲食不貪衣服。于諸供養無所希望。拘翼。譬如習行比丘。意在禪息不貪于食以禪知足。何以故。諸天鬼神取諸味之精來益其氣故。十方諸佛國諸天鬼神。皆以諸飲食之精氣亦來益之。佛告拘翼。若善男子善女人。欲得是現世之功德者。當受學是般若波羅蜜。書持諷誦意終不離薩云若。正使是善男子善女人。不能受持般若波羅蜜。不能諷誦行其中事。但書持作經卷恭敬承事。香花幡蓋自歸供養。其功德不可計。加復受學諷誦守行般若波羅蜜。意終不離薩云若者。其功德勝于供養十方恒邊沙國諸佛功德者上。若有人供養十方現在諸佛。盡其形壽香花繒蓋幢幡嚴飾衣缽真越。若佛般泥洹后取舍利起七寶塔供養如前故。不如是善男子善女人。受持般若波羅蜜。諷誦學習念其中事。得其功德。過出于彼供養者上。百倍千倍巨億萬倍

　　摩訶般若波羅蜜舍利品第三十八

佛告釋提桓因言。拘翼。如佛全身舍利。滿一閻浮提持作一分。般若波羅蜜書持經卷復作一分。二分之中欲取何所。釋提桓因白佛言。世尊。我寧取般若波羅蜜。所以者何。我于舍利不敢有慢意。不敢不恭敬。不為不欲供養。用諸佛身皆從般若波羅蜜出生故。諸佛如來舍利。皆因般若波羅蜜因緣故而得供養。舍利弗語釋提桓因言。拘翼。是般若波羅蜜最第一無形。不可護持不可見無礙一相。一相者則無相。云何而欲受持。持是般若波羅蜜。亦不于所生處住。亦不增減處住。亦不希望處住。亦不無希望處住。亦不轉處住。亦不于著斷處住。亦不持佛法有所與。亦不舍凡人法。亦不持聲聞辟支佛戒法有所與。亦不舍凡人法。亦不持無為法有所與。亦不舍有為法。亦不持內外空及有無空有所與。亦不持三十七品佛十八法薩云若法有所與。云何欲受持。釋提桓因言。如是如是。舍利弗。有知是般若波羅蜜。于佛法無所與。于凡夫法而無所舍。有作是知者是為行念般若波羅蜜。是為于六波羅蜜而無二入故。于是世尊嘆釋提桓因言。善哉善哉。如汝所說。于六波羅蜜無有二入。所以者何。六波羅蜜無有二事故。拘翼。般若波羅蜜及法性亦無有二。六波羅蜜真際不可思議亦無有二。釋提桓因白佛言。世尊。諸天及世間人。當為般若波羅蜜作禮。所以者何。菩薩摩訶薩。于般若波羅蜜中成阿惟三佛故。世尊。譬如我與諸天子共在快等正殿共會。諸天子來集為我作禮。若我不在坐。諸天子皆為我坐作禮。用受教處故。繞一匝已各各自去。若善男子善女人。有書持是般若波羅蜜。復為他人解說其義。時十方諸天。龍。鬼。神。阿須倫。揵沓和。迦樓羅。甄陀羅。摩睺勒。皆為般若波羅蜜處作禮繞已竟去。所以者何。諸佛如來皆從中生。諸世間人安隱快樂皆從中生。諸佛舍利諸菩薩行。皆來入薩云若中。皆因薩云若皆悉隨從受其教令。用是故世尊。二分之中我取般若波羅蜜受持諷誦。我受持般若波羅蜜者。若使法欲盡時。我亦不恐畏。初無是相念何以故。般若波羅蜜無相無形亦不可得故。六波羅蜜上至薩云若。皆無有相無行無形亦不可見。是般若波羅蜜無相之法。用是故如來無所著等正覺。于無行無得無相法中。成得阿耨多羅三耶三佛。世尊。用般若波羅蜜無相故。為弟子說法亦無相無得無行。得成阿耨多羅三耶三佛。用是故世人及諸天鬼神龍。皆當承事恭敬名花名香繒幡花蓋。供養般若波羅蜜。世尊。若有受持般若波羅蜜諷誦習行者。若復持諸經卷香花供養者。是輩之人終不復墮三惡之趣。亦不墮落羅漢辟支佛道。至成阿耨多羅三耶三佛。亦無是難所生常見佛不離諸佛國。從一佛國復至一佛國。香花寶飾供養諸佛世尊。正使三千大千國土全身舍利令滿其中。二寶之中我故當取般若波羅蜜。何以故。世尊。是舍利于般若波羅蜜中出生得供養故。善男子善女人。因是供養斷三惡趣。得生天上人中之福。于三乘法隨其所愿各得度脫。世尊。書般若波羅蜜已。見其經卷如見佛等無有異。何以故。世尊。如來與般若波羅蜜等耳無有二故。如世尊以三事教及十二部經。若有善男子善女人。受書般若波羅蜜。持其經卷復以教人。與佛所教正等無異何以故。世尊。佛三法教及十二部經。皆從般若波羅蜜中出故。復次世尊及十方諸佛。以三事教十二部經。若復有善男子善女人。以般若波羅蜜經卷教人。其福亦等無異。何以故。十方諸佛十二部經及三事教。皆從般若波羅蜜中出生故。復次世尊。若有善男子善女人。供養十方如恒邊沙諸佛真越。衣服所有名花供養嚴飾。若復有供養般若波羅蜜者。其功德福與彼無異。何以故。十方諸如來無所著等正覺。皆從般若波羅蜜中出故。復次世尊。若善男子善女人受學般若波羅蜜。諷誦讀持習行中事。是人終不墮三惡趣。亦不墮羅漢辟支佛道地。正住阿惟越致地。何以故。世尊。般若波羅蜜者。遠離眾病故。復次世尊。若有善男子善女人。書持般若波羅蜜者。受學諷誦守行中事。加復供養名花搗香繒彩花蓋幢幡。當知是善男子善女人已離諸恐怖。世尊。譬如負債之人常懷恐怖。與王相知不復恐怖。何以故。用依尊故。如是世尊。舍利從般若波羅蜜中得成而得供養。世尊。當知是般若波羅蜜如王。如來舍利者如負債人。依般若波羅蜜用得安隱。世尊。當知薩云若之慧皆從般若波羅蜜得成。是故我于二寶之中取般若波羅蜜。何以故。如來身者從般若波羅蜜中出生。大士三十二之相。佛十種力四無所畏佛十八法大慈大悲。皆從般若波羅蜜出生。五波羅蜜者亦從般若波羅蜜出生。各得名字。如來所得薩云若慧。皆從般若波羅蜜中出。世尊。三千大千剎土。所在有受持是般若波羅蜜諷誦學者。供養香花承事禮拜。人若非人終不能得其便。是眾生等后皆當得泥洹之法。世尊。是般若波羅蜜大威神也。乃使三千大千世界眾生皆建佛事。世尊。般若波羅蜜所止處。當知是處已為有佛。譬如世間無價摩尼之寶所在著處。人非人不能得其便。若男子女人為非人所持持摩尼寶往。非人見摩尼寶者。不堪其威即自然去。若男子女人有寒熱之病。持摩尼寶示之其病即除。若持摩尼寶著冥中即時明。熱時持摩尼寶所著處即時涼。寒時持摩尼寶所著處即時溫。摩尼寶所置處諸邪之毒皆悉消除。若男子女人為蛇蚖所中。見摩尼寶者毒即除其處愈。世尊。摩尼寶其德如是。若男子女人若目冥若眼痛若身腫若有瘡見摩尼寶者諸瘡諸病皆悉除愈。世尊。此摩尼寶其德如是。若著水中水即隨作摩尼寶色。世尊。若持雜色若干種繒裹。著水中水續作摩尼寶色。水濁即為清。摩尼寶其德如是。是時阿難語釋提桓因言。拘翼所說者為是天上摩尼寶乎。為是世間寶耶。釋提桓因報阿難言。我所說者天上之寶。世間亦有摩尼寶。不及天上之寶。其德不具足不如天上寶。其德不可以譬喻為比。我所說寶者。若著函中若著篋中。其光明徹出去。正使舉珠去其處續明如故。若有書持受學般若波羅蜜者。其處則無眾患之難。其處所尊譬如摩尼珠之處。當知般若波羅蜜如摩尼珠。其德無量五波羅蜜之德及薩云若。內外空及有無空。三十七品佛十八法。法性如真際不可思議薩云若慧之德。佛般泥洹后舍利得供養承事。薩云若慧從諸習緒盡。常悉守護不忘于法。薩云若者是諸法之器。是故如來無所著等正覺舍利得尊敬供養。舍利者是般若波羅蜜之寶器。無斷無著波羅蜜。無生無滅波羅蜜。亦不著亦非不著波羅蜜。無生無滅波羅蜜亦不應亦非不應波羅蜜。亦不舉亦不下波羅蜜。亦不來亦不去亦不住波羅蜜。是故如來無所著等正覺舍利得供養。舍利者是諸法波羅蜜之器。以諸法波羅蜜合成故。舍利得供養。世尊。置是三千大千剎土如來舍利。如恒邊沙剎土舍利滿中。我故取般若波羅蜜。所以者何。如來舍利皆出是中故得供養故。若善男子善女人。供養舍利恭敬承事者。得天上世間之福。得生剎利梵志長者大姓家。得生第一四天王。得第六天上功德之福。殖此福已因諸善本必度眾苦。若復持是般若波羅蜜供養承事。便具足五波羅蜜三十七品佛十八法度羅漢辟支佛地住菩薩之德。便得神通從一佛國復至一佛國。隨其所應而教化之各令得所。或作遮迦越羅。或作剎利梵志。或作長者大姓。隨其習俗而教授之。是故世尊。我不為憍慢不恭敬承事。不為不欲受持舍利世尊。若有善男子善女人。恭敬承事般若波羅蜜者。則為供養諸如來無所著等正覺舍利已。世尊。若欲見十方現在無央數諸佛者。當奉行般若波羅蜜。諷誦受持教人習行供養是已。善男子善女人。便得見十方現在無央數諸佛。以善男子善女人供養般若波羅蜜故便得諸佛法。世尊。欲得見諸佛如來無所著等正覺者。是善男子善女人。當受持般若波羅蜜。世尊。復有二法。何等為二。謂有為法之法。無為法之法。何等為有為法之法。謂內外空之智及有無空之智。三十七品四無礙慧四無所畏佛十種力及十八法。惡法善法之智。有漏無漏之智。俗法道法之智。是名曰有為法之法。何等為無為法之法。謂不生不滅之法。亦不住住無有異。亦不著亦不斷亦不增亦不減諸法之真。何等諸法之真。無所有者是法之真。是名為無為法之法。佛告釋提桓因言。如是如是。過去諸如來無所著等正覺。皆由般若波羅蜜成阿惟三佛。諸弟子眾亦各得其所成。須陀洹至羅漢辟支佛。甫當來今現在諸如來無所著等正覺。亦當由般若波羅蜜成阿惟三佛。諸弟子眾亦各成其所得。須陀洹至羅漢辟支佛。何以故。此三乘法皆從般若波羅蜜中出故。雖出三乘亦無所生亦無相念亦無著亦無斷亦無所有亦不應亦不不應亦不動轉亦不不動轉亦不取亦不舍。但以俗數不以最要。何以故。般若波羅蜜亦不在此亦不在彼亦不中流亦不近岸亦不偶亦不只亦非相亦非無相亦非道亦非俗亦不有為亦不無為亦不善亦不惡亦不過去當來今現在。何以故。拘翼般若波羅蜜亦不持佛法亦不持聲聞辟支佛法亦不舍凡人法。釋提桓因白佛言。世尊。般若波羅蜜者大度之度。菩薩摩訶薩行般若波羅蜜。盡知一切眾生之意。亦不有眾生及知見處。亦不見五陰亦不見六情。亦不有六衰亦不緣起。亦不有三十七品及佛十八法。亦不見道亦不有道法。亦不見佛亦不有佛法。何以故。般若波羅蜜亦不有所倚住。何以故。般若波羅蜜無有形不可見。何況當見有所倚者。佛告釋提桓因言。如拘翼所說。菩薩摩訶薩長夜行般若波羅蜜尚不見道。何況及菩薩所行法。釋提桓因白佛言。世尊。何以故。菩薩摩訶薩但行般若波羅蜜。不行余波羅蜜。佛告釋提桓因言。菩薩盡行六波羅蜜。亦無所倚不有所施。不有受者不有與。不有戒亦不有犯。亦不有忍亦不有恚。亦不有精進亦不有懈怠。亦不有禪亦不有亂意。亦不有智亦不有愚。般若波羅蜜者是菩薩第一之行。于般若波羅蜜布施持戒忍辱精進一心者。欲具足五波羅蜜故。菩薩行般若波羅蜜者。欲觀諸法無所倚故。從五陰至薩云若。是為諸法無所倚。譬如閻浮提種種好樹。若干種色若干種葉若干種花若干種果其色各異。種種莖節枝葉花實其蔭無異無有差別。拘翼。般若波羅蜜含五波羅蜜至薩云若。亦不若干無有差別亦無所倚。釋提桓因白佛言。世尊。般若波羅蜜者。于諸功德皆具兄滿。世尊。般若波羅蜜者。是無央數無量功德皆悉具足。世尊。般若波羅蜜者。含受一切諸法功德皆悉具足。世尊。若有善男子善女人。受持般若波羅蜜者。書其經卷。供養名華搗香繒蓋幢幡奉行中事。若復有人書般若波羅蜜以為經卷。復與他人。如是其福何所為多者。佛告釋提桓因言。我今問汝隨所報我。若善男子善女人供養全身舍利。若復持如芥子者分與他人令供養者。其福何所為多。釋提桓因白佛言。世尊。如我從佛所聞法中事。善男子善女人供養舍利。若復分持如芥子者與他人其福甚多。世尊。如我重察其義。如來住于金剛三昧。自壞其身下末舍利如芥子者而供養之。受無極福斷諸苦之際。佛告釋提桓因言。如是拘翼。若有人供養般若波羅蜜書持經卷。復與他人者其福德甚多甚多。拘翼。若持般若波羅蜜轉復教余人。解其中慧事事分別。是善男子善女人所得福德。多于前所供養者上所從聞。是般若波羅蜜者。當知其尊在諸賢圣之上。當視是人如世尊無異。所以者何。得見般若波羅蜜者則為見世尊已。世尊則是般若波羅蜜。般若波羅蜜則是世尊。何以故。過去當來今現在諸如來無所著等正覺皆從般若波羅蜜中出。得成阿惟三佛故。諸賢圣智及諸阿惟越致菩薩。皆從是般若波羅蜜中出。得成阿惟佛。諸聲聞者亦從其中皆得羅漢。辟支佛各得其所。發菩薩意者亦從是皆得諸菩薩德。是故拘翼。若善男子善女人。欲得見現在諸佛承事供養者。當供養般若波羅蜜。佛言。我奉持供養般若波羅蜜如是上事。自致成阿惟三佛于中最尊。誰復有尊可承供養從天上至世間過諸三界無復尊者。熟自思念我本從般若波羅蜜自致三耶三佛。般若波羅蜜者則是我之所尊。是故我今當供養般若波羅蜜所應恭敬。是故拘翼。我自供養承事是般若波羅蜜初不遠離。我所作者皆因般若波羅蜜而行。若善男子善女人欲得阿耨多羅三耶三佛者。當供養般若波羅蜜受持奉行。何以故。諸菩薩摩訶薩皆從般若波羅蜜出生故。諸佛世尊皆從菩薩摩訶薩出生故。是故拘翼。若善男子善女人行三乘法者皆當供養般若波羅蜜。書持受學亦當如是

放光般若波羅蜜經卷第七放光般若經卷第八

　　　　西晉于闐國三藏無羅叉奉　詔譯


　　摩訶般若波羅蜜功德品第三十九

佛告釋提桓因。若有善男子善女人。教一閻浮提。其中眾生使立十善。于拘翼意云何。其福寧多不。釋提桓因白佛言。甚多甚多世尊。佛言。拘翼。不如是善男子善女人持般若波羅蜜經卷授與他人。使書持諷誦解其中事。得其功德甚倍多也。何以故。是般若波羅蜜中。廣說無漏之法。使諸善男子善女人皆得而學。甫當來者。亦復得學等至于道。求羅漢辟支佛道者皆于是得。甫當求者亦于是得。求菩薩道者皆于中得。甫當求者皆悉當于中得。已成阿惟三佛者皆于中得。甫當求阿惟三佛者亦當于是中得。拘翼。何等為無漏之法。謂三十七品空及三脫門四諦。內外空。及有無空佛十種力無量佛法。使善男子善女人得成阿惟三佛。甫當求者亦當得成阿惟三佛。拘翼。教一閻浮提眾生皆立于十善。不如使一人得須陀洹道。何以故。雖教一閻浮提眾生使行十善未脫三惡趣。教一人得須陀洹者。已離三惡趣故。拘翼。若教一閻浮提其中眾生使行十善盡得須陀洹。不如教一人使得辟支佛得福甚多。拘翼。盡教一閻浮提人立于十善。皆得須陀洹斯陀含阿那含阿羅漢辟支佛。不如教一人使發阿耨多羅三耶三菩意其德甚多。何以故。使一人發阿耨多羅三耶三菩意。為續佛種佛種不斷故。拘翼。須陀洹至辟支佛及佛皆從菩薩生。是故當知。善男子善女人持般若波羅蜜經卷。授與他人所得甚多。何以故。諸廣大之法。皆來入般若波羅蜜故。因是便知有剎利梵志長者大姓。因知有四天王上至無思想無思想慧天。因知有三十七品至薩云若。知有須陀洹上至三耶三佛。拘翼。置是一閻浮提眾生。及四天下至小千天下。中千天下三千大千國土。及如恒邊沙國土滿中眾生。悉教立于十善故。不如是善男子善女人書持般若波羅蜜。教他人使書持經卷諷誦解說。得其功德甚多甚多。復次拘翼。善男子善女人。教一閻浮提滿中眾生。令立四禪四等及四空定。得五神通其人得福寧為多不。釋提桓因白佛言。甚多甚多。世尊。佛言。故不如是善男子善女人書持般若波羅蜜授與他人。使書持經卷諷誦解說。得其福多。何以故。拘翼。般若波羅蜜者。所說極廣遠故。拘翼。置是一閻浮提四天下小千國土中千國土三千大千國土。及如十方恒邊沙國土滿中眾生。悉教令得四禪四等及四空定。得五神通其功德寧多不。釋提桓因白佛言。甚多甚多世尊。佛言。故不如是善男子善女人書持般若波羅蜜授與他人。使書持諷誦解說中事。得其功德甚多甚多。復次拘翼。受持般若波羅蜜者。不以二事亦非不二。受行五波羅蜜。亦不以二道亦非不二。亦不以二事念內外空及有無空。亦不以二事道行三十七品。亦不以二事道行薩云若。復次拘翼。若善男子善女人。以無央數方便持般若波羅蜜。教化眾生。使學受持諷誦解說廣演其義。不以二事觀般若波羅蜜。亦不以相亦不以無相。亦不合亦不散。亦不應非不應。亦不舉亦不下。亦不著亦不斷。亦不生亦不滅亦不持非不持。亦不處非不處。亦不實亦不虛。亦不垢亦不凈。亦不信非不信。亦不法非不法。亦不如非不如。亦不真際非不真際。如是拘翼。善男子善女人受持般若波羅蜜。授與他人使諷誦學。事事分別解說其義章句分明。持是教人所得功德。勝自諷誦守行其事。若善男子善女人。自學般若波羅蜜。諷誦解說身自供養。復教他人令諷誦學為解中義分別。其慧明了具足者。是善男子善女人。所得功德最倍益多。釋提桓因白佛言。世尊。是善男子善女人。受學般若波羅蜜者。當具足受解其句義。佛言。如是如是。拘翼善男子善女人受學般若波羅蜜者。當具足受解其句義。如是受學者。是善男子善女人。得無央數不可計善本之德。若有善男子善女人。盡其形壽供食十方諸佛如來隨其所樂。其人殖福寧為多不。釋提桓因言。甚多甚多。佛言。故不如是善男子善女人以無央數方便持般若波羅蜜授與他人。使學守行具足解慧了其句義者。所得功德福最甚多。何以故過去當來現在諸佛本行菩薩道時皆于般若波羅蜜中學。成得阿惟三佛。其有學者亦當復成阿惟三佛。復次拘翼。善男子善女人于阿僧祇劫行檀波羅蜜。不如是善男子善女人受持般若波羅蜜。廣教眾生而無所猗。拘翼。菩薩行檀波羅蜜若有所猗。生意念言我施與彼。作如是者為住布施。不成檀波羅蜜。言我持戒是我所戒。便住于戒不成尸波羅蜜。言我忍辱以是故忍。便住于忍為不成羼波羅蜜。言我精進有所為進便住于精進為不成惟逮波羅蜜。言我行禪有所為禪。便住于禪為不成禪波羅蜜。言我行智。便念于智以住于智。為不成般若波羅蜜。拘翼善男子善女人作是行者。不成六波羅蜜。釋提桓因白佛言。菩薩摩訶薩作何等行當成六波羅蜜。佛告釋提桓因言。菩薩布施亦不自有亦不有所施亦不有受者。是為行檀波羅蜜。至般若波羅蜜亦不有亦不得。是為菩薩具足行六波羅蜜。拘翼。若善男子善女人行六波羅蜜及其義解。當作是知。何以故。后當來世當有善男子善女人。發意欲得阿耨多羅三耶三菩。住于般若波羅蜜。不具足聞般若波羅蜜及其義解。或不成阿耨多羅三耶三菩。是故當為是輩人。具足解說般若波羅蜜中慧。釋提桓因白佛言。何等為人說般若波羅蜜。佛告釋提桓因言。若有善男子善女人說般若波羅蜜。說已當復說。釋提桓因白佛言。云何善男子善女人說般若波羅蜜。說已當復說。佛語釋提桓因言。若善男子善女人新入般若波羅蜜者。當為說般若波羅蜜。為說已當復說。為新入者說色無常。當為作如是說。如是行者為行般若波羅蜜。如是說者為念五陰無常。善男子善女人。作如是說五陰無常者。為欲初向行般若波羅蜜。說十二衰無常苦空行六波羅蜜。說十八性無常苦空行六波羅蜜。說五陰苦空行六波羅蜜。說四禪四等四空定無常苦空行六波羅蜜。說三十七品十八法至薩云若。說無常教非常苦空。作如是說作如是解。是為教新發意者行般若波羅蜜。拘翼。新學初發意者當作是行。復次拘翼。若善男子善女人。深入學者說般若波羅蜜時。當語是新學初發意者言。汝當受念六波羅蜜。受已當住第一菩薩地。從第一至第二至十住。作是想有著想有猗想。作是念般若波羅蜜。拘翼。是為新發意行般若波羅蜜者。復次拘翼。是善男子善女人復作是教言。汝當作是念般若波羅蜜。作是念已出過羅漢辟支佛上。是為新發意者行。復次拘翼。有行菩薩道者。當語新學者言。當受是般若波羅蜜。當得無所從生法忍。得是忍已便住神通。從一佛國至一佛國禮事恭敬諸佛世尊。復次拘翼。深入學者當教新學初發意者言善男子善女人汝當作是受學般若波羅蜜。作是持念。作是念已。汝便當得不可計無量之功德善福。是為教新發意者行。復次拘翼。深入學者。當教新學者言。善男子。汝當學過去當來今現在諸佛所行善本所作功德。當一心念至得阿耨多羅三耶三佛。是為教新學者行。釋提桓因白佛言。作是念說已當復云何教新學者乎。佛告釋提桓因言。深入學者。當復教新學者言。善男子當受念般若波羅蜜。念般若波羅蜜者。莫觀五陰無常。何以故。五陰所有自空五陰所有者無所有也。無所有者非五陰。般若波羅蜜中五陰無有常與無常。般若波羅蜜中尚不見五陰。何況當有常無常耶。拘翼。善男子善女人。作如是說為不教新學著者。當復教新學著者。汝當受念般若波羅蜜。念般若波羅蜜于諸法莫有所過莫有所住。何以故。般若波羅蜜者亦無有法可過者有住者。何以故。法自空。有空者無所有。無所有者般若波羅蜜。般若波羅蜜中無有法可應不應者。亦無有生與不生法。善男子善女人作如是說。是為不教新學著者。拘翼善男子善女人說般若波羅蜜中義當如是。善男子善女人。作如是教所得功德多于前者。復次拘翼。善男子善女人。教一閻浮提眾生令得須陀洹道其福多不。釋提桓因言。甚多甚多世尊。佛言。不如是善男子善女人以般若波羅蜜授與他人使學書持為解說其義。得其功德甚多甚多。教是善男子善女人。般若波羅蜜隨其上教習學守行。何以故。諸須陀洹道者皆從般若波羅蜜出生故。復次拘翼。置是閻浮提諸四天下及三千大千國土。東方如恒邊沙國土。滿中眾生盡教令得須陀洹道。其福寧多不。釋提桓因言。甚多甚多世尊。佛言。不如是善男子善女人以般若波羅蜜授與他人。使學書持諷誦行習解說其慧。得其功德甚多甚多。何以故。須陀洹道皆從般若波羅蜜出生故。復次拘翼。若閻浮提滿中眾生盡教令得須陀洹斯陀含阿那含阿羅漢。其福寧多不。釋提桓因白佛言。甚多甚多世尊。佛言。不如是善男子善女人。以般若波羅蜜授與他人使學書持諷誦奉行。如其中教解說慧義。得其功德甚多甚多。何以故。須陀洹道至阿羅漢皆從般若波羅蜜出生故。復次拘翼。置是一閻浮提及三千大千國土如恒邊沙國土滿中眾生。盡教令得須陀洹道至阿羅漢其福多不。釋提桓因白佛言。甚多甚多。佛言。不如是善男子善女人以般若波羅蜜授與他人。使學書持諷誦奉行。隨其中教解說慧義。得其功德甚多甚多。復次拘翼。一閻浮提滿中眾生。盡教令得辟支佛道其福多不。釋提桓因言。甚多甚多世尊。佛言。不如是善男子善女人以般若波羅蜜授與他人。使學書持諷誦奉行。隨其中教解說慧義。得其功德甚多甚多。何以故。諸辟支佛皆從般若波羅蜜出生故。復次拘翼。置是閻浮提及三千大千國土。如恒邊沙國土眾生。盡教令得辟支佛道福多不。釋提桓因言。甚多甚多世尊。佛言。不如是善男子善女人以般若波羅蜜授與他人。使學書持諷誦奉行。隨其中教為解慧義。得其功德甚多甚多。何以故。諸辟支佛皆從般若波羅蜜中出生故。復次拘翼。若有善男子善女人。教一閻浮提及恒邊沙滿中眾生。勸助令發阿耨多羅三耶三菩意。不如是善男子善女人以般若波羅蜜授與他人。教使書持諷誦奉行。為解慧義其德甚多。語其人言。受般若波羅蜜當隨中教。隨是教已當得薩云若利。得是利已便具足般若波羅蜜。汝便當成阿耨多羅三耶三菩。何以故。初發意菩薩皆從般若波羅蜜出生故。復次拘翼。若有善男子善女人。教一閻浮提及恒邊沙滿中眾生。教令立于阿惟越致。其福寧多不。釋提桓因言。甚多甚多世尊。佛言拘翼。不如是善男子善女人持般若波羅蜜經卷授與他人解說中事。及其義慧使宣行之。語其人言。受持是般若波羅蜜經卷。如上所教皆習奉行。汝便當得諸法之利。至得阿耨多羅三耶三菩。何以故。菩薩摩訶薩阿惟越致地皆從般若波羅蜜出故。復次拘翼。盡一閻浮提其中眾生。悉為阿耨多羅三耶三菩不復轉還。若善男子善女人。為是輩人說般若波羅蜜及其義解。而為說之。若有一人言。我欲疾成阿耨多羅三耶三菩。若有善男子善女人。為是一人說般若波羅蜜。具足其義分別解說。其福最多。釋提桓因白佛言。世尊。菩薩摩訶薩務欲成阿耨多羅三耶三菩者。務當教是菩薩令行六波羅蜜。當教內外空及有無空。三十七品佛十種力。四無所畏四無礙慧佛十八法。當以是法教是輩人。給其所須衣服真越所有供養。以是二事法。供食是輩菩薩摩訶薩。世尊。是善男子善女人所得福最尊。勝前所作者。所以者何。世尊。菩薩摩訶薩教人行六波羅蜜。當如是教人行內外空及有無空。三十七品乃至佛十八法。亦當如是。須菩提語釋提桓因言。善哉善哉。拘翼。乃勸助是善男子善女人求菩薩道者。乃爾如卿為佛作賢弟子之法。當益于菩薩摩訶薩。以持法施及供養施護養菩薩。勸助使成阿耨多羅三耶三菩。何以故。諸佛及弟子眾皆從是二事施中出。若菩薩不發阿耨多羅三耶三菩意者。是菩薩終不能學六波羅蜜及佛十八法。若菩薩不學六波羅蜜及佛十八法者。終不成阿耨多羅三耶三菩。亦不知有羅漢辟支佛。以菩薩學六波羅蜜及佛十八法故。得成阿耨多羅三耶三菩。三惡趣便斷。世間乃知有剎利梵志長者大姓種便知有四天王及無思想無思想慧天。便知有六波羅蜜。從內外空及有無空三十七品佛十八法。世間便知有聲聞辟支佛乘

　　摩訶般若波羅蜜勸助品第四十

爾時彌勒菩薩摩訶薩語須菩提。菩薩摩訶薩所作勸助福祐之像。與眾生共為阿耨多羅三耶三菩。無所希望出過眾生。諸聲聞辟支佛所作勸助福祐者上一切眾生。發聲聞辟支佛乘者。所作布施福祐之像。持戒自守一心福像。不如是菩薩摩訶薩勸助之福與眾生俱共為阿耨多羅三耶三菩。其福最尊為最第一。具足無有過上者。所作勸助皆為眾生成阿耨多羅三耶三菩。何以故。羅漢辟支佛所作布施之福持戒自守。但欲自調但欲自凈但欲自度。念三十七品念三脫門。但以自調而欲自度。菩薩但欲調眾生欲凈眾生欲度眾生。勸助眾生為阿耨多羅三耶三菩。須菩提白彌勒菩薩摩訶薩。是菩薩摩訶薩于東方無央數諸佛剎土。無央數般泥洹佛。從發意至阿耨多羅三耶三佛。至般泥洹乃至法滅盡。從其中間所作善本應六波羅蜜。及諸聲聞緣覺。所作布施功德持戒自守及諸無漏之戒。從行戒至無戒善本。乃至諸佛凈戒之福。三昧之福。智慧之福解脫之福見解脫慧之福。及大慈大悲無量阿僧祇佛所說法。從其法中所聞受者。有得須陀洹至得阿羅漢辟支佛。上至菩薩及諸般泥洹佛所作功德。都計之合之。勸助為尊最為無上最為具足。我亦復持是功德。如是勸助功德福。是為作阿耨多羅三耶三菩中勸助。是便為成阿耨多羅三耶三菩。是善男子善女人為菩薩道者。或當作是念。如過去諸佛世尊所作功德。使我得是意。使我發是意行。使我得是想念。彌勒菩薩告須菩提。善男子善女人發菩薩意者。不以是因緣不以是像不作是想。于阿耨多羅三耶三菩。須菩提語彌勒菩薩。若不以是得若不以是因緣。諸佛世尊何以故于想十方世界從十方佛。從初發意至于法盡。諸善本及發聲聞乘。我所從戒至無戒功德盡計之合之。而求阿耨多羅三耶三菩。應無有想。將無作顛倒想。無常謂有常。用想顛倒用意顛倒。用見顛倒。不凈謂凈苦言有樂無我謂我。用想顛倒用意顛倒用見顛倒。其事虛空亦如因緣亦如。道意亦爾六波羅蜜亦爾。乃至十八法亦爾。若如事者亦如。道意六波羅蜜亦如是。五陰六情亦如是內外空及有無空三十七品及十種力佛十八法。何等為事何等為因緣。何等為道何等為諸善本。何等為勸助意。何等為勸助對意。所可求阿耨多羅三耶三菩者。彌勒菩薩語須菩提。若有菩薩行六波羅蜜。見過去佛供養承事諸佛。與善知識相得。若已自學身空。是輩之人不以事像。不以是因緣。不以是佛善本之相。不以勸助功德。不以是諸福作想求阿耨多羅三耶三菩。當復更作是意求。令不墮二法亦不不二。亦不以想亦不以無想。亦無所猗亦非不猗。亦不以著亦不以斷。亦不以生亦不以滅。若是菩薩不學六波羅蜜。若不供事諸佛。若無諸善之本。若不與善知識相得。若不自學空。便以是事。以是因緣。以是勸助功德。以是諸事起想。求阿耨多羅三耶三菩。是故須菩提。不當為初發意菩薩前說六波羅蜜。及內外空有無空及諸法空。不當為新學菩薩說之。何以故。若新學者或亡所信或亡所樂。所有恭敬皆悉亡失。便壞諸善本。當為阿惟越致菩薩摩訶薩說之。若久與善知識相隨者亦可與說。從前過去于諸佛所作功德者。當與是輩人可說空相法。是人聞是不恐不怖亦不畏懼。菩薩摩訶薩當作如是勸助。所可勸助意。所可求阿耨多羅三耶三菩。是意已滅盡無所復有。所可作者及諸因緣所作功德亦復滅盡。何等為勸助意。何等為眾事。何等因緣。何等為善本功德。而求阿耨多羅三耶三菩者。持意有所求耶。意無兩對如意之性而無所求。若有菩薩行般若波羅蜜。至六波羅蜜亦無所有。至于五陰亦無所有。至道亦無所有。若有菩薩求阿耨多羅三耶三菩。當作是知當作是求。當作是勸助。當作是善本。如是求為求阿耨多羅三耶三菩。彌勒菩薩語長老須菩提言。新學菩薩聞是將無恐怖。當云何作諸善本功德而有所求。云何勸助及諸功德持。作阿耨多羅三耶三菩。須菩提語彌勒菩薩。新學菩薩行般若波羅蜜受持六波羅蜜。無所猗受而無所想。當解內外空及有無空。解三十七品佛十八法。常與善知識相得得六波羅蜜及其義趣。教授令不離六波羅蜜。至得菩薩道。不離佛法教語魔事。聞魔事已不增不減。何以故。至得菩薩道常念諸法不離諸佛。于中作功德受持諸菩薩宗。至得阿耨多羅三耶三菩不離是功德新學菩薩于諸十方無央數佛如來無所著等正覺。及諸弟子所作功德。及諸剎利梵志大姓。及四天王首陀會諸天所作功德。皆勸助之。持是勸助功德。求阿耨多羅三耶三菩。其功德最上無過者。是時彌勒菩薩語須菩提言。若有新學菩薩。念諸佛及弟子所有勸助功德。持無上無比勸助無央數勸助功德。求阿耨多羅三耶三菩。于想念見而不顛倒。須菩提言。雖念諸佛及弟子眾。于中無佛想亦無弟子眾想亦無諸善本想意有所求亦無意想。菩薩作如是求。于想不倒于念不倒于見不倒。若菩薩念諸佛及眾僧功德念所作善本。持想求阿耨多羅三耶三菩。是為菩薩想倒念倒見倒。菩薩雖有是念。念佛及眾念諸善本。雖有是念。當知是念盡滅無所有。所可盡者無所求。意有所求是意之法。所可求法亦是其法。雖作是求是為正求不為邪求。菩薩摩訶薩當作是求。是為過去當來今現在諸佛及諸弟子所作功德。下至凡夫所作功德。所聽受法及諸天阿須倫真陀羅摩睺勒所作功德。及諸剎利梵志大姓長者所作功德。及四天王上至首陀會天所作功德。所聽受法所可發意求阿耨多羅三耶三菩。都盧合之聚之計之稱之。是所作功德皆勸助之。持是勸助功德。求阿耨多羅三耶三菩。若當知是法已盡已滅。無所復有所可求法。亦復盡空。若作是求為求阿耨多羅三耶三菩。當作是知法不求法。何以故。諸法皆自空故。作是求者為求阿耨多羅三耶三菩。菩薩如是行六波羅蜜者。于想不倒于念見亦不倒。何以故。不入所求故。于諸善本及其道意不見當有所入處故。是為菩薩無上之求。菩薩摩訶薩于諸功德寂而無所生。于五陰十八性及六衰至六波羅蜜亦寂無所生。于內外空及有無空佛十八法亦寂而無所知。菩薩如是知寂無所得者。是為求阿耨多羅三耶三菩。若菩薩摩訶薩知勸助功德。勸助功德寂無所生。佛寂及佛事寂。諸善本事善本事寂。諸道意事道意事寂。諸所求事所求事寂。諸菩薩事菩薩事寂。六波羅蜜事六波羅蜜事寂。乃至佛十八法佛十八法寂。如是菩薩當寂凈行般若波羅蜜。是為菩薩行般若波羅蜜。諸過去佛所作善本有所求索盡般泥洹。菩薩摩訶薩亦當作是求。所作善本及于所求當如泥洹。意有所索意與所求適等無異作如是求作如是知。是為求阿耨多羅三耶三菩。作如是求者想不顛倒念不顛倒見不顛倒。若復菩薩以想行般若波羅蜜。以想念諸佛功德。是為不求阿耨多羅三耶三菩。過去諸佛亦不有想亦不無想。若復作念若復作想。如是為不求阿耨多羅三耶三菩。是為想顛倒念顛倒見顛倒。若復不念諸佛善本諸所有發意亦不作知亦不作想。是則為求阿耨多羅三耶三菩。是為菩薩想不顛倒念見不顛倒。彌勒菩薩語須菩提。云何菩薩有所求而無有想。須菩提言。菩薩欲得漚和拘舍羅。當于般若波羅蜜中學。不求般若波羅蜜終不得諸善本功德。何以故。諸佛世尊亦不于般若波羅蜜中現。及諸善本亦不見眾事亦不見意。可作阿耨多羅三耶三菩。所作已滅眾事亦滅。我但以自起是諸想諸善功德及諸發意。諸佛世尊亦無想求。亦無有是勸助亦無是知。何以故。用想求無所得故。若想有可得者。我及諸佛所作分別想當有所得。是故菩薩功德菩薩有所求。亦不當作想亦不當有所倚。諸佛世尊不稱譽倚想求者。何以故。想求者為雜毒。譬如凈潔美食與毒相得。色雖香美故為雜毒。若有愚癡之人欲得食之。雖為當時貪其色好香。可口久后不便其身。作如是受不諦觀。不諦知不知諷誦倒解中義自不能解。為他人說言。善男子。是教是過去當來今現在佛。從發意以來至得阿耨多羅三耶三菩。于有余泥洹至無余泥洹乃至法盡。于其中間行般若波羅蜜。所作功德及六波羅蜜。所可行三十七品。四禪四等及四空定。十種力十八法所作善本。及凈佛國教授眾生。諸佛戒品三昧品。智慧品解脫品見解脫慧品薩云若慧。無所亡法常等行于聲聞中所作功德。諸佛世尊所記辟支佛。諸天尊神阿須倫迦留羅真陀羅摩睺勒所作功德。都盧合聚此諸功德。持求阿耨多羅三耶三菩。倚想求三耶三佛。是則譬如雜毒之食。有倚想者終無所成。何以故有倚有想而有形貌有雜毒。求為謗如來亦不受如來教亦不受法。善男子善女人。行菩薩道者。當作是念。過去當來今現在諸佛世尊。從發意以來至得佛。云何有所作求。及諸弟子至薩云若中事所作上亦如是。當云何有所作而求阿耨多羅三耶三菩。善男子善女人。求菩薩道。不欲高下如來者當作是求。如諸佛世尊所知識。以辯才慧諸善本之相與法相應者。我持是勸助。我所求阿耨多羅三耶三菩者。皆是諸佛所知。諸善男子善女人。求菩薩道者不倚諸善本功德。求阿耨多羅三耶三菩。如是求者為不高下如來。是為信佛信法菩薩。如是行者為不雜毒。所求為無有毒。若善男子善女人。求菩薩道行般若波羅蜜者。所為功德當作是求。五陰亦不著。欲界色界無色界亦不著。過去當來今現在六波羅蜜亦不著。三界亦不著。去來今內外空及有無空。三十七品佛十種力及十八法亦不著。三界亦不著。去來今如及爾法生法滅真際不思議性戒忍智解脫解脫見慧薩云若無所亡法。常等行亦不著。三界不著三界者亦無去來今。何以故以無所入故。有所求者亦無所入。所可求法亦復無所著。是人亦復無所著。諸佛世尊亦復無所著。諸余善本亦無所著。聲聞辟支佛諸善本亦無所著。諸無所著者亦非去來今。若有菩薩行般若波羅蜜。知五陰不著。三界亦非去來今亦不可以倚想有所求。何以故。不見有所生者。諸無所生者亦無所有。無所有者不能有所為。六波羅蜜乃至無所亡法及常等行亦不著。三界亦非去來今。非去來今者亦不可以倚想有所為。何以故。是所生不可得故諸所生者為無所有。無所有者亦不能有所為。是為菩薩不雜毒求。若有善男子善女人。求菩薩道有倚想者。則為邪求所作善本倚想求者是為邪求。諸有邪求者諸佛世尊所不稱譽。佛所不稱譽者為不具足六波羅蜜。不具足六波羅蜜者則不具足三十七品。則不具足內外空及有無空佛十種力。及十八法則不具足。不具足十八法者則不能凈佛國土。則不能教授眾生。終不成阿耨多羅三耶三菩。所以者何。有雜毒求。故菩薩摩訶薩行般若波羅蜜者。當作是念。如諸佛所知善本功德法求。如所求為求阿耨多羅三耶三菩。我亦當以是法求阿耨多羅三耶三菩。是時佛贊嘆須菩提言。善哉善哉。須菩提。乃作世尊之行。能為諸菩薩說所為所求之法。無想無所倚無所出。亦不斷亦不著。亦不有亦不無。應空相。應法性。應如行。佛告須菩提。假令三千大千剎土中眾生。悉得十善之利。悉得四禪四等四空定。及五通盡得是利于須菩提意云何。是眾生所得福寧多不。須菩提白佛言。甚多甚多世尊。佛言。不如是善男子善女人。于諸善本無所生無所著。以為阿耨多羅三耶三菩。是功德。最為尊化無上正真之化具足之化。復次須菩提。若三千大千剎土中眾生。盡得須陀洹上至羅漢辟支佛。若有善男子善女人。盡其壽命供養是輩。羅漢辟支佛隨其所安飲食衣被床臥之具。病瘦醫藥盡諸所有。敬之養之。于須菩提意云何。其福寧多不。須菩提言。甚多甚多。佛言。不如是善男子善女人。住無所生無所著。于善本之德無所求。其福最尊最上。復次須菩提。假令三千大千剎土眾生盡發阿耨多羅三耶三菩。十方恒邊沙剎土中眾生。一一眾生供養是菩薩盡恒邊沙劫。隨其所安飲食衣服床臥醫藥瞻視恭敬承事。于須菩提意云何。其福寧多不。須菩提言。甚多甚多。世尊。其福多不可計不可數不可以譬喻比。若使福德當有形者。十方虛空所不能受。佛告須菩提。雖作爾所福德。不如是善男子善女人。所作善本無所生無所著。于善本之德無所求。是善男子善女人之功德。最尊最上無比無上之化。是無所生無所著之功德。與前功德百千億萬倍不相比。何以故。是善男子善女人有倚有想。于十善事及四禪四等四空定五通盡具足。何以故。是善男子善女人以倚想供養。諸聲聞辟支佛上至菩薩故。爾時四王天上二萬天子。皆叉手禮佛足白佛言。世尊。菩薩所施為漚和拘舍羅甚善快哉。所作已應無倚無著應空無相。所施善本為阿耨多羅三耶三菩。所施為不二入。是時釋提桓因與無央數忉利諸天及諸天子。持天雜花香搗香澤香繒彩花蓋。天衣天幔雜色幢幡。鼓天伎樂。來至佛所供養散佛。皆贊嘆言。菩薩所施為漚和拘舍羅甚善快哉。所作已應無所倚無所著應空無想。所施善本為阿耨多羅三耶三菩。所施為不二入。上至梵迦夷天無央數百千。亦復嘆譽菩薩漚和拘舍羅皆復如是阿迦膩吒天與無央數億百千諸天。來至佛所為佛作禮。俱發大音聲言。世尊。甚奇大哉。于般若波羅蜜行漚和拘舍羅。所作善本其德勝前過去善男子善女人之所作為。于是佛告四天王及阿迦膩吒諸天子言。假令三千大千剎土所有眾生。盡作阿耨多羅三耶三菩。復代過去當來今現在諸如來無所著等正覺代其歡喜。及弟子眾從初發意至般泥洹乃至法盡于其中間所作諸善之本代其歡喜。聲聞辟支佛所作諸善之本代其歡喜。及眾生所作諸善之本行檀波羅蜜至般若波羅蜜代其歡喜。諸賢圣所有戒品三昧品智慧品解脫品解脫見慧品代其歡喜余無量佛法都盧計校合聚。是上諸功德皆代其歡喜。倚是代歡喜功德。為阿耨多羅三耶三菩。若復有善男子善女人。欲發阿耨多羅三耶三菩。代過去當來今現在諸如來無所著等正覺及羅漢辟支佛。從發意至成阿耨多羅三耶三菩。從其中間行六波羅蜜。及余無央數佛法功德代其歡喜。而無所希望亦不二入。已應無相應無所著應空。是為最第一代其歡喜。為無上代歡喜也。持是代歡喜功德。為阿耨多羅三耶三菩。而無所倚者。其功德福祐勝于前善男子善女人所為代歡喜。比其功德百倍千倍巨億萬倍。是為菩薩摩訶薩最上代歡喜之所為也。爾時須菩提白佛言。如世尊所說合集是善男子善女人功德。于諸功德中無過代歡喜者。代歡喜之德無過是德。須菩提言。世尊。云何為最上。云何為最尊。佛告須菩提言。若善男子善女人于當來過去今現在法。無所取無所舍亦不貢高。亦不不貢高亦不有所倚。亦不無所倚。于是法亦無有生亦無有滅亦無著亦無斷。于是法中亦不見增亦不見減。亦無往亦無反亦不道亦不俗。如去來今法。如反爾法所住法所滅法。我亦復代歡喜。持是代歡喜功德。為阿耨多羅三耶三菩。施菩薩摩訶薩。作如是施為代其歡喜最為第一。無過是代歡喜者。須菩提。作如是代歡喜。比余代歡喜之德。百倍千倍巨億萬倍。不及是代歡喜者。復次須菩提。善男子善女人。行菩薩道者欲代去來今諸佛及諸聲聞辟支佛從初發意至于成佛。于其中間作諸善本。行六波羅蜜及余無數佛法善本。若欲代歡喜者。復欲代一切眾生所作善本。當作是代歡喜。是代歡喜為最等。六波羅蜜與脫等。脫與五陰等。其脫之事與內外空等。解脫之事與有無空等。三十七品與解脫等。十力與解脫等。解脫與解脫見慧等。去來今法與解脫等。解脫則是過去當來今現在。解脫如諸佛世尊之所施為。解脫如諸佛弟子。諸佛弟子亦如解脫。解脫者與聲聞辟支佛泥洹等。解脫事與諸佛世尊法等。解脫者亦如羅漢辟支佛。解脫亦如諸法之法。我于是無縛無脫之法。我于無著。如無污染清凈之法。不生無所生不滅無所滅之法。我所施為于阿耨多羅三耶三菩者亦如是上諸法無所縛法無所敗法無所壞法。佛告須菩提。是為菩薩摩訶薩無上代歡喜最為第一。佛言。菩薩摩訶薩具足作代如是歡喜者。疾逮阿耨多羅三耶三菩阿惟三佛。復次須菩提。若有善男子善女人。行菩薩道者。盡其形壽供養十方恒邊沙佛及眾弟子。隨其所安飯食衣被床臥醫藥。盡諸佛形壽。般泥洹已后晝夜奉事舍利。幢幡花蓋伎樂以為供養。常念行六波羅蜜而有所倚。復有善男子善女人。欲成阿耨多羅三耶三菩。行六波羅蜜漚和拘舍羅而無所倚。持是功德無所希望于阿耨多羅三耶三菩。比其善本功德。百倍千倍巨億萬倍。不及是代歡喜福德最尊最上。須菩提。菩薩摩訶薩行六波羅蜜。以漚和拘舍羅無所倚功德。為阿耨多羅三耶三菩而無所倚

放光般若波羅蜜經卷第八放光般若經卷第九

　　　　西晉于闐國三藏無羅叉奉　詔譯


　　摩訶般若波羅蜜照明品第四十一

舍利弗白佛言。世尊。是般若波羅蜜耶。佛言是。舍利弗。舍利弗言。世尊。般若波羅蜜者作照明故。世尊。般若波羅蜜者至竟清凈故。世尊。般若波羅蜜者為有名字。世尊。般若波羅蜜者于三界無沾污。世尊。般若波羅蜜者除諸垢冥。世尊。般若波羅蜜者于三十七品之最尊上。世尊。般若波羅蜜者安隱諸災患恐怖者。世尊。般若波羅蜜者為五荒見蔽者作明故。世尊。般若波羅蜜者無際眾生入邪徑者而作正導。世尊。般若波羅蜜者薩云若。是能除諸習緒。世尊。般若波羅蜜者菩薩之母。生諸佛法故。世尊。般若波羅蜜者不生不壞。從有名至竟空故。世尊。般若波羅蜜者離于生死亦無所滅。不與作本故。世尊。般若波羅蜜者受諸孤窮者。為作珍寶施故。世尊。般若波羅蜜者具足初無能伏者。世尊。般若波羅蜜者三轉十二事而轉法輪。亦無能轉者。所轉終不動還故。世尊。般若波羅蜜者能現種種之本。及所有無所有空故。唯世尊。當云何住般若波羅蜜。世尊報言。當如世尊住。舍利弗。禮般若波羅蜜。當如禮世尊。何以故。般若波羅蜜者則是世尊。世尊與般若波羅蜜無有別。般若波羅蜜則是世尊。世尊則是般若波羅蜜。諸佛世尊因般若波羅蜜而得名字。菩薩辟支佛阿羅漢至須陀洹。皆因般若波羅蜜得其名字。十善四禪四等四空定五通。內外空及有無空。三十七品佛十種力及十八法乃至薩云若。皆因般若波羅蜜出生。于是釋提桓因意念。何因尊者舍利弗乃生是問。釋提桓因便問舍利弗言。尊者。何緣乃生是問。因何事有是問。舍利弗報言。拘翼。菩薩摩訶薩漚和拘舍羅。為般若波羅蜜所護持。及諸過去當來今現在諸佛世尊。從初發意以來至法欲盡。于其中間所作善本。盡持作薩云若。拘翼。是故菩薩摩訶薩持般若波羅蜜過五波羅蜜上。拘翼。譬如人生盲。或百人或千人或萬人。欲有所至若欲入城。而無有導終不能有所至。拘翼。是五波羅蜜為如盲者。離般若波羅蜜如盲者無導。亦不能具足至道。亦不能成薩云若。五波羅蜜為般若波羅蜜所護。如盲者得眼目。般若波羅蜜護五波羅蜜。令五波羅蜜各得名字。釋提桓因語舍利弗。如所言五波羅蜜因般若波羅蜜得名字者。五波羅蜜但有名而無度。舍利弗言。如是拘翼。五波羅蜜因般若波羅蜜而得名字。五波羅蜜但有名無有度也。菩薩住于般若波羅蜜者。為已具足五波羅蜜是故般若波羅蜜于五波羅蜜。為最上化妙化無比之化。舍利弗白佛言。世尊。當云何入般若波羅蜜中。佛言。如入五陰當作是入般若波羅蜜。如入五波羅蜜當作是入般若波羅蜜。如入內外空及有無空。如入三十七品佛十種力及十八法。如入薩云若如入諸法。當作是入般若波羅蜜中。舍利弗言。世尊。云何入五陰如入般若波羅蜜。云何如入諸法作是入般若波羅蜜。佛言。于五陰無所生無所得。無取無舍無所壞。當作是入般若波羅蜜。于諸法無所生無所得。無取無舍亦無所壞。是為入般若波羅蜜。舍利弗言。作如是入般若波羅蜜。為及何法。佛言。于諸法無所及是乃為般若波羅蜜名號。世尊。不逮何法。佛言。不逮善法亦不逮惡法。亦不逮道法亦不逮俗法。亦不逮有漏無漏法。亦不逮有為無為法。何以故。般若波羅蜜之興。亦不為希望起。以是故于諸法無所及無所逮。釋提桓因白佛言。云何世尊。是般若波羅蜜為不逮薩云若。佛言。如是拘翼。般若波羅蜜不逮薩云若。亦不逮亦不有。世尊。云何亦不逮亦不有佛言。般若波羅蜜者。亦不以字亦不以想亦不以生死。釋提桓因言。世尊。亦不以字亦不以想亦不以生死云何為逮。佛言。如不入亦不受亦不舍亦不住。作是及如不及。拘翼。般若波羅蜜。如是逮諸法如無所逮。釋提桓因白佛言。世尊。般若波羅蜜之興甚奇甚特。于諸法無所生無所有無所倚無所壞。須菩提白佛言。若菩薩行般若波羅蜜。為逮諸法不逮諸法。菩薩聞是或恐或怖。便離般若波羅蜜。佛言。如是菩薩聞是或能恐怖。若有行般若波羅蜜菩薩。或作是念言。般若波羅蜜空。般若波羅蜜無有堅固。般若波羅蜜侵欺人。作是念者便能遠離般若波羅蜜。以是因緣菩薩便遠離般若波羅蜜。須菩提白佛言。信般若波羅蜜者。為不信何等法。佛言。信般若波羅蜜。為不信色。為不信痛想行識。為不信六情不信色聲香味細滑法。為不信十八性及十二因緣乃至五波羅蜜。亦不信內外空及有無空。亦不信三十七品及十八法佛十種力。不信須陀洹至羅漢辟支佛。亦不信阿耨多羅三耶三菩。亦不信薩云若。佛告須菩提。若不有五陰及薩云若者。為不信般若波羅蜜。以是故須菩提。信般若波羅蜜者。為不信五陰諸法及薩云若。若不有五陰及諸法者。為不信般若波羅蜜。信般若波羅蜜者。為不信諸法。須菩提白佛言。世尊。般若波羅蜜者為大度。佛言。于意云何。何以知般若波羅蜜為大度。須菩提言。般若波羅蜜。亦不使五陰大。亦不令五陰小。亦不使五波羅蜜大。亦不令五波羅蜜小。從內外空至有無空亦不令大亦不使小。三十七品佛十八法亦不令大亦不令小。至道及佛法亦不令大亦不令小。亦不聚五陰亦不散五陰。乃至佛法亦不聚亦不散亦不平相。五陰亦不不平相。乃至佛法亦不平相亦不不平相。亦不廣五陰亦不狹五陰。乃至佛法亦不廣亦不狹。亦不使五陰強亦不使弱。乃至佛法亦不強亦不弱。世尊。以是故般若波羅蜜為菩薩之大度。世尊。若新發意菩薩。未習六波羅蜜者。聞是五陰及六波羅蜜無所增減無有廣狹。聞是語者或能不行般若波羅蜜。何以故。不以般若波羅蜜故。五陰及佛法有大有小。不以般若波羅蜜故。五陰及佛法有強有弱。世尊。行般若波羅蜜。欲求大小五陰欲強弱佛法。是為大累。何以故。道初無有累想。何以故。眾生不生般若波羅蜜不生。當作是見當作是知。五陰亦不生佛法亦不生。當作是觀。觀般若波羅蜜所有。如觀眾生所有。觀般若波羅蜜所有。當如觀五陰所有。觀佛所有當如觀般若波羅蜜所有。觀般若波羅蜜無所有。亦如觀五陰無所有。觀般若波羅蜜無所有如觀佛無所有。觀般若波羅蜜無所有。如觀眾生亦無所有。觀般若波羅蜜寂。觀眾生亦寂。觀般若波羅蜜寂。觀佛法亦寂。觀五陰亦寂。觀般若波羅蜜亦寂。觀般若波羅蜜亦無有緒。當知眾生亦無有緒。五陰及佛法亦無有緒。般若波羅蜜亦無有緒。般若波羅蜜不可思議。當知眾生亦不可思議。五陰亦不可思議。及佛法亦不可思議。眾生不敗壞。當知般若波羅蜜亦不壞敗。眾生不逮阿惟三佛。當知般若波羅蜜亦不逮阿惟三佛。當知五陰亦不逮阿惟三佛。佛亦不逮阿惟三佛。眾生力不具足。當知般若波羅蜜力不具足。五陰力不具足。佛力亦不具足。以是世尊大度者。是菩薩摩訶薩般若波羅蜜

　　摩訶般若波羅蜜泥犁品第四十二

舍利弗白佛言。唯世尊。菩薩摩訶薩解般若波羅蜜者。為從何所來而生是間。發阿耨多羅三耶三菩為幾何間。為更見供養幾如來。行六波羅蜜為幾時。云何解般若波羅蜜導入深義。佛告舍利弗。是菩薩摩訶薩供養十方諸如來無所著等正覺。從彼來生是間。是菩薩從發意以來。不可計阿僧祇劫。行六波羅蜜亦不可計。來到是間。從是以來不可復計。常供養諸佛而來生是間。是輩菩薩見般若波羅蜜時。如見世尊無有異。若聞般若波羅蜜時。如聞世尊所說亦無有異。是菩薩摩訶薩解般若波羅蜜導入深義。不以想入不以二入而無所倚。須菩提白佛言。世尊。般若波羅蜜可得見聞不。佛言。不可得見聞。何以故。須菩提。般若波羅蜜者亦非見事亦非聞事。般若波羅蜜者亦無所聞亦無所見。以諸法聾故。五波羅蜜者亦不見亦不聞。以諸法聾故。內外空及有無空無所聞無所見。以諸法聾故。三十七品十種力十八法無所見無所聞。以諸法聾故。須菩提。道及佛亦無所見無所聞。亦如聾法故。須菩提白佛言。菩薩摩訶薩學般若波羅蜜久如當與般若波羅蜜相應。佛語須菩提。是事應當分別。須菩提。有因緣令菩薩適發意。便應深般若波羅蜜。以漚和拘舍羅不見諸法榮冀。終不誹謗。終不離六波羅蜜。終不離諸佛世尊。若復欲作諸善之本供養承事諸佛世尊者。即如意愿從一佛國至一佛國。終不復受母人胎生。終不離五通。不與諸垢相近。亦不與聲聞辟支佛意相近。教化眾生凈佛國土。菩薩如是行者為應深般若波羅蜜。須菩提。復有善男子善女人行菩薩道者。見無央數不可計阿僧祇諸佛。行六波羅蜜而有所倚。聞說深般若波羅蜜便棄舍去。如是菩薩更生慢意。便離諸佛世尊。便不得聞深般若波羅蜜。佛語須菩提。不樂聞深般若波羅蜜者。今亦在會中坐何以故。是善男子善女人行菩薩道時。從本聞深般若波羅蜜。不樂舍去。用是故今聞深般若波羅蜜。不樂復欲舍去。與身口意不和。積無黠之罪。以是罪重故拒逆深般若波羅蜜。拒逆深般若波羅蜜者。為拒逆過去當來今現在諸佛薩云若。已以逆薩云若罪故斷薩云若。用斷薩云若罪故當入泥犁中見煮。無央數百千歲從一泥犁出復至一泥犁。至劫盡火燒時。當復至他方大泥犁中。他方劫盡當復從他方一泥犁中復至一他方泥犁中。如是遍諸他方泥犁。以用是斷法罪故當復更來生是間泥犁中。當受泥犁中劇痛之罪。至劫盡當墮他方畜生中。如是展轉遍墮十方諸畜生中。從畜生中出當生炎樓。受薜荔形極劇勤苦。如是久后才得為人。所生之處。常當生盲家或生殺人家。或生魚獵家屠殺家。或生下賤乞丐人家。或盲或聾或無手足。或喑啞不能言。受是罪已當復生邊地無佛無法無弟子處。作是斷法者皆當具足受是上罪。舍利弗白佛言。是斷法者為入五無間罪。佛言。如是斷法之罪不可具說。說是般若波羅蜜時。若斷他人言。是非律是非尊教。是非如來無所著等正覺之教。自不修學。復斷他人令遠離之。自喪其意復喪他人意。自毒其意復毒他人意。為自亡失復亡失他人。自不解深般若波羅蜜而棄舍去。復教他人令遠離之。舍利弗。是曹之人尚不當聞其音聲。何況當與共從事而同處坐起。何以故。當知是輩人法中之大患。當知是人為墮衰冥。若聞是輩人所說有信受者。亦當復受不測之罪。舍利弗。斷般若波羅蜜之人。當知是為法中之大病。舍利弗言。世尊。是謗法之人。在所生處受其身形寧可說不。佛言。置是謗法之人所生受形。何以故。是人儻聞其身熱血從口中出。其人愁憂或病或死或痿黃。熟受是苦痛糜死之罪。若使無是輩罪者。世尊終不使舍利弗發是問也。有如是痛者所受身形。以是故如來不為舍利弗說。舍利弗言。世尊。當說是斷法之人所受身形。世尊。所說者當為后世而作大明。佛言。我屬所說誹謗斷法所可受罪。所更泥犁展轉劫數。受畜生身受薜荔形。所更劫數以受人身盲聾喑啞下賤乞丐。所更如是。則為后世作大明。已聞是教者則不敢復斷法誹謗。舍利弗言。世尊。善男子善女人各當自念。我聞是語其心恐怖。我終不敢有是輩事。盡我形壽終不敢斷法誹謗。如彼我若誹謗或墮惡處勤苦如是。須菩提白佛言。世尊。善男子善女人常當攝身口意行。意當念言。我等不當受是壞法之罪。不見如來而不見法不見眾僧。或生無佛處或墮貧家。或生抵突不聞法處。須菩提白佛言。世尊。以口行故便受壞法深重之罪耶。佛言如是。以口過故便受壞法深重之罪。須菩提。當來之世或有愚人。于善法教為我作沙門。反誹謗遠離深般若波羅蜜。誹謗遠離深般若波羅蜜者。為已誹謗諸如來無所著等正覺之道。已誹謗如來道者。則為誹謗遠離過去當來現在諸佛薩云若。已誹謗薩云若者則為遠離法。已遠離法者則為遠離僧。已遠離僧者則為遠離世間正見已遠離正見者則為遠離三十七品薩云若已離薩云若者則為受不可計阿僧祇劫之罪身。受是罪身者則為受不可計阿僧祇劫愁悲苦惱。須菩提白佛言。世尊。愚癡之人遠離深般若波羅蜜為有幾事。佛言。有四事。何等為四。一者為魔所使二者不信不解深法不愛不樂三者與惡知識相得。不應順行入于五陰。以是三事遠離深法。四者是愚癡人多行嗔恚。喜自貢高訾蔑他人。以是四事故。愚癡之人遠離深般若波羅蜜。須菩提白佛言。深般若波羅蜜難了。何以故。解不隨順。不應善本。惡友相得。佛言。如是須菩提如汝所言。須菩提復白佛言。世尊。云何深般若波羅蜜難了難知。佛報言。須菩提。五陰不縛不解。何以故。色色自有性。痛痛自有性。想想自有性。行行自有性。識識自有性。六波羅蜜亦不縛亦不解。何以故。六波羅蜜所有無所有故。內空外空及有無空亦不縛亦不解。何以故。內外空亦無所有故。須菩提三十七品至佛十八法乃至薩云若。薩云若事亦不縛亦不解。何以故。所有者皆無所有故。五陰過去亦不縛亦不解。何以故。諸陰過去空過去空故。須菩提。乃至薩云若過去亦不縛亦不解。何以故。薩云若過去空故。須菩提。當來五陰亦不縛亦不解。何以故。當來五陰空故。乃至薩云若亦復如是。現在五陰亦不縛亦不解。何以故。現在五陰空故。乃至薩云若亦復如是。須菩提言。世尊。解不隨順無有善本。惡友相得。懈怠之人無慧進者喜亂志者。是輩之人不能解深般若波羅蜜。佛言。如汝所言。是輩之人不能解說深般若波羅蜜。須菩提。五陰凈者則道亦凈。以道凈故所得果凈。須菩提。以五陰凈則般若波羅蜜凈。般若波羅蜜凈則五陰凈。以五陰凈則薩云若凈。以薩云若凈則五陰凈。五陰與薩云若則一無有二。亦不破亦不壞。須菩提。五陰無有二凈。薩云若亦無二凈。一法無二。眾生知見壽命亦凈。眾生亦凈薩云若凈。一凈無有二。須菩提。吾我凈薩云若凈知見壽命凈五陰薩云若一凈無二。亦不斷亦不破。須菩提。淫怒癡五陰薩云若凈一凈無二。須菩提。癡凈。已癡凈則行凈。已行凈則識凈。已識凈則名色凈。已名色凈則六入凈。已六入凈則栽凈。已栽凈則覺凈。已覺凈則愛凈。已愛凈則受凈已受凈則有凈。已有凈則生凈。已生凈則死凈。已死凈則六波羅蜜凈。已六波羅蜜凈則內外空及有無空凈。已有無空凈則三十七品凈。已三十七品凈則薩云若凈。薩云若凈是為一凈無有二。亦無破亦無斷。須菩提。般若波羅蜜凈五陰凈薩云若凈。一凈無二凈。五波羅蜜凈薩云若凈。內外空及有無空凈薩云若凈。三十七品凈。薩云若凈。十八法凈薩云若凈。須菩提。薩云若凈乃至般若波羅蜜凈等無有異。須菩提。有為凈無為凈一凈無有二。須菩提。過去凈當來凈現在凈。過去當來今現在凈一凈無二。亦不壞亦不斷。以是故為凈

　　摩訶般若波羅蜜明凈品第四十三

舍利弗白佛言。世尊。凈為甚深。佛言。常凈。舍利弗言。世尊。何以故。常凈。佛言。五陰凈故常凈。舍利弗。三十七品十種力及十八法道凈佛凈。薩云若薩云若事凈故凈甚深。舍利弗言。明凈世尊。佛言。常凈故。舍利弗言。何以故。明凈。佛言。六波羅蜜凈薩云若凈是故明凈。舍利弗言。世尊。泥洹凈耶。佛言。常凈。世尊。何以故。泥洹凈。佛言。以五陰無邊福亦無來無去薩云若無邊福亦無來亦無去故。舍利弗言。世尊。凈無所著。佛言。常凈。世尊。何誰無所著凈。佛言。以五陰性猛無所著常凈故。至薩云若性猛無所著常凈故。世尊。無所逮無所得凈耶。佛言。常凈。世尊。何以故。無所逮無所得凈耶。佛言。五陰無所逮無所得凈。至薩云若無所逮無所得凈。世尊。無所生凈。佛言。常凈。世尊。何以故。無所生無所生凈。佛言。無所生者是無所生凈。至薩云若無所生無所生凈。舍利弗言。世尊。不生三界凈耶。佛言。常凈。世尊。何以故。不生三界凈耶。佛言。不有三界所有故不生為凈。世尊。無所知凈。佛言。常凈。世尊。何以故。無所知凈。佛言。諸法聾故無所知凈。世尊知凈。佛言。常凈。世尊。云何五陰無所知凈。佛言。五陰相空故無所知凈。世尊。諸法皆凈耶。佛言。常凈。世尊。云何諸法凈故凈。佛言。諸法無所得故諸法凈。舍利弗言。世尊。般若波羅蜜于薩云若。亦不作增事亦不作損事凈。佛言。常凈。世尊。何以故。般若波羅蜜于薩云若不作增損事凈。佛言。法常住故。世尊。般若波羅蜜凈諸法無所取。佛言。常凈。世尊。云何般若波羅蜜凈諸法無所取耶。佛言。法性不動轉故。須菩提白佛言。吾我五陰凈耶。佛言。常凈。須菩提言。世尊。何以故。吾我凈五陰凈。何以故。常凈。佛言。吾我無所有五陰無所有故常凈。須菩提言。世尊。吾我凈六波羅蜜凈三十七品凈。吾我凈十力凈十八法凈。佛言。常凈。須菩提言。何以故。吾我凈乃至十八法凈。佛言。吾我無所有乃至佛十八法亦無所有故凈。世尊。吾我凈須陀洹凈乃至羅漢辟支佛凈吾我凈道亦凈。佛言。常凈。世尊。何以故。吾我凈聲聞辟支佛凈乃至道佛道亦凈耶。佛言。諸法相空凈。世尊。吾我凈薩云若凈。佛言。常凈。世尊。云何吾我凈薩云若凈常凈耶。佛言。無有相不變故。須菩提言。世尊。二凈無所得無所逮。佛言。常凈。世尊。云何二凈無所逮無所得常凈。佛言。不著不斷故。世尊。吾我凈無所陷溺。佛言。無所生凈。須菩提言。世尊。云何吾我五陰凈無所生常凈耶。佛言。空無邊際故。須菩提白佛言。若菩薩摩訶薩作是知者是為行般若波羅蜜。佛言。常凈。世尊。云何作是知為行般若波羅蜜。佛言。常凈。世尊。云何作是知為行般若波羅蜜。佛言。知道事故。須菩提白佛言。假令菩薩行般若波羅蜜。以漚和拘舍羅者作是念。色亦不知色。痛想行識亦不知識。過去法亦不知過去法。未來法亦不知未來法。現在法亦不知現在法。佛語須菩提。得般若波羅蜜。行漚和拘舍羅菩薩。不作是念。行六波羅蜜。言我布施持是施為是施。至般若波羅蜜亦復如是。亦不言我作功德我有功德。亦不言我當得菩薩道。亦不言我教化眾生凈佛國土。亦不言我逮薩云若。諸行般若波羅蜜漚和拘舍羅者。亦不有是念。內空外空至有無空無是念故。須菩提。是為菩薩摩訶薩行般若波羅蜜。漚和拘舍羅為無所著。釋提桓因問須菩提。善男子善女人。行菩薩道者何等為著。報言。拘翼。行菩薩道者。有意想。有施想。有六波羅蜜想。有內空外空及有無空想。有三十七品想。有十八法想。有十力想。有諸佛如來想。有供養諸佛功德想。都盧計之合之。持是想作阿耨多羅三耶三菩。拘翼。善男子行菩薩道者是為著。不能得無礙慧行般若波羅蜜。何以故。五陰性不可旨有所造設。乃至薩云若性亦不可旨有所造設。拘翼。菩薩摩訶薩所為。阿耨多羅三耶三菩。為諸眾生勸助眾生。為眾生行檀波羅蜜。念眾生故亦復勸助他人。使為眾生行檀波羅蜜。不當作想行六波羅蜜。亦不當想行內空外空及有無空。亦不當想行三十七品。亦不當想行道。善男子善女人。作如是行。復勸助他人令作阿耨多羅三耶三菩。作是勸助者為不自墮落。亦不令他人離諸佛之勸助。如是善男子善女人。離諸際著。佛告須菩提。善哉善哉。令諸菩薩解諸際著。須菩提。諦聽諦聽善思念之。當更為汝說微妙著。須菩提叉手言。唯世尊愿樂欲聞。佛言。善男子善女人。發阿耨多羅三耶三菩想念如來。須菩提。適有想念便著于諸如來。從發意至于法盡。于其中間所作功德皆作想念。作是想念求阿耨多羅三耶三菩。隨其想念則為著諸佛。弟子眾及諸眾生所作功德。持是想念作阿耨多羅三耶三菩。如所想如所著。何以故。不當以想念諸佛之功德。須菩提白佛言。般若波羅蜜甚深。佛言。諸法性寂故。須菩提言。世尊。般若波羅蜜者大有名字。佛言。般若波羅蜜。無有作者無能成者。無能得者亦無能逮者亦無能覺者。須菩提言。世尊。一切諸法無能逮得者。佛言。法性無二也。須菩提。諸法性無有若干一性。一性者則非性。非性者則非作。非作者亦不造。須菩提。法性一非造作。佛言。菩薩摩訶薩知一切法非作非造。則棄一切著際。須菩提白佛言。般若波羅蜜難曉難知。佛言。亦無知者亦無見者亦無得者無有識者亦無逮覺者。須菩提白佛言。世尊。般若波羅蜜者不可思議。佛告須菩提言。亦非意所生亦非五陰所生。亦非三十七品所生。亦非十力十八法所生

　　摩訶般若波羅蜜無作品第四十四

須菩提白佛言。世尊。般若波羅蜜為無所作。佛報言。無有作者故。須菩提。乃至諸法亦無所有。世尊。菩薩摩訶薩行般若波羅蜜當云何行。佛言。菩薩行般若波羅蜜。不行色為行般若波羅蜜。不行痛想行識為行般若波羅蜜。乃至薩云若無所行為行般若波羅蜜。于五陰不念有常無常為行般若波羅蜜。乃至薩云若亦不念有常無常為行般若波羅蜜。于五陰無苦無樂為行般若波羅蜜。乃至薩云若亦無苦無樂為行般若波羅蜜。于五陰不有我無我為行般若波羅蜜。乃至薩云若。亦不有我無我為行般若波羅蜜。于五陰無凈無不凈。為行般若波羅蜜。乃至薩云若亦無凈無不凈。為行般若波羅蜜。何以故。五陰者亦不見有常無常。亦不見有苦有樂有我無我好不好。乃至薩云若亦復如是。復次須菩提。菩薩行般若波羅蜜。不具足行五陰。為行般若波羅蜜。乃至薩云若不具足行。為行般若波羅蜜。何以故。五陰不具足為非五陰。不作是行為行般若波羅蜜。乃至薩云若不具足為非薩云若。不作是行為行般若波羅蜜。須菩提白佛言。世尊。甚可奇特。行菩薩道者善說菩薩著。佛言。如是。如是。如來無所著等正覺。善說菩薩著不著事。復次須菩提。菩薩于五陰無所著。為行般若波羅蜜。眼耳鼻舌身意。于六情無所著。為行般若波羅蜜。于六波羅蜜無所著。為行般若波羅蜜。乃至薩云若不著。為行般若波羅蜜。須菩提。菩薩作如是行者。便知五陰著不著。亦復知薩云若著不著。知須陀洹道著不著。知聲聞辟支佛道著不著。知三耶三佛道著不著。須菩提白佛言。世尊。甚奇甚特法甚深乃爾。說亦不增亦不減。不說亦不增亦不減。佛告須菩提。如是如是。如汝所言。須菩提。譬如諸如來無所著等正覺。盡壽稱譽虛空亦不增。若謗毀虛空亦不減。譬如稱譽幻人亦不增。若毀訾幻人亦不減。聞善亦不喜。聞惡亦不怒。須菩提。諸法之法亦復如是。若說若不說亦不增亦不減。須菩提白佛言。世尊。菩薩行般若波羅蜜。念般若波羅蜜甚難甚難。世尊。菩薩行般若波羅蜜不恐不怯。應阿耨多羅三耶三菩不復動轉。何以故。世尊。念般若波羅蜜者為欲念虛空。虛空亦無有六波羅蜜。虛空亦無有五陰。亦無內外空及有無空。亦無三十七品。亦無十力亦無四無所畏亦無十八法。亦無須陀洹道亦無斯陀含道。亦無阿那含道亦無阿羅漢道。亦無辟支佛道。虛空亦無三耶三佛道。世尊。菩薩摩訶薩作是僧那僧涅者。當應為作禮。世尊。為眾生精進為眾生展力。為眾生斗為眾生作要誓者。為欲為空作精進為欲為空作要誓。世尊。為眾生作要誓者為欲度空。是菩薩為大要誓。為虛空等眾生作要誓者。為欲舉空著虛空中。諸菩薩摩訶薩發阿耨多羅三耶三菩意者。為建大精進力。世尊。菩薩為眾生發阿耨多羅三耶三菩意者。為建大誓已。世尊。是菩薩摩訶薩為大勇猛為虛空等眾生發阿耨多羅三耶三菩。何以故。世尊。假令三千大千剎土。其中所有盡為如來。譬如叢林甘蔗竹葦稻麻草木藥果諸樹盡為如來。一一諸佛各說經法。或至一劫復過一劫。一一如來各度眾生。無央數眾不可復計。不覺眾生之性有增有減。何以故。眾生無所有寂故。世尊。置是三千大千國土。十方恒邊沙一沙為一佛國。爾所佛國其中所有皆為如來。教化眾生不可計量不可稱度。眾生之性無增無減。所以者何。一切眾生皆空寂故。是故眾生無始無終與空等故。世尊。以是故我作是說。欲度眾生者為欲度空耳。有異比丘意念言。當為般若波羅蜜作字。于般若波羅蜜中。亦無法可生者。亦無法可滅者。而于中有戒性三昧性智慧性解脫性見解脫慧性。而于其中現。有須陀洹斯陀含阿那含阿羅漢辟支佛三耶三佛。而有三寶有轉法輪。于是釋提桓因語須菩提。菩薩習般若波羅蜜為習何等。耆年須菩提報釋提桓因言。學般若波羅蜜者為習空。釋提桓因白佛言。若善男子善女人受持般若波羅蜜。諷誦讀念習行中事者。世尊。我當為作何等護。須菩提語釋提桓因言。拘翼。汝頗見法有可護者不。唯尊者。實不見法有可護者。須菩提言。拘翼。善男子善女人。如般若波羅蜜教住者。則為已得護。不離般若波羅蜜教。若人若非人終不得其便。如般若波羅蜜教住者。當知是善男子善女人終不離般若波羅蜜。若有人言。我欲護菩薩摩訶薩者。當知是人為欲護空。拘翼。寧能護夢及熱時炎幻化影響。寧能護是輩事不。釋提桓因言不能護。拘翼。若菩薩行般若波羅蜜亦如是。拘翼。寧能護佛及佛所化不。釋提桓因言不能。菩薩行般若波羅蜜亦無能與作護也。拘翼。能護法性真際不可思議。能與作護不。唯須菩提不能。菩薩行般若波羅蜜。亦復如是無能與作護者。釋提桓因問須菩提。菩薩行般若波羅蜜。當云何覺知夢法幻法熱時之炎法響法化法。而不貢高。須菩提言。拘翼。菩薩行般若波羅蜜亦不念五陰。于五陰不貢高。至薩云若亦不念亦不貢高。于夢法乃至化亦不念亦不貢高。佛之威神。令三千大千國土諸四天王乃至首陀會天。各持天上碎末栴檀。遙散佛上散已來詣佛所。頭面著地為佛作禮卻住一面。爾時諸四天王諸釋提桓因。諸梵天王及諸首陀會天。承佛威神各各意念。今我曹等當請十方面各千佛。使轉般若波羅蜜品。諸四天王釋梵諸尊天適作是念已。應時十方面各千佛。應時悉現皆說般若波羅蜜品。其弟子者亦如須菩提。其難問者皆如釋提桓因亦如是問。與釋迦牟尼佛說般若波羅蜜等無差特。佛言。彌勒菩薩摩訶薩。亦當于是處成阿耨多羅三耶三菩。成阿惟三佛。亦當于是處說般若波羅蜜。是賢劫中當來諸佛。亦當于是處成阿耨多羅三耶三佛。亦當于是處說般若波羅蜜。須菩提白佛言。以何事以何象以何意。彌勒菩薩摩訶薩。成阿耨多羅三耶三佛說般若波羅蜜。佛告須菩提言。彌勒菩薩摩訶薩成作佛時。亦不說五陰有常無常。亦不說五陰有苦有樂有凈不凈有我無我好不好。亦不說五陰有縛有解。亦不說五陰有過去當來今現在。五陰常凈當說五陰常凈。乃至薩云若常凈當說薩云若常凈。須菩提白佛言。般若波羅蜜清凈世尊。佛言。以五陰清凈故般若波羅蜜清凈。世尊。云何以五陰清凈故般若波羅蜜清凈。佛言。五陰亦不生亦不滅亦不著亦不斷。以是故五陰清凈。須菩提。虛空清凈故般若波羅蜜清凈。世尊。云何虛空清凈般若波羅蜜清凈。佛言。虛空不生不滅無所有。是故虛空清凈。世尊。云何虛空無所有般若波羅蜜清凈。佛言。虛空不可護持故。般若波羅蜜清凈如虛空事故般若波羅蜜清凈。世尊。云何如虛空事故般若波羅蜜清凈。佛言。如虛空無二寂。以是事般若波羅蜜清凈。佛言。如虛空無行般若波羅蜜清凈。世尊。云何虛空無行般若波羅蜜清凈。佛言。以虛空無所行故般若波羅蜜清凈。佛言。以虛空無所倚般若波羅蜜清凈。世尊。云何虛空無所倚。般若波羅蜜清凈。佛言。如虛空無所累故。般若波羅蜜清凈。須菩提。以諸法不生不滅不著不斷故。般若波羅蜜清凈。世尊。云何諸法不生不滅不著不斷故。般若波羅蜜清凈。佛言。以諸法常清凈故。般若波羅蜜清凈。須菩提白佛言。世尊。若善男子善女人持般若波羅蜜。諷誦讀習行中事者。是善男子善女人。終不病目耳鼻無病。雖身有老終不久衰隨其壽終。終時不亂身意安隱。終不毒病誤妄惡死。常有諸天隨侍擁護。諸四天王至首陀會天常皆隨護。善男子善女人為法師者。若月十四日十五日。說般若波羅蜜時。爾時諸天皆悉來會。善男子善女人作是說般若波羅蜜時。所得功德不可復計。不可復稱量不可思議。佛告須菩提。善男子善女人。若六齋以說般若波羅蜜時諸天來會。所得功德不可計量。所以者何。般若波羅蜜者極大珍寶。須菩提。于般若波羅蜜珍寶中。斷三惡趣斷人中貧。施人天道人道。使一切人得生大姓梵志長者家。得生四王天上至三十三天。施人須陀洹道斯陀含阿那含阿羅漢辟支佛道。施人阿耨多羅三耶三菩道。何以故。于般若波羅蜜中廣說十善事。于中學已。便知有剎利梵志大姓長者。知有四天王上至三十三天。便知有須陀洹道聲聞辟支佛道。便知有三耶三佛道。便知有四禪四等及四空定三十七品佛十種力及十八法四無所畏。便知有六波羅蜜。知有內外空及有無空。便知有薩云若。以是故名為珍寶度。名為般若波羅蜜。于珍寶度中。亦無生者亦無滅者。亦無著者亦無斷者。亦無取者亦無棄者。所以者何。亦無有法有生滅者。有著斷者有取放者。須菩提。般若波羅蜜無有善法亦無惡法。亦無道法亦無俗法。亦無漏不漏亦無有為法亦無無為法。以是故須菩提。珍寶波羅蜜無所倚。是珍寶波羅蜜無有法能染者。無有法能逮者。所以者何。不可得法與相近者。是故無能染者。佛告須菩提。若有菩薩行般若波羅蜜。若不作是知不作是念。不作是倚不作是戲。為行般若波羅蜜。為念般若波羅蜜。為禮諸如來無所著等正覺。從佛國至佛國供養承事禮敬諸佛。教化眾生凈佛國土。須菩提。是般若波羅蜜無有法可見者。無有不可見者。亦不取亦不放亦不生亦不滅。亦不著亦不斷亦不增亦不減。亦不過去當來今現在。亦不使欲界過亦不使住。亦不使形界過亦不使住。亦不使無形界過亦不使住。亦不與人六波羅蜜亦不教人棄。亦不與人內外空及有無空亦不棄。亦不與人三十七品亦不棄。亦不與人十力及十八法亦無所棄。亦不持聲聞辟支佛上至薩云若。有所與亦不使棄。復次須菩提。般若波羅蜜者。亦不持羅漢法有所與亦不棄凡人法。亦不持辟支佛法有所與亦不棄羅漢法。亦不持佛法有所與亦不棄辟支佛法。亦不持佛法有所與有所棄。須菩提。般若波羅蜜。亦不持無為法有所與亦不棄有為法。何以故。有佛無佛法性住如故。法性者則是法身。亦不以忘住亦不以損住。是時諸天眾于虛空歡喜踴躍大笑。持天憂缽羅華拘勿投華分陀利華而散佛上。俱發聲言。我等今于閻浮提再見法輪轉。所以者何。無央數天子于空中。得無所從生法忍故。佛告須菩提。轉法輪亦不二亦不一。般若波羅蜜者。亦不為法故轉。亦不有所為故不轉。以有無空故。須菩提白佛言。何等有無空故。般若波羅蜜有所轉有所逮。佛言。六波羅蜜空以六波羅蜜空空。內外空以內外空空。及有無空以有無空空。三十七品空以三十七品空空。十力空以十力空空。佛十八法空以十八法空空。聲聞辟支佛空以聲聞辟支佛空空。薩云若空以薩云若空空。須菩提白佛言。般若波羅蜜所謂空者。是菩薩之大度。菩薩有般若波羅蜜一切空故。得成阿耨多羅三耶三菩阿惟三佛。亦無所逮覺而轉法輪。亦無有法可為轉者。亦不復轉還亦不見法。何以故。索法可為轉者亦不可得。以諸法常無所有故。何以故。空無相無愿亦無所轉亦無所還者般若波羅蜜有是教說有是施設有是分別分部。有是宣示分流。般若波羅蜜有是教者。如是為大清凈教。般若波羅蜜教。亦無說者亦無受者亦無取證者。若無說無受無證。如是為無般泥洹者。若無般泥洹者。于是教法中。亦為無有尊祐福田

放光般若波羅蜜經卷第九放光般若經卷第十

　　　　西晉于闐國三藏無羅叉奉　詔譯


　　摩訶般若波羅蜜等品第四十五

須菩提白佛言。世尊。是般若波羅蜜無有底。答言。虛空無有際故。世尊。波羅蜜等。答言。諸法等故。世尊。波羅蜜寂靜。佛言。常空故。世尊。波羅蜜無能伏者。佛言。諸法無所有故。世尊。種種波羅蜜空。答言。亦無字亦無身故。世尊。波羅蜜空。答言。呼吸出入不可見故。世尊。波羅蜜無有事行。答言。無所覺無所行故。世尊。波羅蜜無有字。答言。痛想念不可見故。世尊。波羅蜜無有去。答言。諸法無有來故。世尊。波羅蜜無有等。佛言。諸法無所取故。世尊。波羅蜜消。答言。以諸法常盡故。世尊。波羅蜜不生。答言。諸法無所生故。世尊。波羅蜜無所為。答言。無有作者故。世尊。波羅蜜無有智。佛言。智者不可見故。世尊。波羅蜜無所越。答言。索生死不可見故。世尊。波羅蜜無所敗。答言。諸法無有壞故。世尊。波羅蜜如夢。答言。夢中所有不可見故。世尊。波羅蜜如響。答言。無有聞聲故。世尊。波羅蜜如光影。答言。面像不可見故。世尊。波羅蜜如炎。答言。水流不可得故。世尊。波羅蜜如幻。答言。術事不可得故。世尊。波羅蜜無著。佛言。緒不可見故。世尊。波羅蜜不斷。答言。無有緒故。世尊。波羅蜜不出。答言。無有窟故。世尊。波羅蜜不戲。答言。諸戲已滅故。世尊。波羅蜜無貢高。答言。諸貢高已滅故。世尊。波羅蜜不動轉。答言。法性住故。世尊。波羅蜜無住。答言。諸法審爾等故。世尊。波羅蜜無所住立。答言。諸法無念故。世尊。波羅蜜寂。答言。諸法想行不可見故。世尊。波羅蜜無淫。答言。淫不可見故。世尊。波羅蜜無恚。答言。無有恚不可見故。世尊。波羅蜜不癡。答言。滅諸冥故。世尊。波羅蜜無有垢。答言。無有狐疑故。世尊。波羅蜜非眾生。答言。無有眾生故。世尊。波羅蜜無所除。答言。諸法無所處故。世尊。波羅蜜兩際不滅。答言。離于際故。世尊。波羅蜜不破。答言。諸法不受故。世尊。波羅蜜無所[打-丁+此]。答言。度諸聲聞辟支佛地故。世尊。波羅蜜無所分別。答言。諸法無有擇故。世尊。波羅蜜無有限。答言。諸法不可平相故。世尊。波羅蜜虛空。答言。諸法不可計故。世尊。波羅蜜無常。佛言。諸法壞敗故。世尊。波羅蜜苦。答言。諸法無有黨與師子戰故。世尊。波羅蜜無有我。答言。諸法無所入故。世尊。波羅蜜空。答言。諸法不可見故。世尊。波羅蜜無有想。答言。諸法無所出生故。世尊。波羅蜜內空。答言。內空不可得故。世尊。波羅蜜外空。答言。外空法不可見故。世尊。波羅蜜內外空。答言。內外空不可見故。世尊。波羅蜜空空。答言。空空不可見故。世尊。波羅蜜大空。答言。諸法不可見故。世尊。波羅蜜至竟空。答言。無為法不可見故。世尊。波羅蜜有為空。答言。有為法空不可見故。世尊。波羅蜜常空。答言。常空不可見故。世尊。波羅蜜無有際空。答言。無有際不可見故。世尊。波羅蜜所作事空。答言。所作事不可見故。世尊。波羅蜜性空。答言。有為性法不可見故。世尊。波羅蜜諸法空。答言。內外空不可見故。世尊。波羅蜜自相空。答言。自相寂故。世尊。波羅蜜有無空空。答言。有無空不可得故。世尊。四意止波羅蜜。答言。身痛意法不可見故。世尊。四意斷波羅蜜。答言。善惡法不可見故。世尊。神通波羅蜜。答言。四神足不可見故。世尊。五根波羅蜜。答言。五根不可見故。世尊。波羅蜜力。答言。五力不可得見故。世尊。波羅蜜覺。答言。七覺意不可見故。世尊。波羅蜜道。答言。八字不可見故。世尊。波羅蜜無愿。答言。愿不可見故。世尊。波羅蜜空。答言。空事寂不可見故。世尊。波羅蜜無相。答言。靜事不可見故。世尊。波羅蜜脫。答言。八惟無不可見故。世尊。波羅蜜定。答言。九次第禪不可見故。世尊。波羅蜜檀。答言。妒嫉不可見故。世尊。波羅蜜戒。答言。惡戒不可見故。世尊。波羅蜜羼。答言。忍不可見故。世尊。波羅蜜惟逮。答言。精進懈怠不可見故。世尊。波羅蜜禪。答言。定以亂不可見故。世尊。波羅蜜慧。答言。惡智與慧不可見故。世尊。波羅蜜十力。答言。諸法無有可伏故。世尊。波羅蜜勇悍。答言。通事慧不可見故。世尊。波羅蜜分別智。答言。一切慧無礙故。世尊。佛法波羅蜜。答言。過諸法故。世尊。如來波羅蜜。答言。所說無有異故。世尊。波羅蜜自然。答言。般若波羅蜜自然諸法中得自在故。世尊。佛法波羅蜜。答言。諸法事阿惟三佛故

　　摩訶般若波羅蜜真知識品第四十六

爾時釋提桓因意念。善男子善女人聞般若波羅蜜過耳者。皆是過去佛時作功德人。為已與真知識相得。何況受持諷誦讀說行中事者。是人已更供養若干諸佛。能為人問能為人解。今復受持般若波羅蜜如其中教。善男子善女人。聞般若波羅蜜不恐不怖者。其人已于若干百千劫中行六波羅蜜中事所致。舍利弗白佛言。世尊。若有善男子善女人。聞深般若波羅蜜不恐不怖不怯不懼。聞已便能受持諷誦行其中事。當視是輩菩薩。當如阿惟越致。何以故。般若波羅蜜甚深故。未能行六波羅蜜者終不能解。如是世尊。若復有善男子善女人。欲訾毀般若波羅蜜者。其人本以輕易般若波羅蜜已。所以者何。聞說深般若波羅蜜不信樂故。未曾從佛及弟子眾。聞行六波羅蜜所致。不聞內外空及有無空所致。不聞三十七品佛十種力及十八法所致。釋提桓因問舍利弗。般若波羅蜜有何等奇特。新學菩薩聞深般若波羅蜜。云何解六波羅蜜。云何解內外空及有無空。云何解三十七品十種力十八法。釋提桓因語舍利弗言。般若波羅蜜者有大名稱。諸不恭敬般若波羅蜜者。為不恭敬薩云若慧佛告釋提桓因言。如是拘翼。不恭敬般若波羅蜜者。為不恭敬薩云若慧。何以故。諸佛如來薩云若慧皆于中生。拘翼。善男子善女人欲住薩云若者。當住般若波羅蜜。欲發道慧者當習行般若波羅蜜。善男子善女人欲離諸習緒。當習行般若波羅蜜。欲轉諸佛法輪者。當習行般若波羅蜜。善男子善女人。欲得須陀洹斯陀含阿那含羅漢辟支佛道三耶三菩佛道者。當習行般若波羅蜜。欲總持比丘僧者。當習行般若波羅蜜。釋提桓因白佛言。菩薩云何住六波羅蜜。云何習六波羅蜜。云何行般若波羅蜜。習內外空及有無空。云何行三十七品四無所畏十八法。佛告釋提桓因言。善哉善哉。拘翼。承佛威神乃能作是問如來無所著等正覺。佛言。菩薩行般若波羅蜜者。不住于五陰。如五陰不住者為習五陰。不住于眼耳鼻舌身意。不住于色聲香味細滑法。不住十二衰者為習十二衰。不住六波羅蜜者為習六波羅蜜。不住內外空及有無空者為習內外有無空。不住三十七品四無所畏十力至十八法者為習十八法。何以故。不見五陰有可住可習者。乃至十八法亦不見可住可習者。復次拘翼。菩薩于五陰不合者為習五陰。乃至佛十八法不合者為習佛十八法。何以故。菩薩索過去五陰不可得見。當來五陰不可得見。現在五陰亦不可得見。乃至佛十八法亦如是。舍利弗白佛言。般若波羅蜜甚深。佛言。五陰如亦甚深。舍利弗。乃至十八法如亦甚深。世尊。般若波羅蜜甚深難持難受。佛言。五陰難持難受故。般若波羅蜜難持難受。乃至十八法難持難受故。般若波羅蜜難持難受。世尊。般若波羅蜜不可平相。佛言。五陰不可平相故。般若波羅蜜不可平相。乃至十八法不可平相故。般若波羅蜜不可平相。佛告舍利弗。若菩薩行般若波羅蜜。不行深五陰。為行般若波羅蜜。乃至十八法深不行。為行般若波羅蜜。何以故。以五陰深為非五陰。乃至十八法甚深為非十八法。佛言。若菩薩行般若波羅蜜。不行五陰難持難受。為行般若波羅蜜。何以故。若五陰難持難受者為非五陰。若十八法難持難受者為非十八法。舍利弗。菩薩行般若波羅蜜。不行不可平相五陰。為行般若波羅蜜。何以故。若五陰不可平相者為非五陰。乃至佛十八法不可平相者為非十八法。舍利弗白佛言。般若波羅蜜甚深難解不可平相。不當于新學菩薩前說是深般若波羅蜜。聞者或恐或怖狐疑作礙不信不樂。當為阿惟越致菩薩摩訶薩說是深般若波羅蜜。聞是終不恐怖終不疑閡聞則信解。釋提桓因問舍利弗。正使于新學菩薩前。說深般若波羅蜜有何等過。舍利弗語釋提桓因言。若于新學菩薩前說者。便能恐怖便能誹謗。便不得度脫便受劇惡之罪。更倍久難乃能成阿耨多羅三耶三菩。釋提桓因問舍利弗。頗有未受記莂菩薩聞是深般若波羅蜜不恐不怖者不。舍利弗言。有聞是深般若波羅蜜不恐不怖者。今受記莂不久。不過更見一佛兩佛便受記莂。爾時世尊告舍利弗。如是如是。若有聞深般若波羅蜜不恐不怖者。當知是輩菩薩摩訶薩人發意。已久行六波羅蜜。已久供養諸佛。所行轉轉出于本所聞所行者上。舍利弗白佛言。世尊所說者。我已解所言。世尊。若善男子善女人發菩薩意者。若于夢中行六波羅蜜。若坐于佛座。當知是善男子善女人。不久近阿耨多羅三耶三菩。悉于夢中所作如是。當近阿耨多羅三耶三菩不久。何況行六波羅蜜。求阿耨多羅三耶三菩。而不疾成三耶三佛。善男子善女人。聞是深般若波羅蜜能奉行者。于善本功德為已成就。已曾供養過去無央數諸佛。為與真知識相得。受持諷誦般若波羅蜜。得阿耨多羅三耶三菩記莂不久。當知是菩薩于阿耨多羅三耶三菩不復動轉。今現在信者亦當如是。甫當來信者亦復如是。世尊。譬如有人。若行百喻旬若二百喻旬至四百喻旬。所經過處饑饉賊寇梗澀劇難。遙見樹木若放牧之地。當知居家去是不遠。便自歡喜今我為得脫此諸難。不復恐畏不復饑餓。受持深般若波羅蜜者。當知是菩薩為已受記。成阿耨多羅三耶三菩不復久。是菩薩不畏當墮羅漢辟支佛地。是者則菩薩摩訶薩應成之兆。佛語舍利弗。汝所說辯才者皆是佛事。舍利弗白佛言。世尊。譬如有人欲見大海。便發往趣大海不懈止。亦不見樹亦不見山。便作念言。今近大海不久。雖不見大海于中生想言。如我所見相知我今至海不久。世尊。菩薩摩訶薩當作是知。聞受持般若波羅蜜諷誦讀者。雖不面于諸如來無所著等正覺前受阿耨多羅三耶三菩劫數之記。然自知成三耶三佛不久。何以故。已得見般若波羅蜜受持諷誦故。世尊。譬如人見春天諸樹痱癗含氣。當知是樹枝葉花實將生不久。何以故。是樹先有瑞應故。閻浮提人見瑞應莫不歡喜者。世尊。菩薩得見聞般若波羅蜜。聞已受持諷誦念習行中事。當知是菩薩功德已成滿。已供養若干百千諸佛。逮前功德之所扶接。便成阿耨多羅三耶三菩。天上諸天曾見諸佛皆歡喜言。前過去諸菩薩皆受記莂瑞應亦如是。世尊。譬如母人懷妊稍稍長大。坐起不安行步無便。氣力轉微食飲損少。臥起不寧稍稍覺痛。厭本所習皆受諸惱。異母人觀見瑞應。知是婦人今產不久。菩薩摩訶薩已作善本。供養若干百千諸佛從久遠作行。常與真知識相得功德成就。菩薩摩訶薩行諸功德故。便得般若波羅蜜已。便受持諷誦習行中事如法住者。世尊。當知是菩薩摩訶薩受阿耨多羅三耶三菩記莂終不復久。佛言。善哉善哉。舍利弗。汝乃作是問者皆是佛事。須菩提白佛言。甚奇甚特。世尊。悉豫知菩薩所應。佛語須菩提。菩薩摩訶薩發阿耨多羅三耶三菩。欲益眾生安隱一切及天與人。欲以四事受行菩薩道者。何等為四。一者施與二者仁愛三者利人四者同義。勸彼令行十善。自行四禪及四空定。勸彼使行四禪及四空定。自行六波羅蜜。勸彼令行六波羅蜜。以般若波羅蜜勸令人得須陀洹道。自于內不為勸人行羅漢辟支佛道。自于內不為不受羅漢辟支佛證。勸助無央數億百千菩薩令行六波羅蜜。自過于阿惟越致地勸彼住阿惟越致地。自凈佛國土勸彼凈佛國土。自具神通勸彼修神通。自凈陀鄰尼門勸彼令凈陀鄰尼。門自行具足辯才勸彼令行辯才。自成就身相勸彼令成身相。自成童真地勸彼令修凈潔行地。自得佛十力勸彼使行十力。自建薩云若勸彼令建薩云若。自離諸習緒勸彼令離習緒。自轉法輪勸彼令轉法輪。須菩提白佛言。世尊。甚奇甚特。菩薩摩訶薩為眾生普具足作功德。行般若波羅蜜求阿耨多羅三耶三菩。世尊。菩薩摩訶薩念般若波羅蜜。云何當得具足。佛言。行般若波羅蜜。亦不見五陰有增有減。是故菩薩摩訶薩行般若波羅蜜得具足念。乃至薩云若亦不見有增有減。是為菩薩得具足念。復次須菩提。行般若波羅蜜菩薩亦不見是法亦不見非法。亦不見過去當來今現在惡法善法。亦不見受記莂亦不見不受。亦不見有為法亦不見無為法。亦不見三界。亦不見六波羅蜜。乃至薩云若亦無所見。是故菩薩般若波羅蜜得具足念。何以故。諸法法之相法不壞空。無堅固侵誑之貌。法亦無生無壽無命故。須菩提言。世尊所說不可思議。佛語須菩提。以五陰不可思議故。所說不可思議。六波羅蜜乃至薩云若不可思議故。所說不可思議。須菩提。若有菩薩行般若波羅蜜。知五陰不可思議。則知具足般若波羅蜜乃至薩云若。知不可思議則具足知般若波羅蜜。須菩提白佛言。世尊。深般若波羅蜜誰當信解者。佛言。菩薩久行六波羅蜜多。作諸善本已供養過去無央數諸佛。已與真知識相隨者。是輩菩薩乃信解深般若波羅蜜。須菩提白佛言。世尊。是菩薩行六波羅蜜。作諸善本以來。幾時供養若干佛與真知識相得。佛告須菩提。菩薩摩訶薩不有名五陰不分別五陰。亦不以想有名分別五陰。亦不有名分別五陰有實及諸六情三界。六波羅蜜內外空及有無空。三十七品佛十八法道慧及薩云若。亦不有名分別。亦不以想有名分別有虛有實。何以故。須菩提。以五陰不可思議。乃至薩云若亦不可思議。以是故。菩薩摩訶薩久行六波羅蜜多作諸善本與真知識相得。須菩提白佛言。世尊。般若波羅蜜者甚深。以五陰甚深故般若波羅蜜甚深。以薩云若甚深故般若波羅蜜甚深。世尊。般若波羅蜜者珍寶之積聚。是須陀洹及羅漢辟支佛寶之積聚。亦是阿耨多羅三耶三菩寶之積聚。亦是十力四無所畏四無礙慧。四等四空定五神通。三十七品佛十八法及薩云若。乃至諸法寶之積聚。世尊。般若波羅蜜者是清凈之積聚。以五陰清凈乃至薩云若清凈故。世尊。深般若波羅蜜甚可奇怪。于是中云何而有留難。佛言。有是有留難。善男子善女人欲書是般若波羅蜜者當疾疾書之。若欲受持若欲諷誦若欲守行者亦當疾疾為之。所以者何或未受書行之頃能有留難。善男子善女人若能一月書成者。若二若三若四若五若一歲成者。要當書持受之諷誦學習。若一月書成持學受者亦當竟之。若至一歲亦當竟之。所以者何。多于珍寶中起諸因緣有留難故。須菩提言。世尊。是深般若波羅蜜。有書持學諷誦守行念中事者。諸魔波旬常念欲斷絕之。佛語須菩提。正使波旬欲斷絕者。會不能斷絕令不守行書持學者。舍利弗白佛言。世尊。是何誰恩。令魔波旬不能斷絕學深般若波羅蜜者。佛告舍利弗。是佛之事。令魔波旬不能斷絕。亦復是十方諸佛之恩擁護是菩薩。受持般若波羅蜜者。令魔波旬不能斷絕。所以者何。舍利弗。菩薩受持般若波羅蜜為佛所護持者。天魔波旬終不能斷絕為作留難。何以故。舍利弗。諸有菩薩書持受學般若波羅蜜念諷誦者。諸佛之法當應擁護。令魔波旬不能中道令有留難者。舍利弗。是善男子善女人當作是念。我今書持受學般若波羅蜜者。皆是諸佛事。舍利弗白佛言。世尊。若有善男子善女人。書持受學般若波羅蜜者。皆為佛恩之所護持。佛言。如是如是。舍利弗言。世尊。十方現在諸如來無所著等正覺頗知是善男子善女人。書持受學般若波羅蜜念諷誦者不。頗持佛眼頗知頗見不。佛告舍利弗。諸有書持受學般若波羅蜜諷誦行者。十方諸如來無所著等正覺已見已知。諸善男子善女人行菩薩道者。書持受學般若波羅蜜諷誦行者。當知是人今近阿耨多羅三耶三菩不久。舍利弗。若復善男子善女人行菩薩道者。書持受學般若波羅蜜。諷誦守習行如中事。愛樂供養般若波羅蜜。名花搗香澤香雜香繒彩花蓋幡幢所有作是供養者。諸佛以天眼悉見是善男子善女人已。是善男子善女人。有書持般若波羅蜜奉行學者。得最大福得大功德為得最行。善男子善女人。持善本功德終不墮惡趣至阿惟越致。終無有離諸佛。六波羅蜜時。終不離內外空及有無空時。至阿耨多羅三耶三菩。終不離三十七品佛十八法時。舍利弗。如來去之后。是般若波羅蜜當在南方。南方諸比丘比丘尼優婆塞優婆夷。亦當受學書持是深般若波羅蜜。持是功德終不至惡趣。受天上人中之福。以奉行六波羅蜜。明六波羅蜜已。當復供養承事諸佛。承事之后當以三乘而得度脫。舍利弗。般若波羅蜜所在方面所至到處。四輩學士亦當受持是深般若波羅蜜書持諷誦。持是功德不至惡趣。受天上人中之福。亦當復奉行六波羅蜜。明六波羅蜜已。當復供養承事諸佛。承事之后以三乘法而得度脫。舍利弗。是般若波羅蜜當轉北去。北方四輩亦當復受書持諷誦行深般若波羅蜜。持是功德不生三惡趣。受二道之福。亦當奉行六波羅蜜。亦當承事諸佛世尊。復以三乘而得度脫。舍利弗。深般若波羅蜜是時當行佛事。所以者何。舍利弗。我泥曰后法欲盡時。我已豫知是善男子善女人。受持是深般若波羅蜜者。我復知是善男子善女人。盡意供養般若波羅蜜。所有名香繒彩華蓋。持是功德不墮三惡趣。受二地之善福。行六波羅蜜供養諸佛。以三乘法而得度脫。何以故。舍利弗。如來已見是輩人已稱譽是人。我已署是人所在。十方現在諸佛亦復稱譽。亦見是人亦署是人已。舍利弗白佛言。世尊。是般若波羅蜜后當普在北方耶。佛言。如汝所說。乃后世時善男子善女人受學書持行般若波羅蜜者。當知是人久發大乘意已。更供養若干諸佛作諸善本。舍利弗白佛言。世尊。后北方面當有幾所善男子善女人。行菩薩道受持般若波羅蜜諷誦解者。佛告舍利弗。后北方世雖多有善男子善女人受持般若波羅蜜者。少有成大乘者耳。舍利弗。是善男子善女人行菩薩道者。聞說深般若波羅蜜。不難不厭而不恐怖。所以者何。善男子善女人。已為見佛已從諸佛聞深法已。所以者何。是善男子善女人已為具足六波羅蜜。為已具足內空外空及有無空。已為具足佛十八法三十七品。是善男子善女人多作諸功德發阿耨多羅三耶三菩。為一切眾生故。舍利弗。我為是善男子善女人說薩云若慧。過去諸如來無所著等正覺亦復說應薩云若慧。諸求阿耨多羅三耶三菩者。皆為生老病死故亦復為彼說阿耨多羅三耶三菩諸慧之事。是善男子善女人。從小至竟求阿耨多羅三耶三菩。魔及魔天終不能壞。何況其余有惡行者。而欲誹謗深般若波羅蜜。舍利弗。是善男子善女人聞深般若波羅蜜者。便得最妙歡喜。立多所人于阿耨多羅三耶三菩。佛言。我為菩薩時亦復作是誓。我等亦當立無央數眾生勸令行菩薩道。我等亦當受阿耨多羅三耶三菩不動轉記。若有菩薩發意者我代歡喜。諸有勸人使發阿耨多羅三耶三菩者我亦代歡喜。善男子善女人行般若波羅蜜者。為已于過去諸佛前作是誓已。今復于我前誓愿眾生。我當饒益安隱眾生。我當勸助一切眾生。立阿耨多羅三耶三菩意使不動轉。所以者何。過去諸佛亦復代諸發意菩薩作是誓者代其歡喜。舍利弗。我代歡喜者。善男子善女人亦為復欲安隱一切。勸助眾生使立阿耨多羅三耶三菩。離于六衰得凈妙行。已自清凈復以凈施。凈妙施已便受凈妙功德之福。受凈妙福已。復為眾生故分別內外所有。令眾生得凈妙福。持是功德遍至十方諸佛國土說般若波羅蜜處而得聽受。聞受已亦復于彼勸發眾生。令立阿耨多羅三耶三菩意。舍利弗白佛言。甚奇世尊。如來無所著等正覺所說。過去當來今現在之法。無所不知眾生之行無事不知。乃復知諸當來過去現在佛事眾僧之事。或有善男子善女人得六波羅蜜欲諷誦受。或意進退便不能得學六波羅蜜。若善男子善女人求六波羅蜜意不進退。精進不懈便能一時具足六波羅蜜。舍利弗白佛言。善男子善女人如是行者便得深經。為應般若波羅蜜耶。佛言。如是深經者為應般若波羅蜜。何以故。用能勸助安立眾生。令發阿耨多羅三耶三菩故。舍利弗。是善男子善女人于六波羅蜜不舍生老病死。精進不怠如般若波羅蜜教。凈佛國土教化眾生。令立阿耨多羅三耶三菩志終不懈怠

　　摩訶般若波羅蜜覺魔品第四十七

須菩提白佛言。世尊。嘆說是善男子善女人。發阿耨多羅三耶三菩。行六波羅蜜者。攝取佛國教化眾生其德乃爾。是善男子善女人云何而趣斷絕留難。佛告須菩提言。辯不即者當知魔事。須菩提言。世尊。云何菩薩辯不即發知是魔事。佛言。菩薩行般若波羅蜜具足六波羅蜜久久乃成。以是故菩薩辯不即生當知魔事也。須菩提。菩薩辯才卒起亦是魔事。世尊。何以故。辯才卒起復是魔事。佛言。是菩薩行六波羅蜜卒起辯事。所以者何。學無本末。辯起咃卒不能究竟。是故當知魔事。菩薩書是經時轉相形笑。志亂不定眾意不和。如是菩薩則為魔事。書是經時意自念言。我不得是經中慈味便舍而去。當復知是魔事。須菩提。說是經時若受持之。貢高綺語隱置他人者復是魔事。受持諷誦學是經時。各自貢高轉相形笑。菩薩當覺是為魔事。須菩提。受是經時各各志亂意不和同者。當知是為菩薩魔事。須菩提言。世尊。云何不得經中滋味便棄舍去當覺魔事。佛言。是輩菩薩未曾習行六波羅蜜。不聞般若波羅蜜自生意念言。我無有記莂于六波羅蜜。以是故。聞般若波羅蜜。不喜樂悅便棄舍去。當知是為菩薩魔事。世尊。云何菩薩言我無記莂不樂便去。佛言。未得菩薩道者。終不記阿耨多羅三耶三菩莂。是故言我無有莂于六波羅蜜。便棄舍去。當知是為菩薩魔事。若有菩薩意念言。我鄉里不聞般若波羅蜜。及所生處亦不聞是。復棄舍去不復欲學般若波羅蜜。意轉一念輒卻一劫。隨其轉意多少之數。當更乃爾所劫。甫當復更學余經。不住薩云若亦不至薩云若。是輩菩薩為棄其根而攀枝條。當知是為菩薩魔事。須菩提言。世尊。何等經不從薩云若中出。而欲學誦余經。佛告須菩提。聲聞所應三十七品法及三脫門。善男子善女人住是中。求取須陀洹道斯陀含阿那含阿羅漢道。不取薩云若然自作礙。須菩提。是為舍本攀枝者。所以者何。是菩薩亦復出生于般若波羅蜜中。般若波羅蜜者亦出道法俗法。菩薩學般若波羅蜜者。亦當學道法亦當學俗法。譬若有狗得大家所食不肯食之。得使人之食而更食之。須菩提。當來有學菩薩道者。得深般若波羅蜜更棄舍去反攀枝條。須菩提。當知是為菩薩魔事。復次須菩提。譬如有人欲得見象。得象舍去反求象跡。于意云何。是人為黠不。須菩提言。為不黠。當來之世有行菩薩道者。得深般若波羅蜜。反棄舍去更學聲聞辟支佛經法。于意云何。是菩薩為黠不。須菩提言。為不黠。佛言。是菩薩當覺魔事。須菩提。譬如有人欲見大海已見舍去。反觀牛跡之水。便言海之大小孰愈于此。于意云何。是人為黠不。須菩提言。世尊為不黠。佛言。當來有學菩薩道者得深般若波羅蜜亦棄舍去。反學聲聞辟支佛經法。于中受學諷誦。須菩提。是輩菩薩當覺魔事。須菩提。譬如工匠。欲以揆則日月殿舍之模。豎立安造作釋之殿。于意云何。彼匠雖巧寧能作不。須菩提言。世尊。此事甚難。非是凡夫世愚之士所能作者。佛言。當來之世有行菩薩道者得學深般若波羅蜜。中道而棄舍去。更于聲聞辟支佛經法中。欲以具足薩云若薩云若事。于意云何。是人寧能成薩云若不。須菩提言。所不能成。佛言。是菩薩當覺魔事。須菩提。譬如有人欲見轉輪圣王。見已反觀小王諦熟視之。便言圣王之體與此何異。是人為黠不。須菩提言。世尊為不黠。佛言。當來有少德之人學菩薩道者。得聞深般若波羅蜜學持守行中道舍棄。更受羅漢辟支佛經法。復言。我當于中具薩云若。于意云何。是菩薩為黠不。須菩提言。世尊。為不黠。佛言。是為菩薩魔事。譬如饑人得百味食。更念欲得六十味食。舍百味去食六十味。于意云何。是為黠不。須菩提言。世尊。為不黠。佛言。當來有學菩薩道者。得深般若波羅蜜棄舍去已。更于聲聞辟支佛經法中求薩云若。是菩薩為黠不。須菩提言。為不黠。佛言。是為菩薩魔事。譬如士夫得無價摩尼寶已反比水精。于意云何。是為黠不。須菩提言。世尊。為不黠。佛言。當來有學菩薩道者。得深般若波羅蜜已更棄舍去。反持比聲聞辟支佛經法。于聲聞辟支佛經法中欲得薩云若寧為黠不。須菩提言。為不黠。佛言。是為菩薩魔事。復次須菩提。若有善男子善女人。書般若波羅蜜已。于中他因緣起便不得書。或復有色聲香味細滑法之留難。或復有檀波羅蜜留難尸波羅蜜留難羼波羅蜜留難惟逮波羅蜜留難。禪波羅蜜留難。乃至阿耨多羅三耶三菩皆為作留難。何以故。須菩提。般若波羅蜜者非是留難。不可思議亦非選擇。不生不滅不著不斷。無礙非見非行非猗。所以者何。須菩提。般若波羅蜜無是象法。若有菩薩書是經時。若有是輩留難事者當知是為魔事。須菩提白佛言。世尊。是般若波羅蜜可得書耶。佛言不也。何以故。般若波羅蜜者其實不可見。至檀波羅蜜實不可見。乃至薩云若亦不可見。諸所有者皆不可見。何以故。無所有故。無所有者不可書也。須菩提。善男子善女人行菩薩道者。作是念言。是深般若波羅蜜無所有者。是為菩薩魔事。須菩提言。世尊。諸行菩薩道者。書是深般若波羅蜜經字已入是字中。便言我書般若波羅蜜。世尊。是六波羅蜜無有字法。所以者何。六波羅蜜無有文字。五陰亦無有文字。乃至薩云若亦無文字。世尊。善男子善女人行菩薩道者。從六波羅蜜。乃至薩云若。作無文字入般若波羅蜜者。亦是菩薩魔事。須菩提。善男子善女人行菩薩道者。書般若波羅蜜時。若起想念郡國縣邑丘聚村落。若聞父母所尊之聲意念父母。若念兄弟姊妹。若念兵賊淫欲之事作是念已復生余念。魔波旬復益其念作是留難。欲令中斷使不書持。須菩提。是為菩薩魔事。若善男子善女人行菩薩道者。書持般若波羅蜜時。若供養事起衣被財利飲食床臥病瘦醫藥。言我書般若波羅蜜故得是供養。于是樂者當覺魔事須菩提。書是經時魔波旬于菩薩前。說種種異深經之事。菩薩有漚和拘舍羅者不受魔所說。何以故。是經不能令人至薩云若故。須菩提。若是菩薩無漚和拘舍羅意者。聞深般若波羅蜜便欲舍去。佛言。我廣為諸菩薩說漚和拘舍羅事。欲得漚和拘舍羅事者。當從深般若波羅蜜中索之。須菩提。善男子善女人求菩薩乘者。舍深般若波羅蜜。欲從聲聞辟支佛經法中求漚和拘舍羅。須菩提。當知是為菩薩魔事

放光般若波羅蜜經卷第十放光般若經卷第十一

　　　　西晉于闐國三藏無羅叉奉　詔譯


　　摩訶般若波羅蜜不和合品第四十八

佛告須菩提。有人樂聽樂受般若波羅蜜。為法師者身體疲極不能所說。當覺魔事。佛言。若法師者身體安隱欲有所說。而受法者著余因緣各自罷散。當覺魔事。須菩提。受經之人欲書般若波羅蜜。為法師者欲有所至。是為魔事。為法師者欲得供養床臥飲食病瘦醫藥所有衣被。受經之人少欲知足寂無與心。便不和合是為魔事。須菩提。法師之人少欲知足守戒不貪。志常精進樂在禪定。受經之人不知厭足。貪求供養。兩不和合是為魔事。須菩提。法師之人阿練寂晏行十二法。受經之人不能宴坐。又不奉行十二法事。須菩提。受經之人持十二法能獨宴寂。為法師者永無此志。兩不和合不得書學是為魔事。須菩提。受經之人。精進有信奉戒如法。樂般若波羅蜜。為法師者多欲犯律不能守戒。須菩提。為法師者精進信樂奉律禁戒行般若波羅蜜。受經之人多有所毀犯戒違律。兩不和合是為魔事。須菩提。為法師者無所貪求。好喜施與志愿廣普。受經之人多求有欲貪吝愛惜。志礙意狹兩不和合。須菩提。若受經之人更無所欲。好施不貪志愿無礙。為法師者反更貪求無有止足。志意狹小。兩不和合。是為魔事。須菩提。受經之人欲供養。與為法師者所有之具。為法師者不肯受之。不得學持般若波羅蜜。須菩提。為法師者悕望供養衣服所有。受經之人更廉潔守節不慕利養。復不和合是為魔事。須菩提。為法師者。明于經道勇辯智猛。然受經者。闇塞遲鈍志不時寤。須菩提。受經之人志明意達智辯纖寤。為法師者。貪闇不達。而不和合是為魔事。須菩提。為法師者明十二部經。次第解說無所乏短。受經之人不知次第未了逆順。須菩提。若受經者。明解次第解十二部經知逆順事。為法師者更不能了。志不和合是為魔事。須菩提。為法師者具足六波羅蜜。受經之人不能具足。或受法者具足六波羅蜜。為法師者更不具足。兩不和合是為魔事。須菩提。為法師者具足六度。兼有漚和拘舍羅。受經之人既無六事。復無漚和拘舍羅。兩不和合是為魔事。須菩提。為法師者得陀鄰尼。受經法者無。若受法者得陀鄰尼。為法師者無。兩不和合是為魔事。須菩提。受經之人欲書般若波羅蜜以為經卷。為法師者而不肯與。為法師者適欲與經。受法之人不欲書寫。亦不和合是為魔事。須菩提。為法師者五陰蓋所見纏裹。受經之人無有覆蓋志不和合。若受經者迷于五蔽。為法師者陰蓋已盡。兩不和合是為魔事。須菩提。書是般若波羅蜜時。或有人來說三惡趣苦難之劇。語其人言。我能使卿離勤苦事。用是阿耨多羅三耶三菩學為。是為魔事。須菩提。書般若波羅蜜。若欲說時。反有人來稱譽天上欲天快樂。五欲自恣飲食服御伎樂自然色天所有以禪為樂為食。無色天以寂為食為樂。從四王天至無有思想。無有思想慧天。三界雖樂是亦無常苦空無我。皆當滅盡不得久立。不如更受羅漢辟支佛法。莫樂三界受是生死。是為菩薩魔事。為法師者欲得寂志獨處。其受經法者多將人眾樂在憒鬧。若法師者意樂人眾。而受經者更樂寂獨。亦不和同當覺魔事。若法師者意樂人眾多畜弟子。受經之人不同比輩欲得獨爾。若受法者欲樂多輩。法師欲寂。亦不和合是為魔事。為法師者而自尊重欲得恭敬。受經者慢意無恭敬。若法師者無欲于時不喜順敬。然受法者好行恭敬。亦不和合是為魔事。若法師者書般若波羅蜜時意欲受取。受經之人永無與心意不和合是為魔事。若受經者書般若波羅蜜時。念欲轉從般若波羅蜜。于中起意欲得財利。是為魔事。若法師者欲至危命谷貴之處。受經者不樂不能隨從亦不和同是為魔事。法師之人欲至豐樂谷賤之處。其受經者皆悉樂從。法師中道更作留難。汝輩但欲貪于供養欲隨我取。不知前至當得與不。其受經者見發遣相稍稍還去。是為魔事。若法師者語受經法者言。我欲所至。道過空澤彼有盜賊野人獵師。又多虎狼蛇虺毒蟲。汝能隨我忍此苦不。受法者聞意不喜樂不能隨去。作是掛礙不得書成學受是經。是為魔事。法師之人曾所教授數往之處。其受法者欲隨詣彼中道。法師語受經者言。今我暫當有所經過。卿且還去。受經者愁憂不得隨從不聞不得受持般若波羅蜜。是為魔事。復次須菩提。彼魔波旬。意常計念。欲作沙門被服。常欲壞亂。不欲令有書持諷誦學般若波羅蜜者。須菩提白佛言。世尊。波旬何以故常作沙門被服壞敗。不欲令人有受學般若波羅蜜者。佛語須菩提。波旬作沙門被服。欲敗壞別離學般若波羅蜜者。復語人言。案我經中教法。觀卿經中事非般若波羅蜜。須菩提。未受記莂聞是說者便有狐疑。適有疑意。便不復書持受學般若波羅蜜。是為菩薩魔事。須菩提。波旬復作比丘形像。語學般若波羅蜜者言。善男子善女人。有學諷誦受持般若波羅蜜者。得真際之證。得須陀洹羅漢辟支佛道。作是留難事。便不復學受書持般若波羅蜜。是為魔事。須菩提。說是深般若波羅蜜時。多有魔事起欲令斷絕。是故須菩提。當覺魔事。須菩提言。世尊。菩薩云何當覺魔事。遠離魔事。佛語須菩提。其事但像類六波羅蜜有覺是者。是則為護遠離魔事。菩薩常當遠離羅漢辟支佛。所應行經法當遠離之。復次須菩提。波旬于菩薩前說內空外空及有無空三十七品至三脫門。是為羅漢所得道事。是為魔事。波旬復化作如來身金色光相。來至菩薩所。令諸菩薩起想。起想者于薩云若則為耗減。當知是為魔事。須菩提。波旬復作佛形像。諸比丘眾相隨。到是善男子善女人所。是善男子善女人便起想言。當來之世令我得身。諸弟子眾于中說法亦如今日。作是想者于薩云若則為耗減。波旬復化作無央數百千菩薩行六波羅蜜者。于是善男子善女人前。見已復于中起想。起想者則為耗減薩云若。是為魔事。何以故。須菩提。般若波羅蜜者無有五陰。乃至于道亦無所有。無有五陰無有道者。亦無佛法及弟子眾。所以者何。諸法盡空無所有故。須菩提。善男子善女人。書是般若波羅蜜時。若諷誦讀。多有起因緣。譬如閻浮提大長者家。多有金銀真珠琉璃上妙珍寶。多有憎嫉者。善男子善女人受持諷誦般若波羅蜜者。多有憎嫉而欲壞者。須菩提言。如是世尊。多有魔事多憎嫉者。何以故。愚癡少智之士為魔所使。專行斷壞受學般若波羅蜜者。是輩壞法之人。意終不復在是妙法之中。佛言。如須菩提所言。是愚癡之士為魔所使。專行敗壞。是輩愚癡壞法之人。新學適聞法所致。不作功德善本不多所致。未與真知識相得所致。不供養過去諸如來無所著等正覺所致。須菩提。若書持般若波羅蜜諷誦讀說受行守時。無有留難魔事不起。無此難者便能具足六波羅蜜。至薩云若亦無有難。若有是善男子善女人。書持諷誦般若波羅蜜者。便具足五波羅蜜及薩云若已。當知是為佛事。若復具足內外空及有無空。三十七品佛十八法及十種力。具足薩云若者。當知是亦為佛事。十方現在諸如來無所著等正覺。亦以佛事。如是善男子善女人行般若波羅蜜者。十方現在諸阿惟越致菩薩摩訶薩。亦復擁護是善男子善女人行般若波羅蜜者。亦復勸助之

　　摩訶般若波羅蜜大明品第四十九

佛告須菩提。譬如母人一一生子。從一數至于千人。母中得病。彼諸子等各各求救療治。所進寒溫燥濕將育所宜令母安隱。所以者何。長我曹等得見日月。我不孝養永不報恩。如是須菩提。諸如來無所著等正覺。常以佛眼視行般若波羅蜜者。何以故。深般若波羅蜜者為世間之大明也。十方諸如來無所著等正覺。亦以佛眼常視行般若波羅蜜者。何以故。深般若波羅蜜者。生諸如來無所著等正覺。使得見薩云若慧。以是故諸如來無所著等正覺。常等視行般若波羅蜜者。諸如來五波羅蜜者亦生是中內外空及有無空三十七品皆于中生。十力十八法薩云若亦皆于中生。須陀洹斯陀含阿那含阿羅漢辟支佛道三耶三佛道。皆從般若波羅蜜中出生。過去當來今現在諸佛。皆從深般若波羅蜜中出生。自致得成阿耨多羅三耶三菩阿惟三佛。須菩提。若有善男子善女人。書持受學般若波羅蜜者。諸佛常以佛眼視是輩行般若波羅蜜者。諸佛常擁護之使不動轉。至阿耨多羅三耶三菩令不耗減。須菩提白佛言。如世尊所說般若波羅蜜者。是菩薩之母。為世間之大明。世尊。般若波羅蜜。云何是菩薩之母。云何是世間之大明。云何出生諸佛。云何為示現世間明。佛告須菩提。般若波羅蜜者。生佛十力及十八法。生薩云若。如來示現是諸法已具。是故諸如來從般若波羅蜜生世間者。謂如來說五陰。世尊。云何深般若波羅蜜示現五陰。佛言。般若波羅蜜亦不生。五陰示現亦不滅。五陰示現亦不著亦不斷。亦不增亦不減。亦不持亦不舍。亦不過去當來今現在。何以故。空無相無愿亦不成敗示現。亦不現有為亦不現無為。亦不示現無所生亦不示現無所有。亦不示現實諸法。如是不示現成敗。須菩提。是為般若波羅蜜示現世間。須菩提。般若波羅蜜。亦知一切眾生意行。般若波羅蜜不知眾生之處。亦不知諸陰六情之處。乃至薩云若亦不知處。須菩提。是為深般若波羅蜜示現世間。深般若波羅蜜者。亦不示現五陰。乃至薩云若亦不示現。何以故深般若波羅蜜。亦不見深般若波羅蜜。何況當見五陰。乃至薩云若當有所見。須菩提。所謂名眾生。欲界形界無形界是。普世及十方眾生亂意定意如來悉知。復知一切無央數事。須菩提。云何如來悉知眾生余無數事。以法故。有亂意無亂意如來悉知。以何等法知眾生亂意定意。佛告須菩提。法尚不可得見。何況欲得眾生有亂有定。以是故知。須菩提。如來無所著等正覺。知眾生意有亂有定。云何而知。以無常故知。以脫故知。以寂故知。以盡故知。是故知有亂有定。復次須菩提。如來知眾生有淫怒癡者盡知。須菩提白佛言。世尊。云何悉知。佛言。知淫怒癡所有意。為非淫怒癡意。何以故。所有及念不可見故。何況當有淫怒癡而可得者。以是故如來悉知。須菩提。如來復知眾生無淫怒癡意者悉知。何以故。知所可知無淫怒癡意。意亦非有意。何以故。兩意不合故。是故如來悉知。須菩提。如來因般若波羅蜜。悉知眾生意。有廣大者悉知。云何悉知。須菩提。如來亦不廣大眾生意。亦不狹眾生意。亦不增眾生意。亦不減眾生意。亦不來眾生意。亦不遣眾生意。何以故。意不可得進退故。以是故悉知。復次須菩提。如來因般若波羅蜜悉知眾生有大意者。何以故。知以眾生意。無來無往無生無滅無住無變。以是故知。復次須菩提。如來以般若波羅蜜。悉知眾生意無有限。云何悉知。須菩提。亦不見眾生意有增有減有所住止。何以故。以眾生意無有窟不可見故。以是故知。復次須菩提。如來因般若波羅蜜。悉知眾生意不可見。云何悉知。以眾生意意無有形無所有故悉知。復次須菩提。如來因般若波羅蜜悉知眾生意不可觀。云何而知。須菩提。如來以五眼悉見眾生意之對故。以是故知。復次須菩提。如來因般若波羅蜜悉知眾生屈申卷舒。云何而知。須菩提。眾生意之屈申卷舒者。皆出五陰窟之所生生。不知五陰。但知出息入息有我及世。但知是事其余不識不知。五陰亦復不知出息入息。但知有我及世其余不識。身則是命。命則是身。是身非命。是命非身。是故須菩提。如來因般若波羅蜜悉知眾生屈申卷舒。須菩提。佛知五陰。云何知知五陰如知如如。知無作如知無相如。知無進如知無戲如。知無我如知無猗如。是故須菩提如來以眾生之如。屈申出入五陰之如。如五陰如者是諸法之如。諸法之如者則六波羅蜜如。六波羅蜜如者則三十七品如。三十七品如者則十八空如。十八空如者則八惟無禪九次第禪如。八惟無九次第禪如者則佛十力如。十力如者則四無礙慧四等心四無所畏大慈大悲佛十八法如。十八法如者則薩云若慧如。薩云若慧如者則一切諸善法惡法道法俗法有漏無漏之法如。此諸法如者則過去當來今現在之如。去來今如者則有為無為法如。有為無為法如者則須陀洹斯陀含阿那含阿羅漢之如。羅漢如者則辟支佛如。辟支佛如者則阿耨多羅三耶三菩之如。三菩如者則是道如。道如者則如來之如。如來如者則是一如。亦不可壞。亦不可別。亦無有盡。亦無有二不可令異。須菩提。是則諸法之如。如來因般若波羅蜜。悉皆逮覺諸法之如。須菩提。是般若波羅蜜者。則諸如來之母。則是世間之大明。是故須菩提。如來無所著等正覺。悉知諸法之如。爾非不爾無能令不爾。悉知諸如諸爾。以是故。諸佛世尊名曰如來。須菩提白佛言。世尊諸法之如及爾非不爾。甚深甚深。世尊。因如分流道化。如佛所說甚深之法誰當解者。唯有阿惟越致菩薩摩訶薩漏盡羅漢。乃能解之耳。佛語須菩提。無盡之如者是誰無盡之如。則是諸法無盡之如。須菩提。如來無所著等正覺。成阿耨多羅三耶三菩時。說是諸法之如

　　摩訶般若波羅蜜問相品第五十

爾時三千大千剎土諸欲天子諸色天子。持諸名花名香而散佛上作禮卻住。各白佛言。世尊。所說般若波羅蜜者。甚深甚深。何等是般若波羅蜜相。佛告諸天子言。深般若波羅蜜者。空則是相無相無愿相。無行之相無生滅相。無著無斷相無所有之空相。無所依相虛空之相。諸天子。般若波羅蜜甚深如是。如來者。為世俗故。亦不為道不為滅盡。諸天子。是相者諸天龍鬼神世間人民。所不能作無能長養者。所以者何。諸天龍鬼神及世間人民亦是相也。是故相相不相長養。相相不相識。相亦不識無相。無相亦不識相。相以無相是二皆空。無能成者。無能答者。無能識者。諸天子。是相者非五陰所作。非六波羅蜜所成。亦非內外空及有無空所作。亦非薩云若所成諸天子。是相者亦非人亦非非人。亦非漏亦非不漏。亦非道亦非俗。亦非有為亦非無為。爾時佛告諸天子。若有人問是虛空是何等相。云何諸天子。是人所問為等問不。諸天子言。世尊。為不等問。所以者何。虛空無有相無有作者。佛告諸欲天子諸色天子言。有佛無佛相體性常住。以如來如實逮覺相性故名為如來。諸天子白佛言。如來所逮覺相甚深。如來從是阿耨多羅三耶三菩無礙之慧住于相。聚于般若波羅蜜甚奇。世尊。深般若波羅蜜者。是諸佛如來無所著等正覺之藏。于是藏成阿耨多羅三耶三菩阿惟三佛。于是藏中作行。逮諸法相。逮五陰相。逮薩云若相。佛告諸天子。色者形之相。所更者覺之相。所受者想之相。善惡者行之相。所知者識之相。如來以無所受相故。逮得正覺。無所愛惜者為檀波羅蜜相。無所腐敗者尸波羅蜜相。不起恚意者羼波羅蜜相。無能伏者惟逮波羅蜜相。合聚眾事者禪波羅蜜相。所聞即覺即知者般若波羅蜜相。如是諸天子。無所受相。是故如來得逮正覺。四禪四等四空定者則無恚之相。如來不以是相得逮正覺得出三界者是三十七品之相。如來不以是相逮得正覺。苦相者無愿脫門是。寂相者則空是。凈相者則無相是。如來不以是相逮得正覺。寂相者無所起是。無所共相則十八法是。如來不以是相逮得正覺。露現相者則薩云若是。如來不以是相逮得正覺。如是諸天子。如來不以諸法相逮得正覺法。是故如來名為無礙慧。于是佛告須菩提言。般若波羅蜜者。是諸佛如來無所著等正覺之母。般若波羅蜜者是諸佛如來世間之大明。如來依是法而得有所作。以是故諸如來尊敬禮事是般若波羅蜜。何以故。諸佛如來皆從般若波羅蜜中出。是故如來之所報恩。須菩提。其報恩者無過如來。復次須菩提。云何如來為知恩云何為報恩。如來所可乘來法。所可成阿耨多羅三耶三菩阿惟三佛法。逮守持是所乘來法。恭敬承事作禮。須菩提。是為如來無所著等正覺之所知恩之所報恩。復次須菩提。如來之所逮法者。亦無作者。作者不可見故。如來盡逮是法得無作法者。是為無諍法。須菩提。如來知恩報恩因般若波羅蜜。于無作之法得逮覺法。復次須菩提。如來無所著等正覺行般若波羅蜜故。逮諸善法而無所逮。是故般若波羅蜜者。是諸佛之母。為世間之大明導。須菩提白佛言。世尊。諸法無所知無所見無所出生。云何般若波羅蜜是佛之母。云何生如來。云何為世間之大明導。佛告須菩提。如是如是。一切諸法無知無見。云何無知無見。以一切諸法空故。無所有不堅固無所生。以是故一切諸法無所出生。復次須菩提。諸法無知無見。云何無知無見。以諸法無所入無所著故。以是故般若波羅蜜是如來母世間之導。不見五陰是故為導。乃至薩云若亦無所見是故為導。以是故般若波羅蜜是諸佛母世間之導。須菩提問佛言。世尊。云何不見五陰為世間導。須菩提。不以五陰因緣起識者。是為不見五陰。不以薩云若起想者。是為不見薩云若。以是故般若波羅蜜諸如來母為世間導。復次須菩提。般若波羅蜜云何是如來之母為世間導。須菩提。般若波羅蜜示現世間空。云何示世間空示五陰空。十二衰十八性現世間十惡之法。從癡有愛十二因緣示吾我根本。六十二見示世間空。四禪四等及四空定示世間空。三十七品六波羅蜜內空外空及有無空示世間空。有為無為之性十種力佛十八法示世間空。至薩云若示世間空。是故須菩提。般若波羅蜜者是諸佛之母世間明導。復次須菩提。如來以空示于世間。以空念世間知世間空。以是故般若波羅蜜諸佛之母為世間導。復次須菩提。般若波羅蜜者。示現如來示世間空。示何等空。現五陰空十二衰空十八性空。現薩云若空。是故般若波羅蜜諸佛之母為世間導。是故須菩提。示現如來示現世間不可思議。示現五陰不可思議。乃至薩云若示世間不可思議。復次須菩提。深般若波羅蜜。示現如來世間之寂。示現何等寂。示現五陰寂及薩云若寂。以是故般若波羅蜜示現如來世間之寂。須菩提。般若波羅蜜示現如來世間常空。示何等空。從五陰至薩云若示現世間常空。復次須菩提。般若波羅蜜示現如來世間所有空。示何等空。從五陰乃至薩云若示世間所有空。復次須菩提。般若波羅蜜示現如來所有無所有空。從五陰乃至薩云若所有無所有空。復次須菩提。般若波羅蜜示現如來世間之滅。示何等滅。從五陰至薩云若。是為世間滅。以是故般若波羅蜜為如來母世間之導。般若波羅蜜示現世間無有今世后世之想。何以故。是法無有今世后世之相。須菩提白佛言。世尊。般若波羅蜜者為大事興。為不可思議事興。為不可稱量事興。為不可限事興。為無有與等事興。佛言。如是須菩提。是為大事不可思議事興。云何為大事興。答言。須菩提。諸如來無所著等正覺。救護一切眾生故不舍眾生。云何為不可思議事興。諸佛事自然薩云若不可思議。是故般若波羅蜜為不可思議事興。云何為不可稱量事興。佛告須菩提。一切眾生受身有識。無有能知稱量佛事及自然薩云若者。云何為不可限事興。須菩提。佛事不可限。如來事亦無有限。一切無有與如來等者。況欲出其上。是故般若波羅蜜諸如來無所著等正覺為無有限事興。須菩提白佛言。世尊。佛事如來事自然事。薩云若不可思議不可稱量。為不可限耶。佛言。如是如是。須菩提。是佛事自然事如來事薩云若事不可思議不可稱限

佛語須菩提。五陰乃至薩云若不可思議不可稱限。須菩提。諸法之法。索意以想亦不可得。佛言。五陰不可思議不可稱限。乃至薩云若不可思議。須菩提言。何以故。世尊言。五陰不可思議無有與等者。乃至薩云若亦不可思議無有與等者。佛言。五陰不可為作限。乃至薩云若亦不可為作限。須菩提言。世尊。何以故。五陰薩云若不可為作限。佛言。五陰乃至薩云若不可思議故。不可與作限。于須菩提意云何。不可思議不可限中。寧可得五陰及與道不。須菩提言。世尊。不可得。以是故須菩提。諸法不可思議不可得限。如來之法不可思議無有與等。不可得限亦不可量。是為不可思議。所說亦不可思議。虛空不可思議。亦無有與等者。須菩提。是如來之法。非世間人及諸天阿須倫所能思議。說如來不可思議不可稱量不可得限。說無有與等品時。五百比丘二千比丘尼漏盡意解。六萬優婆塞二萬優婆夷。遠塵離垢法眼生。二千菩薩得無所從生法忍。皆當于是賢劫中作佛

　　摩訶般若波羅蜜大事興品第五十一

爾時須菩提白佛言。世尊。是般若波羅蜜甚深甚深為大事興。不可思議不可稱量。無有與等不可得限。佛言。如是須菩提。般若波羅蜜為大事興。為無有與等事興。何以故。須菩提。五波羅蜜者。等從中得成。與般若波羅蜜相應。內空外空及有無空。等從般若波羅蜜中出。三十七品十力十八法。等從中出。與般若波羅蜜相應。佛地薩云若慧。等從中出。與般若波羅蜜相應。佛告須菩提。譬如轉輪圣王。諸小國有事各自成辦。轉輪圣王亦無所憂。所以者何。諸小國王素已受圣王教令故。是故不復憂。諸弟子法辟支佛法諸菩薩法及諸佛法。等從般若波羅蜜出。般若波羅蜜者為辦其事。是故須菩提。般若波羅蜜為大事興。為無有與等事興。不受五陰不入五陰。為應不受不入。乃至薩云若亦爾。須陀洹道至羅漢道辟支佛道亦不受不入。乃至阿耨多羅三耶三菩。不受不入。須菩提白佛言。世尊。云何五陰不受不入。乃至阿耨多羅三耶三菩不受不入。佛告須菩提。于意云何。頗見五陰有所入有所受不。須菩提言不見。世尊。乃至阿耨多羅三耶三菩亦不受不入。須菩提言。世尊。亦不見五陰有受有入。亦不見三耶三佛有受有入。佛言。善哉善哉。須菩提。我亦不見五陰我亦不受持五陰。乃至三耶三菩。我亦不見亦不受持。不見所入。須菩提。我于佛地亦不見。薩云若亦不見。如來事亦不受亦不持。是故須菩提。菩薩摩訶薩亦不當受五陰。亦不當入五陰。于佛事薩云若事如來事。亦不持亦不入。諸欲天子諸色天子俱白佛言。世尊。般若波羅蜜甚深難了。不可思議甚深微妙。是智者所知解。深般若波羅蜜者。世尊。皆是過去佛時。所作功德善本所致。與真知識相得所致。世尊。假令三千大千世界。一切眾生皆信三尊。盡得須陀洹斯陀含阿那含阿羅漢辟支佛。是諸圣賢所可有慧所有道德。不如是善男子善女人。于是深般若波羅蜜中。可念觀稱樂一日之中。其德出彼上。何以故。從須陀洹上至辟支佛智。及信至無所從生法忍。諸天子。不如是善男子善女人于深般若波羅蜜中。書持諷誦守行一日。疾得泥洹。勝羅漢辟支佛道所作功德。或過一劫奉行余經。離般若波羅蜜不住薩云若也。何以故。于是深般若波羅蜜中。廣說三乘令諸羅漢辟支佛。各得其信不失所應。諸菩薩摩訶薩。亦于中成阿耨多羅三耶三菩。于是諸色天子諸欲天子。同時嘆言。世尊。是摩訶般若波羅蜜不可思議。于是中出信樂。使諸聲聞各得所應。成須陀洹斯陀含阿那含阿羅漢辟支佛道。又使諸菩薩摩訶薩。得成阿耨多羅三耶三菩阿惟三佛。是深般若波羅蜜亦不增亦不減。諸色天子諸欲天子。各以頭面著地。為佛作禮繞佛三匝已去。去是不遠忽然不現。各還天上。須菩提白佛言。若有善男子善女人。聞是深般若波羅蜜。即解者于何所來而生是間。佛告須菩提。若菩薩摩訶薩。聞是深般若波羅蜜。即解不厭亦不狐疑又亦不礙。意常思念欲樂得聞終不遠離。若行若起若坐若臥。常隨法師意不遠離。須菩提譬如新生犢子。意終不欲遠離其母。是善男子善女人聞是深般若波羅蜜。諷誦上口樂喜守行解其中義。意亦不欲遠離法師須臾之間。是善男子善女人。本從人道中來。今生是間復得為人。所以者何。以是善男子善女人。前世時聞是深般若波羅蜜。書持諷誦守行中事。供養花香繒蓋幢幡。以是功德從人道中來。今得深般若波羅蜜聞便即解。須菩提白佛言。世尊。頗有菩薩摩訶薩。如佛所說所作功德。善本具足供養諸佛。復有從彼來生是間。復得深般若波羅蜜。書持諷誦信樂守行。有是者無。佛告須菩提。有從他方供養諸佛。從聞深般若波羅蜜。以是故來生是間復得深般若波羅蜜。聞便即解信樂守行。復次須菩提。當知是菩薩摩訶薩。從兜術天上。亦復具足功德善本。何以故。是菩薩從彌勒菩薩所聞是深經。以是故今來生是間。得深般若波羅蜜聞便即解信樂守行。須菩提若有菩薩于深般若波羅蜜。有狐疑厭意者是人前世時。聞深般若波羅蜜不問中慧。是故今來雖生是間聞六波羅蜜。意續狐疑不信不受亦不喜樂。復次須菩提。是人本聞內空外空及有無空。亦不問中事。是故今續不信不樂。是人前世聞三十七品佛十八法。不信不樂不問中事。是故今來聞般若波羅蜜。驚怪狐疑不信不樂。復次須菩提。若有菩薩聞般若波羅蜜。從一日至五日常問中事。用是故所生處。常得聞深般若波羅蜜。終不離所問。何以故。須菩提。是菩薩但能得聞問其中事于行未備。須菩提。若有人或時欲聞般若波羅蜜。若不欲聞。志不堅固。或能于中起余因緣。譬如輕衣隨風東西。當知是菩薩適學未久。不得真知識。未供養過去諸佛。不作功德善本所致。不勤學諷誦所致。未得六波羅蜜所致。未得內外空及有無空所致。不學六通三十七品薩云若所致。當知是新學少樂于法。不能書持般若波羅蜜受學諷誦。亦未能習行其事。須菩提。若有善男子善女人行菩薩道者。得深般若波羅蜜。不念書持諷誦守行。乃至薩云若亦復不念學受親近故。當知是輩或墮二地。所以者何。是善男子善女人見深般若波羅蜜。不念書持受學親近故也。是故其人便入二地。當墮羅漢辟支佛道地

　　摩訶般若波羅蜜譬喻品第五十二

佛告須菩提。譬如大海中船卒破壞。其船中人不取板木。及取死人而抱持者。知彼人終不能得渡皆當俱沒。所以者何。用各不取所依持故。其人若取板木檣者。徑便得渡身得安隱。用取所依而以自濟。須菩提。若有善男子善女人。行菩薩道者。于信樂少雖得深般若波羅蜜。不諷誦受不依親近不習行六波羅蜜。乃至薩云若亦不親近。當知是人中道有礙。不能逮得至薩云若。當取羅漢辟支佛證。須菩提。若有善男子善女人行菩薩道。于阿耨多羅三耶三菩。有信樂。有能有念有解有施有行。得深般若波羅蜜。書持受學親近諷誦。當知其人能受持深般若波羅蜜。成阿耨多羅三耶三菩。至薩云若終不中礙墮羅漢辟支佛道。能教化眾生凈佛國土。須菩提。譬如有人持壞瓶行取水。當知不久如是爛壞。所以者何。用未成熟故。須菩提。若有善男子善女人行菩薩道者。雖有信樂有念有施有解有親近有行。于阿耨多羅三耶三菩。亦不受持六波羅蜜。無漚和拘舍羅。又不受持內空外空及有無空。不受五通三十七品。至薩云若亦不親近。當知是人中道妨礙。須菩提。何等為中道妨礙。墮于羅漢辟支佛道。譬如有人持成熟瓶。若詣河井若詣陂池而行取水。當知是人得水來歸安隱不失。所以者何。用瓶成故。須菩提。若有善男子善女人行菩薩道。于阿耨多羅三耶三菩。有至信樂有施念解有行有慧。受六波羅蜜漚和拘舍羅親近薩云若。當知是人至阿耨多羅三耶三菩終無掛礙。須菩提。譬如大海有始成船。未牢敞治亦未莊算。便持財貨著于船中乘有所詣。當知是船不久中道而壞。亡散財物各在一處。用是賈客無有方便。失所持物亡其大寶。須菩提。若有善男子善女人欲行菩薩事。于阿耨多羅三耶三菩。雖有信樂信施念解。于功德少得深般若波羅蜜。亦不書持諷誦受學。于六波羅蜜亦不受學。亦不親近薩云若事。無漚和拘舍羅。須菩提。當知是人中道妨礙離失大寶。大寶者薩云若。是中道墮羅漢辟支佛道。譬如有智之人先治其船。算莊牢固。持物著中。乘有所至。當知是人必到所至。得其珍寶安隱無失。所以者何。用其船具牢強所致。若有善男子善女人行菩薩道。有大信樂。有施有念有解有行。于阿耨多羅三耶三菩。得深般若波羅蜜。便受學書持諷誦守行。于六波羅蜜皆有功德。于薩云若意常親近。乃成阿耨多羅三耶三菩。終不掛礙。不墮羅漢辟支佛道。須菩提。譬如有人年百二十。其人有病若風若寒熱。于意云何。其人寧能自起止行步不。須菩提言。世尊不能。所以者何。是人已老。正使無病。猶尚不能起止行步。況復有病。筋力消盡。豈復能行有所至到。須菩提。若有善男子善女人行菩薩道。于阿耨多羅三耶三菩。雖有信樂有施有念有能有行。于六波羅蜜功德中少。亦不親近薩云若事。無漚和拘舍羅。當知是人中道妨礙。墮羅漢辟支佛道。何以故。不得深般若波羅蜜漚和拘舍羅故。須菩提。向者老公所病已愈。取兩健人各扶一腋各持一臂。語老人言。安意莫懼。我當將公在所至處終不相棄。是人寧能有所至不。須菩提言。世尊。能至所處。佛言。若有善男子善女人行菩薩道。于阿耨多羅三耶三菩。有至信樂有能有施有行有慧。于六波羅蜜皆有功德。于薩云若意常親近。有漚和拘舍羅。知是菩薩終不掛礙。堪任于阿耨多羅三耶三菩。而不動轉墮聲聞辟支佛道也。是時世尊嘆須菩提言。善哉善哉。為諸菩薩摩訶薩今問如來是事。若有菩薩以吾我意想奉行六波羅蜜言。我所為行六波羅蜜。已便貢高菩薩。作是行者終不得度六波羅蜜。是善男子善女人亦不知彼岸亦不知此岸。不為六波羅蜜所持。不為薩云若所持。中道墮羅漢辟支佛地。亦不出生于薩云若。須菩提。云若菩薩無漚和拘舍羅。是善男子善女人行菩薩道。不以漚和拘舍羅。行六波羅蜜。于六波羅蜜皆有吾我想我有所為。行六波羅蜜而自貢高。何以故。六波羅蜜中初無有是念有所分別。有是念者常住此岸。但知此岸不知彼者。不為六波羅蜜所持。亦不為薩云若所持。中道墮羅漢辟支佛道。亦不出生薩云若中。須菩提。如是菩薩不為漚和拘舍羅所持。便墮羅漢辟支佛中。須菩提。云何菩薩行般若波羅蜜。為漚和拘舍羅所持。不墮羅漢辟支佛道。成阿耨多羅三耶三菩。須菩提。菩薩行六波羅蜜無吾我念。于六波羅蜜而不貢高。何以故。六波羅蜜中亦無有念亦不貢高。菩薩知此岸知彼岸者。為六波羅蜜所持。為漚和拘舍羅所持。出生薩云若。不墮羅漢辟支佛道。須菩提。菩薩作如是行者。為不墮羅漢辟支佛道。為六波羅蜜所持。為漚和拘舍羅所持。為薩云若之所護

放光般若經卷第十一放光般若經卷第十二

　　　　西晉于闐國三藏無羅叉奉　詔譯


　　摩訶般若波羅蜜隨真知識品第五十三

爾時須菩提白佛言。世尊。新學菩薩云何學六波羅蜜。佛告須菩提。新學菩薩欲學六波羅蜜者。當與真知識相隨。常當承事。又復當與能解說般若波羅蜜者相隨亦親近。有能解說是般若波羅蜜者。常當呼人勸助。令學六波羅蜜。當守奉行。當持是得阿耨多羅三耶三菩。莫于阿耨多羅三耶三菩中[打-丁+此]于五陰。亦莫于阿耨多羅三耶三菩中[打-丁+此]六波羅蜜。莫[打-丁+此]于內外空及有無空。莫[打-丁+此]三十七品佛十八法。莫[打-丁+此]薩云若。所以者何。不[打-丁+此]五陰者便逮得薩云若。不[打-丁+此]六波羅蜜者便逮得薩云若。不[打-丁+此]內外空及有無空三十七品佛十八法者便逮得薩云若。當言善男子。行般若波羅蜜。于五陰中莫起想著之意。所以者何。善男子。是五陰非可著者。亦莫于六波羅蜜有所著。善男子。六波羅蜜亦非可著者。亦莫著于內空外空及有無空三十七品佛十八法。乃至薩云若亦莫有著。所以者何。薩云若者亦非有著。亦莫起著于須陀洹斯陀含阿那含阿羅漢辟支佛。亦莫起著于菩薩乘。亦莫起著于阿耨多羅三耶三菩。所以者何。善男子。是阿耨多羅三耶三菩非可著者。何以故。諸法之相皆悉空故。須菩提白佛言。世尊。菩薩摩訶薩甚謙苦于空無相之法。發阿耨多羅三耶三菩。欲得阿惟三佛。佛言。如是須菩提。菩薩甚謙苦于空無相之法。發阿耨多羅三耶三菩。得阿惟三佛。須菩提。為世間故。愍念世間。安隱世間。欲救世間一切眾生。以眾生故。發阿耨多羅三耶三菩。為世間歸。為世間作護。為世間作燈明。故發阿耨多羅三耶三菩。為世間作將。為世間導。為世間舍。為世間趣。故發阿耨多羅三耶三菩。須菩提。云何菩薩為諸眾生故發阿耨多羅三耶三菩。度脫五道安隱眾生。著無畏岸坦然泥洹。以是故為世間發阿耨多羅三耶三菩。云何菩薩欲安隱世間。須菩提。菩薩摩訶薩。諸有眾生有苦惱憂悲者。皆悉度著無憂之岸坦然泥洹。是故菩薩為世間安樂。須菩提。云何菩薩為世間作救。是菩薩摩訶薩世間諸有生死。勤苦救世眾生令脫眾苦。以法救化次以三乘而度脫之。是故菩薩為世間救。須菩提。云何菩薩為世間護。世間眾生有生死之法護令不生。眾生皆有老病死法。護使不老不病不死。有憂悲者護令得至無余泥洹。是故菩薩發阿耨多羅三耶三菩為世間護。須菩提。云何菩薩為世間舍。是菩薩摩訶薩。得阿耨多羅三耶三菩阿惟三佛時。為世間說諸法無礙。是故菩薩為世間舍。云何菩薩為世間燈明。菩薩摩訶薩于三界冥中。拔諸眾生令立泥洹。是故菩薩為世間燈明。云何菩薩為世間將。是菩薩得阿惟三佛時。為世間說色。非我所是為非色。痛想行識亦非我所是為非識。乃至薩云若為非我所是為非薩云若。須菩提。如色非我是為非色。如色非我諸法亦爾。須菩提白佛言。如世尊所說。五陰非我所諸法亦爾。如是菩薩為不逮覺諸法。何以故。色者無所分別。乃至薩云若亦無所分別。亦不言是五陰亦不言是薩云若。佛告須菩提。如汝所言。五陰無所分別。至薩云若亦無所分別。亦不言是五陰。亦不言是薩云若。須菩提。是亦為大謙苦。常行是法而不厭倦亦不懈怠。菩薩言我亦當逮覺。亦當持是清凈之法宣示未學者。須菩提。是故菩薩為世說非我所。須菩提。云何菩薩為世間渚。譬如江河洹海。斷流絕域可止頓處。是謂為渚。于人有益。當來過去五陰兩斷。當來過去薩云若亦兩斷。如是斷者諸法亦斷。諸法斷者當來過去亦斷。如是斷者。是則為凈是則為快是則為真實是則為空。愛盡無猗無余無塵。是則為泥洹。須菩提。菩薩得阿耨多羅三耶三菩阿惟三佛時。便分流是清凈法化真諦法化以濟眾生。是故菩薩為世間渚。須菩提。云何菩薩為世間將導。菩薩得阿耨多羅三耶三菩阿惟三佛時。為世間眾生。說五陰法不生不滅不著不斷。作是說法從須陀洹至阿羅漢辟支佛法。為是輩說五陰不生五陰不滅。持是法教流布世間。須菩提。是菩薩得阿惟三佛時作是說法。是為世間將導。須菩提。云何菩薩為世間趣。菩薩得阿耨多羅三耶三菩阿惟三佛時說五陰如趣空。說薩云若如趣空。五陰空者則無所趣。亦不趣亦不不趣。何以故。五陰與空亦不來亦不去。作是說法者。為眾生說薩云若空。亦不來亦不去。所趣而無所趣。須菩提。是故菩薩為世間趣。須菩提。何以故。諸法過者。如空一趣不復還。何以故。空亦無來亦無去。諸法所至亦無有相亦無有愿。何以故。相愿一過不復還故。相愿亦不來亦不去。諸法所至亦無所至。亦無有行亦無有生亦無有滅。亦無有著亦無有斷。如夢如幻如響如影如化如焰。諸法亦如是。一去亦不復還。何以故。化者亦無去亦無有來。須菩提。諸法所至無有邊際亦不復還。諸法亦不動亦不不動。諸法亦不來亦不去。諸法亦不合亦不散。諸法無我無命無壽。須菩提。眾生尚無所有。況當有往還。須菩提。諸法所住有常。諸法所住有樂。諸法所住有凈。諸法所住有我。諸法無常苦無凈非我。諸法所住者。有淫怒癡見有身見。是諸法住亦如如住如法性住。如真際住如普住。如不思議性住。如不動移住。是所住處亦不來亦不去。何以故。諸法亦不來亦不去。諸法住如五陰。何以故。五陰尚不可見。何況當有去來。諸法住如六波羅蜜。是住亦無有還。何以故。六波羅蜜尚不可見。何況當有往還。諸法住如內外空及有無空。如三十七品住。如十八法住。如十八法亦無去亦無來。諸法住如聲聞辟支佛道住。如阿耨多羅三耶三菩住。亦無往還。何以故。阿耨多羅三耶三菩無往還無所有故。須菩提白佛言。世尊。是深般若波羅蜜誰能解者。佛言。菩薩摩訶薩從過去佛所作功德。供養無央數百千諸佛。久與真知識相得者。是輩人能解是深般若波羅蜜耳。須菩提白佛言。世尊。菩薩摩訶薩有何等相。能解是深般若波羅蜜。佛告須菩提。若有菩薩于淫怒癡斷者。則是其相。須菩提。能解深般若波羅蜜者。淫怒癡像則為已斷也

　　摩訶般若波羅蜜解深品第五十四

須菩提白佛言。世尊。菩薩摩訶薩。解深般若波羅蜜者為至何趣。佛告須菩提。菩薩摩訶薩能解深般若波羅蜜者。當趣薩云若。須菩提白佛言。如薩云若所趣者。是為菩薩摩訶薩解深般若波羅蜜。趣薩云若者。則為一切眾生作導。須菩提言。世尊。念般若波羅蜜者為不念諸法。念般若波羅蜜者為無所念。念般若波羅蜜者為無端緒。佛問須菩提。念般若波羅蜜者。何等為無所念。須菩提言。世尊。念般若波羅蜜者。五陰無所念。念般若波羅蜜者。吾我眾生為無所念。念般若波羅蜜者。六波羅蜜為無所念。念般若波羅蜜者。內空外空及有無空三十七品佛十八法為無所念。念般若波羅蜜者。須陀洹至薩云若為無所念。佛言。善哉善哉。如須菩提所言。念般若波羅蜜者為不念五陰。乃至薩云若為無所念。須菩提。六波羅蜜者是阿惟越致菩薩摩訶薩之所應護。有菩薩行深般若波羅蜜。不入六波羅蜜。亦不入薩云若。行般若波羅蜜者不隨他人語。不信余道亦不持作要。阿惟越致菩薩摩訶薩。行深般若波羅蜜。不雜淫怒癡。行深般若波羅蜜。阿惟越致菩薩摩訶薩。初不離六波羅蜜。聞說深般若波羅蜜時。亦不恐懼亦不厭倦。終不轉還常思念聞。聞已受持諷誦守行。應般若波羅蜜教。須菩提。當知是阿惟越致菩薩。前世已曾聞般若波羅蜜中事。亦諷誦受持已行中事。何以故。不恐不懼。從久遠以來。常行是深般若波羅蜜故。須菩提白佛言。世尊。菩薩摩訶薩聞說深般若波羅蜜。不恐不怖亦不動還者。云何于行倍復增益。佛言。行般若波羅蜜者如應薩云若。云何行般若波羅蜜應薩云若。佛言。如依應空無相無愿。為應依深般若波羅蜜。依深般若波羅蜜者。如依虛空。如依無所生如依無所滅。不依于著而依于斷。如依于如。依于法性依于不思議依等無作如依夢。須菩提白佛言。世尊。依般若波羅蜜者。如依虛空如依夢者。菩薩行深般若波羅蜜者。不依五陰不依薩云若作行。佛語須菩提。菩薩行般若波羅蜜。亦不依五陰亦不依薩云若。五陰及薩云若。亦無有作者。亦非不作。亦無來亦無去。亦無所止亦無所依。亦無所出亦無所入。亦無有數亦無有限。無數無限者亦無有能逮覺者。從色至識無能逮覺者。亦不從六波羅蜜能逮覺者。亦非薩云若慧能逮覺者。何以故。五陰如薩云若如。五陰與薩云若如俱等無異。十八法如薩云若如。亦等無有異。一等無有二

　　摩訶般若波羅蜜嘆深品第五十五

爾時諸欲天子諸色天子。以天名花而散佛上。來詣佛所頭面作禮。叉手白佛言。世尊。是般若波羅蜜甚深難曉難了。不可思議。是智者之所知。是一切世間所可信者。是諸如來無所著等正覺之道徑。從是成阿耨多羅三耶三菩阿惟三佛者。皆是般若波羅蜜之恩。是為一教。一教者五陰則薩云然。薩云然則五陰。薩云然如五陰如。薩云然五陰一如無二。佛如及薩云然如亦無有二。佛告諸欲色天子。如是如是。如諸天子所言。五陰則薩云然。薩云然則五陰。佛則薩云然。薩云然則佛。一如無有二。以是故諸天子。如來坦然無為而不說法。何以故。是法甚深清凈。難曉難了特可信故。諸如來之道于過去當來今現在無有逮覺者。于法無有二者是乃為法。諸天子。如虛空之甚深微妙。是法亦如是。以如法之深妙故。是法深妙。法性不可思議性真際無涯底無來無往無著無斷不生不滅。甚深微妙無有逮覺者。以無有逮覺者甚深微妙故。般若波羅蜜甚深微妙。諸天子。以諸法甚深微妙故。眾生我人壽命亦復甚深微妙。五陰深妙。六波羅蜜深妙。內空外空及有無空三十七品佛十八法至薩云若甚深微妙。以是甚深微妙故。諸天子。般若波羅蜜法甚深微妙。諸欲色天子俱白佛言。世尊。是法于世間特可信者。如是說者亦不受五陰亦不不受。乃至十八法亦無所受亦不不受。如是說者從須陀洹乃至薩云然。亦不受持亦不不受。持諸世間者皆是受持。云何受持。五陰是我所。我是五陰所。十八法是我所。我是十八法所。從須陀洹至薩云然皆是我所。我是薩云若所。是為世間受持。佛告諸天子。如諸天子所言。是法亦不受持五陰。亦不受持薩云然。諸天子。諸有受持行五陰者。受持薩云然行者。則不堪任行六波羅蜜。亦不堪任行薩云然。須菩提白佛言。世尊。是法不逆于諸法而有順。何等法順。是法順六波羅蜜。是法順內外空及有無空。順三十七品至薩云然。是為順法。是法于諸法無所礙。云何無礙。不礙于五陰。至薩云然亦無所礙。是法無礙之相。譬如虛空。何以故。其住如法性如真際如不思議性如空無相無愿。是般若波羅蜜法亦不生亦不滅。以五陰不生不有故。乃至薩云若亦不生亦不有。是法無有跡。以五陰跡不可見故。至薩云若跡亦不可見。爾時諸欲天子諸色天子俱白佛言。世尊。尊者須菩提諸弟子中佛之真子。何以故。所說但說空無縛之法。時須菩提語諸欲色天子言。如卿所說諸弟子中我為真弟子。云何為真子。諸天子報須菩提言。佛從如生無去無來。須菩提如亦不來亦不去。以是故。須菩提從佛生。佛之如者則為一切諸法之如。如諸法如則佛之如。如者亦復非如。是故須菩提為從佛生。如佛如住。須菩提如。亦如是住。如佛之如無作無為亦無所有。須菩提如亦復如是。如佛之如無所掛礙。諸法之如亦無所礙。如佛之如諸法之如。一如無二亦無作者。無作之如常爾無不不爾。從有如爾無不爾時常一無二。是故知尊者須菩提從如來生。如佛之如亦無所壞。須菩提之如亦無所壞亦不不壞。如佛之如。亦不可見不可破壞。須菩提如亦復如是。如佛之如。亦是諸法之如亦無他如。尊者須菩提亦復如是。以是故知。須菩提真從佛生如佛之如。不過去當來今現在。諸法之如亦無去來今。是故知。須菩提為從佛生。過去當來今現在如亦是佛如。佛如者亦是過去當來今現在如等一無二。五陰之如如來之如亦一無二。吾我壽命眾生之如。如佛之如亦一無二。六波羅蜜如內外空如。及有無空如三十七品如。乃至薩云然如。如佛之如一如無二。何等為如。須菩提如者菩薩所可逮覺。得如來名號者是。說是如品時三千大千剎土地為六反震動。東踴西沒。西踴東沒。南踴北沒。北踴南沒。四面都踴則中央沒。適中央踴四面都沒。是為六反震動。是時三千大千剎土諸欲天子諸色天子。以天花名香栴檀。用散佛上及散須菩提上。同時嘆言。世尊甚奇甚特。尊者須菩提。乃從如來如生真佛之子。是時須菩提。更為諸天子說言。諸天子須菩提者。亦不從五陰生。亦不從五陰如生。亦不離五陰如生。亦不從薩云然如生。亦不離薩云然如生。亦不從有為無為如生。亦不離有為無為如生。何以故。是諸法皆無所有故。亦無法可著樂者。舍利弗白佛言。世尊。如者及爾法住道法甚深甚深。五陰尚不可見況五陰如。乃至薩云然尚不可見況薩云然如。佛言。如是如是。舍利弗。如者甚深五陰及薩云然尚不可見況薩云然如。舍利弗。如者甚深說如及爾。爾時二百比丘僧漏盡意解。五百比丘尼遠塵離垢法眼生。五千菩薩天及人得無所從生法忍。六十菩薩漏盡意解。佛告舍利弗。是六十菩薩已便供養五百佛已。盡行六波羅蜜。不持漚和拘舍羅。種種學五波羅蜜。離般若波羅蜜。不以漚和拘舍羅。行施行戒行忍行精進行禪。種種相行不得一定菩薩之道。便得須陀洹及羅漢辟支佛道。舍利弗。菩薩雖得空無相無愿之道。離般若波羅蜜。不持漚和拘舍羅。便證真際得弟子乘。舍利弗白佛言。世尊。云何得空無相無愿之法。離漚和拘舍羅。真際作證便得弟子乘。云何俱得空無相無愿之法。得漚和拘舍羅。便得阿耨多羅三耶三菩。佛告舍利弗言。諸有離薩云然意。念空無相無愿之法。不與漚和拘舍羅俱者。便為弟子乘。舍利弗。菩薩得空無相無愿之法。應薩云然不離漚和拘舍羅者。便得阿耨多羅三耶三菩。舍利弗。譬如大鳥身長一百俞旬二百俞旬三百俞旬。無有兩翅。欲從忉利天上來下至閻浮提。已下中道。復欲還去至忉利天上。舍利弗。是鳥寧得如意周旋往反不。舍利弗言。世尊。不得。假令是鳥來下至地。欲使身不痛寧得不痛耶。舍利弗言。世尊。不得不痛或悶或死。所以者何。其身長大無有翅故。舍利弗。正使是菩薩如恒邊沙劫。相行五波羅蜜。雖得大道欲發大意。欲逮無量覺慧。離般若波羅蜜無漚和拘舍羅者。便墮羅漢辟支佛道。何以故。離漚和拘舍羅。離薩云若。離般若波羅蜜。行五波羅蜜。便墮羅漢辟支佛道。舍利弗。菩薩雖于過去當來今現在佛所作功德。戒性忍辱精進一心智慧。皆作相著。是為不曉如來戒性三昧智慧解脫見解脫慧。亦不知亦不見。但遙聞空無相無愿之法但相聞聲。以相欲為阿耨多羅三耶三菩。作相念言。是為菩薩所住處也。是為佛所住處。是為聲聞辟支佛所住處。舍利弗。菩薩離般若波羅蜜漚和拘舍羅者。持是功德欲為阿耨多羅三耶三菩是為相。舍利弗。菩薩發意念薩云然。不離六波羅蜜。不離漚和拘舍羅。不離過去當來今現在諸佛戒性三昧智慧見解脫慧性。不以相著。于空無相無愿亦不以相。舍利弗當知。是菩薩不墮羅漢辟支佛道。何以故。是菩薩摩訶薩從發意以來。不以相行六波羅蜜。不以相于過去來今佛戒性三昧智慧見解脫慧性。皆無相著。舍利弗。不以相行六波羅蜜。不以相行薩云然。是則為菩薩漚和拘舍羅。舍利弗白佛言。世尊。如我今從如來所聞。菩薩不離般若波羅蜜漚和拘舍羅者。以為至阿耨多羅三耶三菩。何以故。以是菩薩從發意以來。初不見法有逮覺者。亦不見甫當逮覺者。亦不見已逮覺者。五陰至薩云然亦復如是。舍利弗言。世尊。若有行菩薩道者。離般若波羅蜜漚和拘舍羅。當知是輩于阿耨多羅三耶三菩便有狐疑。何以故。用離般若波羅蜜漚和拘舍羅故。行六波羅蜜皆于中有相。以是相故當知有狐疑。是故世尊。菩薩欲得阿耨多羅三耶三菩者。不當離般若波羅蜜漚和拘舍羅。住般若波羅蜜漚和拘舍羅亦無相無猗行五波羅蜜者。乃至薩云然亦無相猗。爾時諸欲天子諸色天子俱白佛言。世尊。欲求阿耨多羅三耶三菩者難得。所以者何。為菩薩者盡當逮覺諸法而無所得。佛言。如是如是。諸天子甚難。我亦成阿耨多羅三耶三菩。亦無所成亦無所得。亦不見法有所成得。所以者何。諸天子。諸法常凈故。須菩提白佛言。如我今從佛所聞。求阿耨多羅三耶三菩者甚難得。如我意者快哉。得成阿耨多羅三耶三菩。何以故。諸法空無所逮覺故。于空法中諸法不可得。亦無有法逮覺不逮覺者。所以者何。隨如法不增不減。學五波羅蜜至薩云然。是法皆空亦不可見亦不可得。以是故。世尊。快哉菩薩逮覺成阿耨多羅三耶三菩。所以者何。五陰五陰自空。薩云然慧事自空。舍利弗語須菩提言。以是故。阿耨多羅三耶三菩難解難得。虛空亦不有念言。我當成阿耨多羅三耶三菩。菩薩亦不念我當成阿耨多羅三耶三菩。何以故。諸法如虛空故。菩薩解諸法如虛空。乃成阿耨多羅三耶三菩。若菩薩知諸法如虛空。快哉難成成阿耨多羅三耶三菩。恒邊沙等諸菩薩。求阿耨多羅三耶三菩終不動還。以是故。須菩提。甚快難成成阿耨多羅三耶三菩。須菩提語舍利弗言。于意云何。五陰于阿耨多羅三耶三菩為動還耶。舍利弗言不。乃至如于阿耨多羅三耶三菩為動還耶。舍利弗言不。于意云何。頗有異離五陰為還者無。頗有離薩云然還者不。舍利弗言無。須菩提言。舍利弗于意云何。五陰如為還不。薩云然如為還不。舍利弗言無。頗有離五陰如離薩云然如還者無。舍利弗言無。于舍利弗意云何。如法法性法住道法。真際不可思議性。于阿耨多羅三耶三菩有還者無。舍利弗言無。頗有離如乃至不可思議性有還者無。舍利弗言。無是義。是法亦不可得。何所法于阿耨多羅三耶三菩有還者。舍利弗語須菩提言。如尊者須菩提所說法忍。無有菩薩于阿耨多羅三耶三菩有動還者。如來所記菩薩三乘之行皆無有處。如須菩提所說為一乘耳。分耨曼陀尼子語舍利弗。須菩提為欲說一菩薩乘耶。當問須菩提。舍利弗問須菩提。云何為欲說菩薩一乘行耶。須菩提報言。卿欲于如中說三乘耶。羅漢乘辟支佛乘菩薩佛乘。舍利弗言不也。須菩提言。于舍利弗意云何。于如中頗有三乘不。答言。無有。須菩提言。頗于如中有一事二事三事不。舍利弗言無。頗于如中見一菩薩不。答言無也。是法名無為無所有法。云何欲于中求索三乘羅漢辟支佛三耶三佛。舍利弗。菩薩摩訶薩于如出生諸法。聞是不恐不厭不還。出生于阿耨多羅三耶三菩。爾時佛嘆須菩提。善哉善哉。汝之所說皆是佛事。菩薩聞是諸法皆出于如。不恐不懼不厭不還。當知是菩薩成阿耨多羅三耶三菩。舍利弗白佛言。世尊。菩薩摩訶薩當出何道。佛言。是菩薩當出生阿耨多羅三耶三菩道。須菩提言。世尊。菩薩欲出成阿耨多羅三耶三菩。當云何住。佛言。常當等意于眾生。大慈普念無有偏黨。當為眾生說營護念安隱。與語和順無得中傷。視眾生等如父如母如身如子。以慈勸人令不害生。常勸眾生令行十善。見人行正離于邪見代其歡喜。菩薩摩訶薩欲得成阿耨多羅三耶三菩。當作是住。自行四諦四禪四等行四空定。勸人令行見人行者代其歡喜。自行六波羅蜜。常勸教人行六波羅蜜。見有行者代其歡喜。自行內外空及有無空三十七品。自行八惟無佛十種力大慈大悲。自行逆順十二因緣。勸人行逆順。見有行者代其歡喜。自行聲聞辟支佛慧。勸人令行不證真際。見有行者代其歡喜。自上菩薩位教人令進。自行神通凈佛國土。教化眾生勸彼令學。見有學者代其歡喜。自滅習緒勸彼令滅。自壽命成就自受法住。勸彼住法見彼為者皆代歡喜。須菩提。菩薩摩訶薩欲成阿耨多羅三耶三菩者。當作是學當作是住。菩薩摩訶薩當作是學般若波羅蜜漚和拘舍羅。作如是學如是住者。于五陰無有掛礙。乃至法住亦無掛礙。所以者何。是菩薩摩訶薩。真際學不受五陰。乃至薩云若亦無所受。所以者何。不受五陰則非五陰。不受薩云然則非薩云然。說是菩薩住品時。二千菩薩得無所從生法忍

　　摩訶般若波羅蜜阿惟越致品第五十六

于是須菩提白佛言。世尊。我等當以何貌相像。知是阿惟越致。佛告須菩提言。解知凡人地及弟子地辟支佛地乃至如來地。盡是一如而不分別。一無有二入。自身如等。一入不分別。聞是如已直過無狐疑。于如無所失。所說無增減。亦不視他人長短。以是貌像當知是為阿惟越致菩薩。世尊。當復以何相像之貌。知是阿惟越致菩薩。佛言。諸法亦無形亦無貌像亦無有相。須菩提言。世尊。若諸法無形無像亦無相為從何法轉還。而為阿惟越致菩薩。佛言。于五陰轉還。知是阿惟越致菩薩。須菩提。菩薩于六波羅蜜轉還。于內空外空及有無空三十七品佛十八法轉還。于聲聞辟支佛地及阿耨多羅三耶三菩地轉還。須菩提當知。是為阿惟越致菩薩。何以故。須菩提。五陰無有形道亦無有形。是故菩薩于五陰轉還及于道。何以故。五陰及道無有處故。復次須菩提。菩薩摩訶薩亦不觀視外道及沙門婆羅門所為所知所見。亦不觀視諸外道家邪見直見。亦不狐疑。亦不[打-丁+此]外道沙門婆羅門戒。亦不狡戲墮諸邪見。不持香花繒蓋幢幡奉諸天神。亦不教他人令奉邪見。以是像貌觀其相行具足。知是阿惟越致菩薩。須菩提。阿惟越致不生下賤之家。不生八劇之處。不受女人身。以是像貌具足。知是阿惟越致菩薩。須菩提。阿惟越致常行十善而不毀犯。常于夢中守行十善教人令行。見人行者代其歡喜。以是像貌具足知是為阿惟越致菩薩。須菩提。阿惟越致為眾生故。行六波羅蜜。自學十二部經。常作愿言。持是十二部經。勸勉眾生滿眾生愿。持是功德皆施眾生。成阿耨多羅三耶三菩。以是像貌具足知是為阿惟越致菩薩。須菩提。阿惟越致。于深經中亦不狐疑平相。須菩提白言。云何阿惟越致于深經法中無有狐疑。佛言。是菩薩亦不見有法。亦不見五陰亦不見道。有平相狐疑者。以是像貌具足知是為阿惟越致。須菩提。阿惟越致菩薩。身口意行常慈柔軟。身口意業常施眾生。以是像貌具足知是為阿惟越知菩薩。須菩提。阿惟越致菩薩不與五蓋事俱。初無戀慕于恩愛意。以是相故。知是為阿惟越致菩薩。須菩提。阿惟越致坐起行步臥覺安詳而不卒暴。以是相具足知是阿惟越致菩薩。須菩提。阿惟越致菩薩。凈潔自喜無有塵垢。衣服床臥亦復凈潔。少于疾病。凡人身中有八萬種蟲常侵食人。阿惟越致無復是蟲。何以故。是菩薩功德。過出世間諸天鬼神阿須倫上。為諸善本。于功德中稍漸增益。身口意凈。以是相行像貌具足。是為阿惟越致菩薩。須菩提白佛言。云何菩薩受身口意凈。佛言。隨諸善本身口意凈瑕穢即除。功德稍增瑕穢轉滅。是為身口意凈。以是三事凈。過于聲聞辟支佛上。以是相行像貌具足。是為阿惟越致菩薩。須菩提。阿惟越致菩薩不貪利養不貪衣服。具足十二沙門法。行無嫉妒意。亦無愚癡貪利之意。無不等意無懈怠意無惡戒意。以是相行像貌具足。是為阿惟越致菩薩。須菩提。阿惟越致志常安隱。意常深入一意。聽受所聞法教與般若波羅蜜俱等意奉行所有俗事。皆與般若波羅蜜俱。有不入法性者。皆見與般若波羅蜜合。以是相行像貌具足知是阿惟越致菩薩須菩提。阿惟越致菩薩。若魔波旬化作大小泥犁一一泥犁中有無數億千菩薩。皆在其中受諸苦痛。波旬指示語菩薩言。是諸苦人皆過去佛所授記莂。皆是阿惟越致菩薩。今皆墮是中受諸苦痛。今卿若是阿惟越致受記莂者。佛為授卿泥犁記莂。不為授卿菩薩記莂。卿不如舍菩薩道可得生天。不復受是泥犁勤苦。須菩提。若是菩薩意不亂者終不墮泥犁中。當知是為阿惟越致菩薩。時魔波旬復作沙門被服。至菩薩所言。卿前可所受六波羅蜜。欲求阿耨多羅三耶三菩意者。諸可行法今疾悔之。疾悔過者可得解脫。汝前所可供養諸佛及弟子眾。從初發意至于法盡。中間所作善本及勸助代歡喜之福。求阿耨多羅三耶三菩。汝疾舍是意早悔過若舍若悔者我便當語汝佛所說深經要法如來所教。汝所聞者皆非佛經非如來教。是異道人所撰集耳。若菩薩得是意亂狐疑者。當知是菩薩非如來所授記莂。是菩薩未正定住阿惟越致地。若菩薩不疑不亂不轉意無所受。不信他事不用他教。行六波羅蜜便自具足。疾逮薩云然慧道。自歸之不受他教。譬如漏盡羅漢。面自見法不信余教魔終不能耶。阿羅漢辟支佛終不能轉阿惟越致菩薩。佛告須菩提。如汝所言羅漢辟支佛不能動轉阿惟越致菩薩不能轉者為不轉還是菩薩必至阿耨多羅三耶三菩。正住阿惟越致地。尚不信如來無所著等正覺何況當信羅漢辟支佛及魔波旬諸異學語。所以者何。初不見有法當可信者亦不見五陰如有可信者。亦不見道如可信者。須菩提。當以是像貌觀其相行知是為阿惟越致菩薩。須菩提。魔復化作比丘被服形像。來至菩薩前語菩薩言。善男子。如卿所行。皆世俗事非薩云然行。魔復語言。我當斷卿勤苦之本。便為菩薩說像道法教。則是世事像道教者。或示尸解或說四禪及四空定言。善男子。是還正道。從是可得須陀洹道可至羅漢辟支佛道。從我教者可斷生死勤苦根本。用是勤苦為學之乎。隨我教者。可生欲天得生色天。須菩提。菩薩聞是便大歡喜。不亂不轉亦不狐疑。意復念言。今是比丘持是像法來。為我說益我不少。所以者何。像法所說不于須陀洹取證。至于羅漢辟支佛道亦不取證。至阿耨多羅三耶三菩亦不取證。今受是比丘恩。我所應覺知之事今為我說。覺知是已當遍知三乘之事。時魔波旬知菩薩喜語菩薩言。善男子。欲得知供養如恒邊沙佛。衣被飲食床臥醫藥菩薩者。不復從是過去恒邊沙佛。受行五波羅蜜。從彼諸佛所聞所問。菩薩摩訶薩當云何住。當云何行。五波羅蜜三十七品大悲大慈。如諸佛所教。當作是行當作是住。如菩薩所應。從是成阿耨多羅三耶三菩。如其教住。如諸行者逮薩云然。諸過去菩薩作是輩行。乃作爾所功德。尚不能得阿耨多羅三耶三菩。卿學以來甫爾。便當那得阿耨多羅三耶三菩。若菩薩聞是意無有異不恐不懼。倍復歡喜言。是輩比丘重復益我。令我得須陀洹至薩云然時魔波旬知是菩薩意不動轉。更便化作大比丘眾示菩薩言。是輩比丘諸漏已盡。發意求佛不能得佛今皆取羅漢。如是輩人不能得成。況卿欲得阿耨多羅三耶三菩菩薩。覺知是魔事者不墮羅漢辟支佛道。當成阿耨多羅三耶三菩。若有菩薩行檀波羅蜜。至薩云然不動還者。成阿耨多羅三耶三菩。復次須菩提。若有菩薩行般若波羅蜜。作是念言。如佛所說菩薩盡奉持不離諸佛教。至薩云然終不耗減。須菩提。菩薩行般若波羅蜜當作念言。覺知魔事者。終不耗減于阿耨多羅三耶三菩。須菩提。以是相行像貌具足。當知是阿惟越致菩薩。須菩提言。世尊。菩薩于何所轉。而言不轉還。佛言。于五陰相還。于十二衰相還。于十八性相還。于淫怒癡相還。于見相還。于三十七品相還。于聲聞辟支佛相還于佛相還。何以故。阿惟越致菩薩空像色貌法相上菩薩位。于不生法亦無所有。既無所有亦無所作。亦不作亦不生。是故名為無所從生法忍。菩薩得是忍者。則是阿惟越致菩薩摩訶薩。須菩提。以是相行像貌具足。知是阿惟越致菩薩摩訶薩

放光般若經卷第十二放光般若經卷第十三

　　　　西晉于闐國三藏無羅叉奉　詔譯


　　摩訶般若波羅蜜堅固品第五十七

佛告須菩提。彼魔波旬至菩薩所言。薩云若者與虛空等。有無之事皆空。是法及形亦復空。于空無之法初無能得。已過去者亦不能得空無之法。甫當來者亦不能得。有無之相皆空。如空汝唐勤苦。成阿耨多羅三耶三菩者。是皆魔事非三耶三佛所說。諸賢者當覺魔事。卿作是意者。卿將無長夜墮惡趣中。佛言。是善男子善女人若聞是所言。便當覺知是為魔事。魔欲壞我阿耨多羅三耶三菩。是一切諸法有無之事雖與空等。一切眾生無能見者無能知者。我當以有無之空為僧那僧涅。逮薩云若為眾生說法使得度脫。當令眾生得須陀洹道得阿羅漢辟支佛道。令得阿耨多羅三耶三菩。菩薩摩訶薩從發意以來。當堅其意不動不轉。不信余事意已堅固。便行六波羅蜜便上菩薩之位。須菩提言。云何世尊。菩薩不動還者為阿惟越致耶。動還者為阿惟越致耶。佛報言。不動轉者是阿惟越致。動轉者亦是阿惟越致。須菩提言。是事云何世尊。佛言。從阿羅漢辟支佛地動轉者。是則阿惟越致。從阿羅漢辟支佛地。雖不動轉者是菩薩則為動轉者。須菩提以是相行像貌具足是為阿惟越致。有如是相者。彼魔波旬。不能壞菩薩令不至阿耨多羅三耶三菩。須菩提。阿惟越致菩薩。欲得四禪則便能得。欲得滅脫禪亦復能得。欲得三十七品禪空無相無愿禪皆悉能得。欲得五神通者悉能得之。雖受諸禪不取禪證。不取聲聞辟支佛證。自取所應以濟眾生。須菩提。以是相行像貌具足知是阿惟越致菩薩。復次須菩提。阿惟越致。常念于道不離于道。不貪形色。不貪身相。不貪巢窟不貪六波羅蜜。不貪四等亦不貪四空定。不貪神通不貪十力及十八法。不貪佛國亦不貪教授眾生。不貪見佛不貪善本。所以者何。于空無法不見空無。無相之法有可貪者。何以故。一切諸法有無之事相皆空故。須菩提。阿惟越致菩薩。已具足菩薩念。具足四事行步坐起臥覺出處。安諦詳審終不卒暴用意不忘。須菩提。以是相行像貌具足。是為阿惟越致菩薩。須菩提。阿惟越致菩薩為眾生故。以漚和拘舍羅。現在居家五欲之中。施諸窮厄衣被飲食。隨人所欲皆供給之。自行六波羅蜜勸彼使行六度。常稱嘆六度功德。見有行者代其歡喜。阿惟越致處于居家。滿閻浮提珍寶。施于眾生及三千大千國土珍寶。布施眾生初不貪惜。無有淫欲之意。常等法行語言謙下不陵易于人。不使眾生起于恚意。須菩提。以是相行像貌具足。是為阿惟越致。復次須菩提。和夷羅洹閱叉常隨后護彼。閱叉等言。我常當護是菩薩。至成阿耨多羅三耶三菩。使意不亂終不遠離。復有五性和夷閱叉。亦復侍護阿惟越致菩薩摩訶薩。令余小神及非人神無能得其便者。須菩提。阿惟越致菩薩。信根志根精進根三昧根智慧根。諸根具足人中勇猛不為怯弱。須菩提白佛言。云何為勇猛云何不為怯弱。佛語須菩提。于道意堅固不動還者。是則勇猛不為怯弱。當知是為阿惟越致相。復次須菩提。阿惟越致菩薩道念常具足。不學咒術符書不作蠱道。不作醫師合和諸藥。不學神仙外道卜相。知他男子及女人意。所以者何菩薩于空無法相不見是事。無有是相常愿清凈。以是相行像貌具足知是阿惟越致。佛告須菩提。我今當說阿惟越致菩薩像貌相行。諦聽諦受。須菩提言。唯世尊受教。佛告須菩提。菩薩行般若波羅蜜者不離于道行。順應五陰順應諸性順應諸衰。所以者何。五陰空故性衰亦空。所行不逆國事。何以故。住于空法亦不見法有增有減者。不逆盜事。何以故。以住于空于空法中亦不見法有持來者亦不持去者。不逆兵事。何以故。住于空性于空法中亦不見法有多有少者。不逆斗事。何以故。住于空法亦不見法有憎有愛者。所語常順。何以故。住于諸法空如亦不見有常無常故。須菩提。阿惟越致不說城郭事。何以故。住于虛空之空亦不見聚亦不見散。亦不見聚落之事。何以故。住于本際不見有得不見有失。亦不說吾我之事。亦不說種種俗事。但說般若波羅蜜不離薩云然事。行檀波羅蜜不為貪嫉。行尸波羅蜜不為惡戒。行羼波羅蜜不為嗔恚。行惟逮波羅蜜不為懈怠。行禪波羅蜜不為亂意。行般若波羅蜜不為愚癡。行諸法空為諸法主非為非法之主。行于法性贊嘆不壞法者。與諸如來緣覺弟子。及諸菩薩及諸新發大道意者。族姓男女共為親友。常愿欲得見諸如來無所著等正覺。常愿欲見十方諸佛。隨所見佛愿往生彼。便得往生晝夜意常不離諸佛之念。何以故。諸阿惟越致菩薩。隨順入欲界。奉行十善得生十方佛前。起第一禪至四禪。從四禪至無形禪。便得生十方佛前。須菩提。以是像貌相行具足。知是阿惟越致菩薩。須菩提。行般若波羅蜜菩薩。住內空者住三十七品者住三脫門者。終不言我是阿惟越致。亦不言我非阿惟越致。自住其地終無有疑。何以故。初不見法有動轉不動轉者。譬如須陀洹自住其道亦不疑怪。阿惟越致亦譬如是。自住其地教化眾生凈佛國土。魔事適起即時覺知不隨魔教破壞魔事。譬如下愚之人意。欲懷逆惡至死不移。須菩提。阿惟越致菩薩自住其地亦譬如是。諸天及人諸鬼神龍諸阿須倫諸魔波旬所不能移轉。所以者何。出諸世間諸天龍鬼神一切之上。自于其地具足五通。教化眾生凈佛國土。從一佛國至一佛國。于諸佛所殖諸善本。問諸佛受諸教。所住處有魔事即覺知。以漚和拘舍羅處魔事著本際。自于其地亦不疑厭。所以者何。于真際無狐疑。知真際亦不一亦不二。以過羅漢辟支佛地。須菩提。菩薩于是空無法相。亦不見生亦不見滅。亦不見斷亦不見著。亦不作念言。我當得阿惟三佛。亦不言我不得阿惟三佛。何以故。以阿耨多羅三耶三菩相自空故。是菩薩自住無所乏短之地。不復悕望余事。無能壞是地者。何以故。須菩提。阿惟越致菩薩。所有慧不與他人共。彼魔波旬化作佛像。來至菩薩所言。來取羅漢亦無有授卿阿耨多羅三耶三菩記者。卿亦未得無所從生法忍。諸如來無所著等正覺。不受卿記莂。卿亦未有是事。亦無是行亦無是相。亦無是像貌任受記莂者。須菩提。菩薩聞是不恐不怖不疑不厭。意無有二者。是菩薩當自知。我已從諸如來無所著等正覺受記莂已。所以者何。菩薩自知我有是事堪任受莂。為阿耨多羅三耶三菩。彼魔波旬復作佛形像來至菩薩所。便以魔事授與菩薩阿耨多羅三耶三菩記莂。是菩薩即覺知或能是魔或能為魔所使。作是像來非是佛。但欲使我墮于羅漢辟支佛耳。須菩提。若魔波旬復作佛像來至菩薩所。語菩薩言。汝所行者非佛所說。亦非弟子所說但魔事耳。須菩提。菩薩即知復是魔耳。或為魔所使是非佛也。欲壞我阿耨多羅三耶三菩意。我意終不可轉。是菩薩意不可轉者。以從過去諸佛受記莂已。以為住阿惟越致地。何以故。以是像貌相行具足堪任阿惟越致。以是當知阿惟越致相。復次須菩提。行般若波羅蜜菩薩者。欲護持諸法故不惜身命。若菩薩摩訶薩以漚和拘舍羅。乃能作是護法不惜身命者。則為護過去當來今現在諸佛法已。須菩提白佛言。菩薩不惜身命欲護法者。為欲護持何等法耶佛言。我說空法。愚癡之人罵詈誹謗言。是非法亦非律行又非尊教。須菩提。為是法故菩薩摩訶薩護持正法。菩薩當作是念。諸當來佛所可說法。我亦在是數中受記。是法亦復是我法。以是法故不惜身命。須菩提。菩薩為是法故不惜身命。以是像貌相行具足知是阿惟越致。復次須菩提。阿惟越致聞說深法。亦不狐疑亦不驚怪。諸佛所說皆能受持終不遺忘。所以者何。用得陀鄰尼故。須菩提白佛言。世尊。菩薩得何等陀鄰尼。能受持諸如來無所著等正覺法而不遺忘。佛言。菩薩以得聞持等陀鄰尼。便能受持諸佛經法而不遺忘。世尊。如來所言非聲聞所說。亦非天龍鬼神所說。亦非阿須倫真陀羅摩休勒所說。佛告須菩提。諸所有音聲之名。是菩薩聞是初不驚怪意無狐疑。用得陀鄰尼故。以是像貌相行具足。是為阿惟越致菩薩摩訶薩

　　摩訶般若波羅蜜甚深品第五十八

須菩提白佛言。世尊。阿惟越致菩薩大功德具足。不可稱量功德具足。佛告須菩提。如是如是。阿惟越致有大功德不可得稱量功德具足。所以者何。以得無礙無限之慧。非諸羅漢辟支佛所能及故。阿惟越致住是慧中便受神通。亦非諸天世間人民所能及者。須菩提白佛言。世尊。能以恒邊沙劫之壽。嘆說阿惟越致菩薩摩訶薩功德。像貌相行具足。所入所住深奧之慧。行六波羅蜜具足三十七品及薩云然。可令人得知是阿惟越致菩薩摩訶薩功德者不。佛言。善哉善哉。須菩提。汝乃能問阿惟越致深奧之處。說甚深空無相無愿。說無所有說無所生滅。諸淫垢說泥洹凈。說如說寂真際法性。是諸深法皆是泥洹之像。須菩提言。世尊。如是說者但是甚深泥洹非諸法之教耶。佛言。須菩提。甚深亦是諸法之教也。須菩提。五陰甚深六衰甚深乃至于道亦復甚深。須菩提。五陰云何甚深。五陰如如以是甚深亦如道如。是故五陰甚深道亦甚深。云何如如。夫如者亦非五陰亦不離五陰。如亦非道亦不離道。須菩提白佛言。世尊。阿惟越致菩薩摩訶薩。甚奇甚特甚深微妙乃爾。除五陰處泥洹。若道若俗之所有法。所作無作有漏無漏。皆悉已除處于泥洹。佛告須菩提。若菩薩摩訶薩應般若波羅蜜深妙之法若念若持自念所住當如般若波羅蜜教住。所學亦當如般若波羅蜜教。是菩薩盡具足如般若波羅蜜教。持是具足之念受無央數善本功德。舍無量劫生死之難何況至意守行與般若波羅蜜與道相應者。譬如士夫情多放逸。與彼端正女人克期。其女人有事不得時往。未到之間于意云何。彼人為有幾意起想。須菩提言。世尊。是想甚多甚多。佛告須菩提。菩薩奉行般若波羅蜜如其中教。至念一日意不轉者。卻若干劫生死之垢。是菩薩應般若波羅蜜行。一日所受善本功德。勝于菩薩但行布施如恒邊沙劫。復次須菩提。菩薩布施三尊如恒邊沙劫于意云何。其人殖福寧為多不。須菩提言。世尊。甚多甚多不可稱計。佛言。不如是菩薩摩訶薩念般若波羅蜜。應行一日如般若波羅蜜中教。其功德不可計。何以故。菩薩因是乘疾得成阿耨多羅三耶三菩故。須菩提。若有菩薩行般若波羅蜜。以恒邊沙劫之壽。為須陀洹作功德。及羅漢辟支佛作功德。至三耶三佛作善本。于意云何。其人功德寧為多不。須菩提言。世尊。甚多甚多。佛言。不如是菩薩行般若波羅蜜如中教。其功德不可計。何以故。菩薩行般若波羅蜜。已過羅漢辟支佛地故。從菩薩位成至阿耨多羅三耶三菩故。須菩提。若有菩薩壽如恒邊沙劫。行六波羅蜜。其人功德寧多不。須菩提言。甚多甚多。佛言。不如是菩薩隨般若波羅蜜教。一日如中行六波羅蜜。其功德不可計。何以故。般若波羅蜜者。是菩薩摩訶薩之母。住是般若波羅蜜中。具足諸佛法故。須菩提。若有菩薩行般若波羅蜜如。恒邊沙劫之壽行法之施。于意云何。其人功德寧多不。須菩提言。甚多甚多。佛言。不如是菩薩行般若波羅蜜如中教一日法施其功德不可計。何以故。菩薩不離般若波羅蜜者。則為不離薩云然。菩薩欲得成阿耨多羅三耶三菩。不當離般若波羅蜜。須菩提。若有菩薩行般若波羅蜜如恒邊沙壽。行三十七品及空無相無愿。其人功德寧為多不。須菩提言。世尊甚多甚多。佛言。不如是菩薩行般若波羅蜜如其中教。一日如般若波羅蜜中教。行三十七品及十八法。其功德不可計。何以故。初不見有菩薩行般若波羅蜜。從薩云然有還者。離般若波羅蜜者便有動還故。須菩提。是故菩薩不當離般若波羅蜜。佛告須菩提。若有菩薩以恒邊沙劫之壽。行六波羅蜜所有財物飲食布施以法布施及諸三昧事。欲為阿耨多羅三耶三菩。其人功德寧為多不。須菩提言。世尊甚多甚多。佛言。不如是菩薩行般若波羅蜜如中教。所可布施及法施與諸三昧事。欲為阿耨多羅三耶三菩。其功德不可計。所以者何。如般若波羅蜜教者。于諸功德中為最第一。離般若波羅蜜念者。是為非念亦為非求。復次須菩提。菩薩欲發阿耨多羅三耶三菩者。當善于智求。須菩提。若有菩薩習行六波羅蜜者。壽如恒邊沙劫。勸助過去當求現在諸佛及僧所作功德代其歡喜。持是歡喜持作阿耨多羅三耶三菩。其功德寧多不。須菩提言。世尊甚多甚多。佛言。不如是菩薩一日與般若波羅蜜教相應。持是功德當成阿耨多羅三耶三菩。須菩提。菩薩欲得阿耨多羅三耶三菩者。當善于智求。須菩提白佛言。世尊。如佛所說。菩薩從無所作為為最第一。若無所作無所為者。云何而得正見須陀洹及羅漢辟支佛至薩云然。成阿惟三佛。佛言。如是如是。須菩提。不可從有所作。得須陀洹至薩云然。成阿惟三佛。行般若波羅蜜布施亦不求。有所作亦不有是布施意。常念言是布施空亦無所有。何以故是菩薩學善于內外空及有無空故。須菩提。菩薩住是空已。觀諸所作作是空觀。則已不離般若波羅蜜。不離般若波羅蜜則受無有數無有限無有量諸福功德。須菩提白佛言。無有數無有限無有量有何等異。佛言。阿僧祇者為無有數。有數身亦不可得。無有數身亦不可得。無有量者。當來過去今現在不可限不可量亦不可思議。須菩提白佛言。世尊。可使五陰不可量不可數不可限不。佛言有是。須菩提言。世尊。何因五陰不可量不可數不可限。佛言。五陰空不可數不可量。云何世尊。但五陰空諸法為不空耶。佛言。我初不說諸法空耶。世尊。亦說諸法空耳。世尊。空者為是不可盡。為是不可數。為是不可量。空者不可數不可量亦不可平相。世尊。是法義解亦不可得若干。佛言。如須菩提所說無異。以諸法不可得故。佛說若干不可得。是法空無相無愿無所有無所生。是為滅是為泥洹。是為如來無盡至于泥洹。須菩提白佛言。未曾有世尊。甚奇甚特。如世尊所說無所得法我聽。世尊所說諸法亦不可得。以諸法不可得。空亦不可得。不可得義為有增減不。佛言。無有增減。須菩提言。六波羅蜜亦無增減。三十七品亦不增減。八惟無禪四無礙慧四等。佛十八法及十種力四無所畏。亦無增亦無減。須菩提言。世尊。若是法從六波羅蜜至四無所畏。若有增有減者便不成阿耨多羅三耶三菩。須菩提如是如是。不可得之法亦無增亦無減。若行般若波羅蜜。若念般若波羅蜜。若習般若波羅蜜漚和拘舍羅。亦不念言我增六波羅蜜。亦不念我減六波羅蜜。當作是念。但有名故有六波羅蜜。持是所念持是發意持是善本。施作阿耨多羅三耶三菩如諸法如。須菩提白佛言。云何為阿耨多羅三耶三菩如諸法如。世尊。何等為諸法之如。為阿耨多羅三耶三菩。佛言。五陰之如泥洹之如。是故為阿耨多羅三耶三菩。是亦不增亦不減。是故菩薩不離般若波羅蜜。倍復精進行般若波羅蜜。亦不見諸法有增有減者。是故不可得法亦無增減。須菩提。是故六波羅蜜亦不增減。至四無礙。亦不增減。菩薩行般若波羅蜜。當作是不增不減之意。須菩提白佛言。世尊。菩薩摩訶薩成阿耨多羅三耶三菩。為用初時意得成。為用后頭意得成。前意后意各各不俱。云何善本得聚。成阿耨多羅三耶三菩。世尊。是不俱不同之意。云何有所成功德。不成不聚不得成阿耨多羅三耶三菩。佛告須菩提。我當為汝說譬喻。諸有智之士以譬喻得解。于意云何。譬如燈炷。始然之時。為用初明得然。為用后明得然。炷燋之時為用初時明燋。為用后時明燋。須菩提言世尊。亦不用初頭焰得然。亦不離初焰因緣得然。亦不用后焰得然。亦不離后焰因緣。須菩提。菩薩亦不用初意得阿耨多羅三耶三菩。亦不離初意因緣。亦不用后意得。亦不離后意因緣得。須菩提。菩薩行般若波羅蜜。從初發意至十住地。成阿耨多羅三耶三菩。世尊。云何從十住地成阿耨多羅三耶三菩。佛言。先從智地觀地。具足阿耨多羅三耶三菩。從八輩觀地薄地離淫地已辦地辟支佛地菩薩地阿耨多羅三耶三菩地佛地。具足佛地已。便成阿耨多羅三耶三菩。菩薩于是十地學。亦不從初發意得阿耨多羅三耶三菩。亦不離初發意得。亦不以后意得亦不離后意得。須菩提言。世尊。十二因緣起甚深。不以初發意得阿耨多羅三耶三菩。亦不離初發意因緣。亦不用后意得阿耨多羅三耶三菩。亦不離后意而成阿耨多羅三耶三菩。須菩提于意云何。意已滅可復使更生不。世尊。已滅不復生。須菩提。意已生為是滅法不。世尊。是實滅法。佛言。已滅法者是為滅不。世尊不也。須菩提于意云何。為正爾住不。世尊住如如住。佛告須菩提。若如住者。真際住當住如如耶。不也世尊。佛言。于須菩提意云何。如者為甚深不。世尊甚深甚深。須菩提。如者為是意耶。不也世尊。如非意。須菩提。意為離如耶。不也世尊。須菩提。如以如為相見不。不也世尊。如如不相見。須菩提。如是行者為行深般若波羅蜜不。須菩提言。世尊。如是行者為行深般若波羅蜜。須菩提言。作如是行為行何法世尊。佛言。作是行者為無所行。何以故。行般若波羅蜜者無若干行。世尊。夫如者亦無若干亦無作若干行。佛告須菩提。菩薩行般若波羅蜜為行何等。對曰。為行畢竟無有二處佛言。行畢竟者為有若干行為有相。行耶。無有世尊。佛言。無相為有相念耶。無有世尊。佛言。云何有相念。須菩提言。世尊。菩薩行般若波羅蜜。亦不作是念有相無相。菩薩行般若波羅蜜不具佛十種力及十八法。不成阿耨多羅三耶三菩。菩薩漚和拘舍羅于諸法無所念亦不不念。何以故。菩薩知一切諸法相皆空故。住空法為眾生故行三三昧。持是三昧教化眾生。世尊。菩薩摩訶薩何等三三昧。佛言。住是三昧者。與空無相無愿相應。一切眾生皆著于空著于相愿。菩薩摩訶薩。安處眾生以空無相無愿之法。行般若波羅蜜。菩薩以是三事教化眾生

　　摩訶般若波羅蜜夢中行品第五十九

爾時舍利弗語須菩提。菩薩于夢中行三事三昧空無相無愿。于夢中行是寧有益于般若波羅蜜不。須菩提報舍利弗言。若于晝日有益于般若波羅蜜者。夜夢中亦當復有益。所以者何。晝夜夢中等無異。舍利弗。菩薩行般若波羅蜜。若有般若波羅蜜者。于夢中便當念般若波羅蜜。舍利弗語須菩提。若菩薩于夢中有所作寧有所成受不。如佛所言。諸法如夢是故無所成無所受。何以故。夢中初不見有法有所成者。有所受者亦無所得。若夢覺已寧有所得不。須菩提言。若于夢中有所害殺。言我殺是快耶。覺已念夢中所作是云何。舍利弗言。皆有因緣。無因緣終不起須菩提言。如是如是。事有因緣。有緣有念。有念有事。事從聞見。便有覺意。便有著斷。不從不聞不見而有緣起。是故舍利弗。以因緣故有事起有念生。舍利弗言。云何須菩提所念所作。佛言皆寂。云何所作有緣有起有所成受。須菩提言。起想便有因緣。有緣便有事。有事便有念。舍利弗言。若菩薩于夢中行六波羅蜜。持是功德念欲為阿耨多羅三耶三菩。是為有所施作不。須菩提言。今彌勒菩薩摩訶薩。為世尊所記在是可問。彌勒能解當從其問。舍利弗白彌勒言。我所問者。須菩提言彌勒能解。今仁者當為我等解。是時彌勒語舍利弗言。卿等欲使我當以名以色以痛想行識而發遣耶。當以何事而解說乎。當以色空而發遣耶。當以痛想行識空而發遣乎。色空亦無能發遣。痛想行識空亦無所發遣。我初不見法有能發遣法者。亦無有受記莂受阿耨多羅三耶三菩者。亦無受莂處者。是法都無有二。舍利弗言。如仁者所說為得證也。彌勒答言。雖作是說我亦不得證。舍利弗意念。彌勒菩薩辯才深入于六波羅蜜中。種種發遣而無所倚。佛告舍利弗。汝頗見是法得羅漢證者不。舍利弗言。世尊。不見是法有得證者。佛言。菩薩行般若波羅蜜。亦不念言是法已受莂。是法當受莂得阿耨多羅三耶三菩者。菩薩作是行。為行般若波羅蜜亦不有疑。我當得阿惟三佛亦不疑不得。復次須菩提。菩薩行檀波羅蜜時。若見眾生有饑渴者衣不蓋形孤貧窮厄不能自存者。當起大哀愿。我得阿耨多羅三耶三菩阿惟三佛時。使我境界無有是輩困苦之類。使我佛土所有衣服飲食之具。如四天上如忉利天第六天王。所有飲食衣服自然。須菩提。菩薩作是行者。便為具足檀波羅蜜。復次須菩提。菩薩行尸波羅蜜。若見眾生有不慈意殘殺眾命。邪見疑網犯十惡者。見有短命多病。少威丑無顏色。形殘羸劣極下賤者。起大悲意。使我奉行尸波羅蜜。我得佛時使我境內無有是輩。菩薩如是為具足戒。疾得阿惟三佛不久。須菩提。菩薩行羼波羅蜜時。若見眾生有嗔恚意。捶杖刀矛瓦石相加。相傷殺者起大愿言。我當行忍至得佛時。令我境內無有是輩諸惡事者。我作佛時令我國土中一切眾生。皆同慈意和志相視。如父如母若兄若弟相向無害。菩薩作是行者。為具足忍疾得阿惟三佛不久。復次須菩提。菩薩行惟逮波羅蜜時。若見眾生于三乘法起相懈怠無精進者。復起大愿。我當自勉精進不懈。我得佛時令我國中眾生精進于三乘法各得度脫。菩薩如是為具足精進疾得阿惟三佛不久。復次須菩提。菩薩行禪波羅蜜時。若見眾生行五蓋事。一者淫劮二者嗔恚三者睡臥四者調戲五者疑網。離于四禪離四空定者。起大意愿。令我常當行禪波羅蜜教化眾生凈佛國土。我得佛時令我國土一切眾生無亂志者。菩薩如是為具足禪疾得阿惟三佛不久。復次須菩提。菩薩行般若波羅蜜時。若見眾生有犯惡者。若俗若道離正見者。行無道之事者。言無報者。言便斷者。言有眾生者。作是見已起大愿言。我當勤力行六波羅蜜凈佛國土教化眾生。我作佛時令我國中無有是輩邪見之事。菩薩如是為具足般若波羅蜜疾近薩云然。復次須菩提。菩薩行六波羅蜜時。若見眾生在于三際。一者直見際二者邪見際三者亦不在邪亦不在正見際。是以我當勤力行六波羅蜜。教化眾生凈佛國土。我作佛時令我國人。不見邪見不聞邪見之聲。菩薩如是是為具足六波羅蜜疾近薩云然。復次須菩提菩薩行六波羅蜜時。若見泥犁薜荔畜生蠕動之類。當發大慈。我當勤力行六波羅蜜。我作佛時令我國中。不聞有三惡道之名。菩薩如是為具足六波羅蜜疾近薩云然。復次須菩提。菩薩行六波羅蜜時。若見大地山陵溝坑。荊棘草木不凈穢惡。發普愿言。我當勤力行六波羅蜜。我得佛時令我國土皆平如掌。令我國人不見諸穢。菩薩如是為具足六波羅蜜疾近薩云然復次須菩提。菩薩行六波羅蜜時。若見大地無有金寶但淳以土發意愿言。我當勤力行六波羅蜜我得佛時令我土地從下際以上淳以黃金為地。菩薩如是為具足六波羅蜜疾近薩云然。復次須菩提。菩薩行六波羅蜜時。若見眾生有所戀著者發是愿言。我當勤力行六波羅蜜。我作佛時令我國人莫有所戀著。菩薩如是為具足六波羅蜜疾近薩云然。復次須菩提。菩薩行六波羅蜜時。若見四姓剎利梵志。田家工師長吏將師發意愿言。我當勤力行六波羅蜜。教化眾生凈佛國土。我作佛時令我國中無有四姓淳以一姓。菩薩如是為具足六波羅蜜疾近薩云然。復次須菩提。菩薩行六波羅蜜時。若見眾生有上中下家者復發愿言。我當勤力行六波羅蜜。教化眾生凈佛國土。我作佛時令我國中一切眾生。無是優劣有上中下。菩薩如是為具足六波羅蜜疾近薩云然。復次須菩提。菩薩行六波羅蜜時。若見眾生有種種色發意愿言。我當勤力行六波羅蜜。教化眾生凈佛國土。我作佛時令我國人無若干色。皆悉端正得第一色。菩薩如是為具足六波羅蜜疾近薩云然。復次須菩提。菩薩行六波羅蜜時。若見國主發意愿言。我當勤力行六波羅蜜。教化眾生凈佛國土。我作佛時令我國土無有王者之號。但以如來無所著等正覺以為法王。菩薩如是為具足六波羅蜜疾近薩云然。復次須菩提。菩薩行六波羅蜜時。若見五趣之行發意愿言。我當勤力行六波羅蜜教化眾生凈佛國土。我作佛時使我國人。皆令無有五趣之行。等以三十七品為行。菩薩如是為具足六波羅蜜疾近薩云然。復次須菩提。菩薩行六波羅蜜時。見四種生卵生濕生胎生化生發意愿言。我當勤力行六波羅蜜。教化眾生凈佛國土。我作佛時令我國中。無有三生等一化生。菩薩如是為具足六波羅蜜疾近薩云然。復次須菩提。菩薩行六波羅蜜時。見諸眾生無有五通無有光明。復發愿言。我作佛時令我國中盡得五通。皆有光明遠有所照。菩薩行六波羅蜜時。若見眾生有大小便利。發意愿言。我作佛時令我國人等如天身無復便利之患。菩薩行六波羅蜜時發大愿言。我作佛時令我國土無有一日一月一歲十歲都無此數。菩薩行六波羅蜜時。若見眾生短命發大愿言。我作佛時令我國中人壽命極長無有限數。菩薩如是便具足六波羅蜜。成阿耨多羅三耶三菩阿惟三佛。菩薩行六波羅蜜時。若見眾生無有相者發大愿言。我當勤力行六波羅蜜。我作佛時令我國人普得具足三十二大人之相。菩薩如是為具足六波羅蜜疾近薩云然。菩薩行六波羅蜜時。若見眾生無有善本。我成阿惟三佛時。令我國人具足善本。等如如來無所著等正覺。作是念者具足六度疾近薩云然。復次須菩提。菩薩行六波羅蜜時。言我當勤力疾成阿耨多羅三耶三菩。令我國中無有三垢四病。菩薩如是為具足六波羅蜜疾近薩云然。復次須菩提。菩薩行六波羅蜜時。言我當勤力疾成阿耨多羅三耶三菩。我作佛時使我國中無有二道之名。普等至薩云然。復次須菩提。菩薩行六波羅蜜成阿惟三佛。使我國土中不聞項佷之名。須菩提菩薩行六波羅蜜當作是念。我未便成阿惟三佛。先當知我壽命光明比丘僧數。然后乃成阿惟三佛。一切無有能知我年壽劫數比丘數者。菩薩如是為具足六波羅蜜疾近薩云然。復次須菩提。菩薩行六波羅蜜作如是念言。我作佛時令我一國大如恒邊沙佛國。菩薩如是為具足阿耨多羅三耶三菩疾近薩云然。復次須菩提。菩薩行六波羅蜜當作是愿。生死道長眾生甚多。虛空無邊。眾生之性亦無有邊。于中亦無生者亦無泥洹者。如是念者。為具足六波羅蜜疾近薩云然

　　摩訶般若波羅蜜恒加調品第六十

爾時坐中有一女人名恒加調。從坐起整衣服。為佛作禮長跪叉手白佛言。我亦當奉行六波羅蜜攝取佛國。如世尊說般若波羅蜜事。是女人嘆佛已。以金銀花及水陸花著身瓔珞金色之?。而以散佛。當頭上化成四柱寶交露臺。嚴事凈如是未曾有。是女人言。持是功德施與眾生。皆共發阿耨多羅三耶三菩。爾時世尊知女人意便笑。如諸佛法。若干色光從口中出。遍照諸十方無央數佛剎。繞身三匝還從頂入。時阿難從坐起整衣服長跪叉手白佛。佛何因笑。愿聞笑意。佛告阿難。是恒加調弟。當來之世當作佛。號名金華如來無所著等正覺。畢女人身受男子形。后當生于妙樂佛國。于彼國修梵行。是菩薩摩訶薩。在所生國常有金華名號。于彼剎盡其壽普游諸國。從一佛至一佛不離諸佛。阿難。譬如轉輪圣王。從一觀至一觀。從生至竟足不蹈地。是金華菩薩亦復如是。至成阿惟三佛未曾不見佛。時阿難意念。是金華菩薩后作佛時。諸會菩薩為是佛會。佛知阿難意之所念。告阿難言。如是如是。當知彼時菩薩會者是為佛會。彼比丘僧甚多不可計。不可以千數萬數億數。無有限量。阿難。是金華菩薩成如來無所著等正覺時。其國土所有一切眾惡諸不善事悉皆無有。如向所說般若波羅蜜凈妙國土。等無有異。阿難白佛言。世尊。是弟從何佛以來殖功德本。佛告阿難。是弟乃從提和竭羅如來無所著等正覺所始發尊意。亦復以金花散提和竭佛。散彼佛時意亦愿言。持是功德成阿耨多羅三耶三菩。如我以五華散提和竭羅佛上。發阿耨多羅三耶三菩。于時彼佛知我功德具足。便記我阿耨多羅三耶三菩莂。是金華菩薩爾時見我受記便發愿言。我亦當受莂如是菩薩受莂。阿難。是金華菩薩乃從提和竭羅初始發意。阿難白佛言。世尊。是女人以辦阿耨多羅三耶三菩。佛告阿難。如是如是。是弟以為成辦阿耨多羅三耶三菩阿惟三佛

放光般若經卷第十三放光般若經卷第十四

　　　　西晉于闐國三藏無羅叉奉　詔譯


　　摩訶般若波羅蜜問相行愿品第六十一

須菩提白佛言。世尊。菩薩摩訶薩行般若波羅蜜。云何行空三昧無相三昧無愿三昧。當云何入當云何行。當云何行三十七品當云何念。佛告須菩提。菩薩摩訶薩行般若波羅蜜。觀五陰空。乃至欲界色無色界觀空。當作是觀意而不亂于諸法無所見。適無所見于諸法不作證。何以故。善學于空法故。至于得證亦不斷。諸法不決定。于諸法所可得證亦不見證亦不見是法。須菩提白佛言。世尊。云何如佛所說。菩薩不于空法取證。云何住空而復取證。佛告須菩提。觀空具足無所乏短亦不念言。我當受證是亦非證。菩薩之法所應所行。不以證為期但以行為期。菩薩亦不定意亦不有所而系意。于三十七品而不耗減。亦不受漏盡之證。何以故。菩薩摩訶薩以具足于深妙之法故。何以故。菩薩已住于三十七品。作是知言。是為行時非為證時。菩薩行般若波羅蜜當作是觀。言今正是行五波羅蜜時非是證時。今正是行三十七品時非是證時。今正是行三三昧時。行十種力四等大慈大悲。是行薩云若時。非是須陀洹羅漢辟支佛道證時。須菩提。菩薩行般若波羅蜜。因三三昧行空無相無愿三昧。因三十七品行根力覺意法亦不取證。因三十七品而作作行。不受聲聞證。須菩提。譬如士夫端正勇健。猛于兵法。堅持鎧杖具足悉曉六十四能皆明諸術。眾人無不愛敬者。所作事物無不成辦。見眾敬侍倍復歡喜。若以他事當有所至。道過厄難危險之處多有怨憎。彼怨家者亦復勇猛。所將群從父母大小莫不驚怖。時勇猛者安隱父母慰諸群從言。莫有恐畏我有術能無所乏短。自當得脫此諸厄難。既得脫難降伏怨敵而無所害。以至所在安隱父母群從莫不歡喜。所以者何。用是男子勇健雄猛具足諸術無乏短故。佛告須菩提。菩薩以四等意。慈悲喜護。為眾生故具足六度。未得漏盡。開薩云若之大徑路以住于空無相無愿。亦不以空無相無愿隨至為證。具足不墮羅漢辟支佛地。譬如眾鳥飛行空中。而不墮地亦不住空。菩薩如是行空無相無愿三昧而不取證。度于羅漢辟支佛地。悉當具足佛十種力四無所畏及十八法薩云然慧。終不取證。須菩提。譬如士夫壯勇多力。善于射術仰射虛空。尋以后箭射于前箭。箭箭相柱不得令箭有墮地者。意欲令墮便止。后箭不復射者爾乃墮耳。須菩提。菩薩摩訶薩行般若波羅蜜。為漚和拘舍羅所持。殖諸功德具足一切眾善之本。一事不具終不中道取證。至成阿耨多羅三耶三菩阿惟三佛。功德具足爾乃于真際作證。是故須菩提。菩薩行般若波羅蜜。當具足是上諸法。須菩提白佛言。世尊。菩薩學是謙苦甚難。作是學者為學真際。是為學如為學法性為學本空為學自空為學三脫。如是所學而不中道有厭。世尊。大哉甚奇甚特。佛告須菩提。所以者何。菩薩有愿志不舍一切眾生故。須菩提。菩薩若有意不舍眾生。盡當度脫一切眾生于無端緒之法。出生三脫門。當知是為漚和拘舍羅。菩薩要當成薩云若慧。終不中道真際取證。復次須菩提。菩薩欲得觀知諸深法處者。內空外空及有無空。三十七品及三脫門。當作是念。一切眾生長夜常有我想人想。有壽命想有見知想。所念所作皆依是想。是故菩薩摩訶薩。普見眾生有是輩想。欲為眾生除是念想。成阿耨多羅三耶三菩而為說法。行空三昧無相無愿。雖作是行終不中道取羅漢辟支佛證。須菩提。用是菩薩有是愿故。功德具足故。亦不中道取證。不失四禪。不失四等及四空定。不失三十七品法及三脫門四無所畏四無礙慧。不失十力及十八法。便得具足諸所有之法。終不失阿耨多羅三耶三菩。諸有菩薩為漚和拘舍羅所護持者。具足功德善法轉增。諸根通利過于羅漢辟支佛根。復次須菩提。菩薩常念眾生行四顛倒。有常想有凈想有樂想有我想。當為是輩我當行道。成阿惟三佛時當為說法。為說無常為說不凈無樂無我。菩薩如是意行具足者。是為漚和拘舍羅行般若波羅蜜。悉當具足十力四無所畏大悲四等。三十七品無愿三昧。然后乃當坐佛三昧真際取證。菩薩作是念言。一切眾生常有倚著。常著吾我著于壽命。著于五陰著于六衰著于十八法。著于四禪著于四空定著于四等。我成阿耨多羅三耶三菩阿惟三佛時。當使眾生皆無有是倚著之病。持是意行以漚和拘舍羅行般若波羅蜜。未具足十力四無所畏四無礙慧無愿三昧終不中道取證。具足諸愿爾乃取證。復次須菩提。菩薩行般若波羅蜜。意復念言。眾生長夜常著想行或想念。男女有色無色想。我當勤行成阿耨多羅三耶三菩時。令我眾生無想著病。以具足是念以漚和拘舍羅行般若波羅蜜。十力不具足。及四無所畏佛十八法未具足者終不取證。成諸功德具足無相三昧爾乃取證。須菩提。菩薩行六波羅蜜。內空外空及有無空。三十七品佛十八法具足是行。不與三界共同行也。須菩提。菩薩行是三十七品。行三十七品已當問言。菩薩云何欲得阿耨多羅三耶三菩。不以空為證以覺真際得須陀洹斯陀含阿那含阿羅漢辟支佛道。亦不證無相無愿。亦不證滅。亦不證所作。亦不證所生。亦不證無所有。而念般若波羅蜜。須菩提。若有菩薩問諸菩薩。若聞說空則當念空。若聞無相無愿當念無相無愿。若聞無所作當念無所作。聞無所生無所有當念無所生無所有。但當行空三十七品。不行無相不行無愿不行無所作亦不行無所生。須菩提。當知是菩薩未受記莂。未從諸佛受記莂。何以故。阿惟越致菩薩亦不作是念。亦不作是行亦不作是說亦不作是想。但行阿惟越致菩薩事。但念是事但行但說但想是事。須菩提。當知是菩薩已過諸地。如阿惟越致地。以過阿惟越致地。須菩提白佛言。世尊。是菩薩為得阿惟越致不。佛言。若有菩薩聞六波羅蜜。若不聞所作行事。如阿惟越致菩薩。須菩提白佛言。多有人行佛道者。少有如阿惟越致菩薩所行者。何以故。少有菩薩受阿惟越致慧地記莂。受阿惟越菩薩莂者。為已遠離上諸想著不具足事。是菩薩摩訶薩諸天世間人無能及者

　　摩訶般若波羅蜜阿惟越致相品第六十二

佛告須菩提。菩薩夢中不近羅漢辟支佛地。亦不近三界亦不壞三界。亦不起意視諸法。如夢如響如幻如熱時焰。視諸法如化而不作證。須菩提。是菩薩摩訶薩是為阿惟越致相。復次須菩提。菩薩夢中見佛。與若干百千不可計數四輩之眾圍繞說法。從佛聞法即解中義。所作常不離法。所說不失法則。須菩提。當知是為阿惟越致相。復次須菩提。菩薩夢中見佛。如來踴在虛空。身有三十二相八十種好變化神通。為比丘僧說法變化。使人詣他佛土施作佛事。須菩提。是為阿惟越致相。復次須菩提。菩薩夢中。若見郡縣兵起相殺。若有火災若見虎狼師子毒蟲諸恐畏之事憂悲苦惱。若見饑餓若見喪失父母兄弟親友知識。夢見是已不恐不怖。于夢覺已便作念言。三界所有皆如夢耳。我當精進成阿惟三佛已。當為三界眾生說法。須菩提。是為阿惟越致相。佛告須菩提。一切人盡當云何知是菩薩成阿耨多羅三耶三菩。須菩提。菩薩若見泥犁薜荔禽獸三惡趣中諸勤苦者。當發愿言。我當成阿惟三佛時。使我國中無有三惡趣。何以故。夢中所有及一切諸法。一法無有二。當知是為阿惟越致相。復次須菩提。菩薩夢中見泥犁中火燒湯煮。覺已念言。我于夢中所見形像及其災變。若于夢中自見阿惟越致相便作誓言。如我所見。泥犁中火即當滅去。若火滅湯冷。當知是菩薩以受記莂。當成阿耨多羅三耶三菩。是為阿惟越致相。若是火焰燒一家至一家。燒一里至一里。或燒一家不燒一家。或燒一里不燒一里。中有為火所燒者。當知被燒家人斷法所致。皆是斷法余殃。從是以來斷法余殃悉畢。是為罪滅福生。是為阿惟越致相。佛告須菩提。今我當說阿惟越致像貌相行。若有男子女人為鬼神所持。是菩薩便作是念。過去諸佛如來無所著等正覺審授我莂者。所作愿行清凈無穢。不應墮羅漢辟支佛地。亦無羅漢辟支佛念。當成阿惟三佛者。亦不成亦不不成。假令諸十方現在諸如來無所著等正覺。無所不知無所不見無所不覺。諸佛知我必當成阿耨多羅三耶三菩者。是鬼神當去。若是鬼神不去者。當知是菩薩不從過去諸佛受其記莂。須菩提。若是菩薩為說經已。鬼神即為去。當知是菩薩以從諸如來無所著等正覺受記莂已。須菩提。以是像貌相行具足。是為阿惟越致相。復次須菩提。菩薩行六波羅蜜。離漚和拘舍羅。未行三十七品及三脫門。未逮菩薩位。未得菩薩三昧處。亦不從過去諸佛受莂。是菩薩往至是男子女人所復言。我審受莂當為阿耨多羅三耶三菩者。是鬼神當去。鬼神不為去。是菩薩故為說經法不止者。時魔波旬往至彼所。波旬念言。我當令鬼神去。所以者何。波旬有威神勝是鬼神。時彼波旬便敕鬼神令去。是菩薩不知波旬令鬼神去。喜言鬼神用我故去。便自貢高輕蔑余人。語他人言。我已從過去諸佛受莂已。其余人皆未受莂。用是貢高輕易人故離薩云然。不得如來無所著等正覺之智慧。用是貢高失漚和拘舍羅。便墮二地羅漢辟支佛地。用至誠誓故便起魔事。遠離真知識墮魔羅網。何以故。不行六波羅蜜。不持漚和拘舍羅故。須菩提。當知是菩薩為自作魔事。佛告須菩提。菩薩未行六波羅蜜。未得漚和拘舍羅。未逮菩薩位。以魔事故波旬復來至菩薩所。作異被服語菩薩言。善男子如來已授卿莂。當為阿耨多羅三耶三菩。卿父母字某。卿兄弟妹姊字某。卿朋友知識親族字某。卿七世父母字某。卿從某國某縣某村落生。若見菩薩體行和順。卿前世時亦復柔軟。若見才朗。若見行沙門十二法。若見節言。波旬隨形語菩薩言。卿前世時皆有是行。卿前世時亦行此十二法。彼菩薩聞魔語說先世事。復自觀所作行倍復貢高輕于同學。魔重語言。過去如來已授卿莂。如卿所作功德不復轉還。波旬或作比丘形像。或作父母。或作迦羅越形像而來言。卿必當成阿耨多羅三耶三菩。所以者何。卿盡有阿惟越致相行具足故。佛告須菩提。我所說阿惟越致像貌相行。彼菩薩獲無是相。當知是菩薩為魔所使。以聞是名譽貢高自可。輕易同學形笑他人無所復錄。用貢高故。是為魔事。復次須菩提。菩薩于魔因緣當學魔事。何以故。是菩薩不行六波羅蜜故。不知魔事如。不知五陰如。彼菩薩用不覺魔事。聞前比丘說其記莂。今復聞是記莂名字。意中歡喜便自念言。以是證像我今定當得阿耨多羅三耶三菩。益復貢高輕易他人呼無所知。是菩薩無有阿惟越致相。便遠離般若波羅蜜漚和拘舍羅。失阿耨多羅三耶三菩智。遠離真知識更得惡知識。當知是菩薩終不成就墮二道地。若后久遠更諸勤苦生死極遠。乃當復得真知識得聞般若波羅蜜。爾乃悔本所著受字。用是悔故乃得羅漢辟支佛。譬如比丘犯四事禁。現世不能得成四道。須菩提。是彼菩薩其罪重于四事之禁。用受名字著貢高故。置是罪事。其有犯是貢高受字受偽號者。其罪過于五逆。須菩提。若有名字受想著者。急當護魔覺微因緣。復次須菩提。波旬復往至菩薩所。贊嘆遠離說其功德。如卿所行佛所稱譽。正當如是。須菩提。如我所說。菩薩遠離之法不爾。若在山間樹下獨處寂無人中。未必是為遠離之法。須菩提白佛言。何等為菩薩異遠離。佛告須菩提。菩薩遠離。寂于聲聞辟支佛念。寂于山間樹下獨處念。須菩提。菩薩如是是為大遠離之法。菩薩如是當晝夜行。是為菩薩寂然遠離。若在人間隨我寂教者。雖在城傍為與山澤等無有異。若受魔教便止遠離。墮于羅漢辟支佛地。不應般若波羅蜜。不具足薩云然事。作是行念者。非是清凈之法。雜糅羅漢辟支佛意。更反形笑輕易人間清凈行者。人間行者亦不雜糅羅漢辟支佛意。反更輕易之。亦復輕易得禪惟無三昧者。輕易得神通者。菩薩無漚和拘舍羅者。雖在絕曠百俞旬外。億千萬歲禽獸飛鳥所不至處。鬼神盜賊所不至處。雖久在中。不知菩薩遠離之法。會無所益。受波旬教行遠離者。不樂我所教遠離也。亦復不能具足遠離之法。亦復不在遠離法中。何以故。以去是遠離法遠故。適去是遠離法遠已。時魔波旬在虛空中嘆言。善哉善哉。善男子。是為佛之所說。是真遠離法。汝行是遠離法。可疾得阿耨多羅三耶三菩。彼妄遠離菩薩得是贊嘆已。便歡喜貢高。輕易是真遠離者。反誹謗言是為憒乎。謂為不凈憒鬧志亂。有不凈者反呼為凈。不應敬者更敬之。應所敬者更輕慢之。何以故。我為諸天及人非人所見勸助恭敬。我所行者真為是行。汝在城傍誰當來恭敬贊嘆汝者。是人于城傍善男子善女人求菩薩道者。于前貢高言。諸天來語我當得道時日數。須菩提。當知是貢高菩薩輩如旃陀羅([旃-方+示]陀羅者晉言主殺人獄卒)是輩之人在諸菩薩中為大瑕病。是為倚法像如菩薩。是為天上人中之大賊。亦復是沙門像法之中為大賊。復是善男子善女人之中大賊。如是輩人不當與共從事。亦不當與相見坐起語言飲食。何以故。是輩之人貢高頑佷故。若有菩薩不欲舍薩云然。不欲舍阿耨多羅三耶三菩者。莊事欲得求阿惟三佛者。欲救一切眾生者。當遠離是輩之人。不當與共從事自修其行。莫與往來常當有厭意。于世間不當受三界之樂。常當慈哀加于眾生。當為是輩倒見之人起大悲意。當自念言。令我世世莫有是曹非法之事。若有是意疾令滅之。須菩提。當知是輩菩薩自起神通。復次須菩提。若有菩薩至誠莊事求阿耨多羅三耶三菩者。當與真知識從事。須菩提白佛言。何等為菩薩真知識。佛告須菩提。諸佛世尊是菩薩真知識。諸菩薩摩訶薩亦是菩薩真知識。諸弟子眾亦是真知識。當知是為菩薩真知識。真知識者常為菩薩解說般若波羅蜜。分別其事。六波羅蜜三十七品佛十八法如真際法性。是為菩薩真知識也。六波羅蜜者是世多羅。六波羅蜜者是道。六波羅蜜者是大明。六波羅蜜者是為大炬。六波羅蜜者是大智光明。六波羅蜜者是護。六波羅蜜者是歸。六波羅蜜者是父是母。六波羅蜜者是三十七品。六波羅蜜者是薩云然。六波羅蜜者除人諸習緒。何以故。須菩提。三十七品者是過去當來今現在十方諸佛之母。何以故。去來今諸如來無所著等正覺。皆從三十七品中出生故。是故須菩提。菩薩欲成阿耨多羅三耶三菩。凈佛國土教化眾生者。當以四事饒益攝眾生。一者施。二者愛。三者利。四者同義。以是四恩事益于眾生。須菩提。我觀是義故說是事。三十七品者則是菩薩摩訶薩父母則為是舍。是則為護。是則為燈明。須菩提。菩薩不欲隨他人教住者。欲斷一切眾生狐疑者。欲凈佛國教化眾生者。當學般若波羅蜜。何以故。般若波羅蜜者。廣說菩薩之行。是諸菩薩所應當學者。須菩提白佛言。何等為般若波羅蜜相。佛言。般若波羅蜜如虛空相。亦非相亦不作相。須菩提言。世尊。頗有因緣可知般若波羅蜜相不。以相知諸法不。佛言如是。須菩提。欲知般若波羅蜜相。如諸法相。何以故。諸法寂故。諸法常凈故。以是故須菩提。般若波羅蜜相。則諸法之相。以空寂故。須菩提白佛言。世尊。若諸法寂若諸法空。云何知諸法有著有斷。空之寂亦不斷亦不著。亦不成阿耨多羅三耶三菩。于空寂中。亦不有法。于空寂中亦不見得阿惟三佛者。世尊。我等云何當知是義。佛告須菩提。眾生長夜著吾我行。須菩提言爾。世尊。眾生長夜著吾我行。佛言。云何為知吾我空寂不。須菩提言爾。世尊。須菩提。知眾生以吾我故久在生死不。須菩提言爾。世尊。以眾生著吾我故。久在世間更受勤苦便知有著。須菩提。無吾無我無有受者。亦不久在世間。亦不久受勤苦。亦不著便不斷。須菩提白佛言。世尊。菩薩作如是行者。不于五陰行。亦不于三十七品作行。亦不行四無礙慧。何以故。不見有法有可行者。亦不見法當可行者。菩薩如是行者。諸天世人無能動者。無能伏者。羅漢辟支佛無能及者。何以故。所住處無有能逮故。世尊行薩云然菩薩所住無有能及者。菩薩如是疾近薩云然。佛言。于須菩提意云何。閻浮提眾生盡得人道已。皆為阿耨多羅三耶三菩。若有善男子善女人。供養承事盡其壽命。持是供養之福施為阿耨多羅三耶三菩。是善男子善女人其福寧多不。須菩提言。世尊。甚多甚多。佛言。不如是善男子善女人持般若波羅蜜教人具足為說解其中慧。意不遠離應薩云然念。乃至三千大千國土眾生皆得為人。若有善男子善女人。皆教使行十善地。立于四禪四等及四空定。又立于須陀洹斯陀含阿那含阿羅漢辟支佛阿耨多羅三耶三菩。持是功德施為阿耨多羅三耶三菩。是善男子善女人功德寧多不。須菩提言。世尊。甚多甚多。佛言。不如是善男子善女人持般若波羅蜜宣示他人具足為說解其中慧。意不遠離薩云然念者。出于賢圣之表。何以故。除如來無所著等正覺。唯當有是菩薩摩訶薩。何以故。以是善男子善女人。行般若波羅蜜有大慈行故。行般若波羅蜜。見諸眾生趣死地故便起大悲。以是行故便得大護不與想俱。便得大喜具足四等。須菩提。為菩薩大智之明。大智明者則六波羅蜜明是。是善男子善女人雖未得道。為一切眾生作救。于阿耨多羅三耶三菩不動還。所受供養衣服飲食床臥醫藥一切珍寶。以行般若波羅蜜故。必報眾生信施之福。疾近薩云然。須菩提。若不欲癡妄受人施者。若欲示眾生之道徑者。若欲解無所有者。若欲度脫牢獄中人者。若欲與一切眾生眼者。身所行當應般若波羅蜜。有所語言。亦當應般若波羅蜜意。應般若波羅蜜者。他余之意亦不得其便。當作方便晝夜念般若波羅蜜莫有斷絕。須菩提。譬如士夫曾得摩尼寶。后復得之大歡喜踴躍后復失之。失是寶已甚大愁憂。憶想是摩尼寶。坐起無忘不離須臾。自念我云何欻亡此大寶。佛告須菩提。菩薩離于薩云然念。亦如彼人失大珍寶。坐起不忘須臾之間。須菩提白佛言。云何世尊。一切諸念無有止處。皆空皆寂。云何菩薩不離薩云然念。亦不從離中。亦不從念中可得菩薩。亦不從薩云然中可得菩薩。佛告須菩提。若有菩薩知諸法自遠離。法性常住。道法及如真際常住。非佛所作亦非羅漢辟支佛所可作。菩薩知是已終不復離般若波羅蜜。何以故。般若波羅蜜空寂故。亦不增亦不減。須菩提白佛言。世尊。若般若波羅蜜自空寂者。云何菩薩與般若波羅蜜等成阿惟三佛。佛言。菩薩亦不與般若波羅蜜等。亦不增亦不減。真際亦不增亦不減。法性亦不增不減。何以故。般若波羅蜜亦非一亦非二。若菩薩聞是不怖不難亦不恐畏。當知是菩薩已住于阿惟越致地。行般若波羅蜜。須菩提白佛言。云何世尊。念般若波羅蜜空。念般若波羅蜜無所有。為行般若波羅蜜耶。佛言不也。須菩提言。世尊。頗有離般若波羅蜜行般若波羅蜜者不。佛言不也。須菩提言。世尊。般若波羅蜜行般若波羅蜜不。佛言不也須菩提言。世尊。空可行空不。佛言不也。須菩提言。世尊。五陰行般若波羅蜜不。佛言不也。須菩提言。世尊。六波羅蜜行般若波羅蜜不。佛言不也。須菩提言。世尊。乃至四無礙慧行般若波羅蜜不。佛言不也。須菩提言。世尊。五陰之空如及爾法法性四無礙慧空行般若波羅蜜不。佛言不也。須菩提言。世尊。是諸法不行般若波羅蜜耶。若不行是法。菩薩云何行般若波羅蜜。佛言。于須菩提意云何。頗見有法行般若波羅蜜者不。須菩提言。不見也世尊。頗見般若波羅蜜菩薩有可行者不。須菩提言。不見也世尊。于須菩提意云何。汝所不見法為可得不。不也世尊。佛言。不可得法為有生滅不。不也世尊。佛告須菩提。如菩薩無所從生法忍阿耨多羅三耶三菩莂。亦復如是。若菩薩學承。用如來四無所畏四無礙慧。習行是法。終不離阿耨多羅三耶三菩慧。薩云然慧。摩訶衍慧。何以故。菩薩摩訶薩得無所從生法忍。至成阿耨多羅三耶三菩。終不耗減。須菩提白佛言。世尊。從諸法無所生中。授諸菩薩阿耨多羅三耶三菩記莂耶。佛言不也。須菩提言。世尊。從所生法中授諸菩薩莂耶。佛言不也。須菩提言。亦不從無所從生法授菩薩莂。亦不從有所生中授菩薩莂。如是云何授諸菩薩阿耨多羅三耶三菩記莂。佛告須菩提。頗見法受阿耨多羅三耶三菩記莂者不。須菩提言。世尊。我亦不見法有授記莂者。我亦不見得阿耨多羅三耶三菩。亦不見當得者。亦不見已得者。佛言。如是如是。須菩提。菩薩摩訶薩于諸法無所得。菩薩亦不念言有阿惟三佛。亦不念言我當得阿惟三佛。何以故。菩薩行般若波羅蜜。于諸法無所分別。般若波羅蜜亦無所分別故

　　摩訶般若波羅蜜釋提桓因品第六十三

爾時釋提桓因白佛言。世尊。般若波羅蜜者。甚深微妙難曉難了難解難知不可思議。以本凈故。聞是深般若波羅蜜書持學者。為已具足從大功德來。想著之意為不復生。至阿耨多羅三耶三菩亦無想著。佛告釋提桓因言。如是如是。拘翼。有行般若波羅蜜者。不從小功德來。拘翼。閻浮提滿中眾生。皆行十善四等四禪及四空定。不如是善男子善女人。書持般若波羅蜜。諷誦受學如其教住。至阿耨多羅三耶三菩不聽余念。其福百倍千倍巨億萬倍。不可以譬喻為比。爾時有異比丘語釋提桓因言。拘翼。是善男子善女人。守行奉持般若波羅蜜。轉復教人者。其功德出彼閻浮提眾生所作者上。釋提桓因語是比丘言。善男子善女人。于般若波羅蜜中一發意。勝閻浮提所作十善四禪四等五通者上。何況奉行書持諷誦如中教者。皆過諸天阿須倫世間人上。是菩薩不獨過諸天世間人。乃過須陀洹斯陀含阿那含阿羅漢辟支佛上。不但過是上。乃至菩薩行五波羅蜜。無般若波羅蜜漚和拘舍羅者上。菩薩如般若波羅蜜教住者。出諸天世人上。諸天世人皆不能及。如般若波羅蜜教住者。為不斷薩云然種地住。終不離如來名號菩薩行。如是終不失道場。菩薩摩訶薩所行如是。為欲拔出眾生沉沒長流者。如是學者為學菩薩所學。不學聲聞辟支佛學。菩薩如是學者。諸四天王當來至是菩薩所言。善男子善女人。勤學疾學成阿耨多羅三耶三菩。坐于道場時。過去諸如來無所著等正覺所持四缽。今在是間當奉不久。如是行般若波羅蜜者。諸釋提桓因亦當復來勸助是善男子善女人。須焰天子將諸焰天子來下。兜率天子將諸兜率天子來下。諸尼摩羅天皆悉來下。諸波羅尼蜜天亦悉來下。乃至首陀會諸天皆悉來下。至是行深般若波羅蜜菩薩所。十方現在諸如來無所著等正覺。皆常念是善男子善女人。行般若波羅蜜者。行是深般若波羅蜜者。諸可世間所有厄難勤苦之事了無復有。須菩提。是為行般若波羅蜜者現世功德之報。一切世間皆有四病。一事動者身中諸根無不受痛。以受痛故意便受惱。是諸病惱不復著是菩薩身。用行深般若波羅蜜故。是為現世功德之報。爾時阿難意念。釋提桓因自持辯才說以佛事說。釋提桓因。知阿難意之所念語阿難言。我之所說皆是佛事。佛告阿難。釋提桓因所可說者。皆是佛事因緣。若菩薩學習念般若波羅蜜時。三千大千國土中魔皆生狐疑。今是菩薩當為真際作證。取聲聞辟支佛道耶。當成阿耨多羅三耶三菩阿惟三佛乎。阿難。若有菩薩不離般若波羅蜜時。魔復大愁毒。爾時魔復起大風。欲使是菩薩恐怖。有難起懈怠之意。欲使菩薩于薩云然念中起一亂意。阿難白佛言。世尊。魔為都盧嬈亂諸菩薩耶。有不嬈者。佛告阿難。有行亂者有不亂者。阿難白佛言。有嬈者誰不嬈者誰。佛言。菩薩從本聞般若波羅蜜時。意中不樂不解者。波旬便往嬈亂。若聞說深般若波羅蜜時。意中狐疑言為審有是耶為無有耶。用是故波旬往嬈。復次阿難。若有菩薩遠離真知識。便不聞不知般若波羅蜜。不解其事意便不樂。是故波旬復往嬈亂。復次阿難。若有菩薩遠離般若波羅蜜反持非法。用是故魔得其便。復次阿難。菩薩失般若波羅蜜更嘆非法。魔即歡喜念言。彼說非法之事。當有若干伴輩。當滿我愿。復并使余人墮于二地羅漢辟支佛是也。復次阿難。若有菩薩聞說深般若波羅蜜時。便意念言。是深不能大深耶。作是念者。魔便念言。我今已得子便。復次阿難。若有菩薩向余人貢高言。我能行六波羅蜜汝不能行。是菩薩為魔所得便。阿難。時魔波旬大歡喜踴躍。復次阿難。若有菩薩自怙智慧。自怙種姓。自怙其善。自怙知識。便起貢高下于他人。亦無阿惟越致相行像貌。專自貢高輕賤他人。便語人言。汝亦不在菩薩種姓之中現。汝亦不在摩訶衍中。爾時波旬歡喜念言。今我境界宮殿不空。增益三惡趣我種姓不損。魔常伺是菩薩欲使說非法之事。欲使眾人皆聞非法。亦當邪見增益勞垢。造顛倒行顛倒于法。身口意錯貪著邪福。從是因緣增益三惡趣。魔之眷屬宮殿益多。爾時波旬倍歡喜踴躍而自娛樂。復次阿難。若行菩薩道者。與聲聞道家共爭。魔時念言。是善男子離薩云然遠不近大智。所以者何。斗爭怨恚非薩云然道。是三惡之業。復次阿難。菩薩菩薩自還共爭。波旬念言。兩離佛遠失薩云然。是二菩薩俱不得成阿耨多羅三耶三菩。所以者何。是善男子所造。是三惡業非薩云然。復次阿難未受莂者。與得記莂菩薩共爭。興起惡意。隨其意起多少之數卻若干劫。雖起爭意如故不舍薩云然者。當卻劫數若干徑路。然后乃成阿耨多羅三耶三菩。阿難白佛言。世尊。乃當更爾所劫數。于其中間寧有除不。佛告阿難。我為三乘說法。隨其意起多少之數。各盡其事無有中間減少之除。佛告阿難。若菩薩菩薩共爭。若恚若罵懷恨不悔者。我不說有除。當更劫數勤行僧那。然后乃成。若有菩薩斗爭恚已便自悔言。是利難得。我今當為一切下屈。今世后世當使眾生皆共和解。我今云何惡聲加人而念人惡。我終不敢復作是事。當如聾羊當自除過。成阿耨多羅三耶三菩度脫眾生。云何起恚而自陷溺。不當起恨不當陷溺。爾時菩薩適起是意已。魔波旬不能得其便。復次阿難。行菩薩者不當與聲聞家共止。若共止者不當與爭。所以者何。當自念言。我不應得與是輩人起恚共爭。我當成就阿耨多羅三耶三菩度諸苦厄。阿難白佛言。世尊。菩薩菩薩自共住止其法云何。佛告阿難。菩薩菩薩共止之法。相視當如世尊共止。所以者何。當作念言。是我真伴共乘一船。彼學我學是為同學。共行檀波羅蜜至薩云然。若彼意憒不順薩云然者我所不應。若彼意定不離薩云然者我亦應爾。菩薩摩訶薩作是學者為共等學

　　摩訶般若波羅蜜問等學品第六十四

須菩提白佛言。世尊。何等為菩薩摩訶薩之等所應學者。佛告須菩提。內空外空是菩薩摩訶薩之等。五陰自空。乃至于道道亦自空。須菩提。是空為是菩薩摩訶薩之等。于是等空成阿耨多羅三耶三菩。須菩提言。世尊。菩薩學消五陰為學薩云然。五陰不染為學薩云然。學滅五陰為學薩云然。不生五陰為學薩云然。乃至四無礙學為學薩云然。佛告須菩提。如所言。學消五陰為學薩云然。乃至學無所生為學薩云然。佛言。于須菩提意云何。五陰所有如乃至道如及世尊如。是諸如頗有減盡滅時不。須菩提言。不也世尊。佛言。菩薩如是學。為學如為學薩云然。如亦不盡亦不減亦不滅。如是學為學如為學薩云然。菩薩如是學為學六波羅蜜。為學三十七品。為學佛十八法。為學薩云然。佛告須菩提。菩薩作如是學為度諸學。表為第一學。如是學者諸天及魔不能壞敗。作如是學疾近阿惟越致。如是學者為習尊業為習如來。如是學者為導御眾生。如是學者為凈佛土。為學大慈大悲。為學教化眾生。須菩提。菩薩如是學者。為學三合十二法輪轉度脫眾生。如是學者為學不斷佛種。如是學者為學開甘露法門。作如是學為學示無為法。須菩提。下劣之人不能學是。作是學者為欲拔一切眾生生死之根。如是學者為不入三惡趣。不生邊地。不生栴陀羅家。如是學者不復聾盲喑啞跛蹇。如是學者諸根具足終不缺減。無惡音聲不犯十惡終不學邪。以自生活不為無反。復不與惡者俱。須菩提。如是學者不生長壽天。用漚和拘舍羅故。何等為漚和拘舍羅。般若波羅蜜所說漚和拘舍羅。四禪四等及四空定不隨禪計。如是學者為凈一切諸法之力。凈羅漢辟支佛力。須菩提白佛言。世尊諸法之性皆自清凈。云何菩薩欲凈諸法。佛告須菩提。如是如是。菩薩已凈性之本。學般若波羅蜜不厭不懈。是為學般若波羅蜜。是法非是凡夫愚人之所能學所能知見。菩薩為眾生故行檀波羅蜜至薩云然。菩薩學如是為學十力。為學無所畏力。如是學者出過眾生所為之表。須菩提。譬如地之所出出金銀異寶少少處出耳。如是須菩提。少少人學般若波羅蜜。多有發聲聞辟支佛意。少少人能行遮迦越羅福者。作粟散小王行者多。少少眾生能入薩云然者。多有人入羅漢辟支佛道。須菩提。多所人求阿耨多羅三耶三菩意者。得成就者少少耳。多住羅漢辟支佛地。須菩提。多有人行菩薩道。學般若波羅蜜者。至阿惟越致地者。亦少少耳。用是故須菩提。若欲堅住在阿惟越致地者。當學深般若波羅蜜。復次須菩提。菩薩學般若波羅蜜時。嫉意不生犯戒意不生。恚意不生亂意不生。懈怠意不生愚癡意不生。三毒意不生疑意不生。五陰意不生乃至道意不生。何以故。須菩提。是菩薩行深般若波羅蜜時。不見法有所生者。于無生法亦無所得亦無所起。是故菩薩學持深般若波羅蜜。為悉總持諸波羅蜜。何以故。菩薩學深般若波羅蜜時。諸波羅蜜皆悉隨從。譬如著吾我之人悉總持六十二見。是故菩薩學般若波羅蜜諸波羅蜜皆悉隨從。譬如人欲死時。風先命去諸根悉滅。須菩提。菩薩行深般若波羅蜜時。諸波羅蜜皆悉入中。菩薩欲出過諸波羅蜜表者。當學深般若波羅蜜。學深般若波羅蜜者為學人中最尊上。須菩提。三千大千剎土其中眾生寧為多不。須菩提言。世尊。一閻浮提眾生尚多。況乃三千大千剎土所有眾生。佛言。令此眾生盡得入道。悉得阿耨多羅三耶三菩。若有菩薩一一供養衣被飲食眾所當得盡其壽命其福寧多不。須菩提言。甚多甚多。佛言。不如是善男子善女人至意念般若波羅蜜也。何以故。是深般若波羅蜜者。是諸菩薩摩訶薩之大益。能使菩薩成阿耨多羅三耶三菩。須菩提。菩薩欲在眾生之上。一切眾生為無所歸無所依怙。欲受其歸。欲為作依怙者。欲為盲人作明導者。欲求作佛者。欲得佛境界者。欲作佛游步者。欲為佛師子音響者。欲撞擊佛鐘鼓者。欲放大蠡音者。欲為佛會講說佛法義。決斷眾人諸狐疑者。悉欲得是者。當學深般若波羅蜜。菩薩行般若波羅蜜者。所有三界諸善之福德無事不得。須菩提言。世尊。菩薩寧復得羅漢辟支佛之福德耶。佛言。亦得羅漢辟支佛之福德。但不于中作證耳。以智慧觀察羅漢辟支佛慧即得過。不于中住自上菩薩位。菩薩作如是學者去薩云然不遠。疾成阿耨多羅三耶三菩。須菩提。菩薩如是學者為諸天阿須倫之福祐。如是行者過諸羅漢辟支佛上。疾近薩云然。須菩提。如是學者不久行般若波羅蜜。不離般若波羅蜜。菩薩如是行深般若波羅蜜。當知是為不耗減法。不遠薩云然疾近三乘慧。菩薩若復反作念言。彼此般若波羅蜜便不逮薩云然。作是念者為不行般若波羅蜜。若復此彼深般若波羅蜜。不知般若波羅蜜。亦不見般若波羅蜜。亦不知般若波羅蜜為誰。亦不知誰當于般若波羅蜜中得阿耨多羅三耶三菩。若復作是念。般若波羅蜜亦非彼亦非此亦無從中出者。法性常住如真際有佛無佛法性常住。菩薩摩訶薩作是學者。為學般若波羅蜜

放光般若經卷第十四放光般若經卷第十五

　　　　西晉于闐國三藏無羅叉奉　詔譯


　　摩訶般若波羅蜜親近品第六十五

爾時釋提桓因意念言。菩薩行六波羅蜜乃至佛十八法。尚出眾生之上。何況成阿耨多羅三耶三菩者。若有發意念薩云然者。為得壽命中之最人中之善利。何況發意欲為阿耨多羅三耶三菩者。發阿耨多羅三耶三菩意者。未發者當親近之。釋提桓因。以天曼陀羅花而散佛上。散已發愿言。若有發阿耨多羅三耶三菩意者。令具足法愿。具足薩云然愿。具足自然法愿。具足無漏法愿。釋提桓因白佛言。世尊。如我意愿。其發阿耨多羅三耶三菩意者。不復欲令動還。墮羅漢辟支佛地。為下大乘終不墮于羅漢辟支佛乘。倍復發愿精進愿阿耨多羅三耶三菩。見三界中所有諸勤苦者悉為作護。如是具足。菩薩意念。我等已度當復度不度者。我已安隱當復安余。我已泥洹當復度余令得泥洹。釋提桓因白佛言。世尊。善男子善女人。代初發意菩薩歡喜者。為得幾所福。久發意菩薩復代歡喜。得何等福。阿惟越致菩薩代其歡喜復得幾福。至一生補處菩薩代其歡喜。復得幾福。佛告釋提桓因言。拘翼。是四天下尚可稱知斤兩。代其歡喜者其福不可稱。三千大千剎土亦可稱知。代其歡喜者福不可稱計。拘翼。三千大千剎土。其中海水取。一發破為百分以一分發盡渧。海水尚可數知幾渧。從代歡喜功德(此間有三十五字重復書準丹本除)福不可計量。拘翼。阿僧祇佛剎所有境界虛空。持斛斗升合量空。尚可知幾所。從代歡喜功德福不可計量。釋提桓因白佛言。世尊。諸不代初發意菩薩歡喜者。是為魔之所使。不代歡喜者是魔官屬人從魔中來。何以故。有代發意歡喜者是為壞魔故。諸欲不舍敬三尊。亦不一相亦不二者。當持是代歡喜意。求阿耨多羅三耶三菩。佛言如是。拘翼。發是代歡喜意者。得至佛國供養諸佛。所以者何。阿僧祇人初發意作功德代歡喜故。從初發意菩薩至于十住阿惟顏。菩薩所作功德皆代其歡喜。持是功德疾近阿耨多羅三耶三菩。成阿惟三佛已無央數不可說阿僧祇眾生。皆當得度。以是故。拘翼。是善男子善女人。有初發意者當持代歡喜之功德求阿耨多羅三耶三菩。不以意求亦不離意。代阿惟越致及一生補處歡喜。以求阿耨多羅三耶三菩。不以意求而不離意。須菩提言。是意如幻。云何能得阿耨多羅三耶三菩。佛言。于汝意云何。汝見是意如幻不。須菩提言。不見也。世尊。我不見如幻亦不見意非幻。佛言。亦非法頗見是意不。頗非見幻不離意。見是法成阿耨多羅三耶三菩不。須菩提言。不見也。世尊。我不見法當持何等起為有為無。法常自寂不可以有得亦不可以無得。若法常寂不成阿耨多羅三耶三菩。無所有者亦復不成阿耨多羅三耶三菩何以故。世尊。一切諸法亦不可得亦無有故。世尊。六波羅蜜常寂乃至于道亦復常寂。法亦不應當念。亦無有法而將來有。般若波羅蜜常寂。成阿耨多羅三耶三菩。阿耨多羅三耶三菩常寂。須菩提言。世尊。般若波羅蜜三耶三菩。亦寂之中云何逮覺。佛言。善哉善哉。薩云然寂阿耨多羅三耶三菩亦寂。須菩提。般若波羅蜜及薩云然不寂者。亦非般若亦非薩云然。是故須菩提。般若波羅蜜薩云然寂。亦不因般若波羅蜜成阿惟三佛。不離般若波羅蜜得阿惟三佛。不得般若波羅蜜者。終不得阿惟三佛。須菩提言。世尊。菩薩所行甚深。佛言。如汝所說。菩薩所行入甚深苦行。雖謙苦行不于法中中道取證。墮于羅漢辟支佛地。須菩提白佛言。世尊。如我從佛所聞。菩薩不為謙苦。何以故。亦不見是可得證者。亦不見般若波羅蜜可取證者。亦不見法當取證者。諸法皆不可得者。有何等義有何等法有何等般若波羅蜜。當可取證成阿耨多羅三耶三菩者。須菩提言菩薩行者為無所得行。菩薩于無所得法中。還諸法無限之限事。世尊。若有菩薩聞說是事。不卻不難亦不懈怠。是為行般若波羅蜜。亦不見行般若波羅蜜者。亦不見成阿耨多羅三耶三菩者。菩薩行般若波羅蜜亦不作是念。羅漢辟支佛地離我遠。薩云然離我近。世尊。譬如虛空亦無近遠之念。何以故。虛空無分別故。行般若波羅蜜菩薩亦無是念。二道離我遠薩云然離我近。何以故。般若波羅蜜亦無所分別故。譬如幻人亦不自念。師離我近觀人離我遠。何以故。幻人無念故譬如光影無有念。我所因者離我近余離我遠。菩薩行般若波羅蜜。如來無所著等正覺亦無所愛。世尊。般若波羅蜜亦如是。譬如如來無有念故。譬如如來所化亦不念二道。離我遠佛離我近。何以故。化以如來無念故。般若波羅蜜無有念故。譬如如來所作亦不念二道。離我遠佛道離我近。何以故。化如來亦無念故。般若波羅蜜亦無念二道。離我遠佛離我近。譬所為作事亦無念可說。般若波羅蜜事亦如作亦無念故。尊者舍利弗。語耆年須菩提。但般若波羅蜜無有念耶。須菩提言。六波羅蜜亦無有念。五陰五情亦復無念。眼色六入亦復無念。四禪四等及四空定三十七品至三脫門佛十種力十八法四無所畏四無礙慧薩云然事亦無有念。乃至于道亦復無念。有為性亦無念。舍利弗言。若諸法無念。何從有五趣。云何復有須陀洹斯陀含阿那含阿羅漢辟支佛及佛世尊。須菩提言。諸眾生因四顛倒而起四顛倒而造作事。身口意行隨受其像。便有疑應故有泥犁薜荔獸人中天上。舍利弗言。云何有須陀洹乃至三耶三佛。須陀洹道亦無念。乃至三耶三佛道亦無念。諸過去當來無所著等正覺。及現在十方諸佛無念已盡滅。以是故。舍利弗。當作是知。一切諸法皆無念。信如是法性真際故。舍利弗。菩薩當以無念行般若波羅蜜。以無念行般若波羅蜜故。便得逮覺無念之法

　　摩訶般若波羅蜜牢固品第六十六

于是舍利弗語須菩提。菩薩摩訶薩行般若波羅蜜。為行不牢固耶。須菩提報言。如是如是。菩薩摩訶薩行般若波羅蜜者。為行不牢固。何以故。般若波羅蜜無有牢固。乃至薩云然亦無有牢固。亦無不牢固。何以故。菩薩行般若波羅蜜不牢固尚不可得。乃至薩云然亦不可得見。何況有牢固。若干百千色欲天子意念言。諸有善男子善女人。發阿耨多羅三耶三菩。行般若波羅蜜者當為作禮。既行般若波羅蜜而不中道取證。墮羅漢辟支佛地。以是故當為作禮。于等法不取證故。須菩提語諸天子言。菩薩于等法不取羅漢辟支佛證。不足為奇。為阿僧祇人盟誓。亦不見有人而欲度脫眾生。是乃為奇。以是故。菩薩發意為阿耨多羅三耶三菩者為欲降伏眾生。欲降伏眾生者則為欲降伏虛空。何以故。當知虛空眾生皆悉寂故。眾生亦空虛空亦空。如虛空之無牢固。眾生亦無牢固。諸天子。以眾生無有牢固故而結盟誓。是故菩薩摩訶薩為甚奇特。為眾生結盟誓者。則為與虛空共斗所。為眾生結盟誓者亦不見眾生。亦寂結盟誓亦寂故。菩薩聞是不恐不懈不難不怯。為行般若波羅蜜。何以故。五陰寂故眾生亦寂。云何五陰寂故眾生亦寂。以五陰寂故六波羅蜜寂。以五陰六衰寂故內外空寂及有無空亦寂。以五陰六衰寂故十八性亦寂。五陰寂故三十七品四禪四等及四空定四無礙慧亦寂。以五陰寂故佛十種力四無所畏大慈大悲及十八法薩云然亦寂。菩薩聞是諸法皆寂。意不恐怖不難不怯。是為行般若波羅蜜。佛告須菩提。何以故。菩薩不恐不懈為行般若波羅蜜。須菩提言。世尊。以無所有故不恐。以寂靜故不懈。菩薩以是無所有寂靜故。不恐不懈為行般若波羅蜜。何以故。恐畏懈怠亦不可得見故。菩薩聞是恐畏亦不可得復不恐怖。是為行般若波羅蜜。何以故。恐畏皆不可得見故菩薩摩訶薩如是行者。諸天梵釋皆為作禮。不但諸天釋梵為行般若波羅蜜菩薩作禮。乃至首陀會諸天皆為行般若波羅蜜菩薩作禮。須菩提。十方現在諸如來無所著等正覺。皆念是菩薩行般若波羅蜜者。菩薩行般若波羅蜜者。為具足五波羅蜜。為具足薩云若。須菩提。若十方諸佛念是行般若波羅蜜菩薩者。當知是菩薩成就佛不久。須菩提。一恒邊沙人悉使為魔。一一魔者所將官屬如一恒邊沙。假令爾所魔及將爾所官屬。欲共壞亂行般若波羅蜜菩薩者。終不能壞。有二事魔不能中道壞菩薩。何等為二。一者觀諸法皆空。二者不舍眾生。復有二事魔不能壞。何等為二。一者所作如所言。二者常念諸佛菩薩。如是行般若波羅蜜。諸天皆來勸助慰勞言。善男子。今成阿耨多羅三耶三菩不久。是故莫得舍空無相無愿之行。如是行者無所歸仰者而受其歸仰。無有依護者則為作依護。無有覆蓋者而為作舍。為冥者作大明。為盲者作眼目。何以故。是菩薩行般若波羅蜜者。十方諸佛及眾菩薩比丘僧眾。皆共稱揚說其名故。須菩提。譬如我說法時。稱揚贊嘆寶造菩薩及識挽菩薩。我說法時稱譽妙樂佛國中諸菩薩修梵行者。我亦常稱譽彼諸正士。亦如十方諸佛歡喜顏色。嘆說菩薩行般若波羅蜜者。從初發意菩薩欲具足行佛道。至阿耨多羅三耶三菩成薩云然。十方諸佛亦復歡喜顏色稱譽說之。所以者何。少有菩薩有能順行應佛業者。須菩提白佛言。世尊。諸佛以歡喜顏色稱譽諸菩薩。為贊嘆動還者不動還者。佛告須菩提。有行阿惟越致菩薩行般若波羅蜜者。亦有未受記莂菩薩行般若波羅蜜有。佛為是輩說法。佛亦復贊嘆說之。若有菩薩在妙樂佛國所學者。佛亦贊嘆說之。諸佛所可歡喜顏色贊嘆說者。復次須菩提。諸可行般若波羅蜜菩薩。知諸法無所生未得無所從生。知諸法空亦未得無所從生。知諸法凈亦未得無所從生。知諸法無所有無有堅固亦復未得無所從生。諸佛歡喜顏色贊嘆是輩菩薩。稱譽說其名字。是輩菩薩摩訶薩。以為滅羅漢辟支佛地。當受記莂于阿耨多羅三耶三菩地。有行般若波羅蜜菩薩者。諸佛皆歡喜稱譽贊嘆之。亦當住于阿惟越致地逮薩云然。復次須菩提。聞說般若波羅蜜時。亦不狐疑不卻不懈。如來無所著等正覺所說教。是菩薩當復至妙樂佛所。聞是般若波羅蜜妙樂佛土彼諸正士見是間。善男子善女人。亦復歡喜。是人曾行般若波羅蜜故來生是間。亦當復得深般若波羅蜜。如諸佛教住于阿惟越致地。須菩提。是故當知。般若波羅蜜音聲多有所饒益。般若波羅蜜音聲尚有所饒益乃爾。何況有行般若波羅蜜。所行如教住于薩云然者。須菩提白佛言。世尊。不離如教住。不離如者則為無所有。云何住薩云然。世尊。解脫如者無所得法。誰住如者。誰住如中。誰逮覺者。誰住于如。誰說法者。如尚不可得見。誰有住如者。誰逮覺者。是處不然。佛告須菩提。如汝所言。如者無生亦無有滅。如住無異不生滅者。誰當住是中成阿惟三佛者。誰說法者。是皆無所有。釋提桓因白佛言。世尊。般若波羅蜜者甚深。菩薩欲成阿耨多羅三耶三菩甚難得。何以故。亦無住如者亦無成阿惟三佛者。亦無說法者。雖無所見無所有。聞是不恐不怖。須菩提語釋提桓因言。拘翼。如拘翼所言。菩薩甚奇甚特。于深法中亦無狐疑亦無追喜。諸法皆空誰狐疑有進退意者。釋提桓因語須菩提。如尊者所言。但說空事無所掛礙。譬如仰射空中箭去無礙。尊者須菩提所說亦無所著

　　摩訶般若波羅蜜囑累品第六十七

于是釋提桓因白佛言。世尊。我所說者頗為隨順為應法不。佛言。如是如是。拘翼。汝所說問者為順事形無有謬誤。釋提桓因言。世尊。尊者須菩提所說甚可奇異。所說不離空無相無愿。不離三十七品亦不離于道。佛告釋提桓因言。拘翼。長老須菩提常行空行六波羅蜜亦不有。何況有行者。三十七品亦不有。何況有行者。禪惟無三昧三昧越亦不有。四無所畏四無礙慧四等大慈大悲十力佛十八法亦不有。何況有行者。道亦不有何況欲得者。薩云然亦然亦不有。何況有行者。如來尚不有。誰當為如來者。無所從生亦不有。何況有證欲得之者。相亦不有。何況有身有受三十二相者。諸好亦不有。何況有欲得八十種好者。所以者何。拘翼。須菩提者一切諸法以寂行故。須菩提者無所有行為以空行為無相行為無愿行。拘翼。是則為須菩提行。如須菩提所行。比菩薩摩訶薩行般若波羅蜜行。百倍千倍巨億萬倍不得為比。何以故。菩薩摩訶薩行般若波羅蜜者。比羅漢辟支佛菩薩摩訶薩為最上尊。除諸如來無有過者。是故菩薩摩訶薩。欲出諸天世間人民上者。當行般若波羅蜜。何以故。菩薩摩訶薩行般若波羅蜜。出聲聞辟支佛上。住于菩薩地具足佛法。逮薩云然便得如來爾時坐中諸忉利天以文陀羅花而散佛上。爾時六千比丘整頓衣服已。從坐起為佛作禮長跪佛前。以佛威神諸文陀羅花各各滿掬持散佛上。散花已訖。皆同時白言。我等世尊。當奉妙行如諸佛所行。諸羅漢辟支佛所不能及處。爾時世尊。知諸比丘意便笑。如諸佛常法五色光從口出。遍照十方還繞身三匝從頂而入。阿難。從坐起整衣服。先下右膝長跪白佛言。佛不妾笑愿聞其意。佛告阿難。是六千比丘后當來世。劫名多樓波尼。于彼劫中皆當成佛。號散花如來無所著等正覺。是諸如來國土皆等比丘僧數亦各各等。其佛壽命亦等其壽各千歲。作佛時各各盡世雨五色花。佛告阿難。是諸比丘于是壽命終在所生處。常當出家為道久久共俱。然后乃成阿耨多羅三耶三菩。復次阿難。菩薩摩訶薩欲得最妙之行者。當行般若波羅蜜。菩薩欲為如來者當行般若波羅蜜。阿難。若有善男子善女人行般若波羅蜜者。當知是人從人道中來。或從兜術天上來。當知是人從人道中。廣聞般若波羅蜜。亦從兜術天上廣聞般若波羅蜜。從本聞其中慧所致。若有善男子善女人。聞是深般若波羅蜜。書持受學諷誦行者。轉復教人行菩薩道者說其中事。是善男子善女人當作是知。如從佛聞亦無有異。當知是人從過去諸佛作善本功德以來。是善男子善女人。不于聲聞辟支佛法中作功德。亦不從聲聞所聞是般若波羅蜜。阿難。若有善男子善女人。聞是深般若波羅蜜。讀誦持受能解中義廣宣教人。當知是人如面見佛無異。復次阿難。若善男子善女人。聞說是深般若波羅蜜時。不驚不怖倍復喜者。當知是人以從過去佛所作行所致久與善知識相得所致。是善男子善女人從過去佛作善本以來。終不失三乘之事。以精進意行六波羅蜜乃至薩云然。亦當莊事精勤。久當堅固行六波羅蜜至薩云然。不住羅漢辟支佛地。是故阿難。以般若波羅蜜囑累汝阿難。我所說諸法。除般若波羅蜜。悉亡悉失其過可可耳。汝持是深般若波羅蜜。若忘失一句舍一句亡一句汝過甚多。是故阿難。以是深般若波羅蜜囑累汝。當善持善受善諷誦念。若有善男子善女人。受持般若波羅蜜諷誦守行者。則為受持過去當來現在諸佛之道。若有善男子善女人。以名華名香繒蓋幢幡用供養我者。當供養般若波羅蜜。其有供養般若波羅蜜者以為供養過去當來今現在諸佛已。若有善男子善女人。聞說深般若波羅蜜。于中起恭敬意者。則為供養過去當來今現在諸佛已。阿難。汝若恭敬慈于我者。當恭敬慈于般若波羅蜜。若書是般若波羅蜜時。亦當恭敬慎莫失一句。是故阿難。持般若波羅蜜囑累于汝。如我今于三界中尊。般若波羅蜜亦復是尊。我所囑累大有余事耳。我今持以般若波羅蜜囑累汝。是故阿難。當宣語諸天龍神諸世間人。普令聞知。諸不欲舍如來三寶者。不欲棄去來今佛道者。慎莫棄舍般若波羅蜜。是者則我道之法御。若有善男子善女人。受持般若波羅蜜諷誦讀習念守行者。轉復教人演其中義分別解說者。是人疾得阿耨多羅三耶三菩。得薩云然不久。何以故。阿難。諸佛如來道者。皆出般若波羅蜜中。諸去來今佛皆從般若波羅蜜中出。是故阿難。菩薩欲得般若波羅蜜者。當學六波羅蜜。何以故。阿難。六波羅蜜者菩薩之母生諸菩薩故。諸學六波羅蜜者。皆當于中成阿耨多羅三耶三菩。是故阿難。持六波羅蜜倍囑累汝。六波羅蜜者是諸如來無所著等正覺之法藏六波羅蜜者無盡之藏。諸去來今佛轉法輪教化眾生者。皆以六波羅蜜為藏。諸去來今佛皆于六波羅蜜中。學成阿耨多羅三耶三菩。諸去來今佛諸弟子。皆學六波羅蜜而般泥洹。甫當般泥洹者亦當學是六波羅蜜。阿難。汝若教三千大千剎土中為弟子者說法。皆令成就得阿羅漢。雖有是教未為我弟子之教。不如以般若波羅蜜一句如法教菩薩令學。是則為我弟子之教。阿難。我屬所說三千大千國土。教滿中人皆令得羅漢行。行六波羅蜜所作功德寧為多不。阿難言。甚多世尊。佛言。阿難。不如我弟子說般若波羅蜜一日教諸菩薩。若不能一日日中可。不能至日中食時可。不能至食時彈指頃。其福勝度爾所羅漢。所以者何。一菩薩之德。出過一切諸羅漢辟支佛上。何以故。是菩薩自欲成阿耨多羅三耶三菩。復勸助安慰一切眾生。復欲令成阿耨多羅三耶三菩。阿難。行六波羅蜜三十七品。至薩云然增益功德。成阿耨多羅三耶三菩終不中還。說是般若波羅蜜時。四輩弟子及諸天龍阿須倫揵沓和甄陀羅摩睺勒。爾時佛于是大眾之中。而現神足變化。令是會者大眾皆見。阿閦如來彼大眾圍繞而為說法。眾大會譬如大海。皆是羅漢諸漏已盡。無復塵垢。皆得自在。意已得脫。已出解慧。悉舍重擔。眾事已辦。譬如大龍。所應已逮。習緒已訖。得等解脫。已度諸愿。彼會羅漢德皆如是。及諸菩薩摩訶薩數不可計。其德巍巍不可稱量。佛攝神足已忽然不現。佛告阿難。諸法如是不可眼見。諸法無對。法法無等。法法不相見。法法不相知。如今諸眾不見阿閦如來。彼佛國土亦不與眼作對故。諸法亦如是亦無對。法法不相知不相見故。阿難。法亦不知亦不見。諸法無所作。何以故。諸法空不可捉。諸法不可思議。諸法無有念。譬如幻士亦無所覺。用不要無堅固。菩薩摩訶薩如是行者。為行般若波羅蜜。于諸法無所入。阿難。菩薩如是學者。為學般若波羅蜜。欲逮諸波羅蜜者。當學般若波羅蜜。如是學者最尊最上出諸辯之上。無蓋之蓋為世覆蓋。無所歸者能為作歸。佛以是學能以右手。舉此三千大千剎土復還故處。一切眾生無覺知想。所以者何。是般若波羅蜜諸去來今佛皆于中學成。去來今佛無礙諸慧。阿難。是般若波羅蜜學。于諸學中最尊最上過諸辯上。欲平相般若波羅蜜者。欲得虛空邊際。何以故。般若波羅蜜不可平相。阿難。我初不說般若波羅蜜限。身體有數句體為有數義解為有數。般若波羅蜜者無有限數。阿難白佛言。世尊。何以故。般若波羅蜜無有限數。佛告阿難。般若波羅蜜。不可盡故無有限。般若波羅蜜寂故故無有限。過去當來今現在諸如來無所著等正覺。皆從是般若波羅蜜中學成。亦不能盡般若波羅蜜。是故阿難。般若波羅蜜不可盡。亦無能盡者。亦非盡者若有人言。我能盡般若波羅蜜者。為欲盡虛空。阿難。當知六波羅蜜不可盡亦不盡亦無能盡者。乃至薩云然亦不可盡無能盡者亦無有盡。是法亦無有生。尚無有生云何有盡。于是世尊。以廣長舌相障面。告阿難言。持是般若波羅蜜。于四輩中廣宣廣說廣分別解說。廣演其事令分明。所以者何。是般若波羅蜜中廣出諸法故。三乘學者皆當于中隨其所應而得學成。阿難。是深般若波羅蜜者。是諸法之藏。一切諸字皆來入中。是般若波羅蜜者皆是諸陀羅尼之門。諸菩薩欲學陀羅尼者當學般若波羅蜜。諸有菩薩得陀羅尼者。悉為總持諸法之辯才。般若波羅蜜者是去來今佛法之所。是故我告語一切。其有受持般若波羅蜜諷誦學者。則為總持去來今佛之道。阿難。我今為汝說般若波羅蜜行。汝持般若波羅蜜者。則為總持一切諸法

　　摩訶般若波羅蜜無盡品第六十八

是時須菩提意念言。諸佛之道大為甚深。我寧可問世尊。于是須菩提白佛言。世尊。般若波羅蜜云何不可盡。世尊報言。如虛空不可盡。是故般若波羅蜜不可盡。須菩提白佛言。世尊。菩薩當云何入般若波羅蜜中。佛言。如五陰不可盡。菩薩當作是入。如六波羅蜜不可盡。菩薩當作是入。乃至薩云然不可盡。菩薩當作是入般若波羅蜜。復次須菩提。癡如虛空不可盡。菩薩當作是入。所作行如虛空不可盡當作是入。識如虛空不可盡當作是入。名色如虛空不可盡當作是入。六衰如虛空不可盡當作是入。覺如虛空不可盡當作是入。愛如虛空不可盡當作是入。有如虛空不可盡當作是入。生如虛空不可盡當作是入。老病死憂悲勤苦如虛空不可盡當作是入。須菩提。菩薩摩訶薩當作是入般若波羅蜜中。菩薩摩訶薩于十二緣起作是觀者。為舍癡際為應無所入。菩薩作是觀十二緣起法者。則為得坐道場。作是觀者便得薩云然。須菩提。若有菩薩知虛空不可盡事。為行般若波羅蜜觀十二緣起者。終不墮羅漢辟支佛地。便得三耶三佛地。須菩提。諸有善男子善女人。行菩薩道而轉還者。皆以無有般若波羅蜜念故。不知行般若波羅蜜故。不知十二緣起如虛空故。不知漚和拘舍羅故。以是故于阿耨多羅三耶三佛而轉還。復次須菩提。諸有菩薩不轉還者。皆以漚和拘舍羅入般若波羅蜜中。知虛空不可盡作是入般若波羅蜜故。須菩提。菩薩摩訶薩作如是觀。十二緣起。不見有法無因緣而生者。不見有法。有常常生而不滅者。不見有法無不偶者。亦不見眾生亦不見有我人壽命。亦不見有知見者。亦不見無常亦不見吾我。亦不見凈亦不見不凈。須菩提。菩薩摩訶薩行般若波羅蜜。當作是觀十二緣起。須菩提。菩薩摩訶薩行般若波羅蜜。爾時不見五陰有常有無常有苦有樂有我無我有凈無凈。乃至薩云然亦不見法有常無常有苦有樂有我無我有凈無凈。須菩提。菩薩摩訶薩行般若波羅蜜時。亦不見有法可持見般若波羅蜜者。乃至于道亦不見有法可持見道者。須菩提。菩薩摩訶薩作是行般若波羅蜜者。于諸法無所倚。須菩提。菩薩摩訶薩行般若波羅蜜無所倚持。時魔波旬愁憂不樂。譬如士夫新喪父母。須菩提白佛言。世尊。獨是間魔愁憂耶。三千大千剎土中魔復愁憂乎。佛言。三千大千剎土中魔皆大愁毒。各在其處不能自安。菩薩摩訶薩作是行時。諸天及魔不能得其便。須菩提。菩薩欲得阿耨多羅三耶三佛者。當行般若波羅蜜。菩薩學般若波羅蜜者。則為具足諸波羅蜜。須菩提白佛言。世尊。菩薩云何具足六波羅蜜念。佛告須菩提言。菩薩行六波羅蜜所可作。為薩云然念行。是為菩薩摩訶薩行六波羅蜜

　　摩訶般若波羅蜜六度相攝品第六十九

于是須菩提白佛言。菩薩云何行檀波羅蜜而攝尸波羅蜜。佛言。菩薩布施求薩云然者。身口意常以三事凈施眾生。是為菩薩布施攝取尸波羅蜜。須菩提白佛言。菩薩云何布施攝羼波羅蜜。佛言。菩薩布施時受者逆罵詈輕易粗言加之。亦無恚恨之意向也。是為菩薩布施攝羼波羅蜜。云何菩薩布施攝惟逮波羅蜜。佛言。菩薩布施時。受者罵之亦復輕易。菩薩持意倍欲布施無所愛惜。常自念言。我常當布施不可廢忘須臾之間。常開意施與不須。人來有所索者爾乃與之。常索受者不問遠近。是為菩薩布施攝惟逮波羅蜜。云何菩薩布施攝禪波羅蜜。佛言。菩薩布施時求薩云然。其意不亂不求羅漢辟支佛道。是為菩薩布施攝禪波羅蜜。云何菩薩布施攝般若波羅蜜。佛言。菩薩布施時意常念言。我所布施如幻如夢雖有布施不見眾生有增有減。亦不見有得我物者。亦不見不得者。是為菩薩行檀波羅蜜攝取般若波羅蜜。須菩提白佛言。世尊。云何菩薩摩訶薩住尸波羅蜜攝取五波羅蜜。佛告須菩提。菩薩摩訶薩戒身口意。以戒不[打-丁+此]羅漢辟支佛地。自住于戒不害眾生命。不犯不與取不犯梵行不犯十戒。住戒布施。隨人所持戒布施。皆與眾生共發羼提波羅蜜。佛言。菩薩行戒。若有人來節節解剝。其意亦無起恨。不嗔不恚倍歡喜言。我為得大利人來節節解我。是為菩薩住戒攝取羼提波羅蜜。云何菩薩行戒攝取惟逮波羅蜜。佛言。菩薩行戒時身口意不懈怠。常作念言。從生死中拔諸眾生立甘露地。是為菩薩住戒攝取惟逮波羅蜜。云何菩薩行戒攝取禪波羅蜜。佛言。菩薩行戒。從第一禪至第四禪不倚二地。意常念言。我住于禪當度眾生。是為菩薩住戒攝取禪波羅蜜。云何菩薩行戒攝取般若波羅蜜。佛言。菩薩行戒。亦不見法有所住止。不見法有以無。不見法過于如者。以般若波羅蜜漚和拘舍羅不墮二地。須菩提。是為菩薩住尸波羅蜜攝取般若波羅蜜。須菩提白佛言。世尊。云何菩薩行羼波羅蜜攝取檀波羅蜜。佛言。菩薩行忍從初發意至于道場。一切眾生罵詈輕易節節支解。菩薩以住于忍地者。意常念言。雖人不取我當布施。不廢須臾。持是功德與眾生共發阿耨多羅三耶三菩。雖作是愿不住二處。何等二處。無有愿相無有作相。是為菩薩住忍攝取檀波羅蜜。云何菩薩住忍攝取尸波羅蜜。佛言。菩薩行忍從初發意坐于道場。初不犯十惡。從殺生至邪見。不犯十事奉行十善。意不想念二地。持是功德。愿與眾生共發阿耨多羅三耶三菩。于三乘意適無所著。是為菩薩住忍攝取尸波羅蜜。云何菩薩行忍攝取惟逮波羅蜜。佛言。菩薩行忍起精進意言。我當去是百千俞旬或百千剎土或無數剎。若有一人不持戒者我當教令持。隨其所應以三乘法而度脫之。持是功德與眾生共發阿耨多羅三耶三菩。是為菩薩住忍攝取惟逮波羅蜜。云何菩薩行忍攝取禪波羅蜜。佛言。菩薩行忍從第一禪至于四禪所起善意。持是善意發阿耨多羅三耶三菩。所念意如無禪亦無禪者。是為菩薩住忍攝取禪波羅蜜。云何菩薩行忍攝取般若波羅蜜。佛言。菩薩行忍從初發意至于道場。觀諸法寂觀諸法凈觀諸法盡。以凈法為證。坐道場已逮薩云然起便轉法輪。是為菩薩住忍攝取般若波羅蜜。須菩提。菩薩所攝取。如不取。如不舍。須菩提白佛言。世尊。云何菩薩行惟逮波羅蜜攝取檀波羅蜜。佛言。菩薩精進從初發意至于道場。于其中間身口意行。無有須臾食息懈廢。持是不懈之意我當成阿耨多羅三耶三菩不得不成住于精進。為眾生故。過百千俞旬。從一佛土至一佛國。過百千剎為一切人故。假令一人未得度者。欲安此人以三乘法而度脫之。亦不見人有得度者。若無有一人能行佛菩薩道者。當以辟支佛事教之。若無有行辟支佛事者。當以十善事教之。趣得一人使入道檢持是法。施眾生。已復以具足所有布施。持是功德與眾生共為阿耨多羅三耶三菩不為二地。是為菩薩住于精進攝取檀波羅蜜。云何菩薩精進攝取尸波羅蜜。佛言。菩薩精進從初發意至坐道場。自奉十善勸人令行。見行十善者代其歡喜。住于戒中不愿三界之樂。亦不愿二地。持是功德與眾生。共為阿耨多羅三耶三菩。所為無有三念。于去來今不見有作者。是為菩薩住于精進攝取尸波羅蜜。云何菩薩精進攝取羼波羅蜜。佛言。菩薩精進從初發意至于道場。若人非人來取菩薩節節支解。作意念言。誰割我者劫者是誰。但念言。我得大利我為眾生故受是身。今此眾生自來取去。夫為法御之者。倍當歡喜不當有起。持是功德共與眾生為阿耨多羅三耶三菩不為二地。是為菩薩住于精進攝取羼波羅蜜。云何菩薩精進攝取禪波羅蜜。佛言。菩薩精進從第一禪至于四禪。四等四無形禪亦不斷亦不著。所生之處但欲救濟眾生。以六度之法度脫眾生。往見諸佛從一佛剎至一佛剎禮敬供養殖諸善本是為菩薩住于精進攝取禪波羅蜜。云何菩薩精進攝取般若波羅蜜。佛言。菩薩精進不見五波羅蜜。亦不以相見。亦不以事見。亦不見三十七品。乃至薩云然亦無所見。亦不見諸法。亦不以事見。亦不以相見。亦不為法作巢窟。所語如所作亦無有二。是為菩薩住于精進攝取般若波羅蜜。須菩提白佛言。世尊。云何菩薩行禪波羅蜜攝取檀波羅蜜。佛言。菩薩行四禪四等四無形禪不以亂意。住于諸禪常行二施。法施財施自行二施。復勸助人令行二施。常贊嘆二施之德。見人二施常贊嘆之代其歡喜。持是功德共與眾生為阿耨多羅三耶三菩不為二地。是為菩薩住禪攝取檀波羅蜜。云何菩薩行禪攝取尸波羅蜜。佛言。菩薩行禪不生淫怒癡意。亦不生有所害意。但生薩云然行意。持是功德共與眾生為阿耨多羅三耶三菩不為二地。是為菩薩住禪波羅蜜攝取尸波羅蜜。云何菩薩行禪攝取羼波羅蜜。佛言。菩薩行禪觀色如聚沫。觀痛如泡。觀想如野馬。觀所作行如芭蕉。觀識如幻。作是觀已于五陰作無堅固不要想。作是觀已念言。是中誰有割剝我者。為是誰。色誰痛誰想誰行誰識誰。作是觀已復自念言。既罵詈粗言輕易之。意亦不起恚。尚無起者誰有罵者。是為菩薩住禪攝取羼波羅蜜。云何菩薩行禪攝取惟逮波羅蜜。佛言。菩薩以四禪趣禪。趣禪之德便得無量之變化。以天耳徹聞二聲。意如眾生念。自識無數生死之事。以天眼見眾生所得報應隨行善惡。住五神通從一佛國至一佛國。禮敬供養殖諸善本。凈佛國土教化眾生。持是功德共與眾生為阿耨多羅三耶三菩不為二地。是為菩薩住禪攝取惟逮波羅蜜。云何菩薩住禪波羅蜜攝取般若波羅蜜。佛言。菩薩行禪不有五陰六波羅蜜。亦不有三十七品。至薩云然及有為無為性。無所有亦無所作。雖無所作亦不生滅。所以者何。有佛無佛法性常如故。亦不生亦不滅。但有薩云然念。應薩云然行。須菩提。是為菩薩行禪波羅蜜攝取般若波羅蜜。須菩提白佛言。世尊。云何菩薩行般若波羅蜜攝取檀波羅蜜。佛告須菩提。菩薩行般若波羅蜜。自于內空不有內空。于外空亦不有外空。自于內外空亦不有內外空。空空大空第一最空有為空無為空亦不有空。亦不見至竟無底空行性空。一切諸法自空。菩薩摩訶薩住此十四空已。亦不見五陰空。以不空亦不知亦不有。亦不見三十七品空。以不空亦不知亦不有。乃至于道亦不見空。以不空亦不見。有為無為之性空以不空亦不知亦不見。菩薩摩訶薩行般若波羅蜜所作布施。人中天上所有所可布施皆悉見空。受者與者皆亦空。觀貪嫉之意初不能得其便。所以者何。菩薩行般若波羅蜜。無有分別若干念故。從初發意至坐道場。貪嫉之意不生。亦如如來無所著等正覺無貪嫉意也。是故菩薩行般若波羅蜜無貪嫉之意。菩薩摩訶薩所可尊者則般若波羅蜜是。是為菩薩住于般若波羅蜜攝取檀波羅蜜。云何菩薩行般若波羅蜜攝取尸波羅蜜。佛言。菩薩行般若波羅蜜二地之意不能得其便。所以者何。無羅漢辟支佛意故。索作二地意亦不可得。從初發意至坐道場常住十善。復勸進人使行十善。見人行者亦贊嘆之代其歡喜。持是戒意不[打-丁+此]諸法亦不[打-丁+此]二地。何況其余。是為菩薩住般若波羅蜜攝取尸波羅蜜。云何菩薩行般若波羅蜜攝取羼波羅蜜。佛言。菩薩行般若波羅蜜便生順忍念言。諸法亦無生者亦無滅者。亦無生死亦無罵者。亦無割者亦無剝者。亦無撾捶亦無縛者。從初發意至坐道場。一切眾生若撾若割刀仗支解。意生念言。哀哉諸法之法何所罵者。何所撾者何所剝者。是為菩薩住般若波羅蜜攝取羼波羅蜜。云何菩薩行般若波羅蜜攝取惟逮波羅蜜。佛言。菩薩行般若波羅蜜。為眾生說法安立眾生于六波羅蜜。立于三十七品。立于三乘之法。立于阿耨多羅三耶三菩。安立眾生如不立。于有為無為之法。是為菩薩住般若波羅蜜攝取惟逮波羅蜜。云何菩薩行般若波羅蜜攝取禪波羅蜜。佛言。菩薩行般若波羅蜜除如來三昧。余二地三昧菩薩三昧皆悉能行。于八惟無禪九次第禪。能逆順行三昧已竟。于是三昧起便入師子奮迅三昧。何等為師子奮迅三昧。佛言。悉總持四禪無形禪解脫禪九次第禪。悉能逆順入諸三昧。于師子奮迅。三昧起便入滿法阇(丹本佉闇)三昧逮諸法等。須菩提。是為菩薩摩訶薩住于般若波羅蜜攝取禪波羅蜜

放光般若經卷第十五放光般若經卷第十六

　　　　西晉于闐國三藏無羅叉奉　詔譯


　　摩訶般若波羅蜜漚和品第七十

爾時須菩提白佛言。唯世尊。菩薩摩訶薩發意以來。為幾時能具足。行漚和拘舍羅乃如是。佛告須菩提。是菩薩摩訶薩發意以來。不可計阿僧祇劫。須菩提言。世尊。能行漚和拘舍羅菩薩摩訶薩者。為供事幾佛。佛告須菩提。是菩薩已供事如恒邊沙佛以來。乃能逮得是漚和拘舍羅。須菩提言。世尊。是菩薩作何等功德。乃能具足漚和拘舍羅。佛言。菩薩所作功德。常具足六波羅蜜。于施于戒于忍于進于禪于智。于六德中無有不具足者。以是故能行漚和拘舍羅。須菩提言。世尊。甚奇甚特。是菩薩所作功德不可計量。乃能逮是漚和拘舍羅。佛言。如是如是。須菩提甚可奇特。乃能具足漚和拘舍羅。譬如日月宮殿。周流四域能有所益。般若波羅蜜亦復如是。遍入五波羅蜜中多所饒益。五波羅蜜因般若波羅蜜而得名字。離般若波羅蜜者亦不得五波羅蜜之名字。譬如轉輪圣王。無七寶者亦不得為轉輪圣王之名。五波羅蜜離般若波羅蜜者亦無有名字。譬如無夫之婦無不陵易者。五波羅蜜離般若波羅蜜。魔及魔天無不欲嬈者。五波羅蜜不離般若波羅蜜者。魔及魔天無能得其便者。譬如郡國有勇健之士。參知五兵器仗具足常在其處者。鄰國怨敵不敢侵近。五波羅蜜不離般若波羅蜜者。諸魔魔天若[旃-方+示]陀羅人。[旃-方+示]陀羅者晉言獄侍主殺人者若頑佷之人抵突之人詐稱菩薩人。是輩之人無能得其便者。譬如轉輪圣王治于世間。諸粟散小王隨其教令無敢違者皆悉隨。從五波羅蜜得般若波羅蜜者便至薩云若。譬如百川千流皆入于恒已俱入大海。般若波羅蜜者攝取五波羅蜜。亦復如是。般若波羅蜜者。譬如人之右手無事不為。五波羅蜜者如人左手佐助右手。譬如眾流恒水江河。悉入大海合為一味。五波羅蜜與般若波羅蜜俱入薩云若合為一法。亦復如是。譬如轉輪圣王將四種兵。圣王出時紫金輪轉常在前導。若圣王意欲得寶時輪則為住。圣王取寶畢竟有所施與。其事訖竟輪爾乃去。若眾人未遍不足輪不為轉。般若波羅蜜導五波羅蜜至薩云若終不動轉。譬如轉輪圣王所有七寶。三寶常導在前。一者金輪。二者主兵臣。三者主藏臣。般若波羅蜜常導五波羅蜜至薩云若。住般若波羅蜜亦不念言五波羅蜜常隨從我。檀波羅蜜尸波羅蜜羼波羅蜜惟逮波羅蜜禪波羅蜜亦不作念。我當隨從般若波羅蜜。何以故。自空無所能作無所能為。如熱時之焰。須菩提白佛言。世尊。云何諸法空。云何菩薩行六波羅蜜逮得阿耨多羅三耶三菩。佛報言。菩薩行六波羅蜜意念言。以三界眾生皆著四顛倒。當以漚和拘舍羅而度脫之。我當為眾生故行六波羅蜜。為眾生故舍意所作。內外所有布施。布施時念言。我無所一施。何以故。所有財物及身會當壞故。菩薩作是觀者便具足檀波羅蜜。為眾生故不聽惡戒。我亦不應犯十惡事。我亦不應墮于二地。菩薩作是觀。便具足尸波羅蜜。為眾生故意常不恚亂。是為菩薩具足羼波羅蜜。為眾生故至阿耨多羅三耶三菩終不懈怠。是為菩薩具足惟逮波羅蜜。為眾生故至阿耨多羅三耶三菩終不亂意。是為菩薩具足禪波羅蜜。為眾生故至阿耨多羅三耶三菩初不離于智慧。是為菩薩具足般若波羅蜜。何以故。不可以異法度脫眾生。唯當以智慧之事度脫眾生耳。以是故菩薩當習行般若波羅蜜。須菩提白佛言。世尊。若諸波羅蜜無有差特者。云何般若波羅蜜。于五波羅蜜中最尊最勝。佛言。如是如是。諸波羅蜜無有差別。雖無差別者要五波羅蜜從般若波羅蜜而得名字。因般若波羅蜜故五波羅蜜各得名字。須菩提。譬如須彌山若干種雜色。至須彌山者皆與須彌山同色無復別異。五波羅蜜因般若波羅蜜而得名字入薩云然。與般若波羅蜜合亦無差特。以入般若波羅蜜亦無若干字。亦無檀之名字。亦無尸羼惟逮禪亦無是名。何以故。諸波羅蜜亦無有形故。以是無有差別。須菩提白佛言。世尊。所逮至處無有差特云何般若波羅蜜于五波羅蜜中最尊最上。佛言。如是所逮至處無有差別。以世俗生死故。知有六波羅蜜為世俗施耳。而眾生不知亦不起滅亦不生死。眾生及諸法無有邊際亦無底。是故須菩提。般若波羅蜜于五波羅蜜而最上尊。譬如閻浮提眾母人中玉女寶最第一。般若波羅蜜于諸波羅蜜中最上。須菩提言。世尊。是誰之威神。令般若波羅蜜于五波羅蜜中為最尊上。佛告須菩提。以般若波羅蜜總持諸善功德之法。以無處所住于薩云若。須菩提言。世尊。般若波羅蜜。頗有所取有所舍耶。佛言。般若波羅蜜于諸法無所取亦無所放。何以故。諸法亦無所持亦無所放。世尊。般若波羅蜜。不持何法不舍何法。佛言。般若波羅蜜亦不取五陰亦不舍五陰。及三十七品乃至于道。亦不取亦不舍。世尊。云何不取五陰亦不取道。佛言。不念五陰亦不念道。是故無所取。須菩提言。世尊。是事云何。不念五陰乃至于道。亦復不念。云何當得增益功德。若不增益功德。云何得具足諸波羅蜜。若不具足諸波羅蜜。云何逮薩云若。佛告須菩提。以不念五陰以不念薩云若故。便得增益功德逮得薩云然。何以故。以不念五陰以不念道。以是故便逮得道世尊。何以故。不念五陰不念道。佛言。以念故便著欲界形界無形界。以無所念故便得無所著。是故菩薩行般若波羅蜜。亦無所近亦無所著。世尊。菩薩行般若波羅蜜。如是為無所住。佛言。如是菩薩作如是行般若波羅蜜者。亦不住于五陰亦不住薩云若。世尊。何以故不住。佛言。以無所入故不住。何以故。亦不見法有所住有所入者。菩薩行般若波羅蜜。無所入便應無所住。菩薩作是住作是行。則為行般若波羅蜜。則為住般若波羅蜜。若有言我行般若波羅蜜。我念般若波羅蜜者。則為遠離般若波羅蜜。已以遠離般若波羅蜜者。則為遠離五波羅蜜。則為遠離薩云若已。何以故。般若波羅蜜無所入。亦無有能入般若波羅蜜者。何以故。無有形可入處故。若菩薩于般若波羅蜜有知者則為已墮。于般若波羅蜜墮者。則為于諸法已墮。若復作念。般若波羅蜜。受持五波羅蜜。并使持薩云若者。則復為已墮。為不行般若波羅蜜。不能成阿耨多羅三耶三菩。若復生念言。于是般若波羅蜜中受阿耨多羅三耶三菩記莂者。則復已墮。于般若波羅蜜墮者。不得阿耨多羅三耶三菩。若復作念。我當因般若波羅蜜行五波羅蜜。行于大慈則復為墮。墮者亦不能成五波羅蜜。亦不能成大慈。若復作念。如諸如來于諸法無受無所行。自然得逮覺。持是教授眾生則復為墮。所以者何。如來者于諸法無所逮覺。是故不處法。何況有法可逮覺者。是者不然。須菩提白佛言。菩薩當云何行般若波羅蜜而無是瑕隙。佛告須菩提菩薩行般若波羅蜜者當念言。是諸法無所有。無所有法中法無所取亦無所逮覺。如是行者為行般若波羅蜜。若欲入無所有法者則離般若波羅蜜。何以故。般若波羅蜜無所入亦無有入者。須菩提言。世尊。若般若波羅蜜不離般若波羅蜜。檀波羅蜜不離檀波羅蜜。乃至薩云若不離薩云若。若不離云何入般若波羅蜜。乃至薩云若云何有入。佛言。菩薩行般若波羅蜜。亦不入五陰亦不[打-丁+此]五陰。亦不非五陰。乃至薩云若亦復如是。亦不言五陰有常無常有苦有樂有我無我有空有寂。乃至薩云若亦復如是。有常無常苦樂吾我空寂。是法亦不入有形亦不入無形。須菩提。菩薩行六波羅蜜行薩云若。譬如轉輪圣王出時四種兵皆隨從。五波羅蜜皆隨從般若波羅蜜。至薩云若住。譬如善御駕駟初不失轍。般若波羅蜜御五波羅蜜。順至薩云若。須菩提白佛言。何等是菩薩道。何等是非道。佛報言。聲聞辟支佛道非菩薩道。薩云若者是菩薩道。須菩提白佛言。世尊。般若波羅蜜者。為諸菩薩興大事也。乃能分別是道非道。佛言。如須菩提所說。般若波羅蜜者為不可計阿僧祇眾生興。雖贊嘆行事。不受五陰亦不受二地。般若波羅蜜者眾生之御。御眾生令至薩云若。不與二地作御。是故般若波羅蜜。于諸法無所生無所滅。以法性等故。須菩提白佛言。世尊。若般若波羅蜜不生諸法亦不滅諸法。菩薩云何行六波羅蜜。佛言。因薩云若故。念六波羅蜜。持是功德與眾生。共為阿耨多羅三耶三菩。菩薩持是功德求阿耨多羅三耶三菩。便具足六波羅蜜念菩薩所行慈。則為薩云然。菩薩有離六波羅蜜者。則為離薩云然。以是故菩薩欲得阿耨多羅三耶三菩者。當學六波羅蜜具足諸善功德。乃逮薩云若。是故菩薩當行六波羅蜜。世尊。菩薩云何習六波羅蜜。佛言。菩薩當作是觀。五陰不習亦不不習。乃至薩云若亦復如是。菩薩當作是習六波羅蜜。復次須菩提。菩薩不習住于五陰。乃至薩云若亦不習住。何以故。五陰及薩云若無所住故。菩薩欲成阿耨多羅三耶三菩。當習無所住。須菩提。譬如士夫欲得甘果便種果樹。深埋栽根隨時溉灌。令得潤澤萌牙得生。便有枝葉花實而得食之。菩薩欲得阿耨多羅三耶三菩者。當學六波羅蜜。以六波羅蜜攝取眾生度脫眾生。是故須菩提。菩薩欲獨步于三界。欲凈佛土。欲坐道場者。欲轉法輪者。當學六波羅蜜。須菩提白佛言。世尊。當學般若波羅蜜耶。佛言。如是當學。佛言。欲于諸法中自在。當學般若波羅蜜。何以故。般若波羅蜜于諸法中獨步故。般若波羅蜜者諸法之面。譬如大海為萬川四流作面。諸欲學薩云若。當學般若波羅蜜。是故菩薩當學六波羅蜜。當學薩云若。譬如善射之人執持弓箭不畏怨敵。菩薩行般若波羅蜜不畏魔及魔天。是故菩薩欲得阿耨多羅三耶三菩者。當學般若波羅蜜。有行般若波羅蜜者。過去當來今現在諸佛皆悉念之。須菩提白佛言。世尊。云何菩薩行六波羅蜜為諸佛所念。佛言。所念不有六波羅蜜故念。不有薩云若故念。作是住者為諸佛所念。復次須菩提。亦不以五陰故念。不以乃至薩云若故念。須菩提言。世尊。菩薩所學甚多如無所學。佛言。如是多有所學亦無所學。何以故。不見有法菩薩當可學者。須菩提言。世尊。所說法多少菩薩皆當受行。菩薩欲得阿耨多羅三耶三菩者。六波羅蜜事若多若少皆當受行。當堅持常當觀念令意不轉。菩薩于六波羅蜜。皆當盡學。于諸法多者少者亦當盡學知。須菩提言。世尊。云何諸法多少盡當知諸法。佛言。五陰如薩云若如。以知五陰及薩云然如者。便知得諸法多少。世尊。云何得知五陰如薩云若如。亦不知生亦不知滅。亦不知耗常住不變。佛言。觀真際故。便知諸法多少。世尊。云何為觀真際。佛言。真際者非際。菩薩于非際學。便知諸法多少。以知法性便知諸法多少。知色性法性無有斷絕。便知諸法多少。須菩提言。世尊。云何知諸法多少。佛言。諸法不偶非不偶。世尊。何等法不偶非不偶。佛言。五陰不合亦不不合。乃至有為性無為性亦不合亦不不合。所以者何。是法亦無形可得合者非不合者。何以故。所有者皆無所有。亦不合亦不散。當作是知諸法。須菩提言。世尊。菩薩從初發意至于十住。皆當作是學。計校然后皆知諸法多少。菩薩利根者所入。非鈍根者所入。非中間者所入。非多少者所入。欲學入是御者。非懈怠者所入。非悕望者所入。是精進者所入。強識者所入。是阿惟越致逮薩云若者所入。受六波羅蜜所教便入薩云若。菩薩行般若波羅蜜者。若魔事起能覺能滅。欲得漚和拘舍羅者。當學般若波羅蜜。菩薩行般若波羅蜜時。若念若入時。十方現在諸佛皆念。是菩薩去來今諸佛。皆于般若波羅蜜中出生。菩薩行般若波羅蜜當作是念。去來今諸佛所逮法我亦當逮。菩薩行般若波羅蜜者當作是習。如是習者疾得阿耨多羅三耶三菩。是故菩薩不當離薩云若念。大千剎土其中眾生。皆教令行六波羅蜜。盡令得須陀洹及羅漢。至辟支佛。不如是菩薩行般若波羅蜜如彈指頃。何以故。五波羅蜜須陀洹及羅漢辟支佛道。皆于中出生故。諸去來今諸佛皆亦于中出生。一恒邊沙其中眾生悉教令布施至聲聞辟支佛。不如菩薩念般若波羅蜜應薩云若。念般若波羅蜜應薩云若。念一日至百日。若至百劫。何以故。用諸如來皆于中出。立于檀教及羅漢辟支佛教故。若有菩薩如般若波羅蜜教住。當知是如來所念阿惟越致菩薩。當知是菩薩已行六波羅蜜。已逮漚和拘舍羅。已供事若干佛。已得真知識。已得具足十八空。已成四無礙慧。已得六通。已住童男清凈之行滿足諸愿。當知是菩薩不離諸佛。不離諸善功德。不離諸佛之剎。不失辯才已得總持。諸根具足記莂成就。當知是菩薩三界八難諸處永絕。知是菩薩善入眾事。善入無字義。亦善于言亦善于默。亦善多言亦善一言。善誨于男。善誨于女。善于五陰。善于泥洹。善于法相。善于有為無為之性。善于有無。善于此彼。善于合散。善于不合不散。亦善于如。亦善于凈法。亦善于有緣無緣。善于五陰。善于六衰。善于十八性。善于四諦善于十二緣起。亦善于禪。亦善于四禪。亦善于四無形禪。亦善于六波羅蜜。善于三十七品。善于薩云若。善于有為無為性。亦善于身。亦善無身。亦善于五陰念乃至薩云若。亦善于念。善于五陰自空乃至于道。善于道空。善于信道空。善于不信道空。善于起滅。善于一定住。無復有變。亦善于淫怒癡。亦善無淫怒癡。善于正見。善于不正見。亦善于邪見。亦善于不邪見。亦善于諸見。善于名色。善于所作。善于尊事。亦善于相。亦善于苦。亦善于習。亦善于盡。亦善于道。善于泥犁。善于薜荔。善于畜生。亦善于三惡趣。亦善于人亦善于人趣。亦善于天趣。亦善于聲聞辟支佛。亦善于聲聞辟支佛道。亦善于薩云然。亦善于薩云若道。亦善于力。亦善于具足力。善于卒知。善于微知。善于厭知。善于大智。善于無涯底智。善于去來今三世之慧。亦善于權。善察眾生。亦善于義。亦善于解。善斷于三惡處。佛告須菩提。是為菩薩摩訶薩行般若波羅蜜。念般若波羅蜜。入般若波羅蜜之德

須菩提白佛言。世尊。云何為行般若波羅蜜。云何念。云何入。佛言。當知五陰有常無常有堅固無堅固有真無真。當作是知。是為行般若波羅蜜。入般若波羅蜜。當如入空觀。諸所有皆無所有。當作是念。須菩提言。世尊。菩薩學般若波羅蜜當至久如。佛言。菩薩從初發意行般若波羅蜜至坐道場。當作是行。當作是念。當作是入。須菩提言。世尊。菩薩念般若波羅蜜當以一意念耶。佛言。菩薩常以一意至念般若波羅蜜。不得令他余之意中得其便。行般若波羅蜜。作是入作是念。不離薩云然念。念般若波羅蜜。當如意法隨意不離。須菩提言。世尊。般若波羅蜜。持行持念持入逮薩云然。佛言不也。須菩提白佛言。世尊。持是不念得薩云然。佛言不也。須菩提白佛言。世尊。持念已不念得薩云然。佛言不也。須菩提白佛言。世尊。亦不念亦不不念得薩云然耶。佛言不也。須菩提言。當以云何得薩云然。佛言。如如。云何如如。佛言。如真際。云何如真際。佛言。如法性如眾生性如壽性如命性。世尊。云何如法性如眾生性如壽命性。佛言。于須菩提意云何。吾我壽命眾生為可得不。須菩提言。世尊。不可得。佛言。吾我壽命眾生不可得。云何有眾生名眾生。菩薩當作是知。不以有名入般若波羅蜜。不以有名入諸法得逮薩云然。須菩提言。世尊。是六波羅蜜不當以名耶。佛言。六波羅蜜及諸法。皆不以有為無為之法及三乘之法。須菩提言。世尊。若諸法不可名不可有名。云何有名。云何有五趣生死及須陀洹斯陀含阿那含阿羅漢辟支佛三耶三佛。佛言。于須菩提意云何。眾生名處為可得見不。世尊。不可得見。佛言。眾生處尚不可得。何況有五趣三乘之法。菩薩行般若波羅蜜者。當學無處所名諸法無處所。須菩提言。世尊。如世尊所說。為不當學五陰耶。乃至薩云若不當學耶。佛言。當學五陰。亦當學薩云然。雖學亦無所處。云何所學而無所處。佛言。學五陰薩云然亦無所生無所滅。復問。云何學無所生無所滅。佛言。當學所作無所有。云何當學所作無所有。佛言。觀法如自觀無所有相。是為學所作無所有。云何自觀無所有相。佛言。如觀五陰空如觀六情空。如觀內外空。如觀有無空。如觀禪空。如觀滅脫禪空。如觀三十七品空。如觀道空。須菩提。菩薩行般若波羅蜜當作是觀。當自觀相法空。須菩提言。世尊。若五陰空乃至于道亦空。菩薩當云何行般若波羅蜜。佛言。菩薩行般若波羅蜜為不成之行。云何不成之行。佛言。般若波羅蜜不可得見故。菩薩亦不可得。行亦不可得。亦無有行者。亦無有當行者。亦無有已行者。是皆不可得。是菩薩般若波羅蜜無成之行。何以故。諸戲不可得見故。須菩提言。世尊。菩薩如是為不成行。新發意者當云何行般若波羅蜜。佛言。菩薩從發意當無所倚法。學行六波羅蜜皆當無所倚。乃至薩云然當念無所倚。云何為倚。云何為不倚。佛言。二者為倚。一者為不倚。云何為二。云何為一。佛言。眼色為二。六入念法為二。道與佛為二。是為二。云何世尊。從有倚中無倚。從無倚中有倚。佛言。亦不從有倚中有倚。亦不從無倚中有倚。倚與無倚而一等入者。是謂無倚。須菩提。菩薩于倚無倚等者是謂無倚。當作是學。菩薩如是學般若波羅蜜者。是為無有倚。須菩提言。世尊。菩薩行般若波羅蜜。亦不行倚亦不行不倚。云何行般若波羅蜜。具足諸地而逮薩云然。佛言。菩薩不住于倚具足諸地。何以故。般若波羅蜜亦不倚。道亦無所倚。行般若波羅蜜者亦不可得見。菩薩當作是行。世尊。般若波羅蜜不可得見。道亦不可得。行道者亦不可得。云何菩薩行般若波羅蜜。分別諸法是五陰是為道耶。佛言。菩薩行般若波羅蜜。亦不倚五陰亦不倚道。復問。若菩薩不倚五陰亦不倚道。云何具足六波羅蜜過菩薩位。云何凈佛土化眾生。云何逮薩云然。云何轉法輪。云何當作佛事。云何脫眾生生死。佛言。菩薩亦不為五陰故行般若波羅蜜。亦不為道故行般若波羅蜜。復問為何誰故行般若波羅蜜。佛言。適無所為故行般若波羅蜜。何以故。諸法無有作者。般若波羅蜜亦無有作者。亦無成者。道亦無作者亦無成者。菩薩亦無有作者。亦無有成者。菩薩當作是行。般若波羅蜜。應無所作應無所成者。須菩提言。世尊。若諸法無作無成者。亦無有三乘之處。佛言。無作無成之法處不可得。何以故。以凡愚癡之士入五陰。倚五陰自貢高。倚道貢高。便念言。我當得道度脫眾生。何以故。須菩提。佛以五眼尚不能得五陰及道。況于凡夫愚癡無目。而入五陰欲度眾生。須菩提言。世尊。以五眼不得眾生不見可度者。云何成阿耨多羅三耶三菩。而云何處眾生于三際。佛言。我亦不見得阿惟三佛。我亦不得眾生我亦不見。三際亦不得亦不見。以眾生無身。及有身想但以是戒之耳。所說教但以世俗故有是言教。非是最第一義無言之教。須菩提言。世尊。不住最第一要義。成阿惟三佛耶。佛言不也。須菩提言。從四顛倒。成阿惟三佛耶。佛言不也。須菩提白佛言。世尊。不從第一要義得。亦不從四顛倒得。將無世尊不逮正覺。佛言不也。佛言。如來逮正覺耳。亦不住有為性。亦不住無為性。譬如如來化作如來。亦無所住亦來亦去亦住亦坐。亦復行六波羅蜜。亦能行禪。亦行四等四無形禪。能行五通三十七品。能行三脫門。行內外空及有無空。亦行八解脫九次第禪十力四無所畏佛十八法。亦能轉法輪。此化佛復化作無央數人。化佛語人言。有度有眾生有三際。佛問須菩提。是化佛所化頗有三際眾生不。須菩提言。不也世尊。佛告須菩提。是故如來無所著等正覺。知諸法如化無所度脫。菩薩于般若波羅蜜當作是行。當作是知。須菩提言。如世尊言。諸法如化。如來所化身與如來身。有何等異。有何等差別。佛言。亦無有異亦無有差別。何以故。如來亦有所作化亦有所作。復問。無有如來化獨能有所作耶。佛言。能有所作。云何世尊。佛告須菩提。過去有佛名須扇頭。(須扇頭者晉言極凈如來)彼佛世時。人無有行菩薩道者。則佛現般泥洹作化佛留住一劫。行佛事一劫已。后彼化佛授應菩薩行者莂。復般泥洹。人皆呼般泥洹不知是化。佛言。化亦無生亦無泥洹。須菩提。菩薩行般若波羅蜜者。當解諸法如化。須菩提言。世尊。若化所作如來所作無有差別者。所作功德云何畢施之恩。若供養化佛供養如來。彼供養者至般泥洹其福盡滅不。佛言。如來為一切天及人作福田。化如來亦復是一切之福田等無有異。佛言。置是供養如來化如來所作功德。若有人慈意常念佛其福至畢苦乃盡。佛言。置是慈意之福。若人但以一把之花散虛空中。須臾念佛。其福亦復至于畢苦。佛言。置是散花之福。但有人能稱南無佛者。其功德福亦至于畢苦。須菩提。施如來之福甚大弘普。須菩提當作是知。諸法皆等化佛及佛無有差別。菩薩當作是行般若波羅蜜。當解諸法之法亦不當滅亦不當舍。是般若波羅蜜法亦不當別。乃至諸法亦當如是。須菩提言。世尊。若諸法不當別。如來云何言。是色是痛是想是行是識。云何說。是內法是外法是善是惡是漏是非漏是道是俗是生是死是有為法是無為法。世尊。如是諸法將無分別。佛言不也。但以名字數示眾生。欲使解耳。亦無所分別。世尊。是無名號之法。云何以名相教授眾生欲令得解。佛言。行亦無名亦無相亦無入。行亦無苦亦無相亦無入。諸佛及弟子亦不入相。若名有入名。相亦當入相。空亦當入空。無相亦當入無相。無愿亦當入無愿。真際亦當入真際。法性亦當入法性。無為法者亦當入無為法。是諸法但以字耳。字亦不入字。菩薩住于以名相行般若波羅蜜。亦不當入名相中。須菩提言。世尊。若諸有為法但以名相住者。菩薩為誰而發道意。為誰受若干勤苦行六波羅蜜。為誰行禪及無形禪。及行四等三十七品。總三脫門具足大慈皆為誰行。佛言。以名相數相。諸有為亦不以名相空。是故菩薩行菩薩道逮薩云若。及轉法輪。以三乘法度脫眾生。是名字及相亦不生滅。如所住無有異。須菩提言。世尊。說薩云然耶。佛言爾。我所說薩云然薩云然事。說道慧事。世尊。是者有何差別。佛言。薩云若者是諸聲聞辟支佛事。道慧事是諸菩薩摩訶薩事。薩云若事者是諸佛如來事。復問。云何薩云若是聲聞辟支佛事。佛言。諸內外法羅漢辟支佛悉知。雖知不住眾道事。何等為菩薩道慧事。佛言。菩薩者一切諸道皆當說皆當知。及三乘道亦當具足知。亦當作三道之事。亦不受真際覺。復問。菩薩云何具足佛事不覺真際。佛言。未具足佛土未化眾生不當受真際覺。復問。菩薩當住于道中受真際證耶。佛言不也。云何可從無道耶。佛言不也。世尊。可從道非道耶。佛言不也。亦不道亦非非道耶。佛言不也。須菩提言。世尊。當云何。佛言。于須菩提意云何。汝本住于道滅盡諸漏耶。須菩提言不也。佛言。汝從非道滅諸漏耶。世尊不也。佛言。汝以道非道滅諸漏耶。世尊不也。佛言。汝以道亦非道亦非非道滅諸漏耶。世尊不也。我無所住而滅諸漏。雖滅諸漏而無所住。佛告須菩提。菩薩亦復如是。雖為真際作證亦無所住。雖言薩云若薩云若事者。亦一事耳。世尊。何等為一事。佛言。寂靜者是也。佛告須菩提。諸所言所有形貌之像。起滅之事佛悉覺之。是故名薩云若。須菩提白佛言。世尊。薩云若薩云若事道慧事。是三句緒際寧有差別不。緒有盡有余者不。佛言。緒盡無有差別也。但為佛諸習緒盡耳。聲聞習緒不悉盡。世尊。爾為緒不盡得泥洹耶。佛言不也。世尊。泥洹者為有差別耶。佛言不也。若無差別。世尊。云何說諸習緒不盡。佛言。諸習者非習緒也。雖有淫怒癡為凡夫身作耗非為是緒。如來者無緒。須菩提言。世尊。道亦無所有泥洹亦無所有。云何說言是須陀洹是阿羅漢是辟支佛是三耶三佛乎。佛言。是皆因無為而有名。是須陀洹是阿羅漢是辟支佛是三耶三佛耳。世尊。從無為而有名耶。佛言不也。但以言說。有是言耳。不從最要第一之義也。所以者何。第一要中無若干行也。亦不施若干。為愛斷者故施后際。世尊。諸法相各自空真際不可知。云何知有后際。佛言。如是諸法相空真際不可知。何況有后際。不知諸法相空者。我為是輩說前后際耳。諸法相者亦無前后。須菩提。菩薩行般若波羅蜜者。當知諸法相空。如是諸法行空于諸法無所入。亦不入內法亦不入外法。亦不入有為無為法。亦不入三乘法。復問。世尊。所言般若波羅蜜者。何以故。言般若波羅蜜。佛言得度第一諸法之度。最第一度三乘之道。諸如來無所著等正覺乘。皆乘般若波羅蜜得到彼岸。是故言般若波羅蜜。又復超越諸法之塵不得堅要。是故復言般若波羅蜜。真際法性及如皆入般若波羅蜜中。是故言般若波羅蜜。須菩提。般若波羅蜜。于是諸法亦不合亦不散。有見無見有礙無礙。于是諸法亦不合散。以般若波羅蜜無形不可見。亦無有對。一相則無相。所以者何。生諸法諸辯故。諸天及世間魔怨異學及聲聞辟支佛家。一切無能斷截菩薩摩訶薩行般若波羅蜜者。所以者何。一切魔怨及諸二地皆不可得故。須菩提。菩薩于般若波羅蜜義中。當作是知當作是行。復次須菩提。菩薩于般若波羅蜜義中。行無常義苦非我義。知苦習義知盡道義。知消滅義知不起義知法義。見一遍知義自知義知他人意義。行如所言。須菩提。菩薩于般若波羅蜜。當知是義當作是行。須菩提。白佛言。世尊。是深般若波羅蜜中義。以非義皆不可得。云何菩薩于般若波羅蜜當習諸義。佛言。菩薩深義者般若波羅蜜是當作是行。菩薩于淫怒癡有耗故。不當行邪見之義。亦不當行于六十二見。知其無義亦不當行。所以者何。淫怒癡如于法亦無所益亦無所耗。諸見之義如亦無所益亦無所耗。言五陰有所益無所益亦不當行。乃至道言有所益無所益亦不當行。何以故。如來得阿耨多羅三耶三菩時。亦不見有所益無所益。有佛無佛諸法湛然。亦無所益亦無所耗。須菩提。菩薩當除有益無益。當作是行般若波羅蜜。世尊。云何般若波羅蜜亦無所益亦無所損。佛言。諸有為法常閑亦無所作。是故般若波羅蜜亦無所益亦無所損。世尊。諸有為義。非是諸佛及佛弟子耶。佛言諸有為法皆是諸佛及佛弟子也。亦不以益亦不以耗。譬如虛空如不為所作興亦不為無所作興。般若波羅蜜亦如是。亦不為有所益興亦不為有所耗興。須菩提白佛言。世尊。菩薩不從不有為。般若波羅蜜學成阿耨多羅三耶三菩耶。佛言如是菩薩從不有為。深般若波羅蜜學成阿耨多羅三耶三菩。不以二應。世尊。云何一法為逮一法耶。佛言不也。世尊。不一者為從二法耶。佛言不也。世尊。云何亦不從一亦不從二。云何有逮。佛言。逮無所得亦不以得。故逮故得

　　摩訶般若波羅蜜種樹品第七十一

爾時須菩提白佛言。世尊。般若波羅蜜為甚深無眾生。而菩薩摩訶薩為眾生謙苦求阿耨多羅三耶三菩。譬如士夫欲于空中種樹。菩薩為眾生故欲逮薩云若。佛言。如是如是。須菩提。欲為眾生逮薩云若。以想為眾生而度脫之。須菩提。譬如有人欲種樹者。而不知樹根亦不知莖節枝葉花實。取其栽而種之。隨時溉灌而長養之稍稍莖節枝葉花實各各具足。便取枝葉莖節。其中用者各取用之。又取其果而食之。須菩提。菩薩用一切眾生發阿耨多羅三耶三菩。次行六波羅蜜逮薩云若。枝節莖葉花實益于眾生。以葉度三惡趣。以有花故便有四性。尊者及諸四天乃至無思想無思想慧天。實者如菩薩成阿耨多羅三耶三菩逮薩云然。便有須陀洹果斯陀含果阿那含果阿羅漢果辟支佛道。有菩薩便成阿耨多羅三耶三菩。益眾生果。以是果處眾生。于三乘雖成阿惟三佛。亦不見眾生處。從想度眾生。亦不見得眾生。亦無有處可為成阿惟三佛者。須菩提。菩薩當作是學行般若波羅蜜。當作是念。須菩提白佛言。世尊。當知是菩薩亦如如來。所以者何。有菩薩來往故。便斷于三惡趣。八難處皆斷。諸貧窮下賤處皆斷。三界處皆斷。佛言。如是如是。須菩提。當知是菩薩如如來無有異。菩薩若厭懈怠者。終不逮過去當來今現在諸佛之道。世間亦無有聲聞辟支佛也。三惡之趣三界無有斷時。佛言。當知是菩薩如如來如汝所言。何以故。以如如知有如來知有辟支佛知有眾賢圣。以如知有五陰知有有為無為性。是諸如亦是如。是故名曰如。菩薩學是如逮薩云若。從是中來。是故名曰如來。以如等故。當知是菩薩便為是佛。須菩提。菩薩當學般若波羅蜜如。學般若波羅蜜如已。當學一切諸法如。學諸法如已。當學具足一切法如。具足如已逮于諸如得自在。逮如自在已善于諸法根。善諸根已便見眾生隨行之趣。知諸趣已便具足慧愿。具足慧愿已便凈三世慧。凈三世慧已便行菩薩道。行菩薩道已便饒益眾生。饒益眾生已便凈佛土。凈佛土已便逮薩云若。逮薩云若已便轉法輪。轉法輪已安立眾生于三乘法。立眾生已于無余泥洹而般泥洹。須菩提。菩薩摩訶薩。自觀諸善之德及他人德。當發阿耨多羅三耶三菩。須菩提白佛言。唯世尊。諸天阿須倫及世間人民。皆當為應行般若波羅蜜菩薩作禮。佛言。如是如是。諸天世人皆當為之作禮。世尊。初發意菩薩為眾生故。發阿耨多羅三耶三菩。得幾所福。佛言。若有善男子善女人。教三千大千剎土中眾生。皆立于羅漢辟支佛道。于意云何。得福寧多不。須菩提言。世尊。甚多甚多。佛言。不如是菩薩為眾生發阿耨多羅三耶三菩意。其福倍多百倍千倍巨億萬倍。佛言。復置是三千大千剎土。若復有人教三千大千剎土中眾生。令立黠地信地八地見地薄地凈地已辦地辟支佛地。其福不如發意菩薩為眾生發阿耨多羅三耶三菩。其福甚多。百倍千倍巨億萬倍。須菩提。三千大千剎土中眾生皆初發意。其福不如以正定菩薩功德。出彼上百千億萬倍。復令三千大千剎土滿中成就菩薩。其福不如如來百千巨億萬倍。須菩提白佛言。新發意菩薩當念何等。佛言。當念薩云若。世尊。薩云若者。為何等務為何等尊相像。佛言。薩云若者無所有亦無有想。亦無無想。亦不生亦不現。須菩提言。世尊。但薩云若無所有。五陰內外空及有無空。四禪四等四無形禪。三十七品及三三昧。八惟無九次第十種力四無所畏。大慈大悲四無礙慧。佛十八法及六神通。諸有為無為性。復無所有耶。佛告須菩提。薩云若者自無所有。自無所有者空。世尊。何以故無所有。佛言。無所作者為無所有。以是故諸法所有無所有皆空。又須菩提。諸法空無相無愿。諸法如如諸法如真際諸法如法性。是故諸法所有皆無所有皆空。世尊。若諸法所有皆無所有者。何等是初發意菩薩漚和拘舍羅。行六波羅蜜行四禪四等四無形禪。行三十七品行內外空及有無空。行十八法行薩云若。凈佛國土教化眾生佛言。于諸空法有所作者。則是其漚和拘舍羅。能凈佛土教化眾生。知佛國土及眾生所有皆無所有。菩薩行六波羅蜜為佛道作因緣。乃至薩云若亦為佛道作因緣。知道事所有皆無所有。菩薩行六波羅蜜與道場作因緣。至佛十力四無所畏四無礙慧四等佛十八法。為薩云若慧具足道事。一時一意。以智慧一時合。應便逮薩云若。爾時所作諸習之緒悉滅已。無所從生故。持佛眼觀三千大千剎土。尚不見無所有。何況所有。須菩提。如是菩薩行般若波羅蜜。于諸法不見所有亦不見無所有。是為菩薩摩訶薩漚和。拘舍羅。尚不見無所有何況所有。又復菩薩行檀波羅蜜。布施無所有亦不知。受者無所有亦不知。道意無所有亦不知。乃至薩云若無所有亦不知。逮覺者當逮覺者已逮覺者無所有亦不知。何以故。一切諸法無所有非佛所作非弟子辟支佛所作。諸法無所作離諸所作故。須菩提言。世尊。將無法離法。佛言。雖言法為離法。須菩提言。世尊。若法法相離。云何知法離法。諸法所有無所有。無所有法不知無所有。有法亦不知有法。有法不知無所有法。無所有法不知有法。菩薩于無所知法。云何當知所有無所有法。佛言。菩薩以世事習故。現有所有現無所有。非第一最要義。須菩提白佛言。世尊。世事及最要義為有異耶。佛言。無有異。世事如最要義如。眾生不知是如。以是故現世事有所有無所有。又須菩提。眾生于五陰有相不知無所有。以是故作是分別說法。欲使眾生知無所有。菩薩欲行般若波羅蜜者當作是學

　　摩訶般若波羅蜜菩薩行品第七十二

于是須菩提白佛言。唯世尊。菩薩行菩薩行者為何事。佛告須菩提。菩薩行者道行也。是故名為菩薩行。須菩提言世尊。菩薩行者為在何處行。佛言。于五陰行空。于內外法于六波羅蜜行。于內外空及有無空作四禪行。于四無形禪行于四等行。于三十七品行。于三三昧行。于佛十力行。于四無所畏行。于四無礙行。于十八法行。凈佛國土行。教化眾生行。入于文字行。不入文字行。于陀鄰尼行。于有為無為性行。作行不令道有二。是則為道行。是則為菩薩摩訶薩空行。須菩提白佛言。世尊。云何為佛。佛言。以道覺故言佛。又須菩提。逮審諦法。法覺故言佛。超越審諦法故。故名為佛。又須菩提。真覺諸法故名為佛。須菩提言。世尊覺者為何謂。佛言以空法覺以如覺以法覺。但以字為名。須菩提。覺之義是不可斷義。如及爾一住無有變易。是故名為覺。又須菩提。但以名相故名為佛。諸佛如來之道故。是故名覺。諸佛世尊皆共覺故。故名為覺。須菩提言。世尊。菩薩行道為行六波羅蜜不。為行薩云若不。為成何等善增益何功德。有生有滅有著有斷耶。佛言。菩薩行道行六波羅蜜至薩云若者。于諸法亦無所成亦無所敗。亦無所增亦無所減。亦無所著亦無所斷。佛言。菩薩行般若波羅蜜道者。不于諸法有所墮。于諸法亦不有所成敗。有增有減。亦不生亦不滅。亦不著亦不斷。須菩提言。世尊。若菩薩于諸法無所墮無所觀。云何受持六波羅蜜。而自于相行空。云何行四禪。云何行四等四空定。云何行三十七品及三脫門。云何行十種力佛十八法。云何行大慈大悲。云何行菩薩十住。云何過二地。云何過于菩薩位。佛告須菩提。菩薩不以二事行六波羅蜜。亦不以二事行薩云若。須菩提言。世尊。若菩薩不以二事行六波羅蜜。行薩云若者。云何從初發意至后發意。云何得增益功德。佛言。諸有以二行者。是輩無所增益。何以故。二事行者。于凡愚人有所增益。菩薩從初發意至后發意。不以二事增益功德。以是故諸天及人不能壞菩薩令墮二地。其余眾惡不能制菩薩令不行六波羅蜜及薩云若須菩提言世尊。菩薩為功德故行般若波羅蜜耶。佛言。亦不以功德故行。亦不以無功德故行般若波羅蜜。菩薩要當供養諸佛。要當具足諸善功德。要當與真知識相得。爾乃得成阿耨多羅三耶三菩。世尊云何菩薩供養諸佛具足功德得真知識乃逮薩云若。佛言。菩薩從初發菩薩意常供養諸佛。諸佛所說十二部經常當受持。堅持守念便得陀鄰尼起諸無礙。起無礙已在所生處至薩云若。終不忘失所知所持所可供養諸佛功德。終不生惡趣八不閑之處。便受凈意。已得凈意已凈佛土教化眾生。以是功德終不離真知識。終不離諸佛諸菩薩諸真人及贊嘆佛者。如是須菩提。菩薩摩訶薩。欲行般若波羅蜜。當供養諸佛當具足諸法受諸功德。當與真知識相隨

　　摩訶般若波羅蜜當得真知識品第七十三

于是須菩提白佛言。世尊。若有菩薩摩訶薩。不供養諸佛。不具足諸功德不遇真知識。將無不能逮薩云若。佛告須菩提。菩薩摩訶薩無不供養諸如來者。無不具足諸功德者。無不得真知識者。何以故。雖供養諸佛。雖作功德。雖得真知識。尚未逮薩云若。何況不供養佛。不作功德。不得真知識。而欲逮得薩云若。是事不然。是故須菩提。菩薩摩訶薩欲學般若波羅蜜者。當供養佛。當作功德當得真知識。須菩提言。世尊。菩薩何以故當供養佛作諸功德得真知識乃逮薩云若。佛言。以無有漚和拘舍羅故。不從諸佛聞漚和拘舍羅事。功德未具足未逮真知識故。世尊。菩薩當具足何等漚和拘舍羅。乃當逮得薩云若。佛言。菩薩從初發意已來。持薩云若意行檀波羅蜜。施于三乘亦施人及非人。皆具足薩云若念。亦無施想亦無受者想。亦無行檀波羅蜜想。何以故。諸想法者。亦無所有亦無所生亦無所滅。觀見諸法亦無轉還者。皆度諸法之相。不見諸法有所作。以具足漚和拘舍羅者便增益諸功德。已增益功德者便行檀波羅蜜。教化眾生凈佛國土。亦不自受其報。但欲益于眾生所作不受其報。行檀波羅蜜但欲度脫一切眾生

放光般若波羅蜜經卷第十六放光般若經卷第十七

　　　　西晉于闐國三藏無羅叉奉　詔譯


　　摩訶般若波羅蜜教化眾生品第七十四

復次須菩提。菩薩摩訶薩以薩云然念。從初發意不離薩云若念。行尸波羅蜜意初不墮淫怒癡。亦不念淫怒癡。亦不為所纏裹。諸不入道撿事。嫉妒惡戒恚意懈怠亂意愚癡項佷。自用著于吾我。及二地意悉無。何以故。皆知諸法相空皆知諸法無所有無所成。觀見諸法皆無轉還。皆解諸法相度諸世事。處于無為具足漚和拘舍羅增益功德。為行尸波羅蜜教化眾生凈佛國土。亦不于世受尸波羅蜜之報。至般若波羅蜜。但欲益于一切教化眾生。復次須菩提。菩薩行四禪四等四無形禪。雖行諸禪不受禪福。何以故。以漚和拘舍羅。知諸禪相皆空。亦知動還者。復次須菩提。菩薩行般若波羅蜜。從初發意行漚和拘舍羅。行觀行凈亦不趣須陀洹。不取須陀洹果。至阿羅漢亦不取其果。何以故。知諸法相空及知不轉還法。亦行三十七品過于二地。須菩提。是為菩薩摩訶薩無所從生法忍。菩薩行般若波羅蜜。行八惟無禪及九次第。亦不取須陀洹道。何以故。悉知諸法相空知不動還。復次須菩提菩薩行佛十力業及四無所畏四無礙慧佛十八法大慈大悲。凈佛國土教化眾生。然后乃逮薩云若。菩薩當作是行般若波羅蜜。須菩提白佛言。世尊。菩薩摩訶薩其智甚廣大乃行是深法。然不受其報。佛言。如是如是。須菩提。所以者何。菩薩于所有處不動不轉。世尊。何等為于所有處不動不轉。佛言。于無所有而不動轉。于五陰所有不轉。于六波羅蜜所有不動。于諸禪四等所有不轉。于三十七品所有不轉。于三脫門所有不轉。于大慈大悲所有不轉。于十力十八法所有不轉。所以者何。是諸法所有皆無所有故。須菩提。不可以無所有逮覺所有須菩提言。世尊。寧可持所有逮覺所有不。佛言不也。須菩提言。世尊。寧可持無所有逮覺無所有不。佛言不也。如是世尊。將無所逮無所覺耶。佛言。有逮覺不以是四句。世尊。是逮覺當云何。佛言。諸逮覺者亦非所有亦非無所有。逮覺者亦非戲言亦非不戲言。須菩提言。世尊。何等是菩薩戲言。佛言。言五陰有常無常是菩薩戲言。五陰苦樂者是菩薩戲言。五陰是我所非我所是菩薩戲言。五陰凈不凈者是菩薩戲言。分別知五陰者是菩薩戲言。知四諦者是菩薩戲言。念四禪四等及四無形禪三十七品總三脫門八惟無九次第禪是菩薩戲言。我得須陀洹道至阿羅漢辟支佛道是菩薩戲言。我具足菩薩十住是菩薩戲言。我凈佛國土教化眾生是菩薩戲言。我具十力四無所畏四無礙慧佛十八法是菩薩戲言。我逮薩云若是菩薩戲言。我盡諸習緒是菩薩戲言。菩薩行般若波羅蜜。五陰有常無常。亦不戲亦不不戲。乃至薩云若有常無常。亦不戲亦不不戲。所以者何。于所有亦不戲所有。于無所有亦不戲無所有。于所有無所有中亦不戲無不戲。是故須菩提。五陰及薩云若為非戲也。菩薩于般若波羅蜜行亦不以戲。須菩提言。云何五陰不戲乃至薩云若不戲。佛告須菩提。五陰無所有乃至薩云若亦無所有。諸可無所有者皆非戲。以是故五陰及薩云若皆無有戲。須菩提。菩薩作是學般若波羅蜜者。得上菩薩位。須菩提言。世尊。諸法所有尚不可得。云何得菩薩位。為用二地為用佛道乎。持何等得位。佛言。菩薩亦不以二道亦不以佛道也。遍學諸道乃上菩薩位。如第八賢圣遍學諸道。雖在乎地未受果證。菩薩亦如是。皆行諸道得菩薩位。未及薩云若。未得金剛三昧。得功德時乃具足逮薩云若。須菩提言。世尊。若菩薩遍學諸道爾乃上位者。菩薩為復在第八地取須陀洹道耶。在斯陀含地得斯陀含道。在阿那含地得阿那含道。在阿羅漢地得阿羅漢道。在辟支佛地得辟支佛道。在佛地得佛道耶。此諸道各自異。世尊。云何菩薩皆當遍學諸道上菩薩位耶。若菩薩于是八地受八道者。是終不然。在菩薩位便逮薩云然者亦復不然。若菩薩得聲聞辟支佛道至薩云然者。亦復不然。世尊。我當云何知菩薩遍入諸道上菩薩位。佛告須菩提。如汝所言。菩薩終不于八地得須陀洹及羅漢辟支佛道以逮薩云若。須菩提。菩薩從初發意常行六波羅蜜。以慧見八地。何等八。凈地性地四賢圣八地觀地薄地無垢地已辦地辟支佛地。以慧觀過于八地。以道慧過菩薩位。過位已以薩云若慧舍諸習緒。須菩提。第八地者是菩薩之忍。須陀洹斯陀含阿那含慧及習緒除。亦是羅漢慧觀。亦是菩薩辟支佛慧。亦是菩薩忍。具足聲聞辟支佛道。以道慧上菩薩位。以薩云若慧除諸習緒。以是故須菩提。菩薩當遍具足諸道。爾乃成阿耨多羅三耶三菩阿惟三佛。成阿惟三佛已為眾生作道地。須菩提白佛言。世尊。所說三乘聲聞辟支佛佛道。何等為道慧之道。佛言。當起諸道凈于諸道遍觀眾生。及相貌像盡覺盡知。皆遍知已當教一切分流廣化。遍采音聲令得大聲。遍三千大千剎土當如響相。以是故菩薩當遍具足諸道。當知道慧悉知眾生之意。亦當知泥犁復知泥犁之趣。亦當知眾生罪報。當斷泥犁緣作罪之報。薜荔畜生亦當知之。薜荔畜生緣作報應悉當斷之。當知真陀羅摩睺勒諸龍閱叉。當知人之因緣。人道果報。亦當知天從四天王上至三十三天。亦當知天人因緣天人果報。當知三十七品法三脫門法。亦當知十力。亦當知四禪四等及四空定大慈大悲佛十八法。盡知是已。立諸眾生于三乘之道。須菩提。是為菩薩具足道慧。菩薩學是已皆知眾生意之所愿。已知所愿如應說法初不斷絕。所以者何。普知眾生根生死之趣。菩薩當作是行般若波羅蜜。菩薩所可應行法。三十七品所行二地所行。盡入般若波羅蜜中故。須菩提白佛言。世尊。諸法及三十七品及道法。是諸法亦不合亦不散。亦無有形亦不見見一相。一相者則無相。云何能致道。是法亦不見亦無有形一相。一相者則無相。云何能致道。世尊。譬如虛空亦無所沒亦無所致。佛言。如是如是。須菩提。是空法亦無所致亦無所趣。以眾生不知法相無所有故。佛為說三十七品。及諸法有所致有所辦。雖爾須菩提。所有五陰六波羅蜜內空外空及有無空。三十七品四禪四等及四空定。四無礙慧四無所畏。佛十力十八不共大慈大悲。至薩云若。于賢圣法律亦不合亦不散。亦無有形亦不可見。亦無有對一相無相。如來以是故欲度脫眾生。以世俗因緣而說是教。非第一最義。是故菩薩當遍學諸道。以慧觀隨習俗。于法中有應用者不應用者。何等是菩薩應用何等是菩薩所不應用。羅漢辟支佛道以慧觀學而所不用。以薩云若慧當用諸法。菩薩如是于賢圣法律。當學般若波羅蜜。須菩提白佛言。世尊。所說賢圣律。賢圣律者為何謂。佛告須菩提。聲聞辟支佛菩薩摩訶薩如來無所著等正覺。亦不與淫怒癡合亦不不合。是我所非我所亦不合亦不散。亦不狐疑亦不不狐疑。于戒行亦不合亦不散。于欲于色于無色界亦不合亦不散。于不黠及頑佷亦不合非不合。兇暴亦不合非不合。于四禪四等及四空定三十七品大慈大悲及有為無為性。亦不合亦不散。何以故。以諸法無有形不可見。無有對一相無相。無色不與無色合亦不散。不可見不與不可見合亦不散。無有對不與無對合亦不散。一相不與一相合亦不散。無相不與無相合亦不散。須菩提。是名為賢圣律。亦無形不可得見。亦無對一相無相。是菩薩無相度。菩薩當作是學。作是學已當得諸法無相。須菩提白佛言。世尊。為不學色聲香味細滑識法相耶。不學地水火風空識相耶。不學六波羅蜜相耶。不學有無空相耶。不學四禪四等及四空定三十七品三脫門相十力四無所畏四無礙慧佛十八法大慈大悲四諦相賢圣相。不學逆順十二因緣相耶。不學有為無為性相耶。于是諸法無相亦不學。所作相亦不學。菩薩當云何過于二地上菩薩位。上菩薩位已云何逮薩云若。逮薩云若已云何轉法輪。轉法輪已云何以三乘法度脫眾生。佛告須菩提。若諸法有相者。菩薩當學諸法相。諸法無形亦不可見。亦無有對一相。一相者則無相。是故菩薩亦不學相亦不學無相。云何作是問。佛言。若前有相后便有相。以前法無相故后亦無相。是故菩薩亦不學相亦不學無相。所以者何。有佛無佛一相性常住如故。須菩提白佛言。世尊。若諸法非相非無相云何。為念般若波羅蜜。菩薩若不念般若波羅蜜者。不能過于二地。不過二地者不能過菩薩位。不能過菩薩位者不得無所從生。不得無所從生者不得菩薩神通。不得神通者不能凈佛土教化眾生。不凈佛土教化眾生者。不能逮薩云若。未逮薩云若者。不能轉法輪。不能轉法輪者不能安立眾生于三乘法。亦不能安立眾生于三福地。一者施。二者戒。三者念諸善法。佛言。如是如是。須菩提。諸法亦非無相亦非一相。無相之法當云何念般若波羅蜜。須菩提。般若波羅蜜者非菩薩之念。菩薩以無念是為般若波羅蜜相。須菩提言。世尊。云何無念是般若波羅蜜相。佛言。于諸法無所念。是為般若波羅蜜相。云何于諸法無所念。佛言。不念五陰六情。是為般若波羅蜜念。不念色聲香味細滑識法。是般若波羅蜜念。不念不凈。是般若波羅蜜念。不念四禪四等及四空定。是般若波羅蜜念。不念三尊不念三福。是般若波羅蜜念。不念滅盡不念安般守意。是般若波羅蜜念。不念無常相苦相非我相。不念四顛倒十二因緣。不念吾我壽命及知見相。是般若波羅蜜念。不念三脫門。不念三十七品法。是般若波羅蜜念。不念八惟無九次第禪。不念四禪。是般若波羅蜜念。不念十慧不念六波羅蜜。不念內外空及有無空。是般若波羅蜜念。不念十力不念四無所畏四無礙慧佛十八法。不念大慈大悲。是般若波羅蜜念。不念須陀洹及羅漢辟支佛。是般若波羅蜜念。不念薩云若是般若波羅蜜念。不念斷諸習緒。是般若波羅蜜念。須菩提白佛言。世尊。云何不念五陰。乃至斷諸習緒復不念。是般若波羅蜜念。佛言。菩薩行般若波羅蜜亦不念五陰無所有。何以故。須菩提。諸有相者無有般若波羅蜜念。不念淫怒癡所有。不念無道之處所有。何以故。諸有想者為無般若波羅蜜念。諸有相者為無六波羅蜜。何以故。諸有貪者亦無有六波羅蜜。是名為著諸有。縛著者無有度脫。須菩提。著有者。無有三十七道品念。亦無三脫門念。乃至薩云若亦無念。何以故。縛著于有故。須菩提白佛言。何等為有何等為無有。佛言。有二者為有。世尊。何等為二。佛言。五陰相者為二。十二衰相者為二。有佛相者為二。有道相有為無為相者是則為二。須菩提。一切相乃至無有相是皆為二。適有二便有已有便有世間眾生。不得離生老病死憂悲勤苦。以是故須菩提。當知有二者無有六波羅蜜。亦無有道亦無所逮亦無所覺。何況能舍五陰及薩云若者。佛告須菩提。尚無道念那得須陀洹至羅漢辟支佛道。那得離諸習緒

　　摩訶般若波羅蜜無堅要品第七十五

爾時須菩提白佛言。世尊。假令有相者不得順忍不得逮覺。若無相者當得順忍不。當及聲聞八地不。當及辟支佛地不。當及菩薩地不。可得度脫不。能得道念不。能令羅漢辟支佛習緒除不。能使菩薩得上菩薩位不。上菩薩位已能得薩云若不。得薩云若已能滅諸習緒不。世尊。若無意若不生意不起是法相。可逮薩云若不。佛告須菩提。如是如是。無有相者亦無有順忍。亦不能除諸習緒。復問世尊。菩薩行般若波羅蜜有相意耶。于五陰有相耶。乃至薩云若有相耶。有淫怒癡相無有淫怒癡相耶。有六衰有六衰盡相耶。有近有近盡相耶。有覺有覺盡相耶。有愛有愛盡相耶。有受有受盡相耶。有有有有盡相耶。有生有生盡相耶。有死有死盡相耶。有憂悲勤苦有憂悲勤苦盡相耶。有苦有苦盡相耶。有四諦有四諦盡相耶。有薩云若有薩云若盡相耶。有習緒有習緒盡相耶。佛言不也。須菩提。菩薩行般若波羅蜜。亦無有相亦無無相。須菩提。菩薩順忍者則無相。是菩薩無有相則為念道。無有有相無有無相。則是菩薩之果報。佛言。有相則是菩薩道。無相則逮覺。是故須菩提。當知諸法所有皆無所有。須菩提白佛言。世尊。若無所有云何于無所有中得逮覺。而于諸法得自在。佛告須菩提。我本為菩薩行六波羅蜜。從第一禪至第四禪。觀禪性不念貢高。亦不倚禪亦不味禪。于四禪事寂凈無所悕望。已安足于禪便處于神通。天眼徹視天耳徹聽。意知他人宿命所從來。自識宿命便飛行。雖爾不以是神通貢高。不味不倚于六通無所分別。須菩提。我以應一合相智。成阿耨多羅三耶三菩。便覺四諦。具足如來十力四無所畏四無礙慧佛十八法。處眾生于三乘。須菩提白佛言。世尊。如來云何于無所有中起四禪。六通無所有。眾生為無所有。如來云何安立眾生于三乘。佛告須菩提。若淫怒癡及余諸非法之事。若有所有無所有者。我為菩薩時不于有無中起四禪。是故須菩提。亦不有所有亦不無所有。是故我初發意行菩薩道時行四禪。佛告須菩提。若神通中當有所有無所有者。我終不于神通中覺所有無所有而成阿耨多羅三耶三菩。以于神通知所有無所有故。成阿耨多羅三耶三菩。須菩提白佛言。若菩薩于諸法所有無所有。于禪五通成阿耨多羅三耶三菩。云何菩薩于無所有法中。未曾所知能知未曾所學得學。從是中成阿耨多羅三耶三菩。佛告須菩提。菩薩已從過去諸佛所。供養若干佛菩薩。所從諸佛聞。無所有中無有佛無有辟支佛。無所有中無有羅漢。無所有中無有眾賢圣。從無所有中無有毛發許所有。菩薩作是念言。無所有中亦無有須陀洹乃至佛皆無所有。以諸法無所有故。我或成阿耨多羅三耶三菩。我或不成阿耨多羅三耶三菩。假令我當成阿耨多羅三耶三菩者。諸可有行相眾生我當立著無相地。須菩提。諸有菩薩成阿耨多羅三耶三菩者。欲度脫眾生故。便習未曾習者。未曾學者未曾受者便學便受。于諸過去諸佛所學。先學六波羅蜜勸人令行六波羅蜜。見人行者代其歡喜。以布施無貪垢故便得大富。以布施故便守戒便得天上人中尊。以布施故便得三昧。以布施持戒忍辱精進禪故。便得智慧品解脫品見解脫慧品。持是諸品及六波羅蜜。得過二地上菩薩位。已上位已便凈佛土化眾生。便逮薩云若轉法輪。以三乘度眾生。須菩提。菩薩以是先當從檀波羅蜜起。次得諸慧是亦不可得。何以故。無有實故。復次須菩提。菩薩從初發意以來自持戒勸人持戒。見人持戒代其歡喜。以持戒得天上人中之豪。貧者以財施之。復以戒三昧智慧解脫見解脫慧而立之。以五品之德過出二地上菩薩位。度脫眾生。便逮未曾所知所學所習。皆學知習之。何以故。欲習無所有故。復次須菩提。菩薩行忍勸人使行。見人行忍代其歡喜。飽足眾生以財安立。或以五品之德過于二地上菩薩位。何以故。所施與亦無有要故。復次須菩提。菩薩自行精進于善勸人精進。見人精進代其歡喜。復以財物給足眾生。以戒忍辱五品之德。過出二地上菩薩位。何以故。所施亦無有要故。復次須菩提。菩薩行四禪四等四無形定勸人令行。見人行者代其歡喜。以位于禪布施窮乏。教令智慧解脫見慧過出二地上菩薩位。何以故。所有者無有要故。復次須菩提。菩薩從發意以來。行般若波羅蜜以財給足眾生。立以于戒三昧智慧解脫見慧。自行六度勸人令行。見人行者代其歡喜。以漚和拘舍羅過于二地上菩薩位。成阿耨多羅三耶三菩。何以故。無有形故須菩提。菩薩從是便得本所不學本所不知本所不應。皆學皆知皆得所應。復次須菩提。菩薩學諸未曾學者。從初發意以來。常有薩云若念解諸有無之事。便念三尊行。常念天行戒念施念。佛問須菩提。云何為念佛。念佛者不以色痛想行識念。何以故。五陰無有堅要故。無堅要者為無所有。佛念者為無念。復次須菩提。如來無所著等正覺。不當以三十二相八十種好念。不當以金色光明念。何以故。佛形無有堅要故。無堅要者為無所有。念佛者為無念。復次須菩提。如來無所著等正覺。不當戒性智慧品三昧品解脫品見解脫品。不當以是五品念如來。何以故。以是無有堅實故。無有堅者為無所有。念佛者為無念。復次須菩提。念如來不以十力念。不以四無所畏念四等大慈大悲佛十八法四無礙慧。不以是念如來。何以故。無有堅實故。不堅實者無所有。念佛者為無念。復次須菩提。念如來者不以十二因緣念。何以故。無有堅要。無堅要者為無所有。念佛者為無念。須菩提。菩薩行般若波羅蜜者。當作佛念。以是故。知次第學未曾學者習未曾應者具足悉應順。至諸道應作是學。具足三十七品及三三昧。便具足薩云若慧。便應所有無所有。覺不堅固要。便得所有無所有處。須菩提。云何為法念。菩薩行般若波羅蜜。亦不當念善惡法。亦不念當受莂不受莂。亦不當念俗法道法。亦不念有漏無漏法。亦不念賢法愚法。亦不念三界法。亦不念有為無為性法。何以故。諸法無有堅要無有堅要者為無所有。念法為無所念。學法念以應所有無所有。便逮薩云若。便逮所有無所有處。須菩提。菩薩當念法念。須菩提。菩薩當云何念僧。菩薩從初發意至薩云若。常念僧為無念。如是須菩提。菩薩當作僧念。須菩提。菩薩云何念戒。行般若波羅蜜。從初發意以來不缺于戒。不差于戒。善攝于戒當念有無。如是念者為順所應。便逮薩云若無有有無之處。須菩提。云何菩薩念施。所有無所有應施。所可物施及以法施。于中不起亂意。亦不念有所施無所施。雖持身命支節布施。于中。亦不起亂意。何以故。無有堅要故無堅要者則無所有。常念于施至成阿耨多羅三耶三菩。須菩提。菩薩云何當作天念。諸須陀洹。生四天上者至于六天。諸生天者無有堅要無堅要者為無所有。須菩提。當順是念至成薩云若。須菩提。諸阿那含生于色天及無色天亦無堅要。無堅要者為無所有。菩薩當順是念至成阿耨多羅三耶三菩。須菩提。菩薩常念六念順其所應。復次須菩提。菩薩行般若波羅蜜。欲學所順所習欲成諸功德。當學內外空及有無空。當學三十七品大慈大悲。當學菩薩道行。皆逮有無之要尚無毛發之相。何況有薩云若相。須菩提。是為菩薩行般若波羅蜜得隨次第應。須菩提白佛言。世尊。若諸法所有皆無所有。乃至五陰六衰無所有諸性無所有三十七品無所有薩云若慧亦當無所有。亦無佛無法無比丘僧。亦無有道亦無果報。亦無著斷亦無逮覺。諸法亦皆無所有。佛告須菩提。諸法有所有無所有可得見不。須菩提言。不可得世尊。須菩提。云何言諸法所有皆無所有五陰及逮覺耶。須菩提白佛言。世尊。我于是法無有狐疑。但為當來之世三乘道家。恐或言若諸法所有無所有。何誰著者何誰斷者。不知著斷之事。便能敗戒毀戒不知所趣如是敗戒行者各各趣三惡處。世尊。我不敢有狐疑。我畏當來之世。是故問如來耳

　　摩訶般若波羅蜜無倚相品第七十六

于時須菩提白佛言。世尊。菩薩摩訶薩若諸所有者皆無所有。菩薩為見何等。為眾生發阿耨多羅三耶三菩。佛告須菩提。菩薩以所有皆無所有故。能發阿耨多羅三耶三菩。何以故。諸有倚著者難得解脫。有倚相者不得逮覺。亦不能成阿耨多羅三耶三菩。須菩提白佛言。世尊。無倚相者為有逮覺成阿耨多羅三耶三菩耶。佛言。逮覺已阿耨多羅三耶三菩則是無所倚。以不別法性故。欲得無所倚逮覺阿耨多羅三耶三菩者。則為欲示一切法性。世尊。若無所倚者無有逮覺則無有阿耨多羅三耶三菩。何緣菩薩從第一住至十住耶。何因緣得無所從生法忍。何因有五通及六波羅蜜之德。而受諸法之德。攝取佛國教化眾生供養諸佛。一切有至般泥洹。佛言。無所倚者與五通之報等。與十住等。與六波羅蜜等。及供養諸佛功德等。以是故至般泥洹供養不斷。須菩提言。世尊。無所倚及五通六波羅蜜有何差別。佛言。無有差別說有差別。世尊。云何三事有差別。佛言。菩薩行般若波羅蜜亦不倚所施。亦不自倚亦不倚受者。至般若波羅蜜亦無所倚。行神通亦無所倚。行三十七品亦無所倚。行三三昧亦無所倚。教化眾生凈佛國土亦無所倚。逮覺諸佛法亦無所倚。須菩提。是為菩薩行般若波羅蜜為無所倚。菩薩摩訶薩如是行者。諸魔魔天無能壞者。須菩提言。世尊。云何菩薩行般若波羅蜜。一意受持六波羅蜜。受四禪四等大慈大悲。及四空定四無礙慧。四無所畏三十七品。總三脫門。佛十種力佛十八法。云何受持八十種好。佛言。菩薩行般若波羅蜜。所作施戒忍辱精進及諸禪事。皆以般若波羅蜜行。及三脫門四等大慈及三十七品。所作所念皆不離般若波羅蜜。及三三昧佛十種力。四無所畏四無礙慧。佛十八法八十種好。皆不離般若波羅蜜。須菩提言。世尊。云何菩薩一意行般若波羅蜜受持六波羅蜜。乃至八十種好。須菩提。菩薩行般若波羅蜜。行六波羅蜜初無二相。乃至八十種好亦無二相。世尊。云何行六波羅蜜至八十種好。不以二相。佛言。菩薩行般若波羅蜜。皆悉具足總持諸波羅蜜及三十七品而行布施。須菩提言。世尊。是事云何。佛言。菩薩行般若波羅蜜時。不以漏意行檀波羅蜜。于無漏作念言。我為是誰所施何物受者為誰。于是三事無相受念。爾時亦不見意及所施受者。至十八法亦復如是。復次須菩提。菩薩行般若波羅蜜。乃至般若波羅蜜亦無有相亦不見六波羅蜜。菩薩行般若波羅蜜乃至八十種好亦無有相亦無所見。須菩提言。世尊。以無相無所作法。云何得具足六波羅蜜云何具足三十七品云何具足三空及十種力。云何具足四無所畏佛十八法。佛言。菩薩行般若波羅蜜以無相施隨眾生所欲。或索肌肉妻子國城珍寶。所有財谷皆不逆人。作是施時或有人來問菩薩言。用是無相布施為作雖有是言我續。布施不可斷絕。持是布施與眾生共為阿耨多羅三耶三菩。亦無相念亦無施意亦無物意亦無受者意。亦不見阿耨多羅三耶三菩意。何以故。所見一切皆悉空故。如是誰為阿耨多羅三耶三菩者。如是作為則是真作。則能凈佛國土教化眾生。則為行六波羅蜜。則為具足三十七品及三脫門。則為具足佛十八法。如是行者則為不受布施之報譬如第六天王有所欲者但念即至。菩薩如是。但意念諸法皆具足至。以布施之德能供養諸佛悉能飽滿諸天及人。以漚和拘舍羅行檀波羅蜜。安立眾生于三乘法是為菩薩行般若波羅蜜具足檀波羅蜜

須菩提言。世尊。云何菩薩行般若波羅蜜具足尸波羅蜜佛言。菩薩悉知賢圣無漏道法之戒。不毀不亂奉賢圣戒。于諸法無所[打-丁+此]亦不[打-丁+此]五陰。亦不[打-丁+此]三十二相亦不[打-丁+此]四性。亦不[打-丁+此]四天王至三十三天。不[打-丁+此]須陀洹至羅漢辟支佛。亦不[打-丁+此]轉輪圣王。所作功德但欲與眾生共為薩云若。不相不倚亦不以二。但為世事非最要義具足戒已以漚和拘舍羅起四禪。不以貪受天眼。以天眼觀十方諸佛。至成阿耨多羅三耶三菩初不離天眼。以天耳凈盡聞諸佛所說經法不失所聞。至得自辯悉知諸佛之意。知諸佛意已便能饒益一切眾生。持識宿命之慧。覺諸所作不失本行。以無漏之法立眾生于三乘。隨眾生所欲而悉授之。須菩提。是為無相具足尸波羅蜜。佛言。菩薩云何具足于忍。從發意至坐道場。若眾生來以刀杖捶加于菩薩。菩薩終不起意當起二忍。一者忍辱二者無所從生法忍。起意念言。以刀捶杖加我者為誰。受者為誰。當觀法相。觀法相者亦無所有亦無所觀。無所觀者便得無所從生法忍。住二忍已便具足四禪四等及四空定。便具足三十七品及三脫門。便具足十力四無所畏四無礙慧。菩薩已住是法便得神通。非是二地所能及者。具足神通已便具足六波羅蜜。以天眼慧見十方佛。至阿耨多羅三耶三菩不忘佛念。復以天耳慧聞十方佛所說教法悉知諸佛。諸佛所念悉復逮。知眾生之意如應說法。自知宿命以慧皆識眾生功德。持諸善本功德勸勉眾生。以漏盡之慧立眾生于三乘。菩薩摩訶薩行般若波羅蜜。以漚和拘舍羅行。教化眾生凈佛國土。具足薩云若慧逮得阿耨多羅三耶三菩轉于法輪。是為菩薩行般若波羅蜜具足羼波羅蜜。佛言。云何菩薩行般若波羅蜜具足惟逮波羅蜜。須菩提。菩薩行般若波羅蜜。身意精進具足四禪。于四禪起便得無數神通。變化來往手捫摸日月。持是精進遍至十方無數剎土。供養諸佛一切所有供養之具。至阿耨多羅三耶三菩。諸天世人皆當恭敬。是菩薩至般泥洹。以神足到十方聽受諸佛法言。所聞法至成阿耨多羅三耶三菩終不忘凈佛國土教化眾生。具足薩云若。是為行般若波羅蜜具足惟逮波羅蜜。復次須菩提。以無漏道法。具足意精進。口不言惡。身不行惡。意不念惡。亦不[打-丁+此]苦樂有常無常。不[打-丁+此]有我無我。不[打-丁+此]有為無為。不[打-丁+此]三界。不[打-丁+此]四禪及四空定四等三脫門三十七品。至十八法亦無所[打-丁+此]。亦不[打-丁+此]聲聞辟支佛。不[打-丁+此]聲聞辟支佛道。亦不[打-丁+此]菩薩。亦不[打-丁+此]菩薩地。亦不[打-丁+此]五趣。亦不分別是天是人是畜生是泥犁是薜荔。亦不分別是須陀洹道是羅漢道是辟支佛道。亦不分別。是菩薩道。亦不分別是薩云若。亦不[打-丁+此]諸法諸道亦不分別。所以者何。是諸法者。皆無有要無可[打-丁+此]者亦無可分別者。以具足意精進。便救一切魔怨眾生。救眾生已亦不見眾生。具足精進已亦不見精進。具足佛法已亦不見佛法。凈佛國土亦不見不得。具足精進便受諸善法。亦不于是善法中生念。遍游諸國救益眾生。所作變化自恣無礙。或雨諸華或散諸香。或以伎樂鼓樂弦歌事。或震動事或以光明。或以國土七寶示現或以搏弈。或現水火隨道而入。盡為因緣使行十善。或以施戒而攝取之。或以支解身體妻子國土。或以自身隨眾生意而攝取之。須菩提。菩薩以漚和拘舍羅無相。行惟逮波羅蜜。佛言。菩薩行般若波羅蜜住于無相之法行禪。菩薩行般若波羅蜜除如來三昧。一切余三昧皆當具足。具足四禪具足四等及四空定。皆當逆順行八惟無及九次第禪。行空無相無愿三昧電光三昧金剛三昧直治三昧。住是禪波羅蜜便得三十七品。住于三昧具足道慧。諸三昧門皆來入是。具足道慧具足十住地作行。至薩云若終不中道取證。于三昧中住游諸佛剎供養諸佛。于諸佛所殖諸德本。凈佛國土游諸四域教化眾生。廣立眾生于六波羅蜜。或立于須陀洹斯陀含阿那含阿羅漢辟支佛。隨其所欲而滿其愿。于是禪波羅蜜者。悉總持諸陀鄰尼門。便得四無礙慧便受神通。終不墮女人胞胎。不受色欲無生不生。雖生不著于生。何以故。善觀于幻法知所有如幻。救濟眾生便得無眾生之相。以無所得法立眾生于無所得法。以世俗數不以最上要。以禪波羅蜜遍入諸禪及解脫禪。不得阿耨多羅三耶三菩。終不舍禪波羅蜜。行道慧入薩云若慧。便盡習緒為以自救當復救余。救他人已為諸天及人及阿須倫而作福田。如是須菩提。菩薩行般若波羅蜜。是為具足無相三昧。云何菩薩行般若波羅蜜。于無相法具足般若波羅蜜念。佛言。菩薩不見法有實成者。亦不見五陰實成者。亦不見五陰生。亦不見五陰來生處。乃至須陀洹道亦不見所生。亦不見來住處。以虛空故其實不可得。亦不見須陀洹漏盡法。行般若波羅蜜以解有要無要之法。如是解者便解內外及有無空。于諸法無所入。亦不入于五陰。乃至于道亦無所入。學無所有。般若波羅蜜便具足菩薩道。何等為菩薩道。則六波羅蜜是。三十七品十力四無所畏四無礙慧佛十八法三十二相八十種好。于無所有成佛道。具足六波羅蜜。具足三十七品及五神通。隨眾生所欲。于六度中有貪嫉者以檀波羅蜜授之。有惡戒者以道戒授之。有嗔恚者以忍授之。有懈怠者以精進勸之。有亂意者以禪救之。有愚癡者以慧授之。至解脫品解脫見品皆以授之。有聲聞道意者隨其本應。以須陀洹斯陀含阿那含阿羅漢辟支佛道。隨本授之。有大乘者以佛道授之。以是方便能作無央數變化。乃至恒邊沙諸佛國土。隨人所欲則能變其剎土之好。滿諸眾生之愿。從一佛國至一佛國。所欲取國土隨其愿。譬如第六天人所有衣食伎樂隨意即至。菩薩以六波羅蜜行菩薩道。隨意所愿盡皆具足。逮薩云若。于五陰無所受。于一切諸法道法俗法善法惡法。皆悉具足無所受。后成阿耨多羅三耶三菩阿惟三佛時。國土所有皆悉隨意即得。無有持來者亦無有持往者。亦如第六天上。何以故。諸法無所恃亦無所倚。須菩提。菩薩行般若波羅蜜。以無所有相。是為具足般若波羅蜜

　　摩訶般若波羅蜜無有相品第七十七

爾時須菩提白佛言。世尊。菩薩摩訶薩云何于無所破壞法無相法無所有法中。能具足六波羅蜜念。云何于是無形法而知差別入般若波羅蜜中。云何于無相法以一相而逮正覺。佛告須菩提言。菩薩摩訶薩行般若波羅蜜。五陰如幻如響如夢如影如熱時焰如化。持是五陰行六波羅蜜。五陰無相如幻如響如夢如影如熱時焰。何以故。夢幻之法無所有故。無所有者則一相。一相者則無有相以是故。須菩提。當知檀波羅蜜無有相。所布。施及主受者皆無有相。作是知者則為具足檀波羅蜜。作是具足檀波羅蜜已。終不于六波羅蜜轉還。便于六波羅蜜中具足四禪四等四空定。悉具足三十七品。具足內外空及有無空。便具足三脫門。具足八惟無九次第禪。具足五通。具足諸陀鄰尼門。具足四無礙慧四無所畏十種力。悉具足佛十八法。佛語須菩提。菩薩以住于賢圣無漏法。便能飛行供養諸佛。隨其所安救濟眾生。或以布施攝取眾生。或以戒或以忍或以精進攝取眾生。或以禪或以智慧攝取眾生。隨其所善而教之。為眾生故受生死法。不與同歸。亦不受生死勤苦。為眾生故種天上人中之福。欲以攝取眾生故。知諸法無有相。便學須陀洹道法亦不于中住。及學羅漢辟支佛道法亦不于中住。何以故。悉知諸法已當逮薩云若慧故。非羅漢辟支佛之所知。佛語須菩提。如是如是諸法無有相。知六波羅蜜無有相。乃至諸佛法亦知無有相。復次須菩提。菩薩摩訶薩行般若波羅蜜。于五陰如夢如幻如響如影如熱時焰如化。行尸波羅蜜知五陰如夢如幻化。便以無相具足尸波羅蜜。持戒不犯不毀。善持戒不犯不毀。善持不亂。習智慧賢圣業。遍護諸戒以法義。戒身口意以等于諸戒。不以戒[打-丁+此]四性及遮迦越王。亦不言我持是戒當生四天及第六天上。亦不念言持是戒得須陀洹道乃至羅漢辟支佛道。何以故。諸法一相為無有相故。無相之法終不逮無相法。有相之法亦不逮有相法。有相之法亦不逮無相之法。須菩提。是為菩薩摩訶薩行般若波羅蜜。以無相法具足尸波羅蜜上菩薩位。已上菩薩位便逮得無所從生法忍。便行道慧具足神通。住于諸陀鄰尼門。便得四無礙慧。從一佛國游一佛國供養諸佛如來。攝取眾生凈佛國土教化眾生。生五趣之世不著于生死行。譬如彌遮加越王坐起行來無有知者。育養眾生不仰臣下不嬈人民。譬如須延頭(須延頭者晉言甚凈)如來轉法輪。于三乘無有菩薩可教發阿耨多羅三耶三菩者。便般泥洹后令化佛教授眾生一劫。須菩提。菩薩行般若波羅蜜具足尸波羅蜜。諸法便隨從之。復次須菩提。菩薩行般若波羅蜜。于五陰如幻如夢如響。以無相法具足羼波羅蜜。須菩提。菩薩以二忍事具足羼波羅蜜。何等為二。從初發意至于道場。于其中間若有眾生。持刀杖捶來撾打割刺。菩薩欲具足羼波羅蜜者意不起亂。當計念言。誰有罵者誰有割者誰有撾者。何以故。以諸法無有相。如是觀者便具足羼波羅蜜。以具足是忍便得無所從生法忍。須菩提白佛言。世尊。無所從生法忍為是滅為是智耶。佛言。于忍不起毛發惡意者是為智。以是智得無所從生法忍。須菩提言。世尊。聲聞辟支佛無所從生法忍。及菩薩摩訶薩無所從生法忍有何差別。佛言。須陀洹智及滅至羅漢辟支佛智及滅。是菩薩摩訶薩之忍。須菩提。是為聲聞辟支佛之差別。菩薩摩訶薩有是忍者過出二地上。以住無所從生法忍者。便行菩薩道便具足道慧。不離三十七品。不離三脫門。不離神通。教化眾生凈佛國土逮薩云若。須菩提。菩薩以無相法具足羼波羅蜜。復次須菩提。菩薩住于五陰。如幻如夢如響如野馬如熱時之焰。于是無相法便行身意精進便辦神通。游諸佛剎供養諸佛。以身精進教授眾生。立眾生于三乘。是為菩薩行般若波羅蜜。以無相法具足惟逮波羅蜜。意精進者。以意精進于圣賢無漏之法。具足諸善本法三十七品法。具足三脫門。具足四禪四等及四空定。具足十力四無所畏佛十八法。菩薩于中學已當具足薩云若慧。消諸習緒具足成相。得普遍光明三倒十二法輪轉。能令三千大千剎土六反震動。能以光明照遍三千大千剎土。能出音聲遍三千大千剎土。諸眾生聞音者必至三乘之道。須菩提。菩薩精進所有饒益弘大如是。菩薩住精進。盡具足諸佛法逮薩云若慧。復次須菩提。菩薩行般若波羅蜜。于五陰如夢如幻。具足于禪波羅蜜。行四禪四等四無形禪及三脫門電光三昧金剛三昧真禪三昧除佛三昧。諸余無央數三昧意皆遍至。亦不味諸三昧。亦不受其果報。何以故。以菩薩盡知諸三昧相法空。所有者皆無所有。無相不味無相。無所有不味無所有。以不味故不隨禪生至形無形處。何以故。不見其形故。亦不見三昧亦不見三昧相。亦無所見故便具足無相三昧。持是三昧過出二地上。須菩提白佛言。世尊。菩薩云何以禪波羅蜜出過羅漢辟支佛道上。佛告須菩提。菩薩以禪學內外空及有無空。于空法不見有住處。聲聞辟支佛法及薩云若法皆空。以是空故上菩薩位。世尊。云何是菩薩位。云何非菩薩位。佛言。諸有倚著非菩薩位。無所倚著是菩薩位。世尊。云何為倚云何不倚。佛言。五陰十二衰是菩薩倚。乃至薩云若亦是菩薩倚位者須菩提。都不見諸法亦無有名字。盡無所倚是菩薩位。何以故。五陰所有事薩云若所有事。亦非行亦非說亦非見。須菩提。是為菩薩受是為菩薩位。菩薩以是上位便具足諸三昧尚不隨禪生。何況隨淫怒癡生而有所作。是事不然。但以幻法饒益眾生。不見眾生亦不見幻。于無所得法中攝取佛土教授眾生。是為菩薩行般若波羅蜜具足禪波羅蜜轉無倚法輪。復次須菩提。菩薩行般若波羅蜜。知諸法如幻如夢諸法如響如化如光影如熱時焰。須菩提言。世尊。云何菩薩知諸法如幻如焰。佛言。菩薩行般若波羅蜜。亦不見持夢幻示人。亦不見響亦不見持響示人。亦不見光影幻化熱時焰。亦不見持此示人。何以故。諸凡愚夫于夢幻諸法皆著顛倒。諸羅漢辟支佛諸菩薩諸如來無所著等正覺。于夢幻法亦不見。有亦不見可持示人者。所以者何。諸法所有者皆無所有。亦無所成亦無所有。菩薩行般若波羅蜜終無貪相。亦不成就相亦不生相。是事不然。何以故。般若波羅蜜亦不念法有生者有成者。菩薩如是行者。亦不生五陰。亦不生三界。亦不生諸禪。亦不生于解脫禪。亦不生三十七品。亦不生三脫門。亦不生六波羅蜜。當具足于第一地。至十住不于中生欲。何以故。是處不可得亦不可見。況當于中生欲意。雖行般若波羅蜜亦不見般若波羅蜜。于不見中盡見諸法。皆來入般若波羅蜜亦不見諸法。何以故。諸法及般若波羅蜜一無有二亦非二事。何以故。為如如教如法性教如真際教。是諸法無有別。須菩提白佛言。假令諸法無有別無有散。云何有善惡之教言。有漏無漏教言。道法俗法有為無為之法教。佛言。于須菩提意云何。如諸法之法。頗有善惡有漏無漏。若道若俗有為法無為法不。頗見有須陀洹及羅漢辟支佛法不。頗見有佛道不。須菩提言。不見也世尊。是故須菩提。諸法無有別無有相無所生無所有。須菩提。我本為菩薩初不見諸法有要者。亦不見五陰。亦不見有為無為。從須陀洹至佛道亦無所見亦無所得。須菩提。菩薩欲學般若波羅蜜。從初發意至成阿耨多羅三耶三菩阿惟三佛。當善于所有無所有。菩薩善于無所有者。則能具足道慧教授眾生攝取佛國。成阿耨多羅三耶三菩。降諸眾生不見于三界。須菩提。菩薩摩訶薩當作是行般若波羅蜜。應無所有

放光般若經卷第十七放光般若經卷第十八

　　　　西晉于闐國三藏無羅叉奉　詔譯


　　摩訶般若波羅蜜住二空品第七十八

須菩提白佛言。世尊。云何是法如夢如響如幻如化如熱時焰如光如影。是諸法皆空。云何為有造處所。言是道是俗是無為是有為有漏無漏。云何言是須陀洹斯陀含阿那含阿羅漢辟支佛。云何言是求阿耨多羅三耶三菩。佛告須菩提。凡夫愚癡少有所聞。依倚夢幻法而有所見。因身口意所作非法不善之事。或行善事至有善惡之報。受罪福于三界。菩薩摩訶薩行般若波羅蜜。住于二空。從有無本端空至畢竟空。教化眾生說有五陰十二衰空十八性空。是法如夢如響如幻如化如影如熱時焰。是中亦無五陰亦無諸衰亦無諸性亦無夢亦無響亦無幻化亦無焰影亦無有見。諸法皆無形所有皆無所有無有五陰。汝等見有五陰無十二衰。汝等見有諸衰無十八性。汝等見有諸性。以因緣顛倒故便有諸法隨行所受。云何汝等于無所有法而有形相。行般若波羅蜜。菩薩以漚和拘舍羅。諸有眾生在貪嫉者。教令布施令得大富。于中拔出教令持戒。以戒因緣得生天上。于戒拔之令住禪三昧。以禪因緣得生梵天。具足四禪及四空定因緣。施從戒以禪無數方便立之泥洹。復以三十七品及三脫門。八解脫。九次第禪。十種力。四無所畏及四等。勸令得十八法。持是無像之法立于三乘。為說菩薩道。須菩提白佛言。世尊。甚奇甚特未曾有。菩薩行深般若波羅蜜。為諸空無法作處所。言是善法惡法是道法俗法是漏法無漏法是有為法是無為法。佛言。如是須菩提。甚奇甚特所未曾有。為是空無之法而作處所。須菩提。汝等當知菩薩所行奇特。羅漢辟支佛所不能及者。汝等當應為菩薩摩訶薩作禮。須菩提白佛言。世尊。何等為菩薩摩訶薩所未曾有。諸羅漢辟支佛所不能及。佛告須菩提。若欲聞者善思念之。吾當解說。菩薩行般若波羅蜜者。住于六波羅蜜中及內外空三十七品四無礙慧及五神通。遍到十方觀諸眾生。可以布施攝者便以施取之。可以戒忍精進一心智慧隨其所應以六波羅蜜而攝取之。應以四禪及四空定得解脫者。以禪因緣而攝取之。或應以慈悲喜護得度者以四等攝之。或應以三十七品得度者以根力覺意而攝取之。若應以三脫門得度者皆攝取之。須菩提白佛言。世尊。云何以布施攝取眾生。佛言。菩薩行般若波羅蜜者。隨人所索。若索衣被飲食疾病醫藥象馬車乘金銀珍寶。隨人所欲皆施與之。及所施與若佛辟支佛阿羅漢及須陀洹。下至凡夫及蜎飛蠕動諸三惡趣。其意適等而無差別。無若干種意。何以故。諸法無有若干種意故其意平等。無若干者便得無差別薩云若慧。佛言。菩薩摩訶薩若見來求者當作念言。我所施者當與三耶三佛福祐不從畜生出生。有是念者非是菩薩法。何以故。菩薩發道意不作是念。我持布施當生四姓家。諸所施已攝取眾生者。皆令至無余泥洹而般泥洹。菩薩以眾生為親族所施與無若干差別。亦不言當與是不與是。意無適莫所施眾生無有礙意。何以故。為眾生故發阿耨多羅三耶三菩。若有分別意者。便于諸如來無所著等正覺諸緣覺諸真人有大過失。何以故。諸天及人諸阿須倫無有倩。菩薩為眾生作救護作橋梁者。為菩薩之法。自當救攝眾生。復次須菩提。菩薩行般若波羅蜜者。若人若非人來至菩薩所。取節節支解菩薩身。菩薩亦不疑言當與不與。何以故。是菩薩欲救眾生故受是形耳。我以是身饒益一切。菩薩當作是念。我為眾生受是身形今來取之。須菩提。菩薩見來所求者當發意言。施者為誰受者為誰所施物為何等。是諸法實不可得見。何以故。是諸法常空。空亦無所與亦無所奪。須菩提。菩薩行般若波羅蜜當作是學。所謂內空外空及有無空。住是空者于中布施。便具足檀波羅蜜。具足檀已不斷內外法。言誰有割者誰為截者。佛告須菩提。佛以天眼見十方恒邊沙等剎土。諸菩薩摩訶薩入泥犁中。泥犁則為冷。以三事變化為泥犁中眾生說法。一者神足二者隨其所使三者四等之法。以神足滅火隨意為說四等法。泥犁中眾生便有愛敬歸仰于菩薩。即得離苦痛。次為說三乘之教皆令脫苦。是故須菩提。我以佛眼見十方恒邊沙。諸菩薩摩訶薩供養諸佛不以憍慢。愛好諸佛不以憎惡。歡喜無恚諸佛所說皆悉受持。至成阿耨多羅三耶三菩終不志失。須菩提。佛以佛眼見十方恒邊沙剎土。諸菩薩等為眾生故。割截身體支節分離布散四面。諸有飛鳥走獸來食菩薩肌肉者皆有慈意。于菩薩所以慈意故得離畜生即得為人。往見諸佛聽受經法。隨其所聞即得順行。以三乘之法而度脫之。佛告須菩提。諸有菩薩摩訶薩發阿耨多羅三耶三菩者多所饒益。如是能使眾生得無余泥洹。復次須菩提。我以佛眼見十方恒邊沙諸菩薩等入薜荔中者。諸薜荔眾見菩薩已便生慈意。恭敬菩薩。以恭敬故離諸勤苦。因是功德終不離諸佛至得泥洹。須菩提。菩薩摩訶薩行慈如是。使諸眾生皆得泥洹。佛告須菩提。我見諸菩薩至四天王及第六天為彼諸天而廣說法。以三乘教而度脫之令得泥洹。諸天人眾有著五樂者。菩薩應時令殿舍悉皆烔然。以為說法言。諸仁者。一切所有皆悉無常無尊無卑誰常安者。佛告須菩提。我于是以佛眼觀見恒邊沙國土。諸有贊嘆梵天上者。菩薩則為說法言。諸仁者。云何于是空無之法而生見意。是法為空無常無見為磨滅法。莫得于是而生見意。須菩提。菩薩摩訶薩已住于大慈為眾生說法。是為菩薩甚奇甚特未曾有法。須菩提。十方恒邊沙國土諸菩薩摩訶薩以四事饒益眾生。何等為四。一者惠施二者仁愛三者利人四者等義。是為四恩。菩薩摩訶薩以二事施攝取眾生。一者財物二者法施。何等財物施攝取眾生。菩薩以金銀璧玉珍奇異寶。以飲食衣被香花服飾病瘦醫藥床臥之具。所有奴婢象馬車乘。令諸眾生隨意所欲不逆人意。諸有來者既施與已。皆悉教令自歸三尊。或授五戒或教十善或教八齋或教令行四禪及四等四空定。或勸助之令念佛念法念比丘僧念天念施。諸行倒者教令行順。諸不諦者教令行諦。勸助令行三十七道品及三脫門。八惟無。九次第禪。佛十種力。四無所畏。四無礙慧。大悲大慈。勸眾生令行佛十八法八十種好。勸助人學三乘法教。是為菩薩摩訶薩以漚和拘舍羅行般若波羅蜜。以財布施攝取眾生。立于無上無畏之地。是為菩薩奇特未曾有之法。何等為菩薩行般若波羅蜜。以法布施攝取眾生。布施有二。一者道施二者俗施。何等俗法施。世俗所說所施行者謂為不凈。欲得四禪四等四無形定。及余凡夫所行善法。是名為世俗法施。作是俗法施已便教眾生令離世俗。以漚和拘舍羅安立于道法賢圣果報。何等為賢圣道法賢圣果報。賢圣法者。謂三十七品及三脫門。賢圣果者從須陀洹至羅漢辟支佛。佛言。菩薩賢圣道法者知須陀洹所有慧。知羅漢辟支佛慧及三十七道品慧。佛所有十力慧大慈大悲慧。及余道法俗法有漏無漏。及有為無為之法慧薩云若慧。是為菩薩賢圣之法。何等為菩薩賢圣果報。諸習緒皆盡。是為賢圣果報。須菩提白佛言。菩薩復逮薩云若。佛言。如是如是。須菩提。菩薩逮薩云若。須菩提白佛言。如是者世尊。菩薩摩訶薩如來有何差特。佛報言。有差別。差別云何。菩薩逮薩云若便名為如來。何以故。菩薩意亦不可得。如來意亦無有異。住于無限之冥為諸法作明。是名為菩薩。因俗之法施而續道法之施。佛告須菩提。是菩薩斷于眾生世俗之施。以漚和拘舍羅安住于薩云若。佛告須菩提。何等為菩薩道法之施。凡人所不能及者。所謂三十七品及三脫門八惟無九次第禪佛十力四無所畏四無礙慧佛十八法三十二大士之相八十種好諸陀鄰尼門。是名為道法施。非是俗法。是為菩薩甚奇特未曾有之法。以愛意攝取眾生。持六波羅蜜。布施持戒忍辱精進一心智慧。以和顏悅色攝取眾生。何以故。六波羅蜜皆攝持諸善法數。云何菩薩饒益于人攝取眾生。常以六波羅蜜攝持眾生。以四事饒益一切。一者惠施二者仁愛三者利人四者等義。是為四事。菩薩以是四事救濟眾生。復次須菩提。菩薩以般若波羅蜜教新學菩薩。當語之言。善男子。受是文字之數。當善于一字從一字至四十二字。一字者皆入諸字義。諸字義者皆入四十二字。四十二字義皆入一字以為一義。是故菩薩當善于四十二字。如來無所著等正覺。善于諸法善于文字。已教化眾生。如來說法不離文字。諸法亦不離文字。須菩提白佛言。世尊。眾生不可得法亦不可得見。諸法空故。世尊。菩薩云何行六波羅蜜四禪四等及四空定。云何行三十七品。行十八空行空無相無愿。云何行八惟無九次第禪。云何行十力四無所畏佛十八法。云何行三十二相八十種好。云何行六神通為眾生說法。亦不見眾生亦不得其處。乃至于識亦不可得。六波羅蜜亦不可得見。乃至八十種好亦不可得亦不可得處。亦無有眾生亦無有處。亦無有八十種好亦無有處。云何菩薩行般若波羅蜜為眾生說法。須菩提言。世尊。將無菩薩以無端緒之事勸助眾生令離四顛倒。住于四諦耶。行般若波羅蜜菩薩尚不可得見。何況行三十七品事佛告須菩提。如是如是。如汝所言。眾生不可得。當知內外空及有無空。當知五陰空性空衰空。當知四諦十二因緣空。當知吾我空及知見空。當知四禪空四等空四空定亦空。當知三十七品空三脫門空。當知八惟無空九次第禪空。當知佛十八法空十種力空四無所畏空四無礙慧空。當知二地空。當知菩薩空。當知佛剎土空。當知道空。佛告須菩提。菩薩覺知諸法皆空。而為一切眾生說法。既為說法不從是空有轉還者。于諸法無所取無所舍亦無礙。真諦說法無有虛飾。譬如如來化作無央數人。或安立于六波羅蜜者。或安立于四禪四等者。于須菩提意云何。是化人寧有所得不。須菩提言。世尊不也。化無所得。須菩提。當知菩薩教化眾生亦復如是。隨其所能而為說法。皆令眾生離于顛倒。亦不縛亦不解。何以故。五陰無縛亦不解。若五陰有縛有解者則非五陰。用五陰常自凈故。乃至有為無為法亦常自凈。菩薩為眾生說法。初不見眾生以諸法不可得故。菩薩住于無所住五陰空故無有處所。乃至有為無為亦無所住。何以故。無有實故。而無所住無所有亦不住于無所有。有所有亦不住于有所有。何以故。是皆不可得故。不可得者無有住處。須菩提。菩薩行般若波羅蜜皆明諸法分別諸空。菩薩作是行般若波羅蜜者。于諸如來無所著等正覺。于諸圣賢為無有過。何以故。諸佛世尊及諸圣賢皆逮覺是法教化眾生。以得是法無轉還者。何以故。法性真際及如無轉還者。亦無形貌可轉還者。須菩提白佛言。世尊。法性真際及如不轉還者。五陰及如真際法性為有異耶。有為無為及道有漏無漏復有異耶。佛言不也。須菩提。五陰及如真際法性有為無為及道等無有異。復問世尊。假令五陰及如乃至有為無為等無有異者。云何有善惡之報及五道生死。云何有三乘之法耶。佛言。以眾生習于世諦故便有道之名號。于第一最要義者無有分數。何以故。是法常寂無所分別亦無所說。五陰亦無生滅亦無著斷。用本空末空故。須菩提白佛言。世尊。若習世諦便有道名者。一切凡夫皆為是道是三乘耶。佛告須菩提。一切凡夫盡知習諦及道諦者。若知是者當知是道。若使凡夫不知者。亦無道處亦無道報。復問。云何凡夫當得道之果報。佛言。諸賢圣者有道念故便有道報。復問世尊。以道念故便有道耶。佛言不也。須菩提。不以念故便能逮道也。亦不無念亦不離念。是故菩薩行般若波羅蜜。為眾生故便處于道。道者亦無分部。亦無有為無為亦無分別。復問世尊。若不分別有道處者。云何佛說三習緒斷得須陀洹。淫怒癡薄得斯陀含。于下欲界滅五習得阿那含。于上無形界滅五習者得阿羅漢。眼所見形色皆如是盡法得辟支佛。一切諸習緒盡便得三耶三佛。如是云何當知是事。若道無分數者。云何隨行各得其道。佛告須菩提。須陀洹道乃至三耶三佛。為是有為耶為是無為耶。須菩提言。世尊。非是有為法。佛言。無為之法有分界不。須菩提言。無有分界。佛言。于意云何。善男子善女人。一時逮得有為無為之法。及得一相。是時寧見言是有為是無為不。須菩提言。世尊不也。佛言。菩薩行般若波羅蜜。為眾生說法無有分界。以內外空及有無空故。菩薩于內自無所入。教一切人亦無所入。亦不入六波羅蜜。亦不入禪亦不入等。亦不入于三十七品亦不入薩云若。無所入者為無所生。譬如如來化作化人。化人布施亦不得報。欲度人故亦不住于六波羅蜜。亦不住于有漏無漏。亦不住道亦不住俗。亦不住有為不住于無為。適無所住。所以者何。超越諸法之相故也

　　摩訶般若波羅蜜超越法相品第七十九

于是須菩提白佛言。世尊。云何超越諸法法相。佛告須菩提。譬如化人無淫怒癡亦無五陰行。亦無內外事無有掛礙處。亦無道事亦無俗事。有漏無漏有為無為。亦無道事亦無有果報。佛語須菩提。是為超越諸法相。須菩提白佛言。世尊。化者云何有道念。佛報言。道念者亦無斷亦無著亦不于五趣現。佛言。于須菩提意云何。如來所化頗有形有來往有著斷耶。須菩提言。世尊。如來所化無有來往亦無著斷。亦不于五趣現。佛言。須菩提。是為超越諸法之相。須菩提白佛言。世尊。諸五陰皆如幻耶。佛言。如是如是。須菩提白佛言。若諸法如化。世尊。化者亦無有色亦無有痛亦無想亦無行亦無識。亦無著亦無斷亦不于五趣有脫。菩薩摩訶薩有何等奇特事。佛言。于須菩提意云何。我本為菩薩時。頗見從五趣中得度脫眾生者不。須菩提報言不見有所說。佛言。于三界不見有眾生。何況當有五趣當有所度。何以故。菩薩觀知諸法如幻如化。須菩提言。若菩薩觀知諸法如幻如化者。用何等故行六波羅蜜四禪四等四空定。為何等故行三十七品。而凈佛土教化眾生。佛告須菩提。若眾生自知諸法如幻如化者。菩薩終不于阿僧祇劫謙苦行菩薩之道。須菩提。以眾生不能自知如幻如化故。菩薩謙苦行六波羅蜜。凈佛國土教化眾生。須菩提白佛言。世尊。假令諸法如夢如幻如化如響如熱時之焰。于何許有眾生菩薩行般若波羅蜜而拔濟眾生。佛言。眾生者但共縛于名字數。著于無端緒。是故菩薩摩訶薩行般若波羅蜜。于名字相拔濟之。須菩提白佛言。何等為名字相。佛告須菩提。名字者不真假號為名。假號為五陰。假名為人為男為女。假名為五趣及有為無為法。假名為須陀洹斯陀含阿那含阿羅漢辟支佛三耶三佛。佛語須菩提。諸吾我造作之法及道。但為名字數法故。凡諸愚人縛著于有為法。是故菩薩行般若波羅蜜。以漚和拘舍羅教授眾生言。是名但從相起。但以相故生母人胞胎。所有者無端緒所有者無所有。諸智者不入于空。佛語須菩提以是故菩薩摩訶薩行般若波羅蜜。以漚和拘舍羅教授眾生。佛言。何等為相須菩提。凡愚以二相著。何等為二。一者形相。二者無形相。何等為形相。諸有好形惡形微形。于是消耗之法。于中有所起相。是名為形相。何等為無形相。諸無形之法于中起相生垢。是名為無形相。菩薩學般若波羅蜜以漚和拘舍羅。于無形相出諸眾生。建立于無相處令不二入。何等為二。是相是無相是為二。須菩提。是為菩薩摩訶薩于相中出諸眾生建立于無相。須菩提白佛言。世尊。假令諸法但有名相。菩薩云何行般若波羅蜜。于諸善法云何有差別。而復勸他人于善法使有差別耶。以善法具足諸處建立眾生于三乘。佛告須菩提言。假令菩薩念五陰名計校五陰相。菩薩為不行般若波羅蜜。于善法無有差別。亦不能令他人有差別。須菩提。若菩薩摩訶薩行般若波羅蜜。以無相行五波羅蜜。以無相具足四禪具足四等具足四空定。以無相具足三十七品。以無相具足內外空及有無空。以無相具足八惟無及九次第禪。具足佛十種力。以無相具足佛十八法。菩薩以自具足是善法。勸他人以無相具足諸善法。須菩提。若諸法有如毛厘之相者。菩薩行般若波羅蜜。終不逮空無相無愿之法。不能隨眾生所愿而建立之。不能令得空無相無愿漏盡之法。須菩提。菩薩摩訶薩以無相無念行般若波羅蜜。饒益一切如是。須菩提白佛言。世尊。假令諸法空無相無念。世尊。云何為法作分數。言是有漏是無漏。是能有所及是不能有所及。言是聲聞法是辟支佛法是菩薩法是佛法。佛告須菩提言。于意云何。無相與聲聞辟支佛法菩薩法佛法有異不。須菩提言。不也世尊。佛言。聲聞辟支佛法及菩薩佛法皆不是無相耶。須菩提言。爾世尊。佛言。以是故當知諸法皆無相。佛言。菩薩于諸法作無相學者。則能增益善本功德。則能增益六波羅蜜四禪四等四空定三十七品佛十八法。何以故。菩薩者不學余。但學空無相無愿。所以者何。諸菩薩法皆來入三脫門故。三脫門自空。菩薩學空無相無愿。為學五陰為學十二衰為學十八性。為學四諦為學十二緣起。為學內外空及有無空。為學六波羅蜜為學三十七品。為學佛十力四無所畏四無礙慧佛十八法。須菩提白佛言。云何世尊。菩薩行般若波羅蜜。云何學五陰。佛報言。菩薩行般若波羅蜜。知色相知色起滅知色如。云何知色相。色無堅固。譬如聚沫。云何知色本末。色亦不來亦不去亦無還反。須菩提。是為知色本末。云何知色如。如亦不生亦不滅亦不來亦不去。亦不斷亦不著。亦不增亦不減。作如是知是為知如。亦不變異是故名為如。是故名為知色如。云何知痛生滅。云何知痛如。知痛如泡故。云何知想如。知想如熱時之焰至竟無水。亦不去亦不來。痛如及想如等。知想亦如是。云何知行如。譬如芭蕉葉葉分解中無有堅。云何知行起滅。行亦無有來往。知行如是知如亦如是。云何觀識。譬如幻師化作四種兵。亦不往亦不來觀識亦如是。云何觀識如。觀如如識是為知識如。云何觀知眼性。眼所有空眼色空眼識空。乃至意識所有空。云何觀知十二衰。知內外法如。知內外法所有空。云何觀知苦諦。亦知苦亦知諦亦知有我無我。諦習盡空皆知諦。云何知四諦如。知如如四諦是為知四諦如。云何觀知十二緣起如。十二緣起無所生。是故知十二緣起如。須菩提白佛言。菩薩學般若波羅蜜行般若波羅蜜。假令各各分別知是諸法如是。則為不分別法性色身。佛報言。若有異法離于法性者。是色身法性則為有別。何以故。須菩提。如來及如來弟子。不見有法離于法性與法性有別者。雖不見不處法無有二離法性者。佛告須菩提。菩薩行般若波羅蜜。當作是學法性。須菩提白佛言。世尊。菩薩學法性者為無所學。佛告須菩提。菩薩學法性者為盡學一切諸法。何以故。一切諸法皆是法性。須菩提白佛言。何以故。諸法皆是法性。諸有為法皆是法性。是故須菩提。菩薩學般若波羅蜜者。為學法性。須菩提白佛言。假令諸法皆是法性。菩薩用何等故行六波羅蜜。何以故。行四禪四等四空定。云何行三十七道品三脫門八惟無九次第禪十力四無所畏。何以故。學佛十八法。學六通三十二相。學成就八十種好。何以故。學生四姓家。何以故。學生四天上。從第四天至三十三天。何以故。從初發意至第十地。何以故。學三乘凈佛國土教化眾生。學陀鄰尼門學辯才。何以故。學菩薩道。學諸法如。知一切眾事。法性中無有是若干分數。世尊。將無菩薩行顛倒事。所以者何。法性亦非五陰。法性亦不離五陰。法性則是五陰。五陰則是法性。佛告須菩提。如是如是。須菩提如汝所言。法性則是五陰五陰則是法性。須菩提。菩薩行般若波羅蜜。若見法有離法性者。終不發阿耨多羅三耶三菩。菩薩行般若波羅蜜諸法之性則是道。是故菩薩行般若波羅蜜。知諸法則是法性。無名之法以名教授。從五陰至道皆以名號法數字說之。須菩提。譬如幻師持一鏡現若干種像。若男若女若馬若象若廬館若浴池。于中示現若干種坐。氍氀毾[登*毛]綩綖帳幔香華伎樂種種食飲之具。以名伎樂娛樂眾人。復現六波羅蜜。于中現四大姓現有須彌山有三十三天。于中現諸聲聞辟支佛。現諸新發意行六波羅蜜菩薩。復現十住一生補處菩薩。現諸菩薩游戲于五通。現有凈佛國土教化眾生。現有行三昧三摩提以自娛樂。復現有行佛十力四無所畏大慈大悲。現有佛身相具足者。中有愚癡之士稱嘆言。快哉是人所作甚奇特。能食飲若干億萬人皆令歡喜。現若干種像世尊相好。中或有知者便大笑言。是幻師所作乃爾以空。無所有法。以無端緒之法樂眾人令使有端緒。相無形與作形相。佛言。菩薩行般若波羅蜜。不見有法離法性者。以漚和拘舍羅為眾生說法。亦不見眾生亦不見其處。自行六波羅蜜。勸人習六波羅蜜。見有行者代其歡喜。自行十善勸人令行。見行十善者贊嘆代其歡喜。自行五戒勸人令持。見有持者贊嘆代其歡喜。自持八齋勸人令持。見有持者贊嘆代其歡喜。自行四禪四等四空定。勸人令行。見有行者贊嘆代其歡喜。自行三十七品三脫門及四無所畏佛十力佛十八法。勸人令行。見有行者贊嘆代其歡喜。佛告須菩提言。法性前以后及中間無有增減。是故菩薩摩訶薩為眾生故。謙苦行菩薩之行。若法性前后及中間有異者。菩薩終不以漚和拘舍羅。廣宣法性教授眾生

　　摩訶般若波羅蜜信本際品第八十

爾時須菩提白佛言。假令初無有眾生及其處。菩薩為何等故念行般若波羅蜜。佛告須菩提。菩薩信真際故。念般若波羅蜜。真際及眾生際有異者。菩薩終不念般若波羅蜜。以真際眾生際等無有異故。菩薩欲益眾生故。念行般若波羅蜜。復次須菩提。菩薩摩訶薩行般若波羅蜜。亦不分流分別真際。而建立眾生于真際。須菩提白佛言。若建立眾生于真際者。則為建立真際于真際。若建立真際于真際者。俱無所有。云何持無所有建立于無所有。世尊。如是者菩薩云何建立眾生于真際。佛告須菩提。不可以真際建立于真際不可以所有建立于所有。亦不可以無所有建立于無所有。須菩提。菩薩行般若波羅蜜。以漚和拘舍羅建立眾生于真際。真際及眾生際一際無有二。須菩提白佛言。世尊。何等為菩薩漚和拘舍羅。行般若波羅蜜而建立眾生于真際。而無所分現。佛告須菩提言。菩薩摩訶薩行般若波羅蜜。以漚和拘舍羅建立眾生于檀。建立已為說檀本末空。為說所施及施者受者皆空受果報亦空。教言善男子。莫作若干相。汝所施及受者謂有果耶。等一空耳皆入真際。教言善男子。汝若不分別所施及受者及果報。是則甘露施。便逮甘露果。莫以是施受色。教言善男子。莫以施受痛。莫以施受想行識。何以故。汝所施及施者受者皆空受報亦空。以空施有所求。諸所施不可得見。何以故。所有者從本至竟常自空故。復次須菩提。菩薩摩訶薩行般若波羅蜜。以漚和拘舍羅。建立眾生于尸。教言善男子舍是十惡行。是諸惡法無有實。當諦自思惟。是十惡本無所有。菩薩摩訶薩以是具足于漚和拘舍羅教授眾生。便以檀及尸教于眾生。檀及尸果報皆自空無所有。亦不入中。便逮寂靜便生智慧。斷諸蒙冥離諸苦惱。以世俗數般泥洹不以最第一義。何以故。從空中索般泥洹者。無有空終不般泥洹。泥洹者亦自至竟空。復次須菩提。菩薩見眾生亂意志不定斗諍怨恚。便教令忍辱教令習羼。教人言。汝所入陷溺皆是空無所有。當熟思念言我空弊暴。為我為是誰。空弊暴意從何所來。空無有不空時。是空亦非如來菩薩羅漢辟支佛所作。亦非諸三十三天龍阿須倫鬼神甄陀羅摩睺勒所作。空自然空。菩薩行般若波羅蜜。以空法建立眾生令入空。雖有報應不離阿耨多羅三耶三菩。雖勸進眾生求道。但是俗數非是最第一義。何以故。空性亦非逮覺亦無有逮覺者。亦無有甫當逮覺者。是為真際性空。菩薩為眾生故于中行般若波羅蜜。亦不得眾生亦不見其處。何以故。眾生寂如諸法。復次須菩提。菩薩行般若波羅蜜。以漚和拘舍羅。見眾生中有懈怠者。菩薩便勸助身意行精進空無之法。于諸法無有懈怠亦不見有懈怠。空無法終不從空退轉。莫于善法生懈怠意。莫于身意退。于六波羅蜜及四禪四等四空定莫退。于三十七品法及三脫門至佛十八法莫生懈怠念。莫于諸法作掛礙。觀空無掛礙之法無有懈怠者。佛語須菩提。菩薩行般若波羅蜜。以空性之法勸進眾生令住空行。雖住空行不以二事。何以故。空性者一無有二。不二之法無可入處。復次須菩提。菩薩行般若波羅蜜。持空性之法教眾生令精進。教告之言。善男子。當善精進于施于戒于忍于進于禪于智隨意所能。于三十七品乃至佛十八法。善男子。莫于是法起二念亦不離二念。何以故。是法性空空性之法。亦無有二亦不不二故。須菩提。是為菩薩行般若波羅蜜。以漚和拘舍羅習菩薩之行。教授眾生凈佛國土。次建立眾生于須陀洹斯陀含阿那含阿羅漢辟支佛。建立眾生乃至阿耨多羅三耶三菩。復次須菩提。菩薩行般若波羅蜜。以漚和拘舍羅祐利眾生勸助之言。當念禪一心莫生亂想。亦莫生三昧想。何以故。諸法性皆空。空無法中亦無亂者。亦無有一心者。當住是三昧身口意所作事。若六波羅蜜三十七品。八惟無九次第禪。佛十力四無所畏四無礙慧大慈大悲。佛十八法八十種好。若聲聞辟支佛道菩薩道佛道。若聲聞果辟支佛果若薩云若。若凈佛土教化眾生。若行空者便得是諸善法事。佛告須菩提。菩薩行般若波羅蜜。以漚和拘舍羅祐利眾生如是。從初發意以來未常不為眾生多少作祐利時。從一佛國至一佛國。供養禮事諸佛世尊。從諸佛所受法教。至阿耨多羅三耶三菩終不忘失。常得諸總持身口意行。常具足無所乏少。何以故。善于薩云若念故。以菩薩云若者便善于諸道聲聞辟支佛道及神通。菩薩諸所可應行道。終不廢舍。立于神通救護眾生。周旋五趣生死不耗減于神通。佛告須菩提。菩薩行般若波羅蜜。住于空性祐利眾生如是。復次須菩提。菩薩行般若波羅蜜。以漚和拘舍羅住于空性祐利眾生。以般若波羅蜜勸教眾生言。諸仁者。凈于身口意受甘露教。有受甘露教者終不離空性法。何以故。空性之法亦非是有法亦非是無法。佛告須菩提。菩薩行般若波羅蜜。使眾生作是入作是學。未曾不精進時。自行十善勸人令行。自行五戒及八齋四禪四等四空定勸人令行。自行三十七道品法十力十八法勸人令行。自行八十種好勸人令行。自學須陀洹道慧復教人令學須陀洹。自不于中有所欲。自于羅漢法中取慧。亦教他人學阿羅漢辟支佛法。自于內無所欲。自發阿耨多羅三耶三菩。復教他人學阿耨多羅三耶三菩。佛告須菩提。菩薩摩訶薩習菩薩之行。以漚和拘舍羅初無有懈怠時。須菩提白佛言。假令諸法性本空。眾生亦不可得。亦無有正法亦不見非法。云何菩薩逮得薩云若慧事。佛告須菩提言。如是如是。如汝所言。一切諸法性皆空。空法中亦無有眾生。亦無有正法。亦無有非法。若諸法性不空者。菩薩不于空法中成阿耨多羅三耶三菩。為空性說法說五陰性空。是故菩薩行般若波羅蜜說五陰性空。以十八性空以十二緣起性空故。為眾生說法。說四禪四等四空定。說三十七品性空說三脫門。說八惟無九次第禪空四無礙慧四無所畏。說十八空佛十八法大慈大悲八十種好空。以是故為眾生說法。說聲聞辟支佛道。說薩云若。說諸本習垢盡。以是空性說法。若內空外空及有無空。是性不空者菩薩終不以空性說法。若內空外空及有無空。非是性空者為壞敗空矣。空不可壞亦不可上尊。何以故。空亦無有處亦不無處。亦不來亦不往。是故法常住無有增減。無有起滅無著無斷。菩薩住是法者。為成阿耨多羅三耶三菩。亦不見法有所逮。亦不不有所逮。亦不無所逮。是為法之常住。菩薩行般若波羅蜜者。見諸法性皆空。于阿耨多羅三耶三菩終不轉還。何以故。不見諸法掛礙。當何從有狐疑。阿耨多羅三耶三菩者性空無有眾生。亦不見眾生處。亦不見有吾我壽命及知見事。亦不見五陰乃至八十種好。亦無所見。須菩提。譬如化佛化作比丘比丘尼優婆塞優婆夷。為說法至那述劫不斷絕。須菩提。化人于三乘法寧有所得不。須菩提言。不也世尊。何以故。無形故。諸法亦無有形。何所眾生為菩薩入聲聞辟支佛者。但為著余墮顛倒者建立于順。如是倒者為非顛倒。無有顛倒及諸念處。亦無眾生亦無吾我亦無壽命亦無知見之事。亦無五陰亦無有道。是名為空性。菩薩于中行般若波羅蜜。度諸顛倒及有人相及眾生相。度脫有色無色相度脫有漏之法。以俗數度脫無漏之法。非最第一之義。何等無漏。三十七品是亦無所有亦無所生。亦不以行。是謂空性諸佛世尊之道。諸佛之道者。亦無眾生亦無我人壽命。亦無知見亦無五陰。亦無三十二相八十種好。是者真是如來之道。亦不以菩薩道故。發阿耨多羅三耶三菩。但為空性故從本至竟及其中間無不空者。常一空故。菩薩所以行空波羅蜜。以眾生有眾生相。欲建立于薩云若故。是故菩薩行道慧。以道慧事便能入諸道亦入三乘道。菩薩具足入諸道已。教化眾生凈佛國土。便住于有為中成阿耨多羅三耶三菩。不斷佛業及諸空性。住空性者是諸去來今佛之道業。生死之處及諸俗法不離于空性。諸菩薩皆當入于諸佛所習行空性。雖行空性于薩云若而不墮落。須菩提白佛言。世尊。諸菩薩摩訶薩甚奇甚特。行于空事不分別空。何等為不分別空。不言色異覺異想異行異識異空異。乃至于道亦不言異。空性則是道。道則是空性。佛告須菩提。假令空性異五陰異者。菩薩終不逮覺薩云若。空性與五陰等無有異。菩薩知諸法性皆空。是故發阿耨多羅三耶三菩。何以故。空性法亦無壞者亦不尊上。而世人迷惑言。五陰是我所我是五陰所。便入五陰行吾我事。復入內外形便生五陰。便有生老病死憂悲勤苦。墮五趣中不得度脫。是故菩薩習行空波羅蜜。不分別五陰。不觀五陰空以不空。乃至于道亦不觀空以不空。所以者何。不以五陰空而現五陰。亦不以道空而現道也。須菩提。譬如虛空不分別空。亦不分別內外空。如是須菩提。亦不以五陰空故現五陰。亦不以道空故現道。何以故。空者無所有。亦不分別是空是不空。乃至于道亦復如是。須菩提白佛言。世尊。假令諸法不可分別不可壞者。云何菩薩發阿耨多羅三耶三菩。世尊。于道有二者。不能發阿耨多羅三耶三菩。佛言。如是如是。須菩提。行二者無有道。道者無二亦非二也。菩薩學道不作二入。菩薩則是道。道則是菩薩。亦不色痛想行識亦不行道。何以故。道亦不言。汝當行五陰汝當行道。菩薩行道亦無所取。須菩提白佛言。菩薩行道亦不有所取亦不有所放。為作何等行于何所行道。佛言。于汝意云何。如來所作化。于何所行。有取有放不。須菩提言。世尊不也。無取無放。佛言。羅漢于夢中為有所取有所放不。答言不也。須菩提言。世尊。羅漢尚不眠那得有夢。佛言。如是如是須菩提。菩薩所行亦無所取亦無所放。須菩提言。世尊。菩薩意亦不于五陰亦不于道有所取放者。菩薩為不行十住地所應行耶。不行六波羅蜜耶。不行三十七品四禪四等及四空定八惟無九次第。不行十力四無所畏三十二相八十種好。不行五通。凈佛國土教化眾生不逮薩云若。可得成阿耨多羅三耶三菩不。佛言。如是如是須菩提。若菩薩不具足行十地。不具足六波羅蜜。不具足四禪四等及四空定八惟無禪九次第禪三十七品。乃至八十種好不具足者。終不得成阿耨多羅三耶三菩。不具足者不能逮薩云若。滅五陰空相。滅道空性。是性已滅住于滅性。不為法作損益。亦無所生亦無所滅。亦無著斷亦不逮覺。須菩提。以世俗法教。菩薩成阿耨多羅三耶三菩。五陰及道以俗數故非最第一要義。菩薩從初發意以來。雖行道意亦不滅眾生亦不滅。道亦不滅菩薩亦不滅。于須菩提意云何。汝等五陰除滅得無量三昧。得須陀洹乃至羅漢時。是時頗見意頗見道果不。須菩提言。世尊。不見也。佛言。汝弟子等云何有言有所逮得。須菩提言。但以世俗數耳。佛言。亦復以世俗數故。言有五陰言有菩薩言有薩云若。菩薩不于道有所得法有所損益者。以法性故不得。諸法性尚不得諸法性。何況當得十住地及六波羅蜜三十七品及三脫門乃至佛十八法。當有所得者是者不然。是故須菩提。菩薩摩訶薩行阿耨多羅三耶三菩。得阿惟三佛祐利眾生

放光般若經卷第十八放光般若經卷第十九

　　　　西晉于闐國三藏無羅叉奉　詔譯


　　摩訶般若波羅蜜無形品第八十一

須菩提白佛言。世尊。若菩薩摩訶薩于六波羅蜜三十七品佛十種力四無所畏四無礙慧佛十八法行十八空。不具足菩薩道。不成阿耨多羅三耶三菩者。云何菩薩摩訶薩得阿耨多羅三耶三菩。佛告須菩提。菩薩學般若波羅蜜以漚和拘舍羅行檀波羅蜜。亦不見所施物亦不自見亦不見受者。亦不離是法亦不見是法。作是行者便照明于菩薩道。以是故須菩提。菩薩行般若波羅蜜漚和拘舍羅故。逮覺阿耨多羅三耶三菩。菩薩行檀波羅蜜亦不見所施物亦不自見亦不見受者。行五波羅蜜乃至佛十八法亦復如是。舍利弗白佛言。世尊。菩薩行般若波羅蜜云何習般若波羅蜜。佛告舍利弗。菩薩行般若波羅蜜。以漚和拘舍羅。亦不習五陰亦不不習。何以故。五陰無形無有可習無不可習者。六波羅蜜亦不習亦不不習。何以故。六波羅蜜無有形故。乃至十八法亦不習亦不不習。何以故。十八法空無形故。舍利弗言。世尊。諸法無所有亦無形像不可得見亦無習與不習。云何入般若波羅蜜中學。菩薩不學般若波羅蜜。亦不得阿耨多羅三耶三菩。佛言。如汝所說。菩薩不學般若波羅蜜者不得阿耨多羅三耶三菩。以漚和拘舍羅。不離漚和拘舍羅。菩薩行般若波羅蜜諸法無所有。是故菩薩亦無所取。六波羅蜜亦無所有。五陰亦無所有。乃至十八法亦不可見當取何等。是故菩薩亦無所取。舍利弗。般若波羅蜜亦不可護持。乃至佛十八法亦不可護持。是般若波羅蜜則為不可護持。舍利弗。如是學者于學亦無所見。何況般若波羅蜜。何況菩薩何況佛法聲聞辟支佛法。何況凡夫法。何以故。舍利弗。諸法無有形故。于無所有法中何所是凡夫愚人法。何所是聲聞辟支佛法。何所是三耶三佛法。舍利弗白佛言。世尊。三乘及凡夫法尚不可見。誰當說言。凡愚人法是三乘法是無形之法。何因是凡愚人法是三乘法。佛告舍利弗。凡愚人所入五陰。有形有處有實不。舍利弗言。不也世尊。是者則為顛倒。佛言。凡愚人所入佛道為有形有處有實不。舍利弗言。不也世尊。但顛倒耳。是故舍利弗。菩薩行般若波羅蜜漚和拘舍羅。見諸法無有形。便發阿耨多羅三耶三菩。舍利弗言。世尊。何等為菩薩漚和拘舍羅見諸法無有形發阿耨多羅三耶三菩。佛告舍利弗。菩薩行般若波羅蜜。亦不見諸法有形可作礙者。不見有礙當可厭者。亦不見有懈怠者。佛告舍利弗言。以無有形無有壽命。以所有皆無所有。諸法性相空。以眾生蒙冥入于五陰十二衰。菩薩見諸法所有皆無所有。行般若波羅蜜自立。如幻師為眾生說法。有貪嫉者為說布施福。有惡行者為說持戒福。有恚怒者為說忍辱福。有懈怠者為說精進福。亂意者為說一心福。愚癡者為說智慧福。建立眾生于六波羅蜜已。轉為說賢圣上尊之法。使得三乘之道舍利弗白佛言。世尊。為有菩薩耶。而言菩薩為空無眾生說六波羅蜜事。令逮得三乘之道。佛告舍利弗言。菩薩行般若波羅蜜。于諸法無所得。何以故。菩薩行般若波羅蜜。亦不見眾生亦不見其處。但以道數故。菩薩摩訶薩于二諦為眾生說法。舍利弗。不以二諦故得眾生及其處也。菩薩行般若波羅蜜。但以漚和拘舍羅為眾生說法。眾生現在尚不自見。何況有得道已得方當得者。是故舍利弗。菩薩行般若波羅蜜。以漚和拘舍羅為眾生說法。舍利弗白佛言。世尊。菩薩者是天上天下之大士。于法中亦不見一字。亦不見若干亦不見差別。作是比要誓亦不于三界現。亦不于有為無為性現。而度三界眾生。亦不見眾生亦無有眾生相。眾生亦不縛亦不解脫亦不著亦不斷。五趣各異。亦無有合亦不見壞亦不有凈亦不有垢。何況當有所受五道之趣。佛告舍利弗言。如是如是。舍利弗如汝所言。假令本有眾生令無有者。菩薩及佛便當有咎。假令本無五道生死之趣令有者。亦是如來菩薩咎。有佛無佛生死法常住如及爾亦常住如故。于中亦無眾生亦無吾我亦無壽命亦無知見之事。何況當有五趣。是法亦無端緒。何況有五趣生死而度脫眾生。舍利弗。菩薩從過去佛所。聞諸法相空故發阿耨多羅三耶三菩。亦不言我于法中有所得。假令有所得眾生所入顛倒處亦不能度脫。是故菩薩作大要誓。以要誓故阿耨多羅三耶三菩終不轉還。會當成阿惟三佛。以法祐利眾生令從顛倒得脫。譬如幻師化作數千億萬人。以若干百種味食。皆食若干化人令飽滿。令飽滿已大歡喜言。我今日所作福廣大。于舍利弗意云何。頗有得飽滿者不。舍利弗言不也世尊。佛言。舍利弗。菩薩亦如是。從初發意以來行六波羅蜜四禪四等四空定。行三十七品法。行十八空三脫門八惟無九次第禪。行佛十種力四無所畏四無礙慧至佛十八法。具足菩薩道以凈佛土教授眾生。而不見法可得降化者。須菩提白佛言。何等為菩薩摩訶薩道可教授眾生凈佛國土者。佛告須菩提。菩薩從初發意以來。行六波羅蜜乃至佛十八法。教授眾生凈佛國土。須菩提白佛言。何等為菩薩行檀波羅蜜教授眾生。佛報言。菩薩行般若波羅蜜自布施教人布施言。善男子當習布施。可得大富可得離生死苦。莫著所施莫著施者及其受者。是三法性空。空法亦不受亦不不受無受性空。佛言。是為菩薩行檀波羅蜜施與眾生。亦不見所施物亦不自見亦不見受者。檀波羅蜜者是無所倚度也。持是三無所見法建立眾生于三乘。是為菩薩摩訶薩行檀波羅蜜教授眾生自行布施勸助人令布施。見人布施贊嘆代其歡喜。菩薩作如是施者。得生四大姓家。得為遮迦越羅。便以四事攝取眾生。一者惠施二者仁愛三者利人四者同義。是為四事。以是四恩布施。建立眾生于尸波羅蜜及禪波羅蜜。建立四禪四等四空定。建立三十七品三脫門。勸助令求三乘道。教人言。善男子當逮覺阿耨多羅三耶三菩。眾生所系顛倒法中無所有。當自脫于顛倒轉復教人離于此縛。當自受祐利亦當祐利余眾生。佛語須菩提。菩薩當作是行檀波羅蜜。作是行者從初發意已來不墮惡趣。所在常得遮迦越羅福。何以故。隨其所施而受果報。有從圣王所求索者。圣王念言。我所以求作轉輪王者但為眾生故。語求者言我所有者盡汝所有。所有福祐皆施眾生。常持大悲饒益眾生。亦不見眾生但以俗數有眾生名名號之事。譬如響也。須菩提。菩薩行檀波羅蜜。肌肉尚不愛惜。何況外物。但欲度脫眾生生死。何等外事。六波羅蜜是。乃至十八法。奉行是已度脫眾生。復次須菩提。菩薩住于檀波羅蜜布施眾生勸令持戒。汝持戒者我使汝無所乏。隨汝所欲當給足之。人但以財故專行犯戒。汝持戒者我斷汝貪。以戒因緣。三乘之法度令脫苦。復次須菩提。菩薩住于檀波羅蜜。若見眾生嗔恚爭者。菩薩問言。善男子汝何為爭。汝等若欲有所得者。金銀寶物從我取之莫得共爭。菩薩于檀建立眾生行羼波羅蜜。語眾生言。汝等共爭空無有實皆無有本。莫得爭空而相賊害以成怨結。莫以空無之事墮三惡業。起怨恚者尚不得復人身。況值佛世。人身難得佛世難值。莫舍佛世而墮無極之罪。菩薩行忍勸人令忍。見行忍者贊嘆歡喜。建立眾生行羼波羅蜜。以三乘之法而度脫之。須菩提。菩薩住施勸立眾生行羼波羅蜜如是。何謂菩薩住檀波羅蜜勸令眾生行惟逮波羅蜜。佛言。菩薩見眾生懈怠。菩薩問言。汝何以懈怠。眾生報言。以無所因故懈怠。菩薩住檀波羅蜜語眾生言。善男子。有所乏短我當給汝。汝當精進我以布施持戒忍辱。與汝作因緣。眾生聞是便以身口意行精進。便具足諸善法。便得賢圣無漏之意。隨其善法以三乘法令得解脫。須菩提。是為菩薩住于施與。勸助眾生行惟逮波羅蜜如是。何謂菩薩住于檀波羅蜜建立眾生行禪波羅蜜。菩薩語眾生言。汝等何以不學禪法。眾生言。我等無因不能學禪。菩薩報言。我當與汝共作因緣令汝念斷。菩薩便與眾生作無念因緣令其念斷。便得四禪四等念三十七品。以三乘法而度脫之。至阿耨多羅三耶三佛不耗于道事。須菩提。是為菩薩住于施與勸立眾生行禪波羅蜜如是。何謂菩薩住檀波羅蜜。勸令眾生行般若波羅蜜。菩薩語眾生言。何以不念般若波羅蜜。眾生報言。無所因由。菩薩復言。我為汝等作御。汝等布施持戒忍辱精進行禪令汝等具足是事。菩薩念言。頗復有法可得人者不。眾生吾我及壽命者及諸三界為可得入不。六波羅蜜三十七品為可得入不。須陀洹至羅漢辟支佛及佛為可得入不。菩薩于般若波羅蜜中住。不見諸法有可得者有可入者可得處者。得無所入已不見法有生有滅有著有斷。雖無所見亦不分別。亦不言是天是人是三惡趣。亦不言是戒無戒。亦不言是須陀洹斯陀含阿那含是阿羅漢辟支佛。亦不言是如來無所著等正覺。須菩提。是為菩薩住于施與勸立眾生令行般若波羅蜜。何謂菩薩住于六波羅蜜勸立眾生令行三十七品。菩薩以方便攝取眾生。令行四意止四意斷四神足五根五力七覺意賢圣八品道。有受是者便脫于生死。須菩提。以是賢圣之法攝取眾生。復次須菩提。菩薩勸恤眾生言。諸賢者我長夜布施今受其福。我所有者皆是諸賢所有。欲得金銀七寶衣被財谷。有所欲者我當相給足。是所有可得長夜安隱。汝等當住六波羅蜜。并勸余人令住六度。汝等當建立眾生令行三十七品佛十種力及十八法。當復轉教一切眾生三乘之道無漏之法。須菩提。是為菩薩住般若波羅蜜。當作是教化眾生令度三惡趣及生死難。復次須菩提。菩薩住于尸波羅蜜教化眾生言。汝等住于犯戒之地。當為汝作凈戒因緣。便行布施隨其方便而誘進之。勸令眾生普行十善。持是十善住于無瑕。不犯賢圣之戒。漸以三乘而得盡苦。尸波羅蜜為首如檀波羅蜜說。余四波羅蜜亦如是

　　摩訶般若波羅蜜建立品第八十二

爾時須菩提意念言。菩薩摩訶薩住于何道能作無畏堅誓。佛爾時知須菩提所念便告言。六波羅蜜是菩薩摩訶薩道。三十七品及十八空八惟無九次第禪十力佛十八法。須菩提。是諸法是菩薩道。于意云何。頗有法菩薩所不學者不。若不盡學諸法者不成薩云若。須菩提白佛言。世尊。諸法皆空云何菩薩當盡學諸法。亦無所有云何作念言。是道是俗是漏無漏是有為是無為是凡愚人法。是聲聞辟支佛法。云何是佛法。佛告須菩提。如是如是。諸法實空。假令諸法不空菩薩終不逮覺阿耨多羅三耶三菩。以諸法空故菩薩逮覺阿耨多羅三耶三菩。佛告須菩提。云何作是問。假令諸法空者。菩薩云何作念。是道法是俗法。于須菩提意云何。若眾生知一切諸法皆空。菩薩不逮覺阿耨多羅三耶三菩。以眾生不知一切諸法皆空故。菩薩逮覺阿耨多羅三耶三菩。菩薩為諸法作處為眾生說法。須菩提。菩薩行菩薩之道當作是觀言。諸法不可但爾空得。皆當游行。觀諸法之所有亦不有所入。亦不入六波羅蜜。亦不入三十七品。亦不入三乘法。何以故。諸法所有各自空故。空亦不入空。空尚不可得。何況入空者。是故菩薩于諸法無所入。住于學法以觀眾生作無端緒事。菩薩念言。眾生雖作無端緒事易度耳。以漚和拘舍羅住于般若波羅蜜而度脫之。語眾生言。行布施者可得饒財。亦莫于財貢高。財無堅固。建立眾生于戒忍精進一心智慧皆悉如是。雖住三乘者亦莫貢高。亦無堅固。菩薩作是勸助已。雖行菩薩道亦無所入。何以故。諸法無所有故。諸法無有可入處。菩薩之道無有住處。行六波羅蜜亦無所住。行四禪亦無有所住。何以故。禪者各自空。行禪者亦空。禪事亦空。四等四空定八惟無九次第禪亦無所住。得聲聞法亦不于中住。何以故不住。答言。以二事不住。何等二事。答言。道無有住處。亦無能住于道者。亦不歡喜言。我當得須陀洹不于中住。我當得阿羅漢辟支佛亦不于中住。我當逮覺阿耨多羅三耶三菩。何以故。我從發意以來初不向余道。志常在阿耨多羅三耶三菩。何以故。菩薩發意已來至于十住亦不在余道。但志阿耨多羅三耶三菩。須菩提。菩薩身口意但志于道。菩薩住于道不生因緣。須菩提白佛言。世尊。若諸法適無所生。云何菩薩得生道意。佛言。如是如是。諸法無所生。諸有無所作者。便于諸法無所生。須菩提言。世尊。有佛無佛法性常住耶。佛言。如是有佛無佛法性常住。以眾生不知法性常住。是故菩薩生道因緣欲度脫之。須菩提言。世尊。以生道意故得道耶。佛言不也。不生道意得耶。佛言不也。亦從不生不滅得耶。佛言不也。若不爾者以何因緣得道。言道亦不從度亦不從不度。須菩提。道則是度度則是道。須菩提言。若道則是度度則是道者。菩薩為已逮道為已得度。云何言是如來三十二相八十種好十種力四無所畏四無礙慧四等四空定佛十八法。佛告須菩提。于意云何。佛為逮道耶。言不也世尊。佛則是道道則是佛。須菩提。云何作是言。菩薩為逮道菩薩具足六波羅蜜具足三十七品以具足十力四無所畏四無礙慧四禪四等具足十八法。于金剛三昧一相之智逮得阿耨多羅三耶三菩。以是次第故名為如來。于諸法得自在。須菩提白佛言。世尊。菩薩云何能凈佛土。佛言。菩薩從初發意已來常凈身口意。并化余人凈身口意。須菩提言。世尊。何等為菩薩身行惡口言惡意念惡。佛言。菩薩身口意犯十惡。嫉妒犯戒嗔恚亂意懈怠惡智。須菩提。是為菩薩意念惡。戒不凈是亦為惡。離三十七品離三脫門是亦為惡。近須陀洹道至辟支佛是亦為惡。是為菩薩之惡行。復次須菩提。菩薩有五陰十二衰相是亦為惡。有男子女人之相有三界相有善惡相有有為無為之相。是為菩薩身口意惡。是故菩薩舍眾惡已。自行六波羅蜜。亦勸進人使行六度。持是功德。與眾生共求佛國凈。自持三千大千國土其中七寶。施與三尊作誓愿言。令我國土其中所有盡是七寶。復次須菩提。菩薩以持伎樂樂佛世尊。及精舍講堂。復誓愿言。令我佛國常聞天樂。須菩提。菩薩以三千大千剎土所有眾香施于三尊復誓愿言。使我佛土常有天香。復次須菩提。菩薩持百味之食供養如來及弟子眾復誓愿言。我作佛時諸弟子眾飲食自然百味之飯。復次須菩提。菩薩以涂身之香。施佛及眾復誓愿言。我作佛時使我國人身體。細滑香潔皆如天身。復次須菩提。菩薩諸世所有五樂善愿。施佛及眾復誓愿言。我作佛時令我國土一切眾生。隨意所愿五樂善愿皆令得之。復次須菩提。菩薩行般若波羅蜜復誓愿言。自行四禪四等及四空凈。勸助眾生令行四禪四等及四空凈。自行三十七品復勸眾生普令行之復誓愿言。我作佛時我國眾生皆悉不離四禪及四空定三十七品。須菩提。是為菩薩能凈佛土。菩薩行道滿足諸愿。諸愿不具終不止行。自具足諸善法。亦復滿足眾生善愿。作是勸教行者身得百福功德之相。諸受教者亦復如是。是故菩薩凈佛國土。何等為凈。亦無三趣處無有邪見無淫怒癡。無有二地之名。無有無常無我苦空。無有家業亦無吾我。無有伺便處。無有果報處但聞空無相無愿之聲。所聞內外音聲譬如風過。所出音聲如諸法之相。有佛無佛諸法常空。空者無相無有相者亦無有愿。所出音聲其教如是。晝夜臥覺若坐若行常聞是音聲。成阿耨多羅三耶三菩時。其剎如是。十方諸佛稱嘆其佛功德名字。一切眾生聞佛名者。必至阿耨多羅三耶三菩。爾時如來普說法時。其有聞者無有狐疑是法非法。所以者何。諸法之法無有非法皆是正法。諸無德者亦于佛及弟子眾不種善本。又亦不與真知識會。便作吾我見。有吾我已便入于六十二見。入諸見已便住邊際。住邊際已便著有常。著有常已便著既盡。于不平等有等覺想。于平等覺更無覺想。法言非法非法言法便誹謗法。誹謗法已便壞人身。墜其惡趣墮泥犁中。菩薩諸佛得成阿耨多羅三耶三菩已。乃度脫之。得度脫已。甫當建立三乘法不復墮惡趣。須菩提。是則為菩薩摩訶薩凈佛土。凈佛土已一切眾生亦無是法。亦無非法有漏無漏有為無為。必至阿耨多羅三耶三菩

　　摩訶般若波羅蜜畢竟品第八十三

于是須菩提白佛言。世尊。云何菩薩摩訶薩為畢竟耶為不畢竟。佛報言。菩薩摩訶薩為畢竟不為不畢竟。世尊。為畢竟何乘。報言。不畢竟于二乘畢竟于佛乘。世尊。畢竟佛乘者。是初發意菩薩耶。是十住菩薩耶。佛報言。初發意菩薩亦畢竟。阿惟越致亦畢竟。十住菩薩亦畢竟。須菩提言。世尊。畢竟菩薩趣惡趣不。佛言不也。于須菩提意云何。四雙八輩至辟支佛為生惡趣不。對曰不也。佛言。菩薩初發意行六波羅蜜諸惡則滅。若生惡趣是事不然。亦不生長壽天亦不生邊地無佛法處不生邪見家。若生彼處是亦不然。終不生無道見家。須菩提。新學菩薩發阿耨多羅三耶三菩意者。終不復犯十惡之事。須菩提言。世尊。若有菩薩能于一法便為具足不隨惡者。云何世尊。自說宿命所可經歷。或墮鹿中墮獼猴中馬中象中亦遭勤苦。是事云何。佛告須菩提。菩薩不作惡行自生惡趣。隨眾生方便而受其身。欲祐利眾生故。佛問須菩提。聲聞辟支佛頗有是漚和拘舍羅。入畜生中度脫眾生。還為所害其意不起。以大慈大悲續度如故。汝諸聲聞頗有是不。以是故。當知菩薩具足大慈。以漚和拘舍羅入畜生中。救護眾生成阿耨多羅三耶三菩。須菩提白佛言。世尊。菩薩住何等善本功德法。能得是輩隨意形像。佛報言。于諸功德法皆當具足成就。爾乃成阿耨多羅三耶三菩。從初發意至坐道場。無有善法不具足者成阿惟三佛。菩薩發意當學具足諸善功德。作是學已當逮薩云若盡諸習緒。須菩提言。世尊。菩薩具足善法盡得賢圣無漏之法。而生惡趣至畜生道耶。佛問須菩提。如來者為是賢圣無漏法不。須菩提言是也。佛言。如來為自化作畜生像而作佛事耶。爾世尊。如來者化作畜生像而作佛事。佛言如是。如來為是畜生。受畜生苦耶。言不也。世尊不受諸苦。佛言。菩薩以受賢圣無漏之法。善權變形教化眾生。如阿羅漢能變化作羅漢事。令眾生歡喜不。須菩提言。世尊能爾。佛告須菩提。菩薩已受具足賢圣無漏之法。隨眾生意而受其形。為眾生作福田亦不受形苦。佛語須菩提。譬如幻師或現象馬若干變化。于意云何。是象是馬不。言不也世尊。非象馬也。菩薩如是以漚和拘舍羅祐利眾生。隨類而入而教化之。以是故。不復受眾苦之惱。須菩提白佛言。世尊。菩薩摩訶薩者善于大方便。所以者何。謂菩薩具足賢圣無漏之慧。所在所在隨其習俗形貌之法。安立眾生而為作本世尊。菩薩住何善法。乃能作是善權方便不與同趣。佛言。菩薩住于般若波羅蜜者。能作是漚和拘舍羅。持是方便為十方恒沙眾生作本。而不與同歸。何以故。亦不見法有能近者。亦無有法而污染者何以故。諸法所有皆空故。是故空不污染空。空亦不污人。人亦不污空。何以故。空空不可得。是故無所得空。菩薩住于無所得空成阿惟三佛。須菩提言。世尊。菩薩但住般若波羅蜜不復住余法耶。佛告須菩提。諸法頗有不入般若波羅蜜者不。須菩提言。世尊。世尊自說般若波羅蜜空無所有。云何諸法入般若波羅蜜中。世尊。空亦無所入亦不不入。佛報言。云何諸法不入諸法空耶。須菩提言。世尊。實空。若諸法空者。諸法亦不入空。須菩提言。菩薩行般若波羅蜜。云何住于空具足神通之慧。以神通慧過東方恒沙剎土見諸如來。殖眾善本聽受法教。佛報言。菩薩行般若波羅蜜。見恒邊沙諸佛皆空。但以名號示現其處。諸假名號之處皆空。若諸剎土諸佛不空者空為有偏。以空不偏故諸法皆空。是故菩薩行般若波羅蜜。以漚和拘舍羅具足神通。便得天眼天耳神足知他人意。自知所從來生死之事。菩薩不得神通者不成阿耨多羅三耶三菩。是故般若波羅蜜是菩薩摩訶薩之道。當作是求道。以道天眼自見諸善之法。并見余人住于善法。亦不入善法。何以故。諸法皆空。空無所入亦無有入空者。亦無樂空者空亦無所樂。是故菩薩行般若波羅蜜。以得天眼見諸法空。若無是法亦不能作佛事為眾生說法。亦不得眾生之處。以應無所得便得神通。所應作者便能作之。菩薩天眼見諸十方。飛到諸剎祐利眾生。或以六度。或以三十七品。或以諸禪惟無。或以空定。或以聲聞辟支佛法。或以菩薩法。或以三耶三佛法。為貪嫉者說施之德。說貧苦之法。貧者世間之苦尚不能自饒益身。何能益余。是故賢者當念惠施。既自安隱復安余人。莫以貧故轉相食啖。而不能得離三惡趣。為犯惡者說戒法言。為惡者苦身自陷惡何能安余。犯惡之報不離三苦。汝等自墮三惡趣中那能拔余。是故仁者不當恣意。莫隨惡趣后自燒身。若見眾生有嗔恚意相賊害者。為說法言。汝等莫爭莫隨恚意入三惡趣。為懈怠者說精進法。為亂意者說禪定事。為惡智者說智慧法。淫者為說欲之不凈。有邪見者指示正道令住三乘。為說法言。諸仁者所入者。皆無所有空無之法。亦不可入空無所入。須菩提。菩薩行般若波羅蜜住于神通。為眾生作善本。菩薩不住神通不能為眾生說法。譬如眾鳥無有翅者不能高翔。菩薩如是。不住神通者亦不能為眾生說法。是故菩薩行般若波羅蜜當學神通。已得神通便能祐利一切眾生。以天眼見恒沙國土。盡見眾生悉知其意。隨高下應而為說法。或說六波羅蜜或說泥洹法。菩薩天耳聞一一音聲。又聞東方恒邊沙佛所說教法。廣為眾生說如所聞隨意為說。或說六度或說泥洹。以清凈意知眾生念。自知本末所從來生及他人事。以是通慧憶識。過去諸佛如來弟子名號皆悉識知。又知眾生宿命所行而為說法。或說六度或說泥洹。復能飛到恒邊沙剎土。往見諸佛殖諸善本。復還本土凈漏盡之慧。復以是慧為眾生說法。或說六度或說泥洹。須菩提。菩薩行般若波羅蜜。當知神通如是。得凈神通已隨意所欲能變其形。三界苦樂不能污染。譬如佛所化人在所能辦無有苦樂。須菩提。菩薩摩訶薩行般若波羅蜜。游戲神通凈佛剎土教化眾生。不具神通。不能教化凈佛國土。菩薩不凈佛國教化眾生者。終不成阿耨多羅三耶三菩。菩薩支節不具足者。便無有道。須菩提白佛言。世尊。何等為菩薩支節具足。而成阿耨多羅三耶三菩。佛報言。諸所善法是菩薩支節。何等善法是菩薩支節。報言。從發意已來行檀波羅蜜中諸善法。不曉施為不能分別。于中生念是者可與是不可與。分別及念皆空無有。持是具足波羅蜜。自度彼岸復度他人。度脫眾生于生死。是為菩薩阿耨多羅三耶三菩善法支節。過去當來今現在菩薩從是得度。亦復持是度脫眾生。六波羅蜜亦復如是。四禪。四等及四空定。三十七品。十八諸空。八惟無。九次第禪。陀鄰尼門。四無礙慧。佛十八法。是諸善法者。菩薩道之徑路。具足是已便逮薩云若。逮薩云然已便轉法輪

　　摩訶般若波羅蜜分別品第八十四(丹本作分別四諦品)

須菩提白佛言。世尊。假令是法是菩薩法者。佛法復云何。佛報言。以是法具足者。便逮薩云若慧盡諸習緒。菩薩摩訶薩便盡逮覺是菩薩法。佛法者以一相慧應一切慧。而得正覺。是者佛法與菩薩法而有差特。須菩提。譬如向道已得道者。是二輩者皆是賢圣。菩薩住于兩際中間。佛以過去如來無所著等正覺。以是差別。須菩提言。世尊。假令如佛所言者。空無之法為有差別有若干品耶。而言是者泥犁薜荔畜生。是者人道是者天道是者八數是者辟支佛是者菩薩是者為佛。如是諸道無所有。行亦無所有。如行無所有者罪福之報亦無所有。佛言。如是如是。須菩提。如汝所言空無之法亦無有行亦無有得。須菩提。不知空無之法者。或作善惡之行有漏無漏。由行所致便有三惡趣。作善行者便有天道人道。于三界中無斷絕時。菩薩行六波羅蜜乃至佛十八法。行菩薩法亦無有瑕。是為具足菩薩支節。金剛三昧成阿耨多羅三耶三菩阿惟三佛。為眾生作厚。其厚者終不腐敗而生五道。須菩提言。世尊。成阿惟三佛時。為見五道生死耶。佛言不也。須菩提復問。如來為不見善惡法耶。佛言不也。世尊為不見善法耶。佛言不也。世尊亦不見善亦不見惡耶。佛言不也。須菩提言。若不以是四句。云何處有天道人道是三惡道。云何處有聲聞辟支佛道處。有菩薩處有佛道。佛問須菩提。眾生為知諸法相空不。若眾生知諸法相空者。菩薩終不發阿耨多羅三耶三菩意。亦不能度眾生令離惡趣。以眾生不知諸法相空故。不能得離五道。菩薩于諸佛所聞諸法相空。是故便發阿耨多羅三耶三菩。凡夫所入之法如來無復有眾生。不解空法所作各自得之。無有眾生有眾生相。無有五陰有五陰相。于無為作有為相。自無所有作顛倒想。以身口意所作顛倒。便墮五趣不能得脫。菩薩行般若波羅蜜。持諸善法皆內于般若波羅蜜行菩薩行以成阿惟三佛。持四諦法廣演分別令眾生習之。諸善之法三十七品四諦。便有三尊。其有眾生因三尊者。無不得脫離諸勤苦。須菩提白佛言。世尊。眾生得度為用四諦用四諦慧耶。佛報言。亦不以四諦得度。亦不以四諦慧得度。我說于四諦得等覺者。乃為度脫耳。復問。世尊。何等為四諦之等。報言。亦無苦亦無苦慧。亦無習亦無習慧。亦無盡亦無盡慧。亦無道亦無道慧。以四諦如及爾亦不變異法性之法。真際法事有佛無佛常住如故。是法不忘不失于諸法不耗減。菩薩行般若波羅蜜行四諦逮四諦慧。亦當作是覺。復問。世尊。菩薩行般若波羅蜜。云何行四諦而覺四諦。以覺隨行亦不墮二地而上菩薩位。佛報言。諸法之要不可得見。正使得見亦無所有。既無所有見諸法皆空。在四諦者不在四諦者皆空無所有。作是見者便上菩薩位于種性住。住種性已。不與上爭不墮二地。以住種性便起四禪四等及四空定。住滅盡定覽知諸法知四諦慧。不生苦習盡道因緣。但起道意想觀見諸法如。須菩提言。云何觀見諸法如應。佛報言空。云何為空。報言。如自觀身相空。作是比觀者為見諸法空。不見有法逮覺道者。道者無所有。亦非佛所作。亦非羅漢辟支佛所作。亦非行菩薩者所作。一切眾生不審是事。是故菩薩摩訶薩行般若波羅蜜。以漚和拘舍羅。為眾生說法

　　摩訶般若波羅蜜有無品第八十五

須菩提白佛言。世尊。假令諸法所有無所有。非佛所作亦非羅漢辟支佛及菩薩所作。云何有諸道分數善惡之差別。有三惡趣及于人道。從四天王上至長壽天高下之殊異。云何復言作是得是。行惡者入三惡趣。行善者得生人道。或生天上。云何行道得須陀洹至得阿羅漢辟支佛。作是行得菩薩法。作是得三耶三菩。世尊。無所有法者。亦無作亦無行亦無聲聞辟支佛行。無有菩薩行亦無有三耶三佛行。亦無逮薩云若而度脫眾生者。是事云何。佛報須菩提。如是如是。無所有者亦無作亦無行得。凡夫愚闇不能得知賢圣之法。又亦不知所有無所有之法。為四顛倒之見侵欺。作若干行得若干報。便有五趣生死。無所有法亦無有行亦不受。于須菩提意云何。須陀洹乃至阿耨多羅三耶三菩。為有所有不。須菩提言。世尊。從須陀洹乃至于道。皆無所有。佛告須菩提。無所有能逮無所有法不。對曰。不也世尊。是故須菩提。無所有及道一切諸法。亦不合亦不散。無有形不可見亦無對一相。一相者是無相。是故須菩提。菩薩摩訶薩行般若波羅蜜漚和拘舍羅見。于眾生入。于顛倒入。于五陰無常有常想。苦謂有樂想。無我有我想。不凈有凈想。入于有為。菩薩以漚和拘舍羅。令眾生離于有中。須菩提白佛言。世尊。眾生所入不離五趣。有何因緣礙。頗有實要不。佛報須菩提。無有無有余行如毛發者。但以眾生著四顛倒故有五趣耳。須菩提。諦聽諦聽。以是事故我今說之使汝得解。于意云何。夢中所見五樂自娛。有作者不。對曰。世尊。夢尚無所有。況有五樂。佛言。于汝意云何。諸法有為無為有漏無漏。頗有法不如夢者不。答曰。世尊。一切諸法皆如夢耳。無有諸法不如夢者。佛言。于意云何。夢中所見人頗有五趣不。無也世尊。須菩提。夢中人頗有道念有著斷事不。對曰無有。何以故。世尊。無形之法無所造處。著斷之法亦無有處。云何須菩提。鏡有見像。頗為有行頗有五趣生死報不。對曰。不也世尊。所以者何。鏡中像者無所有也。凡夫為惑自呼所有。鏡中像者亦無五趣無作無行。須菩提。鏡中像為有道念有著斷不。對曰無有。所以者何。無形之法無所造作。亦無著斷亦無有處。佛言。于須菩提意云何。響從山谷出。是響頗有行作生五趣者不。對曰不也。何以故。無形之法無行無作無生五趣者。于須菩提意云何。響頗有道念有著斷不。對曰無有。所以者何。無所有之法無所造作。亦無著斷亦無有處。于須菩提意云何。譬如熱時之焰。無有河水有河水想。無有城郭有城郭想。無有園觀有園觀想。于意云何。是焰寧有所作有五趣不。對曰。焰無所有。但惑愚夫之眼但有像耳。須菩提。是焰頗有道念有著斷不。對曰無有。無形之法。無所造作無有著斷亦無處所。須菩提。譬如幻師化作象馬。或作人眾若干種現。是化人頗為有行有五趣不。對曰無有。何以故。幻無形故。須菩提。幻人所化頗有道念有著斷不。對曰無有。無形之法無所造立。亦無著斷亦無處所。須菩提。如來所化寧有行作有五趣不。對曰無有。何以故。化無所有故。須菩提。化有道念有著斷不。對曰不也。無形之法無有道念亦無著斷亦無處所。于須菩提意云何。是諸法頗有著斷不。對曰不也。無有著斷。佛言。假令無著斷者是為無有著斷。何以故。眾生但住于吾我便有著斷。審見諦者不著不斷。眾生所見不審諦故。便有著斷

放光般若經卷第十九放光般若經卷第二十

　　　　西晉于闐國三藏無羅叉奉　詔譯


　　摩訶般若波羅蜜諸法等品第八十六

須菩提白佛言。世尊。其審諦者不著不斷。不審諦者亦不著不斷。所有無所有無著無斷。審諦不審諦俱不著不斷。是事云何。佛報須菩提言。以諸法等故我言斷。世尊。是何謂。佛報言。有佛無佛如及爾法性真際法事。初不變異常住如故。是名為斷。但以俗為名號有言有教。俗之音聲雖有言教皆無所有。須菩提言。世尊。假令諸法如夢如響如鏡中像如野馬如幻如化者。菩薩云何于空無之法發阿耨多羅三耶三菩意。言我當具足六波羅蜜。具足神通。具足慧度四禪四等及四空定三十七品及三脫門。具足八惟無九次第禪。言當具足十力佛十八法。言當具足三十二相八十種好。言當具足陀鄰尼門。云何言我當作光明普照窈冥之處。云何知眾生意如為說法耶。佛言。須菩提于意云何。如汝所問。為如幻如化不。須菩提言。假令諸法如夢如幻。菩薩云何行般若波羅蜜。世尊。夢以幻化非真實者。不真實法不能行六波羅蜜。乃至十八法亦不能行。佛言。如是如是。如汝所言。夢化不行六波羅蜜。不能成阿耨多羅三耶三菩。是法皆為是有為想法。有為想之法亦不可得薩云若。是法亦復是道亦復是泥洹。以是法無所生無有相。以是故。菩薩初發意以來習諸善法。六波羅蜜乃至十八法。知是法以如夢如化。不具足六波羅蜜十八法者。亦不能教化眾生。菩薩習諸善法。觀諸法如夢如化。菩薩觀般若波羅蜜。觀薩云若。觀眾生亦復如夢如化。菩薩行般若波羅蜜不于中受形。及幻化法不于中受形。言當逮薩云若。菩薩行般若波羅蜜無所取。于十八法亦無所取。菩薩知諸法無所取故。逮阿耨多羅三耶三菩。何以故。諸法無形故。無所取不可持。無所取法而有所得。亦不見是法。是故菩薩為眾生故發阿耨多羅三耶三菩。從發意以來行六波羅蜜。但為一切不自為身。菩薩起阿耨多羅三耶三菩意者。但為眾生故。以眾生無所有。以眾生有眾生想。不見有見想不知有知想。是故菩薩于顛倒中拔出眾生。于甘露地斷諸習想。須菩提。菩薩行般若波羅蜜以漚和拘舍羅。于諸法無所入。建立眾生于無所入。但以俗數非第一義。須菩提言。世尊。如來所逮覺法。為以世俗數為以第一義。佛報言。如來者以俗數得逮覺。亦無有法有所得者。所以者何。若言我得道者是為大恥。若有二者亦無逮亦無覺。復問世尊。假令有二不逮覺者。為從一得逮覺耶。佛報言。亦不從二亦不從一。逮覺者亦不一亦不二。不一不二則是逮覺。所以者何。逮覺者為戲則為貢高。等覺者無戲亦無貢高。須菩提言。世尊。諸法所有皆無所有。云何是等正覺。佛報言。亦不有有亦不無無亦無言說。是則等覺。等覺法者亦無言說。亦無有法說等覺者。等覺者以過于諸法。凡夫愚人去等覺遠。復問。世尊。如來為離覺法遠耶。佛報言。等正覺者非眾圣賢聲聞辟支佛菩薩及佛之處。復問。世尊如來于諸法中得自在耶。佛報言。凡夫之等及聲聞辟支佛及如來皆共一等覺。一等覺者亦無有二。亦無凡夫亦無三耶三佛。乃至如來亦無若干。須菩提言。世尊。假令于等覺中無有分數者。凡夫聲聞辟支佛無有差別。佛言。如是如是。凡夫乃至三耶三佛無有差別。假令凡夫乃至三耶三佛無有差別者。何以故有三尊。佛言。于須菩提意云何。佛寶法寶比丘僧寶等覺異耶。對曰。如我從世尊所聞。三寶及等覺無有異。三寶及等覺亦不合亦不散。無有形亦不可見。一相無相為無相法。作數作處者則為有近有處。佛告須菩提。如來無所著等正覺。得阿耨多羅三耶三菩時。為諸法作處。便知有三惡趣知有人道知有三十三天。便知三十七品乃至內外空及所有無所有空。知有十八法。是故須菩提。是為如來大士之所差特。不動于等覺法為諸法立處。須菩提言。世尊。如世尊于等覺不動耶。凡夫聲聞辟支佛于等正覺亦復不動。佛法凡夫法聲聞辟支佛法及如來法為一法耶。及無形法色法痛想法行法識法異耶。眼法耳法鼻法舌法身法意法有異耶。地水火風識空法有異耶。淫怒癡法有異耶。六十二見有異耶。四禪四等及四空定法有異耶。三十七品法三脫門法內外空及所有無所有空法。八惟無九次第禪四無畏四無礙慧十力。佛十八法有為無為法。是諸法皆有名。云何處不可得。若菩薩不住是處不分別諸法。菩薩終不能行般若波羅蜜。行般若波羅蜜菩薩游諸十處。爾乃上菩薩位。便過二地。已過二地具足神通。于諸神通具足五波羅蜜。游諸佛剎供事諸佛殖眾善本。持是功德教化眾生凈佛國土。佛告須菩提。汝所問。如來及凡夫法及二地法。云何作是問。于汝意云何。五陰空法及如來法為有異耶。須菩提言等空。佛言。于空可見無相法不。五陰相及佛相為可見不。須菩提言。世尊。不可見也。是故須菩提。諸法之法亦無有。凡夫亦不離凡夫。亦非如來法。亦不離如來法。復問。世尊。是法為是有為法為是無為法。佛言。亦不離無為而得有為法。亦不離有為法而得無為法。須菩提。有為法無為法一法無二。亦不合亦不散。無有形不可見一相。一相者無相。以俗數故有所作耳。非最第一義。最第一義非身口意所作。亦不離身口意。得第一義以諸法之等。是故第一義菩薩行般若波羅蜜。亦不得最第一義而行菩薩事

　　摩訶般若波羅蜜諸法妙化品第八十七

須菩提白佛言。世尊。假令諸法等空于諸法無所作。云何菩薩行般若波羅蜜。不得最第一義而行菩薩事。為眾生作四恩耶。佛告須菩提。如汝所言。空者亦無有作亦無不作。若眾生知空者無有如來及佛境界。不動于空度諸吾我有四大相。度諸五陰有知見相。度諸十二衰相。度諸有為相。建立不有為界。是不有為之性空。云何為空。佛報言。于諸相空。幻師所化作人空。不幻化及空不合不散以空空。空空及化人無能別者。何以故。俱空故。須菩提。五陰無不空者。以空故作是說言五陰空。復問。世尊。世俗之法如幻。道法亦復如幻耶。假令道法是幻者。從三十七品乃至佛十八法及三乘法亦復如幻。行三乘者亦復如幻。佛報言。是諸法化誰所化。為是聲聞辟支佛所化耶。是菩薩佛之所化耶。是諸習緒所化。是行所化。對曰。無有化者。佛言。是故諸法如化。復問。世尊。須陀洹至羅漢辟支佛所滅。及佛諸習緒滅。亦復如化耶。佛報言。諸有所生者滅者。皆悉如化。復問。世尊。何等法不如化者。佛報言。不起不滅是則非化。復問。世尊。何等不起何等不滅非是化耶。佛報言。泥洹非化。須菩提言。世尊。常說空不動轉。無有雙法無不空者。是故泥洹亦復如化。佛言。如是如是。一切皆空。亦非聲聞辟支佛所作。亦非菩薩佛之所作。審空者是泥洹。復問。世尊。于空過去人行。當云何入云何學云何說。佛報言。于須菩提意云何。但有過去世。無有當來世耶

　　摩訶般若波羅蜜薩陀波倫品第八十八

佛告須菩提。菩薩摩訶薩欲求般若波羅蜜者。當如薩陀波倫菩薩。今現在在雷音如來無所著等正覺佛所。常修梵清凈之行。須菩提白佛言。世尊。薩陀波倫菩薩云何求般若波羅蜜。佛報言。薩陀波倫菩薩求般若波羅蜜時。不惜身命不望供養不求名稱。常在寂處聞空中之聲。言住善男子莫起疲厭睡臥之意。莫念食飲莫念晝夜莫念寒熱。莫令意著于內外。莫左右顧視。行時當作是意。當如不行。于身五陰莫有起相。何以故。有起相者便于佛法有稽留礙。有留礙者便在生死苦。在生死苦者不能逮得般若波羅蜜。爾時薩陀波倫報空中聲言。我當從教。何以故。我欲為眾生而作大明廣宣佛法。我欲得阿耨多羅三耶三菩。作是語已便聞空中聲。言善哉善哉。善男子。欲聞于空無相無愿之法。當求索般若波羅蜜。當離相念。當離命見。當離人見。當遠離惡知識。當與善知識從事。當供養真知識。當為汝說空無相無愿之法。當說無生不滅之法。當勸助人求薩云若。作是行者聞般若波羅蜜不久。或從經中聞。或從菩薩摩訶薩口聞。善男子所從。得聞般若波羅蜜處。當視其人如世多羅。汝于法師當修反復莫得背恩。所從聞般若波羅蜜處則是真知識。得聞經已便得阿耨多羅三耶三菩不復動轉。當自念言。我去諸如來無所著等正覺不遠。所生之處常值諸佛。常當遠離八不閑處。當得八樂之處。持是德行當敬法師如敬世尊。莫以世俗翼望之意。于法師所當起法想恭敬之想。冀望想者當知魔事。若魔波旬或持五樂。或以細滑色聲香味來貢法師。法師以漚和拘舍羅。欲度眾生能為受之。汝若見者莫起污意。但當念言。我未得是漚和拘舍羅。如法師所行。菩薩已逮漚和拘舍羅者無所掛礙。譬如金剛無所不入不受塵垢。當以一調法行而觀法師。何等為一調法行。謂諸法無著無斷。何以故。諸法皆空無我無人壽命。譬如幻化熱時之焰。當作是觀。法師導師作是觀者。令得般若波羅蜜不久。善男子當護魔事。善男子若至法師所不見法師莫起礙意。當以法故恭敬法師。爾時薩陀波倫聞空中聲已于是東行。東行不久意中念言。向者不問。我當于何去去是幾所當從誰聞。于是大哭。哭已念言。我今于是不復飲食不復動轉。從一日至七日。不聞般若波羅蜜終不起。佛告須菩提。譬如長者有一子其子而死。父母悲哀無復他念但念其子。須菩提。爾時薩陀波倫一無復余念。但念般若波羅蜜亦復如是。作是哭時。于前便有如來之像。三十二相八十種好。其佛嘆言。善哉善哉。善男子。過去諸如來無所著等正覺行菩薩時。索般若波羅蜜亦如是。持是勇進之意從是東行。去是二萬里。國名香氏。其城郭以七寶七重。繞城池水周流十重有七寶樹羅列重行。及七寶塹。其城縱廣四百八十里。其國豐樂人民熾盛。所有服飾珍寶異妙。其城中有五百欄楯。街巷市里行伍相當。以諸雜寶金銀錯涂懸繒幢幡。譬如天錦城上臺觀樓閣。陴[阿-可+兒]皆七寶作。城上寶樹行列奇好。復以閻浮檀金為交露蓋。以七寶鈴懸其樓閣。風起之時吹其鈴聲。其音和雅譬如天樂。其有眾生聞鈴音者以自娛樂。繞城池水冷暖和適常滿不減。其池水中有七寶船。其人乘船游戲池水中。其人宿命有福功德而得致是。其池水中有波曇花分陀利花拘文羅花優缽利花。復有余花雜種異色數千百種。三千大千國土所有妙花無不在彼。順繞其城各有五百廬觀。亦七寶作姝好嚴事。一一廬觀有五百池水。其池縱廣各二十里。亦以七寶雜色妙花。其花大如車蓋。其花五色青黃赤白紅各自分明其池中有鳧雁鴛鴦孔雀鵁鶄。異類奇鳥數千百種。其城廬觀所有寶物亦無有主亦無守者。以其國人宿福所致。常習行般若波羅蜜故。是以長夜受是福德。善男子。彼有菩薩名法上。在其國中央有宮殿舍。廣縱四十里皆以七寶。作宮墻七重。所有欄楯七寶之樹。園觀浴池亦復七重。其樓閣欄楯宮殿門合。皆是七寶雕文刻鏤七重。法上宮里有四廬觀。一名常樂二名除憂三名雜花四名雜香。一一廬觀有八池水。一名曰賢二名賢妙三名日樂四名妙樂五名吉祥六名吉上七名曰除八名不還。其池四邊邊各一寶。金銀琉璃水精。純以紫磨黃金為底。以金羅網為蓋。其一一池中金為梯陛。種種雜色車磲瑪瑙眾寶雜成。其梯陛兩邊。復以紫金為芭蕉樹。其花柔軟隨風委靡。其池水中亦有雜花如上所有。順池水邊又有花樹。風吹諸花墮池水中便如根生。其池水香如天栴檀。法上宮中有六萬八千夫人婇女圍繞娛樂。香氏城中男女皆來會。于常樂池觀共相娛樂。其化佛言。善男子。是法上菩薩與其眷屬共相娛樂。以三時說法。香氏城中眾人。為法上菩薩施設法座。于城中央金銀水精琉璃為座。細軟劫波育以為其蓐。以天雜香而著其蓐。其座高十里。當其座上有諸男女把持垂珠。又散名花燒諸名香。何以故。敬于法故。法上菩薩坐其座上。以般若波羅蜜為眾生說法。化佛復言。善男子。香氏國人恭敬奉事法上菩薩其像如是。有若干百千諸天。來會聽受般若波羅蜜。中有書者中有諷者中有口受者中有念者中有寂然念行之者。國中眾生皆是阿惟越致。于阿耨多羅三耶三菩不復動還。善男子。汝從是東去到法上菩薩所。可得聞般若波羅蜜。是法上者是汝前世真知識也。常勸助汝于阿耨多羅三耶三菩。法上菩薩本求般若波羅蜜時亦如汝。今往善男子。晝夜莫斷于念。得聞般若波羅蜜不久。爾時薩陀波倫。聞是語已踴躍歡喜言。我何時當得見法師從受聞般若波羅蜜

佛告須菩提。譬如有人被重毒箭無有余念。但念言。我何時當得良師拔我毒箭令其處愈。薩陀波倫無復余念。但欲得見法師從聞般若波羅蜜。聞般若波羅蜜已滅諸倚著。爾時薩陀波倫菩薩。即見諸法無掛礙慧。得無量三昧門。其三昧名曰見諸法所有三昧。于諸法無所得三昧。降伏諸無智三昧。得諸法無差別三昧。得于諸法無變異三昧。諸法無所有無所聚三昧。滅諸冥三昧。于諸法次第無異三昧。于諸法無所見三昧。散花三昧。得如是比無量種種三昧門。住是三昧已見諸十方無央數佛。以般若波羅蜜為諸菩薩說法。爾時十方諸佛皆贊嘆言。善哉善哉善男子。我等本為菩薩時。索般若波羅蜜。亦復住是三昧所得如是。得是三昧已入于般若波羅蜜亦復如是。便成就漚和拘舍羅立于阿惟越致法。我等得是三昧時。亦不見有法行三昧者離三昧者。亦不見行道者。亦不見逮阿惟三佛者。般若波羅蜜者無有貢高。善男子。吾等住于不貢高故。得金色身三十二相無限之光。得不思議慧最無上覺三昧佛智。具足逮諸功德。諸佛所不能平量不能盡說。何況聲聞辟支佛。是故善男子。于是法中當倍加敬。善男子。有志有進得阿耨多羅三耶三菩亦無有難。善男子。于真知識當起恭敬愛樂之意如視世尊。菩薩得真知識者。疾得阿耨多羅三耶三菩。爾時薩陀波倫菩薩白諸佛言。我常所敬真知識者為是何誰。諸佛報言。法上菩薩世世常以阿耨多羅三耶三菩用教授汝。法上菩薩常以般若波羅蜜。具足漚和拘舍羅。是者則是汝之尊師是真知識。卿善男子。取法上菩薩以頂戴之。從劫至劫若至百劫。以三千大千剎土所有以用供養。尚未能報須臾之恩。聞是尊法其福難報。使汝得般若波羅蜜漚和拘舍羅之利故。是諸如來無所著等正覺。說是已忽然不現。爾時薩陀波倫于三昧起。四向顧望意自念言。是諸如來從何所來去至何所。作是念已惆悵不樂。復更念言。法上菩薩常行般若波羅蜜漚和拘舍羅。總持諸陀鄰尼門。于諸法得自在。已從過去佛而作功德。是我真師我當以問法上菩薩。是諸如來從何所來去至何所。于是薩陀波倫菩薩。念法上菩薩恭敬愛樂豫加謙恪。今我又貧無有珍寶香花奇異貢尊之具。以般若波羅蜜故供養法上菩薩者。不可空往至法上所。我有恭敬而無所有。不如賣身供養般若波羅蜜及師。前后以來壞身不少。今故不滅。前后壞身坐淫怒癡。更諸苦痛亦不為法亦不為師。但為貪欲五陰六衰。爾時菩薩道逕一城大喚呼言。我欲自賣誰欲買我者。時魔波旬意自念言。今是菩薩用般若波羅蜜故。自賣其身欲以供養法上菩薩。欲得聞般若波羅蜜漚和拘舍羅。菩薩云何行般若波羅蜜疾得阿耨多羅三耶三菩。聞已必當恭敬稽受。我不敗壞者。當教無數百千菩薩及諸眾生過我境界。今我當往壞之。波旬即使舉國男女不見其形不聞其聲。爾時薩陀波倫賣身不售愁憂啼哭言。我甚為劇欲自賣身供養于師而不能售。時釋提桓因意念言。今是菩薩以般若波羅蜜故欲供養法上菩薩。我今試往看視其人。為用法故頗有諛諂。時釋提桓因化作年少梵志。至菩薩所問薩陀波倫言。善男子。何以不樂愁憂啼哭。報言。年少我用法故。欲自賣身供養尊師而永不售。無問我者是以哭耳。自念薄德無財寶物可供師者。爾時年少謂菩薩言。我不用人。我今祠祀。欲得人血。欲得人髓。欲得人心。能與我者益與卿寶。是時菩薩歡喜報言。我得善利。年少。買我心髓及血。與我財寶得供養師。使我得聞般若波羅蜜及漚和拘舍羅真得我愿。年少重問言。卿賣髓血及心為索幾許。菩薩報言。隨年少意與我多少。薩陀波倫便以右手自刺左臂出血與之。復欲破骨出髓時。城中有一長者女。過于魔行魔不能屈。時長者女。于樓觀上遙見菩薩乃爾自刑。我今當下問其意故。時長者女即下來到菩薩所。問言。男子。何為乃爾酷毒自割用是血為復欲破骨。薩陀波倫報長者女言。欲與少年賣得財寶供養于師。欲聞尊經般若波羅蜜。時長者女語菩薩言。供養于師當得何等奇特功德。菩薩報言。師當教我般若波羅蜜漚和拘舍羅。語我菩薩所行法。則我當得學為諸眾生廣作橋梁。成阿耨多羅三耶三菩阿惟三佛。我身當得三十二相八十種好無上之光。得四等意四無所畏佛十種力及十八法。逮六神通不思議凈戒。成作佛已得無礙之慧。當得無上之寶除一切貧。我當得是如此之法。時長者女聞是語已。踴躍歡喜語菩薩言。善哉善哉賢者。甚奇甚特。乃說如是微妙之法。重言。賢者以是一法。當索無數恒邊沙法。所以者何。是法甚深用微妙故。卿善男子。所欲得者莫自疑難。欲得琉璃摩尼雜寶真珠金銀琥珀栴檀名香繒幡花蓋。恣意所得今當與仁。可持供養法之尊師。莫爾自割毀壞其身。今我亦欲往至彼所與卿相隨共殖善本。如卿屬所可說者我悉欲得。時釋提桓因即滅年少梵志形還復釋身。住薩陀波倫菩薩前。贊嘆言。善哉善哉。善男子。如卿建志。過去諸如來無所著等正覺。行菩薩道求般若波羅蜜漚和拘舍羅成阿惟三佛亦如賢者。今日我亦不用人心髓及血。我欲相試故來到是。欲得何愿。薩陀波倫報言。我不用余。與我阿耨多羅三耶三菩愿。釋提桓因報言。善男子。是佛之境界非我所辦。更索余愿多少福我。菩薩報言。假令大愿非卿境界者。復我身體使無瘡[病-丙+槃]。以是相福。適作是語。薩陀波倫身復如故。于是帝釋忽然不現。時長者女語菩薩言。隨我共歸見我父母。并報父母隨卿所欲。供養之具當相給與。我亦當去侍從左右至法上所。爾時薩陀波倫。隨長者女往到其家在門外住。長者女入白父母言。今當與我金銀珍寶琉璃摩尼。名香栴檀花蓋幢幡。雜色異衣供養之具。及諸奇異及五百侍女。欲以法故隨薩陀波倫菩薩。行至香氏國法上菩薩所。欲聞尊經佛所有諸法。我當得之度脫眾生。父母問女言。薩陀波倫今為是誰。女重白言。是人今在門外住。發堅誓之愿欲求阿耨多羅三耶三菩。欲為眾生故救無極之苦。有大妙法名般若波羅蜜。是諸菩薩所應學者。是善男子但為是法故。自賣其身不惜軀命。而自割截欲以供養大師法上。是人至誠感致帝釋。我見是變就往問之。有何奇特惡自割刺。便報我言。賣與年少欲得財物供養我師。我當得佛三十二相八十種好。當轉法輪度脫眾生。我聞是已甚大歡喜。誰聞是法而不樂者。我便許之當與珍寶供養之具隨侍左右。是故父母當給與我珍寶所有及諸侍女。父母謂女。如汝所言。是人甚奇精進。乃爾不惜身命欲求不思議之法。如汝所言。是善男子必能辦無上之法安隱眾生建立大誓僧那僧涅。我當云何違汝是愿。欲得往見供養法上菩薩者。隨汝意愿我代汝喜。自否年老不能得行。恣汝所欲珍琦寶物。我終不斷一切之愿。爾時女取五百乘車以七寶校飾。及五百侍女莊嚴自副。種種諸花雜色寶衣如上所有載。以自重薩陀波倫別載一車。與五百女人圍繞相隨。于是東行稍稍引道。遙見香氏城郭。七寶玄黃珍琦眾妙。未曾所有如上所說。復遙見其城中央法上菩薩。與諸大眾數百千萬圍繞說法。遙見是已甚大歡喜。其身安隱譬如比丘得第四禪。又自念言。我今不可于車上載當下步耳。即與長者女及五百女人圍繞。而前入城門里見七寶臺。以赤栴檀而校飾之真珠交露。其臺四角有四寶罌盛摩尼珠晝夜常明。有寶香爐常燒名香晝夜常香。當臺中央有七寶塔。又以四色之寶作函。以紫磨金薄為素書般若波羅蜜。作經在其函中。又以七寶為織成幡互相參校。其色上妙隨風繽紛。薩陀波倫及五百女人。見是七寶交露之臺。見釋提桓因與諸天子。持天曼陀羅花及天雜色栴檀名香。搗以為末其細如塵。于虛空中供養散其臺上。又鼓天樂而供養之。爾時薩陀波倫。遙問釋提桓因。汝何為供養以花散是臺為。于是釋提桓因報薩陀波倫言。卿善男子。為不知耶。是般若波羅蜜者生諸菩薩。一切菩薩當于是學。當成諸波羅蜜功德具足諸佛法逮薩云若。以是故我等而供養之。薩陀波倫聞是倍喜。復問釋提桓因言。般若波羅蜜為在何所。釋提桓因報言。在臺中央七寶函中。法上菩薩以七寶印印之。汝等及我不得妄見。爾時薩陀波倫長者女及五百女人。各各取諸名花名香栴檀雜寶琉璃摩尼。供養般若波羅蜜已。別留一分持至法上菩薩高座所。復以法故供養法上大師。所散諸花當法上菩薩上。化作七寶臺止于虛空。所散名花皆雨于法上菩薩。所散雜色寶衣在其臺上。有化天人以手把持天幡而垂之。薩陀波倫及五百女人見是變化各念言。是法上菩薩摩訶薩所化。乃爾是未曾有。何況當成阿耨多羅三耶三菩阿惟三佛。時長者女及五百女人見。法上菩薩歡喜踴躍。皆發阿耨多羅三耶三菩意同時嘆言。持是功德得于法利亦當如是。令我曹得供養般若波羅蜜。如法上菩薩。我等亦當廣宣般若波羅蜜以度眾生。亦如法上菩薩。愿我等得般若波羅蜜。成就漚和拘舍羅。所作變化逮阿耨多羅三耶三菩。于諸法得自在當如法上大師爾時薩陀波倫及長者女五百女人供養已訖。前以頭面著地。為法上作禮卻住一面。以恭敬意叉手白法上菩薩言。我昔于寂靜之處。聞空中聲言。善男子。從是東行可得聞般若波羅蜜。我即東去中道念。我當從誰得。聞般若波羅蜜。愁憂啼哭默住一處。七日不念飲食。但念何時當得般若波羅蜜。爾時便有化佛在我前住。即告我言。善男子。持是精進勇意。從是東行二萬里有國名香氏。有菩薩名法上。常說般若波羅蜜。汝可從聞是汝真師。我從化佛聞是教已。即便東行遙見大師。意中歡喜踴躍安隱。譬如比丘得第四禪。以念般若波羅蜜故。便得無量三昧。即見十方諸佛。贊嘆我言。善哉善哉。汝所得三昧者皆從般若波羅蜜生。我本行菩薩時索般若波羅蜜時亦復如是。贊嘆我已便不復現。我三昧覺已自念。諸佛從何所來去至何所。復大愁憂我復念言。法上大師以般若波羅漚和拘舍羅。于諸法得自在。我當往問師。十方諸佛何所從來去至何所。今日大師為我解說。是諸如來所從來往愿欲知之。我等聞已常見諸佛不離世尊

　　摩訶般若波羅蜜法上品第八十九

于是法上菩薩摩訶薩。報薩陀波倫菩薩言。善男子。諸如來常不動搖。亦不去亦不來。如來者如如無所起滅。不起者亦不來亦不去。不生者是如來。善男子真際者。亦不知來時亦不知去時。真際者則如來。虛空者亦無來亦無去。空者則如來。真諦者亦不知來時亦不知去時。真諦者則如來。無為者亦不來亦不去。無為者則如來。滅盡者亦無來亦無去。滅盡者則如來。善男子。如來者不離是法。此諸法者則是如來之如。善男子。如者一無有二。亦不三亦無若干之數。以法空故。善男子。譬如春節已過夏盛熱時熱有猛焰。愚夫逐之謂為是水。追之不息呼當得水。于賢者意云何。是人所逐水者。為從何所來。從東海西海南海北海從何海來。薩陀波倫菩薩對曰。熱時焰者尚非是水。何況從海而有來往。法上復言。善男子。彼凡夫為熱渴所迫而起水想。追逐疲勞竟不得水。諸有起想。謂諸如來有往來者。亦是凡夫與彼無異。所以者何。莫以色身而觀如來。如來者法性。法性者亦不來亦不去。諸如來亦如是無來無去。善男子。譬如幻師化作象馬車乘。謂呼是幻有來往者皆是愚夫。謂諸如來有來往者亦是凡夫。所以者何。法性者亦無來亦無去。薩陀波倫白法上言。夢幻所見悉空無實皆無所有。法上報言。善男子。如來無所著等正覺說言。諸法皆亦如夢有。于夢幻法有實相者。不知如來但入如來名色身耳。便作如來來往之相。是輩皆是無智凡夫。是輩凡夫于生死道當有反數。離般若波羅蜜大遠。于諸佛法亦遠。于諸夢幻法。知諸法如夢幻者為識如來。于諸法不求有來往之相。亦不求諸如來有生有滅。諸有知如來無來無往不生不滅者。為近阿耨多羅三耶三菩不久。是為行般若波羅蜜。是則為佛之弟子。是輩人應食國中施為世間之福田。善男子。譬如大海所有名寶。不從十方國土而來。以人福故海生此寶不為無緣。因緣故生是寶。滅時亦復不至十方。從因緣起從因緣滅。亦不從十方有來有往者。善男子。諸佛身者有行因緣便得合成。本行所致亦不用行往至十方。若使無行無因緣合者。若無因緣亦無有身也。善男子。譬如箜篌以因緣故有弦有柱。有人鼓之音聲來往。聲音斷時亦無來往。是聲出時亦無從來。滅亦無所至。欲知佛身亦復如是。有無量之德不以一事成皆有因緣而共合成。不離因緣而有去來。善男子。當知諸佛亦無來往。一切諸法皆復如是亦不生滅。汝知是已必至阿耨多羅三耶三菩。必究竟般若波羅蜜漚和拘舍羅。爾時釋提桓因以天曼陀羅花。與薩陀波倫。持是供養法上菩薩當福于我。所以者何。一切眾生當蒙仁者之恩。當得阿耨多羅三耶三菩。仁者上士世間少有甚難得值。乃為眾生執勞。無央數劫都不以為勞。時薩陀波倫受釋提桓因曼陀羅花。用散法上菩薩。散已白言。從今以去持身奉上于師供給所當。叉手卻住一面。爾時長者女及五百侍女白薩陀波倫菩薩言。愿得以身奉上大師給所當得持是功德令得法利如今大師。當與大師常共供養諸佛世尊。爾時薩陀波倫告長者女及五百侍女。汝等隨我教者我當受汝。諸女報言。身命自師不敢違教。薩陀波倫菩薩白法上菩薩言。愿持身自上。及五百女人及五百乘車。一切所有以上大師。哀我曹等愿當受之。爾時釋提桓因嘆言。善哉善哉。發菩薩意者。當持所有如賢者所為。菩薩如是施者疾得阿耨多羅三耶三菩。作是恭敬承事師者。疾可得聞般若波羅蜜漚和拘舍羅。過去諸如來無所著等正覺皆悉如是。舍意布施得般若波羅蜜漚和拘舍羅。成阿惟三佛。爾時法上菩薩即受薩陀波倫及長者女五百侍女。及五百乘車所有珍寶盡為受之。欲使薩陀波倫成其功德。雖受之還持與薩陀波倫菩薩。時日已冥。法上菩薩從高座起還入宮中。爾時薩陀波倫意念言。我為法來不宜坐臥。當以二事須師來出。一者經行二者住立。時法上菩薩入宮中正坐。以般若波羅蜜漚和拘舍羅。行無央數諸三昧至于七歲。薩陀波倫亦七歲不坐不臥常經行住立。不起三垢無諸欲味。但念法上菩薩何時當出為我說般若波羅蜜。七歲已后薩陀波倫意中念言。我當為師莊嚴高座。種種名花燒諸名香以待法師。當為大眾說般若波羅蜜。薩陀波倫及五百女人各各布坐。身上好衣諸名綩綖柔軟細疊以布坐上。薩陀波倫即行索水欲以灑地了不能得。是魔波旬之所蔽隱令水不現。欲壞菩薩令起亂意。不欲使成阿耨多羅三耶三菩。薩陀波倫意復念言。我當自刺其身出血以用灑地。所以者何。恐地有塵來坌師故。我不當惜是危脆之身。所以者何。前后以來無央數劫。棄是身體不可復計。初未值是無上之法。于是薩陀波倫菩薩即取利刀刺身血出持用灑地。五百女人各各亦爾。爾時波旬不能得其便。爾時釋提桓因念言。是薩陀波倫菩薩及五百女人甚可奇特。貪德乃爾不惜身命恭敬法師。是魔波旬雖欲壞之不能得便。乃爾堅固誓于僧那不惜身命。于阿耨多羅三耶三菩。欲度眾生無限之苦。是時帝釋贊言。善哉善哉。賢者精進不可思議為無上之愿。過去諸佛本所行時精進如是。薩陀波倫意中念言。我今為師布坐已訖。當于何所得好名花。法師出時當散其上。爾時帝釋知其所念。便以天上曼陀羅花千石與菩薩言。持是供養師并可散地。即取其花分布散地分留一分。七歲已后法上菩薩從宮中出往詣高座。薩陀波倫及五百女人。即持天花逆散法上。頭面作禮卻坐一面。法上菩薩告薩陀波倫菩薩。卿善男子諦聽諦受善思念之。于是薩陀波倫菩薩受教而聽。諸法等如金剛等諸法寂。諸法等寂不動故。般若波羅蜜等寂不動亦如金剛。諸法無倚諸法不恐諸法一味故。般若波羅蜜亦無所倚。諸法一味不恐諸法不生諸法不滅。諸法如空故。般若波羅蜜不生不滅亦如虛空。五陰無底無邊際。諸法無底四大無底故。般若波羅蜜亦無有底。空無有邊際大海無有邊。諸法無邊際故。般若波羅蜜亦無邊際。譬如須彌山種種嚴好。般若波羅蜜亦復如是。諸法無所破壞。諸法不可得見。諸法無所受。諸法無所有。諸法不可思議故。般若波羅蜜無所破壞。亦不可得亦無所受。亦無所有。不可思議亦復如是。爾時薩陀波倫菩薩便于座上得諸法等三昧。諸法寂三昧。不動三昧。無倚三昧。無畏三昧。一味三昧。無生三昧。無滅三昧。虛空三昧。五陰無底三昧。諸法無底三昧。四大無邊三昧。虛空性三昧。如海三昧。如須彌山三昧。金剛三昧。無所破壞三昧。無所得三昧。無所受三昧。無所有三昧。不可思議三昧。如是等三昧。得六萬三昧門

　　摩訶般若波羅蜜囑累品第九十

佛告須菩提。爾時薩陀波倫菩薩得六萬三昧已。便見十方如恒邊沙三千大千國土。見諸如來無所著等正覺及比丘僧。大眾圍繞說般若波羅蜜。如我今日為汝等說般若波羅蜜。十方諸佛亦復如我字釋迦文。薩陀波倫菩薩多聞具足其智如海。不離諸佛所生之處。在諸佛前。若于夢中未曾離佛。諸難已斷已得自在。是故須菩提。當知般若波羅蜜。為諸菩薩摩訶薩致薩云若。菩薩欲學六波羅蜜者。欲得諸佛境界一切智者。當學行般若波羅蜜。當受當持當諷誦讀。廣為人說解其中事。亦當供養所有名花名香繒彩華蓋。若干方便當供養之。所以者何。般若波羅蜜者。是諸佛所尊是尊道之御。佛告阿難。于汝意云何。汝為尊重愛敬如來不。阿難對曰。唯然世尊。愛敬如來。如來自知。佛語阿難。汝實愛敬于如來。阿難。汝前后侍我以來。汝身口意常有善慈。今吾年以老矣。弟子所應供養者。汝以為畢不為不畢。從今以往當恭敬承事般若波羅蜜。世尊。于是從一至三。如是囑累于般若波羅蜜。所以殷勤鄭重者何。欲令不斷故若般若波羅蜜斷者。一切眾生永為盲冥。若般若波羅蜜在世不斷絕者。諸佛如來亦不斷絕。若般若波羅蜜有斷絕者。諸佛如來亦當斷絕。阿難。般若波羅蜜住于世者。當知如來常在說法。一切眾生不離佛會不離說法。阿難。是般若波羅蜜。若有書持諷誦念守習行解說其義供養經卷。復教他人書持諷誦廣為說者。當知是人常與佛俱不離諸佛。佛說是時。彌勒菩薩。耆年須菩提。尊者舍利弗大目犍連。分耨文陀尼子。摩訶拘絺羅。摩訶迦旃延。賢者阿難。一切會者諸天阿須倫。聞佛說已皆大歡喜。前為佛作禮

放光般若經卷第二十