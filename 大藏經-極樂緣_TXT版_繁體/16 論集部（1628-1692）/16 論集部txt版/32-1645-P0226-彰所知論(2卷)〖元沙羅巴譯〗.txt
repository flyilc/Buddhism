　　No. 1645

　　彰所知論序

　　　　元正奉大夫同知行宣政院事廉復撰


夫出三界者惟佛。佛以大事因緣故。出現于世。憫化群生。此亙古不磨之善也。大元帝師。洞徹三乘。性行如春。仁而穆穆不可量。裕皇潛邸。久知師之正傳。敬詣請師敷教于躬。師篤施靜志。弘揚帝緒。大播宗風。彰其所知。造其所論。究其文理。推其法義。皎如日月。廣于天地。蓋如來之事。非圣者孰能明之。總統雪巖翁英姿間世。聽授過人。久侍師之法席。默譯此論。見傳于世。公昔與予會閩。交情相照。愛同昆仲。公固肯予為序。予抗塵幻海。絕筆疏硯。豈足發正教之光耶。公笑之曰。汝何謙哉。予不敢辭。遂序焉

彰所知論卷上

　　　　元帝師發合思巴造


　　　　宣授江淮福建等處釋教總統法性三藏弘教佛智大師沙羅巴譯


　　敬禮金剛上師

　　敬禮諸佛菩薩

遍知見所知。憐憫示群生。敬禮最上智。當演彰所知。謂器情世界。道法與果法。并諸無為法。略攝列為五

　　器世界品第一

謂器世界所成之體。即四大種。種具生故。地堅水濕火暖風動。是等大種。最極微細者曰極微塵。亦名鄰虛塵。不能具釋。彼七鄰虛為一極微。彼七極微為一微塵。彼七微塵為一透金塵。彼七透金塵為一透水塵。彼七透水塵為一兔毛塵。彼七兔毛塵為一羊毛塵。彼七羊毛塵為一牛毛塵。彼七牛毛塵為一游隙塵。彼七游隙塵為一蟣量。彼七蟣量為一虱量。彼七虱量為一麥量。彼七麥量為一指節。三節為一指。二十四指橫布為一肘量四肘為一弓。五百弓量成一俱盧舍。八俱盧舍成一由旬。此是度量世界身相。成世界因。由一切有情共業所感。云何成耶。從空界中十方風起。互相沖擊堅密不動。為妙風輪。其色青白極大堅實。深十六洛叉由旬。廣量無數。由暖生云名曰金藏。降澍大雨。依風而住。謂之底海。深十一洛叉二萬由旬。廣十二洛叉三千四百半由旬。其水搏擊上結成金。如熟乳停上凝成膜。即金地輪故水輪減唯厚八洛叉。余轉成。金厚三洛叉二萬由旬。金輪廣量與水輪等。周圍即成三倍。合三十六洛叉一萬三百五十由旬。其前風輪娑婆界底。地水二輪四洲界底。于地輪上復澍大雨。即成大海。被風鉆擊。精妙品聚成妙高山。中品聚集成七金山。下品聚集成輪圍山。雜品聚集成四洲等。其妙高體。東銀南琉璃西玻璃珂北金所成。余七唯金。四洲地等雜品所成。彼輪圍山唯鐵所成。其妙高量入水八萬緰繕那。比于余山皆悉高妙。名曰妙高。然后次第七金山者。一踰乾陀羅山。高四萬由旬。二伊沙陀羅山。高二萬由旬。三佉得羅柯山。高一萬由旬。四修騰娑羅山。高五千由旬。五阿輸割那山。高二千五百由旬。六毗泥怛迦那山。高千二百五十由旬。七居民陀羅山。高六百二十五由旬(藏論疏云。一持雙山。二持軸山。三檐木山。四善見山。五馬耳山。六象鼻山。七魚嘴山)。四大洲外有輪圍山。高三百一十二由旬半。彼等廣量各各自與出水量同。七金山間諸龍王等游戲之處。名曰戲海。八山間七海近妙高者。一踰乾陀羅海。廣八萬由旬。二伊沙陀羅海。廣四萬由旬。三佉得羅柯海。廣二萬由旬。四修騰娑羅海。廣一萬由旬。五阿輸割那海。廣五千由旬。六毗尼怛迦那海。廣二千五百由旬。七尼民陀羅海。一千二百五十由旬。盈八功德水。八山七海其相咸方。外海味堿。尼民陀羅至輪圍山。二山相去三洛叉二萬二千由旬。其外海水雖無有分。由妙高色東海色白。南海色青。西海色紅。北海色黃。現是等色。故稱四海。是彼周邊三十六洛叉。七百五十由旬。外輪圍山周圍三十六洛叉。二千六百二十五由旬。其外海南贍部洲者。狀若車廂狹。向鐵圍三由旬半。余三邊者。各二千由旬。周圍六千三由旬半。有二中洲。東遮摩羅(此云貓牛)。西婆羅摩羅(此云勝貓牛)。贍部中央摩竭陀國。三世諸佛所生之處。次此向北度九黑山。有大雪山名具吉祥。其山北邊有香醉山。是二山間有大龍王。名曰無熱。所居之池曰阿耨達(此云無熱)。其狀四方面各五十由旬。周圍二百由旬。池內遍滿八功德水。從此池內出四大河。東[石*克]伽河。從象口中流出銀沙共五百河流歸東海南。辛渡河從牛口中流出琉璃沙。共五百河流歸南海。西縛芻河。從馬口中流出玻璃珂沙。共五百河流歸西海。北悉怛河。從獅子口流出金沙。共五百河流歸北海。是彼四河從無熱池。右繞七匝隨方而流。是香山北度二十由旬。彼處有巖名難陀巖。面各五十由旬。周圍二百由旬。高三由旬半。又有八千小巖。其巖北邊度二十由旬。有娑羅樹王。名曰善住。其根入地四十弓量。高八十弓量。七重行樹羅列圍繞。東邊度二十由旬。有緩流池。其狀圓相廣五十由旬。周圍一百五十由旬。又有八千小池。盈八功德水。內有蓮華。葉若牛皮。其莖如軸。華若車輪。味美如蜜。是處又有帝釋臨戰所乘象王。名曰善住。與八千象。寒四月時住金巖。所熱四月時住善住。所雨四月。時住緩流。池無熱池側有贍部。樹果實味美其量如甕。熟時墮水出贍部音。龍化為魚吞啖是果。殘者遇流成贍部金。由此樹名故號贍部。此洲向西有烏佃國。大金剛宮持種所居。金剛乘法從彼而傳。南海之中山曰持船。觀音菩薩居止其頂。圣多羅母居止山下。東有五峰。文殊菩薩居止其上。有十六大國千數小國。又有三百六十種人。有七百二十種異音。其外海東洲曰勝身。狀若半月。對妙高邊三百五十由旬。余邊六十由旬。周圍六千三百五十由旬。其洲二邊有二中洲。北提訶(此云身)。南毗提訶(此云勝身)。是彼三洲越余洲等七多羅樹。或曰洲人相貌端嚴其身勝故名曰勝身。其外海北洲曰鳩婁。其狀四角畟方相似邊各二千由旬。周圍八千由旬。其洲二邊有二中洲。一名鳩婁(此云有勝)。二高羅娑(此云有勝邊)。彼洲人等所有受用出如意樹。臨歿七日其如意樹出不美音。報曰當七日死。或曰洲人卑舌即割食肉鬼音。故曰鳩婁是不美音。其外海西州曰牛貨。形如滿月。徑二千五百由旬。周圍七千五百由旬。有二中洲。南舍搋(此云具諂)。北嗢怛羅曼怛哩拏(此云儀上)。彼洲人等多寶牛貨。故曰牛貨洲。海山等向下皆悉八萬由旬。近金地故。近贍部洲。星割棘洲金洲月洲等者。系贍部洲。余大洲等小洲亦爾。次上空中四萬由旬。純凈無礙。勝堅風輪從右而旋。日月星宿空居天等。依止而住。日輪者。火珠所成。徑五十一由旬。周圍百五十三由旬。厚六由旬零十八分。上有金緣。其上復有金銀琉璃玻璃珂等。秀成四角。日天子等所居宮殿。由風運行一晝一夜繞四大洲。日行向北時日即長。南行時短。行南北間時晝夜停。由游處光即有寒暑。為冬夏際。北行六月南行六月。行至中道曰日月回星輪。歷遍謂曰一歲。月輪者。水珠所成。徑五十由旬。周圍百五十由旬。厚六由旬零十八分。其上復有金銀琉璃玻璃珂等。秀成四角。月天子等所居宮殿。是彼日月相去遠近。自影增減。由增一分即生上半。十五分畢謂曰圓滿。由減一分即生下半。自影覆彼。十五分畢曰不圓滿。由增減故名曰宿空。由一晝夜名曰宿地。如是三十名曰一月。諸星宿者。空居天宮諸寶所成。其狀皆圓。小一牛吼。中三牛吼。大六牛吼。周圍三倍系四王眾。其妙高山有四層級。始從水際向上相去十千由旬。即初層級。從妙高山傍出十六千由旬。向上相去一萬由旬。即二層級。傍出八千由旬。向上相去一萬由旬。即三層級。傍出四千由旬。向上相去一萬由旬。即四層級。傍出二千由旬。彼妙高山其頂四角。各秀一峰。高四由旬半。廣百二十五由旬。周圍五百由旬。有藥叉神于中止住。是山頂上三十三天中央城曰善見。純金所成。高一由旬半。面各二千五百由旬。周萬由旬。其城體金。俱用百一雜寶嚴飾。其地柔軟如兜羅綿。是城四面有一萬六千寶柱寶桴寶椽寶檐。四面四門。又有千數闕一小門。四大衢道有諸小衢。其四門側五百天子。皆服堅鎧守護是門。城中有帝釋殿。曰最勝處。亦曰殊勝殿。其狀四方。高四百由旬半。面各二百五十由旬。周千由旬。百一卻敵。一一卻敵各有七樓。一一寶樓各七小樓。一一小樓各七池沼。一一池沼各七蓮華。一一華上各有七數童男童女。奏種種樂歌舞歡娛。善見城東有諸所乘。曰眾車苑。高千由旬。南臨戰處曰粗惡苑。西諸行處曰相雜苑。北游戲處曰歡喜苑。縱廣同前。其苑等外度二十由旬。有善地曰眾車粗惡相雜歡喜。量同四苑。善見東北有如意樹。名波利阇多。亦名圓生樹。根深五十由旬。高百由旬。枝條傍布五十由旬。能施欲樂。下有盤石。曰阿[口*栗](二合)摩麗歌。色白如?。面各五十由旬。周二百由旬。善見西南諸天集處。名善法堂。周九百由旬。其狀圓相。是堂中央有帝釋座。純金所成。其座周圍有三十二輔臣之座。咸皆布列三十三天。向上度八萬由旬。于空界中依風而住。諸寶所成。離諍天宮量。若妙高山頂二倍。上度一億六萬由旬。于空界中依風而住。諸寶所成。兜率天宮量如離諍。縱廣二倍。上度三洛叉二萬由旬。于空界中依風而住。諸寶所成。化樂天宮量如兜率。縱廣二倍。上度六洛叉四萬由旬。于空界中依風而住。諸寶所成。他化自在天宮量。同化樂。縱廣二倍。此即欲界。上有初禪。如是四洲七山妙高輪圍。欲界六天并初禪等。謂四洲界。一數至千為小千界。一小鐵圍山圍繞。此小千界一數至千。為中千界一中鐵圍山圍繞。此中千界一數至千。為三千大千世界。一大鐵圍山圍繞。如是有百億數四洲界等。皆悉行布鐵圍山等。諸洲山間黑暗之處。無有晝夜舉手無見。初禪天量等四洲界。二禪天量等小千界。三禪天量等中千界。四禪天量等三千大千世界。其相去量皆倍倍增。謂曰色界。無色界者。無別處所。若有生者。何處命終即彼生處。住無色定故曰無色

　　情世界品第二

謂情世界總有六種。一者地獄。二者餓鬼。三者傍生。四者人。五者非天。六者天。此等六種名義云何。謂斫壞肢體故曰地獄。饑渴所逼故曰餓鬼。傍覆而行故曰傍生。意多分別故名曰人。摩[少/兔]沙義身及受用。雖與天同微分鄙劣。或由無酒故曰非天。阿修羅義。從梵身生。游戲娛樂。或應供養故謂曰天。是提婆義。地獄者。贍部洲下過二萬由旬。曠廓四方二萬由旬。純鐵所成火焰洞然。有八熱獄。一曰更活。二曰黑繩。三曰眾合。四曰號叫。五曰大號叫。六曰炎熱。七曰大炎熱。八曰無間。更活獄者。生彼有情先業所感。執眾器仗互起冤憎遞相斫害。段段墮落悶絕暫死。空音更活。彼等有情即便更活。復相斫害。彼壽量者。四天王天。一生之期為一晝夜如是算數。壽五百歲受是苦楚。黑繩獄者。其獄卒等于有情身。從頂至足拼界黑繩。以火鋸鉞解斫肢體。由先業力解下上生。彼壽量者。忉利天一生之期為一晝夜。如是算數壽一千歲。受是苦楚。眾合獄者。生彼有情以鐵追打。或二鐵山猶如羊頭。二山相合研磕摧壞。二山開時復自然活。又被摧壞。彼壽量者。離諍天一生之期為一晝夜。如是算數壽二千歲。受是苦楚。號叫獄者。生彼有情怖熱鐵池。入稠林中。火焰熾盛永歲焚燒。由先業力。其舌縱廣千由旬量。有一大牛。鐵角鐵甲架鐵犁鏵。火焰熾盛耕犁其舌。彼壽量者。兜率天一生之期為一晝夜。如是算數壽四千歲。受是苦楚。大號叫獄者。亦與前同其苦倍增。彼壽量者。化樂天一生之期為一晝夜。如是算數壽八千歲。受是苦楚。炎熱獄者。三重鐵城火焰洞徹內受苦楚。彼壽量者。他化自在天一生之期為一晝夜。如是壽數萬六千歲。受是苦楚。極炎熱獄者。亦同其前其苦倍增。彼壽量者。等半中劫。受是苦楚。無間獄者。于鐵室內身一聚焰受極苦楚。彼壽量者等一中劫。十六增獄者。八熱獄傍面各四所。一煻煨增。深皆沒膝。有情游彼。才下足時。皮肉與血俱燋爛墜。余剩其骨。舉足還生平復如本。二尸糞增不凈淤泥沒有情腰。于中多有攘矩吒蟲。嘴利如針。鉆皮透骨[口*(一/巾)]食其髓。三峰刃增。復有三種。一刀刃路。謂于此中仰布刀刃以為大道。有情游彼才下足時。皮肉與血俱斷碎墜。舉足還生平復如本。二劍葉林。謂此林樹純以铦利劍刀為葉。有情游彼風吹葉墜。斬刺肢體骨肉零落。有烏駁狗[齒*(虎-兒+且)]掣食之。三鐵刺林名铦摩利。謂此林樹。有利鐵刺長十六指。有情被逼上下樹時。其刺铦利上下镵刺。是等有情血肉皮等。掛染刺上唯剩觔骨。有鐵嘴烏。探啄有情眼睛腦髓。爭競而食。刀刃路等三種雖殊。而鐵仗同故一增攝。四烈河增。名曰無渡。遍滿極熱烈灰汁水。有情入中或浮或沒。或逆或順或橫或豎。被蒸被煮骨肉糜爛。如大鑊中。滿成灰汁置稻米等猛火下然。米等于中上下回轉舉體糜爛。有情亦然。設欲逃避。于兩岸上有諸獄卒。手執刀槍御捍令回。無由得出。此河如塹。前三似苑。彼等名曰近邊地獄。八寒獄者。一曰水皰。二曰皰裂。三阿吒吒。四阿波波。五嘔喉喉。六裂如郁缽羅花(此云青蓮華)。七裂如蓮花。八裂如大蓮花。水皰獄者。生寒水間極甚嚴寒。隨身生皰。曰水皰獄。彼壽量者。摩伽陀國所有大斛八十斛麻百年除一。若芝麻盡。彼壽亦爾。皰裂獄者。由極嚴寒其皰而裂黃水漏流。彼壽量者倍前二十。阿吒吒獄者。由大嚴寒咬齒忍耐。彼壽量者倍前二十。阿波波獄者。忍寒音聲。彼壽量者倍前二十。嘔喉喉獄者。由寒號泣出是苦聲。彼壽量者倍前二十。裂如郁缽羅花獄者。嚴寒身裂如郁缽羅花葉。彼壽量者倍前二十。裂如蓮花獄者。嚴寒身裂如蓮花開。彼壽量者倍前二十。裂如大蓮花獄者。身裂越前如大蓮花開敷多葉。彼壽量者倍前二十。孤獨獄者。在贍部提曠野山間。一晝一夜受苦受樂。相雜受故。八熱地獄八寒地獄近邊孤獨。如是名為十八地獄。餓鬼者。王舍城下過五百由旬。有餓鬼城名曰黃白。亦云慘淡彼鬼王曰閻羅法王。共三十六眷屬等居。其類有四。一者外障。二者內障。三者飲食障。四者障飲食。一外障者。飲食音聲亦不得聞。二內障者。獲微飲食。口若針竅不能得入。設能入口。咽如馬尾無能得過。設若過咽。腹若山廓不能飽滿。雖滿腹中。脛如草莖無能舉動。受此大苦。三飲食障者。見飲食時。無量獄卒執諸器仗守御無獲。四障飲食者。食飲食時由業所感。鐵丸銅汁瀉置口中。從下流出。如是四種皆是餓鬼。彼壽量者。人間一月為一晝夜。如是算數壽五百歲。即當人間一萬五千歲。或居人間寒林等處。食血肉等。皆餓鬼類。三傍生者。多居河海。亦如酒糟混漫而住。以大食小以小食大。互相驚怖。由海波濤住所不定。或處人天。彼壽量者。長如龍王壽半中劫。短如蚋等壽一剎那。身量無定。四人者。住四大洲八中洲等及諸小洲。彼壽量者。如贍部洲人。初成劫時其壽無量。次后漸減今六十歲。次后漸減至十歲間。復次漸增無有定量。北鳩婁人定壽千歲。東勝身人壽五百歲。西牛貨人壽二百五十歲。除北鳩婁余有夭橫。彼等受用。北鳩婁洲食自然稻。衣服瓔珞出如意樹。余三洲者食谷肉等。資寶受用。彼等身量。贍部提人肘量八肘。西牛貨人身十六肘。北鳩婁人三十二肘。人等面相亦如洲狀。其小洲人亦如大洲。身各減半。故如是說。五非天者。妙高水際下過一萬一千由旬。山曠廓間光明城內。阿修羅王。曰羅睺羅(此云攝腦)。眾眷屬居。又過一萬一千由旬。星鬘城內阿修羅王。名曰項鬘。眾眷屬居。又過一萬一千由旬。堅牢城內阿修羅王。名曰妙鎮。又曰大力。眾眷屬居。又過一萬一千由旬。甚深城內阿修羅王。名曰毗摩質多羅(此云絲種種亦云紋身)。眾眷屬居。常共帝釋比對斗諍。城曰具金。殿名奏樂。如意樹王名即怛缽栗。聚集之處名曰賢財。石名善賢苑名普喜妙喜最喜甚喜善。地亦名普喜妙喜最喜甚喜。臨戰所乘象名無能敵。游戲所乘象名壘雪。馬曰峭脖。是等非天。共三十三天。諍須陀味及修羅女。為戰諍故。從山廓出。身服金銀琉璃玻璃珂等堅固鎧甲。手執劍槊標槍弓箭。領四部軍。彼阿修羅王。羅睺羅。項鬘。妙鎮。毗摩質多羅等。或前三來或四皆來。是時帝釋五守護眾。一住戲海。愿樂白法龍王等眾。與非天軍斗戰令回。龍若不勝去堅首所。共二守護復與修羅斗戰。又若不勝去持鬘所。共三守護復與斗戰。又若不勝去恒憍所。共四守護復與斗戰。又若不勝去四王所。共五守護復與斗戰。四大天王率四軍眾。服寶堅鎧執諸戈仗。斗戰多分四天王勝。若不能卻。去忉利天前。白帝釋曰。我等守護不能回彼阿修羅眾。王應卻敵。如是白已。天主帝釋乘善住象。告三十三天眾等曰。汝等應知。今修羅軍至妙高頂。當服堅鎧取所乘車與修羅戰。說是語已。彼諸天子。各服寶鎧執持戈仗。去眾車苑取所乘車。入粗惡苑轉身心惡。出善見城。共彼修羅相敵斗戰。若修羅勝侵至城內。若天得勝逐修羅軍至第一海。斗戰之時。天與非天斷其脛腰。彼等即死手足若斷。復生如本。若薄伽梵辟支佛。轉輪圣王住世間時。諸阿修羅不起諍心。設若相持諸天必勝。世間善增天眾亦勝。世不善增阿修羅勝。是故諸天護持善事。天者。欲界六天。色界十七。無色界四。欲界六天者。蘇迷盧山第一層級堅首眾居。第二層級持鬘眾居。第三層級恒憍眾居。持雙山上北方有城。名阿那迦嚩帝。多聞天王藥叉眾居。如是東方城名賢上。有大天王名曰持國。乾闥眾居。西方有城名曰眾色。有大天王名曰廣目。龍神眾居。南方有城名曰增長。有大天王名曰增長。焰鬘眾居。余四層級七金山等。日月星宿鐵圍輪山。贍部洲山多羅樹所。四王部眾亦住止住。咸屬四王。是謂一部。彼壽量者。人五十歲為一晝夜。如是壽量經五百年。若其身量一俱盧舍四分之一。三十三天妙高頂上。天主帝釋住最勝處。共非天女。名曰妙安。同眾天女受諸欲樂。無有厭足。復有臨戰所乘象王。名曰善住。游戲苑中。所乘象王。名曰藹羅筏拏(此云持地子)。二象周圍各七由旬。各以八千小象眾居。又有馬王名迅疾風。與八千馬居。天主輔臣數三十三。是故名曰三十三天。諸天子等耽五欲樂。若放逸時有大天鼓。鼓聲出音警諸天曰。諸行無常。有漏皆苦。諸法無我。寂滅為樂。與修羅軍斗戰之時。出除苦音警曰。天愿得勝。愿修羅敗。宮殿城池樹集石等。如前所辨。彼天壽量。人間百歲為一晝夜。如是算數壽一千歲。其天身量半踰阇那。焰摩天者。三十三天共非天諍。此離諍故名離諍天。彼天壽量。人二百歲為一晝夜。如是算數壽二千歲。其天身量二踰阇那。兜率陀天者。有慈氏尊。紹世出世法王之位。受大法樂。謂曰兜率。是俱樂義。人間四百年彼天一晝夜。壽四千歲。身量四踰阇那。化樂天者。自化受用謂曰化樂。人間八百年彼天一晝夜。壽八千歲。身量八踰阇那。他化自在天者。受用他化。謂曰他化自在。彼中天王威德自在。即是魔主。人間千六百年。彼天一晝夜。壽量萬六千歲。身量十六踰阇那。下從無間至他化自在天。謂之欲界。耽著欲樂所食段食。故如是說。色界一十七天者。四靜慮攝。初禪三天者。謂梵眾梵輔大梵。彼天壽量。梵眾半劫。梵輔一劫。大梵一劫半。彼天身量。次第半由旬。一由旬。一由旬半。二禪三天者。謂少光無量光極光。彼天壽量。少光二劫(以上四天四十中劫為一大劫以下諸天八十中劫為一大劫)。無量光四劫。極光八劫。彼天身量。少光二由旬。無量光四由旬。極光八由旬。三禪三天者。少善無量善廣善。彼天壽量。少善一十六劫。無量善三十二劫。廣善六十四劫。彼天身量。少善十六由旬。無量善三十二由旬。廣善六十四由旬。四禪八天者。無云福生廣果。三是凡居。無煩無熱善現善見色究竟。五是圣居。名曰五凈居。彼天壽量。無云百二十五劫。福生二百五十劫。廣果五百劫。無煩一千劫。無熱二千劫。善現四千劫。善見八千劫。色究竟一萬六千劫。彼天身量。無云一百二十五由旬。福生二百五十由旬。廣果五百由旬。無煩一千由旬。無熱二千由旬。善現四千由旬善見八千由旬。色究竟一萬六千由旬。始從梵眾至色究竟。皆名色界。出離欲樂。非離色故。故名色界。無色界四天者。無有身色。亦無處所。從定分四。空無邊處。識無邊處。無所有處。非想非非想處。彼天壽量。空無邊處二萬大劫壽量。識無邊處四萬大劫。無所有處六萬大劫。非想非非想處八萬大劫。彼等四處。謂無色界。非離定色。出離粗色。故無名色。彼等壽量。謂歲劫時。其量云何。時最少者名為剎那。百二十剎那為一怛剎那。六十怛剎那為一羅婆。三十羅婆為一牟休多(此云須臾)。三十牟休多為一晝夜。三十晝夜即為一月。十二個月即是一年。劫有六種。一中劫(或名別劫)。二成劫。三住劫。四壞劫。五空劫。六大劫。一中劫者。或贍部人從無量歲。漸漸減至八萬歲時。即成劫攝。從八萬歲。減至十歲謂中劫初。復增八萬歲。減至十歲。為一轆轤。如是增減十八數者。為十八中劫。然后十歲至八萬歲。中劫后際前后中間。十八轆轤為二十中從。二成劫者。始從風輪至無間獄。生一有情器世界成經一中劫。如前已說。情世界者。此三千界。火壞后成。從極光天天人命終生大梵處。孤生疲倦嗚呼。若有同分生此界者。有何不可。發如是心。雖非念力。極光天人有命終者。即生彼處。先生之心而作是念。由我貪生故世咸稱人祖大梵。如次梵輔梵眾他化自在。乃至四王次第而生。北鳩婁洲。西牛貨洲。東勝身洲。南贍部洲。次第而生。時贍部洲人壽無量歲。飲食喜樂有色意成。身帶光明騰空自在。如色界天。有如是類。地味漸生其味甘美。色白如蜜其香馥郁。時有一人。稟性耽味。嗅香起愛。取[嚐-旨+甘]便食。亦告余人。隨學取食。食段食故身光隱沒。由眾業感日月便出。照耀四洲。次地味隱復生地餅。其味甘美色紅如蜜。競耽食之。地餅復隱次林藤生。競耽食故林藤復隱。有非耕種自然稻生。眾共取食。此食粗故即余滓穢。根道俱出。爾時諸人。隨食早晚。取香稻食。后時有人稟性懶惰。長取香稻。儲宿為食。余亦隨學。香稻隱沒。隨共分田。慮防遠盡。于己分田生吝護心。于他分田有懷侵奪。故生爭競。是時眾人議一有德。封分田主。眾所許故。謂曰大三末多王(此云眾所許)。王多有子。相續紹王。嫡子號曰光妙。彼子善帝。彼子最善。彼子靜齋。是等謂曰成劫五王。靜齋王子名曰頂生。彼子妙帝。彼子近妙。彼子具妙。彼子嚴妙。是等謂曰五轉輪王。嚴妙王子名曰舍帝。彼子舍雙。彼子舍固尼。彼子固室。彼子善見。彼子大善見。彼子除礙。彼子金色。彼子具分。彼子離惡。彼子妙高。彼子定行。彼子甚吼音。彼子大甚吼音。彼子能安。彼子方主。彼子賢塵。彼子能廣。彼子大天。此王種族五千相承。其最后子七千相承。曰阿思摩迦王。最后子八千相承。曰鳩婁王。其最后子曰具頭王。有九千王。其最后子名曰龍音。有一萬王。其最后子怛彌留怛一萬五千。其最后子名瞿曇氏。此即甘蔗裔。彼子相承。甘蔗王種一千一百數。其最后子甘蔗種王。名曰增長(即懿師摩王)。王有四子。一名面光二名象食。三名調伏象。四名嚴鐲。稱釋迦氏。嚴鐲有子名曰嚴鐲足。彼子致所。彼子牛居。彼子師子頰王。有四子。一名凈飯。二名白飯。三名斛飯。四名甘露飯。凈飯王子即婆伽梵。次名難陀。白飯王二子。一名帝沙調達。二名難提迦。斛飯王二子。一名阿尼婁馱。一名跋提梨迦。甘露飯王二子。一名阿難。一名提婆達多。婆伽梵子名羅睺羅。釋迦種族至斯終矣。又別種王依法興教。如來滅度后二百年。中印土國有王。名曰無憂。法王于贍部提。王即多分中結集時。而為施主。興隆佛教后三百年。贍部西北方有王。名曰割尼尸割。三結集時。而為施主。廣興佛教。梵天竺國。迦濕彌羅國。勒國。龜茲(音丘慈)。捏巴辣國。震旦國。大理國。西夏國等。諸法王眾。各于本國興隆佛法。如來滅度后千余年。西番國中初有王。曰呀乞[口*栗]贊普。二十六代有王。名曰祫陀朵[口*栗]思顏贊。是時佛教始至。后第五代有王。名曰雙贊思甘普時班彌達。名阿達陀。譯主名曰端美三波羅。翻譯教法。修建袷薩等處精舍。流傳教法。后第五代有王。名曰乞[口*栗]雙提贊。是王召請善海大師。蓮華生上師。迦摩羅什。羅班彌達。眾成就人等。共毗盧遮那羅佉怛及康龍尊護等七人。翻譯教法。余班彌達共諸譯主。廣翻教法。三種禁戒興流在國。后第三代有王。名曰乞[口*栗]徠巴贍是王界廣。時有積那彌多。并濕連怛羅菩提。班彌達等。共思割干吉祥。積酌羅龍幢等。已翻校勘。未翻而翻。廣興教法。西番王種。至今有在。班彌達等。翻譯譯主。善知識眾廣多有故。教法由興。北蒙古國。先福果熟生王。名曰成吉思(二合)。始成吉思。從比方王多音國。如鐵輪王。彼子名曰干果戴時稱可罕。紹帝王位。疆界益前。有子名曰古偉。紹帝王位成吉思皇帝。次子名朵羅。朵羅長子。名曰蒙哥。亦紹王位。王弟名曰忽必烈。紹帝王位。降諸國土疆界豐廣歸佛教法依化民。佛教倍前光明熾盛。帝有三子。長曰真金豐足。如天法寶莊嚴。二曰厖各刺。三曰納麻賀。各具本德系嗣亦爾。茲是始從釋迦王種。至今王種

彰所知論卷上彰所知論卷下

　　　　元帝師癹合思巴造


　　　　宣授江淮福建等處釋教總統法性三藏弘教佛智大師沙羅巴譯


始帝王祖三末多王。是時田分互起侵盜。初發偷盜。被王推問言不曾偷。始起妄語。王法誅戮。即有殺害不善法生。爾時眾生造不善法。命終之后即生傍生。次生餓鬼。漸生地獄。次無間獄生一有情。時成劫終。如是有情行諸不善。壽量慚減受用乏少。閻浮提人壽八萬歲。無間地獄生一有情。是二同時。如是情世界成。十九中劫器世界成。即一中劫。如是成劫二十中劫。閻浮提人八萬歲時。始為住劫。住劫亦經二十中劫。至十歲時刀兵災起。唯七晝夜。疾疫災起七月。七日饑饉災起。七年七月七日多分死歿。余者相睹起希見心。互相睦戀遠離殺害。漸生善故。壽量受用復增益盛至八萬歲。增上之時轉輪王出。依法化民。下減之時婆伽梵出。拔濟眾生。增減時間獨覺出世。令諸有情而作福田。住劫亦經二十中劫。始壞劫初情世界壞。無間獄中無有情生。先生業盡即生別趣。若有未盡生上地獄。或別世界地獄中生。無間獄空。如是向上地獄漸空。生餓鬼趣。如是餓鬼傍生趣空。人趣之中除鳩婁人。余共欲天無師法然。獲初靜慮生初禪天。北鳩婁人生欲界天。獲初諍慮生初禪天。無師法然獲二靜慮。生二禪天。從無間獄至梵世空。如是亦經十九中劫。然后四洲有七日出。初不降雨。藥草叢林悉皆枯槁。二日出時溝池干涸。三日出時。殑伽河等悉皆枯竭。四日出時無熱池竭。五日出時海水沒膝。六日出時大海亦竭。七日出時。彼器世界一聚火聳。從無間獄直至梵世。以火燒壞經一中劫。壞劫總經二十中劫。空劫亦爾。如是成住壞空即八十劫。總此八十名一大劫。為梵眾等壽量之數

器世界壞有其三種。火水風。壞者亦如前說。如是七次后世界復成。又被水壞至二禪天。從極光天即生大云。降注大雨。其器世界。如水化鹽銷镕皆盡。彼水自竭。一水災次復七火災。度七火災還有一水。如是水災滿至七次。復七火災。后世界成。被風災壞。至三禪天。其風之力吹散妙高。何況其余。第四禪天雖無外災。是等有情生與殿生。命盡殿隱。如是器情世界。并成壞等。咸皆說已

復次因果相續緣生法者。因緣相藉而生。故曰緣生。緣生有二。一外緣生二內緣生。外緣生者。成世界法。如種生芽。如前已說。內緣生者。如有無明即有行等。名順緣生。如無明滅即行等滅。名逆緣生。順緣生者有七。復次約位。約遠續。約連縛。約剎那。約三際。約二重因果。約三惑等。約位者。于宿生中諸煩惱分位中五蘊。即名無明。由無明勝故。如是說。已下皆以從勝為名。行等諸法各具五蘊。行者。宿世所造善不善業位間五蘊。識者。于母胎中正結生時。一剎那位所有五蘊。名色者。結生識后。六處生前其間五蘊。名者。受想行識四蘊名。名色者。處胎分位。羯邏藍(此云和合亦云凝滑)頞部曇(此云皰結)閉尸(此云肉團)鍵南(此云堅實)缽羅奢佉(此云肢體筋力等生)等五名色。六處者。處母胎中。從眼等生至三和合。未了別境位間五蘊。觸者根境識三和合。未能了別苦樂之因。位間五蘊。受者。已了三受因差別相。嬰兒之時至未起淫位間五蘊。愛者。即年盛時能了淫欲。未廣追求位間五蘊。取者。為得種種上妙資具。周遍馳求位間五蘊。有者因馳求故積集。能牽。當來果業位間五蘊生者。由是業力從此舍命。正結當有位間五蘊。老死者。從當來生名色至受位間五蘊。一切有部說。約位緣生即是遠續。連縛亦爾。經部宗者。無約位說。約遠續者。謂無明與明相違。是心所法發行之因。行者。所發起業。福及非福不動等業。識者。由業引令識生。名色者。胎中五蘊。六處者。眼等根生。觸者。根境識三和合。了別是心所法。受者。由彼所生苦樂舍等。愛者。貪著樂境。取者。尋求彼境。有者。由彼發起成當生業。生者。由業相續結。生老死者。令生彼生究竟轉死。連縛亦爾

約剎那者。謂由一剎那。十二有支緣生具足。由貪行殺癡謂無明。斷命即行。于諸境事了別名識。五蘊同俱總稱名色。住名色根。說名六處。根境識三和合有觸。因觸為受。貪即是愛。與此相應諸纏名取。所起身語二業名有。如是諸法集起名生。熟變名老。滅壞名死

約三際者。謂無明與行屬過去攝。名曰因支。識等五支屬現在攝。名曰果支。愛取有三屬現在攝。名曰未來因支。生老死二支屬未來攝。名曰果支。過去二支。現在八支。未來二支。故十二支

約兩重因果者有二。一前際。二后際。前際者。謂無明是惑。行即是業。彼二因支。由彼所生識等五支。即是果支。一重因果。現在愛取二支是惑。有即是業。三當來因。由彼所生。當生老死。即是果支。一重因果。如是十二有支。兩重因果

約三惑者。謂無明愛取三即是惑。行有二即是業。謂之集諦。識等七支即是苦。謂之苦諦。是順緣生。逆緣生者。無明滅即行滅。無明滅則了無我智。即是道諦。若無明滅生因行滅。引業滅故識等五支滅。由是滅故。起發后業愛取等滅。由是滅故。生老死等皆悉亦滅。即是滅諦。說四諦已。器情緣生及四諦等。皆五法攝。一色法。二心法。三心所法。四不相應法。五無為法。一色法者。即是色蘊。五根五境無表色等十一法。言五根者。謂眼根極微如香荾華。在眼星上傍布而住。耳根極微。如卷樺皮居耳穴內。鼻根極微如雙爪甲。居鼻頞內。舌根極微形如半月。布在舌上。身根極微亦如身量。從頂至足遍在身根。根是塵故不能緣境。言五境者。色謂眼緣之境。有其二種。一顯色。二形色。顯色者。有其四種。青黃赤白。形色者。有十六種。長短方圓高下正不正。光影明暗云煙塵霧等。二十數聲。謂耳緣之境。有其二種。一有執因如語等。二無執因如鼓聲等。有記無記各二為四。此復可意及不可意。差別成六。香謂鼻緣之境。有其四種。一好香。二惡香。等不等故。差別成四。味謂舌緣之境。有其六種。甘酸苦辛咸淡。觸謂身緣之境。因觸四大果觸。滑澀重輕冷熱饑渴等。言無表色者。謂律儀不律儀俱相違色。此是色蘊。二心法者有六。謂眼耳鼻舌身意識。六即是識蘊。三心所有法者。有四十六。一大地法者。有十種。受謂領納。想謂令心執境。思謂令心運動。作意謂令心緣境。勝解謂令心于境印可即是令心于所緣境無怯弱義。欲謂希求。觸謂和合了境。慧謂揀擇。念謂令心于境明記不忘。定謂令心專注一境。如是十種遍一切心。名大地法。二大善地法者有十。信謂令心于境澄凈。不放逸謂恒習善法守護心性。輕安謂心堪任性。舍謂令心平等。慚謂于諸功德及有德者。恭敬而住。愧謂于罪見怖。無貪謂不著有漏。無嗔謂于諸有情不樂損害。不害謂憐愍有情令無損惱。勤謂于善令心勇悍。如是十種遍諸善心。名大善地法。三大煩惱地法者。有六種。癡謂愚癡即是無明。無智無顯。逸謂放逸不修諸善。怠謂懈怠心不勇悍。不信謂心不澄凈。惛沈謂身心相續無堪任性。是昧重義。掉舉謂心不寂靜。如是六種遍煩惱心。名大煩惱地法。四大不善地法者。有二種。一者無慚。謂于諸功德及有德者。令心不敬。二者無愧。謂于諸罪中不見怖畏。如是二種遍不善心。名大不善地法。五小煩惱地法者。有十種。忿謂令心憤發。恨謂于忿所緣事中。數數尋思結怨不舍。諂謂心曲。誑謂惑化。嫉謂不忍他德。惱謂堅執諸罪。由此不受如理諫誨。覆謂隱藏自罪。慳謂于己法財令心吝惜。憍謂染著自身所有色力種族等事。令心傲逸。害謂于他能作逼迫。如是十種唯修所斷。遍意識地。名小煩惱地法。六不定法者。有八種。尋謂令心于境粗轉為相。伺謂令心于境細轉為相。惡作謂惡所作業是追悔義。睡眠謂不能任持身心相續。令心昧略。嗔謂令心于有情等樂為損害。貪謂愛著有漏。慢謂令心恃舉。疑謂令心猶豫。如是八種于前諸地無有定故。名曰不定。對法集論并五蘊論。說十一善。內了知四諦名曰無癡。隨煩惱中執不凈為凈。染污作意勝解。名非理作意。邪勝解根本煩惱內。于諸諦理顛倒推度。染污慧分。名不正知。隨煩惱內。于諸所緣不能明記染污念分。名曰失念。于諸所緣令心流蕩。染污定分名曰散亂。對法藏論無如是說。以上心所。除受想二皆行蘊攝。心所法竟。不相應行者。有十四種。謂有情相續。律儀相應。有別物曰得。與彼律儀不相應。有別物曰不得。諸有情類同作事業。曰眾同分。若生無想有情天中。有法能令心心所滅。是實有物名曰無想果。復有別法能令心心所滅。名曰無想定。無想者定名。或定無想名無想定。如下所說。圣者相續想受等滅。是實有物名滅盡定。有情始生住未死間。名曰命根。先無今有曰生。令暫時住曰住。轉變曰老。變壞曰無常。即有為四相。能詮自體謂曰名身。詮義究竟謂曰句身。是二所衣謂曰文身等十四法又義攝內破和合眾。曰不和合。所造業果于自成熟。猶如負債終不唐捐。物等亦系。不相應行。一切有部。色心所三有別物。經部師說。是彼三法假說分位。除彼受想。四十有六。心所有法。及不相應。名曰行蘊。無為法者至下當知。如是色法即名十界。除無表色。是眼等十。心法七界。謂六識及意根界。若說處時。是彼七法。一意處攝。心所有法不相應法。無為法無表色等。總名法界。亦名法處。如是所說。所知五法五蘊。并十二處。及十八界

　　道法品第三

復次道者。謂彼少欲知足。具種性者。身心遠離種種群雜。住近事戒等。應當勤聞。若廣聞已。思所聞義。思已應修。謂當修止觀。多貪修不凈觀。多嗔修慈悲觀。多癡修分別緣生觀。多我修分別界觀。多散亂修數息觀。止觀成已。修勝解故。如法了解內外身。名身念住。如法了解苦樂舍等。名受念住。如法了解六識心法。名心念住。如法了解想行無為。名法念住。修此四法。是智資糧。道集資糧已

修加行道。暖位之中。已生惡令斷。未生惡令不生。已生善令增長。未生善令生。如是四法名四正勤(文云正斷)。頂位之中。欲善法定。勤樂善定作意善心定。揀擇善定。如是名四神足。忍位之中行世正見。澄凈名信。樂修善法。曰進明記不忘曰念。專注一境曰定。知取舍法曰慧。修此五法能生善法。故曰五根。世第一位中修信進念定慧等五。能破相違故曰五力。此是加行道。見道位中了知四諦。名曰正見。正語發起。名正思惟。如法正說。名曰正語。舍不善業。名曰正業。棄舍邪命。名曰正命。希求善法。名正精進。明記不忘。名曰正念。專注一境。名曰正定。如是八法。名八圣道支。此是見道。見道所斷分別煩惱。及得相等。謂欲界苦諦貪嗔慢無明疑。有身見邊執見。戒禁取見見取邪見。集滅二諦各除三見。七七十四道諦所斷。除上二見。欲界四諦共三十二。色界四諦各各除嗔。共二十八。無色亦然。如是三界。見道所斷八十有八

修道位中明記善法名念覺支。揀擇取舍名慧覺支。希求精進名勤覺支。證無漏喜名喜覺支。身心任性名輕安覺支不為世法所牽。無著無礙名舍覺支。令心住境名定覺支。修此七支名曰修道。修道所斷俱生煩惱。得相無記有漏善等。欲界之中貪嗔癡無明四。各具九品共三十六。色界之中第一靜慮除嗔。余三各各九品成二十七。如是二三四靜慮亦爾。色界總有一百八數。無色界亦然。如是三界修道所斷。總有一百五十二數

次證十無學法者。謂正見。正思惟。正語。正業。正命。正進。正念。正定。正解脫。正解脫知見。是無學道

　　果法品第四

復次果者。如上所說三十七品菩提分法。為自解脫輪回發心。利根極速。三生證阿羅漢。一生修順解脫分善。名資糧道。二生修順決擇分善。名加行道。三生亦如沙門證第四果。鈍根懶惰。即不定故。如沙門者。向預流等。四者名果。向預流者。加行道前情器所攝。皆苦自性即是苦諦。復次彼因業及煩惱。是名集諦。令彼解脫。即是滅諦。復次彼因。即是道諦。修習純熟。由彼次第證見道時。初觀苦諦。四法性者。轉變名無常。三苦名苦。實有與我非一蘊故名空。實有與我別故名無我。現證四智。次觀集諦。四法性者。如種苦理故因。等現苦理故集。相續苦理故生。隨順苦理故緣。現證四智。次觀滅諦。四法性者。苦因滅故滅。苦果息故靜。超有漏故妙。脫輪回離。現證四智。次觀道諦。四法性者。通行義故道。契正理故如。修無念智故行。現證三智。此十五者名初果向。第十六者。以彼道諦永超諸有故出。現證一智。此等十六。是住初果。已證四諦。十六行相修習純熟。欲界修道所斷九品煩惱之中斷前五品。即一來向。斷第六品即一來果。彼一來者。復來欲界受一生故下三品者。欲界之中一生斷故。現證行相修習純熟。斷七八品名不還向。斷第九品名不還果。彼不還者。斷盡欲界一切煩惱。必不還來欲界生故。現證上界諸地行相。修習純熟。四靜慮四無色。各九煩惱斷。初靜慮一品為始。至斷有頂八品為終。名阿羅漢向。斷第九品名阿羅漢果。彼阿羅漢者。三界煩惱斷盡無余。名阿羅漢。經云。干慧地等八者。聲聞資糧道。即干慧地。欲愛枯干根境不偶。是所修善名干慧地。種性地者。即加行道。必不成佛。定成聲聞獨覺種性。名種性地。八人地者。是初果向。至阿羅漢果。名八人地。具見地者。是住初果。四諦行相現證見故。名具見地。薄地者。是一來果。欲界煩惱多分斷故。名曰薄地離欲地者。是不還果。離欲界中貪欲等故。名離欲地。已辦地者即阿羅漢。苦已知。集已斷。滅已證。道已修名已辦地。聲聞地者。即不來不還阿羅漢。三名聲聞地。辟支佛地者如上所說三十七品菩提分法。唯自一人欲證菩提。如是發心修百大劫。以最后身生無佛世。不假師教成證獨覺。此有二種。一麟角。二部行。麟角喻者。唯一而居具圣德行。部行類者。與眾群居

究竟正覺者。如上所說三十七品菩提分法。為諸有情而成佛故。發起大悲勝菩提心。奉侍諸佛悉令歡喜。利益他故行六度行。三無數劫究竟成佛者。釋迦如來昔為陶師。名曰大光明。于大釋迦如來之處。始初發心。至初無數劫。奉侍七萬五千佛。其最后佛名曰寶髻。第二無數劫。奉侍七萬六千佛。其最后佛名曰然燈。第三無數劫。奉侍七萬七千佛。其最后佛名曰勝觀。其六度者。以大悲心于諸有情所有資具悉皆惠施。為普度太子時。施波羅蜜究竟圓滿。未離貪欲。被析肢體心無少恚。為忍辱仙時。忍戒二行究竟圓滿。為婆羅門子時。視底沙佛住火界定。忘下一足經七晝夜。旋繞贊曰

　天地此界多聞室　　逝宮天處十方無
　丈夫牛王大沙門　　尋地山林遍無等　

如是贊已便超九劫。進波羅蜜究竟圓滿。處圓滿處金剛座。初夜分時降諸群魔。后夜分時金剛喻定。定慧二行究竟圓滿。如是處金剛座降魔之前。三無數劫修福智足。奉侍諸佛。六度雖圓即異生身。坐金剛座。證見修道。成等正覺。聲聞乘中。因時不說了知諸法無我空悲施行三輪體空十地行相。果時不說報身及四智等

正覺法者。六種所攝。謂身智斷。利他大悲德具足等。身者有二。一者色身。二者法身。色身者。具三十二相八十種好。即自性身。度乾闥婆及苾陵伽故。示現乾闥婆王及轉輪圣王。即化身。然諸佛等種性身量。壽命國土及根機等。有種種異。二法身者。有十無學法。諸佛等同

智者有二。一者遍智。二者正智。遍智者。謂了蘊界處因果體性。故曰遍智。二正智者。謂知四諦中無常等法。故曰正智

斷者有二。一斷煩惱障。二斷所知障。斷煩惱障者。謂對治貪等根本煩惱。及隨煩惱令斷滅故。二斷所知障。謂對治能障境時。自性無知之法。令斷滅故

利他者有二。一者于諸有情安置解脫。棄舍相違令住于道。二者于諸有情安置善趣。棄舍于惡令住于善。大悲及德。次下當說

諸圣者等言功德者。有十一種。謂無諍愿智。四無礙解。六通。四靜慮。四無色。四無量。八解脫。十遍處。八勝處。三等持等

無諍者。謂依第四靜慮心。愿諸有情勿緣己身生諸煩惱。思惟等持。故名無諍

愿智者。謂依第四靜慮心。以愿為先。引如智起如愿了知。故名愿智

四無礙解者。一法無礙解。知諸法名故。二義無礙解。正知義故。三詞無礙解。正知言辭故。四辯才無礙解。正知正理故。名四無礙解

六通者。一神境通。游行石壁等無礙故。天耳通。若近若遠諸異音聲。皆了知故。三天眼通。能隨所應取被障隔極細遠等諸方色故。四他心通。能知他心有無欲故。五宿住通。知自及他宿世事故。六漏盡通。知世出世一切道故。前五有漏依第四靜慮。第六無漏依第九故

四靜慮者。初靜慮具有五支。一尋。二伺。三喜。四樂。五等持。二諍慮中具有四支。一內等凈。二喜。三樂。四等持。三靜慮中具有五支。一行舍。二正念。三正惠。四受樂。五等持。四靜慮中具有四支。一行舍清凈。二念清凈。三非苦樂受。四等持

四無色者。修加行時。思無邊空及無邊識無所有故。以正定時除色依余四蘊。第四名者由想昧劣。謂無明勝。得非想名。有昧劣想。名非非想。如是次第空無邊處。識無邊處。無所有處。非想非非想處。名四無色。若加滅盡定。亦名九次第定

四無量者。謂慈悲喜舍。四中初二無嗔為體。喜即喜受。舍即無貪。所緣境者。欲界有情所有嗔害。及有欣慰欲貪嗔等。如次對治

八解脫者。依初二靜慮。一內有色想觀諸外色解脫。不凈想轉作青淤想。以色觀色。二內無色想觀諸外色解脫。內無色觀。三依后靜慮凈解脫。身所證具足住。觀一切色作凈光鮮。如是三種。及四無色定為次四解脫。滅受想定為第八解脫。依有頂心。諸圣者等厭粗受想。以寂靜定滅心心所名滅盡定

十遍處者。謂周遍觀察地水火風青黃赤白。及空與識二無邊處。依第四靜慮。緣欲可見色。于地等處周遍觀察。無有間隙。十中前八無貪為體。后二如次空識無色。為其自性

八勝處者。一內有色想觀外色少。二內有色想觀外色多。三內無色想觀外色少。四內無色想觀外色多。內無色想觀外色。青黃赤白為四。足前成八八中初二如初解脫。次二如次解脫。后四如第三解脫。若爾八勝處與三解脫何殊。答前修解脫唯能棄背。此修勝處能制所緣。隨所樂欲而終不起。修解脫等。一為諸惑。已斷更遠。二為于定。得勝自在故。能引起無諍等德及勝神通。由此便能轉變諸事。起留舍等種種作因故

三三摩地者。謂空無相無愿。空三摩地者。謂空非我二種行相。相應等持。無相三摩地者。謂緣滅諦四種行相。相應等持。涅槃無相離十相故。名曰無相。能緣彼定。得無相名。無愿三摩地者。謂緣余諦十種行相。相應等持。非常苦因可厭患故。道如船筏。必應舍故。能緣彼定得無愿名。皆為超過。現所對故。此等功德。俱解脫。阿羅漢辟支佛如來共故。名共功德。慧解脫者。無三等持及四無量故

如來不共功德者。有十八種。謂十力四無所畏。三念住。及一大悲

十力者。一處非處智力。二諸業異熟智力。三靜慮解脫等持等至智力。四根上下智力。五種種勝解智力。六種種界智力。七遍趣行智力。八宿住隨念智力。九生死智力。十漏盡智力

四無所畏者。一正等覺無畏。二漏盡無畏。三說障無畏。四說道無畏。由有智力于他不懼。故名無畏

言三念住者謂如來說法。諸弟子等。一向恭敬能正受行。如來緣之不生歡喜。舍而安住正念正知。是謂如來第一念住。諸弟子眾惟不恭敬不正受行。如來緣之不生憂戚。舍而安住正念正知。是謂如來第二念住。諸弟子眾。一類恭敬能正受行。一類不敬不正受行。如來緣之不生歡戚。舍而安住正念正知。是謂如來第三念住。此三皆用念慧為體。故名念住

大悲者。于諸世間晝夜六時。觀察世間孰苦孰樂。孰應調伏。隨應利樂。故名大悲。大乘所說。如來十八不共法。三不護等。彼聲聞乘未曾聞故

　　無為法品第五

復次無為法者。有其三種。一虛空。二擇滅。三非擇滅。謂虛空無為者。虛空但有無還為性。由無障礙遍一切處。名虛空無為色于中行。其余所有門窗竅隙。所有明暗等空及阿伽色等。皆非無為。二擇滅無為者。謂無漏智斷諸障染。見修二道所顯真理。名擇滅無為。三非擇滅無為者。謂能永礙未來法生。得滅異前名非擇滅得不因擇但由闕緣。名非擇滅。此三無為。一切有部許有實物。經部師說無有造作。問真如豈非無為耶。答彼即無我。以聲聞乘不說法無我故。人無我者。即無常等十六行相。三諦行相。即是有為。滅諦行相惟擇滅法。非余法故。如是器精。道果無為。所知五者。總攝一切所知法故。情器之法即是苦諦。成彼之因。即是集諦。道果二法。即是道諦。擇滅無為。即是滅諦。虛空非擇二種無為。三種非四諦攝。苦集二諦有漏法故。道滅二諦無漏法故。如是所說。世出世間。有為無為。所知法已

　種相富具足　　睿智皇太子
　數數求請故　　慧幢吉祥賢
　念住日藏論　　起世對法等
　依彼造此論　　有情所知論
　機宜有無邊　　纂略列為五
　謂器情道果　　并無為法等
　故今明開示　　冏冏曉解者
　惟茲彰所知　　解已復示他
　此論文句等　　乖義懈怠過
　智者并啟請　　惟愿垂忍納
　所生諸善根　　周遍虛空界
　我共諸眾生　　愿證無上果　

彰所知論者。為菩薩真金皇太子求請故。法王上師薩思迦大班彌達足塵頂授比丘癹思巴慧幢吉祥賢。時壬寅仲秋下旬有三鬼宿直日。于大吉祥薩思迦法席集竟。持經律論妙音并智。師子筆授

彰所知論卷下

大經云。森羅及萬像。一法之所印。重重交光。歷歷齊現。非法界之現量歟。彰所知論者。乃先皇裕宗皇帝。圣明觀照。神智睿鑒。愍邪見之炫惑。傷正涂之壅底。勸請帝師法王。利樂有情故。闡揚至覺真理。原始要終。修習次第之大旨也。弘而密。奧而典。古錦鈍金。隨器受用。義攝為五。至當歸一。所言情器世界者。非若夫群盲摸象之異執。或言一氣。或曰自然。直指心造。詳明劫初。羅籠八極之外。剖析鄰虛之內。如像臨鏡。如指在掌。言道法者。以少欲知足。聞思修慧三十七菩提分為其因。言果法者。以資糧加行見道修習無學為。其果。言無為者。四圣諦中之滅諦理也。由其五法總攝一切所知法故。故曰彰所知論。真智靈知。豈見聞覺知之謂乎。深入緣起。窮法實相。蓋依念處日藏起世對法相應之義。而錯綜其宏綱也。然則他化天王通力。觀世界微塵數之雨滴。猶目睹所受用物。聲聞起神用。觀三千大千世界如掌中庵摩羅果。況正遍知之妙用。其孰能語于此。盛矣優曇瑞世。天開玉歷之期。像教中興。時際金輪之治。欽惟圣制云。皇天之下。一人之上。西天佛子。大元帝師。璽篆賜玉。寵渥彌隆。其尊師重道。為萬世帝王之[彞-糸+分]典也。行宣政院同知廉公。正奉夙承授記。深樂佛乘。一日以江浙總統沙羅巴大師所譯彰所知論。傳之前松江府僧錄管主八大師。師續雕大藏圣教。偶其時忻獲至寶。鋟梓隨函。屬余序其后。辭不獲免。輒述教起之由致。至于發揚圣教之粹美。則備于公之本序云。時大德丙午十月既望。江西前吉州路官講報恩寺。講經釋克已序



(A) Namastraiyabdhika^na^m! tatha^gata^na^m! savartra^pratihata^va^ptidharmata^balina^m!, om% asama-

　　sama samantato 'nantana^va^ptis/a^sani, hara smara smaran!a vigatara^gabuddhadhaumate, sara

　　sara samabala^, hasa hasa, traya, traya, gagana maha^calaraks!an!a, jvala jvalana sa^gare sva^ha^.

(B) Namastraiyabhika^na^m! tatha^gata^na^m! sarvavajradhara^n!a^m! can!d!a^la can!d!a^la, cala cala, vajra

　　vajra, s/a^ntana s/a^ntana, phalana phalana, cara cara, ma^ran!a ma^ran!a, vajrada^lakat!a, lalitas/i-

　　khara samantavajrin!i, jvala jvala, namos/tr te agrogras/a^sa^na^na^m! ran!a ran!a ham! phula

　　spha^t!a vajrottame sva^ha^.

(C) Namah! samantavajra^n!am! tra^t!a, amogha can!d!amaha^ros!an!a spha^t!aya hu^m!, bhra^maya bhra^-

　　maya hu^m!, tra^t!a hu^m!, mam%, balam! dade tejoma^lini sva^ha^.

(D) Tadyatha^, ilimitte tilimitte, ilitilimitte, dumbe, duh!se, duh!sa^li^ye, dumba^li^ye, takke tark-

　　karan!e, marmme, marmaran!e, kas/mi^re, kas/mi^ramukte, aghane, aghanaghane, ilimili^ye, ak-

　　ha^pye, apa^pye s/vete, s/vetatun!d!e, ana^nuraks!e sva^ha^.

(E) Tadyatha^, illa^, cilla^, cakko, bakko, kod!a^ kod!oti, nikurud!a^ nikurud!eti, pod!a^ pod!eti, mod!a^,

　　mod!eti, purud!a^ purud!eti, phat!arahe phut!at!an!d!a rahe, na^ga rahe, na^gat!at!an!d!a rahe, sarpa

　　rahe, sarpat!at!an!d!arahe, chala vis!as/a^te, s/i^tacatta^le, halale, halale, tan!d!i, tad!a tad!a,

　　ta^d!i ta^d!i, mala mala, sphut!a sphut!a, phut!u sva^ha^.

　　Iti hi bhiks!avo ja^n%gulya^m! vidya^ya^m! uda^hr!ta^ya^m! sarvabhu^tasama^gate sarvam! tatha^vita-

　　tha^nanyatha^bhu^tam! satyamavipari^tamaviparyastam!, idam! vis!amavisam! bhavatu, da^ta^ram!

　　gacchatu, dam!s!t!ra^ram! gacchatu, agnim! gacchatu jalam! gacchatu, sthalam! gacchatu, stambh-

　　am! gacchatu, kud!yam gacchatu, bhu^mim! samkra^matu, s/a^ntim gacchatu sva^ha^.

(F) Tadyatha^, para^kramasi, udayamasi, vairamasi, arkamasi, markamasi, vanamasi, antarddha^-

　　namasi, pathe me raks!a, utpathe me raks!a janato me raks!a, cairato me raks!a, ra^jato me

　　raks!a, sim!hato me raks!a vya^ghrato me raks!a, na^gato me raks!a, sarpato me raks!a, sarvato

　　me raks!a, raks!a raks!a, ma^m! sarvasattva^m!s/ca sarvabhayebhyah! sarvopa^ye sarvopa^ye sopasargebhyah!

　　sva^ha^. Um%vad!ili um%vad!ili sarvadus!t!a^na^m! granthim! vanda^mi sva^ha^.

　　Namo ratnatraya^ya, namo ma^ri^cyai devata^yai, ma^ri^cya^ devata^ya^ hr!dayama^vartayis!ya^mi.

　　Tadyatha^ batta^li, bada^li, bada^li, bara^li, vara^hamukhi, sarvadus!t!a^na^m! niva^raya, bandha

　　mukham! sva^ha^.