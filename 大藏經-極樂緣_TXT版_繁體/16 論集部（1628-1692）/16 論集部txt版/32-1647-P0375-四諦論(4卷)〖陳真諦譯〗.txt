　　No. 1647

四諦論卷第一

　　　　婆藪跋摩造


　　　　陳天竺三藏真諦譯


　　思擇品第一

　般若遍諸法　　大悲攝眾生
　無相說正道　　頂禮人天尊
　大圣栴延論　　言略義深廣
　大德佛陀蜜　　廣說言及義
　有次第莊嚴　　廣略義相稱
　名理互相攝　　我見兩論已
　今則舍廣略　　故造中量論
　利益說受者　　正法得久住
　若人達四諦　　四信處難動
　不更視他面　　永離四惡道
　八等人天識　　后必至苦際
　故造四諦論　　不由求慢等
　緣起義多種　　句味前后次
　他難及救義　　總別相應理
　證義及譬喻　　依此說四諦
　愿眾生知此　　得天道涅槃　

圣諦有四。此言是經何因何緣。佛世尊說如此經。云何圣諦有四不增不減。云何圣義及與諦義。若以圣故名為諦者。前二不應名諦。若言圣家諦故名為諦義則不定。復有經說。諦唯是一無有第二。云何四義而不破壞。復有經說。一切行法是名為苦。故唯二諦。四諦義不成。復次增一中說。安立諸法從一至二乃至眾多。云何諦義獨不增一。復次四相既其不同。云何一時而得并觀。復次四相婆羅門諦。及與圣諦有何差別。持散偈曰

　云何四圣諦　　非諦不定境
　唯二增并觀　　凈圣諦何別　

云何諸佛于四諦中同有一意。云何唯以四諦為諸佛上品正說。云何同觀四諦為境。智慧平等而果有差別。云何阿羅漢于四諦中智圓無余。不同諸佛得一切智。若不同者。于四諦中應有無明。若一切法四諦中。攝勝奢波葉譬經。應須救解。若不救解應有五諦。若無五諦余法非諦。若苦等四名圣諦者。又說。一苦具足圣諦。如是等經則不須說。若四諦智說名為苦。是義不然。若知一諦亦知余諦者。說后三諦則為無用。云何在先說于苦諦。若未說因先說果者。何得不違一二緣生。云何說滅諦后說道諦。持散偈曰

　一意上果異　　一切智葉譬
　四違一無用　　先苦因緣滅　

圣諦有四。云何佛世尊說此經。答有諸弟子應得圣道。先在外道稟受邪法。或事常行外道。或不住一處道護命道相違道老聲聞道思瞿曇道鳥翅衣道事水道編發道事火道裸形道等。如是諸道各贊己法。唯有我法真實無余諦不相違無死為果。他法不爾。聞此言已無決定智。如是等法何者真實。何者不實。是諸弟子于諦非諦。起無明惑為顯實諦。是故大仙說如是經。譬如有人為偽瓔珞之所欺張。令其得見真實瓔珞。復次有諸別法說如此義。若舍俗飾持沙門相。住阿蘭若處行頭陀法。值遇白法減舍財物。守護慚羞登上戒車。控制根馬。磨練聞仗被服定鎧。因此等行。自謂我等是真沙門。是諸人等起沙門增上慢。令其得見真實沙門故。佛世尊說如是經。為顯此義。為通達四諦。于圣法中成實沙門。不由余行。如沙門經說。若有如此具如經說。實沙門者。由四諦觀故得成立。不由世間修行究竟共得有流而名沙門。如裸形偈說

復次已免九難。前佛已生其厭離因法。以善根香熏習其心。已長圣道資糧意行俱凈。應通達圣諦。是勤行心。為令服圣諦智藥故。佛世尊而說是經。如可治病醫則施藥。復次聞惡道苦最極難忍生厭怖心。為如此人顯不墮惡道因緣。故說此經。何以故。八地獄中受生眾生。六方火焰之所圍繞。舉體洞然如融金色。其出入息皆是火焰受燒熱苦。復有諸人饑食鐵丸渴飲銅汁。或剉或斫或破或抽受種種苦。有眾色狗及鐵嘴鳥等之所啖食。或受餓鬼生。饑渴苦恒隨逼身。咽如針孔。恒欲食飲終無飽足。渴行求水宿業所逼。若近河邊便見河燥。或見膿血屎尿臭穢遍滿。值花果樹變成空林。如偈說言

　月炙如夏日　　風觸如火焰
　雨渧如洋湯　　履地如熱灰　

是故餓鬼受苦最劇。或生畜生道。恒被籠系斫破鞭打。互相吞食更相疑畏。心恒不安。受如此苦。或生修羅。怨結慳吝慢觸犯受是等苦。佛諸弟子聞諸惡道有如是苦。畏自墮彼。欲顯四諦知見不是墮因緣故說此經。如人應墮海底施以船筏令其得濟。如經中說。若有眾生于如是苦能如實見則得解脫四種惡道及生老病一切諸苦。復次為令眾生遠離五種邪欺誑語。一能生眾惡。二惡人受行。三賢人遠離。四能發起煩惱。五欺誑為體。為令他說利益眾生五分正語。一自德相應。二善人受行。三生長善根。四令離生死蕀刺稠林。五令至實樂離五邪言行五正語。故說此經。譬如令舍偽寶取真寶。如經中說。莫說實邪惡言。若僧聚集應行兩事。一圣默然。二圣正法言。復次有諸凡夫。各自執著諸別異諦。我執是實他執為非。由此執故互相斗諍。如生盲見象。欲顯最勝無死斗諍。無更起無顛倒。是圣諦智慧故說此經。為現此意。執著斷常說我諸人互相斗諍。見四諦人則不如是了達真空故。如佉多柯經說。復次依正師長住空閑處。受頭陀行減損生具。守護六根節量飲食。初后夜覺樂一心聽。如理思量正說及誦。端坐寂定數息觀門。由此因緣成熟相續。心地靜細或聚動弱。為如是人令得通達故說此經。如潤滑人施其利藥。若真實義唯以智根名為通達。應知此根緣四圣諦。是通達經此中應說。復次為破四惑顯兩方便故說此經。如偈所說

　生起滅離闇　　種種諸邪執
　六十二種見　　因果中無明
　為破此等惑　　欲顯不動理
　及系解脫緣　　故佛說此經　

復次梵等諸天仙等諸人。婆利等修羅道龍等。說藥叉等神。閻摩等。猶不見四圣諦故。不出三界獄。如蠶處繭。回轉六道猶如車輪。漫走闇中墮深坑崄受大燒熱。若見四圣諦。則破無明闇得智光明。解脫四惡道。則不仰觀諸道。由是四圣諦真實無二無倒無諍。能成如來出世勝用。欲顯此義故說此經。論主欲顯四諦義無與等者故。說首盧柯

　知外諦不離　　律理行勝負
　不能度生老　　死憂悲大海
　則此圣智人　　貪嗔引斗諍
　智者求解脫　　外諦不應知
　若人見圣諦　　免惡道勝法
　離過無染濁　　常行四等心
　眾苦所遍滿　　解脫三界獄
　聰慧求涅槃　　應須見圣諦　

持散偈曰

　弟子及沙門　　免難畏惡道
　過失與邪執　　師尊破顯梵　

云何圣諦。唯有四種不減不增。答此問非問。一切處如是無窮故。復次身見斷見常見無事見。為對治此四。是故圣諦有四。復次為對治四倒故說四諦。猶如四念處。復次為離四種邪執事故。由一切眾生有四種邪執。何者為四。謂果因解脫方便邪執。一果邪執者。我見念愛業所生陰界入等。不凈臭穢猶如死狗。三苦火隨燒。無常金剛之所破壞。我我所者使作者受者。使受者之所遠離。此中凈樂常我執。是果邪執。為離此執故說苦圣諦。二因邪執者。謂世主梵王自在人。雙時自性定自然非因宿業亡尊曰宿藥地水火風鄰虛空等。此非因不平等因執為生因。是名因邪執。為離此執故說集諦。三解脫邪執者。歸五入毗紐體極入空。至世俗住無苦上獨存離我德三定果暫舍永舍。如是等執解脫者。非定非永名解脫執。為破此執故說滅諦。四方便邪執者。謂遠離五塵飲食衣服臥具住處。風水花果根芽枝葉米面油滓牛糞。以此等物為飲食故。樹皮茅藤板編草青鹿皮。用此等物以為衣服。或復舍此地上。并杵板刺灰聚。臥此等上。或首下腳上。或隨向日熱炙身。恒著濕衣恒住水中。大行投巖赴火永沒水。依時節業盡無因。由此等行謂得涅槃。是名方便邪執。為離此執故說道諦。以事四故。故說四諦。猶如圣道。復次為分別希有法故。圣諦有四。何以故。取陰是眾生依著處故。說苦應知不可依著。由貪愛故無有寂靜。貪愛滅故則有寂滅。苦滅者我慢寂滅。心苦對治故。由修道故無明寂滅。道能對治無明故。復次一切求解脫人。滅苦得樂。是其勝用。滅苦云何。由集滅故。得樂由修道故。圣諦有故。復次經論師說。若人觀見生死過失。觀涅槃功德。則入正定聚。生死過失云何。謂受生識起失。此識起因即是貪愛。涅槃功德云何。謂識不起樂此識不起方便。即是圣道故說四諦。復次分別世出世因果故說四諦。復次通達四種故。復次依住四種故說四諦。復次別相四種故說四諦。問圣義及諦義云何。答圣義有八。一自在。若系屬他則不自在。名為仆隸。不名為圣。諸佛及弟子。于心及法二處自在。故名為圣。二免貪愛好。如許自在人出家。三圣種生故。名為圣人。如生婆羅門種。四于圣地生。地者謂真實無生。譬如生中國地。五行離生死如婆羅門。六不乘生死車。如舍則無著。七不更生故。猶如陳種。八恭敬應往。以福德故。猶如皇帝。持散偈曰

　自在離貪奴　　圣種圣地生
　行離不乘車　　不生恭敬往　

諦義有七。一不倒是諦義。譬如火相。二實有是諦義。如經中說。三無變異是諦義。四無二行是諦義。譬如樹提伽蛇耶達多行。五不更起是諦義。從此智不更起。不同火輪智。六不相違是諦義。譬如業及圣戒。七文義相稱是諦義。何以故。言苦者必苦為義。由此七義故名為諦

汝問。若以圣故名為諦者。前二不應名諦。又若言圣家諦故名為諦者。義則不定者。答諦是圣因。能生圣故。譬如梵住。故名圣諦。如經中說。四足為圣與義相應。復次圣人所說。故名圣諦。如導師路。如經中說。若諸如來。已正當說皆說四諦。問若以圣說名圣諦者。凡夫亦說應名凡諦。答承佛神力說故。成立佛正教故。非凡諦。如舍利弗行因緣。復次圣人故先所了故。譬如仙藥。復次圣人依真實見。故名圣諦。譬如世諦。問凡夫依不實義見。應非圣非諦。答無清凈眼則不能見。譬如生盲擇真似寶。如翳眼人謬見多月。凡夫醉狂不得見。此譬如草頭百象。復次智習論說以體圣故。故說圣諦。譬如烏蛇赤米。復次經中說。無上圣慧所照了故。故說圣諦。汝問。復有經說諦唯是一。無有第二。云何四義而不破壞者。答以無倒義故。一品類異故。四譬如四倒復次由諦義故。一譬如圣道事用異故。四譬如道分。復次法相通故。一譬如色相別故。四譬如四大。復次無我平等故。一無我者一切平等。譬如同異。復次無變異故。依心解脫說。諦唯一更無第二。何以故。苦等圣諦皆有變異。如經中說。一切有為空虛是破壞法。是一真實無壞心解脫。如變異相相應皆實不虛。四義亦爾。是故圣諦有四。汝問。復有經說。一切行法是名為苦故。唯二諦四義不成者。答分別部說意。一切有為法無常故苦。不由第一諦義故苦。為離此故。于世尊所修清凈梵行。是名苦諦。后當廣說。是故四義不壞。復次三苦種說種經。一切有為分分攝。有為苦者說具足分。如依苦苦說苦種苦根苦界苦受等。依壞行苦說亦如是。依一切受說苦。若無常是苦故。說一切有為。或依行苦說生起。是苦有生是苦色生。即是苦生。或說是苦諦。以種種意說苦。是故皆不相違。復次無變異故。依涅槃說一切有為苦苦田故。苦相相應故。故苦四諦義不失。汝問。復次增一中說。安立諸法從一至二乃至眾多。云何諦義獨不增一者。答義真實故。無顛倒故。佛說一切皆名為諦。雖一二三名為增一。諦無增一。為分別諦觀故說有四。為安立智及相故如四念處。如前因緣成立四諦。是義應知為知圣諦故四。知苦有因即得見法。如經中說。若人見十二緣生名為見法。通達出世十六相。皆由見諦故。系屬因緣是無常義。譬如鼓聲。以難陀經為證。若無常是苦。若苦是無我。若無我是空。若人知此則得見法。通達十六相。得滅惑離苦。以是義故。圣諦有四。復次最上品故。不共智境界故。故無增一。如問復次四相不同。云何一時而得并觀者。答由想故。經中說。修習無常想。拔除一切貪愛。是想境界即是苦諦。一切貪愛即是集諦。拔除即是滅諦。無常想即是道諦。以是義故。雖四不同一時得見。復次由思擇故。如經言。因無常等想。思擇五陰貪愛。未生不得生。已生則滅。此中五陰即是苦諦。貪愛即集諦。不生及滅即是滅諦。無常等思擇即是道諦。以是義故。一時得見四諦。復次由觀失故。如經言。觀結處過失貪愛即滅。結處即苦諦。貪愛即集諦。滅即滅諦。過失觀即是道諦。以是義故一時見諦。復次一時見諦。譬如火。火者是可燒等物。一時燒熟熱照。觀者亦爾。害生靜出各各自相離滅。證修同在一時。復次譬如日。日者是可干等物。謂水種闇花各各異相。干熟破開同在一時。觀諦亦爾。復次譬如燈。燈者是可燒等物。謂炷油闇物各各異相。燒干破照皆是一時。觀諦亦爾。復次譬如船。船者是可到等不同相物。謂彼此兩岸物流到離。載斷皆在一時。觀諦亦爾。分別部說。若聚苦相觀達生滅心。厭有為修無愿解脫門。若觀有為唯有生滅。不見余法。修空解脫門。若觀寂靜不見有為及生滅相。修無相解脫門。此中苦相即是苦諦。相生是煩惱。業即是集諦。相滅即是滅諦。是法能令心離相見無相。即是道諦。若見無為法寂離生滅。四義一時成。異此無為寂靜。是名苦諦。由除此故無為法寂靜。是名集諦。無為法即是滅諦。能觀此寂靜。及見無為。即是道諦。以是義故。四相雖別得一時觀。后更思量故不廣說。持散偈曰

　相思擇過失　　火日燈船譬
　苦相脫門故　　一時觀四諦　

汝問。婆羅門諦及圣諦有何差別者。答世尊真圣真婆羅門。此諦故無差別。譬如釋與天帝與。復次婆羅門諦道諦所攝。圣諦者。道果對治道境界所攝。復次一向善是婆羅門諦。善惡無記是圣諦。復次唯道是婆羅門諦。道果是名圣諦。汝問。云何諸佛于圣諦中同有一慧者。答通達無余法。相平等故。譬如凈眼觀色。復次證見法故。譬如火熱明。此事世間一慧所共證故。復次熟磨法鏡故。諸佛通達法界。知此一切三世。皆如現在。譬如眾多水鏡月面影一。持散偈曰

　兩人一無異　　道善果故異
　無余證見故　　法鏡故同慧　

汝問。云何唯以四諦為諸佛上品正說者。答能拔眾生度生死海。譬如出世法。復次諦中最勝故。譬如諦勝。復次能攝一切諸法真實故。猶如勝奢波葉譬。復次梵釋等諸天不曾見故。樂行健力毗搜紐天等。智足未履故。智勤遠行諸外仙人所得故。復次無分別智境界故。若能知此一切功德之所莊嚴。如舍利弗等及佛世尊。復次義具足故。由不共故。此說功德最勝。是故四諦名上品正說。汝問。云何同觀四諦為境故智慧平等而果有差別者。答不由境同故智慧同。譬如定及貪欲等。復次由智慧差別故。故果有差別。譬由業差別故。果有差別。復次修道異故。故得果不同。譬如種子不同果有差別。復次觀過失下中上品故。故得果不同。汝問。若阿羅漢于四諦中智圓無余。與一切智則應無異。若不然者。于四諦中應有無明者。答阿羅漢不知四諦外。諸佛境界非是無明。所以者何。但有說故。若阿羅漢不知四諦外言說。非是無明。如勝奢波葉譬經說。復次佛世尊已決判故。于苦等諦不知是名無明。不知四諦外四皮陀皮陀分等。不名無明。復次正對諦智對治煩惱。說名無明。非是不知一切智者。四種別說為無明。何以故。自苦一分識相續各各異。依約無始生死。阿羅漢亦不能見是心。如是已生。由如此增上緣緣等。及思惟等。善惡無記等。如是因所生緣所攝。在如此地跡位時中。次復第二心。次復中后心。如此方法。始自剎那羅婆牟休多。日夜半月一月時節。年數生變及滅自相續中。阿羅漢亦不能見。何況能見一切一切種自苦。若自苦尚其不見。何況能見他苦。是故阿羅漢不能見一切智境界。四諦中總別非是無明。復次離四諦無明對治。智境界外。復有余法在。聲聞境界有阿羅漢。亦不能見。如舍利弗言。我不見有人天。能見知我。入初定觀及稱量我令我退起。唯揀世尊此寂定名。乃至目連亦不能解是舍利弗所入所起。乃至化度陀難蛇耶婆羅門。及其外生優波低舍。如定智慧辯說修習等。他不能及。如舍利弗。迦葉波亦爾。是故離四諦無明等對治。是名非智。非是無明。汝問。若一切法四諦中攝。勝奢波葉譬經。應須救解。若不救解應有五諦。若無五諦余法非諦者。答自然滅等不出諦外識境界故。非所觀故。云何非所觀。若知此法不得流盡及苦盡故。不離仰視外道面故。非諸見不能動如帝釋幢。若通達此。不得稱為微細通達。如射破發端不可遍行故。是故不須修學。復次余論師說。一切法由相故皆入諦攝。雖然皮陀及皮陀分宿傳世本量判。僧佉愉伽實廣論。欲塵論。鞞世師論。醫方論。相論。算數論。時智論。獸論鴉域論。明論。歌舞莊嚴論。人舞論天舞論。天仙王傳等論。外道論。常行外道等。乃至九十六種。復有草藥藤樹等。皮根心花果葉等力。熟德味等。復有世間不可思議希有四大變異業果報等。有論能分別此。佛依此論說勝奢波葉譬。如是等義不為汝說。不生功德故。能起諸惑故。增長有為故。是故不說。譬如毒藥相憎藥。反質咒幻化皮多羅論等。以損惱他故。佛所不說。非為四諦外故。所以不說。汝問。若苦等四名圣諦者。又說是苦具足圣諦。如是等經則不須說。又若汝言于苦諦是名苦者。是義不然。答是經說智為苦諦。如境無分別故。如說四量。復次由境界安立故。智得成立。譬如六識。復次由功能故。智體唯一。約能為四。如四正勤智亦如是。復次四圣諦智為總故。于四諦觀說智為勝。由此義故說智如境。復次欲顯決定出離是四諦功德故。隨說一苦具足圣諦。與義相應。若了義說者。苦等是了義諦。何以故。佛說苦等有生等相故。安立四種觀故。若不如此。唯有一觀名為修習。若取此經分別諸諦。唯有一諦。所謂道諦。謂說無為諦故。是經非證此義。依阿毗達磨及藏論故得成立。汝問。若知一諦亦知余諦。說后三諦則為無用者。答我不說見苦諦即見余諦。我說一時見四諦。一時離一時除。一時得一時修故。說余諦非為無用。譬如說苦諦。復有為境界數量故。如說道數量。復次四中隨知一已即通余諦。如知一粒則通余粒。是故四諦并皆有用。復次入觀門故。觀取陰即離舍愛念。如知怨家。取陰者是苦諦。愛念即集諦。離舍即滅諦。知是道諦。依苦觀門。其義如此。知貪愛已即舍。由此苦不生貪愛即集諦。所貪愛即苦諦。苦不生即滅諦。知即道諦。依集諦觀門如此。知有為寂滅已。若人證此。無明即滅。有為貪渴即寂靜。有為寂滅即是滅諦。此所離法即是苦諦。無明貪愛即是集諦。知即道諦。依滅諦觀門如此。知助道法即生修習。煩惱障與其相違。即舍。由舍此故有更生。助道者是道諦。有即苦諦。煩惱業即集諦。舍此及有不生是即滅諦。依道諦觀門如此。由諸諦觀門故。雖復觀一說于余諦。非為無用。汝問。云何在先說苦諦者。答為止息苦修四諦觀。及出家住于梵行故先說苦。復次生老死等眾苦無邊念念恒逼。行人觀此求覓苦因。譬如師子。復次外緣不能治無始時節是根本病。行人觀此求覓病因。譬如醫師。復次遍滿三界災橫疾惱。行人觀此求覓其因。如尋毒樹。復次粗故失故。厭惡依止故。驚怖處所故。故先說苦。汝問。若未說因先說果者。何得不違十二緣生者。答生次第故。十二緣生先因后果。思擇次第故。于四諦中先果后因。是故二說皆不相違。復次果中有迷緣因計果。如經言。若此有彼亦有。由此生彼亦生。若因中有迷緣果計因。如經言。老死等有何法令有。由此義故。各有所破。皆不相違。逆順說故。二說不同。逆說緣生。是名四諦。是故不違十二緣生。汝問。云何先說滅諦后說道諦者。答有二種義。一順二逆。如經中說。戒清凈為心清凈。心清凈者為慧清凈。乃至解脫知見及明解脫。是名順說。逆說者。解脫者以離欲為緣。離欲者厭惡為緣。厭惡者以實見為緣。乃至無憂悔者。以戒清凈為緣

四諦論思擇品究竟

　　四諦論略說品第二

問四諦次第云何。答

　粗橫重結所　　依道怖事果
　病火怨依債　　熱毒逼害境　

欲顯粗大境故說苦諦。得苦相已。此法何因生故說集。此法盡何處次說滅。此法因何得故次說道。復次無始橫網是名苦。橫根名集。永離橫根是名為滅。能拔除者說名為道。復次極重名苦。執重名集。舍名滅。能滅執名道。復次結處名苦。是結名集。結盡名滅。觀過名道。復次取亦如是。復次依處名苦。世間凡夫雖為取陰所害。猶起依著。如依怨家謬為親友。依所安愛名集。因此安愛住三有獄不求出離。譬如狂囚。無依愛名滅。無方所依止故。如瞿提經說。能滅依愛名道。觀依過故。如觀燒屋。復次六道名苦。以無樂故。猶如穢廁。業煩惱名集。為道因故。離道名滅。無假名物故。譬如火滅。如鹿頭經說。能引出諸道故名為道。如婆羅呵馬王經說。復次怖畏名苦。我愛名集。無畏處名滅。上實樂故運至無畏處名道。復次作事名苦。事因名集。拔除事因名滅。能拔名道。復次似果名苦。似種子名集。似種子壞名滅。似種子壞因名道。復次苦如病。集如病因。滅如無病。道如治病藥。復次苦如火。集如薪。滅如火盡。道如火盡因。復次似怨名苦。結恨名集。除結恨名滅。能除因名道。復次似衣名苦。似塵名集。塵凈名滅。凈因名道。復次苦如債。集如貧。滅如離貧。道如財物。復次苦如燒熱。集如燒熱因。滅如清涼。道如涼具。復次苦毒發。集諦如毒。滅如離毒。道如阿伽陀。復次苦如逼惱。集如能惱。滅如離惱。道如離惱因。復次苦如殺害。集如能害者。滅如離殺。道如離殺因。復次苦應知。集應除。滅應得。為此三事故修圣道。次第如此。四諦體相云何。偈曰

　似真理足品　　有為相影識
　虛妄一切三　　逼有等十二　

有諸法師說真似二諦。生者貪愛果故名為真苦。道者業果名為似苦。生因貪愛名為真集。牽六道業名為似集。生因愛盡名為真滅。六道因盡名為似滅。能滅生因正智名為真道。戒等方便能離道因說名似道。又理足論師說。識為真苦。與此相應色等亦名為苦。自愛名真集。與此相應業等亦名為集。自愛盡為真滅。由此盡故余盡亦名為滅。正見名真道。若此不生余不至滅。由此生故余亦名道。又假名部說。諦有三種。一苦品。二品諦。三圣諦。苦品者。謂五取陰苦。品諦者。逼惱為相苦。圣諦者。是苦一味。集品者謂貪愛集。品諦者能生為相。集圣諦是集一味。滅品者謂沙門果。滅品諦者寂靜為相。滅圣諦者一味為相。道品者謂八分圣道。道諦者直離為相。道圣諦者一味為相。又分別部說。一切有為皆苦。由無常故。非初諦故苦。為離此故。于世尊所修凈梵行。是苦圣諦。一切因皆名集。以能生故。非第二諦故集。為斷此故。于世尊所修凈梵行。是集圣諦。一切有為寂離名滅。由寂靜故。非第三諦故滅。為證此滅。于世尊所修凈梵行。是滅圣諦。一切善法皆是道。能出離故。非第四諦故道。為習此道。于世尊所修凈梵行。是名圣諦。又說執相為煩惱。煩惱及煩惱所起業名集。若從此有有名集圣諦。有生名苦圣諦。如此從第二諦生第一諦。若心舍離執相達無相界。由此因故煩惱。煩惱所起業斷。由此斷故無復因緣。有不更生。此不更生名滅圣諦。此法能令心舍離執相證無相界。是正見等名滅道圣諦。如執相余影似道妄分別等亦如是。又分別論中說。世尊不依一切苦。假說苦諦。若爾何為為顯無記果。執取陰性體相故。假說苦諦。假說苦因法。為別離此故。于世尊所修凈梵行。是真苦諦。不依一切。因假說集諦。為顯能生后有因性體相故。假說集諦。假說集因法。為斷此故。于世尊所修凈梵行。是真集諦。不依一切滅。假說滅諦。為顯輪轉道斷性體相故。假說滅諦。假說滅因法。為證至故。于世尊所修凈梵行。是真滅諦。不依一切道。假說道諦。為顯能除惑道性體相故。假說道諦因法。為修此故。于世尊所修凈梵行。是真道諦。又藏論說。略明苦有二種。一與憎會。二與愛離。此二二處。一身二心。因愛三種故。則成三苦。集諦有三。愛見及業。愛見二惑名為后集。由此已有業。粗妙集滅諦有三。一見一處惑滅。二欲一處惑滅。三有一處惑滅。道諦有三。一見道。二修道。三成守道。此三即三根。復說。苦者逼相。集者生相。滅者寂靜相。道者能出離相。復說。苦者有相。集者能有相。滅者離相。道者能離相

　　四諦論分別苦諦品第三之一

何者為苦諦。略說如此已。云何廣分別。于苦聚中云何說生為初。云何為生。云何生相。云何生事。云何生緣生。云何苦。若生是苦三種樂生義則不成。生之與起云何為異。阿羅漢五陰未滅。云何說生已盡。云何為老。云何老相。云何老事。云何老緣。云何老苦。齒落相等不皆遍有。苦非不遍。云何說老是苦圣諦。有為不住念念滅故。云何有老。持散偈曰

　分別初四生　　苦三及差別
　盡四老并苦　　齒落等念滅　

云何為病。云何病相。云何病事。云何病緣。云何病苦。若由病故身恒苦者。云何不違此偈

　無病第一利　　知足為勝財
　無疑為上親　　涅槃無比樂　

若天道無病。一切眾生以病為法。此言應救正道。論說病為業果。是業果苦非苦圣諦。佛說苦名為病。又偈說饑為第一病。如此二說云何為異。云何為死。云何死相。云何死事。云何死緣。云何死苦。放逸死。破戒死。生緣死。此三何異。又有覺無覺死。有悔無悔死。有放逸無放逸死。有著無著死。有調伏不調伏死。少分調伏死。其義云何。五陰念念自滅。他害等死。云何得成。云何為怨憎會。云何怨憎會相。云何怨憎會事。云何怨憎會緣。云何怨憎會苦。若怨憎類有聚會者。永不相離。此義應至。云何為親愛離。云何親愛離相。云何。親愛離事。云何親愛離緣。云何親愛離苦。老等聚會即怨憎會。少壯等離即親愛離。更說怨會愛離。云何非重說耶。云何所求不得。云何求不得相。云何求不得事。云何求不得緣。云何求不得苦。欲塵即苦至得亦苦。求之不得云何為苦。以何因緣求之不得。云何略說五取陰為苦略義。云何諸陰何相。陰有何義。是色識等同有為相。云何說五陰與取陰云何為異。云何說取陰為苦陰。不名苦陰者何義。隨正見一苦已即通達苦諦。何用廣說諸苦相耶。經中亦說。色樂亦在樂處。若取陰是苦。經則相違。云何此經獨說略言。余經說色苦乃至識苦取陰。復何因緣苦。總略義云何

汝問。何者為苦諦。略說如此已。云何廣分別者。答有諸弟子樂略正教。如舍利弗等開智受化。是故略說。有諸弟子樂聞廣說。如難陀及弗迦婆等。廣分別智故為廣說。復次有諸弟子。因力最強。如大迦葉。已增長善根故為略說。緣力弱者。如莎提等。未增長善根故為廣說。復次利根如鴦崛摩羅等故為略說。鈍根受化如蛇奴等故為廣說。復次多聞弟子如阿難等。能持聞藏。是故略說。少聞弟子如周羅般陀等。智慧鈍弱故。廣分別說。復次富圣言勝德如離婆多等。數習內觀故為略說。未有圣言及勝德。如闡那等未習內觀。為廣分別說

汝問。于苦聚中云何說生為初者。答曰。苦始故。老病死等諸苦生為最初。譬如無悔等世出世法以戒為初。如是老病死等。生為足所。故說生為初。不相離故。復次由生能故。若生已有老病死等。能害身根心等。譬如火若火已成則有燒熟照等。非不有火生亦如此。是故先說。復次不相離故。假使眾生得離老病。決不離生。以行苦故。是愛果故。道所治故。故先說生。復次平等過失故。一切眾生同受生害。譬如無常殺鬼。復次隨逐一切有分故。生者遍無明等十二有分。譬如毒乳。復次遍三界故。生者遍三界。如牛同異。故先說生。復次苦根故。生者根苦。老病死等為枝葉苦。如經中說。一切諸苦以生為本。以生為因。如經廣辯。故先說生。持散偈曰

　苦始能不離　　等失隨有分
　遍三界苦根　　是故先說生　

云何為生者。答偈言

　生五經等說　　得陰初續心
　生分與諸伴　　胎位及五種　

釋曰。如經阿毗達磨藏論。十二緣生等。心思擇論中廣說生應知。復次業增長品隨眠為伴。引接生因緣法。聚集所得種種眾生處。得陰入界等。是名為生。復次臨續生時初識受生。是名為生。如經說。由識入故。名色和合。若說生次第。識初起名生。復次余論師說。生分初識與伴俱起。是名為生。復次生有多種。謂柯羅等胎位差別。乃至出胎如受生經說。復次生有五種。如偈言

　得圣法名生　　胎位姓家成
　聚同異及有　　唯有名為生　

釋曰。得圣法名生。如經中說。已免奴位從我口生。復次有已生圣法律中。如鴦崛摩羅經說。復次住胎位名生。謂柯羅啰頞浮陀伽訶那等。譬如種子芽莖枝等。復次姓家成名生。如金寶等剎利等生。復次聚同異類名為生。形相有異。謂人象馬等。譬如婆羅多羅等樹。復次有名為生。謂陰入界等有。是名為生。如說有花有子等。此論唯說有為生。何以故。本故貪愛果故。故言唯有名為生。云何為生相。云何為生事。云何為生緣者。答有顯是生相。種種苦為事業有為生緣。云何苦者。答三苦火所燒故。是受生處非所愛樂。非福行果。聚同異類苦苦所燒。所受生處是所愛樂。是福行果。聚同異類壞苦所燒。所受生處不動行果。聚同異類行苦所燒。譬如野火燒繞大樹。故說生苦。復次眾苦所依故。若有生者身心眾苦之所依集。非不生時。譬如鹿苑眾仙所依。復次陰入界等有。顯名生處。處生已斫破。刺擘解析分離墮失等苦平等隨生。以無常怨不可遮故。如王子境及以壞器。故說生苦。復次生者是諸苦藏。憂悲惱生非苦根本。老死因緣諸病發起。痛入失類。諸惡依止。礙壞所踐。疲極城門。怨具庫府。煩惱續流。此生是闇非燈可治。深坑難出。無火大燒。是怨難覺。是拄不疑。是痛無藥。是縛非繩。蕀林無導無有光火。嬰兒贊嘆。慧人毀訾。樂有所愛。諸佛菩薩引大悲因。有學所離無學除盡。諸佛自覺。立名為苦。故說生為苦。復次胎位苦故。臨受生時赤白和合。有識來托受雜穢苦。次柯羅啰。頞浮陀伽那。卑尸等位。受轉熟苦。如癰熟苦。既堅實已身分生時。受迫大苦。如大家苦。在胎臥時兩藏重逼。譬如罪人下蒸上壓受大困。由母飲食威儀失度。若走若跨若行泅水。伸屈役力被打痛惱。服相違食。由此威儀飲食故。支節如解。受種種苦。如犯王法受諸拷楚。故生為苦。臨出胎時。其身柔軟如芭蕉心。產門迮逼如壓油車。受壓迮苦。又初出胎時身如新瘡。手水衣觸如熱灰灌。如刀劍解。受難忍苦。故說生苦。若生是苦。三種樂生義則不成者。答為分別業報異故。為安三界差別故。為顯有三受故。由此應知。三安樂生行苦所攝故。是苦諦故。苦所逼故。苦眾多故。故生是苦。復次有福行果故。有三樂生。如偈說

　福德果報樂　　隨意得成就
　速得最寂靜　　如愿般涅槃　

無常惡毒所雜故。苦如雜毒食。雖具百味色香觸好。若有食者決得死報。一切生死亦如是。雜無常毒故說為苦。復次為生時樂住時樂故說樂生。此安樂生壞時苦故。圣人厭此壞苦。如憎糞穢。故說生苦。生之與起云何為異者。答化生一名起。余三名生。復次入胎名生。出胎名起。復次有分次第生名生。一時具生名起。藏論中說。生者屬識。托胎種子故。起者屬業。能散置識諸道中故。阿羅漢五陰未滅。云何說生已盡者。答有既滅故說生已盡。復次因緣滅故。此生無后生法故說生盡。譬如由貪愛滅故說苦諦滅。復次為拔除生根本說已盡。譬如有樹已斷根故。雖富花葉等亦說已滅。生盡亦爾。復次當來應盡故說生盡。譬如山頂棄擲壞器。雖未至地已說其破生盡亦爾。故說羅漢生盡。云何為老者。答少壯滅失。次第度位。四大衰損。諸行變異。身緩節疏。色形粗丑。諸根羸弱。念識智行無所能為。歸向死門是名為老。復次微細過根。遍入物中。后時方了減損變異。此法名老。何以故。老若入齒則現落相。若入皮中皮則緩皺百種黎黮。若入毛發則現脫白。若入四大大則疏弱。若入根門則根無力。若入身形形體戰動舉止不安。若入于心心則掉蕩忘失憶智。若入背脊則僂屈。若入支節支節蹉戾。少壯軟滑悉皆失故。現故壞相。復次老有二種。一依減失。二能依減失。一依減失者。諸大血肉膏骨髓等稍就減失。由此減失得相似果。謂走跳跨駟申屈去來勤力擔負等。并皆損失。二能依減失者。謂眼耳等根見聞等用。皆不分明。由不分明得相似果。念智意滅心地勤力擔負等并皆損失。如經及藏論。十二緣生論中廣說。是名為老。云何老相云何老事云何老緣者。答減變熟壞故等。名為老相。少壯損失軟滑去離憎惡事來。名為老事。陰界入生。是名老緣。此老又為憂悲等之處。云何老苦者。答此老能生眾生憎惡相。已奪可愛色勤力憶智引就死王。如犯王法禁伺劓刖付殺者處。老亦如是。故說老苦。復次眾生辯言身力根。能取持思量棄擲識及智力無間無眴。老日逼奪。如熱時日解脫五翳盛光普照。小坑淺水皆悉干竭。老亦如是。故說老苦。復次老者。令色形丑陋能奪愛德。除滅少壯及無病樂。勤力擔負念智忍門。思識悉能損奪。諸根羸弱無復勢用。如羅剎女吸人精氣趣向死處。故說老苦。復次少身蓮華親心所愛。色形端政悅他心眼。為老霹靂之所變異。卷縮破壞目心不悅他人憎惡。故說老苦。復次能壞身根念智。故說老苦。由身壞故。行住坐臥屈申轉側等皆不自在。由根壞故。見聞嗅嘗觸等皆不分明。又有說言。我聞不明還似嬰兒。由念壞故更事不憶。不了所說曾見不識本。故說為老。猶如行相。又跋私弗部。說有為諸法實有暫住。此住有異。是有為相說名為老。如經中說。此身得住百年。或說有四識住。以是義故說名為老。若有為法實念念滅。少壯不成亦無命根。云何為病者。答曰。身界不平等生長。乖違不平等生長時。說名身病。若平等時說名無病。如佛世尊因耆婆說。如來身界今至平等。復次自性更互相違。不識恩養。身界毒蛇觸忤名病。復次病有二種。一身二心。身病復有二種。一因界相違名緣內起。二因他逼觸名緣外起。是身病者。由名因處有差別故。品類多種。名差別者。謂漏癩癰疽氣嗽腫癖瘧風狂等。因差別者。謂痰風膽及等分病。或單或二或三或四。如是痰等有六十二為病家因。處差別者。謂頭眼耳喉心腹等。是名身病。若廣解者有四百四。心病者因邪妄起。謂憂煩等。此病亦有二種。一緣內境名內門惑。二緣外為境名外門惑。由名因處有差別故。品類多種。名差別者。謂貪嗔慢癡見疑諂曲欺誑等。因差別者。謂凈相失相有無等相為心病因。處差別者。謂色等六塵。如經說。色愛乃至法愛。此中所明。但論身病不說心病。云何病相云何病事云何病緣者。答病者逼惱身為相。苦憂為事。本界不平等是緣。云何病苦者。答世間聰明人。隨其自能欲有造作。由疾病故并不成就。違愿故苦。是故疾病能為苦因。如火為燒因日為光因。老死等亦爾。為苦因故苦。復次能害本故。故說病苦。譬如蕉竹蘆葦。復次生痛受故。能害命際令壽終故。如火毒伏故說病苦。復次苦苦所攝故。生及相續中。眾生不能忍受。譬如象子落野火中。是故病苦。復次不得自在故。若人遭病。于四威儀及想皆不自在。其身低垂不能申屈行動等事。譬如木人關戾斷絕。復次能舍壽命故。如人遭病不能忍痛。求火毒伏自舍壽命。譬如陀尼柯羅漢。復次一切方便不可療治。來命必終故。故說病苦。譬如頞底仙人斷痢湯藥。復次所憎厭故。逼害為性起。長無明故。智慧恐種故。困苦為體故。不安依處故無學情忘。由智壞故。選擇取舍之所遠離。不識是事非事。猶如愚人。以此義故。故說老苦。如大德佛陀蜜說。諸佛世尊無量數劫。生長善根。具足十力。有十自在。勝破四魔。得四無畏。平等能觀一切方便。秋時凈空圓月可愛。那羅延堅固身節身力。形皮膚等相為老所損。故說老苦。此義佛在阿羅毗國。優陀夷比丘。依佛說偈

　惡老汝可患　　侵污愛妙色
　是身悅眾心　　由汝故變異　

四諦論卷第一四諦論卷第二

　　　　婆藪跋摩造


　　　　陳天竺三藏真諦譯


　　分別苦諦品第三之二

齒落相等不皆遍有。苦非不遍。云何說老是苦圣諦者。答遍滿三界諸行變異。說名為老。是苦圣諦。如壽命滅。如經言。一切眾生以老為法。復次諸天身形微妙稍損變害。前后異故。非無有老。細故難知。猶如其身。復次住前后異。是有為相遍滿諸行說名為老。如牛同異。有為不住念念滅故。云何有老者。答一切有為法。剎那剎那滅實無有住。依相續住。故說老相。如江燈雨。是江水流。念念不住見相續不斷。世人說言。此江流急。或言江長。燈雨亦爾。復次生死中間說名為老。何以故。初五陰起是名為生。最后陰壞是名為死。是二中間諸陰變異。病對治故。死生挍具故。說病為苦。若由病故身恒苦者。云何不違此偈無病第一利等。答冷熱等病來逼迫故。說身恒病。免癩漏等重疾病故。游戲威儀讀誦思修有力有能。故依此身說于無病為第一利。復次行苦火所燃故。說身恒病。暫離苦故。說無病為第一利。復次恒治助故說常病。身界暫調故。說無病為第一利。若天道無病。一切眾生以病為法。此言應救。答陰生為苦遍滿三界。是天道病。如經中說。色生是苦。生諸病依處故。如色余陰亦爾。又經說。比丘若說病者。是五陰別名。乃至癰刺等。又余師說。天將退時身心粗動。是名天病。正道論說。病為業果。是業果苦非苦圣諦者。答是業果報不離愛果。是故說業果報即說愛果。貪愛不離業故。如燈與光。業愛我見識果苦為性故。苦諦所攝故。不相違佛說苦名為病。又偈說饑為第一病。如此二說云何為異者。答若說病苦。重中輕病皆悉被攝。饑則不爾。故二說有異。復次不可治故。說饑為第一病。何以故。饑苦難治。治不窮故。如間日瘧病。若眼病等則不如此。復次無止際故。是饑病者。從生至終永無暫息。余病不爾。復次饑病恒須治故。如朽弊屋相似無病。如怨詐親。遍一切處故。揣食眾生并患饑苦。如地獄品說。是故饑病最為第一。云何為死者。答命根斷絕說名為死。遍一切眾生故。由有火大能消飲食。身界毒蛇相乖違故。其性盡滅由此滅故。諸根無食隨火而滅。心及心法根為上緣。以根滅故心法隨滅。暖命及識舍離身根。是時名死如偈說

　暖命及意識　　若舍離于身
　眠尸委在地　　如枯木無知　

復次同聚所得。陰界入等相續斷絕。是名為死。死有二種。一自性死。二橫死。自性死者。復有二種。一由業盡。二由命盡。橫死亦有二種。一者自橫。二者他橫。復次死有三種。一隨剎那死。二橫死。三因盡死。隨剎那死者。從托胎以來。乃至柯羅邏等十一位。無眴無息剎那謝。如偈說

　從初夜眾生　　愛托住于胎
　無礙自然去　　一向往不回　

又如經說。比丘汝等剎那剎那生老及死。是名隨剎那死。橫死者。毒火刀杖等自作或他作。因此命根斷。是名橫死。因盡死者。感長壽業盡滅無余。是死貞實。唯羅漢有。猶如燈盡。是名因盡死。云何死相云何死事云何死緣。答命根斷絕。是名死相。舍離本道是名死事。生為死緣。云何死苦者。答怖畏苦故。是人臨終為死金剛之所破壞。應往他方。非所究悉。將離親友。我之愛熱所護身屋崩破壞時。永離所作生重怖畏。故說死苦。復次火燒熱故。若人曾經作惡不樂行善。將命終時破戒因故。見未來生惡道相現。起大憂悔身心焦惱。如死法經說。故名死苦。復次劇胎苦故。是人在胎中時恒受重苦。或母飲食相違威儀疲極。他所逼苦。雖受大苦而不失命。若死苦來頓奪前苦命根即絕。出胎亦爾。雖受大苦亦不失命。死苦若來奪此生苦命根即滅。復次在少壯位。受用六塵不知厭足。與所愛親共住未久。由少壯無病性力自在財物勝故。恒起醉慢。是時若死其苦無比。若人過少壯位。財寶巨富谷帛資生。皆悉具足。或被王重罰。或遭困病。作是思惟。我必應死。其心已決。眼滿熱淚咽喉噤塞。觀愛親屬目不暫眴。死王將去何苦劇此。是死至者如大山來。行四方便亦不能制。如大力怨不可摧伏。食啖一切如馬口。火燒曝一切如劫末日。一切眾生所不能度。如海水動不能過岸。如金剛霹靂碎五陰山。如大猛風拔倒身樹。如伽樓羅吞啖陰龍。如飲味鬼伺人過失。如大怨賊恒奪命寶。如重罪人心無安樂。如惡國王重罰難謝。如春等時必定當有。以是義故說死名苦。放逸死破戒死生緣死。此三何異者。答慧命斷故。名放逸人死。戒清凈命破壞失故。名破戒人死。壽命根斷故。名生緣死。復次退惰正法名放逸死。失比丘性名破戒死。退聚同分名生緣死。又有覺無覺死。有悔無悔死。有放逸無放逸死。有著無著死。有調伏不調伏死少分調伏死。其相云何。答行善凡夫圣及菩薩。正起憶念舍壽命根名有覺死。異此名無覺死。破戒人死名有悔死。持戒人死名無悔死。由五醉故。不恭敬行法律學處名放逸死。異此名不放逸死。于父母妻子等起愛著心而舍壽命。名有著死。異此名無著死。阿羅漢等在六恒住調伏六根。舍壽命根名調伏死。行惡凡夫散漫心死名不調伏死。有學圣人舍壽命根名少分調伏死。五陰念念自滅他害等死云何得成。答諸陰實念念滅。相續恒流。依相續故。他害等死得成。如約相續故說燈滅。復次諸根無事能故。譬如破瓶。復次壽命根壞故。有人說言。壽命根非剎那剎那滅。何以故。若念念滅壽命亦無。時死非時死他害死等皆不得成。三種病亦不得成。是故命根非念念滅。云何為怨憎會者。答怨憎親愛不定故。若塵是所憎怨是其聚會。亦是所憎。如人于豬食。外曰。若爾苦諦不成立。以不定故。答不為怨親塵不定故。怨憎會所生苦不定。如境界不定。生善則定。惡亦如是。怨憎會苦亦復如是。復次宿世惡業相似果聚集。名怨憎會立名為苦。復次怨憎會苦者。約苦受及資糧說。何以故。一切眾生愛樂憎苦故。是受會名怨憎會。復次惡友共聚。多過失故名怨憎會苦。如偈所說

　與惡友共聚　　非聚多過失
　是功德最大　　離則無憂悔
　善友共聚價　　我思難判決
　分離時是苦　　是共聚等價　

復次修凈戒人。觀細失怖畏。犯受惡戒事是其怨憎。生悔熱故。惡覺觀起。是修行人。憎怨能枯滅善法故。煩惱燒燃是圣人怨。能逆心靜故。此中說惡業法煩惱果相應是名怨憎會。云何怨憎會相。云何怨憎會事。云何怨憎會緣者。答非所愛聚為相。心憂為事。業煩惱為緣。云何怨憎會苦者。答逼惱為體故。如惡鄰里。為苦因故。如獸見狼。逼身心故。如毒刺在體。嗔恚緣故。如見本怨。無安因故。如無憂王傳。復次與種種重苦品類相應。能害自身故。如阿難宿傳。非愛相應多生求欲。求欲因緣生種種苦。如偈言。愛苦人求。復次由惡友故生大驚怖。如鹿見獵師。如人坐臥天衣所覆寶床。燒赤鐵針以刺其身。身心戰動生大困苦。是故名為怨憎會苦。若怨憎類有聚會者。永不相離。此義應至者。答一時境界性用相續。共相連知諸法恒相聚會。怨憎聚會異此義故。難不得成。復次苦受是名怨憎。此受不離于心。如是義者順難。答如經中說。如攝有多種會義亦然。如持散偈言

　一分具分心　　道用類相應
　類處及自性　　經說名法攝　

如攝有多種會亦如是。謂一境不相離。相對相著等。是故此難違順皆得。云何為親愛離者。答是親愛塵或名眾生或。非眾生。與其別離名親愛離。復次少壯無病壽命家色形富貴自在親友相離。亦名愛別離。復次善業果報六入觸攝。是退失名愛別離。如退天道。復次樂受破壞名愛別離。何以故。此樂受是愛著處。由此愛著于色等境亦生愛著。是樂受伴。謂想行識等亦所愛著。若論實義唯樂受壞名愛別離。云何親愛離相。云何親愛離事。云何親愛離緣者。答離愛類為相。心憂悲為事。遭敗為緣。云何親愛離苦者。答因愛別離。是諸眾生憂悲內然。猶如空樹野火燒腹。如經說。若天退墮愛別離苦劇于地獄。如目連宿傳。復次若眾生疑聞見憶念親愛別離憂悲苦生。是故名愛別離苦。復次父母妻子所愛眷屬別離因故。如并失財懊悔失心。如著鬼狂漫語啼哭悶絕戰掉。如臨死人。如失王位重苦所逼。如無識無知癡亂默然。如船舶破沒憂悲海。故名愛別離苦。老等聚會即怨憎會。少壯等離即親愛離。更說怨會愛離。云何非重說者。答老等聚會少壯等離。如此二苦羅漢亦有。唯無憎會。如偈

　若一切永無　　怨憎及親愛
　無憂無染心　　是人得涅槃　

以此義故不名重說。復次由老病等無分別苦。與羅漢共。如前偈說。惡老汝可患等。怨憎會苦及愛別離因分別起。皆屬心苦。未離欲人則有此苦。復由老病等名依內苦。怨會愛離名依外苦。故非重說。何所求不得者。答遠離苦與苦不會。則得歡樂與不相離。求此不得名求不得苦。復次與生中老病死等諸苦。求不相會而不能得。是生定法故。故名求不得苦。復次求與怨憎不會親愛不離。既不能得故。名求不得苦。外曰。此苦在前。二苦已顯現。何用重說。答非所愛共聚名怨憎會。是所愛分離名愛別離。今求怨不會求親不離。翻前二種立此為苦故非重說。復次已得未舍。與所憎塵共聚。名怨憎會。已得未舍。與所愛塵不得共聚。名愛別離。未得未舍。是所。愛塵求不能得。名求不得苦。由三世安立故非重說。云何求不得相。云何求不得事。云何求不得緣者。答求不得者。違逆意欲為相。以憂渴為事。現無功用宿不作善為緣。云何求不得苦者。猶如如意瓶等破故。失求王位等愿。復次苦因緣故。是所求欲五塵。由不能得欲火所然。如述波伽等燒然成灰。故名求不得苦。復次三時中能生苦故。是所求利我應不得。今不得已不得。由此生憂悲等苦故。名求不得苦。命塵即苦至得亦苦。求之不得云何為苦者。答以不定故。得者未必皆苦。何以故。若得信根不名為苦。復次是厭憂依止故。求不得者。能生求者厭惡憂惱心得五塵利。則不如是是樂想故。復次如少壯身老為后故。說名為苦。如是得五塵利敗為后。說名為苦。如取陰為苦依止說名為苦。得五塵利說名為苦。義亦如是。以何因緣求之不得者。答因緣不具故。譬如種子若無有緣芽不得生。由宿世慳吝嫉妒邪見嗔故壞大家因。今求不得。如郁多羅比丘等宿傳。因惡法故離苦受樂求不能得。譬如阿鼻地獄眾生。求不得者。略說三因。一無宿世善。二自無功用。三他不愛敬。云何略說五陰為苦。答為攝初中后苦故。生為初苦。死為后苦。老等憂悲等名為中苦。復次為攝有間苦故。有間苦者。如老病死等。無間苦者。恒隨一切有分。復次為攝各各自相無邊眾苦故。故說五取陰名通相苦。何以故。諸苦別類無邊故。假使如來于無量劫廣說苦相亦不能盡。復次生等諸苦如火。五取陰如薪。如燒然經說。復次五取陰為生等諸苦田地。何以故。取陰生苦名生取陰。變異苦名老取陰。逼惱苦名病取陰。破壞苦名死取陰。非愛聚苦名怨憎會取陰。親離散苦名愛別離取陰。所須不遂名求不得。略義云何。答有三種。一多二異三一處。謂三世分散種類不同。攝在一處。故名為略。復次略有二種。一義略。以一義攝多義。譬如真寶。二名句偈略。能攝略義。如真寶器。如是苦有多義多名。但以一義一名攝之。皆盡說名為略。問諸陰何相。陰義云何。諸陰同一行相。云何不立一陰。陰及取陰二種云何。答如是等問。五陰論思擇品中已廣分別。問云何說取陰名苦。不直名陰苦。答欲分別諦有四相故。說取陰為苦。若直說陰是苦。則二諦不成。何以故。明陰戒定等五陰皆成苦諦故。問取陰何義。答愛欲是取義此陰能生取。為取所生與取相應。取所隨逐能有取故。故名取陰。問隨觀一苦則通達苦諦。何用廣分別諸苦相耶。答行人須廣觀眾苦生厭離心。生厭心已能觀通苦得入正觀為此用故應須廣說。復次為分別生老等苦生思擇智。得此智已觀苦一義。決無分別智。因此得生此智。以平等為境不勞功用。自然而流無有覺觀。名第八智。依法境生。如寶象譬。問如經中說名為樂是樂依止。云何而說取陰為苦。答如偈言

　執對治樂故　　顛倒欲故樂
　經說為苦故　　正見故無樂　

此義如五陰論廣說。于輕品苦中及苦對治中。起于樂想實唯是苦。問此經中云何說略余經廣辯色為苦。答為多聞慧人。是故略說取陰為苦。若無聞慧則為廣說色取等為苦。如是為見光未見光人故廣略說。問云何說取陰為苦。答苦盛逼故。如人處七寶樓。種種嚴飾可愛五塵。能悅其心生大歡樂。小針所刺即生苦受。忘失前樂如堿酸味。復次苦最多故。謂老病死愛別離怨憎會求不得。憂悲苦惱覓守失苦逼害苦等。取陰中最多樂少。虛妄如壞井水。問略說八苦其義云何。答眾苦依止故生名苦。能令變壞故老名苦。能逼困身故病名苦。能滅諸根故死名苦。非愛共聚故怨憎會名苦。可愛相遠故愛別名苦。悕望不遂故求不得名苦。是眾苦相故取陰名苦。譬如射堋。復次有者。是真實苦有即是生。生是何法。謂名及色。色為老病死所害。名為別離怨憎會求不得苦所害。取陰為眾苦所害。復次老病死名為身苦。以無分別故。愛別離等三名為心苦。由分別起故。生及取陰是身心二苦。復次由生說行苦。由死說壞苦。所余五句說名苦苦。此三苦以取陰為因。復次取陰有起名生。六道出現故。身變熟名老。以萎悴故。身界不平等及增長名病。令相違故。命終陰壞名死。離本道故。非愛受因共聚怨憎會乖意相應故。愛受因相遠名愛別離。與愛不共故。所欲不遂名求不得。如愿不成故。為一切苦種本田故。取陰名苦。諸苦自生無功用故。婆藪跋摩法師分別苦諦品究竟

　　思量集諦品第四

說苦諦已。云何次第說于集諦。集者何義。云何自問及答。是渴愛何者。渴愛何相。何事何緣。是渴愛是言勝義。云何渴愛即集。此言自足。說渴愛已。何用復說能感后有。能感后有其義云何。能感后有決定喜欲相。隨處處愛著。云何作多種說喜欲。何義隨義。云何處處愛著重言。云何有諸別惑能作集相。云何但說渴愛為集。何因獨說渴愛為集。不說諸業。若貪愛等。亦是業煩惱集。云何說但苦集耶。無明緣觀味緣三受緣等愛。其異云何。已說四大觸名色各為諸陰因。復說渴愛為因。此二說云何不相違。渴愛無明我慢業食皆為苦因。此等異相云何。喜欲欲欲等其義云何。藤林等是貪別名。其義云何

汝問說苦諦已。云何次第說集者。答已決心信果。未識信因。令識信因故。次說集為顯苦諦隨屬因緣。復次為受化者迷十二緣生故。說苦諦依因緣生。復次苦諦猶如機關。隨屬因緣故。自性羸弱及無我相。復次世間貪愛堅鎖之所系縛。不能出離生死牢獄故。顯所縛能縛。復次有諸眾生作如是計。此苦諦者。無有始終。難可除滅。由此執故不修正勤。是故佛說。苦雖無始。由因緣生故可除滅。譬如種子。故應修正勤。汝問集何義者。答平等聚生是名為集。離此三義則不成因。復次令起有本泉源能成能現。遮因緣是名集義。汝問。云何自問及答者。有諸弟子不解怯畏定心。護此三事故。佛自答者。為破難邪因顯立正因。有諸異執。謂梵王自在及天人。時性四大空鄰虛等。以為正因。為破邪執欲顯正因故。佛自答。復次于十二緣生等諸經。已說多種集。有諸弟子未知此經定以何法為苦集故。佛自答。為欲令得決定智力。復次為覆智受化不通達略教中義。為令開覺故佛自答。復次為勝智受化覺觀多故。不執持令智堅固故佛自答。復次為了智受化令得決定智力故佛自答。復次為分別智弟子令得了別。猶如燃燈。故佛自答。汝問是渴愛何者。渴愛何相何事何緣者。答是諸眾生恒觀有為法功德。依有用資糧心無厭足。故名渴愛。如飲堿水。如人盛夏晝日光照熱渴所逼。周遍覓水來飲堿海。堿海有竭此渴無盡。如是世間凡夫。常為生死資糧愛欲焦然其心。邪妄分別令生熱渴。一向專求五欲快樂。眼耳身識及心憶持所受用物。已得未得永無厭足。故說此法名為渴愛。復次不知厭足名為渴愛。如火草薪果蘇蠟等。是所燒燃。于取類中無有厭足。世間凡夫貪愛然心。于人天中上妙五塵。念念受用不知厭足。如項生王。復次渴愛類見性別異故。各為二種。類異者。于取陰中起我執我愛。是名緣內類貪。于非取類中起我所執。是資糧愛名緣外類貪。見異者。依因有見愿有勝生。是名有愛依。無有見愿樂我斷名無有愛。性異者。貪愛倒起覆藏為事。猶如云網。故名上心。貪愛隨眠隨逐為事。猶如躡毒。名離心愛。復次渴愛因依緣業別異故。各為三種。因異者。愿樂未曾得塵。是愛名求覓苦因。于已得塵心生貪著。是愛名守護苦因。于已失塵心生懊惱。此愛名憂悲內熱苦因。依異者。謂眾生處所受具。眾生者。樂得未來陰。求欲生故名依眾生。愛處所者。樂三有道常求此處。名依處所愛。樂好聲觸色味香等塵境界。求欲受用。名依受具愛。緣異者。謂貪愛能作煩惱業苦緣。及緣此三起。業異者。謂平等不平等相續渴愛。平等愛者。依道理求覓受用。名平等愛。翻此名不平等愛。相續愛者。隨眠貪愛無始相逐名相續愛。復次渴愛取道對治資糧別異故。各為四種。取異者。于欲界中欲喜迷悶渴愛貪著。名為欲取。于我言見戒等中渴愛著亦爾。道對治異者。謂四圣性所對治故。資糧異者。謂飲食衣服臥具醫藥。復次渴愛依三受別異故為五種。于樂受中生二種愛。謂聚集愛及不相離愛。于苦受中亦生二種。謂不聚會愛及相離愛。于舍受中起無明愛。復次渴愛以事異故。離為五種。謂未得求得以愿為事。二生愿樂已求覓為事。三求覓得已增長為事。四增長已守護為事。五既守護已后時失壞憂悲為事。復次渴愛依五陰故五。依六根故六。依六根各有三受故成十八。復次依結及離結故三十六。如是等是貪愛樹隨眠為根。我愛資糧受為身干。三界貪愛為其高大。六愛聚為枝。愛行為茂葉。百八愛為花。生等為惡果。如此渴愛為苦集因。為苦生因。名為渴愛。此中應知。渴愛相者。心喜為相。事者無厭足等十一種為事。緣者觀有為功德為緣汝問。是渴愛是言勝義。云何渴愛即集此言自足者。答渴愛多種。若能感后生乃是定集。余則不取。若不爾者。聞正法等亦應為集。復次是渴愛能感未來。若不能感則非所取。復次是渴愛若與喜欲相隨。則名為集。若不爾者則非所取。復次為欲簡除似集諦法故。言是渴愛。復次是守為顯證量。如現世苦因渴愛生證量所得。當知去苦生不離渴愛。如郁伽長者經說。汝問。說渴愛已何用復說能感后有者。答渴愛者。此言未了故。說能感后有顯定渴愛。若但說渴愛是集。則阿羅漢渴愛水等亦應是集。若有渴愛能為滅渴愛。依止亦應成集。汝問。能感后有其義云何者。答能令識等陰著后有故。何以故。我及我所是所執處。如是渴愛能令識等執著此處。如塵著濕衣種子著濕田。復次能生未來有故。如母生子。復次能為未來生食。故如識食觸。食復次能引能愛。故故說能感后。有又有往昔耆舊諸師釋佛說。渴愛有四因緣。能感后有。一能使相緣。如經言。隨眠貪愛未被拔除。是苦恒生恒續猶如龍池。二能攝諸道故。如經言。比丘若于色等境界。起貪欲愛著。是識隨依色住。受想行亦如是。三能結能續。如經言。能結能縫不舍境故。令未來世三有得生。四能令受生。如經。于此四食處若有愛欲。名色即生。汝問能感后有決定喜欲相。隨處處愛著。云何作多種說者。答此三句皆是渴愛別名。譬如人手名為頞悉多。亦名柯羅。亦名波尼。復次果伴境界別異。是故多說能施。未來果故。說能感后有。喜欲為伴故。說喜欲相隨。取種種境故。說處處愛著。復次有法但感后有。不與喜欲相隨。如隨眠貪愛。有法但與喜欲相隨。不能生有。如不墮界貪。故應具說多名。汝問。喜欲何義者。答喜者于有資糧中心生安樂。說名為喜樂。此中生欲名為喜欲。譬如色欲。復次喜種類欲名為喜欲。譬如寶瓶。復次是樂有染名喜心著名欲。合此二種故名喜欲。譬如名色。復次喜欲更互相生。故名喜欲。如庵羅子等。汝問。相隨義云何者。答共義名隨。此隨眠與上心為伴。能生后有。復次外愛共行故。說內愛與喜相隨。譬如愛取。復次隨者。得地為義。復次分別部說。相隨有四種。一境界相隨。二相應相隨。三間雜相隨。四緣起相隨。境界相。隨者如經說。若人起覺觀。分別與色相隨。相應相隨者。如經言。此心與慈相隨。間雜相隨者。如經言。是人修習信根與慈相隨。復次有經說。染著憎恚相隨思惟相隨。緣起相隨者。如經言。修習正見與無放逸相隨。此論所明喜欲。即是間雜相隨。汝問。處處愛著重言云何者。答于三有中愛著種種諸界。于諸界中愛著種種生處。于諸生處愛著種種眾生聚。于眾生聚中愛著種種諸根。于諸根中愛著種種諸塵。于諸塵中愛著種種諸業。復次心猴行境不定。恒樂取塵隨逐渴愛種種諸有及有資糧。由隨攝舍處處愛著。復次觀著求處行不定故。如偷稻牛。復次棄取余塵亦不離欲。譬如五囚人母欲說處處愛著。汝問。有諸別惑能作集相云何但說渴愛為集者。答為最勝故。若渴愛王所至之處。一切惑眾皆同聚集。復次由渴愛攝故。若渴愛不令余惑啖味。余惑則滅。若諸惑不起。貪愛亦不起。何以故。無分別依故。復次設無余惑。但有貪愛生死亦起。如手摶濕沙。復次難分別故。由此渴愛亦入善法。但觀口故如內怨家。復次至門不入故。如阿那舍至涅槃門。由貪愛故不能得入成上流人。問無明亦勝。何故不立。答不然。無明盲人由渴愛故墮陰坑苦。譬如盲象。求欲后生。故受來報不由無明。譬如生盲入諸門。以是義故。故說渴愛為集。汝問何因獨說渴愛為集不說諸業者。答煩惱勝故。何以故。貪愛等是實生因。業不如此。云何知耶。業雖具在。為貪愛盡故。諸阿羅漢無復后生。前來已說有真似集。貪愛等能為有因故。是實集諦業為引有因故。說為相似集。復次貪等由道所滅。業則不爾。何以故。諸佛等究竟修道已。猶聞有殘業在。復次業不墮界故。不名真集。汝問。若貪愛等亦是業煩惱集。云何說但為苦集者。答有如是義。此中為立四諦故說為苦集。何以故。于圣諦中簡擇真實因故。說渴愛等為苦諦集。復次有及生陰渴愛為集。是渴愛于現世中與生等諸緣。共作煩惱業集。不如渴愛獨為苦集故。但說渴愛為苦諦集。復次定以隨眠渴愛為苦諦集。為顯此義。佛說偈言

　如樹根未拔　　雖斷猶更生
　隨眠愛未除　　苦體恒相續　

約緣內渴愛。說緣愛起取。約緣外渴愛。說緣取起求覓業。汝問。無明緣觀味緣三受緣等愛其異云何者。答經說無明為愛。緣此愛為煩惱緣起。經說觀味親境起常邪等見。因此起愛。是愛為業緣起。經說由貪愛故得三種受。是愛為受緣起。復次一切煩惱無明為緣。此貪愛緣無明起故。說緣無明愛。一切諸見為諸業緣。緣此諸見起貪愛。此愛名業緣愛。一切諸苦三受為體。緣此起愛名苦緣愛。復次不信了為因。名緣無明愛。觀有為法樂常等味邪智為因。名緣觀味愛。余類為因名緣愛愛。此愛為緣起。及界有三。由境界有六。汝問。已說四大觸名色名為諸陰因。復說渴愛為因。此二說云何不相違者。答為顯有因故說渴愛有已。為顯等分因故說四大。為顯種種因。故說于觸為觸不一故受有三。為堅信因故說名色。如大緣生經說。阿難。若識不托母胎。是迦羅啰。得結實不。不得世尊。阿難。若無迦羅啰。是識能托胎不。不能世尊。由此二法更互相持故得堅住。復次無始時因名渴愛。一期因。謂四大剎那因。謂觸及名色具二因。謂宿世因及現功用因。復次五陰宿世因。謂渴愛于受生中四大為初因。如迦羅啰為頞浮陀等因。俱起因名觸。先時及俱起因名為色。汝問。渴愛無明我慢業食皆為苦因。此等異相云何。答渴愛為無別異因。業為別異因。食為引持苦因。無明及我慢為一切因。復次渴愛能為有因。業為道因。食為平等因。無明及我慢為更互因。復次渴愛為苦真正因。是苦根本故。所余因為資糧。集助貪愛故。汝問。喜欲欲等其義云何。答塵已到故心生歡喜。由喜生愛故名喜欲。求未得塵名欲。因此生愛名為欲欲。汝問。藤林等是貪別名。其義云何。答欲塵為境界。能染于心故。說欲染貪著四定及果是名色欲。貪著三摩跋提及果。是名有欲。能障涅槃行。說名為刺。能燒熱心說名欲火。能垢污心說名欲塵。能令心濁說名欲垢。能纏繞心說名欲辮。無思計故說名欲縛。令癡迷故說名欲悶。心沉名欲著。隨有行故說名隨流。常悕望故說名無厭。得無飽足故說名為貪。障出離故說名為蓋。能覆藏故說名煩惱。令不離有故說名為結。不正思惟所觸惱故。說名為錐。能縈朿刺故說名為藤。向上轉增故說名大。欲周普界道叢根塵勝樂等故說名為遍。著種種塵起種種著。說名愛著。于生死資糧未得及得心生歡喜。說名喜欲無厭。積聚欲塵利養名為渴愛。如是方便輪回送引不離生死。說名欲將。游煩惱水結愛行繩。說名欲網。從上下流入生死海。說名愛河。譬如變異渴病所逼入塵海。由此無有飽足故名渴。如海吞流。如火燒薪等。此惑無滿。說名無休。能結死生前后無間。故名為縫。此渴愛在。能令生死相續不斷。或由自由他能受六道生死故。于余惑中說名為集。具如大有品中廣說。此品解貪愛有十一種應知。一名。二義。三體。四用。五因。六對治。七凈。八不凈。九生次第。十立難。十一救義。若行人識此起觀。自行教他不迷道理。故說此義。思量集諦品究竟

四諦論卷第二四諦論卷第三

　　　　婆藪跋摩造


　　　　陳天竺三藏真諦譯


　　分別滅諦品第五

經說苦滅。云何此言。何所因起。何法為滅。何相何事何緣滅名。何義無余滅。離滅舍斷棄。此七義何異。云何盡無余。名為滅諦。不說念念滅等。若渴愛滅名為滅諦。無余涅槃則非滅諦。渴愛盡者。應名集滅。云何說苦滅。若由渴愛盡故苦滅者。無渴愛人即應無苦。現見有苦。此理云何。十結惑中但說渴愛滅為滅諦。安立四果。云何得成。十二緣生中說滅有十二種。云何但說渴愛盡為滅。持散偈曰

　何節及前義　　七義與念滅
　界他滅羅漢　　十結十二滅　

汝問。經說苦滅云何此言何所因起者。答由是法生故是法有。是法滅故是法無。譬如燈。復次已說苦諦渴愛為因。今說由渴愛盡故顯苦滅。譬如病緣滅故疾病不起。復次是渴愛流遍滿三有。無始時起欲對治有故。故阿羅漢無渴愛滅。為破外道如此邪執故說苦滅。云何汝問。何法為滅。何相何事何緣者。答滅有多種。一中間滅。二念念滅。三相違滅。四無生滅等。中間滅者。如施戒定三摩跋提能滅三有。由此施等隨得免離所對治法。謂貪嗔等暫時不起。名中間滅。念念滅者。一切有為隨剎那謝。名念念滅。相違滅者。此有為法與相違因其性相乖。相續滅故名相違滅。此三名相似滅。無生滅者。有因滅盡故。五陰應生不復得生。此名真滅。又余師說。因及有因渴愛后有不生名滅。復次與渴共除煩惱愛業苦不生名滅。復次是真實用經無所有離有離無。是般涅槃名為滅諦。如瞿曇傳說。復次滅有二種。一非擇滅。二擇滅。非擇滅者。有為諸法自性破壞。名非擇滅。如空石墮擇滅者。由智火故惑薪燒。是名擇滅。如因火薪盡。復次滅有三種。一未有滅。二伏離滅。三永離滅。若惑未生未得緣地。名未有滅。若惑已生已得緣地。由世出世道現時不起。名伏離滅。若惑已伏離滅因滅無余故。未來決不生。是名永離滅。如經言。未生欲欲未來永不復生。亦知此滅。又分別部說。滅有三種。一念念滅。二相違滅。三無余滅。譬如燈滅。又余師說。滅有四種。一自性滅。二無生滅。三中間滅。四永離滅。不由因滅名自性滅。如偈言

　諸行悉無常　　生滅是其法
　若有生還滅　　此寂滅是樂　

又經言。若法有生是法必滅。不由功用。如物輕重自然浮沉。名自性滅。由因無故果不得生。名無生滅。如經言。由無明滅故三行不起。如七流中種芽。因壞果則不生。名無生滅。由定力者名中間滅。如經言。伏離上心惑。名有時心解脫。九種次第滅。如難提柯比丘緣事為證。名中間滅。由八圣道滅。名永離滅。如經言。若人修無常想。能滅一切結及隨眠惑。以明生故無明永滅。名永離滅。猶如覆器及被燃炬。此論正辯永離滅。何相何事何緣者。無所有為滅相。心不燒熱為事。通達實際為緣。大德說寂靜為相。心安止為事。極解脫知見為緣。汝問。滅名何義者。答此滅名尼盧陀。尼者訓無盧。陀訓遮障。渴愛等法能障。此中永無故。名尼盧陀。相違法生起故。渴愛流永不更生。如熟燒壞赤色生故本青色相永不更生。汝問。無余滅離滅舍斷棄。此七義何異者。答此皆是涅槃別名。此七名依器故說。如涅槃有六十別名。復次上心及隨眠俱盡。如樹拔根名無余滅。次第滅盡。如斧柯喻故名為滅。昔縛著處由道力故無有縛著。如富貴人不著貧賤。是名為離。勝異昔退如圣人離。惡盡故名為滅。又如前義名尼盧陀。是名為滅。若法與惑相離。譬如舍物。是名為舍現世。是與未來永不相續。譬如內根。是名為斷滅。不更取如覆水器。是名為棄。復次一切渴愛品類凈盡。故名無余。漸壞名滅。由觀過去不起著心。名為遠離行。斷結盡緣起亦無。故名為滅。解脫煩惱。是名為舍。緣智初惑永滅。是名為斷。先取我執今則置舍。故名為棄。汝問。云何盡無余名為滅諦。不說念念滅等者。答由無余滅故未來苦不更生。不由念念滅等故說。無余名為苦滅。不說念念滅等。若觀無余滅寂靜等相。能滅諸惑。念念滅等則不如是。復次隨屬道故。勝余法故。真實善故。不共得故。煩惱不能壞故。不違言故。安心緣故。故說無余名為苦滅。不說念念滅等。汝問。若渴愛滅名為滅諦。無余涅槃則非滅諦者。答余論師說。清凈梵行果故。故煩惱滅名為滅諦。一切假名滅名無余涅槃。此論所說無余涅槃界是真滅諦。何以故。為得此滅修凈梵行。如富樓那七車譬經中說。諸阿羅漢惑盡無余。而老病死寒熱饑渴害縛等苦猶尚未免。是故無余涅槃界是真滅諦。此真滅諦由因盡故得。故說渴愛盡是真滅諦。優波及多道理足論說。能令至無余涅槃界故。故貪愛盡得名滅諦。雖然有余無余二涅槃界。皆名滅諦。何以故。因滅名為有余。果滅名為無余。由因滅故。故有因滅。如燈盡故光盡。是故二滅皆名滅諦。汝問。渴愛盡者應名集滅云何說苦滅者。答苦火以渴愛為薪。若無渴愛苦薪苦火即滅。如薪盡火滅。復次苦諦以愛食得住。由愛食斷故苦諦即盡。故說苦滅。復次耆舊師說。不為離過去及現在苦。于世尊所修凈梵行。何以故。過去自性已滅。與現在決應相離。未來有苦為令不生。于世尊所修凈梵行。是苦不生。由渴愛盡故。約后際苦盡說愛斷苦滅。汝問。若由渴愛盡故苦滅者。無渴愛人則應無苦。現見有苦。此理云何者。答憂悔熱苦寂靜故。如手長者經說。復次永離心病故。如已拔心刺。復次求欲苦斷故。如富足六塵。由渴愛滅故。諸阿羅漢永離心苦故不違理。復次非過去未來現在苦名為苦諦。亦非圣道所破。何以故。過去已盡未來未有。與現世決定應相離故。但由通達實際故。渴愛滅盡。由離渴愛故。為后際苦不生修八圣道。以是義故說阿羅漢無苦。如渴病譬。汝問。十結惑中但說渴愛滅為滅諦安立四果。云何得成者。答貪愛有四種。須陀洹果道等所破。由此滅故。余結共起一時俱盡。說名滅諦。是故安立四果于理不失。復次同一相一味故。若說渴愛盡則說一切結盡。如說八圣道即說一切道品。以同相故。共成一事故。復次有諸余惑。亦能立集諦相。而渴愛正能續未來生。能令后有。以是義故。獨說渴愛名為集諦。如是一切惑盡皆入滅諦相。但有因滅盡。是渴愛滅名為滅諦。汝問。十二緣生中說滅有十二種。云何但說渴愛盡為滅者。答如前問此難自遣。復次如道斷愛盡欲滅涅槃。此五名義。一但更互相顯。是故由說渴愛盡故。即說十二道斷。復次渴愛盡為通滅。十二道等滅名為別滅。問涅槃別名有六十六句。其義云何。答無為等一切句。相貌贊嘆。因立對治違反等。應廣解釋。何因如此。是涅槃無生無長無滅。非因緣所作。違反有為。故說無為。(其一)高出三界離于偏低。無與等者。故說無下。(其二)永離諸流諸流不生。非流跡處。故說無流。(其三)非虛妄非顛倒非相違。故說真諦。(其四)不疑諸界毒蛇怖畏。窮三有際舍功用處。度生死海。故說彼岸(其五)。極智所了故說聽細(其六)。如優曇花世間希遇。故說難見。(其七)不老不破故說無壞。(其八)無動本有故說恒在無爭。(其九)對治除法。體不虧故說無失。(其十)過眼境界。無法與等。故說無譬。(其十一)無有貪愛諸見慢執故無戲論。(其十二)惑火滅盡故說寂靜。(十三)過死王界故說甘露。(十四)是極美味寂靜可愛故說極妙。(十五)寂靜無苦故說為止。(十六)真實善法故說為安。(十七)無燒熱渴故說愛盡。(十八)生他嘆訝故說希有。(十九)于生死中未至此德說未曾得。(二十)老等諸橫所不能害。故說無枉。(二十一)內無所少外無惡障。故說無災。(二十二)無后有生苦究竟安樂。故說涅槃。(二十三)異有無相故說難思。(二十四)與離生過失樂相應。故說不生。(二十五)四魔不至故說無跡。(二十六)不由因成故說非作。(二十七)非悲行處故說無憂。(二十八)一得不退故說名住。(二十九)無法能似故說無等。(三十)永離取欲故說無求。(三十一)無前后際故說無邊。(三十二)難可通達故說微細。(三十三)無有可逼故說無損。(三十四)無惑染著故說離欲。(三十五)無諸過失故說名凈。(三十六)結縛皆斷故說解脫。(三十七)離依止故說非住。(三十八)無有二法故說非對。(三十九)無等等故說為等。(四十)諸入沒處故說無害。(四十一)外人不得故說甚深。(四十二)離佛正教不可了知。故說難解。(四十三)觀此功德令到彼岸。故說能度。(四十四)上法之定上故說無上。(四十五)攢搜法海所獲貞實。上人所得。故說為勝。(四十六)萬行所得最上無價。故說圣果。(四十七)離恐怖因故說無畏。(四十八)圣愛堅固故說不舍。(四十九)凡圣等有故說遍滿。(五十)功德難稱故說無量。(五十一)不屬六道故說無數。(五十二)體極貞固故說不破。(五十三)諸法無首故說為尊。(五十四)最凈可稱故說應贊。(五十五)眾圣所棲故說為舍。(五十六)能救眾苦故說歸依。(五十七)戰斗寂靜故說無爭。(五十八)本有非作故說無假。(五十九)離欲嗔癡故說無垢。(六十)除無明闇故說為燈。(六十一)諸受寂靜故說為樂。(六十二)免色等墜故說無墮(六十三)四流不沒故說為洲。(六十四)散心不證故說不動。(六十五)遣蕩十相說無所有。(六十六)無所依故說名無著。經部問曰。何法名思擇滅。答結離名思擇滅。問結離何法。答是思擇滅。若爾此二互相釋。終不能顯二法體相。是故應別方便說其體相。圣人無分別證智所知。是其體相。如是可說。為善異于余物。或說名結離。或說思擇滅。諸經師說。一切無為非是物有。何以故。不如色受有。于別物何者唯以無觸名為虛空。如經言。闇中無礙無覆名為虛空。由般若力與現在隨眠惑。體性相違余后不生。名思擇滅。離此思擇因緣不具余不得生是名非思擇滅。譬如一期中間橫死殘果不續。異部師說。隨眠煩惱后不得生。是思擇力故名思擇滅。由緣不具后苦不生。是中思擇無力故說非思擇滅。論曰。是義不然。若離思擇此滅不成故。知屬思擇滅。又諸部說。若法已生生后自滅。自性滅故名非思擇滅。若如此執非思擇滅。應是無常。何以故。法未壞時未有滅故。難曰。若爾思擇滅亦應無常。何以故。思擇在先后得滅故。答此滅不以思擇為先。何以故。未生法不生。在思擇后。無此義故。所以者何。未思擇時未生不生法本來已有。是法應生。思擇正起后不得生。由思擇力。此惑昔來未有生障。今斷其生思擇力。外曰。若定以不生為涅槃者。云何通釋國譬經。經云。修數習多行信等五根能滅。過去現在未來苦滅者。名涅槃不生。唯屬未來非現在過去。答有如此經義不如文。何以故。能緣三世苦惑滅故說苦滅。如余經說。汝等應舍是色愛欲。由愛欲滅。汝等色陰則滅離。乃至識陰亦爾。以此義故滅三世苦。其義應爾。外曰。若說苦滅。其義可然。又國譬經云。修習五根能滅過去現在未來世惑。云何不違此經。答如前解釋。又有別解。過去惑者宿世所攝。現世惑者今生所攝。此二世惑。于相續中已成種子。能生未來惑芽。由此種子滅故。故說三世惑滅。如果報盡說業因盡。是未來苦及惑。由種子無故永不更生。是故經中說。三世惑滅。若不如此過去現在有何所滅。何以故。于已滅法及向滅法功用何施。外曰。上勝經說。一切有為無為法中。是離欲法因是不有。云何不有勝余不有。答我不說無為定是不有。如我前說。如是故有。如世人言。聲有先無聲有后無。不由此有言使無物成有當知無為其義亦爾。雖同是無而有。無可贊勝于余。無如一切災橫畢竟不生。此無為勝最可贊嘆。為受化者起愿求心。故佛贊嘆。外曰。若無為唯是無法。是滅則成圣諦。何以故。無所有故。答若爾。諦是何義。外曰。無顛倒是諦義。答是二法圣人觀皆無顛倒苦。如相苦相無如無相。以是義故何乖圣諦。外曰。云何無物為第三諦。答立為圣諦。已如前說。依第二后次說故為第三。外曰。若無為唯是無法智緣。虛空及與涅槃則無境界。答我不說一切智以有法為境。若緣有為非去來世。則有物為境。若緣余法則無法為境。外曰。若汝許無為有物何所有。答若我許無為有物何所有。外曰。若汝許者我義被守。答諸天應守。若許可守汝許不實。何以故。是無為法不如色受其性可證。不如眼等其事可見。是物是滅。云何可別是無為與有為事不相關。何以故。互非因果故。但違反渴愛是其道理。如說是惑本無名曰無為。外曰。若立無為是有。由此惑至得斷故。可說此滅是此惑滅。若說無為是無法者。此無為何因能決至得。經言。是比丘已至得現法涅槃。若涅槃是無何可至得。答由對治起得相續。與惑后生畢竟相違。故說至得現法涅槃。又諸阿含說。唯以無法是名涅槃。經言。是苦滅無余舍窮盡。及離欲苦不來續不生。是靜是妙。何者舍。一切取并渴愛盡及般涅槃。外曰。何故不許于中余物不生。說此不生名為涅槃。答我見此執無有勝能。汝謂于中余物不生者。為是有故余物不生。為由得故余物不生。若是有故余物不生。涅槃恒有三有。應永不生。若由得故余物不生。諸阿羅漢得證此時。陰即應滅。若如汝執有此過失。故知但無所有名為涅槃。如偈說。譬是正道理。偈言。譬如燈光滅。心解脫亦爾。如燈光滅非是有物。佛心解脫。亦復如是

分別滅諦品竟

四諦論卷第三四諦論卷第四

　　　　婆藪跋摩造


　　　　陳天竺三藏真諦譯


　　分別道諦品第六

經說道諦。云何此言。何所因起。若道能滅渴愛。則不應說行至苦盡。若不爾者。是言相違。若俱滅集苦。云何經中不具足說。若道能盡苦。修道辦人應無品苦。若不爾者。則不應言行至苦盡。若有為法于無為中無有行至。云何說言行至苦盡正行義。言正行者八圣道是。決言何用圣名何義。云何但說道名為圣。不說余助道若道異分應說其相。若言道唯是分。則具分與分無有差別。道名何義。云何此經說于具分。余經不具。若道是有為。云何佛說。本昔已有。若是無為。云何說言有為。若道是一。一人修時余人應得。譬如衣等若不爾者。則不應說由此一道。若諸圣人同得一道。云何智慧不同。若智慧不同。云何解脫平等。若道非心。無情等物亦應有道。若心非心。法修則不具。若是心法。諸相違法云何一心并有。若道至除惑。則相違法一心并有。若不至者于他相續云何不除。若分俱起則有多作意。若次第起則但有一分。云何止立八分不增不減。云何不取欲等余法。云何一法作三種說。中道能滅福惡行至盡苦。云何說正見為初。云何說先行正見有何義。見者既無孰為能見正見。與十善正見兩異云何。若由正見一時見諦應有多境。若不爾者非念念滅。若正見已了諸諦。余分何用。正覺何義。云何三法成一。若依二定證得流盡。正覺不具道分有闕。此義應救。正言何義。若有語言道修無定。何以故。佛說定以聲為刺。若無不成道分。正業何義。一切分皆是正業。云何說一名為正業。若離名正業。離則非作。云何成業。離撾打等。云何不說名為道分。正業正命與十善正業正命兩異云何。正命何義。正命若身口業攝。云何別立。何者正精進。何相何用何緣何義。若但滅惡是善則無二精進。若非善者滅諦則非善。若一心修正勤即具足者。則無四正勤。若次第修者。則助道修不具何者正念。何相何用何緣何義。諸有為法剎那不住云何成念。何以故。他見他憶無此義故。若一切諸法皆是念處。念根即是念處則義不相應若念。猶自不能守一法者。云何經說有念一守。云何有時能憶有時不憶。何者三摩提。何相何用何緣何義。正定若是定。須陀洹人應無欲嗔。若不爾者則違道理

汝問。經說道諦。云何此言何所因起者。答此問不為開智人說。何以故。由聞其名已了義故。從大悲所起辯涅槃道顯隱覆義。欲廣說言燈。為分別智弟子故佛自問。何以故。由先問后解多有利益。廣辯緣起已如前說。復次受化弟子問諸外道聞種種道。未能決了是道邪正。為除疑倒無明等心故。佛自問自答。何者為道。是八圣道。如疑路人導之善道。汝問。若道能滅渴愛。則不應說行至苦盡。若不爾者是言相違者。答圣人從初發心是修行用欲除滅苦。為此起道故。說行至苦盡。是苦盡由因滅得成。是故除因。譬如師子。復次諸佛觀一切眾生墮于苦難。發心修道。為除他苦。是修行用如國譬經說。又余經說。苦盡是出家修梵行用。如七車譬經。又如來出世為三事故。令他苦盡。是最第一故。言行至苦盡。復次一切有為無常故苦。離有為法故說苦盡。如筏喻經說。法尚應舍何況非法。復次由八圣道能除取陰。是故通說二滅言不相違。汝問。若俱滅集苦。云何經中不具足說者。答是渴愛滅由苦盡得顯。復次因盡非是正用。以苦盡為正。復次圣道能滅有為及與取陰。故說苦盡通渴愛滅。汝問。若道能盡苦修道辦人應無品苦。若不爾者。則不應言行至苦盡者。答依因緣盡故說苦盡。如說火盡名為灰盡。亦如根滅說為樹滅。復次圣道能滅邪分別苦。而不除宿業報苦及界地及苦。譬如氣噓旃陀羅及優波斯那等。復次圣道于有余涅槃能滅心苦。于無余涅槃能滅身苦。復次圣道能滅后有陰苦。但宿行所作隨逐未滅。如輪及箭。汝問。若有為法于無為中無有行至。云何說言行至苦盡者。答涅槃無行道亦無行。雖俱不由歸向涅槃令得涅槃故。說行至苦盡。譬如國路。復次是方便言。如說諸流行沒水渧行盡。流及水渧于盡中無行。而世說有行。行至苦盡亦復如是。汝問。正行何義。答由此了知實義故說正行。又以進趣為行。如說行一切處道。又能往安隱處故。說為正行。復次正是不背義。行是歸向義。由此不背歸向涅槃故名正行。汝問。正行者是八圣道。是決言何用者。答為反余道。為成立一切處行道。為顯不往余處。復次能窮一切道苦。能遮一切煩惱業報燒熱。能除自他惡罵重罰惡道死等怖畏。能除積骨如毗富羅山。能干乳血淚。以此功用故說決言。汝問。圣名何義者。答由體無流一味解脫眾生。依此相續得名圣人。譬如善法。如經中說。是圣正見。復次圣人所行故名為圣。譬如王路。復次圣人所說。故名為圣。譬如師路。復次圣眾所事。故名為圣。譬如牛路。復次令至極圣。故名為圣。譬如國路。如經說。圣正解脫。汝問。云何但道名為圣。不說余助道者。答同一相故。皆名為圣。譬如火性。復次同一解脫味故。譬如海水同一堿味。復次八道最為上首。能攝余助道。如象跡譬經說。汝問。若道異分應說其相。若言道唯是分。則具分與分無有差別者。答是具分與分差別之相。亦可見可說。譬如五分三昧。亦如五分比丘住五分處。道亦如是。與分有異。是分平等說名為道。何以故。是八種分若至平等位能除煩惱。若沈若起則不除惑。猶如調弦。復次是分圓滿說名為道。能辦事故。譬之如車。雖然若真實義分中說具分。譬如五分音樂及五分定。道亦如是。唯分為道今論所說。唯分是道六義證成。一說道。經言五根是道行至涅槃。此五根即是道分。故知唯分為道。二為經言。三身攝道。三身唯分。三由滅。經言。正見行于滅離道無滅。四由除。經言。若修習正見。能除欲等。若離于道則不能除。五由出離。經言。正見等諸分能出離此。若非道不能出離。六由清凈道。經言。般若是道。為得清凈。般若即正見。故知分是道。汝問。道名何義。答道以求覓為義。何以故。由此能得真實義故。亦以行為義故。亦以行為義者。如世間言。此道行向舍衛國等。道亦如是。歸向涅槃。復次真實義門方便行生理。如此等皆是道義。汝問。云何此經說于具分。余經不具者。答法藏論說。假名有二種。一自在假名。二依他假名。說自體諸分名。是自在假名。如正見等道分。依他假者。如念等門及余助道分。何以故。此道品修非是散修。復次為勝逼故。念處等中隨一法勝逼故。念處等中隨一法勝余同一名。譬如堿酸等味。有諸余味隨勝得名。又如諸界隨一勝故。余隨得名。復次于欲界中說道具分。色無色界或五或四。為滅自體。四對治故。余或增減。隨界地故。以此義故有具不具。汝問。若道是有為。云何佛說是古昔道。若是無為。云何復說是有為法者。答由此古言道是有為。何以故。有為之法有新有故。譬如谷等。若是無為不應此言。譬如虛空及以涅槃。如說身是昔業而非無為。如說圣種及法諸師。是故由此古言道非無為。今論所辯道是有為。何以知之。由廣分別故。如諦相應經及答達磨塵那。問由有為相故。如經言。依正思惟若道未生得生。已生得增長。有生長故知是有為。由舍除故。又如經言。法尚應舍何況非法。滅是無為則不可舍。緣內起故。如經言。是道依內起此歸依難得。若是無為不依內起。由業名故。如經言。是道非黑白業能滅諸業。若是業者非無為法。由有食故。如經言。七菩提分以食為因。若無為者不須食因。以此義故道是有為。汝問。若道是一一人修時余人應得。譬如衣等。若不爾者則不應說由此一道者。答多道非一。何以故。果不同故。由道異故。故果有異。如路異故行異。復次體異故道異。謂見道修道等。亦如四苦樂遲速。復次根異故道異。謂九學九無學辟支佛佛。由根差別。是故有異。依種性故說由一道。如世說一谷。如經言。三世諸佛若觀若說是此四諦。而苦等三諦體實不常。由一道言亦復如是。汝問。若諸圣人同得一道。云何智慧不同。若智慧不同。云何解脫平等者。答觀一切一切種境界得成正覺。是故佛道不同二乘。如經言。若人當知一切一切種境界。當知是人名為世尊。通達平等道故。唯滅本惑三乘人等。如經言。解脫五陰與解脫無異。如多種火各燒然薪灰盡無異。由火不同熱觸光明威德有異。如是智慧差別。所滅惑除解脫是同故。佛定智威德及恩。由道差別難可思量。如大輪經說。汝問。若道非心法無情等物亦應有道。若心非心法修則不具。若是心法諸相違法。云何一心并有者。答心是生死分是世間法。道是出世法。兩不相應。如法非法故。說道非心法。依境名心。求能名道。兩若一體則自性自知。為免此失故。說道非心法。譬如壽命及無想無心等定。雖非心法而壁等中無道。亦如是。道雖有心非心處位。達皆有故無不具修。復次修有三種。謂守習研故無不具然。道亦可說是心法。何以故。與正思惟同生滅故。譬如一心。如經言。以心作增上故得一心。是名心定。即是道分。同一出離。同成一事。故共一心而不相違。汝問。若道至除惑。則相違法一心并有。若不至者于他相續云何不除者。答道不至惑而能除惑。如道不至破戒能除自破戒不除他破戒。除惑亦爾。于自他相續雖俱不至。但除自惑不能除他惑。分別部說。非至非不至此時除惑。以不生為滅故。譬如治病。苦受已至醫不能治。何以故。不可轉苦為樂故。苦受未至醫亦不治。何以故。無所有故。若爾為何所治。但作違緣。令未生苦永不得起。道能除惑亦復如是。汝問。若分俱起則有多作意。若次第起則但有一分者。答由成一事故得俱起。非緣別境故。無多意相雜俱起。由功能故差別可見。譬如欲等。汝問。云何止立八分不增不減者。答此問不窮。是故置答。復次對治八邪分故說八分

復次為攝三身。復次為對治三刺三結三火三毒故說八分。復次藏論中說。能成八功德心故說八分。由得正見故心清凈。由得正覺故心鮮潔。由得正言故心平但。由得正業故心無悔。由得正命故心軟滑。由得正精進故心隨教。由得正念故心安住。由得正定故心不動。汝問。云何不取欲等余法者。答但取勝法。或取強用。或取能任重擔。或俱攝盡正言正業正命。是須陀洹分信為三攝故。須陀洹具四智信。欲即是信

復次此信亦正見攝。須陀洹人得智信故。喜猗舍正定所攝。是故八分攝諸分盡。汝問。云何一法作三種說。或說中道能滅福惡行至盡苦者。答由三勝事故。譬如日能破闇名光。能分別晝夜名日。能分別剎那等故名時。本圣道亦爾。能離二邊故名中道。能除黑白二業名滅福惡。拔除身心苦故。故說行至苦盡。或除三世道故說行至苦盡。汝問。云何說正見為初者。答為上首故譬于王。如經言。一切有為法中般若最勝

復次能作勝功德故。若智慧勝諸德皆勝。如舍利弗由正見故不觀他面。如首羅長者由正見故其心難動。如阿輸柯王由此正見他不能引。如質多羅長者能拔除災橫本故。如經言。由明起故無明滅盡。是故正見為初。汝問。云何說先行者。答由得正見余分。得出世得無流得不共。或說由正見力余分得解脫道名。如經言。比丘是正見人。身口意業為得可愛勝美果故。如經廣說。故以正見為先行。汝問。正見有何義者。答謂不倒證照為見。自所依止真實種類無倒證照

復次真如名正觀名為見。如實觀圣諦故名正見

復次正者可贊嘆義。見者光明義。可贊光明故名正見。如經言。諸光明中此光最勝所謂正見

復次勝德境智行。是名正見。何以故。是正定位說名正見。如種子譬經說。復次理足論說。由境正故智正。不由智正故境正。有為有流相相應故一切唯苦。決定知此是名正見。如佛為大迦旃延說

又藏論說。對治無智疑智倒智。能度苦等。真實此智名為正見。汝問。見者既無孰為能見者。答眾緣聚集共成此見。無別一物為其見者譬如花果。又如偈說

　有見無能見　　何法為見者
　從緣和合生　　見色言是虛
　是法集時見　　合散無能見
　但因緣所作　　如戾人無者　

法從緣生。不可說屬一。如佛為破求那說。我不說識為能識。何以故。此名具分假名所作故。汝問。正見與十善正見兩異云何者。答俗智在十善。真智在八正。能感后生。以苦為果。觀業為境。如此正見在十善法。能滅三有。涅槃為果。緣諦為境。如此正見在八圣道。汝問。若由正見一時見諦應有多境。若不爾者非念念滅者。答一時能成四事。故說一時。不為境異故。理足論說。修觀行人以圣智慧。通達毛孔能斷諸惑

又余經說若通觀三受。諸事已辦。無更所作。由通相法諦無我相。是故一時通觀四諦。如次第觀中緣無常苦無我一時通苦諦。汝問。若正見已了諸諦余分何用者。答一切諸分能滅自對治。各各有用如吐下方

復次一切諸分。于自事中各為上首共成一事。譬如車分及車車分。各有自事共成運載。道分及道亦復如是。汝問。正覺何義者。答未曾有計今日如生。是名正覺

復次是平等法由想行緣起故

復次體相境界果共相扶合。故名正覺

復次如見隨擇不舍名為正覺。如牛齝食。汝問。云何三法成一者。答同一相故如余道分

復次善聽計平等故。譬如定分

復次緣涅槃為境。如無相定故三成一。汝問。若依二定證得流盡。正覺不具道分有闕。此義應救者。答若依二定修八正道。但無初定覺觀分。非無道分中覺。譬如初定及三摩提無有覺觀

復次由事成故說有正覺。不由體在故。如有學五根

復次能拔除對治故說有正覺。譬如正言。汝問。正言何義者。答永受誓不破名為正言。如瞿師羅傳

復次是言清凈。由除愿取垢滅故

復次法然所得永善行。是名正言。正言戒有二種

一不令知。如經言。是人離妄語等。二令知。如經言。是人時語實語等。汝問。若有語言道修無定。何以故。如佛說定以聲為刺。若無不成道分者。答道分故非刺。譬如正覺喜覺分等

復次聲刺不定。如見女人。經言。數見女人為修梵行刺。然非阿羅漢刺。已除刺故

又經言。大象說在定行立等亦靜。若觀行人正思說法。心則有定。不由有言故無定。經部師說。但離四言即是正言。如世間說。已離如正作。如說。此馬快行此人善續。汝問。正業何義者。答經說。離身惡業名為正業

又經說。是身業不析不流不頒。自在無取能生寂靜。是名正業

復次由觀過失遠離殺生。不作不行遮止不樂。是名正業。汝問。一切分皆是正業。云何說一名為正業者

答若離此名別名不顯。如法界法入等。非眼識等所緣故。不令他知。說名正業。一切諸業所依止故。譬如業基。汝問。若說離作名為正業。離則非作云何成業者。答不作故起惡業作守護善。應知是業。如經言。我說作我說不作

復次能除黑白二業故說不作。能作對治業故說名作

復次正業亦名正業除。由此名故作不作義。此名得成。譬如由眼說見由眼亦說不見。若不作云何知有此業。答有多因緣此業可知。由經言。色有三種。一有見有礙。二無見有礙。三無見無礙。又說有無流色。又說由七福德利故。又說由教他亦有十業道。又說比丘有法非十一入攝。謂無見無礙不說無色

復次若無此業。八分圣道則不具足。何以故。正入觀時不行三業故。難曰。是義不然。何以故。在方便中已修三業故。如經言。是人如是見如是知是正見。得修圓滿及正覺精進正念正定。先時正言正業正命先已清凈。答依世間離欲道戒故說此言

復次波羅提木叉戒亦不應有。何以故。當受時有。后在異心不應說名比丘比丘尼

又經說。此業名為堤塘。能遮破戒故。若無不能止惡。經部師說。此證殊多。甚為希有義不如此。何以故。汝言。由說三色故。知有無作者。是義不然。諸觀行師目連阿尼樓馱等說。有定境色由定力得。此色非眼根境界故說無見。不障處所故名無礙。若汝言。若爾云何名色者。此與無作等故。還難汝義。汝言。由說無流色知有無作者。是義不然。此色亦是定力生。由定無流故色亦無流

又諸師解。阿羅漢色亦是無流。非流依止故。難曰。此義不然。如經言。何者有流法。謂一切眼一切色等。此色非流對治故說有流。若爾此色或有流或無流。答若爾何有。難曰。相相雜故。答如有流相無流相。不知有何相雜。復次若色入一向有流。云何經中偏簡擇說不通途說。經曰。有流色者。謂有取心堅覆藏所依故。名有流色。汝言。由七福德利故知有無作者。此義不然。經部師說。如汝受用施主施物。由受者功德被利益故。施主雖在異心。由前施作意熏修相續次第轉勝。由此勝故能生未來隨多少報。依此相續說施主功德生長。若汝言。由他相續勝負及隨用故。若在異心是相續轉勝。云何得成者。是義不然。何以故。與無作等故汝執無作。由他相續勝負。及隨用因他相續。云何得成。問不增長福德種類中無教云何恒生。答由數習緣戒定作意故。乃至眼中增長隨逐。問若爾郁伽長者經其義云何。經言。若比丘持戒行善。受用施主衣食等。已修無量心定。身證此定入林中住。由此受用施主福德善樂增流無量。應當信知。此中有何作意。故知相續轉勝是正道理。汝言。若無作無教如他作業業道。云何得成者。經部師亦作此說。由此教故。他或離或受殺害等苦故。能教者于微細相續善惡增勝。由此轉勝能生未來隨多少報。若人自作隨事成時相續轉勝。名為業道。是義應知。果假因名故。是身口事果。假身口名義亦如是。如意身口無教。有大德說。依眾生取陰。由三時作意。得殺生罪。謂當為我殺正殺殺已。此解亦不然。雖有三意業道未必得成。何以故。未斷母等命根。起三意人無逆罪故。若人自害他命。由此三意得罪可然。難曰。等不可見。何故憎嫉誹謗無教而信受相續轉勝。答無此憎嫉。但由心運身業道事成。若謂行者有別法異心。我所不喜。由心加行是事得成。此事成故相續轉勝。是義可喜。何以故。由心相續果得成故。汝言。法入佛不說無色知有無教者。此義已答。如定境界色。汝言。若無此業八道不成故知有無教者。此義應辯。朋友汝應為說。入諦觀人正言正業正命。云何得有。此人在觀為有言說作業。求覓四事故有此三。為當不爾。答不然。何者正在觀時。得此三種無教。由此得故。若出觀后不在邪言等中。但住正言等。是故因中假得果名。故說無教名正言等。論主答是中何不執如此。若正在觀中離于無教。得在如是意。得如是依。由得此故。后出觀時不在邪言等中。但住正言等。是故因中假得果名。故說相續轉勝名正言等。以此義故。道有八分

又上座部說。但不作惡名為三分。何以故。由圣道力法決定不作。依止無流道故名無流。未必一切處被數法。皆真實有如八世法。謂得不得名無名譽毀樂苦。是中不得更無別法

又余師說。波羅提木叉戒。是三道分。依先方法作信受意。由此作意能防身口遮所作惡。說名波羅提木叉戒。若汝言。人在異心則無守護者。是義不然。由數習故。犯戒緣來作意即至。說此作意名為堤塘。何以故。由憶先誓差不作惡。為有此用故須受戒

復次若如汝立。有別無教能遮破戒者。則不應有失念犯戒。不須廣辯。若爾不爾。決定應知。八正道中戒有三分。為道基故。譬之如地。以先行故。譬如王。能度生死蕀刺稠林故譬足。可愛香故如天檀葉。清凈傳傳能到涅槃。如七車譬。又余師說。引經為證。是道果故。恭敬利養因緣故。非守護對治故。翻令知所得故。知有此戒。又余師說。云何無教是色而非身受。答無教屬身口業。為色所攝。身受者與心相應。為名所攝

復次無教是身業故屬身。受是心法故屬心

復次無教亦戒亦色色陰所攝。身受心法受陰所攝。今論所辯此法心業所依故。由身口成就假得其名。此法與受何異。答受陰所攝此法通諸陰攝。何以故。依相續故。汝問。離撾打等云何不說為道分者。答有學圣人未寂靜故。譬如制罪。以不遍故如非梵行。以不定故。如布疏陀分。為資糧故譬如施等。今論所辯分明八戒。此中說名三圣道分。汝問。正業正命與十善正業正命有異云何者。答可壞除不可壞除。從出世正見起。無流甘露為果。從世正見起有流取陰為果。能生福德是名業道。能離福德名為道分。汝問。正命何義者。答正命有二種。一白衣離五種販賣。二出家人出離五種邪命。復次依理求覓受用衣食等四緣。復次知足無失圣種所攝。及守護身口。復次先因智慧遠離身心邪具。是名正命。汝問。正命若身口業攝。云何別立者。答通在二攝。由義異故。別立可知。譬如諸陰通是行攝。由義異故別立四陰。復次體有二故。譬如身觀。經言。于身觀身住。復次正命異前二分。譬如惑數。汝問。何為精進者。答行于處處隨地差別。為得種種善法。策起身心不舍荷負。復次為滅惡法證于善法。常行勇猛。是名精進。復次修行是處不倒身心勤力。是名精進。汝問。何相何用何緣何義者。答策起身心為相。不退墮為用。起精進類為緣。藏論中說。精進者勇猛為相。不沈為用。四正勤為緣。勝利行為義。若懈怠人行無勝利行

復次難勝力故。若人有精進。于煩惱戰斗有難勝力。若懶惰人則無此事。復次此行能散破除舍。是精進義。汝問。若滅惡是善則無二精進。若非善者滅諦則非善。答滅惡者唯是無物。善則不爾。故精進有二。復次滅惡名真實善。所余即三善。何以故。有四善故。離破戒臭名為滅惡。戒香發起名為生善。譬如熱靜異于冷生。汝問。若一心修正勤即具足者。則無四正勤。若次第修者則助道修不具。答一心得修四正勤。譬如一心通觀四諦。何以故。由此修故。未生諸惡不得生。已生諸惡不得住。善法未生得生。已生得堅住。是故精進由體故一。由用故四。又分別部說。若持戒觀行人。為除定對治修四正勤。已生之惡能障定。由精進故滅。未生破戒后不得生。未生定得生。已有凈戒得堅固住。以是義故。精進唯一事用有四。復次有說。四正勤次第起。譬如得定。何以故。有正勤但能破上心惑。有余正勤能拔隨眠惑。又有正勤。能生未生根。又有正勤。能令已生堅固。故道品修非是散修。有正勤故。汝問。何者正念者。答不忘先所知境。是名正念。猶熟取相。如經言。心悎心系等是名為念。汝問。何相何用何緣何義者。答境界后憶為相。心境不離為用。六念為緣。自憶令憶名為念義。譬如菩提自覺令覺。復次藏論說。心澄凈為相不忘失。若失還現。復次能守境界是智依止。故名為念。復次念有四種。一隨執名句味。二能隨所執義。三能隨所思義。四能隨通達所思義。今論所辯正明第四。汝問。諸有為法剎那不住念云何成。何以故。他見他憶無此義故者。答若知者異念則不成。如張見王憶。若智相續異念亦不成。如見牛不憶馬等。若智一念亦不成。無后智故。及此三義則名為念。又釋若不相關則他見他不得憶。如此人見彼人不憶。若因緣相關則他見他得憶。譬如童子少壯老弱智念得隨逐生。復次譬如種子。不相關故。麥種不生谷芽。若因果相關而有異者。是谷類等種子芽莖支節葉位得隨逐生。若一念亦不成。因果不立故。如種子恒一芽則不生。由相關不異不一故念得成。汝問。若一切諸法皆是念處。念根即是念處則義不相應。答今論所辯。念根即四念處。但不以境界分別根故。譬如智根智量

復次念處有三種。一自性念處。但生憶念譬如王。二雜念處。若法能助于念。亦名為念。如王臣佐亦得王名。三境界念處。由念緣此起。亦得名念。如王住處。是故念根即是念處。義不相違。汝問。若念獨自不能守一法者。云何經說。有念一守者。答念是守護中第一增上緣。故說一守。譬如王勝。如經言。一切諸法念為增上緣。為守護故。復次一念能護一切行。故說一守。如經言。是念行一切處。復次一切念能守六根。如當門人。復次是念能錄一心。如人手捻陰陽筒口。復次能守一相續故名一守。如護一子。復次六根被系。于一念柱不散住自境。如六眾生同系一柱。是故經言。有念一守。汝問。云何有時能憶有時不憶者。答有三因緣故能生念。一數習。由數習身口意如夢中見。二相。由順逆相憶。似不似境。三澄清。由心澄凈念即得起。如凈器水得見面像。若反此三則不得憶。又臨死及初生重苦所逼。忘失本念故不憶宿命。復次有六因緣能生于念。如偈言

　順逆及數習　　一處共會聚
　定力及因力　　此六為念因　

順者。如見他似兒便憶自子。逆者。由觸熱故憶昔時冷。數習者。如所串行事自然憶。一處會聚者。如人見庵羅樹憶其酸味。定力者。如得三明人憶宿住事。因力者。猶如圣人及大行善人憶過去生。汝問。何者三摩提。答經說心定住靜名三摩提。又阿毗達磨藏說。能攝法不散。名三摩提。復次是心相續。煩惱惡風所不能動。如密室燈。復次三摩提有二種。謂世間出世間。世間者。能生世間果報。與覺分相離。能伏上心惑。出世間者。能令度離世間與覺分相應。能拔隨眠惑。今論所辯。是出世定。汝問。何相何用何緣何義者。答心定住為相。伏對治為用。依心學為緣。復次藏論說。一心為相。不散為用。四定為緣。安心令直為義。如箭師調簳。世間說為三摩提箭。此言調直箭。如是調直心相續名三摩提。如偈言

　心跳擲散動　　難守亦難遮
　智人使調直　　如箭師調簳　

復次能安心平等。譬如馭車取平坦路避崄曲道。觀行人亦如是。能安置心于平等處門境相行。能遮不平等惡故。名三摩提。復次五蓋病銷。如人不病名三摩提。汝問。正定若是定。須陀洹人應無欲嗔。若不爾則違道理者。答所對治定在。由得果故驗其得定。譬如五根。復次專心向定故。譬如蜂雖系穢處心慕蓮花。故知恒在花處。圣人亦爾。雖處欲塵心樂寂靜。故知恒在定。復次如須陀洹人。無明雖在而明不失。復次如佛婆伽婆。雖有覺觀不出散心。恒在定故。須陀洹人定亦爾。故不違理。問圣道八分次第云何。答由能依理觀圣諦故。先立正見。于所觀法執視不舍。次立正覺。從此次立正言正業正命。于所觀法為離為得。次立精進。于所離得永不忘失。次立正念。由念不失。于所見境心不散動。次立正定

復次若八法俱起則無次第。而次第說不無道理。若人欲起涅槃。應先求正見。如人欲行必須有眼。如所見理執視簡擇。次立正覺。如所擇說次立正言。何以故。若有語言。依覺觀故。如言而行次立正業。此二清凈。次立正命。是人住戒。若起勤策次立精進。有精進故則念不失。次立正念。由有念故心一不散。次立正定

復次阿毗達磨藏說。此行以智慧為根本。何以故。四諦境深非智不了故。先立正見心觸此境。次立正覺。由此二分。于四諦中對自令知。次立正言由前二分如言發行。次立正業。由前兩分。口說身行受用四諦。次立正命。身心勤策為進諦理。次立精進。由此精進。于四諦境心用澄凈。次立正念。由此正念。于四諦境心及諸法永不散動。次立正定。復次由正見故。是觀行人不墮增上慢中。能如實分別自所得故。由正覺發起正言。是自所得能傳至他。由此正言能立能破能決。令他信有智慧。由有正業寧舍壽命不犯非法。故令他信有圣所愛戒。依法如量求用四緣故。由正命令他信有圣種知足。復次由正見正覺。及因正言能師子吼。由正業正命能顯所說義。由正精進未得令得。未滅令滅。由有正念沈起平時不忘三相。故定無障。由有正定滅除定障。能引六通諸德故后俱解脫

復次阿毗達磨藏說。由正見故說信根信力及欲。何以故。由有智慧信欲成故。由精進故。能攝正勤及精進根力覺分。由正定故攝心如意足。及定根定力喜猗舍定覺分等。以是義故。當知三十七品。是八道內攝。復次正見及正念。是毗婆舍那分。由此滅無明故。慧解脫為果。所余道分屬奢摩他分。由此離欲故。心解脫為果。是故略說道有二分。一毗婆舍那。二奢摩他。復次藏論說。正言業命三為戒聚。由有此戒拔除嗔惡根本。正覺精進正定三為定聚。由此拔除貪欲惡根。正見正念二為慧聚。由此拔除無明惡根。以此義故。道有三分

復次道有四。一方便道者。由此無礙道生。無礙道前皆名方便。二無礙道者。正能除障礙對治故。惑不礙故。名為無礙。三解脫道者。解脫無礙道所礙之惑。初起名為解脫。四勝道者。從解脫道后所余諸道。皆名勝道。問此四云何名為道。答由此進至涅槃故名為道。若爾解脫及勝云何名道。答道種類故。轉勝故。令前至后故。能至無余涅槃故。說名為道。復次道有四種。一苦道遲智。二苦道速智。三樂道遲智。四樂道速智樂道者。謂依止四定具分故。定慧平等故。無功用行故。以是義故。名為樂道。離此皆名苦道。謂依止未來定中間定三空定等。不具分故。定慧不等故。有功用行故。未來定者有慧少定。三空有定少慧。中間定者分不具故。定慧皆少。以是義故名為苦道。此之二道。若信根人得名為遲行。若智根人得名為速行。是八分圣道。約定約根故有四行。復次圣道或說三十七助覺。何法為覺。以盡智無生智名之為覺。由三種人成三品覺。謂聲聞菩提。辟支菩提。無上菩提。能滅無明令無余故。是自事已作不復更作。如實覺故。是名為覺。助者。三十七法隨從盡智無生智故名為助。由名故說三十七。不由于體。今論所辯體唯有十。謂信精進念定慧喜輕安舍戒覺。阿毗達磨師說。體有十一。即開戒為二。所謂身口。復有阿毗達磨師說。體有十三。謂足欲及心故。經一切所得法。皆是助覺。但此十既勝故偏舉之。言三十七者。謂四念處。四正勤。四如意足。五根。五力。八圣道。七覺分。問此七科助覺安立何處。答凡有四位。一初發行位。二通達位。三見位。四修位。問次第云何。答是觀行人已住于戒。已能了別生死過失涅槃功德。離四諦觀無別方便。能了知此過失功德。為攝多境散心令住一處。為生對治伏四顛倒。令心如理入四諦觀。是故在先觀四念處。由四念觀已別諸法可取可舍。為取善舍惡故。次修行正勤。因四念觀正勤得成。由正勤觀惑障已凈。助法已立心隨意住故。次立四如意足。由此定力。于不疑境心有增上。由此信故。于不懈怠心有增上。由此精進所得善心。有助無障。于不忘境心有增上。由此念故攝在一境。于無散中心有增上。由此定故。如實觀境心有增上。由當體增上故。于不退位。心有增上。由不退故。于通達分心有增上故。次立五根。是五根增長至最上上品故。下惑不能破故。余世間法不能勝故。無流心次第緣故。不退圣位故。以是義故。次立五力。已見彼此得失。已得真路。已得決心。已得眼。已得足。由五力故得出世行。故次立八圣道。由八圣道破見諦惑已。得近盡智無生智故。轉此道名七覺分。是故次第立三十七。四念處觀是初發行位。即解脫分。四正勤名忍位。四如意足是名位。五根名相位。五力名第一法位。此四通名決了位。八圣道名見位。七覺分名修位。盡智無生智名究竟位。是果非因故。不立為道。復次此道或說名梵輪。梵輪者。佛世尊及弟子所轉故。此圣道有六種義。譬之如輪。一速疾行。謂或一心。或十二心。或十五心。遍行三界四諦故名速疾。二舍此到彼。謂舍世間到出世間等。三上下行故。謂或在法忍。或在類忍等。四從此至彼。謂從師師相續解。至弟子相續解。五轂輻輞相似故。戒有三分為轂。正見正覺正精進正念為輻。正定為輞。六圣王輪。未伏能伏。已伏能守護。由無礙道能伏。解脫道能守。以是義故。名為梵輪。復次此八圣正見有五分。戒有六種。謂三業教無教。精進有九分。正念有八分。正定亦八分。此圣道若廣說則有三十七分。若中說則有八分。若略說或三分。或二分。偈言

　若人求涅槃　　滅止及妙離
　應常行精進　　聽思修四諦　

四諦論卷第四