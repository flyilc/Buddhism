　　No. 1689

請賓頭盧法

　　　　宋沙門釋慧簡譯


天竺國有優婆塞國王長者。若設一切會。常請賓頭盧頗羅墮誓阿羅漢賓頭盧者字也。頗羅墮誓者姓也。其人為樹提長者現神足故。佛擯之不聽涅槃。敕令為末法四部眾作福田。請時于靜處燒香禮拜。向天竺摩梨山。至心稱名言。大德賓頭盧頗羅墮誓。受佛教敕。為末法人作福田。愿受我請。于此處食。若新作屋舍。亦應請之言。愿受我請。于此舍床敷止宿。若普請眾僧澡浴時。亦應請之言。愿受我請。于此洗浴。及未明前具香湯凈水澡豆楊枝。香油調和冷暖。如人浴法。開戶請入。然后閉戶。如人浴訖頃。眾僧乃入。凡會食澡浴。要須一切請僧至心求解脫。不疑不昧。信心清凈。然后可屈。近世有一長者聞說賓頭盧阿羅漢受佛教敕為末法人作福田。即如法施設大會。至心請賓頭盧。氍氀下遍布華。欲以驗之。大眾食訖。發氍氀華皆萎。懊惱自責。不知過所從來。更復精竭。審問經師。重設大會。如前華亦復皆萎。復更傾竭盡家財產。復作大會。猶亦如前。懊惱自責。更請百余法師。求請所失。懺謝罪過。如向上座一人年老。四布悔其愆咎。上座告之。汝三會請我。我皆受請。汝自使奴門中見遮。以我年老衣服弊壞。謂是被擯。賴提沙門不肯見前。我以汝請欲強入。汝奴以杖打我。頭破額右角瘡。是第二會亦來。復不見前。我又欲強入。復打我頭額中瘡。是第三會亦來。如前被打。頭額左角瘡。是皆汝自為之。何所懊惋。言已不現。長者乃知是賓頭盧。自爾以來。諸人設福皆不敢復遮門。若得賓頭盧。其坐華即不萎。若新立房舍床榻。欲請賓頭盧時。皆當香湯灑地。燃香油燈。新床新褥奮綿敷之。以白練覆綿上。初夜如法請之。還閉房戶。慎勿輕慢窺看。皆各至心信其必來。精誠感徹。無不至也。來則耨上現有臥處。浴室亦現用湯水處。受大會請時。或在上坐。或在中坐。或在下坐。現作隨處僧形。人求其異終不可得。去后見坐處華不萎乃知之矣

請賓頭盧法