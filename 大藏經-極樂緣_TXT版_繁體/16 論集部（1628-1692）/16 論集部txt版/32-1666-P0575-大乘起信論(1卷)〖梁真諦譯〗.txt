　　No. 1666 [No. 1667]

　　大乘起信論序

　　　　揚州僧智愷作


夫起信論者。乃是至極大乘。甚深秘典。開示如理緣起之義。其旨淵弘。寂而無相。其用廣大寬廓無邊。與凡圣為依。眾法之本。以其文深旨遠。信者至微。故于如來滅后六百余年。諸道亂興。魔邪競扇。于佛正法毀謗不停。時有一高德沙門。名曰馬鳴。深契大乘窮盡法性。大悲內融隨機應現。愍物長迷故作斯論。盛隆三寶重興佛日。起信未久回邪入正。使大乘正典復顯于時。緣起深理更彰于后代。迷群異見者。舍執而歸依。闇類偏情之黨。棄著而臻湊。自昔已來。久蘊西域。無傳東夏者。良以宣譯有時。故前梁武皇帝。遣聘中天竺摩伽陀國取經。并諸法師。遇值三藏拘蘭難陀。譯名真諦。其人少小博采。備覽諸經。然于大乘偏洞深遠。時彼國王應即移遣。法師苦辭不免。便就泛舟。與瞿曇及多侍從。并送蘇合佛像來朝。而至未旬便值侯景侵擾。法師秀采擁流。含珠未吐。慧日暫停。而欲還反。遂囑值京邑英賢慧顯智韶智愷曇振慧旻。與假黃鉞大將軍太保蕭公勃。以大梁承圣三年。歲次癸酉九月十日。于衡州始興郡建興寺。敬請法師敷演大乘。闡揚秘典。示導迷徒。遂翻譯斯論一卷。以明論旨。玄文二十卷。大品玄文四卷。十二因緣經兩卷。九識義章兩卷。傳語人天竺國月支首那等。執筆人智愷等。首尾二年方訖。馬鳴沖旨。更曜于時。邪見之流伏從正化。余雖慨不見圣。慶遇玄旨。美其幽宗。戀愛無已。不揆無聞。聊由題記。儻遇智者。賜垂改作

大乘起信論一卷

　　　　馬鳴菩薩造


　　　　梁西印度三藏法師真諦譯


　歸命盡十方　　最勝業遍知
　色無礙自在　　救世大悲者
　及彼身體相　　法性真如海
　無量功德藏　　如實修行等
　為欲令眾生　　除疑舍耶執
　起大乘正信　　佛種不斷故　

論曰。有法能起摩訶衍信根。是故應說。說有五分。云何為五。一者因緣分。二者立義分。三者解釋分。四者修行信心分。五者勸修利益分

初說因緣分

問曰。有何因緣而造此論

答曰。是因緣有八種。云何為八。一者因緣總相。所謂為令眾生離一切苦得究竟樂。非求世間名利恭敬故。二者為欲解釋如來根本之義。令諸眾生正解不謬故。三者為令善根成熟眾生于摩訶衍法堪任不退信故。四者為令善根微少眾生。修習信心故。五者為示方便消惡業障善護其心。遠離癡慢出邪網故。六者為示修習止觀。對治凡夫二乘心過故。七者為示專念方便。生于佛前必定不退信心故。八者為示利益勸修行故。有如是等因緣。所以造論

問曰。修多羅中具有此法何須重說

答曰。修多羅中雖有此法。以眾生根行不等受解緣別。所謂如來在世眾生利根。能說之人色心業勝。圓音一演異類等解。則不須論。若如來滅后。或有眾生能以自力廣聞而取解者。或有眾生亦以自力少聞而多解者。或有眾生無自心力因于廣論而得解者。自有眾生復以廣論文多為煩。心樂總持少文而攝多義能取解者。如是此論。為欲總攝如來廣大深法無邊義故。應說此論

已說因緣分

次說立義分

摩訶衍者。總說有二種。云何為二。一者法。二者義。所言法者。謂眾生心。是心則攝一切世間法出世間法。依于此心顯示摩訶衍義。何以故。是心真如相。即示摩訶衍體故。是心生滅因緣相。能示摩訶衍自體相用故。所言義者。則有三種。云何為三。一者體大。謂一切法真如平等不增減故。二者相大。謂如來藏具足無量性功德故。三者用大。能生一切世間出世間善因果故。一切諸佛本所乘故。一切菩薩皆乘此法到如來地故。已說立義分

次說解釋分

解釋分有三種。云何為三。一者顯示正義。二者對治邪執。三者分別發趣道相。顯示正義者。依一心法。有二種門。云何為二。一者心真如門。二者心生滅門。是二種門皆各總攝一切法。此義云何。以是二門不相離故。心真如者。即是一法界大總相法門體。所謂心性不生不滅。一切諸法唯依妄念而有差別。若離妄念則無一切境界之相。是故一切法從本已來。離言說相離名字相離心緣相。畢竟平等無有變異不可破壞。唯是一心故名真如。以一切言說假名無實。但隨妄念不可得故。言真如者。亦無有相。謂言說之極因言遣言。此真如體無有可遣。以一切法悉皆真故。亦無可立。以一切法皆同如故。當知一切法不可說不可念故。名為真如

問曰。若如是義者。諸眾生等云何隨順而能得入

答曰。若知一切法雖說無有能說可說。雖念亦無能念可念。是名隨順。若離于念名為得入

復次真如者。依言說分別有二種義。云何為二。一者如實空。以能究竟顯實故。二者如實不空。以有自體具足無漏性功德故。所言空者。從本已來一切染法不相應故。謂離一切法差別之相。以無虛妄心念故。當知真如自性。非有相非無相。非非有相非非無相。非有無俱相。非一相非異相。非非一相非非異相。非一異俱相。乃至總說。依一切眾生以有妄心念念分別。皆不相應故。說為空。若離妄心實無可空故。所言不空者。已顯法體空無妄故。即是真心常恒不變凈法滿足。故名不空。亦無有相可取。以離念境界唯證相應故。心生滅者。依如來藏故有生滅心。所謂不生不滅與生滅和合非一非異。名為阿梨耶識。此識有二種義。能攝一切法生一切法。云何為二。一者覺義。二者不覺義。所言覺義者。謂心體離念。離念相者等虛空界無所不遍。法界一相即是如來平等法身。依此法身說名本覺。何以故。本覺義者。對始覺義說。以始覺者即同本覺。始覺義者。依本覺故而有不覺。依不覺故說有始覺。又以覺心源故名究竟覺。不覺心源故非究竟覺。此義云何。如凡夫人覺知前念起惡故。能止后念令其不起。雖復名覺即是不覺故。如二乘觀智初發意菩薩等。覺于念異念無異相。以舍粗分別執著相故。名相似覺。如法身菩薩等。覺于念住念無住相。以離分別粗念相故。名隨分覺。如菩薩地盡。滿足方便一念相應。覺心初起心無初相。以遠離微細念故。得見心性。心即常住名究竟覺。是故修多羅說。若有眾生能觀無念者。則為向佛智故。又心起者。無有初相可知。而言知初相者。即謂無念。是故一切眾生不名為覺。以從本來念念相續未曾離念故。說無始無明。若得無念者。則知心相生住異滅。以無念等故。而實無有始覺之異。以四相俱時而有皆無自立。本來平等同一覺故

復次本覺隨染。分別生二種相。與彼本覺不相舍離。云何為二。一者智凈相。二者不思議業相。智凈相者。謂依法力熏習。如實修行。滿足方便故。破和合識相。滅相續心相。顯現法身。智淳凈故。此義云何。以一切心識之相皆是無明。無明之相不離覺性。非可壞非不可壞。如大海水因風波動。水相風相不相舍離。而水非動性。若風止滅動相則滅。濕性不壞故。如是眾生自性清凈心。因無明風動。心與無明俱無形相不相舍離。而心非動性。若無明滅相續則滅。智性不壞故。不思議業相者。以依智凈。能作一切勝妙境界。所謂無量功德之相常無斷絕。隨眾生根自然相應。種種而見得利益故

復次覺體相者。有四種大義。與虛空等猶如凈鏡。云何為四。一者如實空鏡。遠離一切心境界相。無法可現非覺照義故。二者因熏習鏡。謂如實不空。一切世間境界悉于中現。不出不入不失不壞常住一心。以一切法即真實性故。又一切染法所不能染。智體不動。具足無漏熏眾生故。三者法出離鏡。謂不空法。出煩惱礙智礙。離和合相淳凈明故。四者緣熏習鏡。謂依法出離故。遍照眾生之心。令修善根。隨念示現故。所言不覺義者。謂不如實知真如法一故。不覺心起而有其念。念無自相不離本覺。猶如迷人依方故迷。若離于方則無有迷。眾生亦爾。依覺故迷。若離覺性則無不覺。以有不覺妄想心故。能知名義為說真覺。若離不覺之心。則無真覺自相可說

復次依不覺故生三種相。與彼不覺相應不離。云何為三。一者無明業相。以依不覺故心動說名為業。覺則不動。動則有苦。果不離因故。二者能見相。以依動故能見。不動則無見。三者境界相。以依能見故境界妄現。離見則無境界。以有境界緣故復生六種相。云何為六。一者智相。依于境界心起分別愛與不愛故。二者相續相。依于智故生其苦樂覺。心起念相應不斷故。三者執取相。依于相續緣念境界。住持苦樂心起著故。四者計名字相。依于妄執分別假名言相故。五者起業相。依于名字尋名。取著造種種業故。六者業系苦相。以依業受果不自在故。當知無明能生一切染法。以一切染法皆是不覺相故

復次覺與不覺有二種相。云何為二。一者同相。二者異相。同相者。譬如種種瓦器皆同微塵性相。如是無漏無明種種業幻。皆同真如性相。是故修多羅中依于此真如義故說一切眾生本來常住入于涅槃。菩提之法非可修相非可作相。畢竟無得。亦無色相可見。而有見色相者。唯是隨染業幻所作。非是智色不空之性。以智相無可見故異相者。如種種瓦器各各不同。如是無漏無明。隨染幻差別。性染幻差別故

復次生滅因緣者。所謂眾生依心意意識轉故。此義云何。以依阿梨耶識說有無明。不覺而起。能見能現。能取境界。起念相續。故說為意。此意復有五種名。云何為五。一者名為業識謂無明力不覺心動故。二者名為轉識。依于動心能見相故。三者名為現識。所謂能現一切境界。猶如明鏡現于色像。現識亦爾。隨其五塵對至即現無有前后。以一切時任運而起常在前故。四者名為智識謂分別染凈法故。五者名為相續識。以念相應不斷故。住持過去無量世等善惡之業令不失故。復能成熟現在未來苦樂等報。無差違故。能令現在已經之事忽然而念。未來之事不覺妄慮。是故三界虛偽唯心所作。離心則無六塵境界。此義云何。以一切法皆從心起妄念而生。一切分別即分別自心。心不見心無相可得。當知世間一切境界。皆依眾生無明妄心而得住持。是故一切法。如鏡中像無體可得。唯心虛妄。以心生則種種法生。心滅則種種法滅故

復次言意識者。即此相續識。依諸凡夫取著轉深計我我所。種種妄執隨事攀緣。分別六塵名為意識。亦名分離識。又復說名分別事識。此識依見愛煩惱增長義故。依無明熏習所起識者。非凡夫能知。亦非二乘智慧所覺。謂依菩薩。從初正信發心觀察。若證法身得少分知。乃至菩薩究竟地不能知盡。唯佛窮了。何以故。是心從本已來自性清凈。而有無明。為無明所染。有其染心。雖有染心而常恒不變。是故此義唯佛能知。所謂心性常無念。故名為不變。以不達一法界故心不相應忽然念起名為無明。染心者有六種。云何為六。一者執相應染。依二乘解脫及信相應地遠離故。二者不斷相應染。依信相應地修學方便漸漸能舍。得凈心地究竟離故。三者分別智相應染。依具戒地漸離。乃至無相方便地究竟離故。四者現色不相應染依色自在地能離故。五者能見心不相應染。依心自在地能離故。六者根本業不相應染。依菩薩盡地得入如來地能離故。不了一法界義者。從信相應地觀察學斷。入凈心地隨分得離。乃至如來地能究竟離故。言相應義者。謂心念法異。依染凈差別。而知相緣相同故。不相應義者。謂即心不覺常無別異。不同知相緣相故。又染心義者。名為煩惱礙。能障真如根本智故。無明義者。名為智礙。能障世間自然業智故。此義云何。以依染心能見能現。妄取境界違平等性故。以一切法常靜無有起相。無明不覺妄與法違故。不能得隨順世間一切境界種種智故

復次分別生滅相者有二種。云何為二。一者粗。與心相應故。二者細。與心不相應故。又粗中之粗凡夫境界。粗中之細及細中之粗菩薩境界。細中之細是佛境界。此二種生滅。依于無明熏習而有。所謂依因依緣。依因者。不覺義故。依緣者。妄作境界義故。若因滅則緣滅。因滅故不相應心滅。緣滅故相應心滅

問曰。若心滅者云何相續。若相續者云何說究竟滅

答曰。所言滅者。唯心相滅非心體滅。如風依水而有動相。若水滅者。則風相斷絕無所依止。以水不滅風相相續。唯風滅故動相隨滅非是水滅。無明亦爾。依心體而動。若心體滅。則眾生斷絕無所依止。以體不滅心得相續。唯癡滅故心相隨滅非心智滅

復次有四種法熏習義故。染法凈法起不斷絕。云何為四。一者凈法。名為真如。二者一切染因。名為無明。三者妄心。名為業識。四者妄境界。所謂六塵。熏習義者。如世間衣服實無于香。若人以香而熏習故則有香氣。此亦如是。真如凈法實無于染。但以無明而熏習故則有染相。無明染法實無凈業。但以真如而熏習故則有凈用。云何熏習起染法不斷。所謂以依真如法故有于無明。以有無明染法因故即熏習真如。以熏習故則有妄心。以有妄心即熏習無明。不了真如法故不覺念起現妄境界。以有妄境界染法緣故即熏習妄心。令其念著造種種業。受于一切身心等苦。此妄境界熏習義則有二種。云何為二。一者增長念熏習。二者增長取熏習。妄心熏習義則有二種。云何為二。一者業識根本熏習。能受阿羅漢辟支佛一切菩薩生滅苦故。二者增長分別事識熏習。能受凡夫業系苦故。無明熏習義有二種。云何為二。一者根本熏習。以能成就業識義故。二者所起見愛熏習。以能成就分別事識義故。云何熏習起凈法不斷。所謂以有真如法故能熏習無明。以熏習因緣力故。則令妄心厭生死苦樂求涅槃。以此妄心有厭求因緣故即熏習真如。自信己性。知心妄動無前境界。修遠離法。以如實知無前境界故。種種方便起隨順行不取不念。乃至久遠熏習力故無明則滅。以無明滅故心無有起。以無起故境界隨滅。以因緣俱滅故心相皆盡。名得涅槃成自然業。妄心熏習義有二種。云何為二。一者分別事識熏習。依諸凡夫二乘人等。厭生死苦隨力所能。以漸趣向無上道故。二者意熏習。謂諸菩薩發心勇猛速趣涅槃故。真如熏習義有二種。云何為二。一者自體相熏習。二者用熏習。自體相熏習者。從無始世來具無漏法。備有不思議業。作境界之性。依此二義恒常熏習。以有力故能令眾生厭生死苦樂求涅槃。自信己身有真如法發心修行

問曰。若如是義者。一切眾生悉有真如等皆熏習。云何有信無信。無量前后差別。皆應一時自知有真如法。勤修方便等入涅槃

答曰。真如本一。而有無量無邊無明。從本已來自性差別厚薄不同故。過恒沙等上煩惱依無明起差別。我見愛染煩惱依無明起差別。如是一切煩惱。依于無明所起。前后無量差別。唯如來能知故。又諸佛法有因有緣。因緣具足乃得成辦。如木中火性是火正因。若無人知不假方便能自燒木。無有是處。眾生亦爾。雖有正因熏習之力。若不值遇諸佛菩薩善知識等以之為緣。能自斷煩惱入涅槃者。則無是處。若雖有外緣之力。而內凈法未有熏習力者。亦不能究竟厭生死苦樂求涅槃。若因緣具足者。所謂自有熏習之力。又為諸佛菩薩等慈悲愿護故。能起厭苦之心。信有涅槃修習善根。以修善根成熟故。則值諸佛菩薩示教利喜。乃能進趣。向涅槃道

用熏習者。即是眾生外緣之力。如是外緣有無量義。略說二種。云何為二。一者差別緣。二者平等緣。差別緣者。此人依于諸佛菩薩等。從初發意始求道時乃至得佛。于中若見若念。或為眷屬父母諸親。或為給使。或為知友。或為怨家。或起四攝乃至一切所作無量行緣。以起大悲熏習之力。能令眾生增長善根。若見若聞得利益故。此緣有二種。云何為二。一者近緣。速得度故。二者遠緣。久遠得度故。是近遠二緣。分別復有二種。云何為二。一者增長行緣。二者受道緣。平等緣者。一切諸佛菩薩。皆愿度脫一切眾生。自然熏習恒常不舍。以同體智力故。隨應見聞而現作業。所謂眾生依于三昧。乃得平等見諸佛故。此體用熏習。分別復有二種。云何為二。一者未相應。謂凡夫二乘初發意菩薩等。以意意識熏習。依信力故而能修行。未得無分別心與體相應故。未得自在業修行與用相應故。二者已相應。謂法身菩薩得無分別心。與諸佛智用相應。唯依法力自然修行。熏習真如滅無明故

復次染法從無始已來熏習不斷。乃至得佛后則有斷。凈法熏習則無有斷盡于未來。此義云何。以真如法常熏習故。妄心則滅法身顯現。起用熏習故無有斷

復次真如自體相者。一切凡夫聲聞緣覺菩薩諸佛無有增減。非前際生非后際滅。畢竟常恒。從本已來性自滿足一切功德。所謂自體有大智慧光明義故。遍照法界義故。真實識知義故。自性清凈心義故。常樂我凈義故。清涼不變自在義故。具足如是過于恒沙不離不斷不異不思議佛法。乃至滿足無有所少義故。名為如來藏。亦名如來法身

問曰。上說真如其體平等離一切相。云何復說體有如是種種功德

答曰。雖實有此諸功德義。而無差別之相。等同一味唯一真如。此義云何。以無分別離分別相。是故無二。復以何義得說差別。以依業識生滅相示。此云何示。以一切法本來唯心實無于念。而有妄心不覺起念見諸境界故說無明。心性不起即是大智慧光明義故。若心起見則有不見之相。心性離見即是遍照法界義故。若心有動非真識知無有自性。非常非樂非我非凈。熱惱衰變則不自在。乃至具有過恒沙等妄染之義。對此義故。心性無動則有過恒沙等諸凈功德相義示現。若心有起。更見前法可念者則有所少。如是凈法無量功德。即是一心更無所念。是故滿足名為法身如來之藏

復次真如用者。所謂諸佛如來。本在因地發大慈悲。修諸波羅蜜攝化眾生。立大誓愿盡欲度脫等眾生界。亦不限劫數盡于未來。以取一切眾生如己身故。而亦不取眾生相。此以何義。謂如實知一切眾生及與己身真如平等無別異故。以有如是大方便智。除滅無明見本法身。自然而有不思議業種種之用。即與真如等遍一切處。又亦無有用相可得。何以故。謂諸佛如來唯是法身智相之身。第一義諦無有世諦境界。離于施作。但隨眾生見聞得益故說為用。此用有二種。云何為二。一者依分別事識。凡夫二乘心所見者。名為應身。以不知轉識現故見從外來。取色分齊不能盡知故。二者依于業識。謂諸菩薩從初發意。乃至菩薩究竟地心所見者。名為報身。身有無量色。色有無量相。相有無量好。所住依果亦有無量種種莊嚴隨所示現即無有邊不可窮盡離分齊相。隨其所應常能住持不毀不失。如是功德皆因諸波羅蜜等無漏行熏。及不思議熏之所成就。具足無量樂相故。說為報身。又為凡夫所見者是其粗色。隨于六道各見不同。種種異類非受樂相故。說為應身

復次初發意菩薩等所見者。以深信真如法故少分而見。知彼色相莊嚴等事。無來無去離于分齊。唯依心現不離真如。然此菩薩猶自分別。以未入法身位故。若得凈心所見微妙其用轉勝。乃至菩薩地盡見之究竟。若離業識則無見相。以諸佛法身無有彼此色相迭相見故

問曰。若諸佛法身離于色相者。云何能現色相

答曰。即此法身是色體故能現于色。所謂從本已來色心不二。以色性即智故色體無形。說名智身。以智性即色故。說名法身遍一切處。所現之色無有分齊。隨心能示十方世界。無量菩薩無量報身。無量莊嚴各各差別。皆無分齊而不相妨。此非心識分別能知。以真如自在用義故

復次顯示從生滅門即入真如門。所謂推求五陰色之與心。六塵境界畢竟無念。以心無形相十方求之終不可得。如人迷故謂東為西方實不轉。眾生亦爾。無明迷故謂心為念心實不動。若能觀察知心無念。即得隨順入真如門故

對治邪執者。一切邪執皆依我見。若離于我則無邪執。是我見有二種。云何為二。一者人我見。二者法我見。人我見者。依諸凡夫說有五種。云何為五。一者聞修多羅說如來法身畢竟寂寞猶如虛空。以不知為破著故。即謂虛空是如來性。云何對治。明虛空相是其妄法體無不實。以對色故有。是可見相令心生滅。以一切色法本來是心實無外色。若無色者則無虛空之相。所謂一初境界唯心妄起故有。若心離于妄動。則一切境界滅。唯一真心無所不遍。此謂如來廣大性智究竟之義。非如虛空相故。二者聞修多羅說世間諸法畢竟體空。乃至涅槃真如之法亦畢竟空。從本已來自空離一切相。以不知為破著故。即謂真如涅槃之性唯是其空。云何對治。明真如法身自體不空。具足無量性功德故。三者聞修多羅說如來之藏無有增減。體備一切功德之法。以不解故即謂如來之藏有色心法自相差別云何對治。以唯依真如義說故。因生滅染義示現說差別故。四者聞修多羅說一切世間生死染法皆依如來藏而有。一切諸法不離真如。以不解故謂如來藏自體具有一切世間生死等法。云何對治。以如來藏從本已來唯有過恒沙等諸凈功德。不離不斷不異真如義故。以過恒沙等煩惱染法。唯是妄有性自本無。從無始世來未曾與如來藏相應故。若如來藏體有妄法。而使證會永息妄者。則無是處故。五者聞修多羅說依如來藏故有生死。依如來藏故得涅槃。以不解故謂眾生有始。以見始故復謂如來所得涅槃。有其終盡還作眾生。云何對治。以如來藏無前際故。無明之相亦無有始。若說三界外更有眾生始起者。即是外道經說。又如來藏無有后際。諸佛所得涅槃與之相應則無后際故。法我見者。依二乘鈍根故。如來但為說人無我。以說不究竟。見有五陰生滅之法。怖畏生死妄取涅槃。云何對治。以五陰法自性不生則無有滅。本來涅槃故

復次究竟離妄執者。當知染法凈法皆悉相待。無有自相可說。是故一切法從本已來。非色非心。非智非識。非有非無。畢竟不可說相。而有言說者。當知如來善巧方便。假以言說引導眾生。其旨趣者皆為離念歸于真如。以念一切法令心生滅不入實智故

分別發趣道相者。謂一切諸佛所證之道。一切菩薩發心修行趣向義故。略說發心有三種。云何為三。一者信成就發心。二者解行發心。三者證發心。信成就發心者。依何等人修何等行。得信成就堪能發心。所謂依不定聚眾生。有熏習善根力故。信業果報能起十善。厭生死苦欲求無上菩提。得值諸佛親承供養修行信心。經一萬劫信心成就故。諸佛菩薩教令發心。或以大悲故能自發心。或因正法欲滅。以護法因緣能自發心。如是信心成就得發心者。入正定聚畢竟不退。名住如來種中正因相應。若有眾生善根微少。久遠已來煩惱深厚。雖值于佛亦得供養。然起人天種子。或起二乘種子。設有求大乘者。根則不定若進若退或有供養諸佛。未經一萬劫。于中遇緣亦有發心。所謂見佛色相而發其心。或因供養眾僧而發其心。或因二乘之人教令發心。或學他發心。如是等發心悉皆不定。遇惡因緣或便退失墮二乘地

復次信成就發心者。發何等心。略說有三種。云何為三。一者直心。正念真如法故。二者深心。樂集一切諸善行故。三者大悲心。欲拔一切眾生苦故

問曰。上說法界一相佛體無二。何故不唯念真如。復假求學諸善之行

答曰。譬如大摩尼寶體性明凈。而有礦穢之垢。若人雖念寶性。不以方便種種磨治終無得凈。如是眾生真如之法體性空凈。而有無量煩惱染垢。若人雖念真如。不以方便種種熏修亦無得凈。以垢無量遍一切法故。修一切善行以為對治。若人修行一切善法。自然歸順真如法故。略說方便有四種。云何為四。一者行根本方便。謂觀一切法自性無生。離于妄見不住生死。觀一切法因緣和合業果不失。起于大悲修諸福德。攝化眾生不住涅槃。以隨順法性無住故。二者能止方便。謂慚愧悔過。能止一切惡法不令增長。以隨順法性離諸過故。三者發起善根增長方便謂勤供養禮拜三寶。贊嘆隨喜勸請諸佛。以愛敬三寶淳厚心故。信得增長。乃能志求無上之道。又因佛法僧力所護故。能消業障善根不退。以隨順法性離癡障故。四者大愿平等方便。所謂發愿盡于未來。化度一切眾生使無有余。皆令究竟無余涅槃。以隨順法性無斷絕故。法性廣大遍一切眾生平等無二。不念彼此究竟寂滅故。菩薩發是心故。則得少分見于法身。以見法身故隨其愿力。能現八種利益眾生。所謂從兜率天退入胎。住胎出胎。出家成道。轉法輪入于涅槃。然是菩薩未名法身。以其過去無量世來有漏之業未能決斷。隨其所生與微苦相應。亦非業系。以有大愿自在力故。如修多羅中或說有退墮惡趣者。非其實退。但為初學菩薩未入正位而懈怠者恐怖令使勇猛故。又是菩薩一發心后。遠離怯弱。畢竟不畏墮二乘地。若聞無量無邊阿僧祇劫勤苦難行乃得涅槃。亦不怯弱。以信知一切法從本已來自涅槃故。解行發心者當知轉勝。以是菩薩從初正信已來。于第一阿僧祇劫將欲滿故。于真如法中深解現前所修離相。以知法性體無慳貪故。隨順修行檀波羅蜜。以知法性無染離五欲過故。隨順修行尸波羅蜜。以知法性無苦離嗔惱故。隨順修行羼提波羅蜜。以知法性無身心相離懈怠故。隨順修行毗梨耶波羅蜜。以知法性常定體無亂故。隨順修行禪波羅蜜。以知法性體明離無明故。隨順修行般若波羅蜜。證發心者。從凈心地乃至菩薩究竟地證何境界。所謂真如。以依轉識說為境界。而此證者無有境界。唯真如智名為法身。是菩薩于一念頃能至十方無余世界。供養諸佛請轉法輪。唯為開導利益眾生。不依文字。或示超地速成正覺。以為怯弱眾生故。或說我于無量阿僧祇劫當成佛道。以為懈慢眾生故。能示如是無數方便不可思議。而實菩薩種性根等。發心則等。所證亦等。無有超過之法。以一切菩薩皆經三阿僧祇劫故。但隨眾生世界不同。所見所聞根欲性異。故示所行亦有差別。又是菩薩發心相者。有三種心微細之相。云何為三。一者真心。無分別故。二者方便心。自然遍行利益眾生故。三者業識心。微細起滅故。又是菩薩功德成滿。于色究竟處。示一切世間最高大身。謂以一念相應慧。無明頓盡。名一切種智。自然而有不思議業。能現十方利益眾生

問曰。虛空無邊故世界無邊。世界無邊故眾生無邊。眾生無邊故心行差別亦復無邊。如是境界不可分齊難知難解。若無明斷無有心想。云何能了名一切種智

答曰。一切境界本來一心離于想念。以眾生妄見境界故心有分齊。以妄起想念不稱法性故不能決了。諸佛如來離于見想無所不遍。心真實故。即是諸法之性。自體顯照一切妄法。有大智用無量方便。隨諸眾生所應得解。皆能開示種種法義。是故得名一切種智。又問曰。若諸佛有自然業。能現一切處利益眾生者。一切眾生。若見其身若睹神變。若聞其說無不得利。云何世間多不能見

答曰。諸佛如來法身平等遍一切處。無有作意故。而說自然。但依眾生心。現眾生心者猶如于鏡。鏡若有垢色像不現。如是眾生心若有垢。法身不現故已說解釋分

次說修行信心分

是中依未入正定。眾生故。說修行信心。何等信心云何修行。略說信心有四種。云何為四。一者信根本。所謂樂念真如法故。二者信佛有無量功德。常念親近供養恭敬。發起善根。愿求一切智故。三者信法有大利益常念修行諸波羅蜜故。四者信僧能正修行自利利他。常樂親近諸菩薩眾。求學如實行故。修行有五門。能成此信。云何為五。一者施門。二者戒門。三者忍門。四者進門。五者止觀門

云何修行施門。若見一切來求索者。所有財物隨力施與。以自舍慳貪令彼歡喜。若見厄難恐怖危逼。隨己堪任施與無畏。若有眾生來求法者。隨己能解方便為說。不應貪求名利恭敬。唯念自利利他回向菩提故。云何修行戒門。所謂不殺不盜不淫不兩舌不惡口不妄言不綺語。遠離貪嫉欺詐諂曲嗔恚邪見。若出家者為折伏煩惱故。亦應遠離憒鬧常處寂靜修習少欲知足頭陀等行。乃至小罪心生怖畏。慚愧改悔不得輕于如來所制禁戒。當護譏嫌不令眾生妄起過罪故。云何修行忍門。所謂應忍他人之惱心不懷報。亦當忍于利衰毀譽稱譏苦樂等法故。云何修行進門。所謂于諸善事心不懈退。立志堅強遠離怯弱。當念過去久遠已來。虛受一切身心大苦無有利益。是故應勤修諸功德。自利利他速離眾苦

復次若人雖修行信心。以從先世來多有重罪惡業障故。為魔邪諸鬼之所惱亂。或為世間事務種種牽纏。或為病苦所惱。有如是等眾多障礙。是故應當勇猛精勤。晝夜六時禮拜諸佛。誠心懺悔勸請隨喜回向菩提。常不休廢。得免諸障善根增長故。云何修行止觀門。所言止者。謂止一切境界相。隨順奢摩他觀義故。所言觀者。謂分別因緣生滅相。隨順毗缽舍那觀義故。云何隨順。以此二義漸漸修習不相舍離雙現前故。若修止者。住于靜處端坐正意。不依氣息不依形色。不依于空不依地水火風。乃至不依見聞覺知。一切諸想隨念皆除。亦遣除想。以一切法本來無相。念念不生念念不滅。亦不得隨心外念境界后以心除心。心若馳散。即當攝來住于正念。是正念者。當知唯心無外境界。既復此心亦無自相。念念不可得。若從坐起去來進止有所施作。于一切時常念方便隨順觀察。久習淳熟其心得住。以心住故漸漸猛利。隨順得入真如三昧。深伏煩惱信心增長速成不退。唯除疑惑不信誹謗重罪業障我慢懈怠。如是等人所不能入

復次依如是三昧故。則知法界一相。謂一切諸佛法身與眾生身平等無二。即名一行三昧。當知真如是三昧根本。若人修行。漸漸能生無量三昧。或有眾生無善根力。則為諸魔外道鬼神之所惑亂。若于坐中現形恐怖。或現端正男女等相。當念唯心境界則滅終不為惱。或現天像菩薩像。亦作如來像相好具足。若說陀羅尼。若說布施持戒忍辱精進禪定智慧。或說平等空無相無愿無怨無親無因無果畢竟空寂是真涅槃。或令人知宿命過去之事。亦知未來之事。得他心智辯才無礙。能令眾生貪著世間名利之事。又令使人數嗔數喜性無常準。或多慈愛多睡多病其心懈怠。或卒起精進后便休廢。生于不信多疑多慮。或舍本勝行更修雜業。若著世事種種牽纏。亦能使人得諸三昧少分相似。皆是外道所得。非真三昧。或復令人若一日若二日若三日乃至七日住于定中。得自然香美飲食。身心適悅不饑不渴。使人愛著。或亦令人食無分齊乍多乍少顏色變異。以是義故。行者常應智慧觀察。勿令此心墮于邪網。當勤正念不取不著。則能遠離是諸業障。應知外道所有三昧。皆不離見愛我慢之心。貪著世間名利恭敬故。真如三昧者。不住見相不住得相。乃至出定亦無懈慢。所有煩惱漸漸微薄。若諸凡夫不習此三昧法。得入如來種性。無有是處。以修世間諸禪三昧多起味著。依于我見系屬三界。與外道共。若離善知識所護。則起外道見故

復次精勤專心修學此三昧者。現世當得十種利益。云何為十。一者常為十方諸佛菩薩之所護念。二者不為諸魔惡鬼所能恐怖。三者不為九十五種外道鬼神之所惑亂。四者遠離誹謗甚深之法重罪業障漸漸微薄。五者滅一切疑諸惡覺觀。六者于如來境界信得增長。七者遠離憂悔于生死中勇猛不怯。八者其心柔和舍于憍慢不為他人所惱。九者雖未得定于一切時一切境界處則能減損煩惱不樂世間。十者若得三昧不為外緣一切音聲之所驚動

復次若人唯修于止。則心沉沒或起懈怠。不樂眾善遠離大悲。是故修觀。修習觀者。當觀一切世間有為之法。無得久停須臾變壞一切心行念念生滅。以是故苦。應觀過去所念諸法恍惚如夢。應觀現在所念諸法猶如電光。應觀未來所念諸法猶如于云忽爾而起。應觀世間一切有身悉皆不凈。種種穢污無一可樂。如是當念。一切眾生從無始世來。皆因無明所熏習故令心生滅。已受一切身心大苦。現在即有無量逼迫。未來所苦亦無分齊。難舍難離而不覺知。眾生如是甚為可愍。作此思惟。即應勇猛立大誓愿。愿令我心離分別故。遍于十方修行一切諸善功德盡其未來。以無量方便救拔一切苦惱眾生。令得涅槃第一義樂。以起如是愿故。于一切時一切處。所有眾善隨已堪能。不舍修學心無懈怠。唯除坐時專念于止。若余一切悉當觀察應作不應作。若行若住若臥若起。皆應止觀俱行。所謂雖念諸法自性不生。而復即念因緣和合善惡之業苦樂等報不失不壞。雖念因緣善惡業報。而亦即念性不可得。若修止者。對治凡夫住著世間。能舍二乘怯弱之見。若修觀者。對治二乘不起大悲狹劣心過遠離凡夫不修善根。以此義故。是止觀二門。共相助成不相舍離。若止觀不具。則無能入菩提之道

復次眾生初學是法。欲求正信其心怯弱。以住于此娑婆世界。自畏不能常值諸佛親承供養。懼謂信心難可成就意欲退者。當知如來有勝方便攝護信心。謂以專意念佛因緣。隨愿得生他方佛土。常見于佛永離惡道。如修多羅說。若人專念西方極樂世界阿彌陀佛。所修善根回向愿求生彼世界。即得往生。常見佛故終無有退。若觀彼佛真如法身。常勤修習畢竟得生住正定故已說修行信心分

次說勸修利益分

如是摩訶衍諸佛秘藏我已總說。若有眾生。欲于如來甚深境界得生正信遠離誹謗入大乘道。當持此論思量修習究竟能至無上之道。若人聞是法已不生怯弱。當知此人定紹佛種。必為諸佛之所授記。假使有人能化三千大千世界滿中眾生令行十善。不如有人于一食頃正思此法。過前功德不可為喻。復次若人受持此論觀察修行。若一日一夜所有功德無量無邊不可得說。假令十方一切諸佛。各于無量無邊阿僧祇劫。嘆其功德亦不能盡。何以故。謂法性功德無有盡故。此人功德亦復如是無有邊際。其有眾生于此論中毀謗不信。所獲罪報經無量劫受大苦惱。是故眾生但應仰信不應誹謗。以深自害亦害他人。斷絕一切三寶之種。以一切如來皆依此法得涅槃故。一切菩薩因之修行入佛智故。當知過去菩薩已依此法得成凈信。現在菩薩今依此法得成凈信。未來菩薩當依此法得成凈信。是故眾生應勤修學

　諸佛甚深廣大義　　我今隨分總持說
　回此功德如法性　　普利一切眾生界　

大乘起信論一卷