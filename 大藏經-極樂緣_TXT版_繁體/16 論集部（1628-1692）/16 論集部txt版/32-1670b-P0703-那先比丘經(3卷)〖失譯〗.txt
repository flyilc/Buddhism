　　No. 1670 (B)

那先比丘經卷上

　　　　失譯人名附東晉錄


佛在舍衛國祇樹給孤獨園。時諸比丘僧比丘尼優婆塞優婆夷。諸天王大臣長者人民。及事九十六種道者。凡萬余人日于佛前聽經。佛自念人眾日多身不得安。佛意欲舍人眾去到閑屏處坐思惟念道。佛即舍人眾去入山至校羅叢樹間。其樹有神佛坐其下思念清凈之道。去叢樹不遠有群象五百余頭。中有象王賢善知善惡之事。譬如人狀象輩眾多周匝象王邊。中有雄雌長齒中齒少齒者。象王渴欲行飲水時諸小象走居前入水飲。飲已于水中走戲撓撈水令濁惡。象王不能得清水飲。象王饑欲行食草諸小象復走居前食啖美草。走戲蹈踐其上。象王不能得凈草食。象王自念我群眾多患。是諸象及小象子撓水令濁令草不凈。而返常飲濁水食足踐之草。象王自念我欲棄是諸象去至一屏處快耶。象王即棄群而去轉行入山到校羅叢樹間。象王見佛佛坐樹下心大歡喜。則前至佛所低頭屈膝為佛作禮卻在一面住。佛自念我棄眾人來在是間。象王亦復棄眾象來到是樹間。其義適同。佛為象王說經言。佛于人中最尊。象王于諸象中亦尊。佛言我心與象王心適相中合。我與象王俱樂是樹間。象王聽經竟心即開解曉知佛意。便視佛所彷徉經行處。以鼻取水灑地以鼻撈草掃地。以足蹈地令平好。象王日朝暮承事。如是久后佛便取無為泥洹道去。象王不知佛處為周旋行求索佛不得。啼泣愁憂不樂不敢食飲。時國中有佛寺。舍在山上名迦羅洹。中有五百沙門共止其中。皆已得阿羅漢道。常以月六齋日誦經至明時。象王亦在山上近于寺邊。象王知有六齋日誦經。至其日象王常行入寺聽經。諸沙門知象王喜聽經。欲誦經時須象王來到乃誦經。象王聽經徹明不睡不臥不動不搖。象王數聞經承事佛故。久后象王亦以壽終。死便得為人作子生婆羅門家。不復聞佛經亦不見沙門。便棄家入深山學婆羅門道在山上。止近比亦有一婆羅門道人俱在山上。相與往來共為知識。其一人自念我厭世間縣官憂苦老病死后當入地獄餓鬼畜生貧窮中。用是故我除頭須。被袈裟作沙門求度世無為道。其一人自念我愿欲求作國王得自在。令天下人民皆共屬我隨我教令。兩人共愿如是。久后二人各復壽終得于世間作人。其一人前世宿命欲求作國王者。生于海邊為國王太子。父母便字子為彌蘭其一人前世宿命欲求度世無為泥洹道者。生于天竺罽賓縣。父母便字為陀獵。生便被袈裟俱生。所以與袈裟俱生者本宿命所愿。其家有一象王亦同日生。天竺名象為那。父母便因象字其子名為那先。那先長大年十五六有舅父字樓漢。樓漢作沙門。有絕妙之才世間無比。眼能徹視耳能徹聽自知所從來。生行即能飛出能無間入無孔自在變化無所不作。天上天下人民及蜎飛蠕動之類。心所念樓漢皆預知之。那先便自往到舅父計自說言。我意佛道欲除頭須被袈裟作沙門。今我當為舅父作弟子寧可持我作沙門耶。樓漢知那先宿命作善有慧甚重哀之因聽令作沙彌。那先始作小沙彌受十戒日。誦經學問思惟經戒即得四禪悉知諸經。獨未受大沙門戒。于時國山中有佛寺舍名曰和禪。和禪寺中有五百沙門皆得阿羅漢道。中有第一阿羅漢名頞陂曰。能知天上天下去來見在之事。那先年滿二十因作大沙門受大沙門戒。便到和禪寺中至頞陂曰所。時五百阿羅漢。適以十五日說大沙門戒經在講堂上坐。大沙門皆入那先亦在其中。眾沙門悉坐。頞陂曰悉視坐中諸沙門心皆是阿羅漢。獨那先未得羅漢道。頞陂曰便說譬喻經言。若入折米米正白中有黑米即剔不好。今我坐中皆清白獨那先為黑未得阿羅漢道。那先聞頞陂曰說經如是大愁。便起為五百沙門作禮已即出去。那先自念我不宜在是座中坐。我亦未得度脫其余沙門皆已度脫。譬若眾師子中有狐狗今我亦如是。我從今不得道者不復入眾中坐也。頞陂曰知那先意便呼那先著前。以手摩那先頭。汝今得阿羅漢不久勿愁憂也。頞陂曰便欲坐止那先。那先復有一師年八十余字迦惟曰。其縣中有一優婆塞大賢善。常日飯迦惟曰弟子。那先至為師持應器行取飯具。師令那先口含水行到優婆塞家取飯具。優婆塞見那先年少端正行與人絕異。宿知有慧預聞有明志之名能說經道。優婆塞見那先入其舍中。便即起立前為作禮卻叉手言。我飯諸沙門日久。來嘗有為我說經者。今從我那先求哀愿。為我說經解我愚癡。那先即自念我受師教令我口含水不得語。我今吐水者為犯師戒。如是當云何。那先念優婆塞亦高才有志。我為其說經想即得道。那先便吐水而坐即為說經。人布施作善奉行經戒。今世安隱后世便生天上。下生人中即當明慧富貴。后不復入地獄餓鬼畜生中。人不奉行經戒者于今世苦。后世復墮三惡道中無有出時。優婆塞聞經心即歡喜。那先知優婆塞心歡喜。便復說深經言。世間萬物皆當過去無有常在者。萬物過去皆苦世間人身亦如是。世間人皆言是我身過我許。是皆不得自在泥洹道者。最樂泥洹者不生不老不病不死不愁不憂。諸惡勤苦皆悉消滅。那先說經已。優婆塞即得第一須陀洹道。那先亦自得須陀洹道。優婆塞大歡喜。便為那先好美飯。那先語優婆塞先取具著師缽中。那先飯竟澡漱訖畢持飯具還與師。師見飯具言若今日持飯具來大好已犯眾人約當逐出汝。那先愁不樂。師言會眾比丘僧眾。比丘僧悉會坐。師言那先犯我曹眾人約來。當共逐出不得止眾中也。頞陂曰說譬喻言。如人持一箭射兩準。如是曹人不應逐出也。那先自說得道亦令優婆塞得道。不應逐出。那先師迦維曰言。正使一箭中百準會為眾人約。不得留止。余人悉不能如那先得道當已絕后不逐出那先者。余人復效無以卻后眾坐中皆默然。隨師教即逐出那先。那先便以頭面著師足。起遍為眾比丘僧作禮。禮竟便去入深山中坐樹下。晝夜精進念道不懈。便自成得阿羅漢道。能飛行亦能眼徹視耳徹聽。亦能知他人心所念。自知前世所從來生。得阿羅漢已便即來還入和禪寺中。諸眾比丘僧中叩頭求哀悔過和禪諸比丘僧。諸比丘僧即聽之。那先作禮竟便出去。那先轉行入諸郡縣街曲里巷。為人說經戒教人為善。中有受五戒者。中有得須陀洹道。中有得斯陀含道者。中得阿那含道者。中有作沙門得阿羅漢道者。第一四天王。第二忉利天帝釋。第七梵天王皆來到那先前。作禮以頭面著足卻坐。那先皆為諸人說經。名字徹聞四天。那先所行處。諸天人民鬼神龍。見那先無不歡喜者。皆得其福。那先便轉到天竺舍竭國止泄坻迦寺中。有前世故知識一人。在海邊作國王太子名彌蘭。彌蘭少小好喜讀經學異道悉知異道。經法難異道人無有能勝者。彌蘭父王壽終。彌蘭即立為國王。王問左右邊臣言。國中道人及人民誰能與我共難經道者。邊臣白王言。有有學佛道者。人呼為沙門。其人智慧博達。能與大王共難經道。今在北方大秦國。國名舍竭古王之宮其國中外安隱人民皆善。其城四方皆復道行。諸城門皆雕文刻鏤。宮中婦女各有處所。諸街市里羅列成行。官道廣大列肆成行。象馬車步男女熾盛乘門道人親戚工師細民。及諸小國皆多高明。人民被服五色焜煌婦女傅白皆著珠環。國土高燥珍寶眾多。四方賈客賣買皆以金錢。五谷豐賤家有儲畜。市邊羅賣諸美羹飯饑即得食。渴飲蒲萄雜酒樂不可言。其國王字彌蘭以正法治國。彌蘭者高才有智。明世經道能難去來見在之事。明于官事戰斗之術。智謀無不通達。時王出城游戲諸兵眾屯繞外。其王心自貢高。我為王能答九十六種經道。人所問不窮人心適發便豫知所言。王語諸傍臣曰。尚早入城亦無所作。是間寧有明經道人沙門能與我共難經說道者無。王傍臣名沾彌利望群。沾彌利望群白王言。然有沙門字野和羅大明經道。能與王共難經說道。王便敕沾彌利望群行往請來。沾彌利望群即行請野和羅言大王欲見大師。野和羅言大善王欲相見者當自來耳。我不往也。沾彌利還白王如是。王即乘車與五百騎共往到寺中。王與野和羅相見。前問訊已便就坐。五百騎從悉皆亦坐。王即問野和羅言。卿用何故棄家捐妻子剃頭須。被袈裟作沙門乎。卿所求何等道。野和羅報王。我曹學佛道行忠政于今世得其福。后世亦得其福用。是故我除頭須被袈裟作沙門。王問野和羅言有人白衣有妻子。于家有妻子行忠政。于今世得其福不后世亦得其福不。野和羅言白衣于家有妻子。有行忠政。于今世得福于后世亦得其福。王言白衣于家有妻子有行忠政。于今世后世同得其福。卿無故而棄妻子除頭須被袈裟作沙門為。野和羅便默然無以報王。傍臣白言是沙門大明健有智迫。促未及說耳。王傍臣舉手言王得勝王得勝。野和羅便默然受負。王即左右顧視諸優婆塞。諸優婆塞面亦不慚。王念是諸優婆塞面亦難慚者。獨復有明經健沙門。能與我相難者耳。王語沾彌利寧復有明慧沙門。能與共難經說道者。無時那先者諸沙門師。常與諸沙門俱出入。諸沙門皆使說經。那先時皆知諸經要難。能說十二部經。說經而種種別異章斷句解已。知泥洹之道。無有能窮者無有能得勝者。能解諸疑能明思者。所言智如江海能伏九十六種道。為佛四輩弟子所敬。為諸智者所歸仰。常以經道教授人。那先來到舍竭國。其所相隨弟子皆復高明。那先如猛師子。沾彌利白王有異沙門。字那先智慧深妙明諸經要。能解諸疑無所不通。能與王共難經道。王問沾彌利審能與我共難經道不。沾彌利應唯然能與王共難經道。尚能與第七梵天共難經道。何況于人王。即敕沾彌利便行請那先來。沾彌利即往到那先所白言。大王欲相見。那先即與諸弟子相隨到王所。王雖未嘗與那先相見。那先在眾人中被服行步。與人絕異。王遙見陰知是那先。王自說言我前后所見人眾大多。入大座中大多。未嘗自覺恐怖。如今日見那先。那先今日定勝我。我定不如矣。我心惶惶不安也。沾彌利白王言。那先已來在外那先既至。王問沾彌利何所是那先者沾彌利因指示王王即大歡喜正我所隱者竟是那先。王即見那先衣被行步與眾人絕異。那先即到前相問訊語言王便大歡喜因共對坐。那先語王言佛經說言人安隱最為大利。人知厭足最為大富。人有所信最為大厚。泥洹道者最為大快。王便問那先。卿字何等那先言父母字我為那先。便呼我為那先。有時父母呼我為維先。有時父母呼我為首羅先。有時父母呼我維迦先。用是故人皆識知我世間人皆有是字耳。王問那先誰為那先者。王復問言頭為那先耶。那先言頭不為那先也。王復問眼耳鼻口為那先耶。那先言眼耳鼻口不為那先。王復問頸項肩臂足手為那先耶。那先言不為那先。王復問髀腳為那先耶。那先言不為那先。王復問顏色為那先耶。那先言不為那先。王復問苦樂為那先耶。那先言不為那先。王復問善惡為那先耶。那先言不為那先。王復問身為那先耶。那先言不為那先。王復問肝肺心脾脈腸胃為那先耶。那先言不為那先。王復問顏色苦樂善惡身心合是五事寧為那先耶。那先言不為那先。王復問假使無顏色苦樂善惡身心無是五事寧為那先耶。那先言不為那先。王復問聲響喘息為那先耶。那先言不為那先。王復問何所為那先者。那先問王言名車何所為車者軸為車耶。王言軸不為車。那先言輞為車耶。王言輞不為車。那先言輻為車耶。王言輻不為車。那先言轂為車耶。王言轂不為車。那先言轅為車耶。王言轅不為車。那先言軛為車耶。王言軛不為車。那先言輿為車耶。王言輿不為車。那先言扛為車耶。王言扛不為車。那先言蓋為車耶。王言蓋不為車。那先言合聚是諸材木著一面寧為車耶。王言合聚是諸材木著一面不為車也。那先言假令不合聚是諸材木寧為車耶。王言不合聚是諸材木不為車。那先言音聲為車耶。王言音聲不為車。那先言何所為車者。王便默然不語。那先言佛經說之如合聚。是諸材木用作車因得車。人亦如是。合聚頭面耳鼻口頸項肩臂骨肉手足肝肺心脾腎腸胃顏色聲響喘息苦樂善惡合聚名為人。王言善哉善哉。王復問那先能與我共難經說道不。那先言如使王持智慧與我相問者能相難王持驕貴者意不能相難。王問那先言智者諸何等類。那先言智者談極相詰語相解語相上語相下語有勝有負正語不正語自知是非是。為最智智者不用作嗔怒智者如是。王復問那先言王者語何等類。那先言王者語自放恣敢有違戾不如王語者王即強誅罰之王者語如是。王言愿用智者語不用王者語。莫復持對王者意與我語與我語。當如與諸沙門語。當如與諸弟子語。當如與諸優婆塞語。當以與眾沙門給使者語。無得懷恐怖極正心。當相開悟。那先言大善。王言我欲有所問。那先言王便問。王言我已問。那先言我已答。王言答我何等語。那先言王亦問我何等語。王言我無所問。那先言無所答。王內自思惟念是沙門大高明慧。我甫始當多有所問。王意自念日欲冥當云何明日。當請那先歸于宮中善相難問。王告沾彌利語。那先今日迫冥明日相請歸于宮中善相難問。沾彌利望群即白那先言。日欲冥王當還宮明日王欲請那先。那先言大善。王即騎馬還宮。于馬上王續念那先字意念欲言那先。那先念至明日。明日沾彌利望群及傍臣白言王。審當請那先不王言當請之。沾彌利望群言。請者當使與幾沙門俱來。王言在那先欲與幾沙門俱來耳。王主藏者名慳。慳白王言令那先與十沙門俱來可(耳王)。復言聽那先欲與幾沙門俱來耳。慳復白王言令那先與十沙門俱來可。王復言聽那先自在欲與幾沙門俱來。慳復白王令那先與十沙門俱來可耳。王聞慳語大數王便嗔怒慳所汝真慳無輩。汝字為慳不望汝強惜王物自汝物當云何汝不知逆我意。當有誅罰之罪。王言可去哀赦汝罪今我作王為不能堪飯沙門耶。慳便慚愧不敢復語。沾彌利望群即往到那先所。便前作禮白言大王請那先那先言王當令我與幾沙門俱行。沾彌利望群言自在那先欲與幾沙門俱行。那先便與野和羅等八十沙門俱行。沾彌利望群悉俱行旦欲入城。沾彌利望群道中并問那先。昨日對王言無有何用為那先。那先問沾彌利望群卿意何所為那先者。沾彌利望群言我以喘息出入命氣為那先。那先問沾彌利望群言人氣一出不復還入其人寧復生不。沾彌利望群言氣出不還定為死也。那先言如人吹笳氣一出不復還入。如人持鍛金笛吹火氣一出時寧得復還入不。沾彌利望群言不復還入。如人以角吹地氣一出時寧復還入不。沾彌利望群言不復還入。那先言同氣出不復還入人何以故猶不死。沾彌利望群言喘息之間我不能知愿為我曹解說之。那先言喘息之氣皆身中事。如人心有所念者舌為之言是為舌事。意有所疑心念之是為心事各有所主。分別視之皆空無有那先也。沾彌利望群心即開解便受五戒為優婆塞。那先便前入宮到王所上殿。王即為那先作禮而卻。那先即坐八十沙門皆共坐。王極作美飯食。王手自著那先前飯眾沙門飯食已竟。澡手畢訖。王即賜諸沙門人一張褻袈裟革屣各一量。賜那先野和羅各三領袈裟各一量革屣。王語那先野和羅言。留十人共止遣余人。令去那先即遣余沙門。令去留十人共止。王敕后宮諸貴人妓女。悉于殿上帷中聽我與那先共難經道。時貴人妓女悉出殿上帷中。聽那先說經。時王持座坐于那先前。王言當說何等。那先言王欲聽要言者當說要言。王言卿曹道何等最要者用何等故作沙門。那先言我曹欲棄世間勤苦不欲更后世勤苦。用是故我曹作沙門。我曹用是為最要善。王言諸沙門皆不欲更今世后世勤苦故作沙門耶。那先言不悉用是故作沙門。沙門有四輩。王言何等四。那先言中有負債作沙門。中有畏縣官作沙門者。中有貧窮作沙門者。中有真欲棄滅今世后世勤苦故作沙門。那先言我本至心求道故作沙門耳。王言今卿用道故作沙門耶。那先言我少小作沙門有佛經道及弟子。諸沙門皆多高明。我從學經戒入我心中。以是故棄今世后世勤苦故作沙門。王言善哉。王問言寧有人死后不復生者不。那先言中有于后世生者。中有不復生者。王言誰于后世生者。誰不復生者。那先言人有恩愛貪欲者后世便復生。人無恩愛貪欲者后世不復生也。王言人以一心念正法善故后世不復生耶。那先言人以一心念正法念善智慧及余善事故后世不復生。王言人以一心念正法善與智慧是二事其義寧同不。那先言其義各異不同。王問那先牛馬六畜頗有智無有智。那先言牛馬六畜各自有智其心不同。那先言王曾見獲麥者不左手持麥右手刈之。那先言智慧之人斷絕愛欲。譬如獲麥。王言善哉。王復問那先何等為余善事者。那先言誠信孝順精進念善一心智慧是為善事。王言何等為誠信者。那先言誠信者無所復疑。信有佛有佛經法信有比丘僧。信有阿羅漢信有今世。信有后世。信有孝順父母。信有作善得善。信有作惡得惡。得信是以后心便清凈。即去離五惡。何等五惡。一者貪淫。二者嗔恚。三者睡眠。四者戲樂。五者所疑。人不去是五惡心意不定。去是五惡意便清凈。那先言譬如遮迦越王車馬人從濿渡水令水濁惡過渡以去王渴欲得水飲。王有清水珠置水中水即為清。王便得清水飲之。那先言人心有惡譬如濁水。佛諸弟子得度死生之道心以清凈如珠清水人卻諸惡誠信清凈。譬如明月珠王言善哉善哉。王問言人精進誠信者云何。那先言佛諸弟子自相見輩中脫諸惡心。中有得須陀洹者。中有得斯陀含者。中有得阿那含者。中有得阿羅漢者。中有因相效奉行誠信者。皆亦得度世道。那先言譬如山上大雨其水下流廣大。兩邊人俱不知水深淺畏不敢渡。如有遠方人來視水隱知水廣狹深淺。自知力勢能入水便得渡過。兩邊人眾便效隨后亦得渡。去佛諸弟子亦如是。見前人凈心得須陀洹斯陀含阿那含阿羅漢道。皆從善心精進所致也。佛經言人有誠信之心。可自得度世道人能制止卻五所欲自知身苦者。乃能得度世人皆從智慧成其道德。王言善哉善哉。王言何等為孝順者。那先言諸善者皆為孝順。凡三十七品經皆由于孝順為本。王言何等為三十七品經。那先言有四意止有四意斷有四神足有五根有五力有七覺意有八種道行。王復問那先言何等為四意止者。那先報王言佛說一為身身觀止。二為觀痛癢痛癢止。三為觀意意止。四為觀法法止。是為四意止。王復言何等為四意斷。那先言佛說已分別止四事不復念是為四意斷。以得四意斷便自得四神足念。王復問何等為四神足念。那先言一者。眼能徹視。二者耳能徹聽。三者能知他人心中所念。四者身能飛行。是為四神足念。王復問何等為五根者。那先言一者眼見好色惡色意不貪著是為根。二者耳聞好聲惡罵聲意不貪著是為根。三者鼻聞香臭意不貪著是為根。四者口得美味苦辛意不貪著是為根。五者身得細滑意亦不喜身得粗堅意亦不惡是為五根。王復問何等為五力者。那先言一能制眼。二能制耳。三能制鼻。四能制口。五能制身。令意不墮是為五力。王復問何等為七覺意者。那先言一意覺意。二分別覺意。三精進覺意。四可覺意。五猗覺意。六定覺意。七護意。是為七覺意。王復問何等為八種道行。那先言一直見。二直念。三直語。四直治。五直業。六直方便。七直意。八直定。是為八種道行。凡是三十七品經皆由孝順為本。那先言凡人負重致遠有所成立皆由地成。世間五谷樹木仰天之草皆由地生。那先言譬如師匠圖作大城當先度量作基址已乃可起城。那先言譬如伎人欲作當先凈除地平。乃作佛弟子求道。當先行經戒念善因知勤苦便棄諸愛欲便思念八種道行。王言當用何等棄諸愛欲。那先言一心念道愛欲自滅。王言善哉善哉。王復問言何等為精進者。那先言持善助善是為精進。那先言譬如垣墻欲倒從邊拄之舍欲傾壞亦復拄之是為精進。那先言譬如國王遣兵有所攻擊兵弱欲不如。王復遣兵往助之兵便得勝。人有諸惡如兵少弱時人持善心消滅惡心。譬如王增兵得勝。持五善心消五惡心。譬如戰斗得勝。是為精進助善。如是那先言精進所助致。人善道已。得度世道無有還期。王言善哉。王復問何等為意當念諸善事者。那先言譬如人取異種華以縷合連系之風吹不能散。那先復言譬如王守藏者知王帑藏中金銀珠玉琉璃珍寶有其多少。道人欲得道時意念三十七品經。譬如是正所謂念度世之道者也。人有道意因知善惡知當可行知當不可行。分別白黑自思惟以后便棄惡就善。那先言譬如王有守門者。知王有所敬者。知王有所不敬者。知有利王者。知有不利王者。守門者知王所敬者。知利王者便內之。知王不敬者知不利王者。守門者即不內。那先言人持意亦如是。諸善者當內之。諸不善者不當內。守意制心譬亦如是。那先說經言人當自堅守護其意及身中六愛欲持意堅守自當有度世。時王言善哉善哉。王問那先言何等為一其心者。那先言諸善中獨有一心最第一人能一其心諸善皆隨之。那先言譬如樓陛當有所倚諸為善者皆著一心。那先言譬如王將四種兵出行戰斗。象兵馬兵車兵步兵皆導引王前后。佛諸經戒及余善事皆隨一心亦譬如兵。那先說經言諸善中一心為本學道人眾多皆當先歸一心。人身生死過去如水下流。前后相從無有住時。王言善哉。王復問何等為智慧者。那先言我前說己人有智慧能斷諸疑明諸善事是為智慧。那先言譬如持燈火入冥室。火適入室便亡其冥自明。明人有智慧譬如火光。那先言譬如人持利刀截木。人有智慧能截斷諸惡譬如利刀。那先言人于世間智慧最為第一。人有智慧能得度脫生死之苦。王言善哉。王言那先前后所說經種種別異。但欲趣卻一切惡耶。那先言然佛經所說種種諸善者。但欲卻一切惡也。那先言譬如王發四種兵。雖行戰斗初發行時意但欲攻敵耳。佛所說經種種諸善。但欲共攻去一切惡耳。王言善哉善哉。那先說經甚快也。王復問那先言。人死所趣善惡之道續持故身神行生耶。更貿他神行生耶。那先言亦非故身神亦不離故身神。那先因問王身小時哺乳時身至長大時續故身非。王言小時身異。那先言人在母腹中始隨精時至精濁時故精耶異也。堅為肌骨時故精耶異也。初生時至年數歲時故精耶異也。如人學書時傍人寧能代其工不。王言不能代其工。那先言如人犯法有罪寧可取無罪之人代不。王言不可。那先以精神罪法語王王意不解。王因言如人問那先那先解之云何。那先言我故小時身耳。從小至大續故身爾。大與小時含為一身養是命所養。那先問王言譬如人然燈火寧至天明不。王言然燈油至明。那先言燈中炷火至一夜時續故火光不至夜半時故火光不至明時故火光不。王言非故火光。那先言然燈從一夜至夜半復更然燈火耶向晨時復更然燈耶。王言不中夜起更然火續故一炷火至明耳。那先言人精神展轉相續亦譬如是。一者去一者來人從精神生至老死后精神更趣所向生。展轉相續是非故精神亦不離故精神。人死以后精神乃有所趣向生。那先言譬如乳湩化作酪。取酪上肥煎成醍醐。寧可取醍醐與酪上肥還復名作乳湩。其人語寧可用不。王言其人語不可用。那先言人神乳湩從乳湩成酪從酪成肥從肥成醍醐。人神亦如是從精神生從生至長從長至老。從老至死死后神更復受生一身死當復更受一身。譬如兩主更相然。王言善哉善哉。王復問那先人有不復于后世生者。其人寧能自知不。那先言然有能自知者。王言用何知之。那先言其人自知無恩愛無貪欲無諸惡用。是故自知后世不復生。那先問王譬如田家耕犁種谷多收斂著囤中。至后歲不復耕不復種。但仰囤中谷食。其田家寧復望得新谷不。王言其田無所復望。那先言其田家何用知不復得谷。王言其田家不復耕不復種故無所望。那先言得道亦如是自知已棄捐恩愛苦樂無有貪心。是故自知后世不復生。王復言其人于后世不復生者于今寧有智異于人不。那先言然。有智異于人。王言寧能有明不。那先言然有明。王言智與明有異同乎。那先言智與明等耳。王言有智明者寧悉知萬事不寧有所不及知不。那先言人智有所及有所不及。王言何等為智有所及有所不及。那先言人前所不學前所不及知。人前所學前所及知。智者所見人及萬物皆當過去歸空不得自在。人心所貪樂皆種苦本從是致苦。慧者知非常成敗之事。是智為異于人。王問言人有智慧癡愚所在。那先言人有智慧諸愚癡皆自消滅。那先言譬如人持燈火入冥室。室中皆明冥即消滅智如是。人有智慧諸癡愚皆悉消滅。王言人智今為所在。那先言人行智以后智便消滅智所作者故作。那先言譬如人夜于火下書火滅字續在。智者如是有所成已。智便消滅其所作續在。王言智有所成已便自滅是何等語。那先言譬如人備火豫作戒火五瓶水。如有失火者其人持五瓶水水滴滅火。火滅以后其救火人寧復望得完瓶歸家用不。王言其人不復望瓶破。火滅豈復望瓶耶。那先言道人持五善心消滅諸惡亦譬如瓶水滅火。王言何等為五善。那先言一者信善有惡。二者不毀經戒。三者精進。四者有慧念善。五者一心念道。為是五善。人能奉行是五善者。便得智慧便知身及萬物非常。便知苦不得自在。便知空無所有。那先言譬如醫師持五種藥詣病者家以藥飲病人。病者飲藥得愈醫寧復望得故藥復行治人不。王言不復望得故藥。那先言五種藥者。如五善智。其醫者。如求道人。其病者。如諸惡。愚癡者。如病人。得道度世者。如病得愈人。智所成致人度世道人已得道智亦自滅。那先言譬如健斗人把弓持箭前行向敵以五箭射敵得勝。其人寧復望箭歸歸不。王言不復望箭。那先言五箭者。人五智也。智人從智得道如健斗得勝敵家。諸惡者。如諸惡道人持五善心滅卻諸惡。諸惡皆滅善智即生。人從善智得成度世道者常在不滅。王言善哉。王言如人得道后世不復生者后寧復更苦不。那先言或有更苦者或有不更苦者。王言更苦不更苦云何。那先言身更苦耳心意不更苦。王言身更苦心意不更苦云何。那先言身所以更苦者。其身見在故更苦心意棄捐諸惡無有諸欲。是故不復更苦。王言假令得道人不能得離身苦者是為未得泥洹道耶。王言人得道已無所恩愛身苦意安何用為得道。王言假令人得道已成當復何留。那先言譬如果物未熟不強熟也。已熟亦無所復待。那先言王屬所道者舍犁曰所說舍犁曰在時言。我亦不求死我亦不求生我但須時可時至便去。王言善哉善哉

那先比丘經卷上那先比丘經卷中

　　　　失譯人名附東晉錄


王問人更樂者為善耶不善也。人更苦為善耶為不善也。佛得無不說有樂或有苦。王言如使有為無有苦。那先問王言如人燒鐵著手中寧燒人手不。復取冰著手中其冰寧復燒人手不。王言然兩手皆威也。那先問王言。如是兩手中物皆熱耶。王言不兩熱。那先言兩冷耶。王言不兩冷也。那先言兩手中皆燒。那先言我重問王。王前后兩熱當言兩熱。兩冷當言兩冷。何緣一冷一熱能同言燒人手乎。王言智慮甚淺近不能及是難也。愿那先為我解之。那先言佛經說之。凡有六事。令人內喜。有六事令人內愁。復有六事。令人不喜亦不愁。外復有六事。令人愁。王問何等為六事。令人內喜。那先言。一者目有所視復有所望。是故令人內喜。二者耳聞好聲復有所望。是故令人內喜。三者鼻聞好香復有所望。是故令人內喜。四者舌得美味復有所望。是故令人內喜。五者身得細滑復有所望。是故令人內喜。六者心得樂受復有所望。是故令人內喜。如是六事令人內喜。王復問何等為外六事。令人喜。那先言一者眼見好色念之不可常得皆當棄捐便自思惟審然無常。是故令人外喜。二者耳聞好聲念之不可常得皆當棄捐。是故令人外喜。三者鼻聞好香念之不可常得皆當棄捐。是故令人外喜。四者口得美味念之不可常得皆當棄捐。是故令人外喜。五者身得細滑念之不可常得皆當棄捐。是故令人外喜。六者心念愛欲思惟念之是皆無常皆當棄捐念之是以后更喜。是為六事令人外喜。王復問何等為內六事令人內愁。那先言。一者令人內愁者目所不喜而見之令人內愁。二者耳不欲所聞而聞之令人內愁。三者鼻不欲所臭而嗅之令人內愁。四者口不欲所得而得之令人內愁。五者身不欲所著而著之令人內愁。六者心不可所喜而有之令人內愁。是為六事令人內愁。王復問何等為外六事。令人不喜。那先言。一者目見惡色令人不喜。二者耳聞惡聲令人不喜。三者鼻聞臭腥令人不喜。四者舌得苦辛令人不喜。五者身著粗堅令人不喜。六者心有所憎令人不喜。是為外六事令人不喜。王復問何等為六事。令人不愁亦不喜。那先言。一者目有所見亦不喜不愁。二者耳有所聞音亦不喜亦不愁。三者鼻有所嗅亦不喜亦不愁。四者口有所得亦不喜亦不愁。五者身有所觸亦不喜亦不愁。六者心有所念亦不喜亦不愁。是為內六事。令人不喜不愁。王復問何等為外六事。令人愁者。那先言。一者目所見死者因自念身及萬物無常。其人自念言我有是念何以不得道因外愁。二者耳不樂好音其人自念言。我有是念何以不得道因外愁。三者鼻不喜臭香其人自念言。我有是念何以不得道因外愁。四者口不味苦甜其人自念。我有是念何以不得道因外愁。五者身不好細滑亦不得粗堅其人自念言。我有是念何以不得道因外愁。六者心不喜愛欲其人自念言。我有是念何以不得道因外愁。是為六事令人外愁。王言善哉善哉。王復問那先人以死后誰于后世生者。那先言名與身于后世生。王問那先故人名身行生耶。那先言不也。非故名亦非故身持是名身于今世作善惡乃于后世生耳。王言如使今世用是名身作善惡于后世身不復生者極可作善惡徑可得脫不復更諸苦耶。那先言于今世作善后世不復生者便可得脫無耶。人作善惡不止當后生耳是故不得脫。那先言譬如人盜他人果蓏其主得盜果者將至王前白言。是人盜我果其盜者言。我不盜是人果是人所種小栽耳本不種果也。我自取果我何用為盜我不盜是人果我不應有罪過。那先問王言。如是兩人共爭誰為直者誰不直者。王言種栽家為直本造所種盜者無狀應為有罪。那先言盜何用為有罪。王言所以盜者有罪本種栽家所種從栽根生故上有果耳。那先言人生亦譬如是人今世用是名身作善惡乃生于后世今世作善惡者是本也。那先言。譬如人盜他人禾穟其主得盜便牽問之汝盜我禾穟。為盜者言我不盜卿禾穟卿自種禾我自取穟我何用為犯盜。兩人相牽至王前白如是誰為直者誰為不直。王言種禾谷為直盜者為不直。那先言何以知盜禾穟者為不直。王言是種禾者為本有不種禾者為無緣何有穟。那先言人生亦譬如是。人今世用是名身作善惡。乃生于后世。今世作善惡者是其本也。那先言。譬如人冬寒于一舍中然火欲自溫炙。其人棄火而去。稍稍然及壁土燒屋連及樓舍。舍主因言起火者牽至王前白言。是人起火延及燒我樓舍。然火者言我然小火自溫炙耳。我不燒樓舍。那先問王誰為直者。王言本然火者為不直本所生也。那先言人生亦爾。譬如人今世用是名身作善惡。乃生于后世今世作善惡者是本也。那先言譬如人夜然燭火著壁欲用自照飯食。燭稍卻及壁上及竹木林材。便燒一舍火大熾延及燒一城中。舉城中人民共詬言。汝何為燒一城中乃如是。然火者言我但然小燭火以自照飯食耳。是自大火非我火也。如是便共爭訟相牽至王前。那先問王言。如是誰為直者誰為不直者。王言然火者為不直。那先言何以知。王言本是火所生也。汝飯食已不當滅火也而令火燒一城中。那先言。人生亦譬如是人今世用是名身作善惡。乃生于后世今世作善惡者是其本也。人用不知作善惡故不能得度脫。那先言。譬如人以錢娉求人家小女。以后女長大他人復更求娉求女得女以為婦。前所娉家來自說言。汝反取婦為。后家言。汝自小時娉女我自大時娉婦我何用為嬰汝婦耶。便相牽詣王前。那先言王如是誰為直者誰為不直者。王言前娉家為直。那先言王何以知。王言是女本小今稍長大是故知為直也。是前娉家婦也。那先言人生亦譬如是人今世用是名身作善惡。乃生于后世今世作善惡者是其本也。那先言譬如人持瓶從牧牛家買乳湩。得湩已復還寄其主言我今還。不久其人須臾來還取瓶湩湩以轉作酪。買湩家言。我持湩寄卿今反持酪還我牧牛者。言是汝故乳今自轉為酪。兩人因共爭訟相牽詣王前。那先問王言如是誰為直者。王言牧牛家為直那先言王何以知。王言汝自買湩停置地自轉成酪。牧牛家當有何過。那先言人生亦譬如是人今世用是名身作善惡。乃生于后世今世作善惡者是其本也。王復問今那先當復于后世生耶。那先報王言用是為問我前說已如使我有恩愛者后世當復生。如使我無恩愛者不復生。那先言譬如人竭力事王。王當知其善使賜其財物。其人得物極自施用衣被飲食歡樂自樂。其人論議言。我有功于王。王未曾有賞賜我也。那先問王如彼人得賞賜。反言未曾得其人語寧可用不。王言其人語不可用。那先言是故我語王言。如使我有恩愛者當復于后世生。如使我無恩愛者不復于后世生。王言善哉善哉。王問那先言。卿前所說人名與身何等為名何等為身者。那先言今見在為身心所念者為名。王復問人何故有名行于后世生而身不行生。那先言人身以名前后相連。譬如雞子中汁及與上皮乃成雞子。人名與身相連如是不分也。王言善哉。王復問那先何等為久者。那先言以過去事為久。當來事亦為久。見在事為無有久。王言善哉。王復問那先言審為有久不。那先言。或有久或無有久。王復言。何等為有久何等為無有久。那先言其得道泥洹者為無久。未得道當復更死生者為有久。人于今世好布施孝于父母于當來世當得其福。王言善哉善哉。王復問那先言諸以過去事當來事今見在事是三事何所為本者。那先言已過去事當來事今見在事愚癡者是其本也。愚癡生即生神神生身身生名名生色色生六知。一為眼知。二為耳知。三為鼻知。四為口知五為身知。六為心知。是為六知。是六事皆外向。何等為外向眼向色耳向聲鼻向香口向味身向滑心向貪欲是為六外。向名為沛。沛者合沛者知苦知樂。從苦樂生恩愛。從恩愛生貪欲。從貪欲生有致便生因老。從老因病從病因死從死因哭從哭因憂從憂因內心痛。凡合是諸勤苦合名為人。人以是故生死無有絕時。人故本身不可得也。那先言譬如人種五谷生根從根生莖葉實至后得谷已。后年復種得谷甚多。那先問王如人種谷歲歲種谷寧有絕不生時不。王言歲歲種谷無有絕不生時也。那先言人生亦如是。展轉相生無有絕時。那先言譬如雞生卵卵生雞從卵生卵從雞生雞。人生死亦如是無有絕時。那先便畫地作車輪問王言。今是輪寧有角無。王言正圓無有角。那先言佛經說人生死如車輪展轉相生無有絕時。那先言人從眼萬物色識即覺知是三事合。從合生苦樂從苦樂生恩愛從恩愛生貪欲從貪欲生因有致從有致因生從生因作善惡從善惡便生。耳聞聲識即覺知三事合。從合生苦樂從苦樂生恩愛從恩愛生貪欲從貪欲生因有致從有致因生從因生作善惡從善惡便生。鼻聞香識即覺知三事合。從合生苦樂從苦樂生恩愛從恩愛生貪欲從貪欲生因有致從有致因生從生因作善惡從善惡便生。口得味識即覺知三事合。從合生苦樂從苦樂生恩愛從恩愛生貪欲從貪欲生因有致從有致因生從因生作善惡從善惡便生。身得細滑識即覺知三事合。從合生苦樂從苦樂生恩愛從恩愛生貪欲從貪欲生因有致從有致因生從生因作善惡從善惡便生。意有所念識即覺知三事合。從合生苦樂從苦樂生恩愛從恩愛生貪欲從貪欲生因有致從有致因生從因生作善惡從善惡便生。那先言人展轉相生無有絕。王言善哉。王復問那先卿言人生死不可得本不可得本意云何。那先言有本者當不復生。有本者當復過去用是為本。王言無本者當不復生。見有本者當過去如是本為未絕耶。那先言然皆當過去。王復問那先人生死寧有從旁增益者不。那先問王言世間人及蚑行蠕動之類寧有從旁增益者不。王言我不問那先世間人及蚑行蠕動之類。我但欲問卿人生死本耳。那先言樹木生以栽為本五谷生以谷為本。天下萬物皆各以其類本生。人從六情恩愛為本。那先言人有眼有色有識。有耳有聲有識。有鼻有香有識。有舌有味有識。有身有細滑有識。有念有法有識。從是生苦樂從苦樂生恩愛從恩愛生貪欲從貪欲生合是諸苦乃成為人耳。眼耳鼻口身神識念使有致并合為沛。從沛生苦樂從苦樂生恩愛從恩愛生貪欲從貪欲因生有致從有致因生從生因老因病從病因死因憂從憂因哭從哭因內心痛人生如是。那先言無眼不見色不覺不知從不覺不知無有合。無有合無有苦樂無有苦樂便不生恩愛。無恩愛不生貪欲無貪欲無有致無有致不生不老。不生不老不病不死不病不死不愁不哭。不愁不哭不內心痛無是諸苦便度脫得泥洹道。無耳無所聞無鼻無所嗅無口無所味無身無細滑無識無所念。無所念無沛無沛無苦樂無苦樂無恩愛無恩愛無貪欲無貪欲無胞胎。無所胞胎無所生不生不老不老不病不病不死不死不愁不愁不哭不哭不內心痛。捐棄諸苦便得泥洹道。王言善哉。王復問那先言世間寧有自然生物無。那先言無有自然生物皆當有所因。那先因問王。今王所坐殿有人功夫作之耶自然生乎。王言人功作之材椽出于樹木垣墻泥土出于地。那先言人生亦如是。界如和合乃成為人。是故無自然生物也皆有所因。那先言譬如窯家作器取土水和以為泥燒作雜器物其泥不能自成為器。會當須人工有薪火乃成為器耳。世間無有自然生者也。那先語王言譬如箜篌無弦無柱無人鼓者寧能作聲不。王言不能自作聲。那先言如使箜篌有弦有柱有人工鼓者其聲寧出不。王言有聲。那先言如是天下無自然生物皆當有所因。那先問王如鉆火燧無兩木無人鉆者寧能得火不。王言不能得火。那先言設有兩木有人鉆之寧能生火不。王言然即生火。那先言天下無有自然生物皆當有所因。那先問王言譬如陽燧鉤無人持之亦無日無天寧能得火。那先言如陽燧有人持之有天有日寧能得火不。王言得火。那先言天下無有自然生物皆當有因。那先問王言若人無鏡無明人欲自照寧能自見其形不。王言不能自見。那先言如有有鏡有明有人自照寧能自見形不。王言然即能自見。那先言天下無有自然生物皆有所因。王言善哉。王復問那先世間人寧為有人無。那先言世間不能審有人也適當呼誰為人。王言身中命即為人不。那先問王人身中命能用眼視色。不能用耳聽音聲。不能用鼻聞香。不能用舌知味。不能用身知細滑。不能用意有所知不。王言能。那先言今我與王其于殿上四面有窗自在欲從何窗者寧能見不。王言得見。那先言設令人命在身中自在欲從何孔視耳能以眼視色。不能用耳視色。不能用鼻視色。不能用口視色。不能用身視色。不能用意視色不。王言不能。那先言設令命在耳能以耳有所聞。不能以耳有所見。不能以耳知香臭。不能以耳知味。不能以耳知細滑。不能以耳有所念不。那先言設令命在鼻能以鼻知香臭。不能以鼻聞音聲。不能以鼻知味。不能以鼻知細滑。不能以鼻有所念不。那先言設令命在口能以口知味。不能以口有所見。不能以口聽音聲。不能以口聞臭香。不能以口知細滑。不能以口有所念不。那先言設令命在身中能以身知細滑。不能以身有所見。不能以身聽音聲。不能以身知臭香。不能以身知味。不能以身有所念不。那先言設令命在識能以識有所念。不能以識聽音聲。不能以識知臭香。不能以識知味。不能以識知細滑不。王言不能知也。那先言王所語前后不相副。那先言如我與王共在殿上坐徹壞四窗者視寧廣遠不。王言然廣遠。那先言設令命在身中捩眼去之其視寧廣遠不。決耳令大其聽寧能遠不。決鼻令大聞香寧能遠不。決口令大知味寧能多不。副剝皮膚知細滑寧多不。決判去意其令寧大不。王言不也。那先言王亦語前后不相副。那先問王言王持藏人來入在王前住王寧覺知在前住不。王言知在前。那先言持藏者即入王室寧知入室不。王言知入室也。那先言設令人命在身中人持味著口中能知甜醋酸堿辛苦。王言知之。那先言王所語前后不相副也。那先言如人沽美酒著大器中急塞一人口倒置酒中令嘗酒其人寧知酒味不。王言其人不知。那先言何以故不知味。王言未入口到舌上故不知味。那先言王所語前后不相副。王言我愚癡智未及是難愿相解之。那先言人從眼見色神動。神動即生苦樂。意念合耳鼻口身意皆同合為意有所念神動。神動即生苦樂從苦樂生意從生念展轉相成適無常主。王言善哉。王復問那先人生眼時眼與神俱生耶。那先言然同時俱生。王復問眼居前生耶。神居前生耶。那先言眼居前生神居后生。王言眼語神言我所行生處。汝當隨我后生相語言兩耶。神語眼言汝所生處。我當隨汝后生兩相語不。那先言兩不相與語。王言卿不言同時俱生何以故不相語。那先言有四事俱不相語。那先自言何等四。一為下行二為向門三為行轍四者為數。是四事俱不相語。王復問何等為下行者。那先報王言高山上天雨其水隨流當如何行。王言下行。那先言后復天雨其水流當復如何行。王言當隨前流水處行。那先問王言。前水寧語后水言汝當隨我后來。后水寧語前水言我當隨汝處流行。前水后水相語言爾不。王言水流各自行。前后不相語也。那先言眼亦如水。眼不語神言汝當隨我后生。神亦不語眼言我當隨汝后行生也。眼與神俱不相語也。是名為下行。耳目鼻口身意亦爾。王復問何等為向門者。那先言譬如大城都有一門。其中有一人欲出當從何向。王言當從門出耳。那先言后復有一人欲出當復從何向出。王言故當從前一人門出耳。那先言王前出人寧語后人言。汝當隨我后出。后人寧語前人言。我當隨卿所從門出。兩人寧相語言爾不。王言前人后人俱不相語也。那先言眼亦如門。眼不語神言汝當隨我后生。神亦不語眼言我今當隨汝后生。眼與神俱不相語也。是為向門。耳鼻口身意亦爾。王復問那先言何等為轍行者。那先問王言前車行有轍后車行當從何所行。王言后車當從前車轍中行。那先言前車輪寧語后輪言汝當隨我處從后來。后車輪寧語前輪我當隨汝處行。寧相語言爾不。王言俱不相語也。那先言人亦如是。眼不語神我所生處汝當隨我生。神亦不語眼我當隨卿后生。那先言耳鼻口身神俱不相語。王復問那先何等為數。那先言數者校計也書疏學問是為數。耳目鼻口身神稍稍習知共合。是六事乃為有所知。不從一事有所知也。王言善哉。王復問那先言。人目生時與苦樂俱生不。那先言目與苦樂俱生皆根從合生。王復言何等為合者。那先言兩相觸為合。合者譬如兩羊相抵是為合。一羊如目一羊如色。合為名沛。譬如一手為目一手為色兩手合為沛。譬如兩石一石為目一石為色。兩石合為沛。耳目鼻身神皆同合為沛。譬如雨石一石如神一石如志。兩石合為沛。神志合如是。是名為沛。王言善哉。王復問那先。樂何等類。那先言自覺知為樂。那先言譬若人事國王。其人賢善。王賜與財物。其人得之。用自快樂。在所欲為。其人自念。我事王得賞賜。今得樂樂如是。那先言譬如人心念善口言善身行善。行善如是死后得生天上。其人于天上極意自娛樂自念言。我在世間時心念善口言善身行善。是故我自致生此間。得樂甚樂。是為覺。王言善哉。王復問那先。何等為覺者。那先言從知為覺。譬如王有持藏者入藏室中自視室中。自知有若干錢金銀珠玉繒帛雜香色皆知雜處。是為覺知。王言善哉。王復問那先言。人有所念何等類。那先言人有所念因有所作。譬如人和毒藥自飲。亦復行飲人。身自苦亦復苦他人身。那先言譬如人作惡死后當入泥犁中。諸所教者皆入泥犁中。惡人有所念所作言如是。王言善哉。王復問那先言。何等為內動者。那先言志念內便動。王言動行時云何。那先言譬如銅鋗銅釜。有人往燒之。其器有聲。舉乎有余音。而行人如是志動念因行。那先言燒時為動有余音為行。王言善哉。王復問那先言。能合取分別之不。是為合。是為智。是為念。是為意。是為動。那先言假令以合不可復分別也。那先言王使宰人作美羹。中有水有肉有蔥蒜有姜有鹽豉有糯。王敕廚下人言。所作美羹如前取羹中水味來。次取蔥味來。次取姜味來。次取鹽豉味來。次取糯味來。羹以成人寧能一一取羹味與王不。王言羹一合以后不能一一別味也。那先言諸事亦如是。一合不可別也。是為苦樂是為智是為動是為念。王言善哉善哉。王復問那先言。人持目視鹽味寧可別知不。那先言王知乃如是耶。能持目視知鹽味。王言目不知鹽味耶。那先言人持舌能知鹽味取。不能以目知鹽味也。王復言人用舌知味云。那先言人皆用舌別知味。王言諸鹽味皆當用舌別知耶。那先言然。諸鹽味皆當用舌別知耳。王復問那先言。車載鹽牛軛鹽。車牛寧能別知鹽味不。那先言車牛不能別知知鹽味也。王問那先言。鹽味寧可稱不。那先言王智乃爾能稱鹽味。王問那先言。鹽味不可稱也。其輕重可稱耳。王言善哉。王復問那先。凡人身中五知作眾事所成耶。作一事成五知耶。那先言作眾事所成。非一事所成也。譬如一地五谷當生時各各自生動類人身中五事皆用眾事各所生。王言善哉善哉。王復問那先。世間人頭須發膚面目耳鼻口身體四支手足皆完具。何故中有壽命長者。中有短命者。有多病者。中有少病者。中有貧者。中有富者。中有貴者。中有賤者。中有大士者。中有小士者。中有端正者。中有丑者。中有為人所信者。中有為人所疑者。中有明孝者。中有愚者。何故不同。那先言譬如諸樹木果眾中有醋不甜者。中有苦者。中有辛者。中有甜者。中有正醋者。那先問王言。是皆樹木何故不同。王言所以不同者。其裁各自異。那先言人亦如是。心所念者各各異。是故令世間人不同耳。中有短命者。中有長命者中有多病者中有少病者中有富者中有貧者中有貴者中有賤者中有大士者中有小士者中有端正者中有丑者中有語用者中有語不用者中有明者中有愚者。那先言是故佛所言隨其人作善惡自當得之。中有豪貴者中有貧窮者。皆是前世宿命世作善惡各自隨其德得之。王言善哉善哉。王復問那先言。人有欲作善者。當前作之耶。當后作之乎。那先言當居前作之在后作之。不能益人也。居前作者有益于人。那先問王言。王渴欲飲時使人掘地作井。能赴王渴不。王言不赴渴也。當居前作井耳。那先言人亦如是。人所居皆當居前。在后作者無益也。那先問王。王饑時乃使人耕地糞地種谷。饑寧用飯耶。當豫有儲。王言不也。當先有儲貯。那先言人亦如是。當先作善。有急乃作善者無益身也。那先問王。譬如王有怨。當臨時出戰斗。王能使人教馬教象教人作戰斗具乎。王言不也。當宿有儲貯。臨時便可戰斗。臨時教馬教象教人無益也。那先言佛經說言。人當先自念身作善。在后作善無益也。那先言王莫棄大道就邪道。無效愚人棄善作惡。后坐啼哭無所益也。人家棄捐忠正就于不正。臨死時悔在后。王言善哉善哉。王復問那先。卿曹諸沙門言。世間火不如泥犁中火熱也。卿曹復言。持小石著世間火中。至暮不消也。卿曹復言。極取大石著泥犁火中即消盡。是故我不信也。卿曹復言。人作惡死在泥犁中。數千萬歲其人不消死。是故我重不信是語也。那先問王。王寧聞見水中有雌蟒雌蛟雌鱉雌蟹懷子以沙石為食不。王言然。皆以是為食。那先問王。沙石在腹中寧消不。王言然皆消。那先言其腹中懷子寧復消不。王言不消也。那先言何以故不消。王言相祿獨當然故不消。那先言泥犁中人亦如是。數千萬歲不消死者。其人所作罪過未盡故不消死。那先問王言。雌師子雌虎雌狗雌貓懷子。皆肉食啖骨入腹中時寧消不。王言皆消盡。那先問王言。其腹懷子寧復消不。王言不消也。那先言用何故不消。王言獨用祿相故不消也。那先言泥犁中人亦如是。數千萬歲不消死者。泥犁中人所作過惡未解故不消死。那先問王言。雌牛雌馬雌驢雌麋雌鹿懷子。皆食草芻為餐不。王言然。皆以是為食。那先言其芻草寧于腹中消盡不。王言皆消盡。那先言其腹中子寧消盡不。王言不消盡也。那先言何故不消盡。王言獨以相祿當然故使不消盡。那先言泥犁中人亦如是。是罪過未盡故不消死。那先問王言。夫人及長者富家女。飲食皆美恣意食。食于腹中寧消不。王言皆消。那先問王言。腹中懷子寧消不。王言不消也。那先言何以故不消。王言獨相祿故使不消也。那先言泥犁中人亦如是。所以數千歲不消死者。用先世作惡故未解故不消死。那先言人在泥犁中長在泥犁中老過盡乃當死。王言善哉。王復問那先。卿曹諸沙門言。天下地皆在水上。水在風上。風在空上。我不信是也。那先便前取王書水適以三指撮舉之問王言。是中水為風所持不。王言然。為風所持。那先言風持水亦如是。王言善哉。王復問那先言。泥洹道皆過去無所復有耶。那先言泥洹道無所復有也。那先言愚癡之人徑來索內外身愛。坐是故不能得度脫于老病死。那先言智者學道人內外身不著也。人無有恩愛無有恩愛者無貪欲。無貪欲者無有胞胎。無有胞胎者不生不老。不生不老不病不死。不病不憂不哭。不憂不哭不內心痛。便得泥洹道。王言善哉。王復問那先言。諸學道者悉能得泥洹道不。那先言不能悉得泥洹道也。正向善道者學知正事。當所奉行者奉行之。不當奉行者遠棄之當所念者念。不當所念者棄之。人如是者得泥洹道。王言善哉。王復問那先。人不得泥洹道者。寧知泥洹道為快不。那先言然。雖未得泥洹道。由知泥洹道為快也。王言人未得泥洹道者。何以知為快耶。那先問王言。人生未嘗截手足為痛處。王言人雖未嘗更截手足。由知為痛也。那先言何用知為痛也。王言其人截手足時呻呼用是知為痛。那先言人亦如是。前得泥洹道者轉相語泥洹道快。用是故信之。王言善哉。王復問那先。那先寧曾見佛不。那先言未曾見也。王言那先諸師寧曾見佛不。那先言諸師亦不見佛也。如使那先及諸師不見佛者定為無有佛也。那先問王言。王見五百水所合聚處不。王言我不見也。那先言王父及太父皆見是水不。王言皆不見也。那先言王父及太父皆不見此五百水合聚處。天下定為無此五百水所聚處耶。王言雖我父及太父皆不見此水者。實有此水。那先言雖我諸師不見佛者。其實有佛。王言善哉

那先比丘經卷中那先比丘經卷下

　　　　失譯人名附東晉錄


王復問言。無有復勝佛者耶。那先言然。無有勝佛者。王復問。何以知為無有勝佛者。那先問王言。如人未曾入大海中。寧知海水為大不。有五河河有五百小河流入大河。一者名恒。二者名信他。三者名私他。四者名[言*宰]叉。五者名施披夷。爾五河水晝夜流入海。海水亦不增不減。那先言王寧能聞知不。王言實知。那先言以得道人共道說無有能勝佛者。是故我信之。王言善哉。王復問那先。何用知無有能勝佛者。那先問王。造作書師者為誰。王言造書師者名質。那先言王寧曾見質不。王言質以死久遠未曾見。那先言王未曾見質。何用知質為造書師。王言持古時書字轉相教告。用是故我知名為質。那先言用是故我曹見佛經戒。如見佛無異。佛所說經道甚深快。人知佛經戒已后便轉相教。用是故我知為無有能勝佛者。王復問那先。自見佛經道可久行之。那先言佛所施教禁經戒甚快。當奉行之至老。王言善哉。王復問那先人死已后身不隨后世生耶。那先言人死已后更受新身故身不隨。那先言譬如燈中炷更相然。故炷續在新炷更然。人身如是。故身不行更受新身。那先問王。王小時從師學書讀經不。王言然。我續念之。那先問王。王所從師受經書。師寧復知。本經書耶。悉舊得其本經書。王言不也。師續自知本經書耳。那先言人身如此。置故更受新身。王言善哉。王復問那先。審為有智無。那先言無有智。那先言譬如人盜他人果蓏。盜者寧有過無。王言有過。那先言初種栽時上無果蓏。何緣盜者當有過。王言設不種栽何緣有果。是故盜者無狀。那先言人亦如是。用今世作善惡。生于后世更受新身。王言人用是故身行作善惡。更新善惡所在。那先言人諸所作善惡隨人。如影隨身。人死但亡其身。不亡其行。譬如然火夜書。火滅其字續在。火至復成之。今世所作行后世成。如受之如是。王言善哉。王言那先寧能分別指視善惡所在不耶。那先言不可得知善惡所在。那先問王。樹木未有果時言寧能分別指視言其枝間無有果。寧可豫知之不耶。王言不可知。那先言人未得道不能豫知善惡所在。王言善哉。王復問人當于后世生者。寧能自知不。那先言其當生者自知。王言何用知之。那先言譬如田家耕種天雨時節。其人寧豫知當得谷不。王言然。猶知當得谷多。那先言人亦如是。人當于后世生豫自知。王言善哉。王復問那先。審有泥洹無。那先言審有。王言那先寧能指示我佛在某處不。那先言不能指示佛在某處。佛以般泥洹去不可得指示指示見處。那先言譬如人然大火。以即滅其火。火寧可復指示知光所在不。王言不可知處。那先言佛以般泥洹去不可復知處。王言善哉。王復問那先。沙門寧。自愛其身不。那先言沙門不自愛其身。王言如令沙門不自愛其身者。何以故。自消息臥欲得安溫軟。飲食欲得美善自護視何以故。那先問王言。寧曾入戰斗中不。王言然。我曾入戰斗中。那先言在戰斗中曾為刀刃箭所中不。王言我曾頗為刀刃所中。那先問王。刀刃矛箭瘡柰何。王言我以膏藥綿絮裹耳。那先問王言。王為愛瘡故以膏藥綿絮裹耶。王言我不愛瘡。那先言殊不愛瘡者。何以持膏藥綿絮裹以護之。王言我欲使疾愈耳。不愛其瘡。那先言沙門亦如是。不愛其身。雖飲食心不樂。不用作美。不用作好。不用作肌色。趣欲支身體奉行佛經戒耳。佛經說言。人有九孔。為九矛瘡。諸孔皆臭處不凈。王言善哉。王復問那先。佛為審有三十二相八十種好身皆金色有光影耶。那先言佛審有三十二相八十種好皆有金色有光影。王言佛父母寧復有三十二相八十種好身皆金色有光影耶。那先言佛父母無是相。王言如使父母無是相者。佛亦無是相。王復言人生子像其種類。父母無有是相者。佛定無是相。那先言佛父母雖無是三十二相八十種好身金色者。佛審有是相。那先問王。王曾見蓮華不。王言我見之。那先言此蓮華生于地。長于泥水之中。色甚香好寧復像類泥水色不。王言不像類地泥水色。那先言雖佛父母無是諸相者。佛審有是諸相。佛生于世間長于世間。而不像世間之事。王言善哉。王復問那先。佛審如第七天王梵所行。不與婦女交會不。那先言然。審離于婦女。凈潔無瑕穢。王言假令佛如第七天王所行者。佛為第七天王梵弟子。那先問王。第七天王者有念無念。王言第七天王梵有念。那先言是故第七天王梵及上諸天皆為佛弟子。那先問王言。鳥鳴聲何等類。王言鳥鳴聲如雁聲。那先言如是鳥為是雁。弟子各自異類。佛亦如是。非第七天王梵弟子。王言善哉。王復問那先。佛寧悉學知奉行經戒不。那先言佛悉學知奉行經戒。王言佛從誰師受經戒。那先言佛無師。佛得道時便悉自知諸經道。佛不如諸弟子學知佛所教。諸弟子皆當奉行至老。王言善哉。王復問那先。人父母死時悲啼哭淚出。人有聞佛經。亦復悲啼淚出。俱淚出寧有別異不。那先言人有父母啼泣皆感思愛恩念愁憂苦痛。此曹憂者愚癡憂耳。其有聞佛經道淚出者。皆有慈哀之心。念世間勤苦。是故淚出。其得福甚大。王言善哉。王復問那先。以得度脫者。未得度脫者。有何等別異。那先言人未得度脫者。有貪欲之心。人得度脫者。無有貪欲之心。但欲趣得飯食支命耳。王言我見世間人。皆欲快身欲得美食無有厭足。那先言人未得度脫者。飯食用作榮樂好。人得度脫者。雖飯食不以為樂不以為甘。趣欲支命。王言善哉。王復問那先。人家有所作。念久遠之事不。那先言人愁憂時。皆念久遠之事。王言用何等念之。用志念耶。用念念耶。那先問王言。寧曾有所學知以后念之不。王言然我曾有所學知。以后復忽忘之。那先言王是時無忘耶而忘之乎。王言我時妄念。那先言可差王為有象。王復問那先。人有所作皆念。如甫始有所作。今見在所作皆用念知耶。那先言已去之事皆用念知之。今見在之事亦用念知之。王言如是人但念去事。不能復念新事。那先言假令新者有所作不可念者亦如是。王言人新學書技巧為唐捐耶。那先言人新學書畫者有念。故令弟子學者有知。是故有念耳。王言善哉。王復問那先。人用幾事生念耶。那先言人凡有十六事生念。一者久遠所作生念。二者新有所學生念。三者若有大事生念。四者思善生念。五者曾所更苦生念。六者自思惟生念。七者曾雜所作生念。八者教人生念。九者像生念。十者曾有所忘生念。十一者因識生念。十二者校計生念。十三者負債生念。十四者一心生念。十五者讀書生念。十六者曾有所寄更見生念。為十六事生。一王復問那先。何等為念久者。那先言佛弟子阿難女弟子優婆夷鳩仇單罷。念億世宿念時事。及余道人皆能念去世之事。如阿難女弟輩甚眾多。念此以便生念。二王復問。何等為新所學生念者。那先言如人曾學知校計。后復忘之。見人校計便更生念。三王復問那先。何等為大事生念者。那先言譬如太子立為王。自念為王豪貴。是為大事生念。四王復問那先。何等為思善生念者。那先言譬如為人所請呼極善意賓遇待之。其人自念言。昔日為某所請呼善意待人。是為思善生念。五王復問那先。何等為更苦生念。那先言譬如人曾為人所撾捶閉系牢獄。是為更苦生念。六王復問那先言。何等為自思惟生念者。那先言譬如曾有所見。若家室宗親及畜生。是為自思惟生念。七王復問那先言。何等為曾雜所作生念者。那先言譬如人名萬物字類色香臭甜苦。念此語事是為雜生念。八王復問那先言。何等為教人生念者。那先言人自喜忘邊人或有者或忘者。忘為教人生念。九王復問那先言。何等為像生念者。那先言人牛馬各自有像類。是為像生念。十王復問那先。何等為曾所忘生念者。那先言譬如人卒有所忘。數數獨念得之。是為曾所忘生念。十一王復問那先。何等為因識生念者。那先言學書者能求其字。是為因識生念。十二王復問那先。何等為校計生念者。那先言如人共校計成就悉知策術分明。是為校計生念。十三王復問那先。何等為負債生念者。那先言譬如顧鼓所當債歸。是為債局生念。十四王復問那先。何等為一心生念者。那先言沙門一其心。自念所從來生千億世時事。是我為一其心生念。十五王復問那先。何等為讀書生念者。那先言帝王有久古之書。念言某帝某年時書也。是為讀書生念。十六王復問那先。何等為曾有所寄更見生念者。那先言若人有所寄。更眼見之便生念。是為所寄生念。王言善哉。王復問那先。佛寧悉知去事甫始當來事耶。那先言然。佛悉知之。王言假令佛悉知諸事者。何故不一時教諸弟子。何故稍稍教之。那先問王。國中寧有醫師無。王言有醫師。寧能悉知天下諸藥不。王言能悉識知諸藥。那先問王。其醫師治病。為一時與藥。稍稍與之王言人未病。不可豫與藥。應病乃與藥耳。那先言佛雖悉知去來見在之事。亦不可一時悉教天下人。當稍稍授經戒令奉行之耳。王言善哉。王復問那先。卿曹沙門言。人在世間作惡。至百歲臨欲死時念佛。死后者皆得生天上。我不信是語。復言殺一生死即當入泥犁中。我不信是語。那先問王。如人持小石置水上。石浮耶沒耶。王言其石沒。那先言如令持百枚大石置船上。其船寧沒不。王言不沒。那先言船中百枚大石因船故不得沒。人雖有本惡。一時念佛。用是故不入泥犁中。便得生天上。其小石沒者如人作惡。不知佛經死后便入泥犁中。王言善哉。王復問那先。卿曹用何等故行學道作沙門。那先言我以過去苦現在苦當來苦。欲棄是諸苦。不欲復受更。故行學道作沙門。王復問那先。苦乃在后世。何為豫學道作沙門。那先問王。王寧有敵國怨家欲相攻擊不。王言然。有敵國怨家。常欲相攻擊也。那先問王。敵主臨來時。王乃作斗具備守掘塹耶。當豫作之乎。王言當豫有儲待。那先問王。用何等故豫作儲待。王言備敵來無時故。那先問王。敵尚未來何故豫備之。那先復問王。饑乃田種渴乃掘井耶。王言皆當豫作之。那先言尚未饑渴。何故豫作調度。王言善哉。王復問那先。第七梵天去是幾所。那先言甚遠。令石大如王殿。從第七梵天上墮之。六月日乃墮此間地耳。王言卿曹諸沙門言。得羅漢道。如人屈伸臂頃。以飛上第七梵天上。王言我不信是。行數千萬億里。何以疾乃爾耶。那先問王。王本生何國。王言我本生大秦國。國名阿荔散。那先問王。阿荔散去是間幾里。王言去二千由旬合八萬里。那先問王。頗曾于此遙念本國中事不。王言然。恒念本國中事耳。那先言王試復更念本國中事。曾有所作為者。王言我即念已。那先言王行八萬里。反復何以疾。王言善哉。王復問那先若有兩人于此俱時死。一人上生第七梵天。一人生罽賓。去是七百二十里。誰為先到者。那先言兩人俱時到耳。王言相去遠近大多何以俱至。那先問王。試念阿荔國。王言我已念之。那先復言王試復念罽賓。王言我已念之。那先問王念是兩國何所疾者。王言俱等耳。那先言兩人俱死。一人生第七梵天上。一人生罽賓。亦等耳。那先問王。若有一雙飛鳥。一鳥于大樹上止。一鳥于小卑樹上止。兩鳥俱止。誰影先在地者。王言其影俱到地耳。那先言兩人俱死。一人生第七梵天上。一人生罽賓。亦俱時至耳。王言善哉。王復問那先。人用幾事學知道。那先言用七事學知道。何等為七。一者念善惡之事。二者精進。三者樂道。四者伏意為善。五者念道。六者一心。七者適遇無所憎愛。王復問那先。人用此七事學知道耶。那先言不悉用七事學知道。智者持智別知善惡。用是一事別知耳。王復問那先。假令用一事知者何為說七事。那先問王。如人持刀著鞘中倚壁。刀寧能自有所割截不。王言不能有所割截。那先言人心雖明。會當得是六事共成智耳。王言善哉。王復問那先。人家作善得福大耶。作惡得殃大耶。那先言人作善得福大。作惡得殃小。人家作惡日自悔過。是故其過日小。人家作善日夜自念歡喜。是故得福大。那先言。昔者佛在時其國中有人杌無手足而取蓮華持上佛。佛即告諸比丘言。此杌手足兒卻后九十一劫不復墮入泥犁中畜生薜荔道中。得生天上。天上壽終復還作人。是故我知人作小善得福大。作惡其人自悔過日消滅而盡。是故我知人作過其殃小。王言善哉。王復問。那先。智者作惡愚人作惡。此兩人殃咎誰得多者。那先言。愚人作惡得殃大。智人作惡得殃小。王言不如。那先言。王言我國治法大臣有過則罪之重。愚民有過則罪之輕。是故智者作惡得殃大。愚者作惡得殃小。那先問王。譬如燒鐵在地。一人知為燒鐵。一人不知。兩人俱前取燒鐵誰爛手大者耶。王言。不知者爛手大。那先言。愚者作惡不能自悔故其殃大。智者作惡知不當所為。日自悔過故其殃少。王言善哉。王復問。那先。人有能持此身飛行上至第七梵天上及至郁單越地及所欲至處者不。那先言能。王言。奈何持此身上第七梵天及郁單越地及所欲至處乎。那先問王。王寧自念少小時跳戲一丈地不。王言。我年少時意念欲跳便跳一丈余地。那先言得道之人意欲跳至第七梵天上及至郁單越地者亦爾。王言善哉。王復問那先。卿曹諸沙門言。有骨長四千里。何等身骨乃長四千里。那先問王。曾聞大海中有大魚名質。身長二萬八千里者不。王言然有是。我曹聞之。那先言如是二萬八千里魚。其脅骨長四千里。王怪之為。王復問那先。卿曹諸沙門說言。我能斷喘息之事。王言奈何斷喘息氣耶。那先問王。寧曾聞志不。王言我聞之。那先言王以為志在人身中耶。王言我以為志在人身中。那先言王以為愚人不能制其身口者。不能持經戒者。如此曹人亦不樂其身。那先言其學道人。能制身口能持經戒能一其心。得四禪便能不復喘息耳。王言善哉。王問那先。為呼言海海為是水名為海耶。用他事故言海。那先言人所以呼為海者。水與鹽參各半。是故為海耳。王復問那先。何以故海悉堿如鹽味。那先言所以海水堿者。淡畜以來久遠及魚鱉蟲多共清便水中。是故令堿耳。王言善哉。王復問那先。人得道以寧。能悉思惟深奧眾事不。那先言然。人得道以能悉思惟深奧之事。那先言佛經最深奧知眾事。不可稱量眾事。皆智平斷之。王言善哉。王復問那先。人神智自然。此三事寧同各異。那先言人神者主覺。智者曉道。自然者虛空無有人。王復問那先言。得人何等為得人者。眼視色耳聽聲鼻聞香口知味身知粗軟意知善惡之事。何所為得人者。那先問王。如令人能目自視。脫瞳子去之視寧廣遠不。裂大其耳聽聲寧廣遠不。決鼻令大。其聞香寧多不。開口令大。知味寧多不。剝割肌膚。寧令信知粗軟不。拔去其志。盛念寧多不。王言不也。那先言佛在所作甚難。佛所如甚妙。王復問那先。所作何等甚難何等甚妙。那先言佛言能知人腹中。目所見事悉能解之。能解目事能解耳事能解鼻事能解口事能解身事能解敗事能解疑事能解所念事能解神事。那先言人取海水含之。寧能別知口中水是泉水是某流水是某河水。王言眾水皆合為一。難各別知。那先言佛所作為難皆能別知是諸水味。今海水見目前之事。王尚不能別知今人神不見人身中有六事不可見。那先言是故佛解之從心念至目所見。從心念至耳所聽。從心念至鼻所嗅。從心念至口知味。從心念至身知苦樂寒溫粗堅。從心念有所向。佛悉知分別解之。王言善哉。那先言夜已半我欲去。王即敕傍臣取四端?布揾。置麻油中持以為炬。當送那先歸。恭事那先如事我身。傍臣皆言受教。王言得師如那先作。弟子如我。可得道疾。王諸所問那先輒事事答之。王大歡喜。王即出中藏好衣直十萬已上那先。王語那先。從今已去愿那先日與八百沙門。共于宮中飯食及欲所得。皆從王取之。那先報王我為道人略無所欲。王言那先當自護。亦當護我身。那先言何等當自護及護王身。王報言恐人論議呼王為慳。那先為王解諸狐疑。而不能賜與。恐或人言那先不能解王狐疑故王不賞賜。王言那先受者當令我得其福。那先亦當護其名。王言譬如師子在金檻中。猶為拘閉常有欲望去心。今我雖為國王在宮省中其意不樂。欲棄國去而行學道。王語竟。那先便起歸佛寺。那先適去王竊自念。我問那先為何等事。那先為解我何等事。王自念。我所問那先莫不解我意者。那先歸佛寺亦自念。王問我何等事。我亦報王何等事。那先自念。王所問者我亦悉為解之。念此事至天明。明日那先被袈裟持缽直入宮上殿坐。王前為那先作禮已乃卻坐。王白那先。那先適去我自念。問那先何等語。那先報我何等語。我復自念。所問那先。那先莫不解我意者。我念是語。歡喜安臥至明。那先言我行歸舍亦自念。王為問我何等事。我亦為王說何等事。我復自念。王所問我輒為解之。用是故歡喜至明。語竟那先欲去。王便起為那先作禮

那先比丘經卷下