　　No. 1670 (A)

那先比丘經卷上

　　　　失譯人名附東晉錄


佛在舍衛國祇樹給孤獨園。時諸比丘僧比丘尼優婆塞優婆夷。諸天大臣長者人民。及事九十六種道者。凡萬余人。日于佛前聽經。佛自念。人眾日多身不得安。佛意欲舍人眾去至閑避處坐思念道。佛即舍人眾去。入山至藂樹間。其樹大有神。佛坐其下思念道。去樹不遠有群象五六百頭。中有象王賢善知善惡之事。譬如人狀。象輩眾多周匝象王邊。諸小象走居前水中。走戲[打-丁+毛]撈水令濁惡。諸小象復走居前食啖美草。走戲蹈踐其上。我眾大多患。是諸象及小象子。[打-丁+毛]撈水令濁惡令草不凈。而反常饑飲濁惡水。食足踐之草。象王自念。我欲棄是諸象去。至一避處快耶。象王即棄諸象而去。轉行入山到頭羅藂樹間。象王見佛坐樹下。心大歡喜。即前到佛所。低頭屈膝為佛作禮。卻在一面住。佛自念。我棄眾人來在是樹間。象王亦棄眾象來到是樹間。其義適同。佛為象王說經言。佛于人中最尊。象王于象中最尊。佛言我心與象王心適相中。今我與象王俱樂是樹間。象王聽經心意即開解知佛意。象王即視佛所仿佯經行處。以鼻取水灑地。以鼻撈草掃地。以足蹈地令平好。象王曰。朝暮承事佛如是。佛久后般泥洹去。象王不知佛所在。為周旋行求索佛不得。便啼垂淚愁憂不樂不能食飲。時國中有佛寺舍。在山上名加羅洹寺。中有五百沙門常止其中。皆已得阿羅漢道。常以月八日十四日十五日二十三日二十九日三十日。常以是日誦經。至明時象王亦在山上止于寺中。象王知有六日誦經。至其日當行入寺中聽經。諸沙門知象王意聽經。欲誦經時湏象王來。乃誦經。象王聽經。至明不睡不臥不動不搖。象王數聞經承事佛故。后象王以壽命盡死。死后便化為人作子生婆羅門家。以后年長大不聞佛經亦不見沙門。便棄家去入深山學異道。在山上止。近比亦有一婆羅門道人俱在山上。相與往來共為知識。其一人自念言。我不能于世間懸憂苦老病。死后當入地獄畜生餓鬼貧窮中。用是故我欲剃頭須披袈裟。欲求羅漢泥洹道。其有一人自念言。我愿欲求作國王得自在。令天下人民隨我教。今如是。久后二人各命盡。俱生世間作人。其一人前求作國王者。生于海邊為國王太子字彌蘭。其一人前世欲剃頭作沙門求羅漢泥洹者。生于天竺字陀獵與肉袈裟俱生其家。有一大象同日生。天竺名象為那。父母便字為那先。年十五六。那先有舅父字樓漢。學道作沙門大高才世間無比。已得阿羅漢道。能出無間入無孔。自在變化無所不作。天上天下人民及蠕動之類。心所念皆豫知之。生所從來死趣何道。那先至舅父所自說言。我喜佛道欲作沙門為舅父作弟子。寧可持我作沙門。樓漢哀之。即聽作沙彌受十戒。日誦經思惟經戒便得四禪。悉知諸經要。時國中有佛寺舍名和戰。寺中有五百沙門皆得羅漢道。其中有第一羅漢名頞波曰。能知天上天下去來現在之事。那先年至二十。便受大沙門經戒。便到和戰寺中至頞波曰所。時五百羅漢適以十五日說大沙門戒經。在講堂上坐。大沙門皆入。那先亦在其中。諸沙門悉坐。頞波曰悉視坐中諸沙門心皆是羅漢。獨那先未得羅漢。頞波曰言。譬若揚米。米正白中有黑米。即揚為不好。今我坐中皆白清凈。獨那先黑未得羅漢耳。那先聞頞波曰說如是。大憂愁起為五百沙門作禮出去。自念我不宜在是座中坐。譬若眾師子中有狐狗。我從今以后不得道不入中坐。頞波曰知那先意。以手摩那先頭言。汝得羅漢道不久莫愁憂。便止留那先。那先復有一師年八九十字加維曰。其中有一優婆塞大賢善。日飯加維。那先且為師持缽行取飯食具。師令那先口含水。行到優婆塞家取飯食具。優婆塞見那先年少端正與人絕異有名字。智慧廣遠有志能說經道。優婆塞見那先前為作禮叉手言。飯諸沙門日久。未曾為我說經者。今我從那先求哀愿。與我說經解我心意。那先自念。我受師教戒令我口含水不得語。我今吐水者為犯師要。如是當云何。那先知優婆塞亦高才有志。我為其說經想即當得道。那先便吐水卻坐為說經言。人當布施作福善奉行佛經戒。死后生世間得富貴。人不犯經戒者。后不復入地獄餓鬼畜生中貧窮中。得生天上。優婆塞聞那先說經心大歡喜。那先知優婆塞心歡喜。便復為說經。世間萬物皆當過去無有常。諸所作皆勤苦。萬物皆不得自在。泥洹道者不生不老不病不死不愁不惱。諸惡勤苦皆消滅。那先說經竟。優婆塞便得第一須陀洹道。那先亦得須陀洹道。優婆塞大歡喜。便極與那先作美飯具。那先語優婆塞。先取飯具置師缽中。那先飯竟澡漱訖畢。持飯具還與師。師見言。汝今日持好飯具來。以犯眾人要。當逐出汝。那先大愁憂不樂。師教言。會比丘僧。悉會皆坐。師言。那先犯我曹眾人要來。當逐出無令在眾中止頞波曰說經言。譬若人持一箭射中兩準。那先自得道。亦復令優婆塞得道。不應逐出。師迦維曰。政使一箭射中百準。會為犯眾人。要不得止。余人持戒不能如那先得道。如效那先當用絕后。眾坐中皆默然師教即逐出那先。那先便以頭面禮師足起。遍為比丘僧作禮訖竟。便出去入深山坐樹下。晝夜精進思惟道不懈。自成得羅漢道。能飛行徹視徹聽。知他人心所念善惡。自知前世所更從來生。得羅漢道已。便來還入和戰寺中。詣諸比丘所。前頭面悔過求和解。諸比丘僧即聽之。那先作禮訖竟。便出去轉行入諸郡縣街曲里巷。為人說經戒。教人為善。中有受五戒者。得須陀洹道者。中有得斯陀含道者。中有得阿那含道者。中有作沙門得羅漢道者。第二忉利天帝釋。第七天王梵第四天王皆來到那先所作禮。以頭面著足卻坐。那先便為諸天說經。名字聞四遠。那先所行處。諸天人民鬼神龍見那先無不歡喜者。皆得其福。那先便轉到天竺舍竭國。止泄坻迦寺中。有前世故知識一人在海邊。作國王子名彌蘭。彌蘭少小好讀經學異道。悉知異道經法。異道人無能勝者。彌蘭父王壽盡。彌蘭立為王。王問左右邊臣言。國中道人及人民誰能與我共難經道者。邊臣白言。有學佛道者。人呼為沙門。其人智慧妙達。能與王共難經道。北方大臣國名沙竭。古王之宮。其國中外安隱人民皆善。其城四方皆復道行。諸城門皆刻鏤。及余小國皆多高明。人民被服五色焜煌。國土高燥珍寶眾多。四方賈客賣買皆以金錢。五谷豐賤家有余畜樂不可言。其王彌蘭以正法治國。高才有智謀明于官事。戰斗之術無不通達。能知九十六種道。所問不窮人適發言。便豫知其所趣。王語傍臣言。是間寧有明經沙門。能與我共難經說道者不。王傍臣名沾彌利望群。白王言。然有沙門字野和羅。明經道能與王難經道。王便敕沾彌利望群。即行往請野和羅言。大王欲見大師。野和羅言。王欲相見者大善。王當自來耳。我不往。沾彌利望群即還白王如是。王即乘車與五百伎共行到寺中。與野和羅相見。前相問訊就坐。五百騎從皆坐。王問野和羅。卿用何等故棄家捐妻子。剃頭須披袈裟作沙門。卿所求何等道。野和羅言。我曹學佛道行中正。于今世得其福。于后世亦得其福。用是故我剃頭須被袈裟作沙門。王問野和羅。若有白衣居家。有妻子行中正。于今世得其福。于后世亦得其福不。野和羅言。白衣居家有妻子行中正。于今世得其福。于后世亦得其福。王言。卿空棄家捐妻子。剃頭須被袈裟作沙門為。野和羅默然無以報王。王傍臣白言。是沙門大明達有智者。迫促不及言耳。王傍臣皆舉手言。王得勝。野和羅默然受負。王左右顧視。優婆塞面亦不慚。王自念。是諸優婆塞面不慚者。復有明健沙門能與我共相難者耳。王語傍臣沾彌利。寧復有明智沙門能與我共難經道者無。那先者諸沙門師。知諸經要難。巧說十二品經。種種別異章斷句解。知泥洹之道。無有能窮者。無能勝者。智如江海。能伏九十六種道。為佛弟子所敬愛。以經道教授。那先來到舍竭國。其所相隨弟子皆復高明。那先如猛師子。沾彌利白王。有沙門字那先。智慧微妙諸經道。要。能解人所疑無所不通。能與王難經說道。王問沾彌利。審能與我共難經道不。沾彌利言。唯然常與第七梵天共難經說道。何況于人王。即敕沾彌利。便行請那先來。沾彌利即到那先所白言。大王欲相見。那先言大善。即與弟子相隨行到王所。王雖未嘗見。那先在眾人中披服行步。與人有絕異。王遙見隱知那先。王自說言。我前后所更見眾大多。入大坐中大多。未嘗自覺恐怖。如今日見那先。今日那先定勝我。我心惶惶不安。沾彌利居前白王言。那先以發旦到。王即問沾彌利。何所是那先者。沾彌利白。因指示王。王即大歡喜。正我所隱意是。那先即到。王因前相問訊語言。王便大歡喜。因共對坐。那先語王言。佛經說言。人安隱最大利。人知足最為大富。人有所信最為大厚。泥洹道最為大快。王便問那先卿字何等。那先言。父母字我為那先。人呼我為那先。有時父母呼我為首那先。有時父母呼我為維迦先。用是故人皆識知我。世間人皆有是耳。王問那先。誰為那先者。王復問言。頭為那先耶。不為那先。王復言。耳鼻口為那先耶。不為那先。王復言。頤項肩臂手足為那先耶。不為那先。王復言。髀腳為那先耶。不為那先。王復言。顏色為那先耶不為那先。王復言。苦樂為那先耶。不為那先。王復言。善惡為那先耶。不為那先。王復言。身為那先耶。不為那先。王復言。肝肺心脾腸胃為那先耶。不為那先。王復言。顏色。為那先耶。不為那先。苦樂善惡身心合。是事寧為那先耶。言不為那先。王復言。無有苦樂無有顏色無有善惡無有身心。無是五事。寧為那先耶。那先言。不為那先。王復言。聲響喘息寧為那先耶。言不為那先。何等為那先者。那先問王。何所為車者。軸為車耶。不為車。那先言。轂為車耶。王言轂不為車。那先言。輻為車耶。不為車。那先言。輞為車耶。不為車。那先言。轅為車耶。不為車。軛為車耶。不為車。那先言。輿為車耶。不為車。那先言。蓋為車耶。不為車。那先言。合聚是材木著一面。寧為車耶。不為車。那先言。音聲為車耶。不為車。那先言。何等為車耶。王默然不語那先言。佛經說。合聚是諸材木。用作車因得車。人亦如是。合聚頭面目耳鼻口頸項肩臂骨肉手足肺肝心脾腎腸胃顏色聲響喘息苦樂善惡合為一人。王言。善哉善哉

王復問言。那先能與我難經說道不。那先言。如使王作智者問。能相答王。作王者問愚者問。不能相答。王言。智者問王者問愚者問何等類。那先言。智者語對相詰相上語相下語。語有勝負則自知是為智者語。王者語自放恣。敢有違戾不如王言者。王即強誅罰之。是為王者語。愚者語。語長不能自知。語短不能自知。[怡-臺+龍]悷自用得勝而已。是為愚者語。王言。愿用智者言。不用王者愚者言。莫持王者意與我語。當如與諸沙門語。當如與諸弟子語。如與優婆塞語。當如與給使者語。當以相開悟。那先言大善。王言。我欲有所問。那先言。王便問。王言。我已問。那先言。我已答。王言。答我何等語。那先言。王問我何等語。王言。我無所問。那先言。我亦無所答。王即知那先大明慧。王言。我甫始當多所問。日反欲冥當云何明日當請。那先于宮中善相難問。沾禰利望群。即白那先言。日暮王當還宮。明日王當請那先。那先言大善。王即為那先作禮騎還歸宮。于馬上續念那先。至明日沾彌利望群及傍臣白王言。當請那先不。王言當請。沾彌利望群言。請者當使與幾沙門俱來。王言自在。那先與幾沙門俱來。主藏者名慳。慳白王言。令那先與十沙門共來可。如是至三。王嗔恚言。何故齊令那先與十沙門共來。王言。汝字慳。不妄強惜王物自汝物。當云何汝逆我意。當有誅罰之罪。可言可哀赦汝過。今我作國王不堪飯沙門耶。慳大恐怖不敢復語。沾彌利望群到那先所。為作禮白言大王請。那先言。王當令我與幾沙門共行。沾彌利望群言。自在那先與幾沙門共行。那先便與野和羅八十沙門共行。沾彌利望群旦欲入城時。于道中并問那先。往曰對王言無有那先。何以那先問沾彌利望群。卿意何所為那先者。沾彌利望群言。我以為喘息出入命氣為那先。那先問言。人氣一出不復還入。其人寧復生不。沾彌利望群言。氣出不復還入者定為死。那先言。如人吹笳氣出不復還入。如人持鍛金[竺-二+角]吹火氣。一出時寧得復還入不。沾彌利望群言。不復還。那先言。同氣出不復入。人何故猶不死。沾彌利望群言。喘息之間我不知。愿那先為我曹解之。那先言。喘息之氣皆身中事。如人心有所念者舌為之言是為舌事。意有所疑心念之是為心事。各有所主。視之虛空無有那先。沾彌利望群心即開解。便作優婆塞。受五戒。那先便前入宮到王所上殿。王即前為那先作禮而卻。那先即坐。八十沙門皆共坐。王手自持美飯食著那先前。飯食已竟澡手水畢訖。王即賜諸沙門人一張疊袈裟革屣各一緉。賜那先野和羅各三領袈裟各一緉革屣。王語那先野和羅言。留十人共止。遣余人皆令去。那先即遣余沙門去。與十人共止留。王敕后宮諸貴人伎女。悉出于殿上。帳中聽我與那先共難經道。時貴人伎女悉出于殿上。帳中聽那先說經。時王持座坐于那先前。王問那先言。當道說何等。那先言。五欲聽要言者當說要言。王言。卿曹道何等最為善者。用何故作沙門。那先言。我曹輩欲棄世間苦惱。不復更后世苦惱故作沙門。王言沙門者悉爾不。那先言不悉用是故作沙門。中有負債作沙門者。中有畏縣官作沙門者。中有貧窮作沙門者。那先言。我但說欲脫愛欲苦惱滅今世勤苦。至心未道作沙門者耳。王言。今卿用是故作沙門耶。那先言。少少作沙門有佛經道。是故欲棄今世后世苦惱作沙門。王言。善哉善哉

王問言。寧有人死后復生不。那先言。人有恩愛貪欲者。后世便復生為人。無恩愛貪欲者。后世便不復生。王言。人以一心念正法。后世不復生耶。那先言。人一心念正法。智慧及余善事。后世不復生。王言。人以善心念正法與黠慧者。是二事其義寧同不。那先言。其義各異不同。王言。牛馬六畜各自有智謀其心不同。那先言。王曾見獲麥者不。左手持麥右手刈之。那先言。黠慧之人斷絕愛欲。譬如獲麥者。王言。善哉善哉

王復問。那先何等為余善事者。那先言誠信孝順精進念善一心智慧是為善事。王言。何等為誠信者。那先言。誠信解人疑。信有佛信經法信有比丘僧。信有羅漢道。信有今世信有后世信孝父母。信作善得善。信作惡得惡。信有是以后心便清凈去離五惡。何等五。一者淫劮。二者嗔怒。三者嗜臥。四者歌樂。五者疑。人不去是五惡。心意不定。去是五惡。心便清凈。那先言。譬如遮迦越王。車馬人從厲度。令水濁惡過度以去。王渴欲得水飲。王有清水珠置水中水即為清。王便得清水飲之。那先言。人心有五惡如濁水。佛諸弟子度脫生死之道。人心清凈如珠清水。人卻諸惡誠信清凈如明月珠。王言。善哉善哉

王復問那先。精進誠信者云何。那先言。佛諸弟子自相見輩中說諸清凈。中有得須陀洹道者。中有得斯陀含道者。中有得阿那含道者。中有得阿羅漢道者。因欲相效行誠信便得度世道。那先言。譬如山上大雨。其水下流廣大。兩邊人俱不知水淺深。畏不敢前。若有遠方人來。視水隱知水廣狹深淺。自知力勢能入水便得過度去。兩邊人眾便隨后度去。佛諸弟子如是。人心清凈便為須陀洹道。得斯陀含道。得阿那含道。得阿羅漢道。善心精進得道如是。佛經說言。人有誠信之心可自得度。世人能自制止卻五所欲。人自知身苦惱能自度脫。人皆以智慧成其道德。王言。善哉善哉。王復問那先。何等為孝順者。那先言。諸善者皆為孝順。那先言。有四善事心意所止。言何等四心意所止者。那先言。一者自觀其身中外內。二者知意苦樂。三者知心善惡。四者知正法。是為四。那先言。復有四事。何等四。一者制其意。二者諸有惡事不聽入心中。三者心中有惡事即出之索諸善。四者其心中有善制持不放。是為四。那先言。復有四事。自在欲所作。何等為四。一者卻欲。二者精進。三者制心。四者思惟。是為四。那先言。復有五效事。何等為五。一者誠信。二者孝順。三者精進。四者盡心念善。五者智慧。是為五。那先言。復有七事棄除諸惡。名為七善。亦名七覺意。復有八種道行。亦名為阿姤者。是凡三十七品經皆是孝順為本。那先言。凡人負金致遠有所成立。皆由地成。世間五谷樹木仰天之中皆由地生。那先言。譬若師匠圖作大城。先度量作基址已乃起城。那先言。譬若倡伎欲作。先凈掃地乃作。佛弟子求道先行經戒。作善因知勤苦棄諸愛欲。便思念八種道行。王言。善哉善哉

王復問那先。何等為精進者。那先言。助善是為精進。那先言。譬若垣墻。欲倒從傍柱之。舍欲傾壞亦復柱之。那先言。譬若國王遣兵有所攻擊。兵少弱欲不如。王復遣兵往助之便得勝。人有諸惡如兵弱。人持善心消惡心。譬如國王增兵得勝。人持五戒譬如戰斗得勝。是為精進助善如是。那先說經言。精進所助致人善道。所致善者無有逮斯。王言。善哉善哉

王復問那先。何等為意當念諸善事。那先言。譬若取香華。以縷合連[打-丁+絜]風不能吹散。那先復言。譬王守藏者。知中金銀珠玉琉璃珍寶有幾所。那先言。道人欲得道時。念三十七品經。佛道意念當如是正。所謂脫人道人有意。因知善惡知當所行。別知白黑思惟。以后便棄惡就善。那先言。譬如王有守門者。知王有所敬者。有所不敬者。知有不利王者。所敬利王者便內之。王所不敬者。不利王者。即不內。人持意若是。諸善者當內之。諸不善者不內。意制人善惡如是。那先說經言。人當自堅守其意。及身六愛欲持意甚堅。自當有度世時。王言。善哉善哉。王復問那先。何等為一其心者。那先言。諸善獨有一心最第一。一其心者諸善皆隨之。那先言。譬若樓陛當有所倚。諸善道者皆著一心。那先言。譬若王持四種兵行戰斗。象兵馬兵車兵步兵王行出諸兵。皆隨引前后。佛經善事皆隨一心如是。那先說經言。諸善一心為主。學道人眾多皆當歸一心。人身死生過去。如流水前后相從。王言善哉善哉

王復問那先。何等為智。那先言。前已對王說。是人智斷諸疑明諸善。那先言。譬如持燈火入冥中室。便亡其冥自明。人智如是。那先言。譬若人持利刀截木。人以智截諸惡如是。那先言。人于世間智最為第一。度脫人生死之道。王言。善哉善哉。前后所說經種種智善也

王復問那先。佛經但為趣欲卻諸惡事耶。那先言。然是所說種種諸善者。但欲卻一切惡。那先言。譬若王發四種兵象馬車步兵行戰斗。初發行時意但欲攻敵耳。佛經說種種諸善。如是但欲共攻去諸惡耳。王言。善哉善哉。說經甚快也

王復問那先言。人心趣善惡道。續持身故神行生乎。更貿他神行生耶。那先言。亦非故身神。亦不離故身神。那先問王。王小時哺乳時。身至長大時。續故身非。王言。小時身異。那先言。人在母腹中始為精時。至濁時故精耶異。堅為肌骨時故精耶異。初生時至年數歲時故精耶異。如人學書傍人寧代其工不。王言。不能代其工。那先言。如人法有罪語王。王不能解知。王言。如人問那先解之云何。那先言。我故小時從小兒至大續故身耳。大與小時合為一身。是命所養。那先問王。如人然燈火。至天曉時不。王言。人然燈火油至曉時。那先言。燈中炷一夜時續故炷火光不。至夜半至明時故火光不。王言。非故火光。那先言。然燈火從一夜至半夜。復更然燈火耶。向晨時復更然燈火耶。王言不。中夜更然火續故一炷火至明。那先言。人精神展轉相續如是。一者去二者來。從精神至老死。后精神趣所生。展轉相續是非故精神。亦不離故精神。人死以后精神乃有所趣向生。那先言。譬如乳湩作酪。取上[月*巳]作醍醐。與酪酥上[月*巳]還復名作乳湩。其人寧可用不。王言。其人語不可用。那先言。人神如乳湩。從乳湩成酪。從酪成[月*巳]。從[月*巳]成醍醐。人如是從精沫至生至中年。從中年至老至死。死后精神更受身生。人身死當復更生受一身。譬若兩炷更相然。王言。善哉善哉

王復問那先。人不復生后世。其人寧能自知不。復生不。那先言。然有能自知不復于后世生。王言。何用知之。那先言。其人自知無有恩愛。無有貪欲無有諸惡。用是自知不復生后世。那先問王。譬若田家種谷。大得收斂盛簞簟中。至于后年不復耕種。寧復望得谷不。王言。不復望得谷。那先言。道人亦如是。棄捐苦樂恩愛無所復貪。是故自知后世不復生。王言。善哉善哉

王復問。其人于后世不復生者。于今寧有智異于人不。那先言。然異于人。王言。明與智為同不。那先言。明與智等耳。王言。人有明智寧能悉知眾事。作一事成五事耶。那先言。作眾事所成非一。譬若一地種谷。當其生時各各自生種類。人身五事皆用眾事。各有所成。王言。善哉善哉

王復問那先。世間人頭面目身體四支皆完具。何故有長命者有短命者。有多病少病者。有貧者富者。有長者有卑者。有端正者有丑惡者。有為人所信者。為人所疑者。有明者有闇者。何以故不同。那先言。譬若眾樹木生果。有酢者有苦者。有辛者有甜者。那先問王。此等樹木何故不同。王言。不同者本栽各異。那先言。人所作各各異不同。故有長命有短命。有多病有少病有富有貧。有貴有賤。有端正有丑惡。有語用者有語不用者。有明者有闇者。那先言。佛經說。豪貴貧窮好丑。皆自宿命所作善惡自隨行得之。王言。善哉善哉

那先比丘經卷上那先比丘經卷下

　　　　失譯人名附東晉錄


王復問那先言。人欲作善當前作之。須后作之。那先言。當居前作之。在后作者不益人。那先言。王渴時乃掘地作井。能趣渴不。王言。不能趣渴。當居前作井耳。那先言。以是故所作當居前。那先問王。饑時乃使人耕種。須谷熟乃食耶。王言不。當先儲偫。那先言。人如是當先作善。有急乃作善者無益于身。那先問王。譬若王有怨。當臨時出戰斗具。王言不當宿有儲偫。那先言。佛說經言。人當先自念作善。于后作善無益。莫棄大道就邪道。勿效愚人棄善作惡。后坐啼哭無益。人棄捐中正就于不正臨死時乃悔耳。王言善哉善哉

王復問那先。卿曹諸沙門說言。世間火不如泥犁中火熱。復言。持小石著世間火中至暮不消。取大石著泥犁火中即消。是故我不信。復言。人作惡死在泥犁中。數千萬歲其人不消死。是故我重不信是語。那先問王。寧聞見水中大蟒蛟龍魚鱉。以沙石為食不。王言然。實以此為食。那先問王沙石寧消不。王言皆消。那先言。其腹中懷子寧復消不。士言不消。那先問王何故不消。王言。相祿獨當然故使不消。那先言。泥犁中人數千萬歲不消死者何所作。過惡未盡故不消死。那先問王言。師子虎狼皆肉食啖骨。入腹中時寧消盡不。王言消。那先問王。其腹中懷子寧復消不。王言不消。那先言用何故不消。王言獨相祿故不消死。那先問王言。牛馬麋鹿皆以芻草為食不。王言然。那先言。其芻草寧于腹中消不。王言皆消。那先言。其腹中懷子寧消不。王言不消。那先言。何以故不消。王言。獨以相祿當然故使不消。那先言。泥犁中人亦如是。過惡未盡故不消死。那先問王言。世間女人飲食皆美恣意食食于腹中寧消不。王言皆消。那先言。腹中懷子寧消不。王言子不消。那先言。何以故不消。王言獨相祿當然故使不消。那先言。泥犁中人亦如是所以數千萬歲不消死者。用先作惡未解故不消死。那先言。人在泥犁中生。在泥犁中長在泥犁中老。過盡乃當死。王言善哉善哉

王復問那先。卿曹諸沙門言。天下地皆在水上水在風上風在空上我不信是。那先前取王書水。適以指撮之問王言。風持水若此。王言善哉。王復問。那先言。泥洹道皆過去無所復有耶。那先言。泥洹道無所復有。那先言。愚癡之人貪身愛惜。坐是故不能得度脫生老病死者。那先言。智者學道內外身不愛惜。便無有恩愛。無有恩愛者無貪欲。無貪欲者無胞胎。無胞胎者不生。不生者不老。不老者不病。不病者不死。不死者不憂。不憂者不哭。不哭者不痛。便得泥洹道。王復問。那先諸學道者。悉能得泥洹道不。那先言。不能悉得泥洹道。正向善道者學知正事。當所奉行者奉行之。不當奉行者棄遠之。當所念者念。不當所念棄之。如是能得泥洹道。王復問那先言。其不得泥洹道者。寧知泥洹道為快不。那先言。然雖未得泥洹道。由知泥洹道為快。王言。人未得泥洹道。何以故知快耶。那先問王言。人生未嘗截手足。寧知截手足為痛劇不。王言。雖未曾更截手足。猶知為痛。那先言。何用知為痛。王言見其人截手足呻呼。用是故知為痛。那先言。人前有得泥洹道者。轉相語泥洹道快。用是故信之。王言善哉善哉

王復問那先寧曾見佛不。那先言。未曾見。王言。那先諸師寧見佛不。那先言。諸師亦未曾見佛。王言。如使那先及諸師不見佛者。定為無有佛。那先言。王寧見五百溪水所合聚處不。王言我不見。王父及太父皆見水不。王言皆不見。那先言。王父及太父皆不見此水。天下定為無此五百溪水所聚處不。王言。雖我不見父及太父皆不見此水者。實有此水。那先言。雖我及諸師不見佛者。其實有佛。王復問言。無有復勝佛者耶。那先言然。無有勝佛者。王復問。何以為無能勝佛者。那先問王言。如人未曾入大海中。寧知海水為大不。有五河。河有五百小河流入大河。河一者名恒。二名信他。三名私他。四名博叉。五名施披夷爾。五河水晝夜流入海。海水亦不增減。那先言。王寧能聞知不。王言實知。那先語。以得道人共道說無有能勝佛者。是故我信之。王言善哉善哉

王復問那先言。當何用知無有勝佛者。那先問王。造書師者為誰。王言造書師者名質。那先言。王寧曾見質不。王言。質已死久遠未曾見。那先言。王未見質。何用知質為造書師。王言。持古時書字轉相教告。用是故我知名為質。那先言。用是故我曹見佛經戒如見佛無異。佛所說經道甚深快人。知佛經戒以后便相效。用是故我知為有不能勝佛者。王復問。那先自見佛經道可久行之。那先言。佛所施教禁戒經甚快。當奉行之至老。王言善哉善哉王復問那先。人死已后身不隨后世生耶。那先言。人死已后更受新身故身不隨。那先言。譬若燈中炷更相然。故炷續在新炷更然。人身如是故身不行更受新身。那先問王。王小時從師學書讀經不。王言然我續念之。那先問王。王所從師受經書師寧知本經書耶。王悉奪得其本經書。王言不也。師續自知本經書耳。那先言人身若此置故身更受新身。王言善哉善哉

王復問那先。審為有智無。那先言無有智。譬若人盜他人果蓏。盜者寧有過無。王言有過。那先言。初種樹栽時上無有果何緣盜者當有過。王言。設不種栽何緣有果。是故盜者無狀。那先言人亦如是用今世身作善惡。生于后世更受新身。王言人用是故身行作善惡所在。那先言。人諸所作善惡隨人如影隨身。人死但亡其身不亡其行。譬如然火夜書火滅其字續在火至復更成之。今世所作行后世成如受之如是。王言善哉善哉。王言。那先寧能分別指示善惡所在不耶。那先言。不可得知善惡所在。那先問王。樹木未有果時。王寧能分別指示言某枝間有某果某枝間無有果。寧可豫知之不耶。王言不可知。那先言。人未得道不能豫知善惡所在。王言善哉善哉

王復問。人當于后世生者。寧能自知不。那先言。其當生者自知。王言何用知之。那先言。譬如田家耕種。天雨時節其人寧豫知當得谷不。王言然知。知田當得谷多。那先言。人如是人當于后世生豫自知。王言善哉善哉

王復問那先。審有泥洹無。那先言審有。王言那先寧能指示我佛在某處不。那先言。不能指示佛處。佛已泥曰去不可得指示見處。那先言。譬若人然大火已即滅其火焰。寧可復指示知光所在不。王言不可知處。那先言。佛已泥曰去不可復知處。王言善哉善哉

王又問那先。沙門寧能自受其身不。那先言。沙門不自愛其身。王言如令沙門不自愛其身者。何以故。自消息臥欲得安溫濡飲食。欲得美善自護視。何以故那先言。王寧曾入戰斗中不。王言然。曾入戰斗中。那先言。在戰斗中時。曾為刀刃牟箭瘡所中不。王言我頗為刀刃所中。那先問王。奈刀刃牟箭瘡何。王言我以膏藥綿裹耳。那先問王言。為愛瘡故。以膏藥綿絮裹耶。王言我不愛瘡。那先言。殊不愛瘡者。何以持膏藥綿絮裹而護之。王言。我欲使瘡早愈。那先言。沙門亦如是。不愛其身。雖飲食心。不樂用作美不用作好。不用作肌色趣欲支身體。奉行佛經戒耳。佛經說言。人有九孔為九弓瘡。諸孔皆臭處不凈。王言善哉善哉

王復問那先。佛為有三十二相八十種好身。皆金色有光影耶。那先言。佛審有三十二相八十種好身。皆有金色光影。王言。佛父母寧有三十二相八十種好身。皆有金色有光影耶。那先言。佛父母無是相。王言如是相好是父母無是相。佛亦無是相。王復言。人生子像其種類。父母無是相者佛定無是相。那先言。佛父母雖無是三十二相八十種好身金光色者。佛審有是相。那先言。王曾見蓮花不。王言我見之。那先言。此蓮花生于地長于泥水。其色甚好寧復類泥水色不。王言。不類地泥水色。那先言。雖佛父母無是相者。佛審有是相。佛生于世間長于世間。而不像世間之事。王言善哉善哉

王復問那先。佛審如第七天王梵所行。不與婦女交會不。那先言然。審離于女人凈潔無瑕穢。王言。瑕令佛如第七天王所行者。佛為第七天王梵弟子。那先問王。第七天王者有念無念。王言。第七天王梵有念。那先言。是故第七天王梵及上諸天。皆為佛弟子。那先問王言。象鳴聲何等類。王言。象鳴聲如雁聲。那先言。如是象為是雁弟子。各自異類。佛亦如是非第七天王梵弟子。王言善哉善哉

王復問那先。佛寧悉學知經戒不。那先言。佛悉學知奉行經戒。王言。佛從誰師受經戒那先言佛無師。佛得道時。便悉自知諸經道。佛不如諸弟子學知。佛所教諸弟子皆當奉行至老。王又問那先。人父母死時悲啼哭淚出。人有聞佛經。亦復悲啼淚出俱爾。寧別異不。那先言。人為父母啼泣皆感恩愛。恩念愁憂苦痛。此曹憂者愚癡憂。其有聞佛經道淚出者。皆有慈哀之心。念世間勤苦。是故淚出。其得福甚大。王言善哉。王又問那先。以得度脫者有何等別異。那先言。人未得脫者有貪欲心。人得脫者無有貪欲之心。但欲趣得飯食支命耳。王言。我見世間人皆欲快身欲得美食。無有厭足。那先言。人未得度脫。飲食者用作榮樂好美。得度脫者。雖飲食不以為樂不以為甘。趣欲支命。王言善哉善哉

王復問那先。人家有所作能念久遠之事不。那先言。人愁憂時皆念久遠之事。王用何等念之。用志念耶用念念耶。那先問王言。寧曾有所學知以后念之不。王言。然我曾有所學知以后忽忘之。那先言。王是時無志耶而忘之乎。王言我時忘念。那先言。可差王為有象。王復問那先。人有作皆念耶。若甫始有所作念見在所作。皆用念知耶。那先言。已去之事皆用念知之。今現在之事。亦用念知之。王言如是人但念去事。不能復念新事。那先言。假令新者有所作。不可念者亦如是。王言人新學書技巧為唐捐那。那先言。人新學書畫者。有念故令弟子學者有知。是故有念耳。王言善哉善哉。王復問那先人用幾事生念念耶。那先言人凡有十六事生念。一者久遠所作生念。二者新有所學生念。三者若有大事生念。四者思善生念五者曾所更苦生念。六者自思惟生念。七者曾雜所作生念。八者教人生念。九者象生念。十者曾有所忘生念。十一者因識生念。十二者教計生念。十三者負債生念。十四者一心生念。十五者讀書生念。十六者曾有所寄更見生念。是為十六事生念。王復問。那先何等為念久者。那先言佛弟子阿難女弟子優婆夷鳩仇單罷念千億世宿命之事及余道人。皆能念去世之事。如阿難女弟子輩甚眾多。念此已便生念。王又問。何等新所學生念者。那先言。如人曾學知挍計。后復忘之。見人挍計便更生念。王又問。那先何等為大事生念。那先言。譬若大子立為王。自念為豪貴是大事生念。王復問那先。何等為思善生念者。那先言。譬若人為人所請呼。極善意賓延遇待之。其人自念言。昔日為某所請呼。善意待人是為思善生念。王又問那先。何等為更苦生念者。那先言。譬若人曾為人所撾埵閉系牢獄。是為更苦生念。王復問那先言。何等為自惟生念者。那先言。譬若人曾有所見。家室宗親及畜生。是為自惟生念。王又問那先言。何等為曾雜所作生念者。那先言。譬若人萬物字顏色香臭酢苦。念此諸事是為曾雜生念。王復問那先言。何等為教人生念者。那先言。人自喜忘邊人。或有念者或有忘者。是教人生念。王又問那先言。何等為象生念者。那先言。人牛馬各自有象類。是為象生念。王又問那先言。何等為曾所忘生念者。那先言。譬若人卒有所忘。數數獨念得之。是為曾所忘生念。王復問那先。何等為因識生念者。那先言。學書者能次其字。是為因識生念。王復問那先。何等為挍計生念者。那先言。如人共挍計。成就悉知策術分明。是為挍計生念。王又問那先。何者為負債生念者。那先言。如人所當債所當歸。是為負債生念。王又問那先。何等為一心生念者。那先言。沙門一其心。自念所從來生千億世時事。是我為一其心生念。王又問那先。何等為讀書生念者。那先言。帝有久古之書。念言某帝某吏時書也。是為讀書生念。何等為曾有所寄更見生念者。那先言。若人有所寄更眼見之便生念。是為所寄生念。王言善哉善哉

王復問那先言。佛寧悉知去事甫始當來事那。那先言。然佛悉知之。王言。假令佛悉知諸事者。何故不一時教弟子。何故稍稍教之。那先問王。國中寧有醫師無。王言有醫師。那先言。其醫師寧能悉知天下諸藥不。王言能悉知諸藥。那先問王。其藥師治人病為一時與藥為稍稍與之。王言未病不可豫與藥應病乃與藥耳。那先言佛雖悉知去來現在之事。亦不可一時教天下人。當稍稍授經戒令奉行之耳。王言善哉善哉

王又問那先。卿曹沙門言。人在世間作惡至百藏。臨欲死時念佛。死后者皆生天上。我不信是語。復言殺一生死即入泥犁中。我不信是也。那先問王。如人持小石置水上。石浮耶沒耶。王言其石沒。那先言。如令持百枚大石置船上。其船寧沒不。王言不沒。那先言船中百枚大石。因船故不得沒。人雖有本惡一時念佛。用是不入泥犁中。便生天上。其小石沒者。如人作惡。不知佛經死后便入泥犁。王言善哉善哉

王復問那先。卿曹用何等故。行學道作沙門。那先言。我今以過去苦現在苦當來苦。欲棄是諸苦。不欲復受更。故行學道作沙門。王復問那先。苦乃在后世何為豫學道作沙門。那先問王。王寧有敵國怨家。欲相攻擊不。王言然。有敵國怨家常欲相攻擊也。那先問王。敵主臨來時王乃作斗具備守掘塹耶。當豫作之乎。王言當豫有儲偫。那先問王。何等故先作儲偫。王言。備敵來無時故。那先問王。敵尚未來何故豫備之。那先又問王。饑乃由種渴乃鑿井。何故豫作備度。王言善哉善哉。王又問那先。第七梵天去是幾所。那先言甚遠。令大如王殿石。從第七梵天上墮之六日乃墮此間地耳。王言。卿曹諸沙門言。得羅漢道如人屈伸臂頃。以飛上第七梵天上。王言我不信。是行數千萬億里。何以疾乃爾。那先問王。王本生何國。王言我本生大秦國。國名阿荔散。那先問王。阿荔散去是間幾里。王言。去是二千由旬合八萬里。那先問王。曾頗于此遙念本國中事不。王言然恒念本國中事耳。那先言。王試復更念本國中事。曾有所作為者。王言我即念已。那先言。王行八萬里反覆何以疾。王言善哉善哉。王復問那先。若有兩人于此俱死。一人上生第七梵天。一人生罽賓。罽賓去七百二十里。誰為先到者。那先言。試念阿荔國。王言我已念之。那先復言。王試復念罽賓。王言我已念之。那先問王。念是兩國何所疾者。王言俱等耳。那先言。兩人俱死一人生第七梵天上。一人生罽賓亦等耳。那先問王。若有一雙飛鳥。一于一高樹上止。一鳥于卑樹上止。兩鳥俱飛誰影先在地者。王言其影俱到地耳。耶先言。兩人俱死一人生第七天上。一人生罽賓。亦俱時至耳。王言善哉善哉

王復問那先。人用幾事學知道。那先言。用七事學知道。何等為七。一者念善惡之事。二者精進。三者樂道。四者伏意為善。五者念道。六者一心。七者適無所憎愛。王又問那先。人用此七事學知道耶。那先言不悉用七事學知道。知者持知善惡。用是一事別知耳。王又問那先。假令用一事知者。何為說七言。那先問王。如人持刀著鞘中倚壁。刀寧能自有所割截不。王言。不能有所割截。那先言。人心雖明會。當得是六事共成智耳。王言善哉善哉

王復問那先。人家作善得福大耶。作惡得殃大耶。那先言。人作善得福大。作惡得殃小。人家作惡日日自悔過。是故其過日小。人家作善日夜自念歡喜。是故得福大。那先言。昔者佛在時。其國中有人掘無手足。而取蓮花持上佛。佛即告諸比丘言。此掘足手兒。卻后九十一劫不復入泥犁中畜生劈荔道中。得生天上。天上壽終復還作人。是故我知人作小善得福大。作其惡人自悔過日消滅而盡。是故我知人作過其殃小。王言善哉善哉。王復問那先。智者作惡愚人作惡。此兩人殃咎誰得多者。那先言。愚人作惡得殃大。智人作惡得殃小。王言不知。那先言。王言我國治法。大臣有過則罪之重。小民有過罪之。是故我知智者作過惡得殃大。愚者作惡得殃小。那先問王。譬如燒鐵在地。一人知為燒鐵。一人不知。兩人俱前取燒鐵。誰爛手大者耶。王言。不知者手爛。不制其身口者不能持經戒。如此曹人亦不樂其身。那先言。其學道人者。能制其身能制口能持經戒。能一其心得四禪。便能不復喘息耳。王言善哉善哉

王復問那先。為呼言海。海為是水名為海耶。用他事故言海。那先言。人所以呼為海者。水與鹽參各半。是故為海耳。王復問那先。何以故海悉堿如鹽味。那先言。所以海水堿者。啖畜以來久遠。及魚鱉蟲多共漬水中。是故爾堿耳。王言善哉善哉

王復問那先。人得道已寧能悉思惟深奧眾事不。那先言然。人得道已。能悉思惟深奧之事。佛經最深奧知眾事。不可稱量眾事。皆以智評之。王言善哉善哉

王復問那先。人神智自然此三事寧同不各異。那先言。人神者。生覺智者。曉道自然者。虛空無有人也。王又問那先。人言得人何等為得人者。今眼視色耳聽聲鼻聞香臭口知味身知軟粗。志知善惡之事。何所為得人者大。那先言。愚者作惡不能自悔故其殃大。智者作惡知不當所為。日自悔過。故其殃少。王言善哉善哉

王復問那先。人有能持此身。飛行上至第七梵天上。及至郁單曰地。及所欲至處者不耶。那先言能。王言。奈何持此身上第七梵天。及郁單曰地。及所欲至處乎。那先問王。王寧自念。少小時跳戲一丈地不。王言。我年少時意念欲跳。便跳一丈余地。那先言。得道之人意欲跳至第七天上。及至郁單曰地者亦爾。王言善哉善哉

王復問那先。卿曹諸沙門言。有骨長四千里。何等身骨長四千里。那先問。王曾聞大海中有大魚名質。身長二萬八千里者不。王言然有是。我曾聞之。那先言。如是二萬八千里魚。其脅骨長四千里王怪之為。王復問那先。卿曹諸沙門說言。我能斷喘息之事。王言奈何可斷喘息氣耶。那先問王。寧曾聞志不。王言我聞之。那先言。王以為志在人身中耶。王言。我以為志在人身中。那先言。王以為愚人不能。那先問王。如今合解用目視脫瞳子去之視寧廣遠不。裂大其耳聽聲寧廣遠不。決鼻令大其聞香寧多不。吻口令大知味寧多不。剝割肌膚寧令信知粗軟不。拔去其意盛念寧多不王言不也。那先言。佛所作甚難佛所知甚妙。王復問那先。所作何等甚難何等甚妙。那先言。佛能知人腹中目所不見事悉能解之。能解目事能解耳事。能解鼻事能解口事。能解身事能解販事。能解所念事能解神事。那先言。人取海水含之。寧能別知口中水。是某泉水是某流水。是某河水不。王言眾水皆合為一難各別知。那先言。佛所作為甚難。皆能別知。今人神不見人身。中有六事不可見。那先言。是故佛解之。從心念至目所見。從心念至耳所聽。從心念至鼻所嗅。從心念至口知味。從心念至身知苦樂寒溫粗堅。從心念有所向。佛悉知分別解之。王言善哉善哉

那先言。夜已半我欲去。王即敕傍臣。取四端?布揾置油麻中持以為炬。當送那先歸。恭事那先如事我身。傍臣皆言受教。王言得師如那先。作弟子如我。可得道疾。王諸所問那先輒事事答之。王大歡喜王即出中藏好衣直十萬。以上那先。王語那先。從今以去愿那先日與八百沙門共于宮中飯食。及所欲皆從王取之。那先報王。我為道人略無所欲。王言那先當自護。亦當護我身。那先言。何等當自護護王身。王報言。恐人論議呼王為慳。那先為解諸狐疑。而不能賜與。或恐人言。那先不能解王疑故王不賞賜。王言那先受者令我得其福。那先亦當護其名。王言譬若師子在金檻中。由為拘閉常有欲望去心。今我雖為國宮省中。其意不樂。欲棄國去而行學道。王語竟那先便歸佛寺。那先適去王竊自念。我問那先為何等事。那先為我解何等事。王自念。我所問那先莫不解我意者。那先歸佛寺亦自念王問我何等事。我亦報王何等事。那先自念王所問者。我亦悉解之。念此事至天明。明日那先被袈裟持缽直入宮上殿坐王前為那先作禮已乃卻坐。王白那先。那先適去我自念。問那先何等語。那先報我何等語。我又自念所問那先。那先莫不解我意者。念是語歡喜安臥至明。那先言。我行歸舍亦自念。王為問我何等事。我亦為王解何等事。我復自念王所問我輒為解之。用是故歡喜至明。語竟那先欲去。王便起為那先作禮

那先比丘經卷下