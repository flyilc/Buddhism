  第1288部～勝宗十句義論一卷         
   
  
   小乘論·第1288部   
勝宗十句義論一卷   
勝者慧月造唐三藏法師玄奘奉詔譯      
 
 
　　 
 
勝宗十句義論  
　　有十句義。一者實二者德三者業四者同五者異六者和合七者能八者無能九者俱分十者無說。  
　　實句義云何。謂九種實名實句義。何者為九。一地二水三火四風五空六時七方八我九意。是為九實。地云何。謂有色味香觸是為地。水云何謂有色味觸及液潤是為水。火云何謂有色觸是為火。風云何謂唯有觸是為風。空云何謂唯有聲是為空。時云何謂是彼此俱不俱遲速詮緣因是為時。方云何謂是東南西北等詮緣因是為方。我云何謂是覺樂苦欲嗔勤勇行法非法等和合因緣起智為相是為我。意云何謂是覺樂苦欲嗔勤勇法非法行不和合因緣起智為相是為意。  
　　德句義云何。謂二十四德名德句義。何者名為二十四德。一色二味三香四觸五數六量七別體八合九離十彼體十一此體十二覺十三樂十四苦十五欲十六嗔十七勤勇十八重體十九液體二十潤二十一行二十二法二十三非法二十四聲。如是為二十四德。色云何謂唯眼所取一依名色。味云何謂唯舌所取一依名味。香云何謂唯鼻所取一依名香。觸云何謂唯皮所取一依名觸。數云何謂一切實和合一非一實等詮緣因一體等名數。量云何謂微體大體。短體長體圓體等名量。微體者。謂以二微果為和合因緣。二體所生。一實微詮緣因是名短體。長體者。謂因多體長體。積集差別所生三微果等和合。一實大詮緣因是名大體。短體者謂以二微果為和合因緣二體所生。一實短詮緣因是名短體。長體者。謂因多體長體。積集差別所生三微果等和合一實長詮緣因是名長體。圓體者。有二種。一極微二極大。極微者。謂極微所有和合一實極微詮緣因是名極微。極大者。謂空時方我實和合一實極大詮緣因亦名遍行等是名極大。別體云何。謂一切實和合一非一實別詮緣因一別體等是名別體。合云何。謂二不至至時名合。此有三種一隨一業生二俱業生三合生。隨一業生者。謂從有動作無動作而生。俱業生者。謂從二種有動作生。合生者。謂無動作多實生時與空等合。離云何謂從二至不至名離。此有三種一隨一業生二俱業生三離生。此中隨一業生及俱業生如前合說。離生者謂已造果實由余因離待果實壞與空等離。彼體云何謂屬一時等遠覺所待一實所生彼詮緣因是名彼體。此體云何謂屬一時等近覺所待一實所生。此詮緣因是名此體。覺云何謂悟一切境。此有二種一現量二比量。現量者于至實色等根等和合時有了相生是名現量。比量者此有二種。一見同故比二不見同故比。見同故比者謂見相故待相所相相屬念故我意合故。于不見所相境有智生是名見同故比。不見同故比者謂見因果相屬一義和合相違故待彼相屬念故我意合故。于彼畢竟不現見境所有智生是名不見同故比。樂云何謂一實我德適悅自性名樂。苦云何謂一實我德逼惱自性名苦。欲云何謂一實我和合希求色等名欲。嗔云何謂一實我和合損害色等名嗔。勤勇云何謂一實我和合待欲嗔我意合所生策勵是名勤勇。重體云何謂地水實和合一實墜墮之因是名重體。液體云何謂地水火實和合一實流注之因是名液體。潤云何謂水實和合一實地等攝因名潤。行云何此有二種一念因二作因。念因者謂我和合一實現比智行所生數習差別是名念因。作因者謂攢擲等生業所生依附一實有質礙實所有勢用是名作因。行謂勢用。法云何此有二種一能轉二能還。能轉者謂可愛身等樂因我和合一實與果相違是名能轉。能還者謂離染緣正智喜因我和合一實與果相違是名能還。非法云何謂不可愛身等苦邪智因。我和合一實與果相違是名非法。聲云何謂唯耳所取一依名聲。業句義云何謂五種業名業句義。何者為五一取業二舍業三屈業四申業五行業。取業云何謂上下方分虛空等處極微等合離因依一實名取業。舍業云何謂上下方分虛空等處極微等離合因依一實名舍業。屈業云何謂于大長實依附一實近處有合遠近處離合因是名屈業。申業云何謂于大長實依附一實近處有離遠近處合離因是名申業。行業云何謂一切質礙實和合依一實合離因名行業。  
　　同句義云何謂有性。何者為有性謂與一切實德業句義和合一切根所取。于實德業有詮智因是謂有性。  
　　異句義云何謂常于實轉依一實。是遮彼覺因及表此覺因名異句義。  
　　和合句義云何謂令實等不離相屬此詮智因。又性是一名和合句義。  
　　有能句義云何謂實德業和合共。或非一造各自果決定所須。如是名為有能句義。  
　　無能句義云何謂實德業和合共。或非一不造余果決定所須。如是名為無能句義。  
　　俱分句義云何謂實性德性業性及彼一義和合地性色性取性等。如是名為俱分句義。  
　　實性者謂一切實和合于一切實實詮緣因。于德業不轉眼觸所取是名實性。德性者謂一切德和合于一切德德詮緣因。于實業不轉一切根所取是名德性。業性者謂一切業和合于一切業業詮緣因。于實德不轉眼觸所取是名業性。地性等亦如是。  
　　無說句義云何謂五種無名無說句義。何者為五。一未生無二已滅無三更互無四不會無五畢竟無是謂五無。未生無者謂實德業因緣不會猶未得生名未生無。已滅無者謂實德業或因勢盡或違緣生雖生而壞名已滅無。更互無者謂諸實等彼此互無名更互無。不會無者謂有性實等隨于是處無合無和合名不會無。畢竟無者謂無因故三時不生畢竟不起名畢竟無。  
　　如是九實幾有動作幾無動作。五有動作謂地水火風意四無動作謂此余實。如有動作無動作有質礙無質礙。有勢用無勢用有彼此體無彼此體應知亦爾。如是九實幾有德幾無德。一切皆有德無無德實。如一切皆有德和合因緣有實性有異。與果不相違有待因亦爾。如是九實幾有觸幾無觸。四有觸謂地水火風五無觸謂余實。如有觸無觸能造實實德業因共不共亦爾。如是九實幾有色幾無色。三有色謂地水火六無色謂余實。如有色無色有可見無可見有對眼無對眼亦爾。如是九實五常四分別。謂此四中非所造者常所造者無常。如常無常有實無實有細分無細分因。不相違非因不相違非邊有異邊有異不圓圓亦爾。如是九實五根四非根。何者為五謂地水火風空是根。如是五根鼻根即地味根即水眼根即火皮根即風耳根即空。如是九實地由幾德說名有德。謂由十四。何者十四一色二味三香四觸五數六量七別體八合九離十彼體十一此體十二重體十三液體十四行。水由幾德說名有德。謂由十四。何者十四。一色二味三觸四數五量六別體七合八離九彼體十此體十一重體十二液體。十三潤十四行。火由幾德說名有德。謂由十一。何者十一一色二觸三數四量五別體六合七離八彼體九此體十液體十一行。風由幾德說名有德。謂由九。何者九一數二量三別體四合五離六彼體七此體八觸九行。空由幾德說名有德。謂由六。何者六一數二量三別體四合五離六聲。時由幾德說名有德。謂由五。何者五一數二量三別體四合五離。如時方亦爾。我由幾德說名有德。謂由十四。何者十四一數二量三別體四合五離六覺七樂八苦九欲十嗔十一勤勇十二法十三非法十四行。意由幾德說名有德。謂由八。何者八一數二量三別體四合五離六彼體七此體八行。  
　　如是色等二十四德幾是現境幾非現境。色味香觸或是現境或非現境。云何現境。謂若依附大非一實是名現境。云何非現境。謂若依附極微及二極微果名非現境。聲一切是現境如色味香觸數量別體合離彼體此體液體潤重體勢用亦爾。覺樂苦欲嗔勤勇是我現境。法非法行唯非現境。此諸德中幾是所作幾非所作。覺樂苦欲嗔勤勇法非法行離彼體此體聲唯是所作。余或所作或非所作。色味香觸若地所有皆是所作。色味觸液體潤極微和合者非所作。二微果等和合者是所作。重體亦爾如非所作是所作常無常亦如是。如水所有火所有色觸風所有觸亦爾。地火所有液體一切是所作。一數二別體隨所作非所作實和合成所作非所作。二體等數二等別體一切是所作。大體微體短體長體一切是所作。圓體一切非所作。諸質礙及質礙非質礙合是所作。如所作非所作常無常亦如是。此諸德中聲觸色味香各一根所取。數量別體合離彼體此體液體潤勢用眼觸所取。如是諸德誰何為因。色味香觸同類為因者謂二微果等和合。火合為因者謂地所有諸極微色味香觸。地及火所有液體地水所有重體。及水所有液體潤二微果等和合同類為因。一數一別體二微果等和合同類為因。二體等數二別體等別體同類不同類為因。一體別體彼覺為因。大體長體因多體。大體長體積集差別為因。微體短體因二體為因。合離隨一業俱業合離為因。彼體此體一等時相屬待遠近覺為因。智有二種謂現及比。現有四種一猶豫智二審決智三邪智四正智猶豫智以何為因。非一同法現量為先待各別異念我意和合為因。為何物智名猶豫智。審決智以何為因。猶豫智為先待各別異印我意和合為因。定是此智名審決智。邪智以何為因。非一同法現量為先待各別異見我意和合為因。暗決斷智是名邪智。正智以何為因。非一同法現量為先待各別異現量我意和合為因。無顛倒智是名正智。如現比亦爾。現量有三種一四和合生二三和合生三二和合生四和合生。現量云何。謂了相于至色味香觸數量別體合離彼體此體重體液體潤勢用。地水火實取等業有性。除聲和合有能無能聲性。于俱分有能無能所有智。我根意境四和合為因。三和合生。現量云何。謂于聲及聲和合有能無能聲性有性境所有智我根意三和合為因。二和合生現量云何。謂于樂苦欲嗔勤勇境及彼有能無能俱分有性境所有智。我意二和合。為因比量謂所和合一義和合相違智為先。待合等相屬念我意合為因。樂苦待法非法四三二和合為因。欲嗔待樂苦念邪智我意合為因。勤勇待欲嗔我意合為因及命緣為因。不欲故與入出息等業為因。勢用以何為因攢擲生業勢用為因。法非法欲嗔為先待聞念遠離法非法能成凈不凈密趣俱我意合為因。念因行待現比智行我意合為因。聲有三種一合生二離生三聲生。一合生者有觸實合勢用俱有觸實空處合為因。離生者有觸實離勢用俱有觸實空處離為因。聲生者有觸實合離勢用待無障空處聲為因。如是二十四德幾依一實幾依非一實。色味香觸量彼體此體覺樂。苦欲嗔勤勇法非法行重體。液體潤勢用聲此二十一皆依一實。合離依二實。數或依一實或依非一實。何者依一實謂一數。何者依非一實謂二體等數。如數別體亦爾。如是二十四德幾遍所依。幾不遍所依色味香觸數量別體彼體此體液體潤重體勢用遍所依。余不遍所依。如是二十四德誰與誰相違。合離生聲能造余聲一切聲果相違。法樂正智果相違。非法苦邪智果相違。一切智行果相違。差別智。一切智行果相違。最后聲一切因相違。最后我德亦爾。樂苦欲嗔果相違。法非法因相違。欲嗔勤勇果相違。樂苦因相違。中間所有聲亦爾。我德勤勇苦有觸實合二非果因相違。行我德行念因與苦非果因相違。行念因果相違。作因有觸實合非果相違。二性等數與二等覺果不相違。如二體等數二別體等別體彼體此體亦爾。色味香觸地所有極微和合者與大合非果因相違。合離展轉非果因而相違。一實極微色等能造同類二微等色同類果不相違。最后有分實色等果與因色等同類不相違。中間所有有分實色等與同類果因色等不相違。一實色等展轉非果因不相違。一切德與實不相違。如是二十四德幾有實幾無實。一切有實。如有實無德無動作非和合因緣是有德實之幖幟。無質礙無細分亦爾。如是五業幾有實幾無實。一切有實。如有實依一實無質礙無德無細分離合之因能作所作事不積集實之幖幟。是攢擲等所待行之因非同類為因亦爾。如是五業誰依何實。取業以一切地水火風意為所依。如取業舍業行業亦爾。屈業以極舒緩細分安布差別果大長實為所依。如屈業申業亦爾。如是五業幾遍所依幾不遍所依。一切遍所依。有說依附極微意者遍所依。依附二微等者不遍所依。如是諸業若在內者。以身及彼因緣身所合鼻味皮眼根并意為和合因緣。此中身業初者以欲為先我合勤勇為不和合因緣。第二等亦以行為不和合因緣。如身業在意及細分業亦爾。鼻味皮眼業初者以我合勤勇身合為不和合因緣。第二等亦以行為不和合因緣。如鼻等業在杵等仗及在屬身鬘纓絡涂香等業亦爾。睡者身墮落業初者。以重性為不和合因緣。第二等以重體行為不和合因緣。睡者入出息業或睡者不。欲故初者。以命緣為先勤勇我合為不和合因緣。第二等亦以行為不和合因緣。如下流水初者以液體為不和合因緣。第二等以液體行為不和合因緣。火之上燃風之傍扇初者。以法非法我合為不和合因緣。第二等如前說。四大極微造身因緣初業。以法非法我合為不和合因緣。第二等如前說。如為造身為造樹等變異及在二微等業亦爾。意趣向及棄背業初者。以法非法我合為不和合因緣。第二等如前說。地足業表眾生利益不利益異熟初者。以法非法我合為不和合因緣。第二等如前說。在地水火擲打相應業以合重體液體勤勇勢用為不和合因緣。如其所應有取等業。若在火除重體若在風除液體若在意除打擲。  
　　如是有性為是所作為非所作。定非所作。如非所作常無德無動作無細分亦爾。有實德業除同有能無能俱分異所和合一有同詮緣因。  
　　別有異于實轉依一實遮余覺因表此覺因空方時轉。空等想因常非所作無德無動作無細分。除有性有能無能俱分異所和合非一。和合是一常非所作無細分無質礙。一切實德業同異有能無能俱分生至因同詮緣相。如是有能為是所作為非所作。定非所作。如非所作常無德無動作無細分無質礙亦爾。于實德業上各別除同有能無能俱分異所和合非一同詮緣相。是謂有能無能亦爾。俱分實性遍實句義所和合一。無質礙無細分無動作無德常非所作。諸實展轉共即此與德業異。德性業性地等性亦爾。  
　　如是五種無說句義幾常幾無常。未生無是無常與實德業生相違故。已滅無更互無畢竟無皆是常不違實等故。不會無有常有無常。云何常如地等實余德不和合。若實性等同異及有能無能異除自所依于余處不和合。若有性于同等不和合。云何無常謂實與實雖未相應當必相應此于彼無。若于實所有實德業當必和合彼于此無。如是五無幾是現量境幾非現量境。一切非現量境亦不依他轉皆比量境。此十句義幾是所知幾非所知。一切是所知亦即此。詮因。  

 上一部：乾隆大藏經·小乘論·法勝阿毗曇心論六卷  下一部：乾隆大藏經·小乘論·阿毗達磨法蘊足論十卷 



  
乾隆大藏經·小乘論·勝宗十句義論 
  