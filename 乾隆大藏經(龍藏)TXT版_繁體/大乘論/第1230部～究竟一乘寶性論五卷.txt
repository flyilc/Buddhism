  第1230部～究竟一乘寶性論五卷         
   
  
   大乘論·第1230部   
究竟一乘寶性論五卷   
元魏天竺三藏勒那摩提譯      
 
 
　　 
 
究竟一乘寶性論卷第一 
本教化品第一  
　　我今悉歸命　　一切無上尊 
　　為開法王藏　　廣利諸群生 
　　諸佛勝妙法　　謗以為非法 
　　愚癡無智慧　　迷于邪正故 
　　具足智慧人　　善分別邪正 
　　如是作論者　　不違于正法 
　　順三乘菩提　　對三界煩惱 
　　雖是弟子造　　正取邪則舍 
　　善說名句義　　初中后功德 
　　智者聞是義　　不取于余法 
　　如我知佛意　　堅住深正義 
　　如實修行者　　取同于佛語 
　　雖無善巧言　　但有真實義 
　　彼法應受持　　如取金舍石 
　　妙義如真金　　巧語如瓦石 
　　依名不依義　　彼人無明盲 
　　依自罪業障　　謗諸佛妙法 
　　如是諸人等　　則為諸佛呵 
　　或有取他心　　謗諸佛妙法 
　　如是諸人等　　則為諸佛呵 
　　為種種供養　　謗諸佛妙法 
　　如是諸人等　　則為諸佛呵 
　　愚癡及我慢　　樂行于小法 
　　謗法及法師　　則為諸佛呵 
　　外現威儀相　　不識如來教 
　　謗法及法師　　則為諸佛呵 
　　為求名聞故　　起種種異說 
　　謗法及法師　　則為諸佛呵 
　　說乖修多羅　　言是真實義 
　　謗法及法師　　則為諸佛呵 
　　求利養攝眾　　誑惑無智者 
　　謗法及法師　　則為諸佛呵 
　　佛觀如是等　　極惡罪眾生 
　　慈悲心自在　　為說法除苦 
　　深智大慈悲　　能如是利益 
　　我說不求利　　為正法久住  
本佛寶品第二  
　　佛體無前際　　及無中間際 
　　亦復無后際　　寂靜自覺知 
　　既自覺知已　　為欲令他知 
　　是故為彼說　　無畏常恒道 
　　佛能執持彼　　智慧慈悲刀 
　　及妙金剛杵　　割截諸苦芽 
　　摧碎諸見山　　覆藏顛倒意 
　　及一切稠林　　故我今敬禮  
本法寶品第三  
　　非有亦非無　　亦復非有無 
　　亦非即于彼　　亦復不離彼 
　　不可得思量　　非聞慧境界 
　　出離言語道　　內心知清涼 
　　彼真妙法日　　清凈無塵垢 
　　大智慧光明　　普照諸世間 
　　能破諸曀障　　覺觀貪瞋癡 
　　一切煩惱等　　故我今敬禮  
本僧寶品第四  
　　正覺正知者　　見一切眾生 
　　清凈無有我　　寂靜真實際 
　　以能知于彼　　自性清凈心 
　　見煩惱無實　　故離諸煩惱 
　　無障凈智者　　如實見眾生 
　　自性清凈性　　佛法僧境界 
　　無閡凈智者　　見諸眾生性 
　　遍無量境界　　故我今敬禮  
　　問曰。依何等法有此三寶。答曰。偈言。  
　　真如有雜垢　　及遠離諸垢 
　　佛無量功德　　及佛所作業 
　　如是妙境界　　是諸佛所知 
　　依此妙法身　　出生于三寶 一切眾生有如來藏品第五。  
　　問曰。云何得知一切眾生有如來藏。答曰。偈言。  
　　一切眾生界　　不離諸佛智 
　　以彼凈無垢　　性體不二故 
　　依一切諸佛　　平等法性身 
　　知一切眾生　　皆有如來藏  
　　又復略說偈言。  
　　體及因果業　　相應及以行 
　　時差別遍處　　不變無差別 
　　彼妙義次第　　第一真法性 
　　我如是略說　　汝今應善知  
　　此偈明何義。偈曰。  
　　自性常不染　　如寶空凈水 
　　信法及般若　　三昧大悲等 
　　凈我樂常等　　彼岸功德果 
　　厭苦求涅槃　　欲愿等諸業 
　　大海器寶水　　無量不可盡 
　　如燈明觸色　　性功德如是 
　　見實者說言　　凡夫圣人佛 
　　眾生如來藏　　真如無差別 
　　有不凈雜凈　　及以善凈等 
　　如是次第說　　眾生菩薩佛 
　　如空遍一切　　而空無分別 
　　自性無垢心　　亦遍無分別 
　　如虛空遍至　　體細塵不染 
　　佛性遍眾生　　諸煩惱不染 
　　如一切世間　　依虛空生滅 
　　依于無漏界　　有諸根生滅 
　　火不燒虛空　　若燒無是處 
　　如是老病死　　不能燒佛性 
　　地依于水住　　水復依于風 
　　風依于虛空　　空不依地等 
　　如是陰界根　　住煩惱業中 
　　諸煩惱業等　　依不善思惟 
　　不善思惟行　　住清凈心中 
　　自性清凈心　　不住彼諸法 
　　陰入界如地　　煩惱業如水 
　　不正念如風　　凈心界如空 
　　依性起邪念　　念起煩惱業 
　　依因煩惱業　　能起陰界入 
　　依止于五陰　　界入等諸法 
　　有諸根生滅　　如世界成壞 
　　凈心如虛空　　無因復無緣 
　　及無和合義　　亦無生住滅 
　　如虛空凈心　　常明無轉變 
　　為虛妄分別　　客塵煩惱染 
　　菩薩摩訶薩　　如實知佛性 
　　不生亦不滅　　又無老病等 
　　菩薩如是知　　得離于生死 
　　憐愍眾生故　　示現有生滅 
　　佛身不變異　　以得無盡法 
　　眾生所歸依　　以無邊際故 
　　常住不二法　　以離妄分別 
　　恒不執不作　　清凈心力故 
　　法身及如來　　圣諦與涅槃 
　　功德不相離　　如光不離日  
本無量煩惱所纏品第六  
　　萎花中諸佛　　眾蜂中美蜜 
　　皮糩等中實　　糞穢中真金 
　　地中珍寶藏　　諸果子中芽 
　　朽故弊壞衣　　纏裹真金像 
　　貧賤丑陋女　　懷轉輪圣王 
　　焦黑泥模中　　有上妙寶像 
　　眾生貪瞋癡　　妄想煩惱等 
　　塵勞諸垢中　　皆有如來藏 
　　花蜂糩糞穢　　地果故弊衣 
　　貧賤女泥模　　煩惱垢相似 
　　佛蜜實真金　　寶牙金像王 
　　上妙寶像等　　如來藏相似  
　　問曰。華佛譬喻為明何義。答曰。言萎華者喻諸煩惱。言諸佛者喻如來藏。偈曰。  
　　功德莊嚴佛　　住于萎華中 
　　凈天眼者見　　去花顯諸佛 
　　佛眼觀自法　　遍一切眾生 
　　下至阿鼻獄　　具足如來藏 
　　自處常住際　　以慈悲方便 
　　令一切眾生　　遠離諸障礙 
　　如朽故華中　　有諸佛如來 
　　天眼者見知　　除去萎華葉 
　　如來亦如是　　見貪煩惱垢 
　　不凈眾生中　　具足如來藏 
　　以大慈悲心　　憐愍世間故 
　　為一切眾生　　除煩惱花葉  
　　問曰。蜂蜜譬喻為明何義。答曰。言群蜂者喻諸煩惱。言美蜜者喻如來藏。偈言。  
　　上妙美味蜜　　為群蜂圍繞 
　　須者設方便　　散蜂而取蜜 
　　如來亦如是　　以一切智眼 
　　見諸煩惱蜂　　圍繞佛性蜜 
　　以大方便力　　散彼煩惱蜂 
　　顯出如來藏　　如取蜜受用 
　　猶如百千億　　那由他諸蟲 
　　遮障微妙蜜　　無有能近者 
　　有智者須蜜　　殺害彼諸蟲 
　　取上味美蜜　　隨意而受用 
　　無漏智如蜜　　在眾生身中 
　　煩惱如毒蟲　　如來所殺害  
　　問曰。糩實譬喻為明何義。答曰。言皮糩者喻諸煩惱。言內實者喻如來藏偈言。  
　　谷實在糩中　　無人能受用 
　　時有須用者　　方便除皮糩 
　　佛見諸眾生　　身有如來性 
　　煩惱皮糩纏　　不能作佛事 
　　以善方便力　　令三界眾生 
　　除煩惱皮糩　　隨意作佛事 
　　如稻谷麥等　　不離諸皮糩 
　　內實未凈治　　不任美食用 
　　如是如來藏　　不離煩惱糩 
　　令一切眾生　　煩惱所饑渴 
　　佛自在法王　　在眾生身中 
　　能示以愛味　　除彼饑渴苦  
　　問曰。糞金譬喻為明何義。答曰。糞穢譬喻者諸煩惱相似。真金譬喻者如來藏相似偈言。  
　　如人行遠路　　遺金糞穢中 
　　經百千歲住　　如本不變異 
　　凈天眼見已　　遍告眾人言 
　　此中有真金　　汝可取受用 
　　佛觀眾生性　　沒煩惱糞中 
　　為欲拔濟彼　　雨微妙法雨 
　　如于不凈地　　漏失真金寶 
　　諸天眼了見　　眾生不能知 
　　諸天既見已　　語眾悉令知 
　　教除垢方便　　得凈真金用 
　　佛性金亦爾　　墮煩惱穢中 
　　如來觀察已　　為說清凈法  
　　問曰。地寶譬喻為明何義。答曰。地譬喻者諸煩惱相似。寶藏譬喻者如來藏相似。偈言。  
　　譬如貧人舍　　地有珍寶藏 
　　彼人不能知　　寶又不能言 
　　眾生亦如是　　于自心舍中 
　　有不可思議　　無盡法寶藏 
　　雖有此寶藏　　不能自覺知 
　　以不覺知故　　受生死貧苦 
　　譬如珍寶藏　　在彼貧人宅 
　　人不言我貧　　寶不言我此 
　　如是法寶藏　　在眾生心中 
　　眾生如貧人　　佛性如寶藏 
　　為欲令眾生　　得此珍寶故 
　　彼諸佛如來　　出現于世間  
　　問曰。果芽譬喻為明何義。答曰。果皮譬喻者諸煩惱相似。子芽譬喻者如來藏相似。偈言。  
　　如種種果樹　　子芽不朽壞 
　　種地中水灌　　生長成大樹 
　　一切諸眾生　　種種煩惱中 
　　皆有如來性　　無明皮所纏 
　　種諸善根地　　生彼菩提芽 
　　次第漸增長　　成如來樹王 
　　依地水火風　　空時日月緣 
　　多羅等種內　　出生大樹王 
　　一切諸眾生　　皆亦復如是 
　　煩惱果皮內　　有正覺子牙 
　　依白凈等法　　種種諸緣故 
　　次第漸增長　　成佛大法王  
　　問曰。衣像譬喻為明何義。答曰。弊衣譬喻者諸煩惱相似。金像譬喻者如來藏相似。偈言。  
　　弊衣纏金像　　在于道路中 
　　諸天為人說　　此中有金像 
　　種種煩惱垢　　纏裹如來藏 
　　佛無障眼見　　下至阿鼻獄 
　　皆有如來身　　為令彼得故 
　　廣設諸方便　　說種種妙法 
　　金像弊衣纏　　墮在曠野路 
　　有天眼者見　　為凈示眾人 
　　眾生如來藏　　煩惱爛衣纏 
　　在世間險道　　而不自覺知 
　　佛眼觀眾生　　皆有如來藏 
　　為說種種法　　令彼得解脫  
　　問曰。女王譬喻為明何義。答曰。賤女譬喻者諸煩惱相似。歌羅邏四大中有轉輪王身喻者。生死歌羅邏藏中有如來藏轉輪王相似。偈言。  
　　譬如孤獨女　　住在貧窮舍 
　　身懷轉輪王　　而不自覺知 
　　如彼貧窮舍　　三有亦如是 
　　懷胎女人者　　喻不凈眾生 
　　如彼藏中胎　　眾生性亦爾 
　　內有無垢性　　名為不孤獨 
　　貧女垢衣纏　　極丑陋受苦 
　　處于孤獨舍　　懷妊王重擔 
　　如是諸煩惱　　染污眾生性 
　　受無量苦惱　　無有歸依處 
　　實有歸依處　　而無歸依心 
　　不覺自身中　　有如來藏故  
　　問曰。摸像譬喻為明何義。答曰。泥摸譬喻者諸煩惱相似。寶像譬喻者如來藏相似。偈言。  
　　如人融真金　　鑄在泥摸中 
　　外有焦黑泥　　內有真寶像 
　　彼人量已冷　　除去外泥障 
　　開摸令顯現　　取內真寶像 
　　佛性常明凈　　客垢所染污 
　　諸佛善觀察　　除障令顯現 
　　離垢明凈像　　在于穢泥中 
　　鑄師知無熱　　然后去泥障 
　　如來亦如是　　見眾生佛性 
　　儼然處煩惱　　如像在摸中 
　　能以巧方便　　善用說法椎 
　　打破煩惱摸　　顯發如來藏  
本為何義說品第七  
　　問曰。余修多羅中皆說一切空。此中何故說有真如佛性。偈言。  
　　處處經中說　　內外一切空 
　　有為法如云　　及如夢幻等 
　　此中何故說　　一切諸眾生 
　　皆有真如性　　而不說空寂  
　　答曰偈言。  
　　以有怯弱心　　輕慢諸眾生 
　　執著虛妄法　　謗真如實性 
　　計身有神我　　為令如是等 
　　遠離五種過　　故說有佛性  
本身轉清凈成菩提品第八  
　　凈得及遠離　　自他利相應 
　　依止深快大　　如彼所為義  
　　初說佛菩提及得菩提方便。偈言。  
　　向說佛法身　　自性清凈體 
　　為諸煩惱垢　　客塵所染污 
　　譬如虛空中　　離垢凈日月 
　　為彼厚密云　　羅網之所覆 
　　佛功德無垢　　常恒及不變 
　　不分別諸法　　得無漏真智  
　　次說無垢清凈體。偈言。  
　　如清凈池水　　無有諸塵濁 
　　種種雜花樹　　周匝常圍繞 
　　如月離羅睺　　日無云翳等 
　　無垢功德具　　顯現即彼體 
　　蜂王美味蜜　　堅實凈真金 
　　寶藏大果樹　　無垢真金像 
　　轉輪圣王身　　妙寶如來像 
　　如是等諸法　　即是如來身  
　　次說成就自利利他。偈言。  
　　無漏及遍至　　不滅法與恒 
　　清涼不變異　　不退寂靜處 
　　諸佛如來身　　如虛空無相 
　　為諸勝智者　　作六根境界 
　　示現微妙色　　出乎妙音聲 
　　令嗅佛戒香　　與佛妙法味 
　　使覺三昧觸　　令知深妙法 
　　細思惟稠林　　佛離虛空相  
　　次說第一義相應。偈言。  
　　如空不思議　　常恒及清涼 
　　不變與寂靜　　遍離諸分別 
　　一切處不著　　離閡粗澀觸 
　　亦不可見取　　佛凈心無垢  
　　次說佛法身。偈言。  
　　非初非中后　　不破壞不二 
　　遠離于三界　　無垢無分別 
　　此甚深境界　　非二乘所知 
　　具勝三昧慧　　如是人能見 
　　出過于恒沙　　不思議功德 
　　唯如來成就　　不與余人共 
　　如來妙色身　　清凈無垢體 
　　遠離諸煩惱　　及一切習氣 
　　種種勝妙法　　光明以為體 
　　令眾生解脫　　常無有休息 
　　所作不思議　　如摩尼寶王 
　　能現種種形　　而彼體非實 
　　為世間說法　　示現寂靜處 
　　教化使淳熟　　授記令入道 
　　如來鏡像身　　而不離本體 
　　猶如一切色　　不離于虛空  
　　次說如來常住身。偈言。  
　　世尊體常住　　以修無量因 
　　眾生界不盡　　慈悲心如意 
　　智成就相應　　法中得自在 
　　降伏諸魔怨　　體寂靜故常  
　　次說不可思議體。偈言。  
　　非言語所說　　第一義諦攝 
　　離諸覺觀地　　無譬喻可說 
　　最上勝妙法　　不取有涅槃 
　　非三乘所知　　唯是佛境界  
本如來功德品第九  
　　自利亦利他　　第一義諦身 
　　依彼真諦身　　有此世諦體 
　　果遠離淳熟　　此中具足有 
　　六十四種法　　諸功德差別  
　　略說偈言。  
　　佛力金剛杵　　破無智者障 
　　如來無所畏　　處眾如師子 
　　如來不共法　　清凈如虛空 
　　如彼水中月　　眾生二種見  
　　初說十力。偈言。  
　　處非處果報　　業及于諸根 
　　性信至處道　　離垢諸禪定 
　　憶念過去世　　天眼寂靜智 
　　如是等諸句　　說名十種力  
　　如金剛杵者。偈言。  
　　處非處業性　　眾生諸信根 
　　種種隨修地　　過宿命差別 
　　天眼漏盡等　　佛力金剛杵 
　　能刺摧散破　　癡鎧山墻樹  
　　次說四無畏。偈言。  
　　如實覺諸法　　遮諸閡道障 
　　說道得無漏　　是四種無畏 
　　于所知境界　　畢竟知自他 
　　自知教他知　　此非遮障道 
　　能證勝妙果　　自得令他得 
　　說自他利諦　　是諸處無畏  
　　如師子王者。偈言。  
　　譬如師子王　　諸獸中自在 
　　常在于山林　　不怖畏諸獸 
　　佛人王亦爾　　處于諸群眾 
　　不畏及善住　　堅固奮迅等  
　　次說佛十八不共法。偈言。  
　　佛無過無諍　　無妄念等失 
　　無不定散心　　無種種諸想 
　　無作意護心　　欲精進不退 
　　念慧及解脫　　知見等不退 
　　諸業智為本　　知三世無障 
　　佛十八功德　　及余不說者 
　　佛身口無失　　若他來破壞 
　　內心無動相　　非作心舍心 
　　世尊欲精進　　念凈智解脫 
　　知見常不失　　示現可知境 
　　一切諸業等　　智為本展轉 
　　三世無障礙　　廣大智行常 
　　是名如來體　　大智慧相應 
　　覺彼大菩提　　最上勝妙法 
　　為一切眾生　　轉于大法輪 
　　無畏勝妙法　　令彼得解脫  
　　次說虛空不相應義。偈言。  
　　地水火風等　　彼法空中無 
　　諸色中亦無　　虛空無閡法 
　　諸佛無閡障　　猶如虛空相 
　　如來在世間　　如地水火風 
　　而諸佛如來　　所有諸功德 
　　乃至無一法　　共余世間有  
　　次說三十二大人相。偈言。  
　　足下相平滿　　具足千輻輪 
　　跟傭趺上隆　　伊尼鹿王踹 
　　手足悉柔軟　　諸指皆纖長 
　　鵝王網縵指　　臂肘上下傭 
　　兩肩前后平　　左右俱圓滿 
　　立能手過膝　　馬王陰藏相 
　　身傭相洪雅　　如尼拘樹王 
　　體相七處滿　　上半如師子 
　　威德勢堅固　　猶如那羅延 
　　身色新凈妙　　柔軟金色皮 
　　凈軟細平密　　一孔一毛生 
　　毛柔軟上靡　　微細輪右旋 
　　身凈光圓匝　　頂上相高顯 
　　項如孔雀王　　頤方若師子 
　　發凈金精色　　喻如因陀羅 
　　額上白毫相　　通面凈光明 
　　口含四十齒　　二牙白踰雪 
　　深密內外明　　上下齒平齊 
　　迦陵頻伽聲　　妙音深遠聲 
　　所食無完過　　得味中上味 
　　細薄廣長舌　　二目淳紺色 
　　眼睫若牛王　　功德如蓮華 
　　如是說人尊　　妙相三十二 
　　一一不雜亂　　普身不可嫌  
　　次說如水中月偈言。  
　　秋空無云翳　　月在天及水 
　　一切世間人　　皆見月勢力 
　　清凈佛輪中　　具功德勢力 
　　佛子見如來　　功德身亦爾  
本自然不休息佛業品第十  
　　于可化眾生　　以教化方便 
　　起化眾生業　　教化眾生界 
　　諸佛自在人　　于可化眾生 
　　常待時待處　　自然作佛事 
　　遍覺知大乘　　最妙功德聚 
　　如大海水寶　　如來智亦爾 
　　菩提廣無邊　　猶如虛空界 
　　放無量功德　　大智慧日光 
　　遍照諸眾生　　有佛妙法身 
　　無垢功德藏　　如我身無異 
　　煩惱障智障　　云霧羅網覆 
　　諸佛慈悲風　　吹令散滅盡  
　　次說大乘業喻。略說偈言。  
　　帝釋妙鼓云　　梵天日摩尼 
　　響及虛空地　　如來身亦爾  
　　初說帝釋鏡像譬喻。偈言。  
　　如彼毗琉璃　　清凈大地中 
　　天主帝釋身　　于中鏡像現 
　　如是眾生心　　清凈大地中 
　　諸佛如來身　　于中鏡像現 
　　帝釋現不現　　依地凈不凈 
　　如是諸世間　　鏡像現不現 
　　如來有起滅　　依濁不濁心 
　　如是諸眾生　　鏡像現不現 
　　天主帝釋身　　鏡像有生滅 
　　不可得說有　　不可得說無 
　　如來身亦爾　　鏡像有生滅 
　　不可得說有　　不可得說無 
　　如地普周遍　　遠離高下穢 
　　大琉璃明凈　　離垢功德平 
　　以彼毗琉璃　　清凈無垢故 
　　天主鏡像現　　及莊嚴具生 
　　若男若女等　　于中見天主 
　　及妙莊嚴具　　作生彼處愿 
　　眾生為生彼　　修行諸善行 
　　持戒及布施　　散花舍珍寶 
　　后時功德盡　　地滅彼亦滅 
　　心琉璃地凈　　諸佛鏡像現 
　　諸佛子菩薩　　見佛心歡喜 
　　為求菩提故　　起愿修諸行  
　　不生不滅者。即是如來。偈言。  
　　如毗琉璃滅　　彼鏡像亦滅 
　　無可化眾生　　如來不出世 
　　琉璃寶地凈　　示現佛妙像 
　　彼凈心不壞　　信根芽增長 
　　白凈法生滅　　佛像亦生滅 
　　如來不生滅　　猶如帝釋王 
　　此業自然有　　見是等現前 
　　法身不生滅　　盡諸際常住  
　　次說天中妙鼓譬喻。偈言。  
　　天妙法鼓聲　　依自業而有 
　　諸佛說法音　　眾生自業聞 
　　如妙聲遠離　　功用處身心 
　　令一切諸天　　離怖得寂靜 
　　佛聲亦如是　　離功用身心 
　　令一切眾生　　得證寂滅道 
　　于彼戰斗時　　為破修羅力 
　　因鼓出畏聲　　令修羅退散 
　　如來為眾生　　滅諸煩惱苦 
　　為世間說法　　示勝禪定道  
　　一切世間人。不覺自過失。偈言。  
　　聾不聞細聲　　天耳聞不遍 
　　唯智者境界　　以聞心不染  
　　次說云雨譬喻偈言。  
　　知有起悲心　　遍滿世間處 
　　定持無垢藏　　佛雨凈谷因 
　　世間依善業　　依風生云雨 
　　依悲等增長　　佛妙法云雨  
　　依止器世間。雨水味變壞偈言。  
　　譬如虛空中　　雨八功德水 
　　到堿等住處　　生種種異味 
　　如來慈悲云　　雨八圣道水 
　　到眾生心處　　生種種解味  
　　無差別心。偈言。  
　　信于妙大乘　　及中謗法者 
　　人遮多鳥鬼　　此三聚相似 
　　正定聚眾生　　習氣不定聚 
　　身見邪定聚　　邪見流生死 
　　秋天無云雨　　人空鳥受苦 
　　夏天多雨水　　燒鬼令受苦 
　　佛現世不現　　悲云雨法雨 
　　信法器能得　　謗法有不聞  
　　不護眾生。偈言。  
　　天雨如車軸　　澍下沖大地 
　　雹及霹靂石　　金剛爆火等 
　　不護微細蟲　　山林諸果樹 
　　草谷稻糧等　　行人故不雨 
　　如來亦如是　　于粗細眾生 
　　相應諸方便　　般若悲云雨 
　　諸煩惱習氣　　我邪見眾生 
　　如是種類等　　一切智不護  
　　為滅苦火。偈言。  
　　知病離病因　　取無病修藥 
　　苦因彼滅道　　知離觸修等 
　　無始世生死　　波流轉五道 
　　五道中受樂　　猶如臭爛糞 
　　寒熱惱等觸　　諸苦畢竟有 
　　為令彼除滅　　降大妙法雨 
　　知天中退苦　　人中追求苦 
　　有智者不求　　人天自在樂 
　　慧者信佛語　　已信者知苦 
　　亦復知苦因　　觀滅及知道  
　　次說梵天譬喻。偈言。  
　　梵天過去愿　　依諸天凈業 
　　梵天自然現　　化佛身亦爾 
　　梵宮中不動　　常現于欲界 
　　諸天見妙色　　失五欲境界 
　　佛法身不動　　而常現世間 
　　眾生見歡喜　　不樂諸有樂  
　　有現不現。偈言。  
　　從天退入胎　　現生有父母 
　　在家示嬰兒　　習學諸伎藝 
　　戲樂及游行　　出家行苦行 
　　現就外道學　　降伏于天魔 
　　成佛轉法輪　　示道入涅槃 
　　諸薄福眾生　　不能見如來  
　　次說日譬喻。偈言。  
　　如日光初出　　普照諸蓮華 
　　有同一時開　　亦有一時合 
　　佛日亦如是　　照一切眾生 
　　有智如華開　　有罪如華合 
　　如日照水華　　而日無分別 
　　佛日亦如是　　照而無分別  
　　次第偈言。  
　　日初出世間　　千光次第照 
　　先照高大山　　后照中下山 
　　佛日亦如是　　次第照世間 
　　先照諸菩薩　　后及余眾生  
　　光明輪不同。偈言。  
　　色智身二法　　大悲身如空 
　　遍照諸世間　　故佛不同日 
　　日不能遍照　　諸國土虛空 
　　不破無明闇　　不示何知境 
　　放種種諸色　　光明云羅網 
　　示大慈悲體　　真如妙境界 
　　佛入城聚落　　無眼者得眼 
　　見佛得大利　　亦滅諸惡法 
　　無明沒諸有　　邪見黑闇障 
　　如來日光照　　見慧未見處  
　　次說摩尼珠譬喻。偈言。  
　　一時同處住　　滿足所求意 
　　摩尼寶無心　　而滿眾生愿 
　　自在大法王　　同住于悲心 
　　眾生種種聞　　佛心無分別  
　　次說響譬喻。偈言。  
　　譬如諸響聲　　依他而得起 
　　自然無分別　　非內非外住 
　　如來聲亦爾　　依他心而起 
　　自然無分別　　非內非外住  
　　次說虛空譬喻。偈言。  
　　無物不可見　　無觀無依止 
　　過眼識境界　　無色不可見 
　　空中見高下　　而空不如是 
　　佛中見一切　　其義亦如是  
　　次說地譬喻。偈言。  
　　一切諸草木　　依止大地生 
　　地無分別心　　而增長成就 
　　眾生心善根　　依止佛地生 
　　佛無分別心　　而增廣成就 
　　佛聲猶如響　　以無名字說 
　　佛身如虛空　　遍不可見常 
　　如依地諸法　　一切諸妙藥 
　　遍為諸眾生　　不限于一人 
　　依佛地諸法　　白凈妙法藥 
　　遍為諸眾生　　不限于一人  
本校量信功德品第十一  
　　佛性佛菩提　　佛法及佛業 
　　諸出世凈人　　所不能思議 
　　此諸佛境界　　若有能信者 
　　得無量功德　　勝一切眾生 
　　以求佛菩提　　不思議果報 
　　得無量功德　　故勝諸世間 
　　若有人能舍　　魔尼諸珍寶 
　　遍布十方界　　無量佛國土 
　　為求佛菩提　　施與諸法王 
　　是人如是施　　無量恒沙劫 
　　若復有人聞　　妙境界一句 
　　聞已復能信　　過施福無量 
　　若有智慧人　　奉持無上戒 
　　身口意業凈　　自然常護持 
　　為求佛菩提　　如是無量劫 
　　是人所得福　　不可得思議 
　　若復有人聞　　妙境界一句 
　　聞已復能言　　過戒福無量 
　　若人入禪定　　焚三界煩惱 
　　過天行彼岸　　無菩提方便 
　　若復有人聞　　妙境界一句 
　　聞已復能信　　過禪福無量 
　　無慧人能舍　　唯得富貴報 
　　修持禁戒者　　得生人天中 
　　修行斷諸障　　悲慧不能除 
　　慧除煩惱障　　亦能除智障 
　　聞法為慧因　　是故聞法勝 
　　何況聞法已　　復能生信心 
　　我此所說法　　為自心清凈 
　　依諸如來教　　修多羅相應 
　　若有智慧人　　聞能信受者 
　　我此所說法　　亦為攝彼人 
　　依燈電摩尼　　日月等諸明 
　　一切有眼者　　皆能見境界 
　　依佛法光明　　慧眼者能見 
　　以法有是利　　故我說此法 
　　若一切所說　　有義有法句 
　　能令修行者　　遠離于三界 
　　及示寂靜法　　最勝無上道 
　　佛說是正經　　余者顛倒說 
　　雖說法句義　　斷三界煩惱 
　　無明覆慧眼　　貪等垢所縛 
　　又于佛法中　　取少分說者 
　　世典善言說　　彼三尚可受 
　　何況諸如來　　遠離煩惱垢 
　　無漏智慧人　　所說修多羅 
　　以離于諸佛　　一切世間中 
　　更無勝智慧　　如實知法者 
　　如來說了義　　彼不可思議 
　　思者是謗法　　不識佛意故 
　　謗圣及壞法　　此諸邪思惟 
　　煩惱愚癡人　　妄見所計故 
　　故不應執著　　邪見諸垢法 
　　以凈衣受色　　垢膩不可染  
　　問曰。以何因緣有此謗法。答曰。偈言。  
　　愚不信白法　　邪見及憍慢 
　　過去謗法障　　執著不了義 
　　著供養恭敬　　唯見于邪法 
　　遠離善知識　　親近謗法者 
　　樂著小乘法　　如是等眾生 
　　不信于大乘　　故謗諸佛法 
　　智者不應畏　　怨家蛇火毒 
　　因陀羅霹靂　　刀杖諸惡獸 
　　虎狼師子等　　彼但能斷命 
　　不能令人入　　可畏阿鼻獄 
　　應畏謗深法　　及謗法知識 
　　決定令人入　　可畏阿鼻獄 
　　雖近惡知識　　惡心出佛血 
　　及殺害父母　　斷諸圣人命 
　　破壞和合僧　　及斷諸善根 
　　以系念正法　　能解脫彼處 
　　若復有余人　　誹謗甚深法 
　　彼人無量劫　　不可得解脫 
　　若人令眾生　　覺信如是法 
　　彼是我父母　　亦是善知識 
　　彼人是智者　　以如來滅后 
　　回邪見顛倒　　令入正道故 
　　三寶清凈性　　菩提功德業 
　　我略說七種　　與佛經相應 
　　依此諸功德　　愿于命終時 
　　見無量壽佛　　無邊功德身 
　　我及余信者　　既見彼佛已 
　　愿得離垢眼　　成無上菩提  
究竟一乘寶性論卷第二  
　　論曰。第一教化品。如向偈中已說。應知此論。廣門有十一品。中則七品。略唯一品。初釋一品。具攝此論法義體相。應知偈言。  
　　佛法及眾僧　　性道功德業 
　　略說此論體　　七種金剛句  
　　此偈明何義。言金剛者。猶如金剛難可沮壞。所證之義亦復如是。故言金剛。所言句者。以此論句。能與證義為根本故。此明何義。內身證法無言之體。以聞思智難可證得。猶如金剛。名字章句以能詮彼理中證智。隨順正道。能作根本故。名為句。此復何義。有二義故。何謂二義。一難證義。二者因義。是名為義。金剛字句應如是知。  
　　又何謂為義。何謂為字。義者。則有七種證義。何謂七義。一者佛義。二者法義。三者僧義。四者眾生義五者菩提義。六者功德義。七者業義。是名為義。是故經言。又第一義諦者。所謂心緣尚不能知。何況名字章句故。所言字者。隨以何等名字。章句。言語。風聲。能表。能說。能明。能示。此七種義。是名為字。是故經言。又世諦者。謂世間中所用之事。名字章句言語所說故。又此七種金剛句義。如諸經中廣說應知。應云何知依佛義故。如來經中告阿難言。阿難。所言如來者。非可見法。是故眼識不能得見故。依法義故。如來經中告阿難言。阿難。所言法者。非可說事。以是故非耳識所聞故。依僧義故。如來經中告阿難言。阿難。所言僧者。名為無為。是故不可身心供養禮拜贊嘆故。依眾生義故。如來經中告舍利弗言。舍利弗。言眾生者。乃是諸佛如來境界。一切聲聞辟支佛等。以正智慧不能觀察眾生之義。何況能證毛道凡夫。于此義中唯信如來。是故舍利弗。隨如來信此眾生義。舍利弗。言眾生者。即是第一義諦。舍利弗言。第一義諦者。即是眾生界。舍利弗言。眾生界者。即是如來藏。舍利弗言。如來藏者。即是法身故。依菩提義故。經中說言。世尊言阿耨多羅三藐三菩提者。名涅槃界。世尊言。涅槃界者。即是法身故。依功德義故。如來經中告舍利弗言。舍利弗。如來所說法身義者。過于恒沙不離不脫不思議佛法如來智慧功德。舍利弗。如世間燈。明色及觸不離不脫。又如摩尼寶珠。明色形相不離不脫。舍利弗。法身之義亦復如是。過于恒沙不離不脫不思議佛法如來智慧功德故。依業義故。如來經中告文殊師利言。文殊師利。如來不分別。不分別無分別。而自然無分別。如所作業自然行故。如是等名略說七種金剛字句。總攝此論體相應知。是故偈言。  
　　七種相次第　　總持自在王 
　　菩薩修多羅　　序分有三句 
　　余殘四句者　　在菩薩如來 
　　智慧差別分　　應當如是知  
　　此偈明何義。以是七種金剛字句。總攝此論。一切佛法廣說其相。如陀羅尼自在王經序分中三句。余四句在彼修多羅菩薩如來法差別分。應知云何序分有初三句。彼修多羅序分中言。婆伽婆平等證一切法。善轉法輪。善能教化調伏無量諸弟子眾。如是三種根本字句。次第示現佛法僧寶。說彼三寶次第生起成就。應知余四句者。說隨順三寶因。成就三寶因。應知此明何義。以諸菩薩于八地中。十自在為首。具足得一切自在。是故菩薩坐于道場勝妙之處。于一切法中。皆得自在是故經言。婆伽婆平等證一切法故。以諸菩薩住九地時。于一切法中。得為無上最大法師。善知一切諸眾生心。到一切眾生根機第一彼岸。能斷一切眾生煩惱習氣。是故菩薩成大菩提。是故經言。善轉法輪故。以諸菩薩于第十地中。得住無上法王位。后能于一切佛所作業。自然而行。常不休息。是故經言。善能教化調伏無量諸弟子眾故。彼善能教化調伏無量諸弟子眾。即彼經中次后示現。是故經言。與大比丘眾俱。如是乃至復有無量菩薩眾俱。如是次第。善能教化聲聞位地及佛菩提。善能調伏一切煩惱。如是畢竟有無量功德。又說聲聞菩薩諸功德已。次說諸佛如來不可思議三昧境界。又說諸佛如來三昧境界已。次說無垢大寶莊嚴寶殿成就。又說大寶莊嚴寶殿成就已。次說大眾云集種種供養贊嘆如來。雨種種衣。雨種種華。雨種種香。如是等。示現佛寶不思議事。應知又復次說妙法莊嚴法座。又說妙法莊嚴法座已。次說法門名字及示現功德。此明法寶功德差別。應如又復次說諸菩薩摩訶薩迭共三昧行境界。示現種種功德。此明僧寶功德差別。應知又復次說如來放大光明授諸菩薩摩訶薩太子法王位職。又復次說與大無畏不怯弱辯才。又復贊嘆諸佛如來第一功德。又復次說最上第一大乘之法。示現如實修行彼大乘故。于法中證果即彼三寶無上功德次第差別。序分中義大都已竟。應如是知。已說自在王菩薩修多羅序分中三寶。次說佛性義。有六十種法。清凈彼功德。何以故。以有彼清凈無量功德性。為清凈彼性。修六十種法。為此義故。十地經中。數數說金。以為譬喻。為清凈彼佛性義故。又復即于此陀羅尼自在王經中。說如來業已。次說不清凈大毗琉璃摩尼寶喻。是故經言。善男子。譬如善巧摩尼寶師。善知清凈大摩尼寶。向大摩尼寶性山中。取未清凈諸摩尼寶。既取彼寶。以嚴灰洗。嚴灰洗已。然后復持黑頭發衣。以用揩磨。不以為足。勤未休息。次以辛味飲食汁洗。食汁洗已。然后復持衣纏裹木以用揩磨。不以為足。勤未休息。次后復以大藥汁洗。藥汁洗已。次后復更持細軟衣。以用揩磨。以細軟衣。用揩磨已。然后遠離銅鐵等礦毗琉璃垢。方得說言大琉璃寶。善男子。諸佛如來亦復如是。善知不凈諸眾生性。知已乃為說無常苦無我不凈。為驚怖彼樂世眾生。令厭世間。入聲聞法中。而佛如來不以為足。勤未休息。次為說空無相無愿。令彼眾生少解如來所說法輪。而佛如來不以為足。勤未休息。次復為說不退法輪。次說清凈波羅蜜行。謂不見三事。令眾生入如來境界。如是依種種因。依種種性。入佛法中。入法中已故。名無上最大福田。又復依此自性清凈如來性故。經中偈言。  
　　譬如石礦中　　真金不可見 
　　能清凈者見　　見佛亦如是  
　　向說佛性有六十種凈業功德。何謂六十。所謂四種菩薩莊嚴。八種菩薩光明。十六種菩薩摩訶薩大悲。三十二種諸菩薩業。  
　　已說佛性義。次說佛菩提。有十六種無上菩提大慈悲心。  
　　已說佛菩提。次說諸佛如來功德。所謂十力。四無所畏。十八不共法。  
　　已說功德。次說如來三十二種無上大業。如是七種金剛句義。彼修多羅廣說體相。如是應知。問曰。此七種句有何次第。答曰偈言。  
　　從佛次有法　　次法復有僧 
　　僧次無礙性　　從性次有智 
　　十力等功德　　為一切眾生 
　　而作利益業　　有如是次第  
　　已說一品具攝此論法義體相。次說七品具攝此論法義體相。解釋偈義應知歸敬三寶者。此明何義。所有如來教化眾生。彼諸眾生歸依于佛。尊敬如來。歸依于法。尊敬如來。歸依于僧。依于三寶。說十二偈。初明佛寶。故說四偈。  
佛寶品第二  
　　佛體無前際　　及無中間際 
　　亦復無后際　　寂靜自覺知 
　　既自覺知已　　為欲令他知 
　　是故為彼說　　無畏常恒道 
　　佛能執持彼　　智慧慈悲刀 
　　及妙金剛杵　　割截諸苦芽 
　　摧碎諸見山　　覆藏顛倒意 
　　及一切稠林　　故我今敬禮  
　　此偈示現何義。偈言。  
　　無為體自然　　不依他而知 
　　智悲及以力　　自他利具足  
　　此偈略明佛寶所攝八種功德。何等為八。一者無為體。二者自然。三者不依他知。四者智。五者悲。六者力。七者自利益。八者他利益。偈言。  
　　非初非中后　　自性無為體 
　　及法體寂靜　　故自然應知 
　　唯內身自證　　故不依他知 
　　如是三覺知　　慈心為說道 
　　智悲及力等　　拔苦煩惱刺 
　　初三句自利　　后三句利他  
　　此偈明何義。遠離有為。名為無為。應知又有為者。生住滅法。無彼有為。是故佛體。非初中后。故得名為無為法身。應知偈言。佛體無前際。及無中間際。亦復無后際故。又復遠離一切戲論虛妄分別。寂靜體故。名為自然。應知偈言寂靜。故不依他知者。不依他因緣證知故。不依他因緣證知者。不依他因緣生故。不依他因緣生者。自覺不依他覺故。如是依于如來無為法身相故。一切佛事無始世來。自然而行常不休息。如是希有不可思議諸佛境界。不從他聞。不從他聞者。不從師聞。自自在智無言之體而自覺知偈言自覺知故既自覺知已。然后為他生盲眾生。令得覺知。為彼證得無為法身。說無上道。是故名為無上智悲。應知偈言既自覺知已。為欲令他知。是故為彼說無畏常恒道故無畏常恒道者。明道無畏是常是恒。以出世間不退轉法。如是次第又拔他苦煩惱根本。如來智慧慈悲及神力如是三句刀金剛杵譬喻示現。又以何者。為苦根本。略說言之。謂三有中生名色是。又何者為煩惱根本。謂身見等。虛妄邪見疑戒取等。又名色者。是彼所攝所生苦芽。應知如來智慧慈悲心等。能割彼芽。以是義故。說刀譬喻。偈言佛能執持彼智慧慈悲刀故。割截諸苦芽故。又邪見疑所攝煩惱。見道遠離。以世間智所不能知。稠林煩惱不能破壞。如世間中樹林墻等。彼相似法以如來力能破壞。彼以是故。說金剛杵喻。偈言及妙金剛杵故。摧碎諸見山覆藏顛倒意及一切稠林故。此六種句如來莊嚴智慧光明入一切佛境界經中次第顯說應知。應云何知。彼經中言。文殊師利。如來應正遍知不生不滅者。此明如來無為之相。又復次說無垢清凈琉璃地中帝釋王身鏡像現等。如是乃至九種譬喻。皆明如來不生不滅。又言。文殊師利。如來應正遍知。清凈法身亦復如是。不動不生。心不戲論。不分別不分別無分別。不思無思不思議。無念寂滅寂靜。不生不滅。不可見不可聞。不可嗅不可嘗。不可觸無諸相。不可覺不可知。如是等句。皆說寂靜差別之相。此明何義。明佛一切所作事中。遠離一切戲論分別。寂靜自然。次說余殘修多羅。彼中說言。如實覺知一切法門者。此明如來不依他故證大菩提。又復次說如來菩提有十六種。是故經言。文殊師利。如來如是如實覺知一切諸法。觀察一切眾生法性不凈有垢有點奮迅。于諸眾生大悲現前。此明如來無上智悲。應知文殊師利。如來如是如實覺知一切法者。如向前說。無體為體。如實覺知者。如實無分別佛智知故。觀察一切眾生法性者。乃至邪聚眾生。如我身中法性法體法界如來藏等。彼諸眾生亦復如是無有差別。如來智眼了了知故。不凈者以諸凡夫煩惱障故。有垢者以諸聲聞辟支佛等有智障故。有點者以諸菩薩摩訶薩等依彼二種習氣障故。奮迅者能如實知種種眾生可化方便。入彼眾生可化方便種種門故。大悲者成大菩提得于一切眾生平等大慈悲心。為欲令彼一切眾生如佛證智。如是覺知證大菩提故。次于一切眾生平等轉大法輪常不休息。如是三句能作他利益故名為力。應知又此六句次第。初三種句謂無為等功德。如來法身相應示現自利益。余三種句所謂智等示現他利益。又復有義。以有智慧故證得第一寂靜法身。是故名為自利益。又依慈悲力等二句轉大法輪示現他利益。已說佛寶。次明法寶。  
法寶品第三  
　　論曰。依彼佛寶有真法寶。以是義故次佛寶后示現法寶。依彼法寶故說四偈。  
　　非有亦非無　　亦復非有無 
　　亦非即于彼　　亦復不離彼 
　　不可得思量　　非聞慧境界 
　　出離言語道　　內心知清涼 
　　彼真妙法日　　清凈無塵垢 
　　大智慧光明　　普照諸世間 
　　能破諸曀障　　覺觀貪瞋癡 
　　一切煩惱等　　故我今敬禮  
　　此偈示現何義。偈言。  
　　不思議不二　　無分凈現對 
　　依何得何法　　離法二諦相  
　　此偈略明法寶所攝八種功德。何等為八。一者不可思議。二者不二。三者無分別。四者凈。五者顯現。六者對治。七者離果。八者離因。離者偈言。  
　　滅諦道諦等　　二諦攝取離 
　　彼各三功德　　次第說應知  
　　此偈明何義。前六功德中初三種功德不思議不二及無分別等。示現彼滅諦攝取離煩惱。應知余殘有三句。凈顯現對治。示現彼道諦攝取斷煩惱因。應知又證法所有離名為滅諦。以何等法修行斷煩惱名為道諦。以此二諦合為凈法。以二諦相名為離法。應知偈言。  
　　不思量無言　　智者內智知 
　　以如是義故　　不可得思議 
　　清涼不二法　　及無分別法 
　　凈顯現對治　　三句猶如日  
　　此偈明何義。略明滅諦有三種法。以是義故不可思議。應知以何義故不可思議。有四義故。何等為四。一者為無。二者為有。三者為有無。四者為二。偈言非有亦非無。亦復非有無。亦非即于彼。亦復不離彼故。滅諦有三種法。應知者。此明何義。滅諦非可知。有三種法。何等為三。一者非思量境界故。偈言不可得思量。非聞慧境界故。二者遠離一切聲響名字章句言語相貌故。偈言出離言語道故。三者圣人內證法故。偈言內心知故。又滅諦云何不二法者。及云何無分別者。如不增不減經中如來說言。舍利弗如來法身清涼。以不二法故。以無分別法故。偈言清涼故。何者是二而說不二所言二者。謂業煩惱。言分別者。所謂集起業煩惱因及邪念等。以知彼自性本來寂滅不二無二行。知苦本來不生。是名苦滅諦。非滅法故名苦滅諦。是故經言。文殊師利。何等法中無心意意識行。彼法中無分別。以無分別故不起邪念。以有正念故不起無明。以不起無明故。即不起十二有支。以不起十二有支故。即名無生。是故圣者勝鬘經言。世尊。非滅法故名苦滅諦。世尊。所言苦滅者。名無始無作無起無盡離盡。常恒清涼不變自性清凈。離一切煩惱藏所纏。世尊過于恒沙。不離不脫不異不思議佛法畢竟成就。說如來法身。世尊。如是如來法身不離煩惱藏所纏。名如來藏。如是等勝鬘經中廣說滅諦應知。又以何因得此滅諦如來法身。謂于見道及修道中無分別智三種日。相似相對法應知。偈言。彼真妙法日故。何等為三。一者日輪清凈相似相對法。以遠離一切煩惱垢故。偈言清凈無塵垢故。二者顯現一切色像相似相對法。以一切種一切智能照知故。偈言大智慧光明故。三者對治闇相似相對法。以起一切種智對治法故。偈言普照諸世間故。又以何者是所治法。所謂依取不實事相。虛妄分別念。生貪瞋癡結使煩惱。此明何義。愚癡凡夫依結使煩惱。取不實事相。念故起于貪心。依瞋恚故起于瞋心。依于無明虛妄念故起于癡心。又復依彼貪瞋癡等虛妄分別。取不實事相。念起邪念心。依邪念心起于結使。依于結使起貪瞋癡。以是義故。身口意等造作貪業瞋業癡業。依此業故。復有生生不斷不絕。如是一切愚癡凡夫。依結使煩惱集起邪念。依邪念故起諸煩惱。依煩惱故起一切業。依業起生。如是此一切種諸煩惱染業染生染。愚癡凡夫不如實知。不如實見一實性界。如彼如實性。觀察如實性而不取相。以不取相故。能見實性。如是實性諸佛如來平等證知。又不見如是虛妄法相。如實知見。如實有法真如法界。以見第一義諦故。如是二法不增不減。是故名為平等證智。是名一切種智。所治障法應如是知。以起真如智對治法故。彼所治法畢竟不復生起現前。偈言能破諸曀障覺觀貪瞋癡一切煩惱等故。又此得滅諦如來法身。因于見道中及修道中無分別智。廣說如摩訶般若波羅蜜等。修多羅中言。須菩提。真如如來真如平等無差別。如是等應知。已說法寶。次說僧寶。  
僧寶品第四  
　　論曰。依大乘法寶。有不退轉菩薩僧寶。以是義故。次法寶后示現僧寶。依彼僧寶故。說四偈。  
　　正覺正知者　　見一切眾生 
　　清凈無有我　　寂靜真實際 
　　以能知于彼　　自性清凈心 
　　見煩惱無實　　故離諸煩惱 
　　無障凈智者　　如實見眾生 
　　自性清凈性　　佛法僧境界 
　　無閡凈智眼　　見諸眾生性 
　　遍無量境界　　故我今敬禮  
　　此偈示現何義。偈言。  
　　如實知內身　　以智見清凈 
　　故名無上僧　　諸佛如來說  
　　此偈明何義。偈言。  
　　如實見眾生　　寂靜真法身 
　　以見性本凈　　煩惱本來無  
　　此偈明何義。以如實見本際。以來我空法空應知。偈言正覺正知者。見一切眾生清凈無有我。寂靜真實際故。又彼如實知無始世來本際寂靜無我無法。非滅煩惱證時始有。此明何義。此見自性清凈法身。略說有二種法。何等為二。一者見性本來自性清凈。二者見諸煩惱本來寂滅。偈言以能知于彼自性清凈心見煩惱無實故離諸煩惱故。又自性清凈心本來清凈。又本來常為煩惱所染。此二種法于彼無漏真如。法界中善心不善心俱。更無第三心。如是義者難可覺知。是故圣者勝鬘經言。世尊。剎尼迦善心。非煩惱所染剎尼迦不善心。亦非煩惱所染。煩惱不觸心。心不觸煩惱。云何不觸法而能得染心。世尊。然有煩惱有煩惱染心。自性清凈心而有染者。難可了知。如是等圣者勝鬘經中廣說。自性清凈心及煩惱所染應知。又有二種修行。謂如實修行。及遍修行。難證知義。如實修行者。謂見眾生自性清凈佛性境界故。偈言無障凈智者如實見眾生自性清凈性佛法身境界故。遍修行者。謂遍十地一切境界故。見一切眾生有一切智故。又遍一切境界者。以遍一切境界。依出世間慧。見一切眾生乃至畜生有如來藏應知。彼見一切眾生有真如佛性。初地菩薩摩訶薩以遍證一切真如法界故。偈言無閡凈智眼見諸眾生性遍無量境界故。如是內身自覺知。彼無漏法界無障無閡。依于二法。一者如實修行。二者遍修行。此明何義。謂出世間如實內證真如法智。不共二乘凡夫人等應知。此明何義。菩薩摩訶薩出世間清凈證智。略說有二種。勝聲聞辟支佛證智。何等為二。一者無障。二者無礙。無障者。謂如實修行。見諸眾生自性清凈境界。故名無障。無閡者。謂遍修行。以如實知無邊境界。故名無閡。此明何義。偈言。  
　　如實知見道　　見清凈佛智 
　　故不退圣人　　能作眾生依  
　　此偈明何義。又依初地菩薩摩訶薩證智。清凈見道不退地乘。能作見彼無上菩提清凈勝因應知。偈言如實知見道見清凈佛智故。此初地證智。勝余菩薩摩訶薩布施持戒等波羅蜜功德。以是義故。菩薩摩訶薩依如實見真如證智。是故能與一切眾生天龍八部聲聞辟支佛等作歸依處。偈言不退圣人能作眾生依故。  
　　問曰。以何義故。不明歸依聲聞僧寶。答曰。菩薩僧寶功德無量。是故應供。以應供故。合應禮拜贊嘆供養。聲聞之人無如是義。以是義故。不明歸依聲聞僧寶。此明何義。偈言。  
　　境界諸功德　　證智及涅槃 
　　諸地凈無垢　　滿足大慈悲 
　　生于如來家　　具足自在通 
　　果勝最無上　　是勝歸依義  
　　此偈明何義。略說菩薩十種勝義。過諸聲聞辟支佛故。何等為十。一者觀勝。二者功德勝。三者證智勝。四者涅槃勝。五者地勝。六者清凈勝。七者平等心勝。八者生勝。九者神力勝。十者果勝。觀勝者謂觀真如境界。是名觀勝偈言境界故。功德勝者。菩薩修行無厭足不同二乘少欲等。是名功德勝。偈言功德故。證智勝者。證二種無我。是名證智勝。偈言證智故。涅槃勝者。教化眾生故。是名涅槃勝。偈言涅槃故。地勝者。所謂十地等。是名地勝。偈言諸地故。清凈勝者。菩薩遠離智障。是名清凈勝。偈言凈無垢故。平等心勝者。菩薩大悲遍覆。是名平等心勝。偈言滿足大慈悲故。生勝者。諸菩薩生無生故。是名生勝。偈言生于如來家故。神力勝者。謂三昧自在神通等力勝。是名神力勝。偈言具足三昧自在通故。果勝者。究竟無上菩提故。是名果勝。偈言果勝最無上故。此明何義。有黠慧人。知諸菩薩功德無量修習菩提。無量無邊廣大功德。有大智慧慈悲圓滿。為照知彼無量眾生性行稠林。猶如初月。唯除諸佛如來滿月。菩薩摩訶薩。知諸聲聞乃至證得阿羅漢道。少智慧人無大悲心。為照自身。猶如星宿。既如是知。欲取如來大滿月身。修菩提道。而當棄舍初月。菩薩起心禮拜供養。其余星宿聲聞辟支佛者。無有是處。此復何義。明為利益一切眾生初始發起菩提之心。諸菩薩等已能降伏不為利益他眾生身為自利益修持無漏清凈禁戒乃至證得阿羅漢果聲聞之人。何況其余。得十自在等。無量無邊功德菩薩摩訶薩。而同聲聞辟支佛等少功德人。無有是處。以是義故。經中偈言。  
　　若為自身故　　修行于禁戒 
　　遠離大慈心　　舍破戒眾生 
　　以為自身故　　護持禁戒財 
　　如是持戒者　　佛說非清凈 
　　若為他人故　　修行于禁戒 
　　能利益眾生　　如地水火風 
　　以為他眾生　　起第一悲心 
　　是名凈持戒　　余似非清凈  
　　問曰。依何等義為何等人。諸佛如來說此三寶。答曰。偈言。  
　　依能調所證　　弟子為三乘 
　　信三供養等　　是故說三寶  
　　此偈明何義。略說依三種義。為六種人故說三寶。何等為三。一者調御師。二者調御師法。三者調御師弟子。偈言依能調所證弟子故。六種人者。何等為六。一者大乘。二者中乘。三者小乘。四者信佛。五者信法。六者信僧。偈言為三乘信三供養等故。初釋第一義。第一第四人歸依兩足中最勝第一尊佛。示現調御師大丈夫義故。偈言依能調故。為取佛菩提諸菩薩人故。偈言為大乘故。為信供養諸佛如來福田人故。偈言信佛供養故。以是義故。說立佛寶。偈言是故說佛寶故。已釋第一義第一第四人。次釋第二義。第二第五人歸依離煩惱中最勝第一法。示現調御師所證功德法故。偈言依所證故。為自然知不依他知深因緣法辟支佛人故。偈言為中乘故。為信供養第一妙法福田人故。偈言信法供養故。以是義故。說立法寶。偈言是故說法寶故。已釋第二義第二第五人。次釋第三義。第三第六人歸依諸眾中最勝第一諸菩薩僧。示現調御師弟子于諸佛如來所說法中如實修行不相違義故。偈言依弟子故。為從他聞聲聞人故偈言為小乘故。為信供養第一圣眾福田人故。偈言信僧供養故。以是義故。說立僧寶。偈言是故說僧寶故。是名略說依三種義。為六種人故。諸佛如來說此三寶。偈言依能調所證弟子為三乘信三供養等是故說三寶故。又為可化眾生令次第入。以是義故。依于世諦示現明說立三歸依。此明何義。偈言。  
　　可舍及虛妄　　無物及怖畏 
　　二種法及僧　　非究竟歸依  
　　此偈明何義。法有二種。何等為二。一所說法。二所證法。所說法者。謂如來說修多羅等名字章句身所攝故。彼所說法證道時滅如舍船筏。偈言可舍故。所證法者。復有二種。謂依因果二種差別。以依何法證何法故。此明何義。所謂有道有為相攝。若為有為相所攝者。彼法虛妄。偈言及虛妄故。若虛妄者彼法非實。若非實者彼非真諦。非真諦者即是無常。若無常者非可歸依。又復若依彼聲聞道所得滅諦。彼亦無物猶如燈滅。唯斷少分諸煩惱苦。若如是者則是無物。若無物者云何為他之所歸依。偈言無物故。僧者凡有三乘之人。三乘人中依聲聞僧常有怖畏。常求歸依諸佛如來求離世間。此是學人所應作者。未究竟故。猶進趣向阿耨多羅三藐三菩提故。所言怖畏者。云何怖畏。以阿羅漢雖盡有漏而不斷一切煩惱習氣。彼于一切有為行相。極怖畏心常現在前。是故圣者勝鬘經言。阿羅漢有恐怖。何以故。阿羅漢于一切無行怖畏想住。如人執劍欲來害己。是故阿羅漢無究竟樂。何以故。世尊依不求依如眾生無依彼彼恐怖。以恐怖故則求歸依。如是阿羅漢有怖畏。以恐怖故歸依如來。故彼若如是有怖畏者。彼人畢竟為欲遠離彼怖畏處求無畏處。以是義故依遠離彼怖畏之處。名為學者當有所作欲得阿耨多羅三藐三菩提無畏之處。是故聲聞法僧二寶是少分歸依。非究竟歸依。偈言二種法及僧非究竟歸依故。此明何義。偈言。  
　　眾生歸一處　　佛法身彼岸 
　　依佛身有法　　依法究竟僧  
　　此偈明何義。如向所說。諸佛如來不生不滅寂靜不二。離垢法身故。以唯一法身究竟清凈處故。又三乘之人無有救者。無歸依者。以唯有彼岸無始本際畢竟無盡。是可歸依恒可歸依。所謂唯是諸佛如來故。如是常恒清涼不變故可歸依。圣者勝鬘經中廣說應知。問曰。以何義故佛法眾僧說名為寶。答曰。偈言。  
　　真寶世希有　　明凈及勢力 
　　能莊嚴世間　　最上不變等  
　　此偈明何義。所言寶者有六種相似。依彼六種相似相對法故。佛法眾僧說名為寶。何等為六。一者世間難得相似相對法。以無善根諸眾生等百千萬劫不能得故。偈言真寶世希有故。二者無垢相似相對法。以離一切有漏法故。偈言明凈故。三者威德相似相對法。以具足六通不可思議威德自在故。偈言勢力故。四者莊嚴世間相似相對法。以能莊嚴出世間故。偈言能莊嚴世間故。五者勝妙相似相對法。以出世間法故。偈言最上故。六者不可改異相似相對法。以得無漏法世間八法不能動故。偈言不變故。問曰。依何等法有此三寶。而依此法得有世間。及出世間清凈生起三寶。答曰。為彼義故說兩行偈。  
　　真如有雜垢　　及遠離諸垢 
　　佛無量功德　　及佛所作業 
　　如是妙境界　　是諸佛所知 
　　依此妙法身　　出生于三寶  
　　此偈示現何義。偈言。  
　　如是三寶性　　唯諸佛境界 
　　以四法次第　　不可思議故  
　　此偈明何義。真如有雜垢者。謂真如佛性未離諸煩惱所纏。如來藏故。及遠離諸垢者。即彼如來藏轉身到佛地得證法身。名如來法身故。佛無量功德者。即彼轉身如來法身相中。所有出世間十力無畏等。一切諸功德無量無邊故。及佛所作業者。即彼十力等。一切諸佛法自然常作無上佛業。常不休息常不舍離。常授諸菩薩記。彼處次第有四種法不可思議。是故名為如來境界。何等四處偈言。  
　　染凈相應處　　不染而清凈 
　　不相舍離法　　自然無分別  
　　此偈明何義。真如有雜垢者。同一時中有凈有染。此處不可思議。不可思議者。信深因緣法聲聞辟支佛于彼非境界故。  
　　是故圣者勝鬘經中。佛告勝鬘言。天女。自性清凈心而有染污難可了知。有二法難可了知。謂自性清凈心難可了知。彼心為煩惱所染亦難了知。天女。如此二法。汝及成就大法菩薩摩訶薩乃能聽受。諸余聲聞辟支佛等。唯依佛語信此二法故。偈言染凈相應處故。及遠離諸垢者。真如非本有染后時言清凈。此處不可思議。是故經言心自性清凈。自性清凈心本來清凈。如彼心本體。如來如是知。是故經言。如來一念心相應慧。得阿耨多羅三藐三菩提故。偈言不染而清凈故。佛無量功德者。謂前際后際于一向染凡夫地中。常不舍離真如法身。一切諸佛法無異無差別。此處不可思議。是故經言。復次佛子。如來智慧無處不至。何以故。以于一切眾生界中終無有一眾生身中而不具足如來功德及智慧者。但眾生顛倒。不知如來智遠離顛倒起一切智無師智無礙智。佛子。譬如有一極大經卷。如一三千大千世界。大千世界一切所有無不記錄。若與二千世界等者。悉記二千世界中事。若與小千世界等者。悉記小千世界中事。四天下等者。悉記一切四天下事。須彌山王等者。悉記須彌山王等事。地天宮等者。悉記地天宮殿中事。欲天宮等者。悉記欲天宮殿中事。色天宮等者。悉記色天宮殿中事。若與無色天宮等者。悉記一切無色界天宮殿中事。彼等三千大千世界極大經卷。在一極細小微塵內。一切微塵皆亦如是。時有一人出興于世。智慧聰達具足成就清凈天眼。見此經卷在微塵內。作如是念。云何如此廣大經卷在微塵內而不饒益諸眾生耶。我今應當勤作方便破彼微塵出此經卷饒益眾生。作是念已。  
　　爾時彼人即作方便。破壞微塵出此經卷饒益眾生。佛子。如來智慧。無相智慧。無閡智慧。具足在于眾生身中。但愚癡眾生顛倒想覆。不知不見不生信心。爾時如來以無障閡清凈天眼。觀察一切諸眾生身。既觀察已作如是言。奇哉奇哉。云何如來具足智慧。在于身中而不知見。我當方便教彼眾生覺悟圣道。悉令永離一切妄想顛倒垢縛。令具足見如來智慧在其身內與佛無異。如來即時教彼眾生修八圣道。舍離一切虛妄顛倒。離顛倒已見如來智。與如來等饒益眾生故。偈言不相舍離法故。及佛所作業者。同一時一切處一切時。自然無分別。隨順眾生心。隨順可化眾生根性。不錯不謬隨順作佛業。此處不可思議。是故經言。善男子。如來為令一切眾生入佛法中故。無量如來業作有量說。善男子。如來所有實作業者。于彼一切世間眾生。不可量不可數。不可思議不可知。不可以名字說。何以故。以難可得與前眾生故。以于一切諸佛國土不休息故。以一切諸佛悉平等故。以過一切諸世間心所作事故。以無分別猶如虛空悉平等故。以無異無差別法性體故。如是等廣說已。又說不凈大毗琉璃摩尼寶珠譬喻言。善男子。汝依此譬喻。應知如來業不可思議故。平等遍至故。一切處不可呵故。三世平等故。不斷絕三寶種故諸佛如來雖如是住不可思議業中。而不舍離虛空法身。雖不舍離虛空法身。而于眾生隨所應聞名字章句為之說法。雖為眾生如是說法。而常遠離一切眾生心所念觀。何以故。以如實知一切眾生諸心行故。偈言自然無分別故。依此妙法身出生于三寶者。偈言。  
　　所覺菩提法　　依菩提分知 
　　菩提分教化　　眾生覺菩提 
　　初句為正因　　余三為凈緣 
　　前二自利益　　后二利益他  
　　此偈明何義。此四種句。總攝一切所知境界。此明何義。初一句者。謂所證法應知。以彼證法名為菩提。偈言所覺菩提法故。第二句。菩提依菩提分知者。以諸佛菩提功德能作佛菩提因故。偈言依菩提分知故。第三句菩提分教化者。以菩提分令他覺故。第四句眾生覺菩提者。所化眾生覺菩提故。此四種句次第不取相。依此行故。清凈菩提出生三寶應知。偈言所覺菩提法依菩提。分知菩提分教化眾生覺菩提故。以一句因三句緣故。如來得阿耨多羅三藐三菩提。以得菩提者。十力等諸佛如來法。三十二種諸佛如來作業。依如來業眾生聞聲。依彼法故。得清凈因緣出生三寶應知。是故偈言初句為正因余三為凈緣故。  
究竟一乘寶性論卷第三 
一切眾生有如來藏品第五之一  
　　論曰。自此已后余殘論偈。次第依彼四句廣差別說應知。此以何義。向前偈言。  
　　真如有雜垢　　及遠離諸垢 
　　佛無量功德　　及佛所作業 
　　如是妙境界　　是諸佛所知 
　　依此妙法身　　出生于三寶  
　　此偈示現何義。如向所說。一切眾生有如來藏。彼依何義故。如是說偈言。  
　　佛法身遍滿　　真如無差別 
　　皆實有佛性　　是故說常有  
　　此偈明何義。有三種義。是故如來說一切時一切眾生有如來藏。何等為三。一者如來法身遍在一切諸眾生身。偈言佛法身遍滿故。二者如來真如無差別。偈言真如無差別故。三者一切眾生皆悉實有真如佛性。偈言皆實有佛性故。此三句義。自此下論依如來藏修多羅。我后時說應知。如偈本言。  
　　一切眾生界　　不離諸佛智 
　　以彼凈無垢　　性體不二故 
　　依一切諸佛　　平等法性身 
　　知一切眾生　　皆有如來藏 
　　體及因果業　　相應及以行 
　　時差別遍處　　不變無差別 
　　彼妙義次第　　第一真法性 
　　我如是略說　　汝今應善知  
　　此偈示現何義。略說此偈有十種義。依此十種說第一義實智境界佛性差別應知。何等為十。一者體。二者因。三者果。四者業。五者相應。六者行。七者時差別。八者遍一切處。九者不變。十者無差別。初依體因故。說一偈。  
　　自性常不染　　如寶空凈水 
　　信法及般若　　三昧大悲等  
　　此初半偈示現何義。偈言。  
　　自在力不變　　思實體柔軟 
　　寶空水功德　　相似相對法  
　　此偈明何義。向說三種義。彼三種義。次第依于自相同相。如來法身三種清凈功德。如如意寶珠虛空凈水。相似相對法應知。此明何義。思者依如來法身。所思所修皆悉成就故。后半偈者示現何義。偈言。  
　　有四種障礙　　謗法及著我 
　　怖畏世間苦　　舍離諸眾生  
　　此偈明何義。偈言。  
　　闡提及外道　　聲聞及自覺 
　　信等四種法　　清凈因應知  
　　此偈明何義。略說一切眾生界中有三種眾生。何等為三。一者求有。二者遠離求有。三者不求彼二。求有有二種何等為二。一者謗解脫道無涅槃性。常求住世間不求證涅槃。二者于佛法中闡提同位。以謗大乘故。是故不增不減經言。舍利弗。若有比丘比丘尼優婆塞優婆夷。若起一見若起二見。諸佛如來非彼世尊。如是等人非我弟子。舍利弗。是人以起二見因緣。從闇入闇從冥入冥。我說是等名一闡提故。偈言謗法故。闡提故。遠離求有者。亦有二種。何等為二。一者無求道方便。二者有求道方便。無求道方便者。亦有二種。何等為二。一者多種外道種種邪計。謂僧佉衛世師尼揵陀若提子等。無求道方便。二者于佛法中同外道行。雖信佛法而顛倒取。彼何者是。謂犢子等。見身中有我等。不信第一義諦。不信真如法空。佛說彼人無異外道。復有計空為有。以我相憍慢故。何以故。以如來為說空解脫門令得覺知。而彼人計唯空無實。為彼人故。寶積經中佛告迦葉。寧見計我如須彌山。而不用見憍慢眾生計空為有。迦葉一切邪見解空得離。若見空為有。彼不可化令離世間故。偈言及著我故。及外道故。有方便求道者。亦有二種。何等為二。一者聲聞。偈言怖畏世間苦故。聲聞故。二者辟支佛。偈言舍離諸眾生故。及自覺故。不求彼二者。所謂第一利根眾生諸菩薩摩訶薩。何以故。以諸菩薩不求彼有如一闡提故。又亦不同無方便求道種種外道等故。又亦不同有方便求道聲聞辟支佛等故。何以故。以諸菩薩見世間涅槃道平等故。以不住涅槃心故。以世間法不能染故。而修行世間行堅固慈悲涅槃心故。以善住根本清凈法中故。又彼求有眾生一闡提人。及佛法中同闡提位。名為邪定聚眾生。又遠離求有眾生中。墮無方便求道眾生。名為不定聚眾生。又遠離求有眾生中。求離世間方便求道聲聞辟支佛。及不求彼二。平等道智菩薩摩訶薩。名為正定聚眾生。又除求于無障礙道大乘眾生。余有四種眾生。何等為四。一者闡提。二者外道。三者聲聞。四者辟支佛。彼四眾生有四種障故。不能證故。不能會故。不能見如來之性。何等為四。一者謗大乘法一闡提障。此障對治。謂諸菩薩摩訶薩信大乘故。偈言信法故。二者橫計身中有我諸外道障。此障對治。謂諸菩薩摩訶薩修行般若波羅蜜故。偈言及般若故。三者怖畏世間諸苦聲聞人障。此障對治。謂諸菩薩摩訶薩修行虛空藏首楞嚴等諸三昧故。偈言三昧故。四者背舍利益一切眾生舍大悲心辟支佛障。此障對治。謂諸菩薩摩訶薩修行大悲。為利益眾生故。偈言大悲故。是名四種障。障四種眾生。為對治彼四種障故。諸菩薩摩訶薩信修行大乘等四種對治法。得無上清凈法身。到第一彼岸。何以故。依此四種清凈法界修習善法。此是諸佛隨順法子于佛家生。是故偈言。  
　　大乘信為子　　般若以為母 
　　禪胎大悲乳　　諸佛如實子  
　　偈言信等四種法清凈因應知故。又依果業故。說一偈。  
　　凈我樂常等　　彼岸功德果 
　　厭苦求涅槃　　欲愿等諸業  
　　此初半偈示現何義。偈言。  
　　略說四句義　　四種顛倒法 
　　于法身中倒　　修行對治法  
　　此偈明何義。彼信等四法。如來法身因此能清凈。彼向說四種法。彼次第略說對治四顛倒。如來法身四種功德波羅蜜果應知。偈言略說四句義故。此明何義。謂于色等無常事中起于常想。于苦法中起于樂想。于無我中起于我想。于不凈中起于凈想。是等名為四種顛倒應知。偈言四種顛倒法故。為對治此四種顛倒故。有四種非顛倒法應知。何等為四。謂于色等無常事中生無常想苦想無我想不凈想等。是名四種不顛倒對治應知。偈言修行對治法故。如是四種顛倒對治。依如來法身。復是顛倒應知。偈言于法身中倒故。對治此倒說有四種如來法身功德波羅蜜果。何等為四。所謂常波羅蜜樂波羅蜜我波羅蜜凈波羅蜜應知。偈言修行對治法故。是故圣者勝鬘經言。世尊。凡夫眾生于五陰法起顛倒想。謂無常常想。苦有樂想。無我我想。不凈凈想。世尊。一切阿羅漢辟支佛空智者。于一切智境界及如來法身本所不見。若有眾生。信佛語故。于如來法身起常想樂想我想凈想。世尊。彼諸眾生非顛倒見。是名正見。何以故。唯如來法身。是常波羅蜜樂波羅蜜我波羅蜜凈波羅蜜。世尊。若有眾生于佛法身作是見者。是名正見。世尊。正見者是佛真子。從佛口生從正法生。從法化生得法余財。如是等故。又此四種如來法身功德波羅蜜從因向果。次第而說凈我樂常應知。云何次第從因向果。謂誹謗大乘一闡提障。實無有凈而心樂著取世間凈。此障對治。謂諸菩薩摩訶薩信大乘修行證得第一凈波羅蜜果應知。于五陰中見有神我諸外道障。實無神我而樂著取我。此障對治。謂諸菩薩摩訶薩修行般若波羅蜜。證得第一我波羅蜜果應知。此明何義。一切外道執著色等非真實事。以為有我。而彼外道取著我相。無如是我相虛妄顛倒。一切時無我。以是義故。說言如來如實智知一切法無我到第一彼岸。而如來無彼我無我相。何以故。以一切時如實見知不虛妄故。非顛倒故。此以何義。以即無我名為有我。即無我者。無彼外道虛妄神我。名有我者。如來有彼得自在我。是故偈言。  
　　如清凈真空　　得第一無我 
　　諸佛得凈體　　是名得大身  
　　此偈明何義。得大身者。謂如來得第一清凈真如法身。彼是諸佛如來實我。以得自在體。以得第一清凈身。偈言諸佛得凈體故。以是義故。諸佛名得清凈自在。偈言是名得大身故。以是義故。依于此義諸佛如來于無漏界中得為第一最自在我。又復即依如是義故。如來法身不名為有。以無我相無法相故。以是義故。不得言有。以如彼相如是無故。又復即依如是義故。如來法身不名為無。以唯有彼真如我體。是故不得言無法身。以如彼相如是有故。依此義故。諸外道問。如來死后為有身耶。為無身耶。有如是等。是故如來不記不答。諸聲聞人畏世間苦。為對治彼畏世間苦。諸菩薩摩訶薩修行一切世間出世間諸三昧故。證得第一樂波羅蜜果應知。辟支佛人棄舍利益一切眾生樂住寂靜。為對治彼棄舍眾生。諸菩薩摩訶薩修行大悲。住無限齊世間。常利益眾生。證得第一常波羅蜜果應知。是名諸菩薩摩訶薩信及般若三昧大悲四種修行。如是次第得如來身凈我樂常四種功德波羅蜜果應知。又復有義。依此四種如來法身名為廣大。如法界究竟。如虛空盡未來際。此明何義。信修行大乘。是故諸佛如來常得清凈法界到第一彼岸。是故說言廣大如法界修行般若波羅蜜。是故諸佛如來成就虛空法身。以器世間究竟無我。以修行虛空藏等無量三昧。以是義故。于一切處一切法中皆得自在。是故說言。究竟如虛空。以修行大悲。于一切眾生無限齊時。得慈悲心平等。是故說言盡未來際。又此四種波羅蜜等住無漏界中。聲聞辟支佛得大力自在。菩薩為證如來功德法身第一彼岸有四種障。何等為四。一者緣相。二者因相。三者生相。四者壞相。緣相者。謂無明住地。即此無明住地與行作緣。如無明緣行。無明住地緣亦如是故。因相者。謂無明住地緣行。即此無明住地緣行為因。如行緣識。無漏業緣亦如是故。生相者。謂無明住地緣依無漏業因生三種意生身。如四種取。緣依有漏業因而生三界。三種意生身生亦如是故。壞相者謂三種意生身緣不可思議變易死如依生緣故有老死。三種意生身緣不可思議變易死亦如是故。又一切煩惱染皆依無明住地根本。以不離無明住地。聲聞辟支佛大力菩薩。未得遠離無明住地垢。是故未得究竟無為凈波羅蜜。又即依彼無明住地緣。以細相戲論習未得永滅。是故未得究竟無為我波羅蜜。又即緣彼無明住地。有細相戲論集。因無漏業生于意陰未得永滅。是故未得究竟無為樂波羅蜜。以諸煩惱染業染生染未得永滅。是故未證究竟甘露如來法身。以未遠離不可思議變易生死常未究竟。是故未得不變異體。是故未得究竟無為常波羅蜜。又如煩惱染。無明住地亦如是。如業染。無漏業行亦如是。如生染。三種意生身及不可思議變易死亦如是。如圣者勝鬘經言。世尊。譬如取緣有漏業因而生三有。如是世尊。依無明住地緣無漏業因。生阿羅漢辟支佛大力菩薩三種意生身。世尊。此三乘地三種意生身生。及無漏業生。依無明住地有緣非無緣。如是等勝鬘經中廣說應知。  
一切眾生有如來藏品第五之二  
　　復次支佛大力菩薩三種意生身中無凈我樂常波羅蜜彼岸功德身。是故圣者勝鬘經言。唯如來法身是常波羅蜜樂波羅蜜我波羅蜜凈波羅蜜。如是等故。此明何義。以如來法身自性清凈離一切煩惱障智障習氣故名為凈。是故說言。唯如來法身是凈波羅蜜。以得寂靜第一自在我故。離無我戲論究竟寂靜故名為我。是故說言。唯如來法身是我波羅蜜。以得遠離意生陰身因故名為樂。是故說言。唯如來法身是樂波羅蜜。以世間涅槃平等證故。故名為常。是故說言。唯如來法身是常波羅蜜。又復略說有二種法。依此二法如來法身有凈波羅蜜應知。何等為二。一者本來自性清凈。以因相故。二者離垢清凈。以勝相故。有二種法。依此二法如來法身有我波羅蜜應知。何等為二。一者遠離諸外道邊。以離虛妄我戲論故。二者遠離諸聲聞邊。以離無我戲論故。有二種法。依此二法如來法身有樂波羅蜜應知。何等為二。一者遠離一切苦。二者遠離一切煩惱習氣。此以何義。云何遠離一切苦。以滅一切種苦故。以滅一切意生身故。云何遠離煩惱習氣。以證一切法故。有二種法。依此二法如來法身有常波羅蜜應知。何等為二。一者不滅一切諸有為行。以離斷見邊故。二者不取無為涅槃。以離常見邊故。以是義故。圣者勝鬘經中說言。世尊。見諸行無常。是斷見非正見見涅槃常。是常見非正見。妄想見故。作如是見故。以是義故。依如是向說法界法門第一義諦。說即世間法名為涅槃。以此二法不分別故。以證不住世間涅槃故。是故偈言。  
　　無分別之人　　不分別世間 
　　不分別涅槃　　涅槃有平等  
　　后半偈者示現何義偈言。  
　　若無佛性者　　不得厭諸苦 
　　不求涅槃樂　　亦不欲不愿  
　　以是義故。圣者勝鬘經言。世尊。若無如來藏者。不得厭苦樂求涅槃。亦無欲涅槃亦不愿求。如是等此明何義。略說佛性清凈正因于不定聚眾生能作二種業。何等為二。一者依見世間種種苦惱。厭諸苦故。生心欲離諸世間中一切苦惱。偈言若無佛性者不得厭諸苦故。二者依見涅槃樂悕寂樂故。生求心欲心愿心。偈言若無佛性者不求涅槃樂亦不欲不愿故。又欲者。求涅槃故。求者。悕涅槃故。悕者。于悕求法中不怯弱故。欲得者。于所求法中方便追求故。及咨問故愿者。所期法中。所期法者。心心相行。是故偈言。  
　　見苦果樂果　　此依性而有 
　　若無佛性者　　不起如是心  
　　此偈明何義。凡所有見世間苦果者。凡所有見涅槃樂果者。此二種法。善根眾生。有一切依因真如佛性。非離佛性無因緣故起如是心。偈言見苦果樂果。此依性而有故。若無因緣生如是心者。一闡提等無涅槃性。應發菩提心。偈言若無佛性者不起如是心故。以性未離一切客塵煩惱諸垢。于三乘中未曾修習一乘信心。又未親近善知識等。亦未修習親近善知識因緣。是故華嚴性起中言。次有乃至邪見聚等。眾生身中皆有如來日輪光照。作彼眾生利益。作未來因善根。增長諸白法故。向說一闡提常不入涅槃。無涅槃性者。此義云何。為欲示現謗大乘因故。此明何義。為欲回轉誹謗大乘心不求大乘心故。依無量時故。如是說。以彼實有清凈性故。不得說言彼常畢竟無清凈性。又依相應義故。說一偈。  
　　大海器寶水　　無量不可盡 
　　如燈明觸色　　性功德如是  
　　此初半偈示現何義。偈言。  
　　佛法身慧定　　悲攝眾生性 
　　海珍寶水等　　相似相對法  
　　此偈明何義。以有三處故。次第有三種大海相似相對法。于如來性中依因畢竟成就相應義應知。何等三處。一者法身清凈因。二者集佛智因。三者得如來大悲因。法身清凈因者。信修行大乘器相似相對法。以彼無量不可盡故。偈言佛法身故。海相似相對法故。集佛智因者。般若三昧珍寶相似相對法。偈言慧定故。珍寶相似相對法故。得如來大悲因者。大慈悲心水相似相對法。偈言悲攝眾生性故。水相似相對法故。又修行智慧三昧門寶相似相對法。以彼無分別不可思議有大勢力功德相應故。又修行菩薩大悲水相似相對法。以于一切眾生柔軟大悲得一味等味相行故。如是彼三種法。此三種因和合。畢竟不相舍離。故名相應。后半偈者。示現何義。偈言。  
　　通智及無垢　　不離于真如 
　　如燈明暖色　　無垢界相似  
　　此偈明何義。有三處次第三種燈相似相對法。于如來法界中依果相應義應知。何等三處。一者通。二者知漏盡智。三者漏盡。此以何義。通者。有五通光明相似相對法。以受用事能散滅。彼與智相違。所治闇法能治相似相對法故。偈言通故。明故。知漏盡智者。無漏智暖相似相對法。以能燒業煩惱無有余殘。能燒相似相對法故。偈言智故暖故。漏盡者。轉身漏盡色相似相對法。以常無垢清凈光明具足相無垢相似相對法故。偈言無垢故色故。又無垢者。以離煩惱障故。清凈者。以離智障故。光明者。如自性清凈體。彼二是客塵煩惱。如是略說六種無漏智。離煩惱無學身所攝法。于無漏法界中彼此迭共不相舍離。不差別法界平等畢竟。名相應義應知。又依行義故。說一偈。  
　　見實者說言　　凡夫圣人佛 
　　眾生如來藏　　真如無差別  
　　此偈示現何義。偈言。  
　　凡夫心顛倒　　見實異于彼 
　　如實不顛倒　　諸佛離戲論  
　　此偈明何義。向明如來法界中一切法。真如清凈明同相。依般若波羅蜜無分別智法門等。為諸菩薩摩訶薩說。此以何義。略明依三種人。何等為三。一者不實見凡夫。二者實見圣人。三者畢竟成就如來法身。是名三種行應知。應云何知。謂取顛倒。離顛倒。離戲論。如是次第。此以何義。取顛倒者。謂諸凡夫三種虛妄想心見故。偈言凡夫心顛倒故。離顛倒者。以圣人遠離虛妄想心見故。偈言見實異于彼故。離戲論者。正離顛倒及諸戲論。以煩惱障智障及煩惱習氣諸佛如來根本永盡故。偈言如實不顛倒諸佛離戲論故。自此以下即依此行。余四種義廣差別說應知。又復即依彼三種人依時差別故。說一偈。  
　　有不凈有凈　　及以善凈等 
　　如是次第說　　眾生菩薩佛  
　　此偈示現何義。偈言。  
　　體等六句義　　略明法性體 
　　次第三時中　　說三種名字  
　　此偈明何義。謂向所明無漏法性。如來廣說種種法門。彼諸法門略說依于六種句義。所謂攝聚體因果業相應及行偈言體等六句義略明法性體故。于三時中次第依彼三種名字畢竟應知。偈言次第三時中說三種名字故。此以何義。謂不凈時名為眾生。偈言有不凈故。不凈凈時名為菩薩。偈言有凈故。于善凈時名為如來。偈言及以善凈故以是義故。不增不減經言。舍利弗。即此法身過于恒沙。無量煩惱所纏。從無始來隨順世間生死濤波去來生退名為眾生。舍利弗。即此法身厭離世間生死苦惱。舍一切欲。行十波羅蜜攝八萬四千法門。修菩提行。名為菩薩。舍利弗。即此法身得離一切煩惱使纏。過一切苦。離一切煩惱垢得凈得清凈。得住彼岸清凈法中。到一切眾生所觀之地。于一切境界中更無勝者。離一切障離一切礙。于一切法中得自在力。名為如來應正遍知故。偈言如是次第說眾生菩薩佛故。自此以下即依彼三時。明如來法性遍一切處故。說一偈。  
　　如空遍一切　　而空無分別 
　　自性無垢心　　亦遍無分別  
　　此偈示現何義。偈言。  
　　過功德畢竟　　遍至及同相 
　　下中勝眾生　　如虛空中色  
　　此偈明何義。所有凡夫圣人諸佛如來。自性清凈心平等無分別。彼清凈心于三時中次第于過失時。于功德時。于功德清凈畢竟時。同相無差別。猶如虛空在瓦銀金三種器中平等無異無差別一切時有。以是義故。經中說有三時次第。如不增不減經言。舍利弗。不離眾生界有法身。不離法身有眾生界。眾生界即法身。法身即眾生界。舍利弗。此二法者義一名異故。自此已下。即依此三時。明如來法性遍至一切處。依染凈時不變不異。有十五偈。此等諸偈略說要義應知偈言。  
　　諸過客塵來　　性功德相應 
　　真法體不變　　如本后亦爾  
　　此偈明何義。偈言。  
　　十一偈及二　　次第不凈時 
　　煩惱客塵過　　第十四十五 
　　于善凈時中　　過恒沙佛法 
　　不離脫思議　　佛自性功德 
　　本際中間際　　及以后際等 
　　如來真如性　　體不變不異  
　　初依不凈時不變不異。十一偈者。  
　　如虛空遍至　　體細塵不染 
　　佛性遍眾生　　諸煩惱不染 
　　如一切世間　　依虛空生滅 
　　依于無漏界　　有諸根生滅 
　　火不燒虛空　　若燒無是處 
　　如是老病死　　不能燒佛性 
　　地依于水住　　水復依于風 
　　風依于虛空　　空不依地等 
　　如是陰界根　　住煩惱業中 
　　諸煩惱業等　　住不善思惟 
　　不善思惟行　　住清凈心中 
　　自性清凈心　　不住彼諸法 
　　陰入界如地　　煩惱業如水 
　　不正念如風　　凈心界如空 
　　依性起邪念　　念起煩惱業 
　　依因煩惱業　　能起陰入界 
　　依止于五陰　　界入等諸法 
　　有諸根生滅　　如世界成壞 
　　凈心如虛空　　無因復無緣 
　　及無和合義　　亦無生住滅 
　　如虛空凈心　　常明元轉變 
　　為虛妄分別　　客塵煩惱染  
　　此虛空譬喻偈示現何義。明如來性。依不凈時法體不變。偈言。  
　　不正思惟風　　諸業煩惱水 
　　自性心虛空　　不為彼二生 
　　自性清凈心　　其相如虛空 
　　邪念思惟風　　所不能散壞 
　　諸業煩惱水　　所不能濕爛 
　　老病死熾火　　所不能燒燃  
　　此偈明何義。如依邪念風輪起業煩惱水聚。依業煩惱水聚。生陰界入世間。而自性心虛空不生不起。偈言不正思惟風諸業煩惱水自性心虛空不為彼二生故。如是依邪念風災。業行煩惱水災。老病死等火災。吹浸燒壞陰入界世間。而自性清凈心虛空常住不壞。如是于不凈時中器世間相似相對法。諸煩惱染業染生染有集有滅。諸佛如來無為之性。猶如虛空不生不滅。常不變易示現法體。此自性清凈法門虛空譬喻。如陀羅尼自在王菩薩修多羅中廣說。應知彼經中言。諸善男子。煩惱本無體。真性本明凈。一切煩惱羸薄。毗婆舍那有大勢力。一切煩惱客塵。自性清凈心根本。一切諸煩惱虛妄分別。自性清凈心如實不分別。諸佛子。譬如大地依水而住。水依風住風依空住。而彼虛空無依住處。諸善男子。如是四大地大水大風大空大。此四大中唯虛空大以為最勝。以為大力。以為堅固。以為不動。以為不作。以為不散。不生不滅自然而住。諸善男子。彼三種大生滅相應。無實體性剎那不住。諸佛子。此三種大變異無常。諸佛子。而虛空界常不變異。諸佛子。如是陰界入依業煩惱住。諸煩惱業依不正思惟住。不正思惟依于佛性自性清凈心住。以是義故。經中說言。自性清凈心客塵煩惱染。諸善男子。所有邪念。所有煩惱業。所有陰界入。如是諸法從于因緣和合而生。以諸因緣壞散而滅。諸善男子。彼自性清凈心無因無緣故。無和合不生不滅。諸善男子。如虛空界。自性清凈心亦復如是。如風大界。不正思惟亦復如是。如水大海。諸業煩惱亦復如是。如地大界。陰界入等亦復如是。是故說言。一切諸法皆無根本。皆無堅實。無住無住本。根本清凈。無根本故。已說不凈時中依無分別相。自性清凈心虛空界相似相對法。已說依彼起不正念風界相似相對法。已說依不正念諸業煩惱因相水界相似相對法。已說依彼生陰界入果相轉變地相似相對法。未說彼焚燒死病老等諸過患相火相似相對法。是故次說偈言。  
　　有三火次第　　劫燒人地獄 
　　能作種種苦　　能熟諸行根  
　　此偈明何義明此三法。老病死火。于不凈時中不能變異彼如來藏。是故圣者勝鬘經言。世尊。生死者。依世諦故說有生死。世尊。死者諸根壞。世尊。生者新諸根起。世尊而如來藏不生不死不老不變。何以故。世尊。如來藏者。離有為相境界。世尊如來藏者。常恒清涼不變故。已說依不凈時不變不異。  
究竟一乘寶性論卷第四 
一切眾生有如來藏品第五之三  
　　次說依凈不凈時不變不異故。說二偈。  
　　菩薩摩訶薩　　如實知佛性 
　　不生亦不滅　　復無老病等 
　　菩薩如是知　　得離于生死 
　　憐愍眾生故　　示現有生滅  
　　此偈示現何義。偈言。  
　　老病死諸苦　　圣人永滅盡 
　　依業煩惱生　　諸菩薩無彼  
　　此偈明何義。明此老病死等苦火于不凈時依業煩惱本生。如世間火依薪本生。以諸菩薩得生意生身。于凈不凈時畢竟永滅盡。以是義故。諸業煩惱等常不能燒燃。而依慈悲力故。示現生老病死。而遠離生等。以見如實故。以是義故。諸菩薩摩訶薩依善根結使生。非依業煩惱結使生。以依心自在力生。依大悲力現于三界。示現生示現老示現病示現死。而彼無有生老病死諸苦等法。以如實見真如佛性不生不滅。是名不凈凈時。如修多羅中依愛無漏業根本煩惱廣說應知。如如來于大海慧菩薩經中說言。大海慧。何者能住世間善根相應煩惱。所謂集諸善根無有厭足故。以心愿生攝取諸有故。求見一切諸佛如來故。教化一切眾生心不疲惓故。攝取一切諸佛妙法故。于諸眾生常作利益故。常不舍離樂貪諸法結使故。常不舍離諸波羅蜜結使故。大海慧。是名諸菩薩摩訶薩世間善根相應煩惱。依此煩惱諸菩薩摩訶薩生于三界受種種苦。不為三界煩惱過患之所染污。大海慧菩薩白佛言。世尊。此諸善根以何義故說名煩惱。佛告大海慧菩薩言。大海慧。如是煩惱。諸菩薩摩訶薩能生三界受種種苦。依此煩惱故。有三界。非染煩惱三界中生。大海慧。菩薩以方便智力。依善根力故。心生三界。是故名為善根相應煩惱而生三界非染心生。大海慧。譬如長者若居士等唯有一子。甚愛甚念見者歡喜。而彼一子依愚癡心因戲樂故。墮在極深糞廁井中。時彼父母及諸親屬。見彼一子墮在大廁深坑糞中。見已歔欷悲泣啼哭。而不能入彼極深廁糞屎器中而出其子。  
　　爾時彼處眾中更有一長者子。或一居士子。見彼小兒墮在深廁糞屎井中。見已疾疾生一子想。生愛念心不起惡心。即入深廁糞屎井中出彼一子。大海慧。為顯彼義說此譬喻。大海慧。何者彼義。大海慧。言極深井糞屎坑者。名為三界。大海慧。言一子者。一切眾生。諸菩薩等于一切眾生生一子想。大海慧。爾時父母及諸親者。名為聲聞辟支佛人。以二乘人見諸眾生墮在世間極大深坑糞屎井中。既見彼已悲泣啼哭。而不能拔彼諸眾生。大海慧。彼時更有一長者子一居士子者。名為菩薩摩訶薩。離諸煩惱清凈無垢。以離垢心現見無為真如法界。以自在心現生三界。為教化彼諸眾生故。大海慧。是名菩薩摩訶薩大悲。畢竟遠離諸有。畢竟遠離諸縛。而回生于三界有中。以依方便般若力故。諸煩惱火不能焚燒。欲令一切諸眾生等遠離諸縛。而為說法。大海慧。我今說此修多羅句。依諸菩薩心。為利益一切眾生。得自在力而生三有。依諸善根慈悲心力。依于方便般若力故。是名示現凈不凈時。又菩薩摩訶薩以如實智知如來法身不生不滅故。得如是菩薩摩訶薩功德法體。此修多羅句向前已說。自下次說大毗琉璃摩尼寶喻。佛言。大海慧。譬如無價大毗琉璃摩尼寶珠。善治善凈善光明。墮在泥中住一千年。彼摩尼寶經千年后乃出彼泥。出已水洗。洗已極凈。極凈洗已。然后極明。即不失本清凈無垢摩尼寶體。大海慧。菩薩摩訶薩亦復如是。如實知見一切眾生自性清凈光明凈心而為客塵煩惱所染。大海慧。諸菩薩等生如是心。彼諸煩惱不染眾生自性凈心。是諸煩惱客塵虛妄分別心起而彼諸菩薩復生是心。我今畢竟令諸眾生遠離客塵諸煩惱垢。為之說法。如是菩薩不生怯弱心。轉于一切眾生生增上力。我要畢竟令得解脫。菩薩爾時復生是心。此諸煩惱無有少體。菩薩爾時復生是心。諸煩惱無體。諸煩惱羸薄。是諸煩惱無有住處。如是菩薩如實知諸煩惱虛妄分別而有。依邪見念而有。以正見者。諸煩惱垢不能得起。菩薩爾時復生是心。我應如實觀諸煩惱更不復生。以不生煩惱故。生諸善法。菩薩爾時復生是心。我若自起諸煩惱者。云何而得為諸煩惱所縛眾生說法令離諸煩惱縛。菩薩爾時復生是心。以我不著諸煩惱故。是故得為諸煩惱縛眾生說法。我應修行諸波羅蜜。結使煩惱相應善根。為欲教化諸眾生故。又復云何名為世間。以三界相似鏡像法故。此明何義。依無漏法界中有三種意生身應知。彼因無漏善根所作名為世間。以離有漏諸業煩惱所作世間法故。亦名涅槃。依此義故。圣者勝鬘經言。世尊。有有為世間。有無為世間。世尊。有有為涅槃。有無為涅槃故。又有為無為心心數法相應法故。故說名為凈不凈時。此義于第六菩薩現前地說。彼諸漏盡無障礙般若波羅蜜解脫現前修行大悲。以為救護一切眾生故。不取證。如寶鬘經中依漏盡故說入城喻。彼經中言。善男子。譬如有城。縱廣正等各一由旬。多有諸門路崄黑闇甚可怖畏。有人入者多受安樂。復有一人。唯有一子愛念甚重。遙聞彼城如是快樂。即便舍子欲往入城。是人方便得過崄道到彼城門。一足已入一足未舉。即念其子尋作是念。我唯一子。來時云何竟不與俱。誰能養護令離眾苦。即舍樂城還至子所。善男子。菩薩摩訶薩亦復如是。為憐愍故修集五通。既修集已垂得盡漏而不取證。何以故。愍眾生故舍漏盡通。乃至行于凡夫地中。善男子。城者喻于大般涅槃。多諸門者。喻于八萬諸三昧門。路崄難者。喻諸魔業。到城門者。喻于五通。一足入者。喻于智慧。一足未入者。喻諸菩薩未證解脫。言一子者。喻于五道一切眾生。顧念子者。喻大悲心。還子所者。喻調眾生。能得解脫而不證者。即是方便。善男子。菩薩摩訶薩大慈大悲不可思議。如是善男子。菩薩摩訶薩。大方便力。發大精進起堅固心。修行禪定得證五通。如是菩薩依禪通業善修心凈無漏滅盡定現前。如是菩薩即得生于大悲之心。為救一切諸眾生故。現前無漏智通。而回轉不取寂滅涅槃。以為教化諸眾生故。回取世間。乃至示現凡夫人地。于第四菩薩焰地中。為自利益善起精進。為利益他。善起堅固心漏盡現前。于第五菩薩難勝地中。依止五通自利利他。善熟心行無漏滅盡定現前。是故于第六菩薩地中。無障礙般若波羅蜜起漏盡現前。是故于第六菩薩現前地中。得漏盡自在。說名清凈。是菩薩如是自身正修行。教化眾生令置彼處。得大慈悲心。于顛倒眾生生救護心。不著寂滅涅槃。善作彼方便現前世間門。為眾生故現前涅槃門。為菩提分滿足故。修行四禪回生欲界。以為利益地獄畜生餓鬼凡夫種種眾生。示現諸身。以得自在故。已說依不凈凈時不變不異。次說依善凈時不變不異故。說二偈。  
　　佛身不變異　　以得無盡法 
　　眾生所歸依　　以無邊際故 
　　常住不二法　　以離妄分別 
　　恒不熱不作　　清凈心力故  
　　此偈示現何義。偈言。  
　　不生及不死　　不病亦不老 
　　以常恒清涼　　及不變等故  
　　此偈明何義。偈言。  
　　以常故不生　　離意生身故 
　　以恒故不死　　離不思議退 
　　清涼故不病　　無煩惱習故 
　　不變故不老　　無無漏行故  
　　此偈明何義。明如來性于佛地時無垢清凈光明常住自性清凈。以本際來常故不生。以離意生身故。以未來際恒故不死。以離不可思議變易死故。以本后際來清涼故不病。以離無明住地所攝故。若如是者。不墮三世。彼則不變。是故不老。以離無漏業回轉故。又復偈言。  
　　有二復有二　　復有二二句 
　　次第如常等　　無漏境界中  
　　此偈明何義。常恒清涼及不變等。此四種句。于無漏法界中次第一一句二二本二二釋義差別。如不增不減修多羅中說言。舍利弗。如來法身常。以不異法故。以不盡法故。舍利弗。如來法身恒。以常可歸依故。以未來際平等故。舍利弗。如來法身清涼。以不二法故。以無分別法故。舍利弗。如來法身不變。以非滅法故。以非作法故。  
　　已說不變異。次說無差別。無差別者。即依此善凈時本際以來畢竟究竟自體相善凈如來藏無差別故。說一偈。  
　　法身及如來　　圣諦與涅槃 
　　功德不相離　　如光不離日  
　　此初半偈示現何義。偈言。  
　　略明法身等　　義一而名異 
　　依無漏界中　　四種義差別  
　　此偈明何義。略說于無漏法界中依如來藏有四種義。依四種義有四種名應知。何等四義。偈言。  
　　佛法不相離　　及彼真如性 
　　法體不虛妄　　自性本來凈  
　　此偈明何義。佛法不相離者。依此義故。圣者勝鬘經言。世尊。不空如來藏。過于恒沙不離不脫。不思議佛法故。及彼真如性者。依此義故。六根聚經言。世尊。六根如是。從無始來畢竟究竟諸法體故。法體不虛妄者。依此義故。經中說言。世尊。又第一義諦者。謂不虛妄涅槃是也。何以故。世尊。彼性本際來常以法體不變故。自性本來凈者。依此義故。經中佛告文殊師利。如來應正遍知本際以來入涅槃故。又復依此四義。次第有四種名。何等為四。一者法身。二者如來。三者第一義諦。四者涅槃。以是義故。不增不減經言。舍利弗言。如來藏者。即是法身故。又復圣者勝鬘經言。世尊。不離法身有如來藏。世尊。不離如來藏有法身。世尊。依一苦滅諦說名如來藏。世尊。如是說如來法身無量無邊功德。世尊言。涅槃者。即是如來法身故。后半偈者。示現何義。偈言。  
　　覺一切種智　　離一切習氣 
　　佛及涅槃體　　不離第一義  
　　此四種名。于如來法身無漏界中一味一義不相舍離。是故雖復有四種名。而彼四義不離一法門。不離一法體。此以何義所證一切法。覺一切智。及離一切智障煩惱障習氣。此二種法于無漏法界中不異不差別不斷不相離。以是義故。大般涅槃經中偈言。  
　　無量種功德　　一切不思議 
　　不差別解脫　　解脫即如來  
　　以是義故。圣者勝鬘經言。世尊。言聲聞辟支佛得涅槃者。是佛方便故。此明何義。言聲聞辟支佛有涅槃者。此是諸佛如來方便。見諸眾生于長道曠野遠行疲惓。恐有退轉。為止息故造作化城。如來如是于一切法中得大自在大方便故。故明如是義。世尊如來應正遍知證平等涅槃。一切功德無量無邊不可思議清凈畢竟究竟。此明何義。依四種義。畢竟功德諸佛如來無差別。涅槃相無上果中佛及涅槃。一切功德不相舍離。若離佛地果中證智。更無余人有涅槃法。示現如是義。依一切種智。于諸佛如來無漏法界中譬喻示現。此明何義。寶鬘經中畫師譬喻。示現具足一切功德應知偈言。  
　　如種種畫師　　所知各差別 
　　彼一人知分　　第二人不知 
　　有自在國王　　敕諸畫師言 
　　于彼摽畫處　　具足作我身 
　　國中諸畫師　　一切皆下手 
　　若不闕一人　　乃成國王像 
　　畫師受敕已　　畫作國王像 
　　彼諸畫師中　　一人行不在 
　　由無彼一人　　國王像不成 
　　以其不滿足　　一切身分故 
　　所言畫師者　　喻檀戒等行 
　　言國王像者　　示一切種智 
　　一人不在者　　示現少一行 
　　王像不成者　　空智不具足  
　　此偈明何義。以是義故。寶鬘經言。善男子。諦聽諦聽。我今為汝說此譬喻。善男子。譬如三千大千世界所有眾生悉善知畫。其中或有善能泥涂。或能磨彩。或曉畫身不曉手足。或曉手足不曉面目。時有國王。以一張疊與是諸人而告之言。凡能畫者皆悉聚集。于此疊上畫吾身像。爾時諸人悉來集聚。隨其所能而共作之。有一畫師。以緣事故竟不得來。諸人畫已持共上王。善男子。可言諸人悉集作不。不也。世尊。善男子。我說此喻其義未顯。善男子。一人不來。故不得言一切集作。亦不得言像已成就。佛法行者亦復如是。若有一行不成就者。則不名具足如來正法。是故要當具足諸行名為成就無上菩提故。又此檀等諸波羅蜜一一差別。唯是如來所知境界。如來知彼種種差別無量無邊應知。以彼算數自在力等不能思議故。以對治彼慳等諸垢。是故得成清凈檀等諸波羅蜜。又以修行一切種一切空智及種種三昧門。于第八菩薩不動地中不分別一切菩薩地。無間無隔自然依止道智。修行得無生法忍。成就具足如來無漏戒。成就一切功德。于第九菩薩善慧地中依阿僧祇三昧陀羅尼海門。攝取無量無邊諸佛之法依止。解一切眾生根智。成就無量無邊功德空智。得無生法忍。于第十菩薩法云地中依止一切如來現前蜜智智。成就無量無邊功德聚。得無生空法忍。次后得諸三昧。斷一切煩惱障智障。依止諸解脫門智。成就清凈彼岸功德。具足得一切種一切空智。以如是等四種地智中非聲聞辟支佛地。以彼聲聞辟支佛等去之甚遠。以是義故。說彼四種成就不差別涅槃界。是故偈言。  
　　慧智及解脫　　不離法界體 
　　無差涅槃界　　日相似相對  
　　此偈明何義。以何等慧以何等智。以何等解脫。彼三不離法界實體。明彼四種功德成就無差別涅槃界。偈言無差別涅槃界故。為彼四種義次第故。有四種相似相對法應知。何等為四。一者佛法身中依出世間無分別慧。能破第一無明黑闇。彼光明照相似相對法應知。偈言慧故。日相似相對故。二者依智故。得一切智智知一切種。照一切事放光明羅網。相似相對法應知。偈言智故。日相似相對故。三者依止彼二自性清凈心解脫。無垢離垢光明輪清凈。相似相對法應知。偈言解脫故。日相似相對法故。四者即此三種不離法界。不離實體。不相舍離。相似相對法應知。偈言不離法界體故。日相似相對故。是故偈言。  
　　不證諸佛身　　涅槃不可得 
　　如棄舍光明　　日不可得見  
　　此偈明何義。以如向說無漏法界中無始世界來諸佛法身中無漏諸法一切功德不相舍離。以是義故。遠離如來無障無礙。法身智慧離一切障。涅槃體相不可得見。不可得證。如離日光明無日輪可見。以是義故。圣者勝鬘經言。法無優劣故得涅槃。知諸法平等智故得涅槃。平等智故得涅槃。平等解脫故得涅槃。平等解脫知見故得涅槃。是故世尊說。涅槃界一味等味。謂明解脫一味故。  
無量煩惱所纏品第六  
　　論曰。偈言。  
　　向說如來藏　　十種義示現 
　　次說煩惱纏　　以九種譬喻  
　　此偈明何義。向依如來藏說無始世界來彼法恒常住法體不轉變。明如來藏有十種義。自此以下依無始世界來煩惱藏所纏。說無始世界來自性清凈心具足法身。以九種譬喻明如來藏。過于恒沙煩惱藏所纏。如修多羅說應知。九種譬喻者。如偈說言。  
　　萎華中諸佛　　眾蜂中美蜜 
　　皮糩等中實　　糞穢中真金 
　　地中珍寶藏　　諸果子中芽 
　　朽故弊壞衣　　纏裹真金像 
　　貧賤丑陋女　　懷轉輪圣王 
　　焦黑泥模中　　有上妙寶像 
　　眾生貪瞋癡　　妄想煩惱等 
　　塵勞諸垢中　　皆有如來藏  
　　此偈示現何義。自此以下依此略說四偈句義。余殘譬喻五十四偈廣說應知。此四行偈總略說。彼廣偈中義應知。又依彼義。略說二偈。  
　　華蜂糩糞穢　　地果故壞衣 
　　貧賤女泥模　　煩惱垢相似 
　　佛蜜實真金　　寶牙金像王 
　　上妙寶像等　　如來藏相似  
　　此偈示現何義。偈言。  
　　華蜂等諸喻　　明眾生身中 
　　無始世界來　　有諸煩惱垢 
　　佛蜜等諸喻　　明眾生身中 
　　無始來具足　　自性無垢體  
　　又復略說此如來藏。修多羅中明一切眾生界從無始世界來客塵煩惱染心。從無始世界來凈妙法身如來藏不相舍離。是故經言。依自虛妄染心眾生染。依自性清凈心眾生凈。云何自心染。依自心染有九種喻。謂萎華等應知。偈言。  
　　貪瞋癡相續　　及結使熏集 
　　見修道不凈　　及凈地有垢 
　　萎華等諸喻　　說九種相對 
　　無邊煩惱纏　　故說差別相  
　　此偈明何義。略說有九種煩惱。于自性清凈如來法身界中。如萎華等九種譬喻。于諸佛等常外客相諸煩惱垢亦復如是。于真如佛性常客塵相。何等以為九種煩惱。一者貪使煩惱。二者瞋使煩惱。三者癡使煩惱。四者增上貪瞋癡結使煩惱。五者無明住地所攝煩惱。六者見道所斷煩惱。七者修道所斷煩惱。八者不凈地所攝煩惱。九者凈地所攝煩惱。此如是等九種煩惱。以彼九種譬喻示現應知。此明何義。世間貪等眾生身中所攝煩惱。能作不動地業所緣。成就色界無色界果報。出世間智能斷。名為貪瞋癡使煩惱。偈言貪瞋癡相續故。又增上貪瞋癡眾生身中所攝煩惱。能作福業罪業行緣。但能成就欲界果報。唯有不凈觀智能斷。名為增上貪瞋癡等結使煩惱。偈言及結使故。又阿羅漢身中所攝煩惱。能作無漏諸業行緣。能生無垢意生身果報。唯如來菩提智能斷。名為無明住地所攝煩惱。偈言熏集故。又有二種學人。何等為二。一者凡夫。二者圣人。凡夫身中所攝煩惱。初出世間心見出世間法智能斷。名為見道所斷煩惱。偈言見道故。圣人身中所攝煩惱。如先見出世間法修道智能斷。名為修道所斷煩惱。偈言修道故。又不究竟菩薩。謂從初地乃至七地所攝煩惱。七住地中所對治法。八地已上三住地中。修道智能斷。名為不凈地所攝煩惱。偈言不凈故。又畢竟究竟菩薩身中所攝煩惱。八地已上三地修道智所對治法。金剛三昧智能斷。名為凈地所攝煩惱。偈言及凈地有垢故。是名略說九種煩惱次第。萎華等九種譬喻。我已廣說應知。又復即此九種煩惱。依八萬四千眾生行故。有八萬四千煩惱差別。如如來智無量無邊故。有如是無量無邊煩惱纏如來藏故。言無量煩惱藏所纏如來藏。是故偈言。  
　　愚癡及羅漢　　諸學及大智 
　　次第四種垢　　及一二復二 
　　如是次第說　　四凡一圣人 
　　二學二大智　　名為不凈地  
　　此偈明何義。此九種譬喻。于無漏界中如是次第四種譬喻。及第五譬喻。后時二二煩惱諸垢依。煩惱垢染故。言不清凈。又復云何知此九種貪等煩惱。于萎華等九種譬喻相似相對。又云何知如來藏于諸佛等九種譬喻相似相對。偈言。  
　　依佛神力故　　有彼眾妙華 
　　初榮時則愛　　后萎變不愛 
　　如華依榮悴　　有愛有不愛 
　　貪煩惱亦爾　　初樂后不樂 
　　群蜂為成蜜　　瞋心嚙諸花 
　　瞋恚心起時　　生種種苦惱 
　　稻等內堅實　　外為皮糩覆 
　　如是癡心纏　　不見內堅實 
　　猶如臭穢糞　　智觀貪亦爾 
　　起欲心諸相　　結使如穢糞 
　　譬如彼地中　　種種珍寶藏 
　　眾生無天眼　　是故不能見 
　　如是自在智　　為無明地覆 
　　眾生無智眼　　是故不能見 
　　如子離皮糩　　次第生芽等 
　　見道斷煩惱　　次第生諸地 
　　以害身見等　　攝取妙圣道 
　　修道斷煩惱　　故說弊壞衣 
　　七地中諸垢　　猶如胎所纏 
　　遠離胎藏智　　無分別淳熟 
　　三地知諸垢　　如泥模所泥 
　　大智諸菩薩　　金剛定智斷 
　　萎華至泥模　　如是九種喻 
　　示貪瞋癡等　　九種煩惱垢 
　　垢中如來藏　　佛等相對法 
　　如是九種義　　以三種體攝  
　　此偈明何義。謂依法身自性清凈心如來藏等三種實體。有諸佛等九種譬喻相似相對法應知。三種實體者偈言。  
　　法身及真如　　如來性實體 
　　三種及一種　　五種喻示現  
　　此偈明何義。初三種喻示現如來法身應知。三種譬喻者。所謂諸佛美蜜堅固。示現法身。偈言法身故。一種譬喻者。所謂真金示現真如。偈言真如故。又何等為五種譬喻。一者地藏。二者樹。三者金像。四者轉輪圣王五者寶像。能生三種佛身。示現如來性。偈言如來性故。又法身者。偈言。  
　　法身有二種　　清凈真法界 
　　及依彼習氣　　以深淺義說  
　　此偈明何義。諸佛如來有二種法身。何等為二。一者寂靜法界身。以無分別智境界故。如是諸佛如來法身。唯自內身法界能證應知。偈言清凈真法界故。二者為得彼因。謂彼寂靜法界說法。依可化眾生說。彼說法應知。以依真如法身有彼說法。名為習氣。偈言及依彼習氣故。彼說法者。復有二種。一細二粗。細者。所謂為諸菩薩摩訶薩演說甚深秘密法藏。以依第一義諦說故。粗者。所謂種種修多羅祇夜和伽羅那伽陀憂陀那尼陀那等。名字章句種種差別。以依世諦說故。是故偈言。  
　　以出世間法　　世中無譬喻 
　　是故依彼性　　還說性譬喻 
　　如美蜜一味　　微細法亦爾 
　　修多羅等說　　如種種異味  
　　此偈明何義。諸佛美蜜及堅固等三種譬喻。此明如來真如法身有二種義。一者遍覆一切眾生。二者遍身中有無有余殘。示現一切眾生有如來藏。此以何義。于眾生界中無有一眾生離如來法身在于法身外。離于如來智在如來智外。如種種色像不離虛空中。是故偈言。  
　　譬如諸色像　　不離于虛空 
　　如是眾生身　　不離諸佛智 
　　以如是義故　　說一切眾生 
　　皆有如來藏　　如虛空中色 
　　以性不改變　　體本來清凈 
　　如真金不變　　故說真如喻  
　　此偈明何義。明彼真如如來之性。乃至邪聚眾生身中自性清凈心。無異無差別。光明明了。以離客塵諸煩惱故。后時說言。如來法身如是以一真金譬喻。依真如無差別。不離佛法身故。說諸眾生皆有如來藏。以自性清凈心雖言清凈而本來無二法故。是故經中佛告文殊師利言。文殊師利。如來如實知見自身根本清凈智。以依自身根本智故。知諸眾生有清凈身。文殊師利。所謂如來自性清凈身。乃至一切眾生自性清凈身。此二法者。無二無差別。是故偈言。  
　　一切諸眾生　　平等如來藏 
　　真如清凈法　　名為如來體 
　　依如是義故　　說一切眾生 
　　皆有如來藏　　應當如是知  
　　又復偈言。  
　　佛性有二種　　一者如地藏 
　　二者如樹果　　無始世界來 
　　自性清凈心　　修行無上道 
　　依二種佛性　　得出三種身 
　　依初譬喻故　　知有初法身 
　　依第二譬喻　　知有二佛身 
　　真佛法身凈　　猶如真金像 
　　以性不改變　　攝功德實體 
　　證大法王位　　如轉輪圣王 
　　依止鏡像體　　有化佛像現  
　　此偈明何義。余五種譬喻。所謂藏樹金像轉輪圣王寶像譬喻。示現生彼三佛法身。以依自體性如來之性諸眾生藏。是故說言。一切眾生有如來藏。此示何義。以諸佛如來有三種身得名義故。此五種喻能作三種佛法身因。以是義故說如來性因。此以何義。此中明性義以為因義以是義故。經中偈言。  
　　無始世來性　　作諸法依止 
　　依性有諸道　　及證涅槃果  
　　此偈明何義。無始世界性者。如經說言。諸佛如來依如來藏。說諸眾生無始本際不可得知故。所言性者。如圣者勝鬘經言。世尊。如來說如來藏者。是法界藏。出世間法身藏。出世間上上藏。自性清凈法身藏。自性清凈如來藏故。作諸法依止者。如圣者勝鬘經言。世尊。是故如來藏是依是持是住持是建立。世尊。不離不離智。不斷不脫。不異無為。不思議佛法。世尊。亦有斷脫異外離離智有為法。亦依亦持亦住持亦建立。依如來藏故。依性有諸道者。如圣者勝鬘經言。世尊。生死者依如來藏。世尊。有如來藏故。說生死。是名善說故。及證涅槃果者。如圣者勝鬘經言。世尊。依如來藏故有生死。依如來藏故證涅槃。世尊。若無如來藏者。不得厭苦樂求涅槃。不欲涅槃不愿涅槃故。此明何義。明如來藏究竟如來法身不差別。真如體相畢竟定佛性體。于一切時一切眾生身中皆無余盡應知。此云何知依法相知。是故經言。善男子。此法性法體性自性常住。如來出世若不出世。自性清凈本來常住。一切眾生有如來藏。此明何義。依法性依法體。依法相應依法方便。此法為如是為不如是。不可思議。一切處依法依法量依法信。得心凈得心定。彼不可分別。為實為不實。唯依如來信。是故偈言。  
　　唯依如來信　　信于第一義 
　　如無眼目者　　不能見日輪  
　　此偈明何義。略說一切眾生界中有四種眾生。不識如來藏如生盲人。何等為四。一者凡夫。二者聲聞。三者辟支佛。四者初發菩提心菩薩。如圣者勝鬘經中說言。世尊。如來藏者。于身見眾生非其境界。世尊。如來藏者。于取四顛倒眾生非其境界。世尊。如來藏者。于散亂心失空眾生非其境界故。此明何義。身見眾生者。謂諸凡夫。以彼凡夫實無色等五陰諸法而取以為有我我所。虛妄執著我我所慢。于離身見等滅諦無漏性甘露之法。信亦不能。何況出世間一切智境界如來藏能證能解。無有是處。又取四顛倒諸眾生者。所謂聲聞辟支佛人。以彼聲聞辟支佛等應修行如來藏常。而不修行如來藏以為常。以顛倒取一切法無常。修行如來藏無常。樂無常修行。以不知不覺故。應修行如來藏樂。而不修行如來藏以為樂。以顛倒取一切法皆苦。修行如來藏苦。樂苦修行。以不知不覺故。應修行如來藏我。而不修行如來藏以為我。以顛倒取一切法無我。修行如來藏無我。樂無我修行。以不知不覺故。應修行如來藏凈。而不修行如來藏以為凈。以顛倒取一切法不凈。修行如來藏不凈。樂不凈修行。以不知不覺故。如是聲聞辟支佛等。一切不能如實隨順法身修行。以是義故。第一彼岸常樂我凈法。非彼聲聞辟支佛等所知境界。如是樂顛倒無常苦無我不凈相等。彼如來藏非其境界。如是之義大般涅槃修多羅中。池水譬喻廣明此義應知。彼經中言。迦葉。譬如春時有諸人等在大池浴乘船游戲。失琉璃寶沒深水中。是時諸人悉共入水求覓是寶。競捉瓦石草木沙礫。各各自謂得琉璃珠。歡喜持出乃知非真。是時寶珠猶在水中。以珠力故水皆澄清。于是大眾乃見寶珠故在水下。猶如仰觀虛空月形。是時眾中有一智人。以方便力安徐入水即便得珠。汝等比丘。不應如是修集無常苦無我想不凈想等以為真實。如彼諸人各以瓦石草木沙礫而為寶珠。汝等應當善學方便在在處處常修我想常樂凈想。復應當知。先所修集四法相貌悉是顛倒。欲得真實修諸想者。如彼智人巧出寶珠。所謂我想常樂凈想故。又散亂心失空眾生者。謂初發心菩薩。離空如來藏義。以失變壞物修行。名為空解脫門。此以何義。初發心菩薩起如是心。實有法斷滅后時得涅槃。如是菩薩失空如來藏修行。又復有人以空為有物。我應得空。又生如是心。離色等法別更有空。我應修行令得彼空。彼人不知空以何等法是如來藏。偈言。  
　　不空如來藏　　謂無上佛法 
　　不相舍離相　　不增減一法 
　　如來無為身　　自性本來凈 
　　客塵虛妄染　　本來自性空  
　　此偈明何義。不減一法者。不減煩惱。不增一法者。真如性中不增一法。以不舍離清凈體故偈言不相舍離相不增減一法故。是故圣者勝鬘經言。世尊。有二種如來藏空智。世尊。空如來藏。若離若脫若異一切煩惱藏。世尊。不空如來藏。過于恒沙不離不脫不異。不思議佛法故。如是以何等煩惱以何等處無。如是如實見知名為空智。又何等諸佛法。何處具足有。如是如實見知名不空智。如是明離有無二邊如實知空相。此二偈中明如是義。又眾生若離如是空智。彼人則是佛境界外名不相應。不得定不得一心。以是義故。名散亂心失空眾生。何以故。以離第一義空智門無分別境界不可得證不可得見是故圣者勝鬘經言。世尊。如來藏智名為空智。世尊。如來藏空智者。一切聲聞辟支佛等。本所不見。本所不得。本所不證。本所不會。世尊。一切苦滅唯佛得證。壞一切煩惱藏。修一切滅苦道故。如是此如來藏。以法界藏故。身見等眾生不能得見。已說以身見相對治真實法界未現前故。又如是出世間法身如來藏。非顛倒眾生境界。已說以無常等世間法對治出世間法界未現前故。又如是自性清凈法界如來空藏。非散亂心失空眾生境界。已說以煩惱垢客塵染。空自性清凈功德法不相舍離。出世間法身得名故。此明何義。又依一味等味法界無差別智門觀察出世間自性清凈法身。是名如實知見真如。是故經說。十住菩薩唯能少分見如來藏。何況凡夫二乘人等。是故偈言。  
　　譬如薄云中　　見虛空有日 
　　凈慧諸圣人　　見佛亦如是 
　　聲聞辟支佛　　如無眼目者 
　　不能觀如來　　如盲不見日 
　　所知一切法　　有無量無邊 
　　遍虛空法界　　無量智能見 
　　諸如來法身　　充滿一切處 
　　佛智慧能見　　以無量智故  
究竟一乘寶性論卷第五 
為何義說品第七  
　　問曰。真如佛性如來藏義住無障閡究竟菩薩地。菩薩第一圣人亦非境界。以是一切智者境界故。若如是者。何故乃為愚癡顛倒凡夫人說。答曰。以是義故。略說四偈。  
　　處處經中說　　內外一切空 
　　有為法如云　　及如夢幻等 
　　此中何故說　　一切諸眾生 
　　皆有如來性　　而不說空寂 
　　以有怯弱心　　輕慢諸眾生 
　　執著虛妄法　　謗真如佛性 
　　計身有神我　　為令如是等 
　　遠離五種過　　故說有佛性  
　　此四行偈以十一偈略釋應知。偈言。  
　　諸修多羅中　　說有為諸法 
　　謂煩惱業等　　如云等虛妄 
　　煩惱猶如云　　所作業如夢 
　　如幻陰亦爾　　煩惱業生故 
　　先已如是說　　此究竟論中 
　　為離五種過　　說有真如性 
　　以眾生不聞　　不發菩提心 
　　或有怯弱心　　欺自身諸過 
　　未發菩提心　　生起欺慢意 
　　見發菩提心　　我勝彼菩薩 
　　如是憍慢人　　不起正智心 
　　是故虛妄取　　不知如實法 
　　妄取眾生過　　不知客染心 
　　實無彼諸過　　自性凈功德 
　　以取虛妄過　　不知實功德 
　　是故不得生　　自他平等慈 
　　聞彼真如性　　起大勇猛力 
　　及恭敬世尊　　智慧及大悲 
　　生增長五法　　不退轉平等 
　　無一切諸過　　唯有諸功德 
　　取一切眾生　　如我身無異 
　　速疾得成就　　無上佛菩提  
身轉清凈成菩提品第八  
　　論曰。已說有垢如。自此以下說無垢如應知。無垢如者。謂諸佛如來。于無漏法界中遠離一切種種諸垢。轉雜穢身得凈妙身。依八句義略差別說彼真如性無漏法身應知。何等為八偈言。  
　　凈得及遠離　　自他利相應 
　　依止深快大　　時數如彼法  
　　是名八種句義。次第一偈示現八種義者。何謂八種。一者實體。二者因。三者果。四者業。五者相應。六者行。七者常。八者不可思議。實體者。向說如來藏不離煩惱藏所纏。以遠離諸煩惱轉身得清凈。是名為實體應知。偈言凈故。是故圣者勝鬘經言。世尊。若于無量煩惱藏所纏如來藏不疑惑者。于出無量煩惱藏法身亦無疑惑故。因者。有二種無分別智。一者出世間無分別智。二者依出世間智。得世間出世間依止行智是名為因。偈言得故。果者。即依此得得證智果。是名為果。偈言遠離故。業者。有二種遠離。一者遠離煩惱障。二者遠離智障。如是次第故名遠離。如是遠離自利利他成就。是名為業。偈言自他利故。相應者。自利利他得無量功德。常畢竟住持。是名相應。偈言相應故。行常不思議者。謂三種佛法身。無始世界來作眾生利益常不休息。不可思議。偈言依止深快大故。以是義故。略說偈言。  
　　實體因果業　　及以相應行 
　　常不可思議　　名佛地應知  
　　又依實體依因。于佛地中及得彼方便因故。說三偈。  
　　向說佛法身　　自性清凈體 
　　為諸煩惱垢　　客塵所染污 
　　譬如虛空中　　離垢凈日月 
　　為彼厚密云　　羅網之所覆 
　　佛功德無垢　　常恒及不變 
　　不分別諸法　　得無漏真智  
　　此三行偈以四行偈略釋應知。偈言。  
　　佛身不舍離　　清凈真妙法 
　　如虛空日月　　智離染不二 
　　過恒沙佛法　　明凈諸功德 
　　非作法相應　　不離彼實體 
　　煩惱及智障　　彼法實無體 
　　常為客塵染　　是故說云喻 
　　遠離彼二因　　向二無分別 
　　無分別真智　　及依彼所得  
　　此偈明何義。向說轉身實體清凈。又清凈者略有二種。何等為二。一者自性清凈。二者離垢清凈。自性清凈者。謂性解脫無所舍離。以彼自性清凈心體不舍一切客塵煩惱。以彼本來不相應故。離垢清凈者。謂得解脫。又彼解脫不離一切法。如水不離諸塵垢等而言清凈。以自性清凈心遠離客塵諸煩惱垢更無余故。又依彼果離垢清凈故。說四偈。  
　　如清凈池水　　無有諸塵濁 
　　種種雜花樹　　周匝常圍繞 
　　如月離羅睺　　日無云翳等 
　　無垢功德具　　顯現即彼體 
　　蜂王美味蜜　　堅實凈真金 
　　寶藏大果樹　　無垢真金像 
　　轉輪圣王身　　妙寶如來像 
　　如是等諸法　　即是如來身  
　　此四行偈以八行偈略釋應知。偈言。  
　　貪等客煩惱　　猶如濁水塵 
　　無分別上智　　果法如池水 
　　示現佛法身　　一切諸功德 
　　依彼證智果　　是故如是說 
　　貪如濁水塵　　凈法雜垢染 
　　可化諸眾生　　如繞池藕花 
　　禪定習氣潤　　遠離瞋羅睺 
　　以大慈悲水　　遍益諸眾生 
　　如十五日月　　遠離云羅網 
　　光明照眾生　　能除諸幽闇 
　　佛無垢日月　　離癡云羅網 
　　智光照眾生　　除滅諸黑闇 
　　得無等等法　　能與妙法味 
　　諸佛如蜜堅　　遠離蜂糩障 
　　真實妙功德　　除斷諸貧窮 
　　能與解脫勢　　故說金樹喻 
　　法寶真實身　　增上兩足尊 
　　勝色畢竟成　　故說后三喻  
　　又向說以二種智依自利利他業。何者為二。一者出世間無分別智。二者依出世間無分別智。轉身得身行因遠離煩惱。得證智果故。又何者是成就自利。謂得解脫遠離煩惱障遠離智障。得無障礙清凈法身。是名成就自身利益。又何者是成就他利益。既得成就自身利已。無始世來自然依彼二種佛身。示現世間自在力行。是名成就他身利益。又依自利利他。成就業義故。說四偈。  
　　無漏及遍至　　不滅法與恒 
　　清涼不變異　　不退寂凈處 
　　諸佛如來身　　如虛空無相 
　　為諸勝智者　　作六根境界 
　　示現微妙色　　出于妙音聲 
　　令嗅佛戒香　　與佛妙法味 
　　使覺三昧觸　　令知深妙法 
　　細思惟稠林　　佛離虛空相  
　　此四行偈以八行偈略釋應知。偈言。  
　　略說二種法　　業智應當知 
　　滿足解脫身　　清凈真法身 
　　解脫身法身　　二及一應知 
　　謂無漏遍至　　及究竟無為 
　　煩惱盡無漏　　及習氣滅故 
　　無閡及無障　　智遍至應知 
　　無為以不滅　　實體不失故 
　　不失名為本　　恒等句解釋 
　　對于恒等句　　有四失應知 
　　死無常及轉　　不可思議退 
　　以無死故恒　　以常故清涼 
　　不轉故不變　　寂靜故不退 
　　彼究竟足跡　　凈智白法體 
　　具足色聲等　　示現于諸根 
　　如虛空無相　　而現色等相 
　　法身亦如是　　具六根境界  
　　此偈明何義。經中說言。如虛空相諸佛亦爾者。此依第一義。諸佛如來清凈法身自體相不共法故。作如是說。以是義故。金剛般若波羅蜜經言。須菩提。于意云何。可以三十二大人相成就得見如來不。須菩提言。如我解佛所說義者。不以相成就得見如來。佛言。如是如是。須菩提。不以相成就得見如來。須菩提。若以相成就觀如來者。轉輪圣王應是如來。是故非以相成就得見如來故。此明何義。以依如來第一義諦清凈法身明如是義。又依相應義故。說二偈。  
　　如空不思議　　常恒及清涼 
　　不變與寂靜　　遍離諸分別 
　　一切處不著　　離閡粗澀觸 
　　亦不可見取　　佛凈心無垢  
　　此二行偈以八行偈略釋應知。偈言。  
　　解脫身法身　　示自利利他 
　　依自利利他　　彼處相應義 
　　一切諸功德　　不思議應知 
　　以非三慧境　　一切種智知 
　　諸眾生佛體　　細故非聞境 
　　第一非思思　　以出世深密 
　　世修慧不知　　諸愚癡凡夫 
　　本來未曾見　　如盲不矚色 
　　二乘如嬰兒　　不見日月輪 
　　以不生故常　　以不滅故恒 
　　離二故清涼　　法性住不變 
　　證滅故寂靜　　一切覺故遍 
　　不住不分別　　離煩惱不著 
　　無智障離閡　　柔軟離粗澀 
　　無色不可見　　離相不可取 
　　以自性故凈　　離染故無垢  
　　此偈明何義。虛空譬喻者。明諸佛如來無為諸功德不離佛法身。于所有諸有得不可思議勝大方便業勝大悲業勝大智業。為與一切眾生樂相無垢清凈三種佛身。所謂實佛受法樂佛及化身佛。常不休息常不斷絕。自然修行。以為利益一切眾生應知。以不共余人唯諸佛如來法身相應故。此明何義。以依此身相應諸行差別故。說八偈。  
　　非初非中后　　不破壞不二 
　　遠離于三界　　無垢無分別 
　　此甚深境界　　非二乘所知 
　　具勝三昧慧　　如是人能見 
　　出過于恒沙　　不思議功德 
　　唯如來成就　　不與余人共 
　　如來妙色身　　清凈無垢體 
　　遠離諸煩惱　　及一切習氣 
　　種種勝妙法　　光明以為體 
　　令眾生解脫　　常無有休息 
　　所作不思議　　如摩尼寶王 
　　能現種種形　　而彼體非實 
　　為世間說法　　示現寂靜處 
　　教化使淳熟　　授記令入道 
　　如來鏡像身　　而不離本體 
　　猶如一切色　　不離于虛空  
　　此八行偈以二十五偈略釋應知。偈言。  
　　向說佛法身　　及一切種智 
　　自在與涅槃　　及第一義諦 
　　不可思議法　　應供等功德 
　　唯自身內證　　應當如是知 
　　彼三身差別　　實法報化等 
　　所謂深快大　　無量功德身 
　　明實體身者　　謂諸佛法身 
　　略說五種相　　五功德應知 
　　無為無差別　　遠離于二邊 
　　出離煩惱障　　智障三昧障 
　　以離一切垢　　故圣人境界 
　　清凈光明照　　以法性如是 
　　無量阿僧祇　　不可數思議 
　　無等諸功德　　到第一彼岸 
　　實法身相應　　以快不可數 
　　非思量境界　　及遠離習氣 
　　無邊等佛法　　次第不離報 
　　受種種法味　　示現諸妙色 
　　凈慈悲習氣　　無虛妄分別 
　　利益諸眾生　　自然無休息 
　　如如意寶珠　　滿足眾生心 
　　受樂佛如是　　神通力自在 
　　此神力自在　　略說有五種 
　　說法及可見　　諸業不休息 
　　及休息隱沒　　示現不實體 
　　是名要略說　　有五種自在 
　　如摩尼寶珠　　依種種諸色 
　　異本生諸相　　一切皆不實 
　　如來亦如是　　方便力示現 
　　從兜率陀退　　次第入胎生 
　　習學諸伎藝　　嬰兒入王宮 
　　厭離諸欲相　　出家行苦行 
　　推問諸外道　　往詣于道場 
　　降伏諸魔眾　　成大妙覺尊 
　　轉無上法輪　　入無余涅槃 
　　于不清凈國　　現如是等事 
　　世間無休息　　宣說無常苦 
　　無我寂靜名　　方便智慧力 
　　令彼諸眾生　　厭離三界苦 
　　后入于涅槃　　以入寂靜道 
　　諸聲聞人等　　有是虛妄相 
　　言我得涅槃　　法華等諸經 
　　皆說如實法　　般若方便攝 
　　回先虛妄心　　令淳熟上乘 
　　授妙菩提記　　微細大勢力 
　　令愚癡眾生　　過崄難惡道 
　　深快及以大　　次第說應知 
　　初法身如來　　第二色身佛 
　　譬如虛空中　　有一切色身 
　　于初佛身中　　最后身亦爾  
　　自此以下。即依如是三種佛身。為樂眾生利益眾生。略說二偈。  
　　世尊體常住　　以修無量因 
　　眾生界不盡　　慈悲心如意 
　　智成就相應　　法中得自在 
　　降伏諸魔怨　　體寂靜故常  
　　此二行偈以六行偈略釋應知。偈言。  
　　棄舍身命財　　攝取諸佛法 
　　為利益眾生　　究竟滿本愿 
　　得清凈佛身　　起大慈悲心 
　　修行四如意　　依彼力住世 
　　以成就妙智　　離有涅槃心 
　　常得心三昧　　成就樂相應 
　　常在于世間　　不為世法染 
　　得凈甘露處　　故離一切魔 
　　諸佛本不生　　本來寂靜故 
　　以常可歸依　　故言歸依我 
　　初七種譬喻　　如來色身常 
　　后三種譬喻　　善逝法身常  
　　此偈明何義。諸佛如來依法身轉得無上身。不可思議應知。依不可思議故。說二偈。  
　　非言語所說　　第一義諦攝 
　　離諸覺觀地　　無譬喻可說 
　　最上勝妙法　　不取有涅槃 
　　非三乘所知　　唯是佛境界  
　　此二行偈以五行偈略釋應知。偈言。  
　　不可得思議　　以離言語相 
　　離言語相者　　以第一義攝 
　　第一義攝者　　非思量境界 
　　非思量境者　　以無譬喻知 
　　無譬喻知者　　以最勝無上 
　　最勝無上者　　不取有涅槃 
　　不取是二者　　不取功德過 
　　前五種譬喻　　微細不思議 
　　如來法身常　　第六譬喻者 
　　以得自在故　　如來色身常  
如來功德品第九  
　　論曰。已說無垢真如法身。次說依彼無垢真如法身一切功德。如摩尼寶不離光明形色諸相。如來法身無量無邊自性清凈無垢功德。亦復如是。以是義故依佛功德。次說二偈。  
　　自利亦利他　　第一義諦身 
　　依彼真諦身　　有此世諦體 
　　果遠離淳熟　　此中具足有 
　　六十四種法　　諸功德差別  
　　此偈示現何義。偈言。  
　　于自身成就　　住持諸佛法 
　　故攝第一身　　為他身住持 
　　諸如來世尊　　故有世諦體 
　　佛無量功德　　初身攝應知 
　　十力四無畏　　大丈夫相等 
　　彼受樂報體　　第二佛身攝  
　　此偈明何義。明十力等六十四種佛身功德。此云何知。依彼義故。略說二偈。  
　　佛力金剛杵　　破無智者障 
　　如來無所畏　　處眾如師子 
　　如來不共法　　清凈如虛空 
　　如彼水中月　　眾生二種見  
　　自此已下功德品中余殘論偈。依此二偈次第示現彼十力等六十四種如來功德。如陀羅尼自在王經廣說應知。初依十力故。說二偈。  
　　處非處果報　　業及于諸根 
　　性信至處道　　離垢諸禪定 
　　憶念過去世　　天眼寂靜智 
　　如是等諸句　　說十種力名  
　　又依四無畏故。說三偈。  
　　如實覺諸法　　遮諸閡道障 
　　說道得無漏　　是四種無畏 
　　于所知境界　　畢竟知自他 
　　自知教他知　　此非遮障道 
　　能證勝妙果　　自得令他得 
　　說自他利諦　　是諸處無畏  
　　又依十八不共佛法故說八偈。  
　　佛無過無諍　　無妄念等失 
　　無不定散心　　無種種諸想 
　　無作意護心　　欲精進不退 
　　念慧及解脫　　知見等不退 
　　諸業智為本　　知三世無障 
　　佛十八功德　　及余不說者 
　　佛身口無失　　若他來破壞 
　　內心無動相　　非作心舍心 
　　世尊欲精進　　念凈智解脫 
　　知見常不失　　示現可知境 
　　一切諸業等　　智為本展轉 
　　三世無障閡　　廣大智行常 
　　是名如來體　　大智慧相應 
　　覺彼大菩提　　最上勝妙法 
　　為一切眾生　　轉于大法輪 
　　無畏勝妙法　　令彼得解脫  
　　又依三十二大人相故。說十一偈。  
　　足下相平滿　　具足千輻輪 
　　跟傭趺上隆　　伊尼鹿王[跳-兆+尃] 
　　手足悉柔軟　　諸指皆纖長 
　　鵝王網縵指　　臂肘上下傭 
　　兩肩前后平　　左右俱圓滿 
　　立能手過膝　　馬王陰藏相 
　　身傭相洪雅　　如尼拘樹王 
　　體相七處滿　　上半如師子 
　　威德勢堅固　　猶如那羅延 
　　身色新凈妙　　柔軟金色皮 
　　凈軟細平密　　一孔一毛生 
　　毛柔軟上靡　　微細輪右旋 
　　身凈光圓匝　　頂上相高顯 
　　項如孔雀王　　頤方若師子 
　　發凈金精色　　喻如因陀羅 
　　額上白毫相　　通面凈光明 
　　口含四十齒　　二牙白踰雪 
　　深密內外明　　上下齒平齊 
　　迦陵頻伽聲　　妙音深遠聲 
　　所食至喉現　　得味中上味 
　　細薄廣長舌　　二目淳紺色 
　　瞬眼若牛王　　功德如蓮華 
　　如是說人尊　　妙相三十二 
　　一一不雜亂　　普身不可嫌  
　　此佛十力四無所畏十八不共法。三十二大人相。略集一處。是名六十四種功德應知。偈言。  
　　六十四功德　　修因及果報 
　　一一各差別　　寶經次第說  
　　此偈明何義。向說諸佛如來六十四種功德因果差別。依此次第寶女經中廣說應知。又復依此四處。次第有四種喻。謂金剛杵及師子王。虛空譬喻水中月等。有九行偈。依彼九偈。略說偈言。  
　　沖過無慈心　　不共他無心 
　　故說杵師子　　空水中月喻  
　　又依十力金剛杵喻故。說二偈。  
　　處非處果性　　眾生諸信根 
　　種種道修地　　過宿命差別 
　　天眼漏盡等　　佛力金剛杵 
　　能刺碎散斫　　癡鎧山墻樹  
　　此偈示現何義。略說偈言。  
　　諸如來六力　　次第三及一 
　　所知境界中　　離三昧諸障 
　　及離余垢障　　譬如破散截 
　　鎧墻及樹等　　亦重亦堅固 
　　亦不可破壞　　如來十種力 
　　猶如彼金剛　　故說金剛杵  
　　又依四無畏師子王喻故。說二偈。  
　　譬如師子王　　諸獸中自在 
　　常處于山林　　不怖畏諸獸 
　　佛人王亦爾　　處于諸群眾 
　　不畏及善住　　堅固奮迅等  
　　此偈示現何義。略說偈言。  
　　知病苦知因　　遠離彼苦因 
　　說圣道妙藥　　為離病證滅 
　　遠離諸怖畏　　善住奮迅城 
　　佛王在大眾　　無畏如師子 
　　以知一切法　　是故能善住 
　　一切處不畏　　離愚癡凡夫 
　　二乘及清凈　　以見我無等 
　　于一切法中　　心常定堅固 
　　何故名奮迅　　過無明住地 
　　自在無閡處　　是故名奮迅  
　　又依十八不共法虛空譬喻故。說三偈。  
　　地水火風等　　彼法空中無 
　　諸色中亦無　　虛空無閡法 
　　諸佛無障礙　　猶如虛空相 
　　如來在世間　　如地水火風 
　　而諸佛如來　　所有諸功德 
　　乃至無一法　　共余世間有  
　　此偈示現何義。略說偈言。  
　　聲聞及空行　　智者及自在 
　　上上微細法　　故示現五大 
　　諸眾生受用　　如地水火風 
　　離世離出世　　故說虛空大 
　　三十二功德　　依止法身有 
　　如世間燈炷　　明暖及色相 
　　相應無差別　　諸如來法身 
　　一切諸功德　　無差別亦爾  
　　又依三十二大丈夫相水中月喻故。說二偈。  
　　秋空無云曀　　月在天及水 
　　一切世間人　　皆見月勢力 
　　清凈佛輪中　　具功德勢力 
　　佛子見如來　　功德身亦爾  
　　此偈示現何義。略說偈言。  
　　三十二功德　　見者生歡喜 
　　依法報化身　　三種佛而有 
　　法身凈無垢　　遠離于世間 
　　在如來輪中　　眾生見二處 
　　如清凈水中　　見于月影像 
　　是三十二相　　依色身得名 
　　如摩尼寶珠　　不離光色相 
　　色身亦如是　　不離三十二  
自然不休息佛業品第十  
　　論曰。已說無垢諸佛功德。次說諸佛如來作業。彼諸佛業自然而行常不休息。教化眾生應知。此依略說。有二種法自然而行。以是義故。依諸佛業自然而行。常不休息常作佛事故。說六偈。  
　　于可化眾生　　以教化方便 
　　起化眾生業　　教化眾生界 
　　諸佛自在人　　于可化眾生 
　　常待處待時　　自然作佛事 
　　遍覺知大乘　　最妙功德聚 
　　如大海水寶　　如來智亦爾 
　　菩提廣無邊　　猶如虛空界 
　　于無量功德　　大智慧日光 
　　遍照諸眾生　　有佛妙法身 
　　無垢功德藏　　如我身無異 
　　煩惱障智障　　云霧羅網覆 
　　諸佛慈悲風　　吹令散滅盡  
　　此六行偈義以十四偈略釋應知。偈言。  
　　以何等性智　　何者何處時 
　　作業無分別　　是故業自然 
　　以何等根性　　諸眾生可度 
　　以何等智慧　　能度諸眾生 
　　又以何者是　　化眾生方便 
　　眾生以何處　　何時中可化 
　　進趣及功德　　為果為攝取 
　　彼障及斷障　　諸緣不分別 
　　進趣謂十地　　功德因二諦 
　　果謂大菩提　　攝菩提眷屬 
　　彼障謂無邊　　煩惱及習氣 
　　斷障謂大慈　　及大悲心等 
　　是名一切時　　常種種因緣 
　　如是等六處　　次第說應知 
　　如大海水寶　　空日地云風 
　　諸地如大海　　智水功德寶 
　　菩提如空界　　廣無中后邊 
　　為利益眾生　　二種業如日 
　　能悉遍照知　　一切眾生界 
　　皆有如來性　　如地中伏藏 
　　猶如彼大地　　體安固不動 
　　為利益眾生　　見彼我無別 
　　客塵煩惱等　　本自無體性 
　　一切皆虛妄　　如云聚不實 
　　起大慈悲心　　猶如猛風吹 
　　煩惱智障盡　　如彼云聚散 
　　化事未究竟　　故常在世間 
　　從本際以來　　自然不休息  
　　問曰。如向所說諸佛如來不生不滅。若如是者即無為法。無為法者不修行業。云何自然不休息常教化眾生事。答曰。為示現彼諸佛大事斷諸疑惑。是故依彼不可思議無垢清凈諸佛境界。示現大事故。以譬喻說一行偈。  
　　帝釋妙鼓云　　梵天日摩尼 
　　響及虛空地　　如來身亦爾  
　　依此一行修多羅攝取義。偈九種譬喻。自此以下廣說余殘六十六偈應知。又復依彼廣說偈義。九種譬喻略說彼義。及以次第廣說如來無上利益一切眾生修行究竟。以十九偈解釋應知。偈言。  
　　遠離一切業　　未曾見有果 
　　為一切疑人　　除諸疑網故 
　　說九種譬喻　　彼修多羅名 
　　廣說此諸法　　彼修多羅中 
　　廣說九種喻　　彼名智境界 
　　快妙智莊嚴　　有智者速入 
　　具足佛境界　　說彼天帝釋 
　　琉璃鏡像等　　九種諸譬喻 
　　應知彼要義　　見說及遍至 
　　以離諸相智　　身口意業密 
　　大慈悲者得　　離諸功用心 
　　無分別寂靜　　以智故無垢 
　　如大毗琉璃　　帝釋等譬喻 
　　智究竟滿足　　故究竟寂靜 
　　以有凈智慧　　是故無分別 
　　為成種種義　　故說釋等喻 
　　為成彼義者　　說九種見等 
　　離生離神通　　諸佛現是事 
　　是名為略說　　種種義譬喻 
　　先喻解異后　　后喻解異前 
　　佛體如鏡像　　如彼琉璃地 
　　人非不有聲　　如天妙法鼓 
　　非不作法事　　如彼大云雨 
　　非不作利益　　而亦非不生 
　　種種諸種子　　如梵天不動 
　　而非不淳熟　　如彼大日輪 
　　非不破諸闇　　如彼如意寶 
　　而非不希有　　猶如彼聲響 
　　非不因緣成　　猶如彼虛空 
　　非不為一切　　眾生作依止 
　　猶如彼大地　　而非不住持 
　　一切種種物　　以依彼大地 
　　荷負諸世間　　種種諸物故 
　　依諸佛菩提　　出世間妙法 
　　成就諸白業　　諸禪四無量 
　　及以四空定　　諸如來自然 
　　常住諸世間　　有如是諸業 
　　一時非前后　　作如是妙業  
挍量信功德品第十一  
　　論曰。向說四種法。自此已下明有慧人于彼法中能生信心。依彼信者所得功德。說十四偈。  
　　佛性佛菩提　　佛法及佛業 
　　諸出世凈人　　所不能思議 
　　此諸佛境界　　若有能信者 
　　得無量功德　　勝一切眾生 
　　以求佛菩提　　不思議果報 
　　得無量功德　　故勝諸世間 
　　若有人能舍　　摩尼珠珍寶 
　　遍布十方界　　無量佛國土 
　　為求佛菩提　　施與諸法王 
　　是人如是施　　無量恒沙劫 
　　若復有人聞　　妙境界一句 
　　聞已復能信　　過施福無量 
　　若有智慧人　　奉持無上戒 
　　身口意業凈　　自然常護持 
　　為求佛菩提　　如是無量劫 
　　是人所得福　　不可得思議 
　　若復有人聞　　妙境界一句 
　　聞已復能信　　過戒福無量 
　　若人入禪定　　焚三界煩惱 
　　過天行彼岸　　無菩提方便 
　　若復有人聞　　妙境界一句 
　　聞已復能信　　過禪福無量 
　　無慧人能舍　　唯得富貴報 
　　修持禁戒者　　得生人天中 
　　修行斷諸障　　非慧不能除 
　　慧除煩惱障　　亦能除智障 
　　聞法為慧因　　是故聞法勝 
　　何況聞法已　　復能生信心  
　　此十四偈以十一偈略釋應知。偈言。  
　　身及彼所轉　　功德及成義 
　　示此四種法　　唯如來境界 
　　智者信為有　　及信畢竟得 
　　以信諸功德　　速證無上道 
　　究竟到彼岸　　如來所住處 
　　信有彼境界　　彼非可思議 
　　我等可得彼　　彼功德如是 
　　唯深信勝智　　欲精進念定 
　　修智等功德　　無上菩提心 
　　一切常現前　　以常現前故 
　　名不退佛子　　彼岸凈功德 
　　畢竟能成就　　五度是功德 
　　以不分別三　　畢竟及清凈 
　　以離對治法　　施唯施功德 
　　持戒唯持戒　　余二度修行 
　　謂忍辱禪定　　精進遍諸處 
　　慳等所治法　　名為煩惱障 
　　虛分別三法　　是名為智障 
　　遠離彼諸障　　更無余勝因 
　　唯真妙智慧　　是故般若勝 
　　彼智慧根本　　所謂聞慧是 
　　以聞慧生智　　是故聞為勝  
　　又自此已下明向所說義。依何等法說。依何等義說。依何等相說。初依彼法故。說二偈。  
　　我此所說法　　為自心清凈 
　　依諸如來教　　修多羅相應 
　　若有智慧人　　聞能信受者 
　　我此所說法　　亦為攝彼人  
　　自此已下次依彼義故。說二偈。  
　　依燈電摩尼　　日月等諸明 
　　一切有眼者　　皆能見境界 
　　依佛法光明　　慧眼者能見 
　　以法有是利　　故我說此法  
　　自此已下次依彼相故。說二偈。  
　　若一切所說　　有義有法句 
　　能令修行者　　遠離于三界 
　　及示寂靜法　　最勝無上道 
　　佛說是正經　　余者顛倒說  
　　自此已下依護法方便故。說七偈。  
　　雖說法句義　　斷三界煩惱 
　　無明覆慧眼　　貪等垢所纏 
　　又于佛法中　　取少分說者 
　　世典善言說　　彼三尚可受 
　　何況諸如來　　遠離煩惱垢 
　　無漏智慧人　　所說修多羅 
　　以離于諸佛　　一切世間中 
　　更無勝智慧　　如實知法者 
　　如來說了義　　彼不可思議 
　　思者是謗法　　不識佛意故 
　　謗圣及壞法　　此諸邪思惟 
　　煩惱愚癡人　　妄見所計故 
　　故不應執著　　邪見諸垢法 
　　以凈衣受色　　垢膩不可染  
　　自此已下依謗正法故。說三偈。  
　　愚不信白法　　邪見及憍慢 
　　過去謗法障　　執著不了義 
　　著供養恭敬　　唯見于邪法 
　　遠離善知識　　親近謗法者 
　　樂著小乘法　　如是等眾生 
　　不信于大乘　　故謗諸佛法  
　　自此已下依謗正法得惡果報故。說六偈。  
　　智者不應畏　　怨家蛇火毒 
　　因陀羅霹靂　　刀杖諸惡獸 
　　師子虎狼等　　彼但能斷命 
　　不能令人入　　可畏阿鼻獄 
　　應畏謗深法　　及謗法知識 
　　決定令人入　　可畏阿鼻獄 
　　雖近惡知識　　惡心出佛血 
　　及殺害父母　　斷諸圣人命 
　　破壞和合僧　　及斷諸善根 
　　以系念正法　　能解脫彼處 
　　若復有余人　　誹謗甚深法 
　　彼人無量劫　　不可得解脫  
　　自此已下依于說法法師生敬重心故。說二偈。  
　　若人令眾生　　學信如是法 
　　彼是我父母　　亦是善知識 
　　彼人是智者　　以如來滅后 
　　回邪見顛倒　　令入正道故  
　　自此已下依彼說法所得功德。以用回向故。說三偈。  
　　三寶清凈性　　菩提功德業 
　　我略說七種　　與佛經相應 
　　依此諸功德　　愿于命終時 
　　見無量壽佛　　無邊功德身 
　　我及余信者　　既見彼佛已 
　　愿得離垢眼　　成無上菩提  
　　自此已下略說句義。偈言。  
　　依何等法說　　依何等義說 
　　依何等相說　　如彼法而說 
　　如彼義而說　　如彼相而說 
　　彼一切諸法　　六行偈示現 
　　護自身方便　　以七行偈說 
　　明誹謗正法　　故有三行偈 
　　六偈示彼因　　以二偈示現 
　　于彼說法人　　深生敬重心 
　　大眾聞忍受　　得彼大菩提 
　　略說三種法　　示現彼果報  

 上一部：乾隆大藏經·大乘論·決定藏論三卷  下一部：乾隆大藏經·大乘論·大乘掌珍論二卷 



  
乾隆大藏經·大乘論·究竟一乘寶性論 
  