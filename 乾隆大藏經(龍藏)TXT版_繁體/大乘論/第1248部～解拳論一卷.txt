  第1248部～解拳論一卷         
   
  
   大乘論·第1248部   
解拳論一卷   
陳那菩薩造陳三藏法師真諦譯      
 
 
　　 
 
解拳論  
　　三界者。唯以言名為體。由強分別。非實有法故不得真。由簡擇門諸法自性。為生不顛倒智故立此論。  
　　于藤起蛇知　　見藤則無境  
　　昏昧時中。在非遠處。于藤色形。見似蛇相。為境所誑。未見差別。謂彼是蛇。生決定解。若見藤異相。不如分別故。虛妄生故。昔解但是亂知則無有境。  
　　若見藤分已　　藤知如蛇知  
　　若分分思量。析此藤境。藤體不可得。若無體。此藤知如蛇知。但是亂知。于藤諸分中。亦如是思量分析。體相不可得故。此知緣藤及藤分悉是亂知。  
　　一切假名類　　簡擇自性時 
　　假名從他起　　乃至俗知境  
　　依分分析觀察藤等。不見自體故。如蛇知此藤等知。但是亂知。實無有境一切假名。有法瓶衣人等。若觀瓦等諸分。乃至俗智境在。及最后分。此中瓶等假名從他而起。最后無分析難顯離皆無一切假名類最后分無分析。唯一鄰虛。若離一大余大及一大并不可顯現。無有體故。如兔角等。其異云何。鄰虛者不可立為一物。若有物必有方異。猶如瓶等。瓶等諸物是世間有。有六方異。是故有分不成一物。若鄰虛是有。應有六方。則是有分不成一物若不成一物。則為多物所成。與瓶不異。亦無實體。  
　　智人于俗境　　勿起真實意  
　　由此三界唯有散亂。若智人欲求解脫。不應起真實計。問曰。有亂識。答若汝言我信瓶等。外物自性不可得故。但有分別亂識。緣無境起。何以故。幻化人乾闥婆城等實非有。亂識似幻等起而非無。是義不然。以不成就故。云何不成就。如所見不如是有故。此亂識似無物由物無體。云何識得有。如所緣塵自性能緣自性亦如是。所緣塵既無。此亂識不能自起。由他功力。他既不成。起義何在。以是義故。亂識有義。云何得立。于世間無如此法種子等生因。若無所生芽等。果是有則無是處。是故說幻化等譬亦不可立。  
　　一切假名物　　若細心思量 
　　智人欲等惑　　能除如蛇怖  
　　猶如是說已。識三界但假名。除瓶等粗識。習微細心。如世間所立瓶衣等物。由假名有。約世俗心不違此事。后為遣此俗心。方起簡擇心。但見唯有亂識。無有外塵。此亂識因不成就故似無物故。體則不成就。內外既無所有。得會法空一切分別所作。欲等諸惑智人易除。譬如于藤妄起蛇想。而生怖畏。若見差別。定知是藤。能除蛇怖。由思量能起。欲等諸塵自性速易能滅。欲等惑妄亦復如是。  
　　智人不違世　　隨說世間法 
　　若欲滅惑障　　依真應觀察  
　　如世間瓶衣等物。信有不違。或說示他如此智人先隨此事。后若求解脫應修真理。簡擇世法自性。若如理簡擇。現起惑滅。未起不生。是立論用。  

 上一部：乾隆大藏經·大乘論·百字論一卷  下一部：乾隆大藏經·大乘論·掌中論一卷 



  
乾隆大藏經·大乘論·解拳論 
  