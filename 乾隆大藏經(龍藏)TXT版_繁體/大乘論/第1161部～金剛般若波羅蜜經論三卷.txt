  第1161部～金剛般若波羅蜜經論三卷         
   
  
   大乘論·第1161部   
金剛般若波羅蜜經論三卷   
隋南天竺三藏法師達摩岌多譯      
 
 
　　 
 
金剛般若波羅蜜經論卷上(亦名金剛能斷般若) 
無著菩薩造  
　　出生佛法無與等　　顯了法界最第一 
　　金剛難壞句義聚　　一切圣人不能入 
　　此小金剛波羅蜜　　以如是名顯勢力 
　　智者所說教及義　　聞已轉為我等說 
　　歸命彼類及此輩　　皆以正心而頂禮 
　　我應精勤立彼義　　解釋相續為自他  
　　論曰成立九種義句已。此般若波羅蜜即得成立。七義句者。一種性不斷。二發起行相。三行所住處。四對治。五不失。六地。七立名。此等七義于般若波羅蜜經中成立故名義句。于中前六義句。顯示菩薩所作究竟。第七義句。顯示成立此法門故。應如是知。此般若波羅蜜為佛種不斷故流行于世。為顯此當得佛種不斷義故。上座須菩提最初經云白佛言。希有世尊如來應供正遍知。善護念諸菩薩善付囑諸菩薩如是等。  
　　二發起行相者。如經云何菩薩大乘中。發阿耨多羅三藐三菩提心如是等。  
　　三行所住處者。謂彼發起行相所住處也。此復有十八種應知。  
　　一發心。經言諸菩薩生如是心。所有一切眾生如是等。二波羅蜜相應行。經言不住于事行于布施如是等。三欲得色身。經言須菩提于意云何。可以相成就見如來不如是等。四欲得法身。經言須菩提白佛言。世尊頗有眾生于未來世如是等。五于修道得勝中無慢。經言須陀洹能作是念如是等。六不離佛出時。經言于意云何如來昔在燃燈佛所如是等。七愿凈佛土。經言須菩提若菩薩作是言。我莊嚴佛國土如是等。八成熟眾生。經言須菩提譬如有人身如須彌山王如是等。九遠離隨順外論散亂。經言須菩提于意云何。如恒河中所有沙數如是等。十色及眾生身摶取中觀破相應行。經言須菩提于意云何。三千大千世界所有微塵如是等。十一供養給侍如來。經言須菩提于意云何。可以三十二大人相見如來不如是等。十二遠離利養及疲乏熱惱故。不起精進及退失等。經言須菩提若善男子善女人以恒河沙等身如是等。十三忍苦。經言如來說忍波羅蜜如是等。十四離寂靜味。經言須菩提若善男子善女人。能于此法門受持讀誦修行如是等。十五于證道時遠離喜動。經言世尊云何菩薩發阿耨多羅三藐三菩提心如是等。十六求教授。經言于意云何如來于然燈佛所有法得阿耨多羅三藐三菩提如是等。十七證道經言譬如有人其身妙大如是等。十八上求佛地。經言須菩提若菩薩作是言。我莊嚴佛國土是不名菩薩如是等。  
　　彼住處等。略為八種亦得滿足。一攝住處。二波羅蜜凈住處。三欲住處。四離障礙住處。五凈心住處。六究竟住處。七廣大住處。八甚深住處。于中攝住處者。謂發心。波羅蜜凈住處者。謂波羅蜜相應行。欲住處者。謂欲得色身法身。離障礙住處者。謂余十二種。凈心住處者。謂燈道。究竟住處者。謂上求佛地。廣大及甚深住處者。通一切住處。于初住處中。若說菩薩應生如是心所有眾生如是等。此為廣大。又復說言。若菩薩有眾生相如是等。此為甚深。于第二住處中。若說菩薩不住于事行于布施如是等。此為甚深。若復說言。彼所有福聚不可思量如是等。此為廣大。如是于余住處中廣大甚深等。隨所相應應知。已說住處。  
　　四對治者。彼如是相應行相。行諸住處時。有二種對治應知。一邪行。二共見正行。此中見者謂分別也。于初住處中。若說菩薩應生如是心所有眾生等。此是邪行對治。生如是心是菩薩邪行。若復說言。若菩薩有眾生想等。此為共見正行對治。此分別執菩薩亦應斷。謂我應滅度眾生故。于第二住處中。若說應行布施此為邪行對治。非于布施是菩薩邪行。若復說言住于事等。此是共見正行對治。此分別執菩薩亦應斷。謂應行布施故。  
　　五不失者。謂離二邊云何二邊。謂增益邊損減邊。若于如言辭法中。分別執有自性是增益邊。若于法無我事中而執為無。是損減邊。于中若說言。世尊若福聚非聚此遮增益邊。以無彼福聚分別自性故。若復說言。是故如來說福聚此遮損減邊。彼不如言辭有自性而有可說事。以如來說福聚故。此得顯示如是須菩提佛法佛法者如來說非佛法者。此遮增益邊。是名佛法者此遮損減邊。于中如來說非佛法者。顯示不失義。是名佛法者。顯示相應義。何者是相應若佛法。如說有自性者。則如來不說佛法。以雖不說亦自知故。是故無有自性。為世諦故如來說名佛法。如是于一切處顯示不共及相應義。應知復次佛法者。攝波羅蜜事及念處等菩提分。應知菩薩離此二邊故于彼對治不復更失故名不失。  
　　六地者。此地有三種。謂信行地凈心地如來地。于中前十六處顯示信行地。證道住處是凈心地。后上求佛地。  
　　七立名名金剛。能斷者此名有二義相。應知如說入正見行入邪見行故。金剛者細牢故。細者智因故。牢者不可壞故。能斷者。般若波羅蜜中聞思修所斷。如金剛斷處而斷故。是名金剛能斷。又如畫金剛形。初后闊中則狹。如是般若波羅蜜中狹者。謂凈心地。初后闊者。謂信行地如來地。此顯示不共義也。彼五種義句上上依止。應知彼等皆依止地故說。  
　　經曰。如是我聞。一時婆伽婆在舍婆提城祇樹給孤獨園。與大比丘眾千二百五十人俱。爾時世尊食時著衣持缽入舍婆提大城。乞食于其城中次第乞食已。還至本處飯食訖。收衣缽洗足已如常。敷坐結跏趺坐端身而住正念不動。爾時諸比丘來詣佛所。到已頂禮佛足。右繞三匝退坐一面。爾時慧命須菩提在大眾中。即從坐起偏袒右肩。右膝著地向佛合掌恭敬而立。白佛言。希有世尊。如來應供正遍知。善護念諸菩薩善付囑諸菩薩。  
　　論曰。修多羅身相續。此義句今當說。世尊何故以寂靜者威儀而坐也。顯示唯寂靜者于法能覺能說故。經言。善攝第一菩薩摩訶薩者。謂已熟菩薩于佛證正覺轉法輪時。以五種義中菩薩法而建立故。諸菩薩有七種大故。此大眾生名摩訶薩埵。何者七種大。一法大。二心大。三信解大。四凈心大。五資糧大。六時大。七果報大。如菩薩地持中說。于諸菩薩所。何者善攝。何者第一也。利樂相應為善攝。第一有六種應知。一時二差別三高大四牢固五普遍六異相。何者時。現見法及未來故。彼菩薩善攝中樂者是現見法利者是未來世。何者差別。于世間三摩缽帝。及出世圣者聲聞獨覺等。善攝中差別故。何者高大。此善攝無有上故。何者牢固。謂畢竟故。何者普遍。自然于自他身善攝。何者異相。于未凈菩薩善攝中勝上故。經言第一付囑者。彼已得善攝。菩薩等于佛般涅槃時。亦以彼五義如是建立故。何者第一付囑。有六種因緣一入處二法爾得三轉教四不失五悲六尊重。何者入處。于善友所善付囑故。何者法爾。彼已得善攝菩薩于他所法爾善攝。何者轉教。汝等于余菩薩應當善攝是名轉教。此等三種如其次第即是不失。及悲尊重等應知。此善攝付囑二種。顯示種性不斷。  
　　經曰。世尊云何菩薩大乘中。發阿耨多羅三藐三菩提心。應云何住。云何修行。云何降伏其心。  
　　爾時佛告須菩提。善哉善哉須菩提。如汝所說。如來善護念諸菩薩善付囑諸菩薩。汝今諦聽當為汝說。如菩薩大乘中發阿耨多羅三藐三菩提心。應如是住。如是修行。如是降伏其心。須菩提白佛言。世尊如是愿樂欲聞。  
　　論曰此下第二發起行相。何故上座須菩提問也。有六因緣。一為斷疑故。二為起信解故。三為入甚深義故。四為不退轉故。五為生喜故。六為正法久住故。亦即是般若波羅蜜令佛種不斷。云何以此令佛種不斷也。若有疑者得斷故。有樂福德而心未成熟諸菩薩等。聞多福德于般若波羅蜜起信解故。已成熟心者入甚深義故。已得不輕賤者。由貪受持修行。有多功德不復退轉故。已得順攝及凈心者。于法自入及見生歡喜故。能令未來世大乘教久住故者。若略說疑者令見故。樂福德及已成熟諸菩薩等攝受故。已得不輕賤者令精勤心故。已得凈心者。令歡喜故。經言。應云何住者。謂欲愿故。應修行者。謂相應三摩缽帝故。應降伏心者。謂折伏散亂故。于中欲者正求也。愿者為所求故作心思念也。相應三摩缽帝者。無分別三摩提也。折伏散亂者。若彼三摩缽帝心散制令還住也。第一者顯示攝道。第二者顯示成就道。第三者顯示不失道。何故唯問發行菩薩乘。為三種菩提差別故。以善問故。于上座須菩提所應稱善哉。  
　　經曰。佛告須菩提。諸菩薩生如是心。所有一切眾生眾生所攝。若卵生若胎生若濕生若化生若有色若無色若有想若無想若非有想非無想。所有眾生界眾生所攝。我皆令入無余涅槃而滅度之。如是滅度無量無邊眾生。實無眾生得滅度者。何以故。須菩提若菩薩有眾生相即非菩薩。何以故。非須菩提若菩薩起眾生相人相壽者相。則不名菩薩。  
　　論曰。自下第三行所住處。訖盡經末有十八門具如前說。此中第一初明發心。經言。所有眾生眾生所攝者。總相說也。卵生等者差別說也。又受生依止境界所攝差別應知卵生乃至化生者。受生別也。若有色若無色者。依止別也。若有想若無想若非有想非無想者。境界所攝別故。所有眾生界眾生所攝者。謂上種種想住眾生界。佛施設說也。我皆令入無余涅槃者。何故愿此不可得義。生所攝故無過。以皆是生故。如所說卵生等生并入愿數故。彼卵生濕生無想及非有想非無想等則不能。云何能令一切眾生入涅槃也。有三因緣故。一難處生者得時故。二非難處生未成熟者成熟之故。三已成熟者解脫之故。何故說無余涅槃界不直說涅槃。若如是便與世尊所說初禪等方便涅槃不別故。彼自以丈夫力故。無佛亦得。但非究竟。何故不說有余涅槃界。彼共果故。自以宿業。又值佛說而得果故。又非一向身苦有余故。如是涅槃及有余涅槃等。丈夫力果故。共果故。非究竟果故。非一向果故。是故說無余。如是無量眾生入涅槃已者。顯示卵生等生一一無量故。無有眾生得涅槃者。此何義。如菩薩自得涅槃無別眾生。何以故。若菩薩有眾生相即非菩薩者。此何義。若菩薩于眾生所。他想轉非自體想不名菩薩故。何以故。若菩薩起眾生想人想壽者想則不名菩薩者。此何義。若以煩惱取眾生命人想轉彼則有我想。及于眾生中有眾生想轉。菩薩于彼不轉已斷我見故。得自行(行者謂五陰行)平等相故。信解自他平等。彼菩薩非眾生命人取見者此是其義。復次經言。諸菩薩生如是心等者。顯示菩薩應如是住中欲愿也。若菩薩有眾生想即非菩薩者。顯示應如是修行中相應三摩缽帝時也。若菩薩起眾生相人相壽者相則不名菩薩者。顯示應如是降伏心中攝散時也。如菩薩相應三摩缽帝散時。眾生想亦不轉。如彼爾焰相住故。是故無有眾生得涅槃者。此得成就彼欲愿者。攝諸住處為最勝。彼相應行相行余住處時。依止欲愿決定得故。此欲愿義不復重釋。  
　　經曰。復次須菩提不住于事行于布施。無所住行于布施。不住色布施。不住聲香味觸法布施。須菩提菩薩應如是布施不住于相想。何以故。若菩薩不住相布施。其福德聚不可思量。須菩提于汝意云何。東方虛空可思量不。須菩提言不也世尊。佛言如是。須菩提南西北方四維上下虛空可思量不。須菩提言。不也世尊。佛言如是如是。須菩提。菩薩無住相布施。福德聚亦復如是。不可思量。佛復告須菩提。菩薩但應如是行于布施。  
　　論曰。此下第二波羅蜜相應行。自此后余住處中。有五種隨所相應。而解釋應知。  
　　一依義二說相三攝持四安立五顯現。住處對治為依義。即彼住處為說相。欲愿為攝持。住處第一義為安立。相應三摩提及攝散心為顯現。于波羅蜜凈住處中。經言。菩薩不住于事。行于布施。此為依義。顯示對治住著故。經言應行施者。此為說相。六波羅蜜六攝一切檀那體性故。檀那有三種。一資生施者。謂檀那波羅蜜。二無畏施者。謂尸羅波羅蜜羼提波羅蜜。三法施者。謂毗梨耶波羅蜜禪耶波羅蜜般若波羅蜜等。若無精進于受法人所為說法時疲倦故。不能說法。若無禪定則貪于信敬供養。及不能忍寒熱逼惱故。染心說法若無智慧。便顛倒說法多有過故。不離此三得成法施。彼諸波羅蜜有二種果。謂未來現在。未來果者。檀那波羅蜜得大福報。尸羅波羅蜜得自身具足。謂釋梵等。羼提波羅蜜得大伴助大眷屬。毗離耶波羅蜜得果報等不斷絕。禪那波羅蜜得生身不可損壞。般若波羅蜜得諸根猛利。及多諸悅樂。于大人眾中得自在等。現在果者。得一切信敬供養。及現法涅槃等。于中若菩薩求未來果故行施。為住事行施。如所施物還得彼物果。是故經言。不住于事行于布施。若求未來尸羅等果故行施。為有所住行施。是故經言。無所住應行布施。尸羅等果有眾多。不可分別故。總名有所住。若求現在果信敬供養故行施。為住色聲香味觸行施故。經言。不住色等若求現法涅槃故行施。為住法行施故。經言。不住于法應行布施。又經言。應行布施者。即說攝持施之欲愿故。經言。不住行施者。即此不住為安立第一義故。于中以不住故。顯示如所有事第一義不住物等是所有事。經言。菩薩應如是行施不住于相想者。此為顯示。謂相應三昧及攝散心。于此二時不住相想。如是建立不住已。或有菩薩貪福德故。于此不堪。為令堪故。世尊顯示不住。行施福聚甚多猶如虛空。有三因緣。一遍一切處。謂于住不住相中福生故。二寬廣高大殊勝故。三無盡究竟不窮故。  
　　經曰。須菩提于意云何。可以相成就見如來不。須菩提。言不也世尊。不可以相成就得見如來。何以故。如來所說相即非相。佛告須菩提。凡所有相皆是妄語。若見諸相非相。則非妄語。如是諸相非相則見如來。  
　　論曰。此下第三欲得色身住處。經言。須菩提于意云何。可以相成就見如來不者。此為依義。應如顯示對治如來色身慢故。經言相成就者。此為說相。顯示如來色身故。上座須菩提言不也。為成滿此義故。世尊說須菩提凡所有相皆是妄語。即顯欲愿于如是義中應攝持故。及即是安立第一義。于第一義中相成就為虛妄。非相成就不虛妄。經言。如是諸相非相則見如來者。此為顯現。謂相應三昧及攝亂心時。于彼相中非相見故。  
　　經曰。須菩提白佛言。世尊頗有眾生。于未來世末世。得聞如是修多羅章句生實相不。佛告須菩提莫作是說。頗有眾生于未來世末世。得聞如是修多羅章句生實相不。佛復告須菩提。有未來世末世。有菩薩摩訶薩法欲滅時。有持戒修福德智慧者。于此修多羅章句能生信心。以此為實。佛復告須菩提。當知彼菩薩摩訶薩。非于一佛二佛三四五佛所修行供養。非于一佛二佛三四五佛所而種善根。佛復告須菩提。已于無量千萬諸佛所修行。供養無量百千萬諸佛。所種諸善根聞是修多羅。乃至一念能生凈信。須菩提如來悉知。是諸眾生。如來悉見是諸眾生。須菩提是諸菩薩生如是無量福德聚。取如是無量福德。何以故。須菩提是諸菩薩。無復我相眾生相人相壽者相。須菩提是諸菩薩。無法相亦非無法相。無相亦非無相。何以故。須菩提是諸菩薩。若取法相則為著我人眾生壽者。須菩提若是菩薩。有法相即著我相人相眾生相壽者相。何以故。須菩提不應取法非不取法。以是義故。如來常說筏喻法。門是法應舍何況非法。  
　　論曰。此下第四為欲得法身住處。于中二種。一言說法身。二證得法身。為欲得此言說法身故。經言。世尊頗有眾生。于未來世末世。得聞如是修多羅章句等。于中修多羅章句者。謂所有義應知。何者為句。如上所說七種義句。于不顛倒義想是謂實相。應知如言執義彼非實相。上座須菩提作是念。于未來世無有生實相者。為遮此故。世尊言有正法欲滅時者。謂修行漸滅時。應知次后世尊為如是義顯示五種。一顯示修行。二顯示集因。三顯示善友攝受。四顯示攝福德相應。五顯示實相中當得實想故。經言。有持戒修福德智慧者。此增上戒等三學。顯示修行功德。少欲等功德為初。乃至三摩提等。經言。已得供養無量百千諸佛。乃至一心凈信等。此顯示集因。一心凈信尚得如是何況生實想也。經言。如來悉知悉見是諸眾生者。此顯示善友所攝。知者知名身。見者見色身。謂一切行住所作中知其心。見其依止故。經言。生取無量福聚者。此顯示攝福德。生者福正起時故。取者即彼滅時攝持種子故。經言。是諸菩薩無復我相眾生相。乃至若是菩薩有法想。即著我相人相眾生相壽者相者。此顯示實想。對治五種邪取故。何者五邪取。一外道。二內法凡夫及聲聞。三增上慢菩薩。四世間共想定。五無想定。第一者我等想轉。第二法相轉。第三者無凈想轉。此猶有法取。有法取者。謂取無法故。第四者有想轉。第五者無想轉。是諸菩薩于彼皆不轉也。此中顯了有戒。乃至當生無量福聚等。經言何以故者。此言是中邪取但法及非法想轉。非我等想。以我想及依止不轉故。然于我想中隨眠不斷故。則為有我取。是故經言。是諸菩薩若取法想則為著我等取。若無法想轉。則為有我取等。此我等想轉中。余義猶未說。經言。若是菩薩有法相即著我等者。于中取自體相續為我想。我所取為眾生想。謂我乃至壽住取為命想。展轉取余趣。取為人想。應知于中言當生實想者。此為依義。應知顯示對治。不實想故。言于此修多羅章句說中者。此為說相顯示言說法身故。即彼當生實想中言當生者。是故愿攝持故。是諸菩薩無復我想轉等者。是安立第一義。須菩提不應取法非不取法者。是顯了。謂相應三摩缽帝及散心時。不應取法者。于法體及法無我并不分別。又言說法身要義者。經言。以是義故如來常說筏喻法門。若解此者法尚應舍。何況非法故。法尚應舍實想生故。何況非法者。理不應故。略說顯示菩薩欲得言說法身。不應作不實想故。  
　　經曰。復次佛告慧命須菩提。須菩提于意云何。如來得阿耨多羅三藐三菩提耶。如來有所說法耶。須菩提言。如我解佛所說義無有定法。如來得阿耨多羅三藐三菩提。亦無有定法如來可說。何以故。如來所說法皆不可取不可說。非法非非法。何以故。一切圣人皆以無為法得名。  
　　論曰。此下證得法身復有二種。一智相法身。二福相法身。為欲得智相至得法身住處故。經言。須菩提于意云何如來得阿耨多羅三藐三菩提耶。此為依義。顯示翻于正覺菩提取故。說法者正覺所攝故。經言。有法可說阿耨多羅三藐三菩提者。是為說相。顯示至得法身故。無有定法者。上座須菩提道佛意故。世諦故。有菩提及得。是為欲愿攝持以方便故。二俱為有。若如世尊意說者二俱無有。為顯此故。經言。如我解世尊所說義等。又經言。何以故。如來所說法不可取不可說非法非非法者。是安立第一義。由說法故。知得菩提故。于說法中安立第一義。于中不可取者。謂正聞時。不可說者謂演說時。非法者分別性。非非法者法無我故。經言何以故。以無為故得名圣人者。無為者無分別義也。是故菩薩有學得名。無起無作中。如來轉依名為清凈。是故如來無學得名。于中初無為義者。三摩缽帝相應。及折伏散亂時顯了故。第二無為唯第一義者。無上覺故。自此已后一切住處中。皆顯以無為故得名圣人。應知前諸住處中未說無為得名。于此說阿耨多羅三藐三菩提中無為已竟。  
　　經曰。須菩提于意云何。若滿三千大千世界七寶。以用布施。須菩提于意云何。是善男子善女人。所得福德寧為多不。須菩提言甚多。婆伽婆甚多。修伽陀彼善男子善女人得福甚多。何以故。世尊是福德聚即非福德聚。是故如來說福德聚。佛言須菩提。共善男子善女人。以滿三千大千世界七寶。持用布施。若復于此經中受持。乃至四句偈等為他人說。其福勝彼無量不可數。何以故。須菩提一切諸佛阿耨多羅三藐三菩提法。皆從此經出。一切諸佛如來皆從此經生。須菩提所謂佛法者。即非佛法是名佛法。  
　　論曰。此下福相法身。為欲得福相至得法身住處故。經言于意云何。若人滿三千大千世界七寶。以用布施等。云何顯示即彼所有言說法身出生如來福相至得法身。于彼乃至說一四句偈生福甚多。況復如來所有福相至得法身。以何因緣于言說法身中。如是說一四句偈能生多福。為成就此義故。經言。何以故如來阿耨多羅三藐三菩提從此出者。于中普集十法行阿含故。諸佛世尊從此生者。世諦故言佛出生。以有菩提故。即此二并故名為佛法。以菩提及佛故。經言須菩提佛法者即非佛法。  
　　復次。經言其所生福勝彼無量阿僧祇者。此為依義。顯示對治福不生故。于中其福者。此為說相。顯示福相法身故。勝彼者。顯示欲愿攝持故。經言。世尊是福聚即非福聚。是故如來說福聚。及言須菩提佛法佛法者即非佛法是名佛法者。以此福聚及佛法。為攝取如來福相。法身中安立第一義。為隨順無為得名故。相應三摩缽帝及折伏散亂不復顯了言。甚多婆伽婆甚多修伽陀二語者。顯示攝心持心。以攝自心故言受持。為他說者解釋句味故。無量者過譬喻故。阿僧祇者顯多故。已說欲住處竟。  
金剛般若波羅蜜經論卷中  
　　經曰。須菩提于意云何。須陀洹能作是念。我得須陀洹果不。須菩提言。不也世尊。何以故。實無有法名須陀洹。不入色聲香味觸法。是名須陀洹。佛言。須菩提于意云何。斯陀含能作是念。我得斯陀含果不。須菩提言。不也世尊。何以故。實無有法名斯陀含。是名斯陀含。須菩提于意云何。阿那含能作是念。我得阿那含果不。須菩提言。不也世尊。何以故。實無有法名阿那含是名阿那含。須菩提于意云何。阿羅漢能作是念。我得阿羅漢果不。須菩提言。不也世尊。何以故。實無有法名阿羅漢。世尊若阿羅漢作是念。我得阿羅漢即為著我人眾生壽者。世尊佛說我得無諍三昧最為第一。世尊說我是離欲阿羅漢。世尊我不作是念。我是離欲阿羅漢。世尊我若作是念。我得阿羅漢。世尊則不記我無諍行第一。以須菩提實無所行。而名須菩提無諍無諍行。  
　　論曰。此下第五為修道得勝中無慢。如前略為八種住處。已下十二總名離障礙住處。對治應知。何者十二障礙。一慢二無慢而少聞。三多聞而小攀緣作念修道。四不小攀緣作念修道而舍眾生。五不舍眾生而樂隨外論散動。六雖不散動。而破影像相中無巧便。七雖有巧便而福資糧不具。八雖具福資糧。而樂味懈怠及利養等。九雖離懈怠利養而不能忍苦。十雖能忍苦而智資糧不具。十一雖具智資糧。而不自攝。十二雖能自攝而無教授。此中為離慢故。經言。須陀洹能作是念。我得須陀洹果不等。此為依義。顯示對治我得慢故。又復須陀洹能作是念者。即為說相。顯示無慢故。亦即是欲愿攝持。經言。世尊實無有法不入色聲香味觸者。此為安立第一義。若須陀洹如是念。我得須陀洹果即為有我想。若有我想則為有慢。應知如是乃至阿羅漢亦爾。上座須菩提自顯無諍行第一及離欲阿羅漢共有功德者。以己所證為令信故。以無有法得阿羅漢。及無所行故。說無諍無諍行。此中即為安立第一義。  
　　經曰。佛告須菩提于意云何。如來昔在燃燈佛所得阿耨多羅三藐三菩提法不。須菩提言。不也世尊。如來在然燈佛所。于法實無所得阿耨多羅三藐三菩提。  
　　論曰。此下第六為不離佛出時。依離障礙十二種中為離少聞故。經言。如來昔在燃燈佛所得阿耨多羅三藐三菩提法不等。謂彼佛出世承事供養時。有法可取離此分別故。依義等及對治等。隨義相應應知。  
　　經曰。佛告須菩提。若菩薩作是言。我莊嚴佛國土。彼菩薩不實語。何以故。須菩提如來所說莊嚴佛土者。則非莊嚴是名莊嚴佛土。是故須菩提。諸菩薩摩訶薩。應如是生清凈心。而無所住。不住色生心。不住聲香味觸法生心。應無所住而生其心。  
　　論曰。此下第七為愿凈佛土。依離障礙。十二種中為離小攀緣作念修道故。經言。須菩提若菩薩作是言我莊嚴佛國土等。若念嚴凈土者。則于色等事分別生味著。為離此故。經言。是故須菩提諸菩薩摩訶薩應如是生清凈心。而無所住。不住色聲香味觸法等。  
　　經曰。須菩提譬如有人身如須彌山王。須菩提于意云何。是身為大不。須菩提言甚大。世尊。何以故。佛說非身是名大身。彼身非身是名大身。  
　　論曰。此下第八為成熟眾生。依離障礙。十二種中為離舍眾生故。經言。須菩提譬如有人身如須彌山王如是等。此何所顯示。為成熟欲界眾生故。彼羅睺阿修羅王等。一切大身量如須彌。尚不應見其自體。何況余者。經言。如來說為非體者。顯示法無我故。彼體非體者。顯示法體無生無作故。此即顯示自性與相及差別故。  
　　經曰。佛言須菩提。如恒河中所有沙數。如是沙等恒河于意云何。是諸恒河沙寧為多不。須菩提言甚多。世尊。但諸恒河尚多無數。何況其沙。佛言。須菩提我今實言告汝。若有善男子善女人。以七寶滿爾數恒沙數世界。以施諸佛如來。須菩提于意云何。彼善男子善女人。得福多不。須菩提言甚多。世尊彼善男子善女人得福甚多。佛言須菩提以七寶滿爾數恒河沙世界。持用布施。若善男子善女人。于此法門乃至受持四句偈等。為他人說。而此福德勝前福德無量阿僧祇。復次須菩提隨所有處。說是法門乃至四句偈等。當知此處一切世間天人阿修羅。皆應供養如佛塔廟。何況有人盡能受持讀誦此經。須菩提當知。是人成就最上第一希有之法。若是經典所在之處。則為有佛。若尊重似佛。爾時須菩提白佛言。世尊當何名此法門。我等云何奉持。佛告須菩提。是法門名為金剛般若波羅蜜。以是名字汝當奉持。何以故。須菩提佛說般若波羅蜜。則非般若波羅蜜。須菩提于意云何。如來有所說法不。須菩提言。世尊如來無所說法。  
　　論曰。此下第九為遠離隨順外論散亂。依離障礙。十二種中為離樂外。離散亂故。經說四種因緣。顯示此法勝異也。一攝取福德。二天等供養。三難作。四起如來等念。經言。須菩提如恒河中所有沙數等者。是攝取福德。經言。須菩提隨所有處說是法門等者。是天等供養。經言。須菩提當知是人成就最上第一希有等者。是難作。經言。若是經典所在之處等者。是起如來等念。于中說者為他直說故。授者教授他故。顯示此樂外論散亂對治法勝異已。于如是法中。或起如言執義為對治彼未來罪故。經言。佛說般若波羅蜜則非般若波羅蜜故。如般若波羅蜜非波羅蜜。如是亦無有余法如來說者。為顯此義故。經言。須菩提于意云何。如來有所說法不。此顯示自相及平等相法門第一義也。  
　　經曰。須菩提于意云何。三千大千世界所有微塵是為多不。須菩提言。彼微塵甚多。世尊。須菩提是諸微塵如來說非微塵。是名微塵。如來說世界非世界。是名世界。  
　　論曰。此下第十明色及眾生身摶取中觀破相應行。依離障礙。十二種中為離于影像相。自在中無巧便故。經言。須菩提于意云何。三千大千世界所有微塵如是等彼不限量。攀緣作意菩薩恒于世界攀緣作意修習故。說三千大千世界。于中為破色身影像相故。顯示二種方便。一細作方便。如三千大千世界所有微塵寧為多不等。二不念方便。如經是諸微塵如來說非微塵是名微塵故。為破眾生身影像相故。經言。如來說世界非世界是名世界故。于中世界顯眾生世也。但以名身名為眾生世。不念名身方便即是顯示故。彼影像相不復說細作方便也。  
　　經曰。佛言須菩提。于意云何可以三十二大人相見如來不。須菩提言。不也世尊。何以故。如來說三十二大人相即是非相。是名三十二大人相。  
　　論曰。此下第十一明供養給侍如來。依離障礙。十二種中為離不具福資糧故。經言。于意云何可以三十二大人相見如來不者。顯示為福資糧故。親近供養如來時。不應以相成就見如來。云何見。應見第一義法身故。  
　　經曰。佛言須菩提。若善男子善女人。以恒河沙等身命布施。若復有人。于此法門中乃至受持四句偈等為他人說。其福甚多無量阿僧祇。爾時須菩提聞說是經深解義趣。涕淚悲泣捫淚而白佛言。希有婆伽婆希有修伽陀。佛說如是甚深法門。我從昔來所得慧眼未曾得聞如是法門。何以故。須菩提。佛說般若波羅蜜即非般若波羅蜜。世尊若復有人。得聞是經信心清凈則生實相。當知是人成就第一希有功德。世尊是實相者。則是非相。是故如來說名實相。實相世尊我今得聞如是法門信解受持不足為難。若當來世其有眾生。得聞是法門信解受持是人則為第一希有。何以故。此人無我相人相眾生相壽者相。何以故。我相即是非相。人相眾生相壽者相即是非相。何以故。離一切諸相則名諸佛。佛告須菩提如是如是。若復有人得聞是經。不驚不怖不畏。當知是人甚為希有。何以故。須菩提如來說第一波羅蜜非第一波羅蜜。如來說第一波羅蜜者。彼無量諸佛亦說波羅蜜。是名第一波羅蜜。  
　　論曰。此下第十二遠離利養及疲乏熱惱故。不起精進及退失等。依離障礙。十二種中為離懈怠利養等樂味故。經言。須菩提若有善男子善女人。以恒河沙等身命布施。如是等于中身有疲乏心有熱惱。以此二種于彼精進。若退若不發。此何所顯示。如此舍爾許身。自所有福不及此福。云何以一身著懈怠等故。而為障礙。何故此中上座須菩提流淚而言。我未曾聞如是等法門也。以聞此勝福甚多過于舍無量身。更不說余勝福故。若聞如是勝福故。發起精進已。若于此法中生如義想為離此過故。經言。若復有人得聞是經信心清凈則生實相。當知。是人成就第一希有功德等。即于如是實相中。為離實相分別故。經言。是實相者即是非相。如是等經言。世尊。我今得聞如是法門。信解受持不足為難。若當來世其有眾生。得聞是法門信解受持。是人則為第一希有。如是等此何義。為令味著利養過懈怠。諸菩薩生慚愧故。于未來正法滅時。尚有菩薩于此法門受持故。無人等取及法取。云何汝等于正法興時。遠離修行不生慚愧也。經言。此人無我相人相眾生相壽者相者。顯示無人取也。我相即非相等者。顯示無法取也。經言。何以故。離一切諸相即名諸佛者。顯示諸菩薩順學相。諸佛世尊離一切相。是故我等亦應如是學。此等經文為離退精進故說。于中言。若分別若信解者。后句釋前句也。受者受文字也。持者持義也。為離不發起精進故。經言。若復有人得聞是經不驚不怖不畏等者。以驚等故不發起精進也。于聲聞乘中。世尊說有法及有空。于聽聞此經時聞法無有故驚。聞空無有故怖。于思量時于二不有。理中不能相應故畏。更有別釋為三種。無自性故。應知。謂相生第一義等無自性故。經言。何以故。須菩提如來說第一波羅蜜非第一波羅蜜者。此有何義。復說第二生慚愧處故。言此法如是勝上汝等不應放逸。于中以于余波羅蜜中勝故。名第一波羅蜜。又經言。如來說第一波羅蜜者。彼無量諸佛亦說波羅蜜者。此言顯示一切諸佛同說第一是故名第一。  
　　經曰。須菩提。如來說忍辱波羅蜜。即非忍辱波羅蜜。何以故。須菩提。如我昔為歌利王割截身體。我于爾時。無我相無眾生相無人相無壽者相。無相亦非無相。何以故。須菩提。我于往昔節節支解時。若有我相眾生相人相壽者相。應生嗔恨。須菩提。又念。過去于五百世作忍辱仙人。于爾所世無我相無眾生相無人相無壽者相。是故須菩提。菩薩應離一切相。發阿耨多羅三藐三菩提心。何以故。若心有住則為非住。不應住色生心。不應住聲香味觸法生心。應生無所住心。是故佛說菩薩心不住色布施。須菩提。菩薩為利益一切眾生。應如是布施須菩提言。世尊。一切眾生相即非相。何以故。如來說一切眾生即非眾生。須菩提。如來是真語者實語者如語者不異語者。須菩提。如來所得法所說法無實無妄語。須菩提。譬如有人入闇則無所見。若菩薩心住于事而行布施。亦復如是。須菩提。譬如人有目夜分已盡。日光明照見種種色。若菩薩不住于事行于布施。亦復如是。  
　　論曰。此下第十三明忍苦依離障礙。十二種中為離不能忍苦故。經言。須菩提。如來說忍辱波羅蜜等。于中有二。一能忍二離不能忍。能忍有三。一如所能忍。二忍相。三種類忍。于中如所能忍以何相生忍處。如忍差別顯示對治。彼因緣故。何者能忍。謂達法無我故。云何得顯示。如經言。如來說忍辱波羅蜜。即非忍辱波羅蜜故。云何應知忍相。若他于己起惡等時。由無有我等相故。不生嗔想。亦不于羼提波羅蜜中生有想。于非波羅蜜中生無想。此云何顯示。經言。如我昔為歌利王割截身體。我于爾時無有我等相。及無相亦非無相等故。何者種類忍亦有二種。一極苦忍。二相續苦忍。此云何顯示。經言。須菩提。我于往昔節節支解時。若有我相應生嗔恨等。云何相續苦忍。經言。須菩提。又念。過去于五百世作忍辱仙人等。不忍因緣者。有三種苦。一流轉苦。二眾生相違苦。三乏受用苦。于中經言。是故須菩提。菩薩應離一切相發阿耨多羅三藐三菩提心等。此為顯示流轉苦忍因緣對治。發菩提心者。以三種苦相故。則不欲發心故。說應離一切相等。此中一切相者。為顯如是等三苦相也。若著色等則于流轉苦中疲乏故。菩提心不生故。經言。不住色生心等如前說。不住非法者。謂非法無我也。于非法及法無我中。皆不住故為成就。彼諸不住故。說遮余事。經言。應生無所住心。何以故。若有心住即為非住等。經言。須菩提。菩薩為利益一切眾生。應如是布施。乃至一切眾生即非眾生等。此顯示對治眾生相違苦忍。即為一切眾生而行于舍。云何于彼應生嗔也。由不能無眾生及眾生想。以此因緣故。眾生相違時。即生疲乏故。顯示人無我法無我等。經言。須菩提。如來是真語者等。此何所顯示。欲令信如來故能忍。于中真語者。為顯世諦相故。實語者為顯世諦修行有煩惱及清凈相故。于中實者。此行煩惱此行清凈故。如語者。為第一義諦相故。不異語者。為第一義諦修行有煩惱及清凈相故。說此真語等。已于此中如言說性起執著。為遣此故。經言。須菩提。如來所得法所說法。無實無妄語故。無實者。如言說性非有故。無妄者。不如言說自性有故。經言。須菩提。譬如有人入闇。如是等顯示乏受用苦忍因緣對治。若為果報布施。便著于事而行舍施。于彼喜于欲樂若受中不解出離。猶如入闇。不知我何所趣。彼喜欲樂亦爾。若不著于事而行布施。如有眼丈夫夜過。日出見種種色隨意所趣。應如是見。彼無明夜過慧日出已種種爾焰如實見之。彼不知解出離欲樂苦受故。喜樂欲樂。  
　　經曰。復次須菩提。若有善男子善女人。能于此法門受持讀誦修行。則為如來以佛智慧悉知是人。悉見是人。悉覺是人。皆得成就無量無邊功德聚。須菩提。若有善男子善女人。初日分以恒河沙等身布施。中日分復以恒河沙等身布施。后日分復以恒河沙等身布施。如是舍恒河沙等無量身。如是百千萬億那由他劫以身布施。若復有人。聞此法門信心不謗。其福勝彼無量阿僧祇。何況書寫受持讀誦修行為人廣說。須菩提以要言之。是經有不可思議不可稱量無邊功德。此法門如來為發大乘者說。為發最上乘者說。若有人能受持讀誦修行此經。廣為人說。如來悉知是人悉見是人。皆成就不可思議不可稱無有邊無量功德聚。如是人等。則為荷擔如來阿耨多羅三藐三菩提。何以故。須菩提。若樂小法者。則于此經不能受持讀誦修行為人解說。若有我見眾生見人見壽者見。于此法門能受持讀誦修行為人解說者。無有是處。須菩提。在在處處若有此經。一切世間天人阿修羅所應供養。當知。此處則為是塔。皆應恭敬作禮圍繞。以諸華香而散其處。復次須菩提。若善男子善女人。受持讀誦此經。為人輕賤。何以故。是人先世罪業應墮惡道。以今世人輕賤故。先世罪業則為消滅。當得阿耨多羅三藐三菩提。須菩提。我念過去無量阿僧祇阿僧祇劫。于燃燈佛前得值八千四億那由他百千萬諸佛。我皆親承供養無空過者。須菩提。如是無量諸佛。我皆親承供養無空過者。若復有人于后世末世。能受持讀誦修行此經所得功德。我所供養諸佛功德。于彼百分不及一。千萬億分乃至算數譬喻所不能及。須菩提。若有善男子善女人。于后世末世。有受持讀誦修行此經。所得功德若我具說者。或有人聞心則狂亂疑惑不信。須菩提。當知。是法門不可思議。果報亦不可思議。  
　　論曰。此下第十四離寂靜味。依離障礙十二種中。為離闕少智資糧故。經言。復次須菩提。若有善男子善女人。能于此法門受持讀誦修行等。此中為離三摩提攀緣。顯示與法相應。有五種勝功德。一如來憶念親近。二攝福德。三贊嘆法及修行。四天等供養。五滅罪。何者如來憶念親近。經言。受持讀誦等。如來以佛智知。彼如來以佛眼見彼等。于中受者習誦故。持者不妄故。若讀若誦者。此說受持因故。為欲受故讀。為欲持故誦。又復讀者習誦故。持者總覽義故。何者攝福德。經言。皆得成就無量無邊功德聚等。何者贊嘆法及修行。經言。須菩提。以要言之。是經有不可思議不可稱量等。此為贊嘆法。于中不可思者。唯自覺故。不可稱者。無有等及勝故。經言。此法門如來為發大乘者說為發最上乘者說者。此成就不可稱義。于中余乘不及故最上。煩惱障智障凈故最勝。應知。經言。若有人能受持讀誦修行此經廣為人說等者。此為贊嘆修行。于中如來知見成就無量功德聚者。是總說也。不可思不可稱不可量者。解釋故。如是人等則為荷擔如來阿耨多羅三藐三菩提者。謂肩負菩薩重擔故。經言。須菩提。若樂小法者。則于此經不能受持讀誦修行為人解說者。謂聲聞獨覺乘者故。經言。若有我等見。乃至受持無有是處者。謂有人我見眾生而自謂菩薩者故。何者天等供養。經言。須菩提。在在處處若有此經一切世間天人阿修羅所應供養等者。于中以華鬘燒香薰香涂香末香衣蓋幢旛等。供養恭敬禮拜右繞故名支提。何者滅罪。經言。若善男子善女人。受持讀誦此經為人輕賤等故者。此毀辱事有無量門。為顯示此故說輕賤。經言。當得阿耨多羅三藐三菩提者。顯示滅罪故。前所說以此因緣出生無量阿僧祇多福者。今當解釋。彼無量阿僧祇義應知。威力者。成熟熾然故。多者具足故。于中經言。須菩提我念過去無量阿僧祇阿僧祇劫等者。此顯示威力故。即是福聚威力。以彼所有福聚遠絕高勝故。此中阿僧祇劫者。乃至燃燈佛故。應知。過阿僧祇者更過前故。親承者供養故。不空過者。常不離供養故。經言。須菩提。若有善男子善女人。于后末世有受持讀誦修行此經。所得功德若我具說者。或有人聞心則狂亂。如是等此顯示多故。或為狂因。或得亂心果。應知。此之彼威力及彼多等。何人能說。是故經言。須菩提當知。是法門不可思議。果報亦不可思議。此顯示彼福體及果不可測量故。  
　　經曰。爾時須菩提白佛言。世尊。云何菩薩發阿耨多羅三藐三菩提心。云何住。云何修行。云何降伏其心。佛告須菩提。菩薩發阿耨多羅三藐三菩提心者。當生如是心。我應滅度一切眾生令入無余涅槃界。如是滅度一切眾生已。而無一眾生實滅度者。何以故。須菩提。若菩薩有眾生相人相壽者相。則非菩薩。何以故。須菩提。實無有法名為菩薩發阿耨多羅三藐三菩提心者。  
　　論曰。此下第十五于證道時遠離喜動。依離障礙十二種中為遠離自取故。經言。須菩提白佛言。世尊。云何菩薩發菩提心住修行等。何故復發起此初時問也。將入證道菩薩。自見得勝處。作是念。我如是住。如是修行。如是降伏心。我滅度眾生。為對治此故。須菩提問。當于彼時如所應住。如所修行如所應降伏心。及世尊答當生如是心等。又經言。須菩提。若菩薩有眾生等者。為顯我執取。或隨眠故。若言我正行菩薩乘。此為我取對治彼故。經言。須菩提。實無有法名為菩薩發阿耨多羅三藐三菩提心者。  
　　經曰。須菩提。于意云何。如來于燃燈佛所。有法得阿耨多羅三藐三菩提不。須菩提白佛言。不也世尊。如我解佛所說義。佛于然燈佛所。無有法得阿耨多羅三藐三菩提。佛言。如是如是。須菩提。實無有法。如來于然燈佛所。得阿耨多羅三藐三菩提。須菩提。若有法如來得阿耨多羅三藐三菩提者。然燈佛則不與我授記。汝于來世當得作佛。號釋迦牟尼。以實無有法得阿耨多羅三藐三菩提。是故然燈佛與我授記。作如是言。摩那婆汝于來世。當得作佛號釋迦牟尼。何以故。須菩提。言如來者。即實真如。須菩提。若有人言。如來得阿耨多羅三藐三菩提者。是人不實語。須菩提。實無有法佛得阿耨多羅三藐三菩提。須菩提。如來所得阿耨多羅三藐三菩提。于是中不實不妄語。是故如來說一切法皆是佛法。須菩提。所言一切法一切法者即非一切法。是故名一切法。  
　　論曰。此下第十六求教授。依離障礙十二種中為離無教授故。經言。須菩提。于意云何。如來于燃燈佛所。有法得阿耨多羅三藐三菩提不。如是等。又經言。須菩提。若有法如來得阿耨多羅三藐三菩提者。然燈佛則不與我授記。汝于來世當得作佛等。此有何意。若菩提法可說。如彼然燈如來所說者。我于彼時便得菩提。然燈如來則不授記言我得等。以彼法不可說故。我于彼時不得菩提。是故與我授記。此是其義應知。又何故彼法不可說。經言。須菩提。言如來者即實真如故。如清凈故名為如來。以如不可說故作此說。清凈如名為真如。猶如真金。或言。然燈如來所于法不得菩提。世尊后時自得菩提。為離此取故。經言。須菩提。若有人言。如來得阿耨多羅三藐三菩提者。是人不實語等故。又經言。須菩提。如來所得阿耨多羅三藐三菩提。于是中不實不妄語者。顯示真如無二故。云何不實。謂言說故。不妄者。謂彼菩提不無世間言說故。經言。是故如來說一切法皆是佛法者。此何義。顯一切法法如清凈故。如者遍一切法故。此是其義。又彼一切法法體不成就。為安立第一義故。經言。須菩提。所言一切法一切法者。即非一切法是名一切法故。  
金剛般若波羅蜜經論卷下  
　　經曰。須菩提。譬如有人其身妙大。須菩提言。世尊。如來說人身妙大則非大身。是故如來說名大身。佛言。須菩提。菩薩亦如是。若作是言。我當滅度無量眾生則非菩薩。佛言。須菩提。于意云何。頗有實法名為菩薩不。須菩提言。不也世尊。實無有法名為菩薩。是故佛說一切法無眾生無人無壽者。  
　　論曰。此下第十七為入證道故。經言。須菩提。譬如有人其身妙大。如是等顯示入證道時得智慧故離慢。云何得智。有二種智故。一攝種性智。二平等智。若得智已得生如來家。得決定紹佛種。此為攝種性智。得此已能得妙身。于中妙身者。謂至得身成就。身得畢竟轉依故。大身者。一切眾生身攝身故。若于此家長夜愿生。既得生已便得彼身。是名妙身平等智。復有五種平等因緣。一粗惡平等。二法無我平等。三斷相應平等。四無希望心相應平等。五一切菩薩證道平等。得此等故。得為大身。攝一切眾生大身故。于彼身中安立非自非他故。經言。世尊。如來說人身妙大則非大身。是故如來說名大身等者。于此妙身等中。安立第一義。如是等是為得智慧。云何離慢。經言。須菩提。菩薩亦如是。若作是言。我當滅度無量眾生等。此云何可知。若作是念。我滅度眾生。我是菩薩。應知。此是慢者非實義菩薩。為顯示此故。經言。是故佛說一切法無眾生等。若菩薩有眾生念。則不得妙身大身故。  
　　經曰。須菩提。若菩薩作是言。我莊嚴佛國土是不名菩薩。何以故。如來說莊嚴佛土。莊嚴佛土者即非莊嚴。是名莊嚴佛國土。須菩提。若菩薩通達無我。無我法者。如來說名真是菩薩菩薩。  
　　論曰。此下第十八上求佛地。應知。彼地復有六種。具足攝轉依。具足一國土凈具足。二無上見智凈具足。三福自在具足。四身具足。五語具足。六心具足。為國土凈具足三摩缽帝故。經言。須菩提。若菩薩作是言。我莊嚴佛國土。是不名菩薩。如是等此義為于共見正行中轉故。為斷彼故。安立第一義。經言。即非莊嚴是名莊嚴國土等。又經言。須菩提。若菩薩通達無我無我法者。此言為二種無我故。謂人無我法無我。又經言。如來說名菩薩。菩薩者為于彼二種無我中二種正覺故。此等云何顯示。若言我成就即為人我。取莊嚴國土者是法我取。此非菩薩。  
　　經曰。須菩提。于意云何。如來有肉眼不。須菩提言。如是世尊。如來有肉眼。佛言。須菩提。于意云何。如來有天眼不。須菩提言。如是世尊。如來有天眼。佛言。須菩提。于意云何。如來有慧眼不。須菩提言。如是世尊。如來有慧眼。佛言。須菩提。于意云何。如來有法眼不。須菩提言。如是世尊。如來有法眼。佛言。須菩提。于意云何。如來有佛眼不。須菩提言。如是世尊。如來有佛眼。佛言。須菩提。于意云何。如恒河中所有沙。佛說是沙不。須菩提言。如是世尊。如來說是沙。佛言。須菩提。于意云何。如一恒河中所有沙。有如是等恒河。是諸恒河所有沙數佛世界。如是世界寧為多不。須菩提言。彼世界甚多世尊。佛告須菩提。爾所世界中所有眾生若干種心住如來悉知。何以故。如來說諸心住皆為非心住。是名為心住。何以故。須菩提。過去心不可得。現在心不可得。未來心不可得。  
　　論曰。此下第二為無上見智凈具足故。經言。須菩提。于意云何。如來有肉眼不。如是等于中二種。一為見凈。二為智凈。如來不唯有慧眼。為令知見凈勝故。顯示有五種眼。若異此則唯求慧眼見凈故于中略說有四種眼。謂色攝。第一義諦攝。世諦攝。一切種一切應知攝。色攝復有二種。謂法界修果。此為五眼粗境界。故是初色攝第一義智力故。世智不顛倒轉。是故第一義諦攝在。先于中為人說法。若彼法為彼人施設。此智說名法眼。一切應知中一切種無功用智。說名佛眼。此等名為見凈。如經須菩提。于意云何。如恒河中所有沙。如是等此為智凈。于中心住者。謂三世心。若干種者。應知有二種。謂染及凈。即是共欲心離欲心等。世者說過去等分。于此二中安立第一義故。經言。如來說諸心住皆為非心住。乃至過去心不可得等。于中過去心不可得者。已滅故。未來者未有故。現在者第一義故。為應知中證故安立見。為教彼彼眾生寂靜心故安立智。于此智凈中。說心住即非心住。如是見凈中。何故不說眼即非也。以一住處故。見智凈后安立第一義故。初亦得成就。  
　　經曰。須菩提。于意云何。若有人以滿三千大千世界七寶持用布施。是善男子善女人。以是因緣得福多不。須菩提言。如是世尊。此人以是因緣得福甚多。佛言。如是如是。須菩提。彼善男子善女人。人以是因緣得福德聚多。須菩提。若福德聚有實。如來則不說福德聚福德聚。  
　　論曰。此下第三為福自在具足故。經言。須菩提。于意云何。若有人以滿三千大千世界等。于中亦安立第一義故。經言。須菩提。若福德聚有實等。  
　　經曰。須菩提。于意云何。佛可以具足色身見不。須菩提言。不也世尊。如來不應以色身見。何以故。如來說具足色身。即非具足色身。是故如來說名具足色身。佛言。須菩提。于意云何。如來可以具足諸相見不。須菩提言。不也世尊。如來不應以具足諸相見。何以故。如來說諸相具足即非具足。是故如來說名諸相具足。  
　　論曰。此下第四為身具足故。于中復有二種。一為好具足。二為相具足。為好具足故。經言須菩提于意云何。佛可以具足色身見不。如是等于中亦以安立第一義故。經言。如來說非具足等為相身具足故。經言。須菩提。于意云何。如來可以具足諸相見不。如是等。  
　　經曰。佛言。須菩提。于意云何。汝謂如來作是念。我當有所說法耶。須菩提。莫作是念。何以故。若人言如來有所說法。則為謗佛。不能解我所說故。何以故。須菩提。如來說法。說法者無法可說。是名說法。  
　　論曰。此下第五為語具足故。經言。須菩提。于意云何。汝謂如來作是念。我當有所說法耶。如是等于中安立第一義故。經言。如來說法說法者等。  
　　經曰。爾時慧命須菩提白佛言。世尊。頗有眾生于未來世聞說是法生信心不。佛言。須菩提。彼非眾生非不眾生。何以故。須菩提。眾生眾生者如來說非眾生。是名眾生。  
　　論曰。此下第六心具足。于心具足中復有六種。一為念處。二為正覺。三為施設大利法。四為攝取法身。五為不住生死涅槃。六為行住凈。應知。于心具足中為念處故。經言。世尊。頗有眾生于未來世。聞說是法生信心不。如是等此處于諸眾生中。顯示如世尊念處故。彼非眾生者。第一義故。非不眾生者。世諦故。是人即為希有第一者。顯示說第一義。是不共及相應故。此文如前說。  
　　經曰。佛言。須菩提。于意云何。如來得阿耨多羅三藐三菩提耶。須菩提言。不也世尊。世尊無有少法如來得阿耨多羅三藐三菩提。佛言。如是如是。須菩提。我于阿耨多羅三藐三菩提。乃至無有少法可得。是名阿耨多羅三藐三菩提。復次須菩提。是法平等無有高下。是名阿耨多羅三藐三菩提。以無眾生無人無壽者。得平等阿耨多羅三藐三菩提。修一切善法。得阿耨多羅三藐三菩提。須菩提。所言善法善法者。如來說非善法。是名善法。  
　　論曰。此下第二于彼心具足中為正覺故。經言。須菩提。于意云何。如來得阿耨多羅三藐三菩提耶。如是等于中無有法者。為離有見過。已顯示菩提及菩提道故。彼復顯示菩提。有二種因緣。謂阿耨多羅語故。三藐三佛陀語故。于中經言。無有少法如來得阿耨多羅者。此為阿耨多羅語故。此顯示菩提自相故。菩提解脫相故。彼中無微塵許法有體。是故亦不可得。亦無所有。應知。經言。復次須菩提是法平等者。為三藐三佛陀語故。顯示菩提者人平等相。于中平等者。以菩提法故得知是佛。此中經言無有高下者。顯示一切諸佛第一義中壽命等無高下故。經言。以無眾生無人無壽者。得平等阿耨多羅三藐三菩提者。顯示菩提。于生死法平等相故。經言。一切善法得阿耨多羅三藐三菩提者。顯示菩提道故。經言。所言善法善法者。如來說非善法。是名善法等者。此安立第一義相故。  
　　經曰。須菩提。三千大千世界中所有諸須彌山王。如是等七寶聚。有人持用布施。若人以此般若波羅蜜經乃至四句偈等。受持讀誦為他人說。于前福德百分不及一。千分不及一。百千萬分不及一。歐羅分不及一。數分不及一。優波尼沙陀分不及一。乃至算數譬喻所不能及。須菩提。于意云何。汝謂如來作是念。我度眾生耶。須菩提。莫作是見。何以故。實無有眾生如來度者。佛言。須菩提。若有實眾生如來度者。如來則有我人眾生壽者相。須菩提。如來說有我者。則非有我。而毛道凡夫生者以為有我。須菩提。毛道凡夫生者。如來說名非生。是故言毛道凡夫生。  
　　論曰。此下第三于彼生具足中。為施設大利法故。經言。三千大千世界中。所有諸須彌山王。如是等于中為安立第一義教授故。經言。汝謂如來作是念。我度眾生耶。如是等。又經言。如來則有我人眾生壽者相等者。此有何義。如來如爾焰而知。是故若有眾生如來則為有我取。若實無我而言有我取。為離此著故。經言。須菩提。如來說有我者。則非有我。如是等。是故但小兒凡夫有如是取故。經言。須菩提毛道凡夫生者。如來說名非生。是故言毛道凡夫生故。  
　　經曰須菩提。于意云何。可以相成就得見如來不。須菩提言。如我解如來所說義。不以相成就得見如來。佛言。如是如是。須菩提。不以相成就得見如來。佛言。須菩提。若以相成就觀如來者。轉輪圣王應是如來。是故非以相成就得見如來。爾時世尊而說偈言。  
　　若以色見我　　以音聲求我 
　　是人行邪道　　不能見如來 
　　彼如來妙體　　即法身諸佛 
　　法體不可見　　彼識不能知  
　　須菩提。于意云何。如來可以相成就。得阿耨多羅三藐三菩提耶。須菩提。莫作是念。如來以相成就得阿耨多羅三藐三菩提。  
　　論曰。此下第四于彼心具足中為攝取法身故。經言。須菩提。于意云何。可以相成就得見如來不。如是等。于中初偈顯示如所不應見不可見故。云何不可見。諸見世諦故。是人行邪靜者。定名為靜。以得禪者。說名寂靜。說名寂靜者故。又復禪名思惟修故。于中思者意所攝。修者識所攝。言寂靜者。即說覺及識。此世諦所攝。應知。彼不能見者。謂彼世諦行者。第二偈顯示如彼不應見。及不應因緣。謂初分次分于中偈言以法應見佛者。法者謂真如義也。此何因緣。偈言。導師法為身故。以如為緣故。出生諸佛凈身此不可見但應見法故彼不應見。復何因緣故不可見。以彼法真如相故。非如言說而知唯自證知故。不如言說者非見實不能知故。為顯示此義故。偈言。法體不可見。彼識不能知故。于此住處中得顯示以法身應見如來。非以相具足故。若爾如來雖不應以相具足見。應相具足為因得阿耨多羅三藐三菩提。為離此著故。經言。須菩提。于意云何。如來可以相成就得阿耨多羅三藐三菩提。須菩提莫作是念等者。此義明相具足。體非菩提亦不以相具足為因也。以相是色自性故。  
　　經曰。須菩提。汝若作是念。菩薩發阿耨多羅三藐三菩提心者。說諸法斷滅相。須菩提。莫作是念。菩薩發阿耨多羅三藐三菩提心。說諸法斷滅相。何以故。菩薩發阿耨多羅三藐三菩提心者。于法不說斷滅相。須菩提。若善男子善女人。以滿恒河沙等世界七寶持用布施。若有菩薩知一切法無我得無生法忍。此功德勝前所得福德。須菩提。以諸菩薩不取福德故。須菩提白佛言。世尊。菩薩不取福德。佛言。須菩提。菩薩受福德不取福德。是故菩薩取福德。  
　　論曰。此下第五于彼心具足中。為不住生死涅槃故。于中有二。一為不住涅槃。二為不住生死。為不住涅槃故。須菩提。汝若作是念。菩薩發阿耨多羅三藐三菩提心者。說諸法斷滅相。如是等。于中經言。于法不說斷滅者。謂如所住法而通達。不斷一切生死影像法。于涅槃自在行利益眾生事。此中為遮一向寂靜故。顯示不住涅槃。若不住涅槃應受生死苦惱。為離此著顯示不住流轉故。經言。須菩提。若善男子善女人以滿恒河沙等世界七寶持用布施。如是等。于中經言。無我無生法忍者何義。如來于有為法得自在故。無彼生死法我。又非業煩惱力生故。無生故名無我。無生者。此中云何得顯示。如說攝取余福。尚于生死中不受苦惱。何況菩薩于無我無生法中得忍。已所生福德勝多于彼。經言。須菩提以諸菩薩不取福德者。此顯示不住生死故。若住生死即受福聚。又經言。須菩提白佛言。世尊菩薩不取福德者。此有何義。以世尊于余處說應受福聚故。經言。佛言。須菩提。菩薩受福德不取福德。是故菩薩取福德者。此顯示以方便應受而不應取故。受者說有故。取者修彼道故。如福聚及果中皆不應著。  
　　經曰。須菩提。若有人言。如來若去若來若住若坐若臥。是人不解我所說義何以故。如來者無所至去無所從來故名如來。  
　　論曰。此下第六于心具足中為行住凈。于中復有三種。一威儀行住。二名色觀破自在行住。三不染行住。應知。為威儀行住故。經言。須菩提。若有人言。如來若去若來等。于中行者謂去來。住者謂余威儀。  
　　經曰。須菩提。若善男子善女人。以三千大千世界微塵。復以爾許微塵世界。碎為微塵阿僧祇。須菩提。于意云何。是微塵眾寧為多不。須菩提言。彼微塵眾甚多世尊。何以故。若是微塵眾實有者。佛則不說是微塵眾。何以故。佛說微塵眾則非微塵眾。是故佛說微塵眾世界。如來所說三千大千世界則非世界。是故佛說三千大千世界。何以故。若世界實有者。則是一合相。如來說一合相則非一合相。是故佛說一合相。佛言。須菩提。一合相者。則是不可說。但凡夫之人貪著其事。何以故。須菩提。若人如是言。佛說我見人見眾生見壽者見。須菩提。于意云何。是人所說為正語不。須菩提言。不也世尊。何以故。世尊如來說我見人見眾生見壽者見。即非我見人見眾生見壽者見。是名我見人見眾生見壽者見。須菩提。菩薩發阿耨多羅三藐三菩提心者。于一切法應如是知如是見如是信。如是不住法相。何以故。須菩提所言。法相法相者。如來說即非法相。是名法相。  
　　論曰。此下第二為破名色身自在行住故。經言。須菩提。若善男子善女人。以三千大千世界微塵。如是等。于中細末方便。乃無所見方便等。此破如前說。應知。經言。彼微塵眾甚多世尊者。是細末方便。經言。若是微塵眾實有者。佛則不說是微塵眾等者。是為無所見方便。此說有何義。若微塵眾第一義是有者。世尊則不說非聚。經言。佛說微塵眾則非微塵眾。是故佛說微塵眾以此聚體不成故。若異此者雖不說亦自知是聚何義須說。經言。如來所說三千大千世界等者。此是無所見方便。此破名身亦如前說。應知。于中世界者。謂明眾生世故。彼唯名身得名故。經言。若世界實有者。則是一合相者。于中為并說。若世界若微塵界故。有二種摶取。謂一摶取及差別摶取眾生類。眾生世界有者。此為一摶取。微塵有者。此為差別摶取。以取微塵眾集故。經言。如來說一合相則非一合相等者。此上座須菩提安立第一義故。世尊為成就如是義故。經說一合相者。即是不可說等。此何所顯示。世言說故有。彼摶取第一義故。彼法不可說。彼小兒凡夫如言說取。非第一義。已說無所見方便。破義未說。無所見中入相應三昧時不分別。謂如所不分別。及何人何法何方便。云何不分別。此后具說。經言。須菩提。若人如是言。佛說我見等。以等顯示如所不分別。云何得顯示。如外道說我。如來說為我見故。安置人無我。又為說有此我見故。安置法無我。若有彼我見是見所攝。如是觀察菩薩入相應三昧時。不復分別。即此觀察為入方便。經言。須菩提菩薩發阿耨多羅三藐三菩提心者。此顯示無分別人。經言。于一切法者。此顯示于何法不分別。經言。應如是知如是見如是信者。此顯示增上心增上智故。于無分別中知見勝解。于中若智依止奢摩他故知。依止毗缽舍那故見。此二依止三摩提故。勝解以三摩提自在故。解內攀緣影像彼名勝解。經言。如是不住法相者。此正顯示無分別。經言。所言法相法相者。如來說即非法相是名法相者。此顯示法相中不共義及相應義。如前已說。如是一切住處中。相應三摩提方便亦爾。應知。欲愿及攝散二種如前所說。更無別義。是故不復說其方便。  
　　經曰。須菩提。若有菩薩摩訶薩。以滿無量阿僧祇世界七寶持用布施。若有善男子善女人。發菩薩心者。于此般若波羅蜜經乃至四句偈等。受持讀誦為他人說。其福德勝彼無量阿僧祇。云何為人演說。而不名說。是名為說。  
　　一切有為法　　如星翳燈幻 
　　露泡夢電云　　應作如是觀  
　　論曰。此下第三為不染行住。于中二種。一為說法不染。二為流轉不染。為說法不染故。經言。須菩提。若有菩薩摩訶薩。以滿無量阿僧祇世界七寶如是等。此何所顯示。以有如是大利益故。決定應演說。如是演說而無所染。經言。云何為人演說而不名說。是名為說者。此有何義。顯示不可言說故。不演說彼法。有可說體應如是演說。若異此者。則為染說。以顛倒義故。又如是說時。不求信敬等。亦為無染說法。為流轉無染故。經說。偈言。一切有為法如星翳燈幻等。此偈顯示四種有為相。一自性相。二者所住味相。三隨順過失相。四隨順出離相。于中自性相者。共相見識此相如星。應如是見。何以故。無智闇中有彼光故。有智明中無彼光故。人法我見如翳。應如是見。何以故。以取無義故。識如燈。應如是見。何以故。渴愛潤取緣故。熾然于中著。所住味相者。味著顛倒境界故。彼如幻。應如是見。何以故。以顛倒見故。于中隨順過失相者。無常等隨順故。彼露譬喻者。顯示相體無有。以隨順無常故。彼泡譬喻者。顯示隨順苦體。以受如泡故。若有受皆是苦。以三苦故。隨有應知。彼苦生故。是苦。苦破滅故。是壞苦。不相離故。是行苦。復于第四禪及無色中。立不苦不樂受。以勝故。于中隨順出離相者。隨順人法無我。以攀緣故。得出離故。說無我以為出離也。隨順者。謂過去等行。以夢等譬喻。顯示彼過去行。以所念處故如夢。現在者不久時住故如電。未來者彼粗惡種子似虛空引心出故如云。如是知三世行轉生已。則通達無我。此顯示隨順出離相故。  
　　經曰。佛說是經已。長老須菩提。及諸比丘比丘尼。優婆塞優婆夷。菩薩摩訶薩。一切世間天人。阿修羅乾闥婆等。聞佛所說。皆大歡喜。信受奉行。  
　　論曰偈言。  
　　若聞如是義　　于大乘無覺 
　　我念過于石　　究竟無因故 
　　下人于深法　　不能覺及信 
　　世人多如此　　是故法荒廢  
　　 
 下一部：乾隆大藏經·大乘論·金剛般若波羅蜜經論三卷 



  
乾隆大藏經·大乘論·金剛般若波羅蜜經論 
  