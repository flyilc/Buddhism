  第1188部～佛地經論七卷         
   
  
   大乘論·第1188部   
佛地經論七卷   
親光等菩薩造唐三藏法師玄奘奉詔譯      
 
 
　　 
 
佛地經論卷第一  
　　稽首無上良福田　　三身二諦一乘眾 
　　我今隨力造此論　　為法久住濟群生 
　　覽諸師意我已凈　　恐余劣智未能通 
　　為令彼凈生勝德　　故我略釋牟尼地  
　　論曰。佛地經者。具一切智一切種智。離煩惱障及所知障。于一切法一切種相能自開覺亦能開覺一切有情。如睡夢覺如蓮花開。故名為佛地。謂所依所行所攝。即當所說清凈法界大圓鏡智平等性智妙觀察智成所作智受用和合一味事等。是佛所依所行所攝故名佛地。能貫能攝故名為經。以佛圣教貫穿攝持。所應說義所化生故。應知此中宣說佛地饒益有情。依所詮義名佛地經。如緣起經。如集寶論。  
　　略說此經所攝義者。謂顯世尊佛土圓滿功德圓滿眷屬圓滿安立佛地五法總別受用和合一味事智。依凈法界具諸功德三身差別。此則次第示現。如來居如是處。具如是德。如是眾俱安立。如是地義差別。如是處者。謂佛凈土即十八種圓滿莊嚴廣大宮殿。如是德者。謂佛世尊二十一種殊勝功德。如是眾者。謂無數量諸大聲聞摩訶薩眾。成就種種微妙功德。地義別者。謂大覺地五法總別受用和合一味事等。后當廣說。  
　　于此經中總有三分。一教起因緣分。二圣教所說分。三依教奉行分。總顯己聞及教起時。別顯教主及教起處。教所被機即是教起所因所緣故。名教起因緣分正顯圣教所說法門品類差別故。名圣教所說分。顯彼時眾聞佛圣教歡喜奉行故。名依教奉行分。  
　　經曰。如是我聞一時薄伽梵。  
　　論曰。如是我聞者。謂總顯己聞。傳佛教者言。如是事我昔曾聞如是。總言依四義轉。一依譬喻。二依教誨。三依問答。四依許可。依譬喻者。如有說言。如是富貴如毗沙門。依教誨者。如有說言汝當如是讀誦經論。依問答者。如有說言如是我聞如是宣說。依許可者。如有說言我當為汝如是而思。如是而作。如是而說。或許可言。是事如是有義此中唯依許可。謂結集時諸菩薩眾咸共請言。如汝所聞當如是說。傳法菩薩便許彼言。如是當說如我所聞又如是言信可審定。謂如是法我昔曾聞此事如是。齊此當說定無有異。有義此中亦依問答。謂有問言汝當所說昔定聞耶故此答言如是我聞。有義此中通依四種。依譬喻者。謂當所說如是文句如我昔聞。依教誨者。謂告時眾如是當聽我昔所聞。余如前說。我謂諸蘊世俗假者。聞謂耳根發識聽受。廢別就總故說我聞。有義如來慈悲本愿增上緣力。聞者識上文義相生。此文義相雖親依自善根力起。而就強緣名為佛說。由耳根力自心變現故名我聞。有義聞者。善根本愿增上緣力如來識上文義相生。此文義相是佛利他善根所起。名為佛說。聞者識心雖不取得。然似彼相分明顯現故名我聞。應知說此如是我聞。意避增減異分過失。謂如是法我從佛聞。非他展轉顯示。聞者有所堪能。諸有所聞皆離增減異分過失。非如愚夫無所堪能。諸有所聞或不能離增減異分。結集法時傳佛教者。依如來教初說此言。為令眾生恭敬信受。言如是法我從佛聞文義決定無所增減。是故聞者應正聞已如理思惟當勤修學。言一時者。謂說聽時。此就剎那相續無斷。說聽究竟總名一時。若不爾者。字名句等說聽時異。云何言一。或能說者得陀羅尼。于一字中一剎那頃能持能說一切法門。或能聽者。得凈耳根一剎那頃聞一字時于余一切皆無障礙。悉能領受故名一時。或相會遇時分無別故名一時。即是說聽共相會遇同一時義。時者。即是有為法上假立分位。或是心上分位。影像依色心等總假立故。是不相應行蘊所攝。何不別顯如下處等。但說一時晝夜時分諸方不定不可別說。又義不定。或一剎那或復相續不可定說。是故總相但說一時。  
　　薄伽梵者。謂薄伽聲依六義轉。一自在義。二熾盛義。三端嚴義。四名稱義。五吉祥義。六尊貴義。如有頌言。  
　　自在熾盛與端嚴　　名稱吉祥及尊貴 
　　如是六種義差別　　應知總名為薄伽  
　　如是一切如來具有于一切種皆不相離。是故如來名薄伽梵其義云何。謂諸如來永不系屬諸煩惱故。具自在義。焰猛智火所燒煉故。具熾盛義。妙三十二大士相等所莊飾故。具端嚴義。一切殊勝功德圓滿無不知故。具名稱義。一切世間親近供養咸稱贊故。具吉祥義。具一切德常起方便利益。安樂一切有情無懈廢故。具尊貴義。或能破壞四魔怨故。名薄伽梵。四魔怨者。謂煩惱魔蘊魔死魔自在天魔。佛具十種功德名號。何故如來教傳法者。一切經首但置如是薄伽梵名。謂此一名世咸尊重故。諸外道皆稱本師名薄伽梵。又此一名總攝眾德。余名不爾是故經首皆置此名。薄伽梵德后當廣說。  
　　經曰。住最勝光曜七寶莊嚴。放大光明。普照一切無邊世界。無量方所妙飾間列。周圓無際其量難測。超過三界所行之處。勝出世間善根所起。最極自在凈識為相如來所都。諸大菩薩眾所云集。無量天龍人非人等常所翼從。廣大法味喜樂所持。作諸眾生一切義利。滅諸煩惱災橫纏垢。遠離眾魔過諸莊嚴。如來莊嚴之所依處。大念慧行以為游路。大止妙觀以為所乘。大空無相無愿解脫為所入門。無量功德眾所莊嚴。大寶花王眾所建立大宮殿中。  
　　論曰。此顯如來住處圓滿。謂佛凈土如是。凈土復由十八圓滿事故。說名圓滿。謂顯色圓滿形色圓滿分量圓滿方所圓滿因圓滿果圓滿主圓滿輔翼圓滿眷屬圓滿住持圓滿事業圓滿攝益圓滿無畏圓滿住處圓滿路圓滿乘圓滿門圓滿依持圓滿。由十九句如其次第顯示如是十八圓滿。即此圓滿所嚴宮殿名佛凈土。佛住如是大宮殿中說此契經。  
　　受用變化二佛土中。今此凈土何土所攝。說此經佛為是何身。有義此土變化土攝。說此經佛是變化身。聲聞等眾住此土中。現對如來聞說是經。歡喜信受而奉行故。佛心所現故。出三界凈識為相為說勝法。化此地前諸有情類。令其欣樂修行彼因故。暫化作清凈佛土。殊妙化身神力加眾令暫得見。若不爾者聲聞等眾應俱不見。有義此土受用土攝。說此經佛是受用身。此凈土量無邊際故。路乘門等是實德故。受用如是清凈佛土。一向凈妙一向安樂一向無罪一向自在余處說故。解深密說。三地已上乃得生故。說此經佛具后所說二十一種實功德故。說余經時不列如是佛功德故。若暫化作如是凈土如是妙身。加眾令見。應如余經分明顯說。然不說故。是受用土及受用身。聲聞等眾是佛化作。或諸菩薩現作此身。莊嚴佛土說法會故。若爾此是地上菩薩所應見聞。何故于此化佛土中結集流布傳法菩薩。為欲示現一切智者及所居處超過一切世間法故。如是示現欲令所化生欣樂故。為令發愿當生如是清凈佛土。見如是佛聞如是法。修彼因故。為生廣大勝解有情及諸菩薩勝歡喜故。欲令增上意樂勝解界堅牢故。結集流布。又是法勝于此宜聞。然處非勝化身相粗不可宣說。故受用身居受用土。為初地上諸菩薩說。令傳法者結集流通。若爾何故不但說彼所說法耶。若不說處及能說者。不知此法何處誰說。一切生疑故須具說。如實義者。釋迦牟尼說此經時。地前大眾見變化身居此穢土為其說法。地上大眾見受用身居佛凈土為其說法。所聞雖同所見各別。雖俱歡喜信受奉行。解有淺深所行各異。而傳法者為令眾生聞勝悕愿勤修彼因。當生凈土證佛功德。故就勝者所見結集。言薄伽梵住最勝等。乃至廣說如來功德。  
　　最勝光曜七寶莊嚴者。謂大宮殿用最勝光曜七寶莊嚴。或大宮殿七寶莊嚴故最勝光曜。言七寶者。一金。二銀。三吠琉璃。四牟婆洛揭婆。五遏濕摩揭婆。六赤真珠。謂赤蟲所出名赤真珠。或珠體赤名赤真珠。七羯雞怛諾迦。就此所重且說七寶。其實凈土無量妙寶綺飾莊嚴。非世所識。放大光明普照一切無邊世界者。謂大宮殿放大光明。普照一切無邊世界。或大宮殿其體周遍無邊界故。放大光明普照一切。由此二句顯佛凈土顯色圓滿。如是凈土顯色圓滿。形量云何。無量方所妙飾間列。謂大宮殿妙飾間列無量方所。或大宮殿無量妙飾方所間列。言無量者。或數無量。或處無量。如慧為先安布間飾。是故說名妙飾間列。云何佛土凈心為相。非外工具世匠所成而有。如是如慧為先安布間飾。謂佛世尊昔菩薩時發巧便慧。如是如是加行誓愿莊嚴佛土。由先加行誓愿勢力。于果位中雖無如昔戲論覺慧。而佛凈識如是變現亦令菩薩識如是變故不相違。余處亦應依此理說。  
　　如是凈土形色圓滿。分量云何。周圓無際其量難測。謂大宮殿其量周圓無際難測。或大宮殿其量無際周圓難測。又東方等分齊無故。長短等相難可測量。有義如來受用身土隨所化生所宜而現。或大或小其量無定。雖現廣大亦有邊際。然就地前菩薩智等。說言無際其量難測。有義如來受用身土。三無數劫所修無邊善根所感周遍法界。地上菩薩及諸如來。亦不能測其量邊際。以無邊故。如無始時。如實義者。受用身土略有二種。一自受用。謂諸如來三無數劫所修無邊善根所感周遍法界。為自受用大法樂故。從初得佛盡未來際相續無變。如諸功德諸大菩薩亦不能見。但可得聞。如是凈土以無量故。諸佛雖見亦不能測其量邊際。二他受用。謂諸如來為令地上諸菩薩眾受大法樂。進修勝行隨宜而現。或勝或劣或大或小。改轉不定如變化土。如是凈土以有邊故。地上菩薩及諸如來皆測其量。但就地前言不能測。由是二種差別故言。周圓無際其量難測。如是凈土分量圓滿。為三界處為不爾耶。超過三界所行之處。謂大宮殿處所方域。超過三界所行之處。非如三界自地諸愛執為己有。所緣相應二縛隨增。是彼異熟及增上果。如是凈土非三界愛所執受故。離二縛故。非彼異熟增上果故。如涅槃等超過三界異熟果地。若爾凈土非三界攝。便是無漏。若是無漏有為所攝。即是道諦便是善性。云何得用色聲香等為其體性。以十八界十五有漏八無記等余處說故。有義十八界通有漏無漏皆有善性。然據二乘境界粗相相似。說言十八界中十五有漏八無記等。有義凈土定心所變。雖有色等似十界相非十界攝。非諸世間五識所得。如遍處等所緣青等。皆是自在所生色故。法界所攝。是故凈土雖用色等為其體性。是無漏善亦不相違。若爾菩薩五識不緣受用土耶。雖依彼力自識變異。然相粗妙不相似故。非五境攝如來五識可不緣耶。佛緣事心作用相似。假名五識實非五識。恒在定故。余處宣說五識體是自性散亂。無有定故。若爾不從五根生耶。如來五根及色聲等。相同根境假名五根。及色等境定心變故。實是法界自在生色。若爾四智應不同時。無有一時一類多識一身起故。許亦何失。如實義者。如來身土甚深微妙。非有非無非是有漏亦非無漏。非善非惡亦非無記。非蘊界等法門所攝但隨所宜種種異說。余處說言。十八界中十五有漏八無記等。但就二乘異生等境粗相分別。不就諸佛諸大菩薩甚深境界故余處說如來非實蘊界處攝。所有善等皆是示現。乃至廣說。如是凈土為與三界同一處所為各別耶。有義各別。有處說在凈居天上。有處說在西方等故。有義同處。凈土周圓無有邊際遍法界故。如實義者。實受用土周遍法界無處不有。不可說言離三界處。亦不可說即三界處。若隨菩薩所宜現者。或在色界凈居天上。或西方等處所不定。  
　　如是凈土方所圓滿。既超三界異熟果地。如涅槃等應無有因。若有因者應三界攝。若言凈土超過三界。還有超過三界法因。此應當說其相。云何勝出世間善根所起。謂大宮殿用出世間無分別智后所得智善根為因而得生起。非是無因。非大自在天等為因。云何凈土超過三界。而用出世無分別智后所得智。世間凈法為異熟因。不說與彼為異熟因。然為余因彼得生起。如苦法智忍品世第一法為因。此用本來無分別智后得無漏善法種子。三無數劫修令增廣。為此凈土變現生因。無分別智名出世間。后得過前說名為勝用勝出世無漏善根為此生因。或諸聲聞獨覺圣道名出世間。如來善根過彼名勝。此佛凈土如來識中無漏善根為因而生。有義但是增上緣生。以外法故。有義亦是因緣而生。親能生故。若不爾者應無因緣。外法相望非因緣故。一切外法皆用內法熏習為因。若爾外法既是共有。云何有情各別種子。共為因緣合生一果。勿以小心測量大法。外物豈是極微合成實有體性多因共感。但是有情異識各變。同處相似不相障礙。如眾燈明。如多所夢。因類是同果相相似。處所無別假名為共實各有異。諸佛凈土亦復如是。各別識變皆遍法界。同處相似說名為共。如是凈土因相圓滿。果相云何。最極自在凈識為相。謂大宮殿最極自在。佛無漏心以為體相。唯有識故。非離識外別有寶等。即佛凈心如是變現似眾寶等。如前已說。境界相故。如入青等遍處定者。識所現相此即如來大圓鏡智相應凈識。由昔所修自利無漏凈土種子因緣力故。于一切時遍一切處。不待作意任運變現。眾寶莊嚴受用佛土與自受用身作所依止處。利他無漏凈土種子因緣力故。隨他地上菩薩所宜變現凈土。或小或大或劣或勝。與他受用身作所依止處。謂隨初地菩薩所宜。現小現劣。如是展轉乃至十地。最大最勝于地地中。初中后等亦復如是。  
　　如是凈土果相圓滿。其主云何。宮殿定有主依持故。如來所都謂大宮殿。諸佛世尊為主。非余以殊勝故。唯屬世尊。或唯世尊住持攝受非余所能。自受用土雖遍法界。一一自變各自為主不相障礙。他受用土雖諸佛變。然一合相亦一相身。攝受為主不相障礙。  
　　如是凈土主既圓滿。應有輔翼。主必攝受輔翼者故。諸大菩薩眾所云集。謂大宮殿常有無量大菩薩僧共所云集。謂來朝者必為輔翼。既有無數大菩薩僧。常來輔翼故無怨敵能為違害。諸聲聞等無如是事。謂初地上諸菩薩眾。雖不能集諸佛自利受用凈土。而能集會諸佛利他受用凈土。諸佛慈悲于自識上。隨菩薩宜現粗妙土。菩薩隨自善根愿力。于自識上似佛所生凈土相現。雖是自心各別變現。而同一處形相相似。謂為一土共集其中。如是地上菩薩凈土。為是有漏為是無漏。有義無漏。謂自心中后得無漏凈土種子愿力資故。變生凈土。于中受用大乘法樂。以初地上諸菩薩眾證真如理。得真無漏處真法流。住真凈土常見諸佛。故所變土是真無漏道諦所攝。有義有漏。謂自心中加行有漏凈土種子愿力資故。變生凈土。于中受用大乘法樂。以彼菩薩雖證真如得真無漏。而七地來煩惱現起。乃至十地猶有修斷煩惱種子。及所知障。第八識體能持彼故。現受熏故。猶是有漏無記性攝。有為無漏道諦所攝。決定是善。若十地中第八識體是無漏善。應如佛地不能執持有漏種子。不應受熏。第八識體既是有漏無記性攝。所變凈土云何無漏善性所攝。又一有情無二實身。其身爾時既是有漏。所依凈土云何無漏。是故十地菩薩凈土是妙有漏苦諦所攝。如實義者。十地菩薩自心所變凈土有二。若第八識所變凈土。是有漏識相分攝故。是有漏身所依處故。雖無漏善力所資熏其相凈妙。而是有漏苦諦所攝。隨加行等所現亦爾。若隨后得無漏心變凈土影像。是無漏識相分攝故。從無漏善種子生故。體是無漏道諦所攝。  
　　如是凈土輔翼圓滿。應有眷屬。故次說言。無量天龍人非人等常所翼從。謂大宮殿唯有天等眷屬圍繞。無有余類等者。等取藥叉揵達縛阿素洛揭路荼緊捺洛莫呼洛伽等。莫呼洛伽即攝大蟒。云何凈土超過三界所行之處。而有天等以為眷屬。天等皆是三界攝故。凈識如是攝受變現。為嚴凈土故不相違或為成熟所化有情。示現如是變化種類。如為調伏劫比拏王。現化無量轉輪王眾眷屬圍繞。或諸菩薩化作無量天龍等身住凈土中。以供養佛。或自化身為天龍等。翼從如來故無有過。  
　　如是凈土眷屬圓滿。于中止住。以何任持。廣大法味喜樂所持。謂于此中大乘法味喜樂所持食能令住。是任持義。已說凈土超過三界所行之處。云何有食。又無漏法不應名食。食能長養三有眾生。此斷有故應不名食。是任持因故亦名食。如汝宗中生色界等入無漏定亦應名食。非過去食應名為食。過去無故。此亦應爾。是任持因故說為食。如有漏法雖障無漏。然持有漏得名為食。無漏亦爾。雖斷有漏然持無漏云何非食。此凈土中諸佛菩薩后得無漏。能說能受大乘法味生大喜樂。又正體智受真如味生大喜樂。能任持身令不斷壞。長養善法故名為食。  
　　如是凈土任持圓滿。作何事業。作諸眾生一切義利。謂于此中自能現作一切有情一切義利。或令一切有情自作一切義利。現益名義當益名利。世間名義出世名利。離惡名義攝善名利。福德名義智慧名利。如是等別雖在寂定。由先所修加行愿力。任運能作一切有情一切義利。  
　　如是凈土事業圓滿。有何攝益。滅諸煩惱災橫纏垢。謂于此中遠離一切煩惱纏垢。及諸災橫。即諸煩惱名為纏垢。如是即名諸災橫因。煩惱纏垢此中無故。所作災橫此中亦無。又煩惱者。謂一百二十八根本煩惱。纏者即是無慚愧等。垢者即是諂誑憍等。災橫即是彼所發業及所得果。若所知障或諸隨眠名為煩惱。即彼現起說名纏垢。本惑名纏。隨惑名垢。所知障等名為災橫。此中何法名為攝益。即離煩惱災橫纏垢名為攝益。如世封主雖不攝受但不為災。封戶亦言主攝益我。此亦如是。又現證得解脫煩惱災橫纏垢。殊勝福智故名攝益。如是凈土離內災橫攝益圓滿。亦應無有外怖畏因。故次示現無畏圓滿。遠離眾魔。謂于此中遠離一切煩惱蘊死及以天魔。或能令他遠離四魔。如是四種是怖畏因。由是能生諸怖畏故。此中無彼故無怖畏。煩惱魔者。謂一百二十八煩惱。并隨煩惱。蘊魔者。謂五取蘊。死魔者。謂有漏內法諸無常相。天魔者。謂欲界第六自在天子。如是四種皆能損害諸善法故。說名為魔。由是四魔生諸怖畏。如來永離四種魔故。無諸怖畏。初地已上諸大菩薩。在凈土中離粗四魔無五怖畏。如是凈土無畏圓滿。其所住處亦應殊勝。故次復說住處圓滿。過諸莊嚴如來莊嚴之所依處。謂于此中佛所住處。勝過一切菩薩及余莊嚴住處。唯是如來妙飾莊嚴為所住處。由勝一切莊嚴住處。是故說名住處圓滿。如是凈土住處圓滿。有何道路于中往來。大念慧行以為游路。謂于此中大念大慧。及以大行為所行路。所游履故名為游路。是道異名。聞所成慧名為大念。聞已記持無倒義故。思所成慧名為大慧。依理審思得決定故。修所成慧名為大行。由修習力趣真理故。大者念等緣大乘法而生起故。是彼果故。彼所攝故。履三妙慧凈土往還。故名游路。此說菩薩因三妙慧。得入凈土故名游路。若諸如來大念即是無分別智。由念安住真如理故。大慧即是后所得智分別諸法真俗相故。此二皆有造作凈土增上業用。故俱名行。由此二智通生凈土。故名游路。或大念行是自利行。內攝記故。大慧行者是利他行。外分別故。如其次第通生如來二種凈土。故名游路。如是凈土路既圓滿。應有所乘御彼所乘行此道路。故次說言。大止妙觀以為所乘。止謂三摩地。觀謂般羅若。大義如前。此二等運故名所乘。乘此止觀隨其所應。行前道路。路是總位。位中止觀別名所乘。  
　　如是凈土乘既圓滿。應有入門。從彼入門御此乘入。故次說言。大空無相無愿解脫為所入門。謂大宮殿三解脫門為所入處。解脫即是出離涅槃。即大空等名解脫門。依從此門而入凈土。遍計所執生法無我說名為空。緣此三摩地名空解脫門。相謂十相。一色。二聲。三香。四味。五觸。六男。七女。八生。九老。十死。即是涅槃無此等相。故名無相。緣此三摩地名無相解脫門。愿謂求愿。觀三界苦無所求愿。故名無愿。緣此三摩地名無愿解脫門。由此空等三解脫門得入凈土。故名為門。大如前說。此凈土中亦應有事。路乘門等為令有情欣樂實德。故就行說。  
　　如是凈土門既圓滿。如余宮殿應有所依。故次復說依持圓滿。無量功德眾所莊嚴。大寶花王眾所建立。謂如地等依風輪等。或如世間宮殿依地。如是凈土無量德眾所嚴。大寶紅蓮花王眾所建立。謂紅蓮花大寶所成。如是大寶無量功德眾善所起。于眾寶中勝故名大。此寶紅蓮。于諸花中最為殊勝。故名花王。或此寶花望諸菩薩善根所起紅蓮花眾勝故名大。佛是法王。是佛最勝善根所起。故名花王。又此寶花極難得故名為大。寶花中最勝故名花王。此花非一。或花葉多故名為眾。世尊住此花眾建立大宮殿中。說是契經。是故說言大宮殿中。若就如來實受用身所依凈土。名大宮殿量同法界。于中一一佛受用身是能說本名說此經。若就如來隨菩薩宜現受用身。所依凈土名大宮殿其量不定。于中諸佛同現一身。正說此經故。此宮殿分量方所不可定說。  
佛地經論卷第二  
　　經曰。是薄伽梵最清凈覺。不二現行趣無相法。住于佛住逮得一切佛平等性。到無障處不可轉法所行無礙其所成立不可思議。游于三世平等法性。其身流布一切世界。于一切法智無疑滯。于一切行成就大覺。于諸法智無有疑惑。凡所現身不可分別。一切菩薩正所求智。得佛無二住勝彼岸。不相間雜如來解脫。妙智究竟證無中邊。佛地平等極于法界。盡虛空性窮未來際。  
　　論曰。次顯諸佛異余大師。故說世尊功德殊勝。又為其余生凈信故。顯示世尊功德圓滿。應知。此中二十一種殊勝功德。顯薄伽梵最清凈覺。謂佛世尊普于一切有為無為所應覺境正開覺故。又于一切所應覺境凈妙圓滿正開覺故。又于一切如所有性盡所有性正開覺故。名薄伽梵最清凈覺。不二現行者。顯示世尊一向無障殊勝功德。謂凡夫二乘現行二障世尊無故。以諸凡夫現行生死。起諸雜染住著生死。聲聞獨覺現行涅槃。一向棄背利樂他事住著涅槃。世尊無彼現行二障。是故說名不二現行。趣無相法者。顯示世尊調化方便殊勝功德。謂無相法即是涅槃。佛善了知三乘有情。隨彼堪能調化方便。如實為說令彼趣證無相法故。住于佛住者。顯示世尊觀所調化殊勝功德。謂住大悲晝夜六時觀世間故。逮得一切佛平等性者。顯示世尊得一切佛相似事業殊勝功德。謂證諸佛相似事業平等性故。到無障處者。顯示世尊永斷所治殊勝功德。謂已證得解脫一切煩惱所知二障智故。及已永斷一切障故。不可轉法者。顯示世尊降伏外道殊勝功德。謂佛正法一切外道不能退轉。降伏彼已顯正道故。所行無礙者。顯示世尊降伏魔怨殊勝功德。謂所行者。即色等境。此所行境。擾亂心故。障礙善故。說名魔怨。諸佛世尊心善安定極悅意境亦不能亂。所有功德極善成滿。一切惡境不能為礙。以能摧伏一切境界。一切所行不能拘礙。是故說名所行無礙。其所成立不可思議者。顯示世尊安立法教殊勝功德。謂佛安立一切法教。超過一切尋思境故。游于三世平等法性者。顯示世尊記別三世殊勝功德。謂如現在記別過去未來世事皆無礙故。其身流布一切世界者。顯示世尊現從睹史天宮來下殊勝功德。謂現化身普于一切世界洲渚。同時流下入母胎故。于一切法智無疑滯者。顯示世尊斷一切疑殊勝功德。謂于諸法已得能除一切疑惑決定智故。于一切行成就大覺者。顯示世尊于一切乘所化有情能隨所應。示現自身殊勝功德。謂遍了知一切有情性行差別。如其所應現自身故。于諸法智無有疑惑者。顯示世尊妙善了達一切法智。能隨所應恒正教誨殊勝功德。謂于諸法懷疑惑者。無有堪能隨應教誨。唯佛世尊證見諸法智善決定。能隨所應無倒教誨無休廢故。凡所現身不可分別者。顯示世尊能正攝受無染自身殊勝功德。謂諸佛身非是虛妄分別所起。無煩惱業生離染故。以如來身非是雜染分別起故。不可分別一切菩薩正所求智者。顯示世尊成就佛種不斷方便殊勝功德。謂諸菩薩為令佛種無斷絕故。勤修加行非聲聞等。是故佛智唯諸菩薩正所應求。得佛無二住勝彼岸者。顯示世尊自性身分殊勝功德。謂佛法身無差別相故。名無二。佛無二住即是法身。真如為體無差別相。于中一切二相分別皆不現行。緣彼勝定常住其中。故名為住。即無二住名勝彼岸。佛已窮到故名為得。不相間雜如來解脫妙智究竟者。顯示世尊受用身分殊勝功德。謂受用身不相間雜。一切如來受用身體各各別故。如來妙智能令一切眾生解脫。故名如來解脫妙智。佛于此智已得究竟。如是即說如來妙智不相間雜。于凈佛土現受用身亦不相雜。大集會中現種種身。與諸菩薩受用法樂亦不相雜。如來于此智所現身。亦到究竟證無中邊。佛地平等者。顯示世尊證真如相殊勝功德。謂真如相無有中邊。遠離一切有為無為中邊相故。遠離方處中邊相故。如是真如即是佛地平等法性。證此佛地平等性故。遍知一切為無為等于中不染。極于法界者。顯示世尊證得果相殊勝功德。謂得窮極清凈法界。如是法界是修道果。次后二種殊勝功德。顯示世尊功德無盡。盡虛空性窮未來際者。顯示世尊自利利他二德無盡殊勝功德。謂如虛空經成壞劫性常無盡。如來一切真實功德亦復如是。常無斷盡。如未來際無有盡期。利他功德亦復如是。窮未來際常作一切有情利益安樂事故。  
　　復次此中總別顯示世尊殊勝功德。初句是總。由所余句開顯其義。如是乃名善說法要。由二十一殊勝功德。是故說名最清凈覺。不二現行者。顯示世尊于所知境一切無障智轉功德。謂聲聞等于諸境界智有障礙。極遠時方無邊差別。諸佛法中無智轉故。如來不爾。一切時方無邊差別。諸佛法中一切種智無障礙轉。于諸法相無知不知二種現行。是故說名不二現行。由此故名最清凈覺。余句皆應如是配屬。趣無相法者。顯示世尊能入無二殊勝功德。謂自能入永離一切分別自相。解脫一切煩惱纏垢。離有無相清凈真如亦令他入。住于佛住者。顯示世尊任運佛事不休息住殊勝功德。謂無功用利有情事無有間斷。安住圣天及梵住故。逮得一切佛平等性者。顯示世尊于法身中所依意樂作業無別殊勝功德。謂一切佛真如凈智。一切利益安樂意樂。受用變化二利他事無差別故。到無障處者。顯示世尊已修一切障法對治殊勝功德。謂已修習一切煩惱及所知障對治圣道。已到解脫一切障處。所依所趣故名為處。不可轉法者。顯示世尊不為一切外道所伏殊勝功德。謂教證法皆不為他所退轉故。所行無礙者。顯示世尊雖生世間世法不礙殊勝功德。謂生世間利等八法不能礙故。其所成立不可思議者。顯示世尊安立正法殊勝功德。謂十二分殊勝教法。出過一切尋思所行。非諸愚夫所能測度。宣說一切自相共相故名安立。游于三世平等法性者。顯示世尊能正記別殊勝功德。謂于三世流轉句義。曾現當生展轉記別無顛倒故。記別去來皆如現在。分明無倒故名平等。其身流布一切世界者。顯示世尊同時普于一切世界。示現受用及變化身殊勝功德。謂于一切無邊世界。隨所化宜現琉璃等妙色身故。于一切法智無疑滯者。顯示世尊斷一切疑殊勝功德。謂自決定乃能令他生決定故。于一切行成就大覺者。顯示世尊入種種行殊勝功德。謂隨所化有情所宜現同類身。令彼入故。于諸法智無有疑惑者。顯示世尊了達當來法生妙智殊勝功德。謂于出過聲聞等境。微細善種如瓦石中細金種子。如是等境無顛倒相皆遍知故。凡所現身不可分別者。顯示世尊隨其勝解如應示現殊勝功德。謂佛世尊雖無分別如末尼珠由諸如來增上力故。亦由自身勝解力故。見如來身如金色等。然諸如來無有分別。無異分別。廣說如經。或同彼類。不可分別一切菩薩正所求智者。顯示世尊無量所依所化有情調伏方便殊勝功德。謂由無量菩薩所依一切有情調伏方便。此由如來增上力故。得聞正法。思修次第獲得妙智。異類菩薩攝受付囑。展轉相續無間而轉。得佛無二住勝彼岸者。顯示世尊平等法身波羅蜜多最極成滿殊勝功德。謂于佛地無二法身。一切施等波羅蜜多平等圓滿不相間雜。如來解脫妙智究竟者。顯示世尊隨其勝解示現無雜清凈佛土殊勝功德。謂觀有情勝解差別。示現種種不相間雜金等佛土。證無中邊佛地平等者。顯示世尊三身方處無有分限殊勝功德。謂證平等無初中后。諸佛三身于其佛地佛凈土中。無有一切方處分限。極于法界者。顯示世尊窮生死際。常現起作一切有情利益安樂殊勝功德。謂此法界善清凈故。窮生死際。常起等流契經等法。為當來世所化有情。如應如時恒現起作利益安樂。盡虛空性窮未來際者。顯示世尊無盡究竟殊勝功德。謂如虛空常無窮盡。諸佛法界所起功德亦復如是。無窮盡故。如未來際無有盡期。利樂一切有情加行無休息故。諸佛功德為性是常無盡。究竟為性無常相續不斷。無盡究竟不可定說。以佛法身清凈法界理性功德性是常故。受用變化二身功德。雖性無常無斷盡故。無盡究竟。一切如來本發弘愿。為有情故求大菩提。若諸有情盡得滅度。爾時諸佛有為功德何不斷滅。諸有情界無有一切盡滅度時。故佛功德無有斷滅。所以者何。由法爾故。無始時來一切有情有五種性。一聲聞種性。二獨覺種性。三如來種性。四不定種性。五無有出世功德種性。如余經論廣說其相。分別建立前四種性。雖無時限然有畢竟得滅度期。諸佛慈悲巧方便故。第五種性無有出世功德因故。畢竟無有得滅度期。諸佛但可為彼方便示現神通。說離惡趣生善趣法。彼雖依教勤修善因得生人趣。乃至非想非非想處。必還退下墮諸惡趣。諸佛方便復為現通說法教化。彼復修善得生善趣。后還退墮受諸苦惱。諸佛方便復更拔濟。如是展轉窮未來際。不能令其畢竟滅度。雖余經中宣說一切有情之類皆有佛性皆當作佛。然就真如法身佛性。或就少分一切有情方便而說。為令不定種性有情。決定速趣無上正等菩提果故。由此道理。諸佛利樂有情功德無有斷盡。此利他德依自利德乃得無斷。是故如來有為功德從因生故。雖念念滅而無斷盡。由佛功德無盡究竟。是故成就最清凈覺。其余諸句皆應如是一一配屬。何故先說諸佛凈土。后說世尊如是功德。為顯如是諸佛功德依凈土故。為顯世尊依凈佛土具如是德說此經故。  
　　次顯世尊眷屬圓滿。謂大聲聞及大菩薩。余經中說調順調順而為眷屬。解脫解脫而為眷屬。是名如來眷屬圓滿。此說無量大聲聞眾無量菩薩摩訶薩俱。一切調順皆佛子等。皆住大乘游大乘等。如其次第聲聞菩薩眷屬圓滿。何故此中先說聲聞后說菩薩。為于大乘生疑惑者。除彼疑故。為引不定種性菩薩生定信故。為已清凈諸大聲聞舍于自身尊貴慢故。謂于眾前大聲聞眾近對世尊親受化故。又諸聲聞常隨佛故。形同佛故。內眷屬故。又令菩薩于聲聞眾生恭敬故。如契經言。菩薩不應于聲聞眾不生恭敬。由是贊嘆聲聞功德。亦令其余于聲聞眾生凈信故。于此會中亦有余眾結集法者。略說二眾以其勝故。如經后言。世間天人阿素洛等一切大眾。聞佛所說皆大歡喜信受奉行。前說凈土最極自在凈識為相。云何會中有聲聞等而不相違。有何相違。諸聲聞等同菩薩見故成相違。若聲聞等亦如是見可作是說。諸聲聞等雖預此會。障見凈妙業所礙故。猶如生盲不見。如是凈妙境界不可難言。既不能見不應在眾。以雖不見如是凈妙而見穢土化身說故。雖同一會自業力故所見各異。如見真金謂為火等。如于一處四種眾生各別見等。或復如來神力加被。令暫得見聞說妙法。此是如來不思議力不可難。以根地度等化亦無過。為欲莊嚴說法會故。或佛化作。或諸菩薩之所化作。  
　　經曰。與無量大聲聞眾俱。一切調順皆是佛子。心善解脫慧善解脫。戒善清凈趣求法樂。多聞聞持其聞積集。善思所思。善說所說。善作所作。捷慧速慧。利慧出慧。勝決擇慧大慧廣慧。及無等慧。慧寶成就具足三明。逮得第一現法樂住。大凈福田威儀寂靜。大忍柔和成就無減。已善奉行如來圣教。  
　　論曰。無量大聲聞眾者。其數甚多難可算計。故名無量。聞佛言音。而入圣道故名聲聞。并出家僧故名為眾。一切皆是最極利根波羅蜜多種性聲聞故名為大。有義皆住無學果位故名為大。如實義者。皆是不定種性聲聞。得小果已趣大菩提故名為大。或眾數多故名為大。如今大眾一切調順者。有義有學離見所斷一百一十二種分別粗重煩惱。不[怡-臺+龍]悷故猶如良馬名為調順。有義無學離見修斷一百二十八種煩惱不剛強故。猶如真金名為調順。如實義者。皆是回向菩提種性。一切堪能發趣大果。隨佛意轉如聰慧象。故名調順。由佛教力彼圣道生。故名佛子。如說皆從世尊口生。正法生故。有義皆是趣大聲聞。能紹佛種令不斷絕。故名佛子。心善解脫者。離三界貪故。如說離貪心得解脫。慧善解脫者。已離一切染污無明故。如說離于無明慧得解脫。戒善清凈者。如契經說。具足六支名戒善凈。謂住凈尸羅善自防守。別解律儀軌則所行皆悉具足。于微細罪見大怖畏。受學學處。或復皆得無漏戒故。名善清凈。如實義者。住無學位回向大乘。自分戒凈修菩薩戒。故名善凈。趣求法樂者。求正法時欲趣大樂。謂佛菩提不求余事。或求法時為令他樂無求過意。離惡威儀。如實義者。此大聲聞專求法樂。不求名聞利養恭敬。無量經典初中后分皆能聽受。故名多聞。隨所聞義皆能憶持令不忘失。故名聞持。數習文義令其堅住。是故說名其聞積集。世間愚夫惡思所思。惡說所說。惡作所作。出世圣者。超過彼法與彼相違。是故說名善思所思善說所說善作所作。三業清凈隨智慧行。于佛所說法毗柰耶。速入其義。故名捷慧。即于此中多入其義。故名速慧。能多行者說名速故。入微細義故名利慧。得能出離生死妙慧故名出慧。此慧能為涅槃了因。是故說名勝決擇慧。勝決擇故名勝決擇。即是涅槃。此慧能為彼了因故。依彼立名。問答決擇無窮盡故。名為大慧。深廣圓滿善通達故。名為廣慧。有本復說甚深妙慧。謂他不能窮其底故。于軟根等諸聲聞眾。此慧勝故名無等慧。此慧能招最上義故。名為慧寶。是諸聲聞具此慧寶。是故說名慧寶成就。具足三明者。謂得無學三種明故。云何名為無學三明。一宿住隨念智證通明。二死生智證通明。三漏盡智證通明。無學利根所得三通。除染不染三際愚故。說有三明。有義明者以慧為性。慧能除闇故說為明。有義無癡善根為性翻無明故。逮得第一現法樂住者。證得不退勝靜慮故。大凈福田者。永離煩惱如世良田速能生長廣大果故。威儀寂靜者。一切威儀正知住故。大忍柔和成就無減者。于苦堪耐易共住故。已善奉行如來圣教者。諸有所作已圓滿故。如來圣教本為有情出生死苦。是諸聲聞位登無學皆出生死。故善奉行如來圣教。若爾何故復為說法。為令回向大菩提故。是諸聲聞皆住無學。盡此一報必入永滅無余涅槃。寂靜安樂與佛無異。如余論說。何故引彼趣大菩提長時受苦。變易位中無諸苦受。斯有何過。行苦有故。是為大過。雖經此苦。令得如來三身功德大喜大樂故無有過。一切大樂不過涅槃。彼已證得。復何所少更求菩提涅槃。雖有寂滅安樂而無受樂。三菩提樂斷受樂等。無量功德何用行苦有為樂耶。有為無漏猶如涅槃。是無漏故。非行苦攝。又若成佛能化無量所化有情出生死故。已成佛者。無此能耶。無始時來眾生法爾。能化所化種性相屬。不相屬者即無化能。是故如來種種方便。化諸有情令得佛果。化彼所化若爾聲聞或除七生。或除一生。或除上界處處一生。余一切生得非擇滅。或一切生皆非擇滅。云何更經三無數劫修菩提因而得佛耶。雖諸煩惱所潤分段得非擇滅。而由愿力受變易生。三無數劫修菩提因無有過失。非擇滅者。眾緣不具。于此時中畢竟不生。非永不生。彼雖長時住在生死。由定愿力資感生因。令其功能多時生果。即此一身展轉增勝乃至成佛。如延壽法更不受生。故論說言。問回向菩提聲聞為住無余依涅槃界。發趣無上正等菩提。為住有余依涅槃界耶。答唯住有余依涅槃界中。可有此事。所以者何。以無余依涅槃界中。遠離一切發起事業。一切功用皆悉止息。問若唯住有余依涅槃界中。發趣無上正等菩提者。云何但由一生便能證得無上正等菩提。所以者何。阿羅漢等尚當無有所余一生。何況當有多生相續。答由彼要當增諸壽行方能成辦。世尊多分依此回向菩提聲聞。密意說言。若有善修四神足已。能住一劫或余一劫。余一劫者。此中意說過于一劫。彼雖如是增益壽行。發趣無上正等菩提。而所修行極成遲鈍樂涅槃故。不如初心始業菩薩。彼既如是增壽行已。留有根身別作化身。同法者前方便示現于無余依涅槃界中而般涅槃。由此因緣皆作是念。某名尊者于無余依涅槃界中已般涅槃。彼以所留有根實身。即于此界贍部洲中。隨其所樂遠離而住。一切諸天尚不能睹。何況其余眾生能見。彼于涅槃多樂住故。于遍游行彼彼世界親近供養佛菩薩中。及于修習菩提資糧諸圣道中。若放逸時諸佛菩薩數數覺悟。彼覺悟已。于所修行能不放逸。復次回向菩提聲聞。或于學位即能棄舍求聲聞愿。或無學位方能棄舍。由彼根性有差別故。所待眾緣有差別故。如是若在無學位中。回向菩提由定愿力。數數資昔感現身因。令于長時生果相續。漸漸增勝。乃至成佛功能方盡。此報雖親有漏因感。然由無漏定愿資助。名不思議變易生死。無漏定愿不思議故。若有學位回向菩提。或隨煩惱感生勢力。感彼生已。于最后生伏諸煩惱。起定愿力資后身因。如前道理乃至成佛。或回心已即伏煩惱。起定愿力資現身因。如前道理乃至成佛。諸用無漏定愿資助。非煩惱者。皆不思議變易身攝。若煩惱力所感異熟分段身攝。若說聲聞是化所作。不須如是問答分別。  
　　經曰。復有無量菩薩摩訶薩。從諸佛土俱來集會。皆住大乘。游大乘法。于諸眾生其心平等。離諸分別及不分別種種分別。摧諸魔怨。遠離一切聲聞獨覺系念分別。廣大法味喜樂所持。超五怖畏。一向趣入不退轉位。息諸眾生一切苦惱所逼迫地。而現在前。妙生菩薩。而為上首。  
　　論曰。所言菩薩摩訶薩者。謂諸薩埵求菩提故。此通三乘為簡取大故。須復說摩訶薩言。又緣菩提薩埵為境故名菩薩。具足自利利他大愿。求大菩提利有情故。又薩埵者是勇猛義。精進勇猛求大菩提故名菩薩。此通諸位。今取地上諸大菩薩。是故復說摩訶薩言何故贊說菩薩功德。為舍眾生輕慢心故。有作是言。贊聲聞眾久修梵行諸菩薩眾應當敬禮。又令眾生起凈信故。菩薩尚有如是功德。何況如來。于此贊說菩薩德中。顯諸菩薩有三大事名摩訶薩。一者數大。以無量故。二者德大。謂住大乘游大乘等。三者業大。謂息眾生諸苦惱故。利樂有情是菩薩業。從諸佛土俱來集會者。謂從十方種種佛土。為聽法故俱來集會。亦應有此索訶世界菩薩來集。而結集者但說他方菩薩來集。為欲對治懈怠憍慢不來集會求聞法故。如是菩薩從彼方來。自求聞法非他所引。一切皆具大威神力。尚從他界極遠方來。何況其余而不來集。前聲聞眾不說來集。在此方故。今說他方俱來集會故。知亦有此方菩薩。但略不說。就德大中應知略說九種德大。一精進大。謂皆住大乘由精進力。安住大乘拔濟有情令離生死。及自發趣無上菩提。二因大。謂游大乘法。即十地等。以聞思修等。漸次而游。三所緣大。謂于諸眾生其心平等。即于一切有情得自他平等。以大慈等平等方便故。四時大。謂離諸分別及不分別種種分別。即于一切時猶如一念。平等而轉。劫名分別。以于一切劫與非劫分別斷故。以不分別劫與非劫故。能長時修行無厭。五無染大。謂摧諸魔怨以舍一切所攝受故。能伏魔怨。如說菩薩若于一切所攝受事。知不堅實心不貪求。即能摧伏一切魔怨。六作意大。謂遠離一切聲聞獨覺系念分別。即是遠分斷除一切二乘作意。七任持大。謂廣大法味喜樂所持。即用大乘法味喜樂為食。八清凈大。謂超五怖畏。即三業清凈出諸怖畏。無犯戒等諸惡趣等。怖畏因故。五怖畏者。一不活畏。二惡名畏。三死畏。四惡趣畏。五怯眾畏。如是五畏證得清凈意樂地時皆已遠離。九證得大。謂一向趣入不退轉位。即得一切智記別。地時一向不退。前七地中猶有加行功用運轉。未得不退無功用道。其余諸地得無加行功用運轉。一向趣入不退轉地。以不退地無功用道一向趣入。是故說名一向趣入不退轉地。就業大中。息諸眾生一切苦惱所逼迫地。而現在前者。謂諸菩薩能息一切有情內外苦惱逼迫地位現前。此地中有大悲大慈。由此二種能息一切內病等苦。外貧等惱之所逼迫。此二多作有情利樂故。得此者名為業大。復次皆住大乘者。謂住初地證得遍滿真法界時。初得真實大乘法故。名住大乘。游大乘法者。謂第二地修行菩薩三聚戒故。大乘行法即三聚戒。于諸眾生其心平等者。謂第三地得諸勝定。發四無量平等利樂諸有情故。離諸分別等者。謂第四地得三十七菩提分法。離諸分別及不分別種種分別。諸分別者。即見所斷分別我見。初地已離。不分別者。即修所斷俱生我見。此地中離。即此二種相應諸法名種種分別。行解異故。雖前后離盡處。總說如第四定說離苦樂。如第三果離五下分。有義。此地第七識中俱生煩惱一切遠離。有義。此地第六識中。俱生我見一切遠離。非第七識。以七地來猶有微細煩惱現行。若無第七應無染依。應不似五。第七細惑若已遠離。五六七地六識粗惑應不現行。即違瑜伽解深密說。又如二乘金剛喻定。第七識惑與六識中最細煩惱。一時俱斷。云何此中先離第七微細煩惱。后離六識粗煩惱耶。是故四地得無我智滅意識中。俱生我見未離。第七微細煩惱。及六識中余修斷惑。此說伏離非是永滅。至第十地金剛心時。方頓斷滅。修斷種故。摧諸魔怨者。謂第五地觀四圣諦皆平等性。摧伏執取生死涅槃差別魔怨。遠離一切聲聞獨覺系念分別者。謂第六地觀十二支染凈緣起。皆平等性。遠離二乘厭患雜染欣樂清凈系念分別。廣大法味喜樂所持者。謂第七地證無相理。于空智中起有勝行。受大法樂。超五怖畏者。謂第八地一切煩惱不復現行。離五怖因名超五怖。五怖畏果初地已離。一向趣入不退轉位者。謂第九地決定趣入第十菩薩眾行圓滿不退轉位。息諸眾生等者。謂第十地得大法身。起大悲云雨大法雨。息除一切眾生苦惱所逼迫事。復次如是十句經文。十到彼岸十大愿等。亦應配釋。以初地上一一地中。普攝一切諸地行故。妙生菩薩而為上首者。謂能發起圓滿功德諸三摩地。名為妙生。菩薩得此三摩地故。立妙生號。以菩薩名多依法故。如慈氏等。于此眾中妙生菩薩最第一故。名為上首。是故次下唯告妙生。發起所說此經略故。唯列一名。所余眾會但舉其數。結集法者意在略故。  
佛地經論卷第三  
　　經曰。爾時世尊告妙生菩薩。妙生當知。有五種法攝大覺地。何等為五。所謂清凈法界。大圓鏡智。平等性智。妙觀察智。成所作智。  
　　論曰。如是已說教起因緣分。次當顯示圣教所說分。唯告妙生一菩薩者。由是最勝教所被故。何故不告聲聞眾耶。以諸菩薩專意悕求一切智故。聞如是法生勝解故。生勝解已能趣入故。既趣入已能正行故。正修行已速成辦故。聲聞不能求一切智。雖有能求聞如是法不生勝解。雖生勝解不能正行。雖能正行不速成辦。故不告彼。若爾何故。說此經時預在眾會。為顯時眾最高大故。化作此類。為令回向菩提聲聞發趣大故。引令入眾。或諸菩薩現作此名故不相違。  
　　略由四相安立佛地。一由數故。二由攝故。三由名故。四由決擇差別義故。今于此中且說數攝及名差別。  
　　一由數者。謂有五種法。后說自相。其數自顯。何故說數。為決定故。唯有五法不增不減。法者即是持自相義。非與可愛果異熟義。二由攝者。謂攝大覺地。大覺是佛。具三種身。一者自性。二者受用。三者變化。后當廣說。地謂大覺所依所攝所行境界。安立自相所緣差別。以一切法為境界故。安立所緣言攝一切。安立自相唯攝自體合為一故。大覺地中無邊功德。略有二種。一者有為。二者無為。無為功德凈法界攝。凈法界者。即是真如無為功德。皆是真如體相差別。有為功德。四智所攝。無漏位中智用強故。以智名顯。一切種心心所有法。及彼品類。若就實義。一一智品具攝一切功德法門。若就粗相。妙觀察智攝四念住。觀察一切身等法故。平等性智攝四正斷及四無量。以四正斷雖用精進為其自性。而由如來平等性智所攝受故。無高下相。四無量者。平等行故。此智所攝。四如意足。以三摩地為自性故。觀察智攝。任持一切陀羅尼門。三摩地門。下經說故。如是其余靜慮解脫等持等至。陀羅尼門三摩地門。無諍愿智通無礙解。如來十八不共佛法力無畏等。多分攝在妙觀察智。神境智通多分攝在成所作智。漏盡智通漏盡智力。若說漏盡相續中有四智所攝。若說彼緣漏盡涅槃。多分攝在大圓鏡智平等性智。第七遍行行智力者。四智所攝。慧等諸根慧等諸力。多分攝在大圓鏡智平等性智。覺支道支多分攝在平等性智。苦等十智真無漏者。多分攝在大圓鏡智平等性智。無忘失法。多分攝在大圓鏡智。永斷一切習氣相續。多分攝在清凈法界大圓鏡智。波羅蜜多。若是無漏若似有漏。多分攝在后二智中。諸相隨好。多分攝在成所作智。其余佛法。如其所應隨相應攝。如是四智具攝一切佛地。無漏心及心法。若俱有法。若所變現品類差別。清凈法界攝真如上諸相功德。是故五法具攝一切佛地功德。  
　　三由名者。謂清凈法界。廣說乃至成所作智。清凈法界者。謂離一切煩惱所知客塵障垢。一切有為無為等法無倒實性。一切圣法生長依因。一切如來真實自體。無始時來自性清凈。具足種種過十方界極微塵數性相功德。無生無滅猶如虛空。遍一切法一切有情。平等共有。與一切法不一不異。非有非無。離一切相一切分別一切名言。皆不能得。唯是清凈圣智所證。二空無我所顯真如。為其自性。諸圣分證諸佛圓證。如是名為清凈法界。大圓鏡智者。謂離一切我我所執一切所取能取分別。所緣行相不可了知。不愚不忘。一切境界不分別知。境相差別一切時方無間無斷。永離一切煩惱障垢有漏種子。一切清凈無漏功德種子圓滿。能現能生一切境界諸智影像。一切身土影像所依。任持一切佛地功德。窮未來際無有斷盡。如是名為大圓鏡智。平等性智者。謂觀自他一切平等大慈大悲恒共相應。常無間斷。建立佛地無住涅槃隨諸有情所樂。示現受用身土種種影像。妙觀察智不共所依。如是名為平等性智。妙觀察智者。謂于一切境界差別。常觀無礙攝藏一切陀羅尼門三摩地門諸妙定等。于大眾會能現一切自在作用。斷一切疑雨大法雨。如是名為妙觀察智。成所作智者。謂能遍于一切世界。隨所應化應熟有情。示現種種無量無數不可思議佛變化事。方便利樂一切有情常無間斷。如是名為成所作智。  
　　復次建立如是五法。因故果故。果差別故。因者即是清凈法界。是能生長圣法因故。果謂圣智緣彼生故。依止彼故。此圣智果差別有四。隨起建立。謂緣法界任持一切。隨聞法故。于諸有情證得自他平等性故。開示正法勝方便故。利他因故。  
　　復次建立如是五法。佛自體故。因故果故。佛自體者。清凈真如為體相故。及緣此境無分別智為體相故。因謂無量常無間斷。于諸有情平等性智。果謂饒益一切有情。二殊勝智觀察可化不可化故。隨其所宜成所作故。復次建立如是五法。謂于佛地果位差別。即智斷果為佛地體。斷果即是清凈法界。于中一切障永斷故。智有四種。大圓鏡等。于佛果地諸心心法分位所現。諸功德中智最殊勝。以智為名。總攝一切有為德故。  
　　復次如是所說法門建立五法。總攝佛地一切佛法。總攝無為諸功德故。聞熏成熟任持一切佛地所攝諸功德故。于諸有情常現起佛利益安樂平等事故。陀羅尼門三摩地門。無邊無量福智莊嚴所隨逐故。能成一切利樂有情變化事故。  
　　復次如是所說四智。轉何法得。攝大乘說。轉識蘊得。何故轉心而得心法。非得心法。四無漏心智相應故。假說名智故。論說言問正智。當言實有。當言假有。答當言俱有。此中智是實有。若智眷屬諸心心法亦名為智。說之為假。故有二種。此中無漏心心法等智為主故。皆說名智。轉識蘊依得四無漏智相應心。謂大圓鏡心。廣說乃至成所作心。轉第八識得大圓鏡智相應心。能持一切功德種子。能現能生一切身土智影像故。轉第七識得平等性智相應心。遠離二執自他差別。證得一切平等性故。轉第六識得妙觀察智相應心。能觀一切皆無礙故。轉五現識得成所作智相應心。能現成辦外所作故。復有義者。轉第六識得成所作。轉五現識得妙觀察。此不應爾。非次第故。說法除疑周遍觀察非五用故。如是轉去生死位中。四相應品心及心法。轉得佛果四相應品心及心法。皆說名智。  
　　復次如是所說四智相應心品。為何所緣。大圓鏡智相應心品。若一相說。唯緣真如無分別智。非后得智。所緣行相不可知故。若具相說。緣一切法。莊嚴論說。大圓鏡智普于一切所知境界。不愚迷故。此經中說。如依圓鏡眾像影現。如是依止如來智鏡。諸處境識眾像影現。言諸處者。謂內六處。言諸境者。謂外六境。言諸識者。謂六種識。如是智上有十八界眾像影現。故知此智緣一切法。由此鏡智于一切時緣一切法。故說如來具一切智。若不爾者。余智不定知一切法。如來不應名一切智。如是鏡智。內緣自體功德種子。外緣一切。若真若俗所知境界。現身土等一切影像。緣真義邊名無分別智。緣俗義邊名后得智。雖緣一切行相微細不可了知。如阿賴耶。雖緣三境。以微細故。亦言緣境。不可了知故。不應以不可了知證此鏡智。唯緣真如無分別智。非后得智。諸心心法。體雖是一義用有多。隨用差別。分為二智。亦無有過。要達真理方了事俗。故雖一心義說先后。或似后得名后得智。余亦如是。平等性智相應心品。有義。唯緣大圓鏡智。如染污意。緣阿賴耶為境界故。有義。唯緣真如實際。緣平等性為境界故。如實義者。此智亦緣一切為境。普緣一切平等性故。莊嚴論說。平等性智緣一切有情。自他平等故。隨諸有情勝解。示現佛影像故。此經中說。證得十相平等性故。此平等性通真及俗。故緣一切亦無過失。若不緣俗即不能隨一切有情勝解示現諸佛影像。亦不應以染污末那類平等智。唯緣鏡智。凡圣異故。違圣教故。余不類故。妙觀察智相應心品。普觀一切自相共相。皆無障礙故。緣一切所知境界。成所作智相應心品。有義。唯緣五種現境。莊嚴論說。如來五根一一皆于五境轉故。如實義者。成所作智亦緣一切于一切境皆無障故。莊嚴論說。成所作智于一切界起種種化。無有數量不可思議。作諸有情一切義利。此經中說。成所作智起作三業諸變化事。決擇眾生八萬四千心行差別。宣說對治作四記論。受領去來現在等義。若不普緣一切境界。無此功能。又說。佛心無障自在。一一皆能照一切境。但作意力。或緣一法。或緣一切。且說五根于五境轉。不言唯爾故不成證。集量論說。諸心心法皆證自體。名為現量。若不爾者。如不曾見不應憶念。是故四智相應心品。一一亦能照知自體。云何不與世法相違。刀不自割指端不能觸指端故。不見燈等能自照耶。云何得知燈等自照。現見無闇分明顯現。若不自照應有闇障。應不現見。由此故知燈等自照。燈等非闇何須照耶。如瓶衣等。體雖非闇無燈等照邊有闇障。不得現見。燈等照時除彼邊闇。令得現見。說名為照。燈等亦爾。自體生時邊闇障除。令現得見故名自照。諸心心法雖有勝劣皆能外緣。內證自體。猶如光明既能照他亦能自照。非如刀等諸法。法爾不可一類此就粗相諸心心法。各有相見二分而說。集量論中辯心心法皆有三分。一所取分。二能取分。三自證分。如是三分不一不異。第一所量。第二能量。第三量果。若細分別。要有四分。其義方成。三分如前。更有第四證自證分。初二是外。后二是內。初唯所知。余通二種。謂第二分唯知第一。或量非量或現或比。第三自證能證第二。及證第四。第四自證能證第三。第三第四皆現量攝。由此道理。雖是一體。多分合成。不即不離。內外并知無無窮過。是故經言。  
　　眾生心二性　　內外一切分 
　　所取能取纏　　見種種差別  
　　此頌意言。眾生心性二分合成。若內若外皆有所取能取纏繞。見有種種或量非量。或現或比多分差別。四智心品雖有多分。然皆無漏現量所攝。此義廣如余處分別。義用分多非體有異。如一法上苦無常等。種種義別而體是一。  
　　復次如是所說四智相應心品。為有相分見分等耶。定有見分照所照境。有自證分通照見分證自證分。證自證分照自證分故。亦定有若無如是三分差別。應無所緣。應不名智。相分不定。有義。真實無漏心品無障礙故。親照前境無逐心變似前境相。以無漏心說名無相無分別故。又說緣境不思議故。有義。真實無漏心品。亦有相分。諸心心法法爾似境顯現名緣。非如鉗等動作取物。非如燈等舒光照物。如明鏡等現影照物。由似境現分明照了名無障礙。不執不計說名無相。亦無分別妙用難測名不思議。非不現影。若言無相則無相分。言無分別應無見分。都無相見應如虛空。或兔角等應不名智。無執計故。言無能取所取等相。非無似境緣照義用。若無漏心全無相分。諸佛不應現身土等種種影像。如是則違處處經論。轉色蘊依不得色者。轉四蘊依應無識等。則成大過。有義。無漏無分別智相應心品。無分別故。所緣真如不離體故。如照自體無別相分。若后得智相應心品有分別故。所緣境界。或離體故。如有漏心似境相現分明緣照。若無漏心緣離體境。無似彼相而得緣者。觀所緣論不應說言五識上無似極微相故非所緣。如是境相同無漏心無漏種起雖有相似有漏法者然非有漏。如有漏心似無漏相非無漏故。且止廣論。如是分別但就世俗言說道理。非就勝義。若就勝義離言絕慮。既無相見。不可言心及心法等。離諸戲論不可思議。  
　　復次如是所說四智相應心品。有幾心法共相應耶。有二十一。謂五遍行五各別境。十一唯善。于一切處常遍行故。如來恒樂了所知境欲無減故。印境勝解常無減故。了曾受境念無減故。如來無有不定心故。恒決擇故。極凈信等常相應故。無染污故。無睡眠故。無惡作故。現證一切無尋伺故。有漏心品勝劣不定。所緣拘礙心法相應或多或少。無漏心品自在無礙。心法平等互不相障。  
　　復次如是所說四智相應心品。何位初得。何位現行無漏種性無始本有依異熟識生滅相續。發心已去由外熏習漸漸增長。大圓鏡智相應心品。金剛喻定現在前時。轉滅一切有漏種子異熟識等。爾時方得最初現行一切佛果無漏種子。圓滿依附。盡未來際常無間斷平等性智相應心品。菩薩初地初現觀時最初現行。從此已去后后地中。修令增長清凈圓滿。無漏觀等現在前時恒常現行。若有漏心現在前時。則便間斷。如是展轉乃至十地。最后心時自此已后盡未來際。常無間斷。如有漏位阿賴耶識。恒與末那一識俱起。無漏位中大圓鏡智。亦應常與平等性智一時而起故。平等智亦無間斷。妙觀察智相應心品亦在初地。初現觀時最初現行。從此已后漸修增長。若有漏心正現前時。或無心時。則便間斷。如是展轉乃至佛果。若入滅定亦不現行。成所作智相應心品。有義。初地已上諸位皆得現行。墮法流故。如實義者。佛果方起。以十地中有異熟識所變五根非無漏故。能依五識亦非無漏。有漏五根發無漏識曾未見故。于佛果上此智亦不恒現在前。作意起故。數數間斷。  
　　如是四智相應心品種子。本有無始法爾不從熏生。名本性住種性。發心已后外緣熏發漸漸增長。名習所成種性。初地已上隨其所應乃得現起。數復熏習轉增轉勝。乃至證得金剛喻定。從此已后雖數現行不復熏習。更令增長功德圓滿不可增故。持種凈識既非無記不可熏故。前佛后佛功德多少成過失故。如是四智相應心品。一向是善。一向無漏道諦所攝。諸佛無有一切有漏種子法故。雖復現化作生死身業煩惱等似苦集諦。實是無漏道諦所攝。隨世俗相名五十二十八蘊等。而實非是蘊處界攝。離戲論故。離諸相故。如是五法皆通假實。不待名言。此余根境皆實有故。若待名言。此余根境皆假有故。又凈法界真如為體。是實有故。依真建立擇滅等相。是假有故。諸心智等青黃色等。是實有故。不放逸等長短色等。是假有故。且止廣論應釋本文。  
　　四由決擇差別義中。略有三分。一者決擇五法差別。二者決擇受用和合一味事智。三者總頌凈法界相具諸功德。三身差別五法別中。如其次第一一決擇。  
　　經曰。妙生當知。清凈法界者。譬如虛空。雖遍諸色種種相中。而不可說有種種相。體唯一味。如是如來清凈法界。雖復遍至種種相類所知境界。而不可說有種種相。體唯一味。  
　　論曰。次當顯示凈法界相。釋難決擇法界差別。謂有難言。若諸如來法界為性。法界則用。真如為體。真如即是諸法共相。諸法既有種種差別。法界隨彼。云何無有種種差別。法界若有種種差別。云何清凈。非頗胝迦種種依止共相應故無種種相。為釋此難故說最初太虛空喻。譬如虛空雖遍諸色種種相中者。如世虛空雖遍一切有形礙色等不等類差別相中。品類差別故名種種。自體集在覺慧等上分明顯現。故名為相。即是行相而不可說有種種相者。而此虛空不可宣說有諸形礙種種色相。由此虛空其性自爾不應說故名不可說。或不能說名不可說。謂此虛空其性如是。不可宣說有其種種能表色相。亦不可說有其種種所表色相。而見虛空有種種相。及可說有種種相者。此見空中種種色相。非見虛空。及假說有種種色相。如青黃等。或長短等。非實是有。非假說有則有實事。云何遍在一切色中。無種種相體唯一味者。非此虛空由與種種色相應故成種種相。不舍自性體唯有一無障礙味。無異相故。如是如來清凈法界等者。如世虛空有體無體。雖遍一切形礙色中。而不隨成形礙差別。亦不可說有諸色相。雖亦說有唯假非實。由此虛空不舍自相取他相故。如雖假說虛空虛空而虛空性實不可說。清凈法界亦復如是。雖假說言真空真空。而真空性實不可說。由此虛空先所說因種種依止共相應故。如頗胝迦。法界應有種種別者。有不定過。現見虛空。雖與種種色相相應。而無諸色種種相故。如煙霧等共相應故。有時見空有種種相。由自虛妄分別力故。但見煙等有種種相。非見虛空。以虛空性不可見故。如是由自虛妄分別增益力故。但見色等有種種相。非凈法界。凈法界中雖無真實種種境界言說法教。而有種種境界法教差別相轉。非由彼有種種相故。亦令法界有種種相。以凈法界離名言故。一切名言皆用分別所起為境。然諸法教亦不唐捐。是證法界展轉因故。如見字書解所說義。由此法教是諸如來大悲所流。能展轉說離言說義。如以眾彩彩畫虛空甚為希有。若以言說說離言義。復過于彼。如說。海慧。譬如有人以種種色彩畫無色無見無對無表虛空。如墻壁等。甚為希有。諸佛世尊證得甚深離言說法。能以言說為諸有情補特伽羅。宣說開示復難于彼。如是廣說。又頗胝迦法界為性亦清凈故。非同法喻。所立因義。隨一不成或俱不成。  
　　經曰。又如虛空雖遍諸色不相舍離。而不為彼過所染污。如是如來清凈法界。雖遍一切眾生心性。由真實故不相舍離。而不為彼過所染污。  
　　論曰。復有難言。若凈法界遍在一切所知境界。亦與貪等諸煩惱垢共相應故。云何不如所余有漏心心法品成不清凈。為釋此難故。說第二太虛空喻。又如虛空。雖遍諸色不相舍離者。無有別處。故名不相舍離。遍在內行不見出外故。既在內行不見出外。不可定言是一是異。若有別處。是則虛空應有形礙。應是無常。而不為色過所染污者。如太虛空雖遍一切形礙色內。而不為色過失所染。色過失者。謂是生長貪嗔等因。非青黃等種種異相。又于空中所有云霧黑影色等。能令太虛舍凈相故。及能障礙凈見生故。名色過失。又于心上所增境相名色過失。為順他意故作前說。非太虛空為彼諸色過失所染。自性凈故。如是如來清凈法界雖遍一切眾生心性由真實故不相舍離者。如佛自心真實清凈。本性光潔本性凈故。一切眾生心性亦爾。本性真實本性清凈。心本性者。即是真如。一切眾生心平等性。如說由何說心平等。由空性故說心平等。如是廣說。心本性者。即心法性遍在一切眾生心性。是故說名心平等性。為辯如是心法性故。說由真實不相舍離。由是有情本凈心性。雖本性凈復由今時客塵障垢新遠離故。安立如來其心清凈。又諸有情心平等性。即是真實是圓成實自性攝故。由諸有情心平等性真實相故。表不舍離。諸眾生心又是心性真實相故。表不舍離。一切有情心性而轉。此意說言。由遍轉故不相舍離。而不為彼過所染污者。本性清凈故。過謂貪等。能令心相成過失故。成垢染故。雖為客塵分別所轉。非彼體故。不可全舍。可令清凈。依此密意說如是言。此心本性清凈光潔心之法性。說名為心。非離心法性有異性凈心。云何有情心有貪等。自分別力所任持故。心之顛倒未永斷故。此由無明力所起故。此義意言。譬如虛空本性雖凈。而為眩翳損肉眼故。顛倒相現似不清凈。如是法界本性雖凈。由自分別所起貪等眾因緣力。無明眩翳損慧眼故。顛倒相現似不清凈。若一切種清凈慧眼恒不見穢。又凈法界若無差別。一切種凈則名一切如來法身。亦名如來真實體性。于一切時常無變故。由此法界一切有情心相續中平等有故。說如是言。一切有情是如來藏。一切有情皆有佛性。為引不定種性有情。令心決定趣大乘故。就有如來種性有情。說如是言。一切有情皆當作佛。如有說言。一切無常一切皆苦。如是皆說少分一切非全一切若不爾者。便違所說。五種種性諸佛功德。應當有盡。無所度故。則違所說。如來功德常無斷盡。不應無益。常住世間本期度生求佛果故。此凈法界雖遍一切平等皆有。而由自障力所持故。如世生盲不見日月。如有頌言。  
　　眾生罪不現　　如月于破器 
　　遍滿諸世間　　由法光如日  
　　由此道理。如先所說。亦與貪等諸煩惱垢共相應故。如余有漏心心法品。清凈法界成不凈者。有不定過。虛空雖與色垢相應。非不凈故。心心法品雖與貪等煩惱相應。而用清凈法界為性。非不凈故。非同法喻。如說意樂不清凈者。見心不凈隨彼亦說法界不凈。由清凈相不顯現故。意樂凈者。見與貪等垢相應心本性清凈無垢穢故。法界常凈。彼所立因如前不成。由是法界遍一切故。譬如虛空。非諸有情過所染污。此說法界遍一切者。所執法空普皆有故。不待成立。  
　　經曰。又如虛空含容一切身語意業。而此虛空無有起作。如是如來清凈法界。含容一切智所變化利眾生事。清凈法界無有起作。  
　　論曰。復有難言。若諸如來清凈法界真如為體。則無戲論亦無起作。云何得容利有情事因緣智生。若容智生則有起作。云何如來真如為相。為釋此難故。說第三太虛空喻。又如虛空含容一切身語意業者。如太虛空。雖無作意而能容受有情三業。身語二業有形礙故。可須容受。意業云何。非無形質。有對礙故。須他容受。即以此事名為容受。謂彼生時不為障礙。有對礙物亦以生時無障礙故。說言虛空之所容受。此法亦爾。生時無障而得生故。亦得說言虛空容受。又有對物無對礙時。容受余物得往來故。依此法上假立虛空。意業亦爾。將欲滅時容受余物。令得生起。何為不得。依此法上假立虛空。若異此者實有虛空遍一切處。云何容受。若體實有不障礙故余法得生名容受者。一切無色實有體法皆無障礙。并能容受應名虛空。余處說言。唯色無故名虛空者。就世共知粗相而說。是故虛空容受三業亦無過失。而此虛空無有起作者。非此虛空如是分別。我容受此不容受彼。雖無作意而能容受。日月燈等所有光明亦復如是。雖無作意此彼分別。法爾生時能照諸色。如意寶珠亦復如是。雖無作意而能滿足眾生意愿。所余亦爾。且舉虛空類顯一切。如是如來清凈法界含容一切智所變化利眾生事者。謂諸如來清凈法界任性而住。無有作意。安立一切利眾生事。一切智者。圓鏡智等。一切所變化者。身語意化。一切利眾生事者。謂能成辦一切有情勝利樂事。清凈法界皆能含容。彼法生時為助因故。清凈法界無有起作者。作意名起。能令其心舍余境界趣余緣故。心動名作。心慮動搖有所作故。謂凈法界雖無作意。心慮動搖而能容受諸智變化利有情事。復次含容一切智所變化。利眾生事者。謂凈法界含容一切受用變化二身。所作利有情因無窮盡故。極廣大故。無對礙故。雖無分別而增上力能生彼故。此總義言如虛空等容色生等作用轉時。雖無有我我所作意戲論分別。而法爾力廣作一切差別作用。如是如來住無漏界。雖無一切我我所等作意戲論種種分別。而先所修大愿力故。能起一切智所變化利眾生事。如是如來第一難思安住法身。由先愿力所任持故。一切相好功德莊嚴。窮生死際劫量相續。雖無分別。而作一切智所變化利眾生事。如來雖無如是分別。我于如是如是事業。當作不作。而本愿力一切能作。如先發愿。或入睡眠或入滅定。雖無作意隨所要期覺悟出定。如海慧經作如是說。如諸苾芻要期鐘聲而入滅定。不聞鐘聲亦無分別。由要期力應時出定。如是廣說。  
佛地經論卷第四  
　　經曰。又如空中種種色相現生現滅。而此虛空無生無滅。如是如來凈法界中。諸智變化利眾生事。現生現滅。而凈法界無生無滅。  
　　論曰。復有難言。若凈法界遍在一切所知境界。不相舍離一向隨轉。是則法界應有生滅。若無生滅不應遍在所知境界不相舍離一向隨轉。為釋此難故。說第四太虛空喻。又如空中種種色相現生現滅等者。此義意言。如太虛空遍在諸色。容受色相不相舍離一向隨轉。諸色雖復現生現滅。而虛空性無生無滅。如是如來清凈法界遍一切境。含容一切智所變化利眾生事。不相舍離一向隨轉。智等雖有現生現滅。而凈法界無生無滅。就此密意。契經中說。曼殊室利不生不滅故名如來。乃至廣說。就勝義諦。色等諸法亦無生滅。就世俗諦。施設生滅。是故言現。此意說言。就世俗相現有生滅。非勝義體實有生滅。凈法界中諸智變化利眾生事。亦復如是。  
　　經曰。又如空中種種色相現增現減。而此虛空無增無減。如是如來凈法界中。顯示如來甘露圣教有增有減。而凈法界無增無減。  
　　論曰。復有難言。若凈法界遍在一切不相舍離。如來圣教現見有增后當減滅。法界同彼應有增減。若爾法界應不清凈。為釋此難故。說第五太虛空喻。又如空中種種色相現增現減等者。如來圣教于諸外道一切世間邪劣教中。最為真實殊勝清凈。猶如醍醐。亦如甘露。令得涅槃永不死故。如是圣教奉行證圣。得無學果。千載已前多分有故。說佛正法但經千載。非佛教法但住千歲。又聲聞藏雖佛去世百年已后。即分多部。而菩薩藏千載已前。清凈一味無有乖諍。千載已后乃興空有二種異論。是故說言。如來正法但經千載。而凈法界無增無減者。如來圣教就世俗理有增有減。非就勝義法界為性。無增減故。色等亦爾。法界為性無增無減。就勝義理猶如虛空。無增無減相。是故言現。謂就世俗識等變現似有增減。非就真性凈法界中。色等諸法皆離戲論分別相故。  
　　經曰。又如空中十方色相無邊無盡。是虛空界無邊盡故。而此虛空無去無來無動無轉。如是如來凈法界中。建立十方一切眾生利益安樂。種種作用無邊無盡。清凈法界無邊盡故。而凈法界無去無來無動無轉。  
　　論曰。復有難言。若諸如來法界為體。如來施與一切有情利益安樂。或去或來。法界與彼不相離故。如所余法應有去來應有生等。若爾法界應不清凈。法界若無去來等事。不應十方施諸有情利益安樂。為釋此難故。說第六太虛空喻。又如空中十方色相無邊無盡等者。如虛空界無邊無盡。十方世界亦無邊盡是故其中種種色相。亦無邊盡。無一方邊無諸方盡。成就時處。是故說名無邊無盡。而此虛空無去無來無動無轉者。以太虛空含容一切遍一切故。無作用故。如是如來凈法界中。建立十方一切眾生等者。利樂作用無邊無盡。義如前說。清凈法界無邊盡故者。以凈法界無邊盡故。雖無行動。而增上力。能于十方無邊世界無邊有情利樂事轉。而凈法界無去無來等者。舍此就彼名去。舍彼就此名來。無動無轉。初標后釋。法界無者。無邊際故。無形礙故。若有邊際形礙諸法可說。異方去來動轉非無邊際形礙。法界如虛空等。得說去來動轉作業。此總義言。清凈法界是諸如來勝義自體。法界遍在一切有情相續中。有彼諸有情自善種子成熟力故。由凈法界增上緣力。彼識生時如是作用變現。而轉說名如來作諸眾生利益安樂。除此作用。增上緣力更無如來法身能作有情利益安樂事用。如契經言。善男子。如來都無去來等事。而言如來去來等者。就受用身及變化身。無相違過。  
　　經曰。又如空中三千世界現壞現成。而虛空界無壞無成。如是如來凈法界中。現無量相成等正覺。或復示現入大涅槃。而凈法界非成等覺。非入寂滅。  
　　論曰。復有難言。若凈法界離去來等。云何無有方所去來。而得正覺般涅槃等。若有去來還得前過。為釋此難故。說第七太虛空喻。又如空中三千世界等者。此難不然。譬如世界現壞現成。而虛空界無成壞故。凈法界中雖有諸佛現成正覺般涅槃等。而凈法界真實無有成等正覺涅槃等事。若有此事。可為此故有去來等。如虛空中現諸世界滅壞生成。就世俗理非真實義。彼如太虛皆性空故。如是如來清凈法界。現無量相成等正覺或復涅槃。亦由世俗非真實義。成正覺者。入涅槃者。皆無有故。緣生諸蘊非我性故。若凈法界就真實義。有此二者應非真實。以真實法不舍自相取余相故。若許法界舍非正覺成等正覺。舍非涅槃得般涅槃。則非真實。若有意謂。即以此義名為真實等正覺者。曾無有時不等正覺般涅槃者。曾無有時不般涅槃。是故真實。若爾余事亦應如是。壞劫恒壞無時不壞。成劫恒成無時不成。瓶等無時不是瓶等。如是等事皆應真實。若爾不應修觀行者。度熾火等遍滿世界往余世界。應被其中火所燒等。獲得增上勝解力者。于其地等應無自在轉變作用。非得勝定自在力者。現等正覺非等正覺。現般涅槃非般涅槃。是故雖有先正覺位今涅槃位。而凈真如不舍自相故。凈法界非成等覺。非入涅槃。此中二種皆是增益為自相故。非真實有。作者作用。皆是遍計所執相故俱無所有。而言隨覺一切法故名菩提者。此是出世無分別智成等正覺。此中亦以緣真如智二種分別。不現行故非等正覺非般涅槃。即依如是密意說言。天子當知。以一切法皆無生故。諸佛現生無得無證。乃至廣說。遍計所執無所有故。生等分別亦無有故。由世俗理施設二故。由變化身示現二故。隨順所化有情意故。如來示現如是二事。且舉二事類顯一切。  
　　經曰。又如依空種種色相壞爛燒燥變異可得。而虛空界非彼所變。亦無勞弊。如是依止如來凈界。眾生界內種種學處身語意業毀犯可得。而凈法界非彼變異。亦無勞弊。  
　　論曰。復有難言。若凈法界遍在一切有情之類。云何有情得有毀犯。非法界中有諸毀犯。性清凈故。制立學處亦應唐捐。以諸有情無毀犯故。若有毀犯應有勞弊。應同二乘非極清凈。為釋此難故。說第八太虛空喻。又如依空種種色相等者。此難不然。如虛空故。譬如依空諸草木等。種種色相壞等變異種種可得。而凈虛空不為彼物之所變異。雖在其中而無變異。亦無勞弊。無有壞等苦所逼故。如是依止如來凈界眾生界內。雖有種種毀犯可得。而凈法界無有變異。亦無勞弊。雖凈界中現見有情自分別起身語意業二種毀犯。謂在家者害父母等。種種不善毀犯可得。諸出家者隨其所應。亦有種種毀犯可得。及為遮止制立種種學處可得。此皆世俗有所違犯。而凈法界非彼違犯之所變異。無異性故。亦無勞弊。無逼切故。若為苦逼不堪耐故。則有勞弊。如聲聞等非凈法界。不能堪耐一切苦逼。故無勞弊。猶如虛空。又如空中色等諸法。雖有壞等。但是世俗而非真實。如是如來凈法界中。雖有毀犯制立學處。但假安立而非實有。所以者何。身等三業不善等性。皆由相應發起勢力。假名建立。不由自性。非塊石等。由發起力可實建立。為不善等身業亦爾。地等和合所成性故。語業亦如鐘鼓聲等。非不善等諸無表業。唯以不作為其性故。亦非實有。意業亦由相應勢力立不善等。如余相應亦非實有。因既非實果亦應爾。故法界中若業若果。一切皆是分別所起。世俗識等變現而生。如變現相。如是建立皆非真實。  
　　經曰。又如依空大地大山光明水火帝釋眷屬。乃至日月。種種可得。而虛空界非彼諸相。如是依止如來凈界。戒蘊定蘊慧蘊解脫解脫智見諸蘊可得。而凈法界非彼諸相。  
　　論曰。復有難言。若凈法界遍一切法。應無戒等無漏蘊相。不相離故。應如法界。亦非蘊性。為釋此難故。說第九太虛空喻。又如依空大地大山光明水火等者。此難不然。如虛空故。譬如依空地等可得。非與地等共相應故。空成蘊性。如是依止如來凈界。雖有戒等諸蘊可得。而凈法界非戒等蘊。當知此中無漏凈戒名為戒蘊。無漏定慧名定慧蘊。無學勝解名解脫蘊。無學正見名解脫智見蘊。前三是因后二是果。有義。一切皆是無學緣解脫慧名解脫智見。余慧名慧。有義。一切通學無學。學位分得。無學圓滿。諸佛菩薩皆具五故。如是五蘊雖依法界。而凈法界不同彼相。彼亦不失五蘊自相。此中亦應說五取蘊。戒等無漏同法界故。且略宣說凈法界中。雖無戒等諸事功德。而有真理功德法門。彼增上緣生長一切有為功德。不同虛空法界真理功德法門。是無為故。非蘊所攝。依之生長一切功德。有為生滅是蘊所攝。無斷盡故亦說名常。非永不滅生必歸滅一向記故。蘊所攝故。非無為法。有緣慮等作用義故。以其勝故。且說五蘊法界實是一切三乘功德所依。  
　　經曰。又如空中種種因緣展轉生起。三千大千無量世界周輪可得。而虛空界無所起作。如是如來凈法界中具無量相。諸佛眾會周輪可得。而凈法界無所起作。  
　　論曰。復有難言。若一切佛法界為體。應無彼此受用差別。云何得有眾會不同。若所受用有差別者。云何諸佛法界清凈。為釋此難故。說第十太虛空喻。又如空中種種因緣展轉生起等者。此難不然。如虛空故。如虛空中。因緣生起。三千界等周匝風輪圍繞可得。虛空雖無我所差別分別思慮。而能容受種種差別世界周輪。如是如來凈法界中自業增上所起。種種眾相圓滿得一切智。灌頂菩薩同一集會周輪可得。別別因緣之所生起。非如一佛眾會因緣。第二第三亦復如是。余契經中依此故。說諸佛凈土種種可得。諸佛眾會種種可得。而凈法界無我我所受用差別。及以造作能取所取分別可得。此總義言。如來法身雖無差別戲論色像。而受用身及變化身。由本愿力自勝行力。生起種種眾相圓滿諸佛凈土。諸佛眾會差別可得。皆是凈識如是變現。種種差別非真實有。如轉輪王由宿愿力。亦為饒益諸有情故。造作勝行。生女寶等諸妙樂具種種差別。諸佛亦爾。為欲饒益諸有情故造作勝行。自業增上生起種種凈國。眾會受用法樂眾具差別。但無分別與前有異。  
　　復次如是已說。法界諸相甚深。業用甚深。處所甚深。相甚深者。謂離十種不清凈過。當知即是十清凈相。不清凈過有十種者。一差別過。二雜染過。三有行過。四有為過。五增減過。六行動過。七斷常過。八勞弊過。九積聚過。十攝眾過。十清凈相者。謂無差別相。無雜染相。非有行相。非有為相。無增減相。無行動相。非斷常相。無勞弊相。非積聚相。無我所相。如其次第業用甚深。當知即是變化等業。處所甚深當知即是無有行動眾相圓滿一切如來凈土眾會。于一切處皆以虛空為譬喻者。為顯法界一切粗相同虛空故。如契經言。乃至所有施設譬喻。喻諸如來戒等功德。一切皆是謗諸如來。唯除一喻謂虛空喻。如來戒等無量功德同虛空故。乃至廣說。  
　　經曰。復次妙生。大圓鏡智者。如依圓鏡眾像影現。如是依止如來智鏡。諸處境識眾像影現。唯以圓鏡為譬喻者。當知圓鏡如來智鏡平等平等。是故智鏡名圓鏡智。  
　　論曰。已建立斷。當建立智。依此故言。復次妙生大圓鏡等。應知。此中以喻顯示大圓鏡智。是能生現諸法影像平等因緣。謂諸如來第八凈識。能現能生智等影像。如大圓鏡能現世間一切影像。智相應故。假說名智。言諸處者。謂內六處。即是眼等。言諸境者。謂外六境。即是色等。此內六處外六境界。即十二處。緣此十二生三智品心及心法。識為主故總名諸識。即此諸識名眾像影。種種行相差別現故。此后經言。大圓鏡智于一切時依諸緣故。種種智影相貌生起。如是等文皆說。能為智影生因故名鏡智。平等性智以緣生事圓鏡智等為境界故。妙觀察智以一切法自相共相為境界故。成所作智應知亦爾。如是三智相應心品。于內六處外六境界。一切所緣所取境上。變似一切自相共相。種種影像分明顯現。如是影像皆因如來大圓鏡智而得生起。分明顯了故名為現。此唯如來智等所現。如來果位平等智等為自性故。智等生時如自所有行相差別皆能證知。唯有如來覺慧。分析說示其相。余無此能。大圓鏡智說名能現。由此為緣生彼影像。猶如明鏡現諸影故。又處境識三事各別。處謂六根。境謂六塵。識謂六識。即十八界眾像影現。此眾像影隨其所應三智品現。觀察智等盡所有性。如所有性皆能現故。如來鏡智相應凈識為緣。生此三智影像故名為現。亦唯如來智等所現。廣說乃至唯有如來覺慧。分析說示其相。余如前說。又十八界皆在如來大圓鏡智相應心品影像顯現。以諸如來鏡智生時。皆能照了一切境故。諸處境識猶如影像。在此智中分明顯現。由此鏡智攝受彼相。而生起故。鏡智雖無所取能取一異分別。而有一切所知影現。如大圓鏡。此智生時如是行相為自性故。如來雖無所取能取一異分別。而能現證自心所現。自相共相諸法影像。由證知故。能無顛倒說一切法自相共相。由此影像如來成就無忘失法。一切所知境界影像。于一切時鏡智等上分明顯現。無忘失故。若不爾者。云何如來名一切智。無鏡智等不能恒時于一切法自相共相現證知故。若謂相續有堪能故名一切智。如有頌曰。  
　　相續有堪能　　如火食一切 
　　如是一切智　　非頓知一切  
　　此但虛言。他心智等取一事時。不取余事不知余故。非一切智。就其相續亦不能取知現在故。汝宗一念但知一分諸法共相。若爾如來應假名說為一切智。不可假說非一切智。為一切智即成真實一切智者。又以如來鏡智為緣。余相續中世出世善諸處境識眾像影現。以諸世間世出世善。若無鏡智皆不得生。彼法生時皆由此力。亦能證知。此義意言。如來鏡智增上緣力。一切世間世出世善。諸處境識皆得生起。如明鏡中眾像影現。雖諸有情各有因力。而由鏡智為增上緣乃得生起。如雖有種若無地等芽等不生。如雖有質若無鏡等眾影不現。若爾世尊應同妄見。自在天等為世間因。立為世間一切果生平等因故。無此過失。以彼生時唯能為作增上緣故。非作者故。是無常故。于無量劫修集福智二種資糧。所生起故。一切眾生善及善緣。由此得生。外道妄見自在天等。與諸世間為能作者。其性常住故不相似。若無實影圓鏡中生云何為喻。有質有鏡和合為緣。如是相現故得為喻。謂諸有情顛倒執著影像。熏習成熟力故。鏡面為緣自識變異似面影現。由是世間起增上慢。謂我鏡中見其面影。以無別影鏡中生故。經但說言眾像影現。不言生起。如是應知。一切境相皆是自識變異顯現非別實有。以識勝故。但言唯識。非無心法。亦不說言唯有一識。以諸有情各有八識及心法故。一切色等雖各有種。皆是自識變異熏習識上。功能差別為性故。變現時還不離識。就世俗說別有心法。非真實義。以就勝義諸法皆無定別性故。乃至真如雖非識變。亦不離識。識實性故。識上二空無我共相所顯示故。此唯識言。但遮愚夫橫計一切心心法外定性色等遍計所執。不遣不離諸心心法色等諸法。依他起性圓成實性。非無有故。由平等故。此二平等。是故說言平等平等。世間圓鏡如來智鏡俱無分別。皆能現影無有差別。由是因緣名圓鏡智。  
　　經曰。如大圓鏡有樂福人懸高勝處無所動搖。諸有去來無量眾生。于此觀察自身得失。為欲存得舍諸失故。如是如來懸圓鏡智處凈法界無間斷故。無所動搖。欲令無量無數眾生觀于染凈。為欲取凈舍諸染故。  
　　論曰。高勝處者所謂高幢。或余勝處。凈法界者。無垢真如。處謂安處。或依或緣無間斷故。無動搖者。由此鏡智依緣法界窮生死際。恒常隨逐相續無斷故。無動搖。此義意言。大圓鏡智永離一切分別動搖。一得已后盡未來際。相續無斷。其余三智雖無妄計。而有無執作意分別。證得已后或行不行。非不動搖。有義。滅定平等性智亦不現行。論說滅定無第七故。又說亦滅一分恒行心心法故。若爾論說于三位中皆無第七。是則初地已上無漏現觀行時。及如來地應無此智。即為大失。違經論故。然說無者意。說無有染污第七。非一切無。未得法空無我智來。法分別執常現依故。如未證得補特伽羅空無我智。彼執恒行。依此識故。決擇分說阿賴耶識。定與末那一識俱轉。若起意識定與二識一時俱轉。若五識中隨起一識。定與三識一時俱轉。乃至一時若起五識。定與七識一時俱轉故。知圣道滅定無學亦有。無染法分別執平等智俱第七識等行相細故。不違滅定。由此滅定是無漏道所引發故。體無漏故。與染污意我執相違。此一分滅非滅一切故平等智于佛果上。雖恒現行。而十地中證得已后。或起煩惱有漏心時。此智不起。有間斷故。非不動搖。其余二智于佛果上。亦不常行故。非不動搖。何故安處大圓鏡智。在凈法界。為令無量無數眾生觀染凈故。何故觀彼為欲取凈舍諸染故。染謂煩惱及業生相。舍謂伏斷。由世間道及出世道。暫時畢竟伏斷彼故。凈謂諸善能令眾生心清凈故。取謂任持。安立長養成熟種子。隨所愿求證解脫故。此中意說。一切如來昔菩薩位。為欲成辦一切有情一切種相利樂事故。一切有情利益安樂意樂。常隨依凈法界。隨所修集福智資糧回求相續。大圓鏡智方便善巧勤修習故。證得此智依緣法界相續無動。雖無作意分別戲論。而相續轉為增上緣。令諸有情隨所求愿。安立長養成熟無量善根種子。得世間樂出世解脫。此由如來大圓鏡智起。化生用為諸有情宣說法要。令知染凈取凈舍染。即是利樂有情根本。  
　　經曰。又如圓鏡極善摩瑩。鑒凈無垢光明遍照。如是如來大圓鏡智。于佛智上一切煩惱所知障垢。永出離故。極善摩瑩為依止。定所攝持故。鑒凈無垢作諸眾生利樂事故。光明遍照。  
　　論曰。鑒謂自性極清凈故。凈謂差別離客塵故。言無垢者。總前二種周圓離垢極清凈故。光者由鑒。明者由凈。言遍照者。由無垢故。于佛智上等者。即煩惱障及所知障。俱名為垢。究竟斷故名永出離。由有永出諸障垢義故。說鏡智極善摩瑩。又煩惱者。謂貪嗔等一切煩惱纏隨眠位。若行不行皆有勢力。障生圣道。障得涅槃。亂身心故名煩惱障。所知障者。于所知境不染無知障一切智。不障涅槃。雖有此障。見聲聞等得涅槃故。即此二障亦名為垢礙。清凈智令不生故。染凈智故。由得對治客塵障垢。畢竟不生名永出離。由永離障大圓鏡智恒時極凈。是故說為極善摩瑩。為依止定所攝持故者。是所依止故名依止。大圓鏡智依此生故。依止即定名依止。定或智依。定名依止。定從此無間解脫道生。極清凈故。此所依定。即是殊勝金剛喻定。由彼定力障永斷故。此智為彼所依止。定力所攝持故名攝持。彼定無間此智生故。由彼定力最極清凈。離諸分別無有分別。鏡智生故。此智既為所依止。定所攝持故。鑒凈無垢自體清凈故。名為鑒。離煩惱障故名為凈。離所知障故名無垢。作諸眾生利樂事故。光明遍照者。此智為定所攝持故。亦能起作一切有情諸利樂事。由作此故光明遍照。自性清凈鑒故名光。離煩惱障及所知障。如其次第名明遍照。此中意說。如大圓鏡極善摩瑩鑒凈無垢。為令他見面之得失。為饒益事。是故說名光明遍照。大圓鏡智自性清凈。遠離二障鑒凈無垢。雖不可見而起受用及變化身。能生諸智成辦眾生諸饒益事。是故說名光明遍照。  
　　經曰。又如圓鏡依緣本質。種種影像相貌生起。如是如來大圓鏡智。于一切時依諸緣故。種種智影相貌生起。  
　　論曰。若圓鏡智是諸有情一切智等影像生因。云何影像相有差別。云何此智體無差別。又一切時常能為因。何不恒時頓生。一切眾生及自智等影像。釋此難言。又如圓鏡依緣本質種種影像相貌生起。非影異故鏡體差別。亦非恒時頓生影像。待眾緣故。如是鏡智于一切時待眾緣故。生智等影種種差別。非彼異故智成。青等種種體別。亦非恒時頓生一切眾生及自圣智等影。待時待緣乃能生故。此中意說。大圓鏡智相應凈識有二種用。一因緣用。謂凈識中具有一切能現能生身土境智凈法種子。若遇外緣。即便變現身土境界種種影像。及能生起平等智等相應心品行相差別。二增上緣用。謂佛凈識善根愿力所生起故。若諸眾生自因緣具。爾時凈識即便資助。令得無障生長成滿。是故鏡智體雖是一。能現能生諸法影像。待外緣故非頓現起。  
　　經曰。如圓鏡上非一眾多諸影像起。而圓鏡上無諸影像。而此圓鏡無動無作。如是如來圓鏡智上。非一眾多諸智影起。圓鏡智上無諸智影。而此智鏡無動無作。  
　　論曰。若諸智影于鏡智上先已有體。云何鏡智為緣而生。若先無體。云何能生諸智影像。而無動作。不見陶師無有動作。而能生起先無瓶等。釋此難言。如圓鏡上非一眾多諸影像等。如大圓鏡能起諸影。同類數多故名非一。異類無數故名眾多。觀待同類簡一種故說言非一。觀待異類顯無數故說言眾多。如是鏡上雖先無影而起多影。而無思慮分別動作。鏡智亦爾。雖先無有智等影像。而能生起智等種種諸法影像。觀待同類說言非一。觀待異類說言眾多。雖生如是智等影像。而無思慮分別動作。此中意言。如大圓鏡雖無分別。而能生起種種影像。鏡智亦爾。雖無我執及我所執。所取能取作意分別。而能生起種種智等諸法影像。  
　　經曰。又如圓鏡與眾影像非合非離。不聚集故。現彼緣故。如是如來大圓鏡智。與眾智影非合非離。不聚集故。不散失故。  
　　論曰。若圓鏡智與諸智等影像和合。云何不由彼差別故。此成差別。若不和合云何為因。不見種等與諸芽等果不和合。而能為因。非日光等與石灰等。不共和合而相顯照。釋此難言。又如圓鏡與眾影像非合離等。如世圓鏡雖能為因起眾影像。而不與彼影像和合。彼未生前由未有體不聚集故。非此與彼或俱不俱。可名和合。圓鏡與影亦非別離。現彼緣故。即由此義非不和合。要由此有彼得有故。雖與影像為現生因。而非影像有差別故。鏡成差別。大圓鏡智亦復如是。雖能為因生智等影。而與智等非合非離。不聚集故。不散失故。言非合者。彼未生前由未有體。不聚集故。言非離者。要有鏡智智等影生。無則不生。不散失故。離壞無有名為散失。與彼相違名不散失。攝生彼故或不忘失。所緣境相名不散失。由鏡智中顯現一切所知相故。三世智等及諸眾生。若不遍知鏡智不生。要知一切此智乃生。是故此智不忘一切所緣境相。名不散失。不散失故。所以非離。雖能為因起智等影。而不由彼有差別故此成差別。如大圓鏡無差別轉。此中意說。如世圓鏡雖能為因起諸影像。而非合離差別所觸。鏡智亦爾。雖能為因起智等影。而非合離差別所觸。種等雖能為芽等因。而亦合離俱不可說。光明細分亦非色等。共相和合以俱有故。令其識上似與色等和合相生。以世現見一切因果。雖非合離而能為因。是故無有因果。二相決定和合。  
佛地經論卷第五  
　　經曰。又如圓鏡周瑩其面。于一切處為諸影像遍起依緣。如是如來大圓鏡。智不斷無量眾行善瑩。為諸智影遍起依緣。謂聲聞乘諸智影像。獨一覺乘諸智影像。無上大乘諸智影像。為欲令諸聲聞乘人。依聲聞乘而出離故。獨一覺人依獨覺乘而出離故。大乘之人依無上乘而出離故。  
　　論曰。云何一智于一切時。能生三乘一切智等諸法影像。釋此難言。又如圓鏡周瑩面等。如世圓鏡為遍于中現其面等一切影像。種種加行周瑩其面前后兩邊。于一切處普能為緣現一切影。鏡智亦爾。一切如來為菩薩時。雖有種性而為障覆。未能現起為遍于中生起三乘一切智等諸法影故。精勤修習不斷無量眾行善瑩。金剛喻定現在前時。離一切障清凈圓滿。遍能生起三乘智等。一切影像不斷。就方無分限故。無量就時無量時故。此言因位遍一切處。于無量時勤修眾行。除障善瑩大圓鏡智。能生三乘智等影像。又即鏡智遍處。恒時離諸垢穢。種種行德圓滿。莊嚴極圓凈故。一切處時能起諸影。如說殊勝金剛喻定斷一切障。證得如來大圓鏡智。種種功德圓滿莊嚴于一切處。及無量時能起三乘一切影像。此中意說。各別善根成熟差別。勝道生時。大圓鏡智或近或遠。隨其所應為作強緣。決定種性各依自乘。而得出離。不定種性或依大乘。或依余乘而得出離。言出離者。即是涅槃。諸三乘人用自種性以為因緣。如來鏡智為增上緣。精勤方便修集資糧引生圣道。除煩惱障及所知障。隨其所應各證涅槃。決定種性聲聞獨覺住無學位。樂寂滅故。發業潤生諸煩惱障永滅除故。先業煩惱所感身心任運滅已。更不受生無所依故。一切有漏無漏有為諸行種子。皆隨斷滅。唯有轉依無戲論相。離垢真如清凈法界解脫身在。名無余依般涅槃界。常住安樂究竟寂滅。不墮眾數不可思議。同諸如來。但無有為無漏功德所莊嚴故無有更起利益安樂有情事故。不同如來。不定種性聲聞獨覺住無學位。雖無煩惱樂菩提故。由定愿力留身相續修大乘行。乃至獲得金剛喻定。一切障滅證佛三身。雖有有為無漏功德。而無有漏身心在故。證無余依大涅槃界。依謂三界有漏身心。若諸菩薩斷二障盡得佛果時。即得說名證無余依大涅槃界。是故二乘先入有余依涅槃界。后入無余依涅槃界。菩薩初證如來地時。頓證二種大涅槃界。一切有漏身心盡故。名無余依。猶有變化似有漏相身心在故。名有余依。悲智無斷所證得故。亦名無住大涅槃界。涅槃即是真如體上障永滅義。由無漏慧簡擇諦理。斷諸雜染而證得故。亦名擇滅。如是擇滅于真如上假施設有。無別實物至究竟位說名涅槃。無所趣故。無臭穢故。離編織故。離稠林故。名為涅槃。聲聞獨覺有所知障習氣未滅。云何證得究竟涅槃。所知障習是無知故。非染污故。障菩提果不障涅槃。非煩惱故。不能潤生。若無愿力。回心趣大至無學位。盡其壽量必永寂滅。  
　　經曰。如圓鏡中大影可得。所謂大地大山大樹大宮舍影。而是圓鏡不等彼量。如是如來圓鏡智上。從極喜地乃至佛地智影可得。及與一切世出世法智影可得。而圓鏡智非彼分量。  
　　論曰。若圓鏡智能起智影。應同彼量差別可得。釋此難言。如圓鏡中大影可得。謂大地等如世圓鏡。雖能為緣起地等影。而是圓鏡不等彼量。一小鏡中眾多山等大影可得。一大鏡中眾多石等小影可得。雖有形礙而不同影大小數量。鏡智亦爾。雖起諸地世出世間諸智影像無形礙故。而不同彼一切智影大小數量。由是因緣諸佛鏡智名大智藏。世出世間智根本故。如說世尊成大智藏鏡智。能生一切智故。應知此中以智名說一切功德。由是鏡智相應凈識。具足一切自利利他功德種子。能為因緣生自身中智等影像。為增上緣生他身中智等影像。由此鏡智。能變現身生智說法。展轉生他智等影故。或悲愿力熏修所成。任運為他智等善法增上緣故。令他身中智等善法易得生長。是故經言。一切眾生所有善法。及殊勝果。皆是如來慈悲愿力增上所起。  
　　經曰。又如圓鏡非處障質影像起緣。如是如來大圓鏡智非惡友攝聞不正法。障礙眾生智影起緣。彼非器故。  
　　論曰。若圓鏡智為令三乘得出離故。生諸智影。又悲愿力熏修所成為增上緣。生世出世諸智影者。云何世間諸外道等正智不生。能生因緣常和合故。諸外道等應無顛倒。釋此難言。又如圓鏡非處障質影像緣等。如世圓鏡雖能為緣現諸影像。而非處在壁障等質影像起緣。如來鏡智亦復如是。雖能為緣生智影像。而非處在惡知識攝愛。樂聽聞邪法障者。智影生緣以彼非是可加被器聞正法器。是故外道圣道不生常懷顛倒。善法種子被損伏故。惡法種子遇生緣故。一切眾生無始時來。習善時少造惡時多。是故善法雖遇強緣亦難生長。惡法雖遇少小外緣則便熾盛。  
　　經曰。又如圓鏡非處闇質影像起緣。如是如來大圓鏡智。非處樂惡愚昧眾生智影起緣。彼非器故。  
　　論曰。如外緣障智影不生。如是內緣宿習樂惡無明闇障智影不起。諸樂惡者。雖貪嗔等一切煩惱悉皆熾盛。而癡偏重。以不了知善惡因果勝劣事故。世間現有諸佛正法。利益安樂一切眾生。三寶良田生長一切世出世間無量福聚。不欲聽受不樂歸依。而反聽受無利無樂外道邪法。歸依生長能感眾苦。無量惡業種種邪神。豈非無明癡闇障力。是故障善無明最重。當勤修習智慧光明。無明重者非善器故。  
　　經曰。又如圓鏡非處遠質影像起緣。如是如來大圓鏡智。非處不凈感匱法業。不信眾生智影起緣。彼非器故。  
　　論曰。如是內外二緣障力智影不生。一由先世感匱法業。令于多時不聞正法。謂于前生誹毀正法。由此業障經無量劫不聞佛法。即此不聞諸佛正法。是彼業果障。彼智影令不得生不聞正法。其體是無云何得名謗正法。果云何。能障可生智影。不即說彼不聞正法為果為障。然說由彼感匱法業所得。不能聽受正法。不具根等愚鈍身心為果為障。二由不信。謂無種性無涅槃法。不樂涅槃。無有出世圣道種子。于證真如有畢竟障。聞出世法都不信受。畢竟不得三乘涅槃。如是一切身心相續不清凈故。非圣法器。暫時畢竟不生出世功德智影。如濁穢水不能發生月等影像。鏡智亦爾。于彼不能生智影像。  
　　如是略說大圓鏡智有九種相勝。所余智謂訓詞相。無分別相。障清凈相。依止因緣生智影相。無有我所無攝受相。不忘一切所知境相。遍處恒時生智影相。能生一切智根本相。于非法器不能生相。此有三種非圣法器。一者親近不善知識聞不正法。暫時有障非圣法器。二者煩惱癡障所障非圣法器。三者極重業障所障。及無出世圣道種子。久時畢竟非圣法器。如是三種總名第九于非法器不能生相。  
　　經曰。復次妙生平等性智者。由十種相圓滿成就。  
　　論曰。平等性智由十種相圓滿成就。應知即是十地修果。一一地中略說。各證一平等性。修習圓滿成就佛地平等性智。是故說言。平等性智由十種相圓滿成就。若廣說者。一一地中各證無量平等法性。修習圓滿成就佛地平等性智。  
　　經曰。證得諸相增上喜愛平等法性圓滿成故。  
　　論曰。諸相者。謂諸大士相及諸隨好相差別故。皆名為相。如是諸相遠離遍計所執自性。說名平等故。契經言。諸大士相如來即說以為非相。是故說名諸大士相。增上者。謂富貴自在。色等諸蘊各別。皆非富貴自在。和合亦非富貴自在。即別性故。諸法合時不舍自性。離此無實補特伽羅。是故一切富貴自在。遠離遍計所執自性。說名平等故。契經言。世尊我今解了。一切以無我故無貧無富。喜愛者。謂所有喜愛由遍計力。于順彼法發生歡喜。于違彼法發生憂戚。遍計所執諸法無故。于彼一切遍計所執喜愛亦無。說名平等達解。如是所說諸相增上喜愛平等法性故。名證得初地。菩薩最初證得。后后地中漸漸方便修令增長。最后佛地圓滿成就。從此已后更無增長。由此證得圓滿成故。平等性智圓滿成就應知。此中圓滿成故。于第三處說第五轉。一切應說由圓滿成。義類相似言詞便故作如是說。  
　　經曰。證得一切領受緣起平等法性圓滿成故。  
　　論曰。緣起有二。謂內及外。內緣起者。謂無明等十二有支。外緣起者。謂種芽等一切外物。內者應以雜染清凈二分行相順逆觀察。外者應以此有故彼有此生故彼生行相觀察。謂種等有故種等生故。芽等得有芽等得生。此二緣起一切皆由因有故果有。因生故果生。無作用義是緣起義。空無我義。無補特伽羅義是緣起義。如是等義緣起自相。是所領受故名領受。或假有情能領受故。名為領受。緣起諸法是所領受。如是一切領受緣起。無作用故。空無我故。無補特伽羅故。遠離遍計所執自性。說名平等達解。如是所說一切領受緣起平等法性故名證得。由此證得如前修習圓滿成故。平等性智圓滿成就。如是緣起平等法性。即一切法平等法性。如說梵志一切法性即是緣生緣起法性。悟解此故名為菩提。如佛所見。一切法性如此即是緣起法性。又契經言。不見少法離緣起性。此中緣起平等法性名緣起性。依此密意說如是言。若見緣起即見法性。若見法性即見諸佛。緣起實性即勝義法勝義佛故。平等法性于一切處。皆無差別故作是說。  
　　經曰。證得遠離異相非相平等法性圓滿成故。  
　　論曰。色等諸法變壞等相不相似故。名為異相。遠離如是各別異相。即是共相。如是共相以何為相。非相為相。如契經言。一切法性唯有一相。所謂非相。非相即是平等法性。達解如是遍計所執。一切法性畢竟永無平等法性故名證得。由此證得如前修習圓滿成故。平等性智圓滿成就。復有義者。遠離異相即無有相。遠離非相即無無相。無有無無名平等性。余如前說。  
　　經曰。弘濟大慈平等法性圓滿成故。  
　　論曰。慈有三種。一有情緣。二者法緣。三者無緣。初發心位諸菩薩等。多分修習有情緣慈。多是有漏。以世俗有為境界故。修正行位諸菩薩等。多分修習法緣之慈。亦多有漏。大乘教法為境界故。得無生忍諸菩薩等。多分修習無緣之慈。雖有所緣緣法界故。譬如眼等異熟諸法無有分別。不作加行任運轉故。說名無緣。平等性智相應大慈。或有義者。唯緣法界所緣分別永無有故。不緣有情及諸法故。名無緣慈。復有義者。亦緣諸法。如實義者。亦緣有情但無分別。平等行相了知一切假立。有情性平等故。緣生等法性平等故。無我真如性平等故。名平等智。此智相應就所緣境得具三慈。但無分別平等行故。說名無緣。如來地中平等性智相應大慈。眾相成滿恒常現行。如來既有無緣大慈。余二不說自然成就。如來由此三種慈故。平等救濟一切有情。非但于彼少分與樂。普于一切有情諸法無我真如平等性轉。恒常現行救度一切故名大慈。非如聲聞及異生等。暫時少分與樂行轉。不能救度一切有情。以勝一切聲聞等故。救度一切諸有情故。長時積集福慧資糧所成滿故。說名弘濟。如是所說弘濟大慈遍一切處。無差別轉故名平等。即此平等說名法性。或即所說弘濟大慈平等法性為所緣故。就境說名平等法性。由此大慈如前修習圓滿成故。平等性智圓滿成就。  
　　經曰。無待大悲平等法性圓滿成故。  
　　論曰。聲聞等悲不能拔濟一切有情。唯緣欲界少分行相暫時而轉。如來大悲普能拔濟一切有情。通緣三界遍滿行相恒時而轉。言無待者。無所觀待恒救不舍。謂無所待隨其所應拔濟三苦。所苦有情恒轉不舍。猶如長者憐愛一子。于諸有情平等而轉。以有情界無邊際故。成熟有情時無暫廢。成熟有情曾不過時。如來常與大悲相應。不可說言暫起暫轉。如經言。善男子。不應說言諸佛世尊所有大悲。于諸有情暫起暫轉。何以故恒常轉故。諸佛世尊乃至大悲無根未立。終不證得無上菩提。如來證得大菩提已。恒作是念。我當安立一切有情諸善根本。若有未悟一切法者。我當開悟。如來如是于諸有情常起大悲。乃至廣說。如契經說。如來晝夜恒于六時觀察世間。云何今言大悲恒轉。此說作用六時相續恒無間斷故不相違。大慈大悲無嗔不害無癡善根。以為自性。與樂拔苦行相有異。俱有三種有情緣等。慈是無嗔悲是不害。慈緣無樂欲與其樂。悲緣有苦欲拔其苦。無待大悲無差別轉故名平等。此即法性或緣平等法性為境。由此大悲如前修習圓滿成故。平等性智圓滿成就。  
　　經曰。隨諸眾生所樂。示現平等法性圓滿成故。  
　　論曰。隨諸有情樂見如來色身差別。如來示現如是色身。如來雖居無戲論位。由平等智增上力故。大圓鏡智相應凈識。現琉璃等微妙色身。令諸有情善根成熟。自心變似如是身根。謂自心外見如來身。如契經言。由諸如來慈善根力有所示現。令天人等自心變異見如來身。如金色等。又如經言。若所應化無量有情。宜見琉璃末尼寶色。如來即能無礙示現種種琉璃末尼寶色。令彼自心亦如是變。乃至廣說。如是示現一切如來形相平等。如是平等即是法性。是故說名平等法性。謂諸如來隨同所化有情樂見。色身形相即各示現。同處同時同類形相。令彼自心如是變現作利樂事。如諸有情阿賴耶識共相種熟各各變現世界等相。同處相似不相妨礙。此亦如是。如色身相余事亦爾。由此示現如前修習圓滿成故。平等性智圓滿成就。  
　　經曰。一切眾生敬受所說。平等法性圓滿成故。  
　　論曰。若有如是種類語業。能令有情善根成熟。聞生歡喜得凈信樂。如來便現如是語業令彼得聞。如來雖無戲論分別由悲愿力如是示現。所化有情自勝解力如是變異。謂自心外聞佛音聲。如來所出一切語言稱機宜故。諸人天等皆無違逆故名敬受。若不稱機則不示現故。說諸佛語不唐捐。雖有眾生不順佛語。此是化作或當有益。后必信受。就總為語故。言一切敬受所說。如是語言由前道理諸佛同現故名平等。如是平等即名法性。由此示現如前修習圓滿成故。平等性智圓滿成就。  
　　經曰。世間寂靜皆同一味。平等法性圓滿成故。  
　　論曰。有漏五蘊說名世間。念念對治二種壞故。即彼息滅名為寂靜。由此于此而寂靜故。即是圣道及以涅槃依他起性。世間寂靜同歸真如。圓成實性故名一味。又世間者。遍計所執此本性無說名寂靜。如是寂靜所顯真如無差別故。名為一味。此即名為平等法性。由此一味如前修習圓滿成故。平等性智圓滿成就。  
　　經曰。世間諸法苦樂一味。平等法性圓滿成故。  
　　論曰。世間諸法略有八種。一利二衰。三毀四譽。五稱六譏。七苦八樂。得可意事名利。失可意事名衰。不現誹撥名毀。不現贊美名譽。現前贊美名稱。現前誹撥名譏。逼惱身心名苦。適悅身心名樂。如是八種總有二品。四違名苦。四順名樂。生欣戚故。或復此中略說。最后苦樂一對。圣者居中恒常一味。得利不高。遇衰不下。如是乃至樂而無愛苦而無恚。如契經言。圣處世間平等一味猶如虛空。凡愚在世計有差別。由彼遠離遍計所執。世間八法于一切處皆同一味。即此說名平等法性。由此一味如前修習圓滿成故。平等性智圓滿成就。  
　　經曰。修殖無量功德。究竟平等法性圓滿成故。  
　　論曰。功德即是菩提分等諸功德法。熏種長養成熟解脫說名修殖。平等性智雖無分別。由佛菩薩智增上力如如意珠。令異身中功德生長成熟解脫。言究竟者。能得三乘般涅槃故。既令解脫。令得世樂不說。自成如是智名平等法性。遠離遍計所執性故。或諸菩薩修殖無量菩提分等殊勝功德。乃至究竟。即此名為平等法性。由此功德如前修習圓滿成故。平等性智圓滿成就。  
　　經曰。復次妙生妙觀察智者。  
　　論曰。依十種因。應知。分別妙觀察智十種因者。一建立因。二生起因。三歡喜因。四分別因。五受用因。六趣差別因。七界差別因。八雨大法雨因。九降伏怨敵因。十斷一切疑因。  
　　經曰。譬如世界持眾生界。如是如來妙觀察智。任持一切陀羅尼門。三摩地門。無礙辯說諸佛妙法。  
　　論曰。此中顯示建立因相。譬如世界持眾生界者。如諸有情自心所變。下風輪等諸世界相。能持自心所變眼等諸有情界。如是如來妙觀察智。能持一切陀羅尼門。廣說乃至諸佛妙法。與彼相應及能引故。陀羅尼者。增上念慧能總任持無量佛法。令不忘失。于一法中持一切法。于一文中持一切文。于一義中持一切義。攝藏無量諸功德故名無盡藏。此陀羅尼略有四種。一法陀羅尼。二義陀羅尼。三咒陀羅尼。四能得菩薩忍陀羅尼。如瑜伽論廣說其相。云何唯于一法等中。普能任持一切法等。謂佛菩薩增上念慧不思議力。自心相分一法相中。現一切法文義亦爾。又能示現無量無盡功德法門。見分自體亦具無邊勝功能故。任持一切令不忘失。如是念慧不思議力。名陀羅尼。三摩地者。謂增上定即健行等諸三摩地。能勝一切世出世間諸三摩地。余不能勝故名健行。又佛菩薩健士所行故。名健行。唯第十地菩薩及佛得此定故。余三摩地隨經所說應釋其名。即陀羅尼及三摩地。俱說名門。如空無愿無相三門。以能通生無量同類異類德故。無礙辯說即四無礙。法義詞辯。由此四種能為眾生辯說妙法故名辯說。諸佛妙法即是如來力無畏等無量佛法一切之言一一應說。妙觀察智轉意識得作用寬廣故。能任持一切功德。此智相應第六意識。普與一切功德相應。及能引發諸功德故說能任持。  
　　經曰。又如世界是諸眾生。頓起一切種種無量相識因緣。如是如來妙觀察智。能為頓起一切所知無礙妙智種種無量相識因緣。  
　　論曰。此中顯示生起因相。妙觀察智能作頓起一切所知相識因故。世界即是諸器世間。如器世間能為眾生種種地上無量空中相識生因。如是如來妙觀察智。一時頓于一切境界猶如虛空能了無礙。能為一切種種世間。無量出世所緣境界相識生因。此義意言。一切如來妙觀察智。能頓了知一切境界。似所知境有眾多相。如彩畫色有種種相。見分智體能為如是相識生因。此能現彼說為生因。非親生因。從種生故。此即緣因說名因緣。由見起相或體起用。雖無異體由不一故亦得為因。如從相分生見分等。此亦如是。  
　　經曰。又如世界種種可玩。園林池等之所莊嚴甚可愛樂。如是如來妙觀察智種種可玩。波羅蜜多菩提分法十力無畏不共佛法之所莊嚴。甚可愛樂。  
　　論曰。此中顯示歡喜因相。如器世間種種可玩。園林池等綺飾間列威光熾盛。令諸有情歡喜愛樂。如是如來妙觀察智種種可玩波羅蜜多菩提分等。綺飾間列威光熾盛。令諸菩薩歡喜愛樂。波羅蜜多略有六種。謂布施等或開為十。更足方便善巧等四。或復開為八萬四千。如經廣說。若別分別其數無量。菩提分法略三十七。廣亦無量。言十力者。謂處非處智力等。如來身中慧根所攝。及具知根。言無畏者。謂四無畏五根所攝。及具知根即信等五。不共佛法有十八種。如經廣說。如是功德多分此智所攝。相應及能引發。是故一切莊嚴此智。  
　　經曰。又如世界洲渚日月四天王天三十三天。及夜摩天睹史多天樂變化天他化自在天梵身天等。妙飾間列。如是如來妙觀察智。世及出世衰盛因果。聲聞獨覺菩薩圓證無余。觀察妙飾間列。  
　　論曰。此中顯示分別因相。如器世間無量洲等。妙飾間列不相雜亂。洲謂四大洲。則贍部洲等。渚謂八小渚。則遮末啰等。略舉日月攝諸星宿。四天王天。謂妙高山第四層級四面各住。三十三天。謂此山頂四面各有八大天王帝釋居中故有此數。夜摩天者。謂此天中隨時受樂故名時分。睹史多天后身菩薩于中教化。多修喜足故名喜足。樂變化天。樂自變化作諸樂具。以自娛樂。他化自在。樂令他化作諸樂具。顯己自在。梵身天者。離欲寂靜故。名為梵。身者眾也。等者等取此上諸天。如是如來妙觀察智。普能觀察世及出世衰盛因果。三乘圓證妙飾間列。不相雜亂。惡趣因果名世間衰。善趣因果名世間盛。又世間壞及世間成。如其次第名為衰盛。又損減名衰。增長名盛。二乘因果名出世衰。大乘因果名出世盛。又退名衰進名為盛。言圓證者。即是果位。前三乘名顯其因位。又圓證者。唯說佛果。妙觀察智觀此諸法法相異故。智如其境。行相不雜分明顯現。是故說名妙飾間列。  
佛地經論卷第六  
　　經曰。又如世界為諸眾生廣大受用。如是如來妙觀察智。示現一切諸佛眾會雨大法雨。為令眾生受大法樂。  
　　論曰。此中顯示受用因相。如器世間隨有情業增上力故。阿賴耶識共相種子。變生種種共相資具。為令有情廣大受用。如是如來妙觀察智。助平等智為增上緣。擊發鏡智相應凈識。現受用身種種眾會威德熾盛雨大法雨。為令地上諸大菩薩受大法樂。亦助如來成所作智為增上緣。擊發鏡智相應凈識。現變化身種種眾會威德熾盛雨正法雨。為令地前所化有情受用法樂。  
　　經曰。如世界中五趣可得。所謂地獄餓鬼傍生人趣天趣。如是如來觀察智上。無邊因果五趣差別具足顯現。  
　　論曰。此中顯示趣差別因相。如世界中隨有情業增上力故。阿賴耶識不共相種。變生種種五趣因果差別可得。如是如來妙觀察智。五趣因果為境界故。似其五趣因果二相差別顯現。非生五趣諸阿素洛種類不定。或天或鬼。或復傍生故。不別說。五趣因者。謂中有身以與五趣為方便故。趣是所趣。中有能趣故。非趣攝。就生類別建立四生。是故中有亦生所攝。有義中有趣方便故。說在趣中。此言因者。業煩惱等。果即五趣。  
　　經曰。如世界中欲色無色諸界可得。如是如來觀察智上。無邊因果三界差別。具足顯現。  
　　論曰。此中顯示界差別因相。如世界中隨有情業增上力故。阿賴耶識共不共相種子。變生三界因果差別可得。此中世界通情非情。謂有情世界及器世界。若不爾者。不應于中有無色界。以彼唯有定所生色。無業生色無方處故。于世界中。隨其所應建立三界。謂器世界中但有欲色情非情界。有情界中具有三種。唯有情界以器世界通持有情及非情界。有情世界。唯能任持有情界故。如是如來妙觀察智三界因果為境界故。似其三界因果二相差別顯現。非生三界因果。同前二種分別。此中意說。妙觀察智普能觀察一切境故。遍似一切諸界趣生。煩惱業等所感。諸行成熟所攝心心法等因果相現。謂諸如來大圓鏡智。增上所生妙觀察智。雖無所取能取執著。遠離一切煩惱所知二垢障故。觀察一切因果等事。及能說故。如凈圓鏡現眾影像。一切境相皆現其中。然無鏡智無差別過。大圓鏡智以于一切皆不愚故。雖能顯現一切影像任運轉故。而無分別。此智能現一切境相亦有分別。若無分別則不能觀因果等事。及為眾會說法斷疑。此文定證。無漏心等亦有相分。如來智上五趣三界無邊因果具足現故。有說。如來智明凈故。一切境相雖現其中。而此境相非智所變。不清凈故。但是眾生心等所變諸法影像。此不應理。如是影像若是眾生心等所變。云何在佛智上顯現。不可他因生他心。相違正理故。如余心相。此亦應爾。然此境相如來無漏心所變現。如明鏡中糞穢影像。雖似不凈實非不凈。心及心法緣境法爾若緣他境。非如鉗燈。無動作故。但如明鏡性本凈故。變似境相而能緣慮。若諸境相非心上現。彼雖有力生心心所。如五根等不名所緣。如余處說。無分別智亦定爾耶。所緣真如不離智體不可定爾。后得俗智雖不離真有分別。故不證真體。但自變作真相而緣故。不可難。如諸異生心緣無漏心上所有無漏境相。雖似無漏實是有漏此亦應爾。唯識道理決定如是。心所變相雖相似有而實無體。若不爾者。應有色等。如心心法不成唯識。若彼實有但不離識。名唯識者心及心法亦不離彼色等諸相應。名唯境便成大過。  
　　經曰。如世界中蘇迷盧等。大寶山王顯現可得。如是如來觀察智上。諸佛菩薩威神所引。廣大甚深教法可得。  
　　論曰。此中顯示雨大法雨因相。如器世間由諸眾生業增上力起諸寶山。如是如來妙觀察智。由諸有情感正法業增上力故。起佛菩薩威神所引深大教法。此教開示諸佛菩薩自在威神。亦能引發彼威神力。是故說名諸佛菩薩威神所引。此說如來妙觀察智能發鏡智相應識上教法影像。或自能現教法影像。由此為緣善根成熟。所化有情自心變現。  
　　經曰。如世界中廣大甚深不可傾動大海可得。如是如來觀察智上。一切天魔外道異論所不傾動。甚深法界教法可得。  
　　論曰。此中顯示降伏怨敵因相。如器世間由諸眾生業增上力起諸大海。不可傾動。如是如來妙觀察智。由諸有情感正法業增上力故。起法界教不可傾動。法界則是空無相理。說法界理名法界教。諸外道等皆依諸見法界空理。對治諸見離諸見趣。是故空教彼不能測。不能傾動前威神教。威神高廣故喻寶山。此法界教法界甚深故喻大海。妙觀察智是能顯照一切境因故。能起說一切法教。略說勝者。是故契經說。佛世尊名大智日。普能照了一切法故。  
　　經曰。又如世界大小輪山之所圍繞。如是如來妙觀察智不愚。一切自相共相之所圍繞。  
　　論曰。此中顯示斷一切疑因相。如器世界一妙高山七大金山八大海水四大洲等。總于其外有小輪山周匝圍繞。如是為一積數至千。復總于外有次輪山周匝圍繞。名小千界。如是為一復數至千。更總于外有次輪山周匝圍繞。名中千界。如是為一復數至千。總于其外有大輪山周匝圍繞。有大風輪總持其下名一三千大千世界。如是名為大小輪山之所圍繞。如是如來妙觀察智。遍知一切自相共相。能斷世間一切疑惑自共相愚。是疑惑因知自共相。無此愚故。自無疑惑能斷他疑。大圓鏡智永離二障不愚。一切自相共相能生此智。攝護此智故名圍繞。鏡智雖能知一切法自相共相。無分別故。不能為他說法斷疑。此智能知有分別故。能為一切說法斷疑。又此智體能知諸法自相共相。二種行相之所圍繞。自相行相如小輪山。共相行相如大輪山。鏡智能持如風持下。如來凈智現量所攝。云何能知諸法共相。若共相境現量所知。云何二量依二相立。有義。二量在散心位依二相立。不說定位。若在定心緣一切相。皆現量攝。有義。定心唯緣自相。然由共相方便所引。緣諸共相。所顯理者。就方便說名知共相。不如是者名知自相。由此道理。或說真如名空無我諸法共相。或說真如二空所顯非是共相。如實義者。彼因明論立自共相。與此少異。彼說一切法上實義。皆名自相。以諸法上自相共相。各附己體不共他故。若分別心立一種類能詮所詮。通在諸法如縷貫花。名為共相。此要散心分別假立是比量境。一切定心離此分別。皆名現量。雖緣諸法若無常等。亦一一法各別有故。名為自相。真如雖是共相所顯。以是諸法自實性故。自有相故。亦非共相。不可以其與一切法不一不異即名共相自相。亦與一切共相不一異故。是故彼論說諸法上所有實義。皆名自相。此經不爾故無相違。  
　　經曰。復次妙生成所作智者。  
　　論曰。成所作智。應知。成立如來化身。此復三種。一者身化。二者語化。三者意化。第一身化復有三種。一現神通化。二現受生化。三現業果化。第二語化亦有三種。一慶慰語化。二方便語化。三辯揚語化。第三意化復有四種。一決擇意化。二造作意化。三發起意化。四受領意化。成所作智能起如是三業化用。此化三業即是化身。應知此中以用顯體。非此三業即是智體。但是智上所現相分。成所作智增上緣力擊發鏡智相應凈識。令現如是三業化用。自亦能現。當知四智一一能起一切作用。就強多分。說平等智起受用身。成所作智起變化身。妙觀察智觀察一切自相共相。陀羅尼門三摩地等。大圓鏡智能現一切諸法影像。如一一根取一切境非無強用。此亦如是。此中經文定證。三業心心法等皆有變化。如來智上現此粗相心心法等一切功德。令諸下位能現了知。若不爾者。二乘異生云何能知。如來所有心心法等功德差別。云何如來久已成佛。復能現作具貪嗔等種種化身。余經亦說。化無量類皆令有心。又說化身亦名有心。亦名無心。有依他心無自依心故。謂化心等依實心現。但實心上相分似有緣慮等用。如鏡中火無別自體。隨眾緣生。如余心等余處雖說無化心等以無實用。如實心等變化色等有實作用。如實色等故偏說有。由化心等粗相顯現易了知故。乃至猿猴知如來心。若佛實心諸大菩薩亦不能了。  
　　經曰。如諸眾生勤勵身業。由是眾生趣求種種殉利務農勤王等事。如是如來成所作智勤身化業。由是如來示現種種工巧等處。摧伏諸伎傲慢眾生。以是善巧方便力故。引諸眾生令入圣教成熟解脫。  
　　論曰。此中顯示現神通化化身業相。令心勇悍故名勤勵。于善性中兼取精進余但作意。由此發起勤勵身業。就因為名。由此身業世間有情作三正事。等者等取其余雜事。成所作智精進相應起化身業。由此化業為菩薩時。示現種種陶師等類工巧等處。此是智上身業相現。為欲摧伏伎術傲慢故。現斯事善巧方便。即是悲慧平等運道先現神通。初令生信故名引生令入圣教。如現神通度迦葉等。次令調順有所堪能故名成熟。引令長養諸善根故。后令解脫三界惡趣有性無性。如其次第故名解脫。由教化力。有種性者令生圣道解脫三界。無種性者。令修世善常生善趣。念彼善根為說正法。令脫三界。放光息苦安立善趣。又令彼生聞思修慧。次第三句。又令彼生順解脫分順決擇分。及生圣道。次第三句。又令彼入見道修道及無學道。次第三句。如是等釋應隨相說。后亦如是。  
　　經曰。又如眾生受用身業。由是眾生受用種種色等境界。如是如來成所作智受身化業。由是如來往諸眾生種種生處。示同類生而居尊位。由其示現同類生故。攝伏一切異類眾生。以是善巧方便力故。引諸眾生令入圣教成熟解脫。  
　　論曰。此中顯示現受生化化身業相。世間有情于諸生處。諸根領納色等境界故。名受用身。有運轉故名身業。成所作智一切生處。同時現生受用境界。謂現化身于天人中一切生處。示同類生。居剎帝利婆羅門種。伏諸下類令得利樂。此亦智上身業相現。或擊鏡智。或自顯現余例應爾。  
　　經曰。又如眾生領受身業。由是眾生領受所作善惡業果。如是如來成所作智領身化業。由是如來示現領受本事本生難修諸行。以是善巧方便力故。引諸眾生令入圣教。成熟解脫。  
　　論曰。此中顯示現業果化化身業相。身即是業故名身業。先業果故果說因名。或身領受先業果時。有運轉用故名身業。由此身業領受先業愛非愛果。成所作智現似化身領受化業。由此業故示受一切。本事本生難修諸行。先世相應所有余事。名為本事。先世所受生類差別名為本生。如毗濕飯怛啰等一切本生事。依此本生。先所修行種種苦行。名難修行。或于今世依變化身。先修苦行后舍彼行。修處中行方得菩提。名難修行。謂諸眾生計修苦行止惡起善方得菩提。為化彼故先示同彼。修諸苦行。為顯非但持戒得凈。要由定慧方得凈故。現舍苦行修處中行方得菩提。有契經說。如來先世迦葉佛時作是罵言。何處沙門剃須發者。有大菩提無上菩提極難得故。由彼惡業今受如是難行苦果。此言亦是為止惡行現化所作。若不爾者。何有系屬一生菩薩。已曾親事無量如來殖諸善本。性憶宿命更起如是重語惡行。當知此言為欲化度。宜聞此言而得度者。令于佛所離此言故。  
　　經曰。又如眾生慶慰語業。由是眾生展轉談論遞相慶慰。如是如來成所作智慶語化業。由是如來宣暢種種隨所樂法。文義巧妙。小智眾生初聞尚信。以是善巧方便力故。引諸眾生令入圣教成熟解脫。  
　　論曰。此中顯示慶慰語。化化語業相。慶慰即是喜悅差別語能生彼故名慶慰。聞此語言。展轉發生大歡喜故。謂諸有情由發語心增上力故。各別識上語業相現為增上緣。令余識變似語業相。各謂聞他語言生喜。成所作智化作語業。應知亦爾。自現妙音令他心變。謂聞佛語生歡喜故。隨所樂法者。隨彼因力所應樂聞。人天三乘諸差別法。文巧妙者。字句顯美令樂聞故。義巧妙者。理趣分明易解了故。小智眾生初聞尚信者。謂佛言音具六十德。諸凡愚慧暫時得聞尚生信解。何況其余聰愍者。慧成所作智名慶慰者。能現化語宣說一切巧妙文義。生諸有情歡喜心故。亦能加被善現等輩。以佛言音宣說甚深難測量法。如是此智能加被他。一切論者。一切色類乃至虛空。亦能發起化語說法。當知此事不可思議。  
　　經曰。又如眾生方便語業。由是眾生展轉指授務專所作。毀惡贊善更相召命。如是如來成所作智。所起方便語變化業。由是如來立正學處。毀諸放逸贊不放逸。又復建立隨信行人隨法行等。以是善巧方便力故。引諸眾生令入圣教成熟解脫。  
　　論曰。此中顯示方便語化化語業相。如諸世間方便語業更相教示。諸所應作不應作事。利益親友。放逸眾生加行起作故。名方便。如是如來由大悲故。為諸有情安立學處。令伏諸惡修世間善。安立圣道分位差別。令入正道出離三界。成所作智能發化語。成辦斯事。謂息諸惡發起諸善是此語用。  
　　經曰。又如眾生辯揚語業。由是眾生展轉開示所不了義。宣諷諸論。如是如來成所作智辯語化業。由是如來斷諸眾生無量疑惑。以是善巧方便力故。引諸眾生令入圣教成熟解脫。  
　　論曰。此中顯示辯揚語化化語業相。成所作智隨諸眾生意樂差別現化語業。說種種義斷諸疑惑。謂發一音表一切義。令諸有情隨類獲益。如契經言。佛以一音演說諸法。眾生隨類各得開解。或有怖畏。或有歡喜。或生厭離。或復斷疑。此是如來本愿所引不思議力所發化語。一音能斷一切眾疑。若作化身亦令眾生一質異見利樂事成。  
　　經曰。又如眾生決擇意業。由是眾生決擇可作及不可作。如是如來成所作智。決意化業。由是如來決擇眾生八萬四千心行差別。以是善巧方便力故。引諸眾生令入圣教成熟解脫。  
　　論曰。此中顯示決擇意化化意業相。成所作智相應意業能起化故。名化意業。此能決擇所化眾生八萬四千心行差別。或復此智相分中現變化意業似。能決擇眾生八萬四千心行。令彼了知得勝義利。云何八萬四千心行。謂諸有情八萬四千諸垢塵勞心行差別。此能障礙八萬四千波羅蜜多。陀羅尼門三摩地等。如賢劫經廣說其相。所謂最初修習行法波羅蜜多。乃至最后分布佛體波羅蜜多。三百五十一一皆具六到彼岸。如是總有二千一百對治。貪嗔癡及等分有情心行八千四百。除四大種及六無義所生過失。十轉合數八萬四千。修習此故復得成就八萬四千陀羅尼門三摩地等。此猶略說廣則無量。  
　　經曰。又如眾生造作意業。由是眾生造作種種諸所起業。如是如來成所作智造意化業。由是如來觀諸眾生所行之行行與不行。若得若失為令取舍。造作對治。以是善巧方便力故。引諸眾生令入圣教成熟解脫。  
　　論曰。此中顯示造作意化化意業相。隨所觀察一切有情所行之行。若諸惡行不行有得。行即有失。若諸善行行即有得。不行有失。如是觀察為欲令彼取得舍失。于德造作任持對治。于失造作遠離對治。成所作智相應意業能起化故。名化意業。雖諸如來于一切事無有功用。而令眾生心等變現似有造作。故名造作。或復此智相分中。現變化意業似。能觀察一切有情諸行得失。令彼了知得勝義利。  
　　經曰。又如眾生發起意業。由是眾生發起諸業。如是如來成所作智發意化業。由是如來為欲宣說彼對治故。顯彼所樂名句字身。以是善巧方便力故。引諸眾生令入圣教成熟解脫。  
　　論曰。此中顯示發起意化化意業相。成所作智相應意業。能發身語二種業故。就用說名發起意業。或此意業由智發起。是故說名發起意業。能起化故。或智相分現似彼故。此化意業為欲宣說彼對治者。為說有情諸行對治。此所說法名句字身以為自性。是故顯示名句字身。如來隨彼有情所樂說名身等。令起愛樂發生對治。是則如來成所作智相分中。現變化意業發名身等。宣說有情諸行對治。由此力故。令諸有情自心變似。佛所說法深生愛樂發起對治。是故說名發起意業。  
　　經曰。又如眾生受領意業。由是眾生受領苦樂。如是如來成所作智受意化業。由是如來于定不定反問置記為記別故隨其所應受領去來現在等義。以是善巧方便力故。引諸眾生令入圣教成熟解脫。  
　　論曰。此中顯示受領意化化意業相。受相應思能動其心令受苦樂。是故說名受領意業。成所作智受相應思能起化故。名化意業成相分中現化意業。名化意業。于四記問為記別故。隨其所應如實了知一切問已。領三世等無量法義如實了知。一一自體如實知已。隨其所應一一記別無有顛倒。言四記者。一一向記。二分別記。三反問記。四默置記。一向記者如有問言。一切生者決定滅耶。佛法僧寶良福田耶。如是等問應一向記。此義決定。分別記者。如有問言。一切滅者定更生耶。佛法僧寶唯有一耶。如是等問應分別記。此義不定。反問記者。如有問言。菩薩十地為上為下。佛法僧寶為勝為劣。如是等問應反問記。汝望何問。默置記者。如有問言。實有性我為善為惡。石女兒色為黑為白。如是等問應默置記。不應記故。長戲論故。  
　　應知此中身語化業。或自身相應。或他身相應。或不相應意化業。唯自他相應。由此即釋三種神變。謂神通教誡記說神變。此佛化業于一切種恒時隨逐不可思議。作用數量國土差別不思議故。利有情用無休息轉不思議故。一切如來三種化業。為欲成熟有情為先。說名第一方便善巧。是故契經說佛世尊名大智藥。能除一切煩惱病故。  
　　經曰。爾時妙生菩薩摩訶薩白佛言。世尊。為獨如來于凈法界受用和合一味事智。而諸菩薩亦能如是。佛告妙生菩薩。亦能受用和合一味事智。  
　　論曰。今依受用和合一味事智為問。前辯佛地但說如來清凈法界體唯一味。佛鏡智等于中受用和合一味無動無作。妙生菩薩意疑此事。為唯如來亦通菩薩故作此問。或前但說有五種法攝大覺地。清凈法界體唯一味。鏡智依此緣此而生無分別故。亦唯一相。平等性智通緣真如離二分別。亦唯一相。其余二智為饒益他。亦依真如無異分別。亦唯一相。如是唯佛受用和合一味事智。應不通余。為欲審定故作此問。此中既言。于凈法界受用和合一味事智證知于余無有受用和合一味智。能受用所應受用和合一味真如境界故名受用。共同一事故名為和。雖同一事或復離別。為顯于中常不離別故。復言合所緣能緣。平等平等畢竟和合不離別故。味者堅實即所受用所緣法界真如一味。事謂事用。智者即是能受用智。正取鏡智平等性智。兼取余二。多緣真故。或一味者。能受用智無分別故。事者是果。緣凈法界而生起故。或能受用即是舍受。無苦無樂平等一類。故名一味。事者果也。即此相應圓鏡智等。由彼力生故。名彼果。或是行舍無功用相。于一切處一味而轉。能受用智說名事智。或智自能領受己體。故名受用。自他二種分別無故。說名一味。事者果也。從眾因緣。遠離二想恒時轉故。菩薩亦能等者。此中意說。受用和合一味事智非獨如來。若諸菩薩亦能如是。云何但言有五種法攝大覺地。此中意說。佛地唯是五法所攝。不說五法唯攝佛地。亦能攝諸菩薩地故。  
　　經曰。妙生菩薩復白佛言。何等菩薩受用和合一味事智。佛告妙生。證得無生法忍菩薩。由彼菩薩無生法中。得忍解時對治二想。由遣自他二種想故。得平等心。從此已上彼諸菩薩。自他異想不復現前。受用和合一味事智。  
　　論曰。為顯示得大乘無生法忍菩薩。或住功用有加行道菩薩。未有受用和合一味事智故。復問言。何等菩薩受用和合一味事智。證得無生法忍菩薩。謂從初地已上菩薩。證得二空所顯真如。觀一切法遍計所執本性無生亦無有滅。本來寂靜自性涅槃。受用和合一味事智。非如二乘見道現觀但證生空所顯真如。未證法空所顯真理。未能現觀諸法平等受用和合一味事智。地前菩薩亦未能證。未見真如。和合一味平等性智未現行故。有義初地已上菩薩復有三種。一初發心。謂在初地。已入見道正性離生。真無漏心創現行故。二已修行。謂上六地。已得修道。進修行故。三不退轉。謂上三地。修道已滿。離諸功用無加行道。任運現前一切煩惱畢竟不起。念念勝進無退轉故。此中唯取八地已上。觀一切法本來無生今亦不起。得上品忍一向清凈。恒起無漏任運而轉。由得此故說名證得無生法忍。如契經言。八地已上諸菩薩眾。離法想故無我我所。觀一切法非常無常無生無起。自他平等。乃至廣說。由得任運二想對治。于一切處得平等心。從此已上離二想故。離諸功用及加行故。一向無漏極清凈故。無分別智已得自在。任運轉故。方得說名受用和合一味事智。初地菩薩雖已證得自他平等。而有功用加行作意。未清凈故而未建立。  
　　經曰。妙生菩薩復白佛言。唯愿如來。廣說譬喻。令諸菩薩悟甚深義。隨所化緣廣宣流布。令諸眾生聞已疾悟無生法忍。  
　　論曰。妙生菩薩為令上義因譬喻門明了易見。諸菩薩等聞是法已。悟甚深義悟無生忍。故復請問。  
　　經曰。佛告妙生。譬如三十三天未入雜林終不能于若事若受無我我所和合受用。若入雜林。即無分別隨意受用。由此雜林有如是德。能令諸天入此林者。天諸果報若事若受。無所思惟和合受用。如是菩薩若未證得無生法忍。終不能得平等之心平等之舍。乃與一切聲聞獨覺無有差別。有二想故。彼不能住受用和合一味事智。若已證得無生法忍。遣二想故得平等心。遂與聲聞獨覺差別。由平等心。而能住舍受用和合一味事智。  
　　論曰。三十三天有一雜林。諸天和合福力所感。令諸天眾不在此林。宮殿等事業樂等受勝劣有異。有我我所差別受用。若在此林。若事若受都無勝劣。皆同上妙無我我所。和合受用能令平等。和合受用故名雜林。此由諸天各修平等和合福業增上力故。令彼諸天阿賴耶識變現此林。同處同時同一相狀。由此雜林增上力故。令彼轉識亦同變現。雖各受用而謂無別。如是地前菩薩二乘。未證二空所顯真如無生法忍。有見道斷差別執故。未離自他差別二想。未得無漏平等性智相應之心平等受舍。或復行舍。故不能住受用和合一味事智。有義七地已下菩薩。猶有功用有加行道。猶有微細煩惱現行。未清凈故。未得任運無生法忍。妙觀察智。相應平等。若心若舍。故不能住受用和合一味事智。  
　　經曰。復次妙生。譬如種種大小眾流未入大海。各別所依異水少水。水有增減。隨其水業所作各異。少分依持。水族生命。若入大海無別所依。水無差別。水無限量。水無增減。所作業一廣大依持水族生命。如是菩薩若未證入如來清凈法界大海。各別所依異智少智智有增減。隨其智業所作各異。少分眾生成熟善根之所依止。若已證入如來清凈法界大海。無別所依。智無差別。智無限量。智無增減。受用和合一味事智。無量眾生成熟善根之所依止。  
　　論曰。大眾流者。謂殑伽等四種大河。小眾流者。謂余小河。未入大海各別所依者。種種地方為所依故。異水者。清濁灰美水差別故少水者望大海故。水有增減者。少雨多雨時差別故。隨其水業所作各異者。種種氣味勢力成熟有差別故。少分依持水族生命者。少數少量水族有情所依持故。若入大海無別所依等者。與前所說一切相違。應知。其相廣大依持者。此依數廣量大而說。如是菩薩未證如來法界大海者。未證諸佛清凈法界各別所依者。別別如來為所依故。異智者。各別勝解所修成故。少智者。望佛智故。智有增減者。諸地相望有勝劣故。及定相望有勝劣故。隨其智業所作各異者。諸菩薩定數量別故。所作各異。隨諸菩薩勝解勢力緣有情界。能有所作。過此不轉。是故各異。少分眾生等者。少數少量成熟善根所依止故。由諸菩薩增上力故。隨分令他善根成熟。諸菩薩定望如來定。數量少故。化諸有情利樂亦少。若證如來法界大海者。已證諸佛清凈法界無別所依者。清凈真如為所依故。無漏界中不可建立諸佛有異。何況菩薩。智無差別者。圓鏡智等皆相似故。無有自他分別異故。智無限量者。了達無邊所知境故。智無增減者。等清凈故。遍知境界無少多故。受用和合一味事智者。平等智等一切所作皆相似故。無量眾生等者。若數若量皆無量故。福德智慧無盡資糧皆平等故。由得法身窮生死際。一切有情成熟善根所依止故。  
　　前后二喻有差別者有義前喻說諸菩薩未入已入。或歡喜地或不動地。后大海喻。說諸菩薩未入已入或不動地或如來地。有義二喻同說菩薩未得已得無生法忍。前說菩薩功德稠密喻如雜林。后說菩薩功德無盡喻如大海。  
佛地經論卷第七  
　　經曰。爾時世尊而說頌曰。  
　　論曰。當說四頌總攝上義。略顯佛地凈法界相。如來地中一切有為無為功德。皆是清凈法界攝持。皆是清凈法界之相。所相能相俱名相故。于四頌中前三頌半別顯其相。后半總結。別顯相中。有義此中初半顯示清凈法界次半顯示大圓鏡智。次半顯示平等性智。次半顯示妙觀察智。次半顯示成所作智。次半顯示四智所攝眷屬功德。后半顯示五法所成三身差別。復有義者。此中顯示清凈法界。有六種相。總攝一切佛地功德。謂自性相因相果相若作業相若相應相若差別相。如其次第初有一頌余各半頌。  
　　經曰。一切法真如　二障清凈相。  
　　論曰。有義此顯清凈法界。謂一切法空無我性所顯真如。永離二障本性清凈。今復離染能為一切善法所依。是故說名清凈法界。一切法者。謂世出世有漏無漏蘊界處等。真如即是諸法實性無顛倒性。與一切法不一不異。體唯一味。隨相分多或說二種。謂生空無我法空無我。真如實非空無我性。離分別故。絕戲論故。但由修習空無我觀。滅障真如我我所執而證得。故名空無我。或說三種。謂善不善無記。真如是此三法真實性故。或說四種。謂三界系不系。真如是此四法真實性故。或說五種。謂心真如廣說乃至無為真如。亦是五法真實性故。或說六種。謂色真如廣說乃至無為真如。五蘊無為真實性故。或說七種。一流轉真如。謂一切行無始世來流轉實性。二實相真如。謂一切法二空無我所顯實性。三唯識真如。謂一切法唯識實性。四安立真如。謂有漏法苦諦實性。五邪行真如謂業煩惱集諦實性。六清凈真如。謂善無為滅諦實性。七正行真如。謂諸有為無漏善法道諦實性。或說八種。謂不生不滅。不斷不常。不一不異。不來不去。八遣相門所顯真如。或說九種。謂九品道除九品障所顯真如。或說十種。謂于十地除十無明所顯真如。即十法界。如攝大乘廣辯名相。如是增數乃至窮盡。一切法門皆是真如差別之相。而真如體非一非多。分別言說皆不能辯。由離一切虛妄顛倒。假名真如。能為一切善法所依。假名法界。離損減謗假名實有。離增益謗假名空無。分析推求諸法虛假。極至于此更不可度。唯此是真假名實際。是無分別最勝圣智所證境界。假名勝義。如是廣說。言二障者。一煩惱障。二所知障。惱亂身心令不寂靜。名煩惱障。覆所知境無顛倒性。令不顯現。名所知障。煩惱障者。謂執實我薩迦耶見以為上首。百二十八根本煩惱。及隨煩惱。若所發業若所得果。皆攝在中。皆以煩惱為根本故。所知障者。謂執遍計所執諸法薩迦耶見以為上首。所有無明法愛恚等諸心心法。及所發業并所得果。皆攝在中。皆以法執及無明等為根本故。有義法執及無明等。遍在一切善惡無記。有漏心品及與二乘無漏心品。皆不了達法無我故。皆似相分見分起故。有義唯在不善無記有漏心品。瑜伽師地。說諸無明但有二種。一者不善。二者無記。復有二種。一者染污。二不染污。不言有善。不可非善善心相應。性相違故。又善心品必與無癡善根相應。癡即無明不可一心癡無癡并如貪無貪嗔無嗔等。不相應故。不可法執不與癡俱。若無無明無倒執故。如執有我定無明俱。此亦應爾。又諸善心性無迷執。皆信等俱順無我解。與二空觀為前方便。不可法執導法空觀。我執未曾見此事故。是故有漏無漏善心。決定不與二執無明愛等相應。違教理故。一切異熟無記心品亦無法執及無明等。分別力劣不能執故。若有倒執成法我見。有無明等阿賴耶識。不應唯與五法相應。見無明等慧等攝故。又若此識有法執者。無所熏故應念念失。不須對治則成大過。煩惱障中無此事故。又法空觀初現前時。此識應斷。障治相違不俱行故。若爾所余有漏種子應無所依。所修功德應無熏習。無所熏故。不可說言熏習鏡智。相應凈識非無記故。猶未得故。阿賴耶識既無法執。余轉識中異熟果者。亦應如是性類同故。于五識中亦無法執。無有猛利分別用故。不推求故。攝大乘說。能遍計心唯是意識。故知五識不緣遍計所執自性。如無分別無推求見。不能計我。故亦不能計度諸法。然由意識計我計法起愛恚等。引五識中非見所攝愛恚等起。雖無有見而有愛恚無明等法二障所攝。是故二執分別推求。唯在第六第七意識。若愛恚等非見所攝。不推求者亦在五識。諸我執等煩惱障體。唯在不善有覆無記二心中有。若法執等所知障體。亦在無覆無記心中。二乘無學亦現行故。無學位中無有不善有覆無記。此就二乘名為無覆。若望菩薩是染污故。亦名有覆。故所知障亦名無覆。亦名有覆。一體二名所望別故。煩惱障中有所知障。是所依故。必執有法而計我故。體雖無二而用有別。如一識體取境用多。由此熏生一種子體亦有多用。起時雖俱而漸次斷。圣道勢力有分齊故。若所知障就二乘說無覆無記。四無記中何無記攝。異熟生攝。以從異熟識生起故。若爾何者非異熟生。如增上緣余所不攝皆此攝故。威儀等心不堅執故。非普遍故。無二障體。若善無覆無記心中無法執者。云何不能了達法空。亦無我執云何不能了達生空。此既由與第七識中我執俱故。不達生空。亦應由與第七識中法執俱故。不達法空。既似相分見分而起。云何不名法執所攝。諸佛菩薩無漏智等亦有二分。云何非執。是故緣生相分見分依他起攝。若于此上妄計心外。或定性有方名為執。故所知障在第七者。遍與六識三性心俱。非相應品且止廣諍。應釋本文。清凈相者。謂此真如本性清凈。二障所覆。如凈虛空煙云等障相似不凈。得出世間證真如道漸除二障所有種子。猶如大風吹煙云等。金剛喻定現在前時。滅離一切障種子盡。得凈法界究竟轉依。名清凈相。如是已顯前五法中清凈法界。有義此顯自性一分法界凈相。即六相中自性一分文同前釋。  
　　經曰。法智彼所緣　自在無盡相。  
　　論曰。有義此顯大圓鏡智法者。即是依他起性緣法鏡智名為法智。大圓鏡智亦緣世俗依他起性。現彼影故。不迷彼故。彼所緣者。彼謂真如非彼法智。雖復隔句義勢相應。故無有過。法智用彼為所緣故。名彼所緣。非謂法智是彼所緣。大圓鏡智亦緣勝義圓成實性。窮生死際內證彼故。此說鏡智緣一切法自相共相。依他起性圓成實性俱為境故。遍計所執但是凡愚妄心所計非圣智境。故不說緣。如論中說遍計所執唯凡智境。圓成實性唯圣智境。依他起性亦凡智境。亦圣智境。遍計所執以無體故。非圣所證。若爾圣智不知一切。彼既是無智何所知。若知為有則成顛倒。若知為無則非遍計所執。自性心所現無依他起攝。真如理無圓成實攝。是故圣智雖知有無而不緣彼。遍計所執自性為境。言自在者。大圓鏡智六到彼岸所修成故。具十自在妙用無礙。無盡相者。窮生死際。無間無斷相續常故。相謂所相。或復能相。表自體故。如是總顯前五法中大圓鏡智。有義此顯自性一分。佛果四智即六相中自性一分。有為功德法者即是大圓鏡智。由對治力轉去一切粗重所依阿賴耶識。轉得清凈依他起性。遠離一切心慮分別。所緣能緣平等平等不可宣說。緣生法性不增不減。內證行相能現一切諸法影像。于一切境普能照了無分別故。總說名法智者。即是平等性智。由對治力轉去執著眾生及法第七末那。轉得清凈依他起性緣鏡智等及凈法界平等平等。內證行相故名為智。彼所緣者。即余二智。由對治力轉去世間分別六識。轉得清凈依他起性。或出世間。或世出世。彼后所得緣上真如及法智等。依他起性以為境界。無執分別似所緣現。分別自內所證能證。用彼上說真如法智。為所緣故名彼所緣。如是四智妙用無礙。故名自在。窮生死際常用不息。故名無盡。大圓鏡智平等性智。常無間斷故名無盡。妙觀察智成所作智。雖有間斷。而暫作意即能現前。數起無窮亦名無盡。相謂體相皆從緣生。說名清凈依他起性。皆無顛倒說名清凈。圓成實性皆有內證。照境作用似境顯現。說名為智。如是等義能表自體。故名為相。  
　　經曰。普遍真如智　修習證圓滿。  
　　論曰。有義此顯平等性智。謂初地中初現觀時。得此平等無分別智。觀真如等一切平等。于后諸地漸次修習轉勝轉凈。乃至佛地證得圓滿。究竟清凈證法界等。一切理事皆悉平等。如是顯示前五法中平等性智。有義此顯六中因相。謂初地中無分別智。觀初法界見道三心斷見道斷百一十二根本煩惱。及隨煩惱。并滅見斷不染無明分別法執最粗一分。顯初法界智種增長。從此已后于一切地。修道位中無分別智。觀余法界如如。于彼一切法門。聞思修等加行智等方便等位漸次修習。如是如是隨其所應。漸伏修斷十六煩惱。及隨煩惱。并隨所應漸滅修斷不染無明俱生法執。所余諸分。顯余法界智種增長。由此為因乃至佛地。證得法界四智圓滿。  
　　經曰。安立眾生二　諸種無盡果。  
　　論曰。有義此顯妙觀察智。謂此妙智能為眾生說妙法等。安立眾生利益安樂。故名為二。即此二種有多品類。故名諸種。如是二事窮生死際。常作不絕。故言無盡。此即名果。是智果故。如是顯示前五法中妙觀察智。有義此顯六中果相。謂凈法界及四妙智。皆能安立一切眾生。利益安樂。令修善因。名為利益。令得樂果名為安樂。又令離惡名為利益。令其攝善名為安樂。又拔其苦名為利益。施與其樂名為安樂。此世他世世出世等。應知亦爾。品類眾多故名諸種。窮未來際故名無盡。如是二事諸種無盡。是凈法界及四智果。由此起故。  
　　經曰。身語及心化　善巧方便業。  
　　論曰。有義此顯成所作智。謂智能起身語心化。稱順機宜故名善巧。加行不絕故名方便。此即名業。或復此智善巧方便。能起身語心三化業。如是顯示前五法中成所作智。有義此顯六中業相。謂凈法界及四妙智。能起身語心三化業。及與善巧并方便業。成所作智起身語心三種化業。妙觀察智起善巧業。觀機宜等極巧便故。其余二智及凈法界起方便業。以能任運與一切業為方便故。身化三種。一自身相應。謂化自身為輪王等種種形類。及現種種諸本生事。二他身相應。謂化魔王為佛身等。變舍利子為天女等。寄他身上示現種種變化形類。三非身相應。謂現大地為七寶等。或現無量佛化身等。或放光明照無邊界。如是等類。離自他身別現化作。情非情色種種形類。動地放光風香等事。皆為利樂諸有情故。一切皆名佛化身業。如是語化亦有三種。一自身相應。謂佛自身化現梵音。遍告無邊諸世界等。種種語業。二他身相應。謂令聲聞大弟子等。以佛梵音宣說大乘甚深法等。是故聲聞諸菩薩等說。非已分甚深妙法。皆是如來變化所作。非彼自力。三非身相應。謂化山海草木等類。乃至虛空。亦出音聲說大法等。如是皆名變化語業。心化唯二。一自身相應。謂自心上化現種種。心及心法影像差別。二他身相應。謂令他心亦現種種。心及心法影像差別。此并相分似見分現。有義定力能令自心解非分法。名化自心。加被有情令愚昧者解深細法。令失念者得正憶念。名化他心。然心無化。無形質故。如論說言。心無形故不可變化。又說化身無心心法。此就二乘及諸異生定力而說。彼定力劣不能化現無形質法。諸佛菩薩不思議定。皆能化現。若不爾者。云何如來現貪嗔等。云何聲聞及傍生等知如來心。云何經說化無量類皆令有心。云何上說諸化意業。云何經說有依他心。但諸化色同實色用。化根及心但有相現。不同實用。又就下類故作是說。若爾云何不化非情令心相現。非情已是心等相分。云何復令有心相現。若心相現則名有情。非非情攝。是故化心但說二種。如前已說。妙觀察智能觀自證陀羅尼門三摩地等。能觀有情根欲性等。說妙法藥名善巧業。其余二智及凈法界。與諸功德為所依止。能起種種利有情事。名方便業。  
　　經曰。定及總持門　無邊二成就。  
　　論曰。有義此顯四智所攝眷屬功德。有義此顯六種相中相應之相。定門即是八萬四千三摩地門。總持門者。八萬四千陀羅尼門。如是二種通生一切有為功德。通顯一切無為功德。通引一切神力作用利眾生事。故名為門。無邊二者。福德智慧二種莊嚴。于中差別有無量種。八萬四千福德智慧。或無量劫修所成故。說名無邊。前五波羅蜜多。名為福德。后五波羅蜜多名為智慧。或隨所應自性眷屬一一具二。如是二門二種莊嚴。四智品中一一具足。恒共相應。亦復依止清凈法界。與凈法界不相舍離。故名成就。  
　　經曰。自性法受用　變化差別轉。  
　　論曰。有義此顯五法所成。三身差別。有義此顯六種相中差別之相。雖諸如來所依清凈法界體性無有差別。而有三身種種相異轉變不同。故名差別。自性法者。即是如來初自性身體常不變。故名自性。力無畏等諸功德法所依止故。亦名法身。受用即是次受用身。能令自他受用種種大法樂故。變化即是后變化身。為欲利益安樂眾生。示現種種變化事故。體義依義眾德聚義。總名為身。如是略釋三身名義。  
　　又法身者。究竟轉依真如為相。一切佛法平等所依。能起一切自在作用。一切白法增上所顯。一切如來平等自性。微妙難測。滅諸分別絕諸戲論。故契經言。諸佛法身不應尋思。非尋思境。超過一切尋思戲論。受用身者。一切功德圓滿為相。一切佛法共所集成。能起一切自在作用。一切白法增上所起。一切如來。各別自體微妙難測。居純凈土任運湛然。盡未來際自受法樂。現種種形說種種法。令大菩薩亦受法樂。變化身者。一切神變圓滿為相。一切化用共所集成。示現一切自在作用。一切白法增上所引。一切如來各別化用微妙難測。居凈穢土。現種種形說種種法。成熟下位菩薩二乘及異生眾。令入大地。出離三界脫諸惡趣。如是略釋三身相用。  
　　又前五法攝三身者。有義前二攝自性身。中間二種攝受用身。成所作智攝變化身。經說真如是法身故。論說轉去阿賴耶識得自性身。大圓鏡智轉第八得。故知前二攝自性身。此經中說。成所作智起諸化業。莊嚴論說。成所作智。于一切界發起種種無量難思諸變化事。故知后一攝變化身。平等性智如余論說。能于凈土隨諸菩薩所樂。示現種種佛身。妙觀察智亦如論說。于大集會能現一切自在作用說法斷疑。又說轉去諸轉識故得受用身。故知中二攝受用身。又佛三身皆十義中智殊勝攝。故知三身皆得有智。有義初一攝自性身。四智自性相應共有。及為地上菩薩所現。一分細相攝受用身。若為地前諸菩薩等所現。一分粗相化用攝變化身。諸經皆說清凈真如為法身故。贊佛論說。如來法身無生滅故。莊嚴論說。佛自性身本性常故。能斷金剛般若論說。受持演說彼經功德。于佛法身為證得因。于余二身為生因故。諸經論說。究竟轉依以為法身。轉依即是清凈真如。非對治道。故知法身唯凈法界真如為性。莊嚴論說。大圓鏡智是受用佛。攝大乘說。轉諸轉識得受用身。然說轉去阿賴耶識得法身者。此說轉去第八識中二障種子。顯得清凈轉依法身。非說鏡智。以說鏡智是受用故。又受用身略有二種。一自受用。三無數劫修所成故。二他受用。為諸菩薩受法樂故。是故四智相應共有。及一分化為受用身。經論皆說。化身為化地前眾生現種種相。既是地前眾生境界。故知非是真實功德。但是化用。經論唯說成所作智能起化業非即化身。雖三種身智殊勝攝。法身是智所依證故。化身是智所起用故。似智現故假說為智。亦無有過。如是三身受用變化既有生滅。云何經說諸佛身常。由二所依法身常故。又受用身及變化身雖有生滅。以恒受用種種法樂無休廢故。于十方界數數現化無斷絕故。如常受樂。如常施食。故說名常。莊嚴論說。常有三種。一本性常。謂自性身。此身本來性常住故。二不斷常。謂受用身。恒受法樂無間斷故。三相續常。謂變化身。沒已復現化無盡故。如是法身雖離一切分別戲論。而無生滅故說名常。二身雖有念念生滅。而依常身無間斷故。恒相續故說名為常。經說如來色受等法。一切常住。依此道理非無生滅。無漏種子修習增長所生起故。生者皆滅一向記故。色心皆見是無常故。常住色心曾不見故。  
　　如是三身。云何形量。法身清凈真如為體。真如即是諸法實性。法無邊際。法身亦爾。遍一切法無處不有。猶如虛空。不可說其形量大小就相而言。遍一切處。受用身者。有色非色。非色諸法無形質故。亦不可說形量大小。若就依身及所知境。亦得說言遍一切處。色有二種。一者實色。二者化色。言實色者。三無數劫修感色身相好等業。轉五根等有漏色身。得佛無漏五根等色。無量相好莊嚴。其身周遍法界稱實凈土。于生死中業有分限。阿賴耶識所變身形大小不定。且如此界。瞻部洲人善業最劣。所得色身極長四肘。東勝身洲善業次勝。身長八肘。如是善業漸漸增勝。所得色身形量漸大。乃至色界色究竟天。感色業中最殊勝故。所得色身一萬六千瑜膳那量。十地菩薩無漏善根所資熏故。身形轉大。如經廣說。金剛喻定現在前時。滅一切障善根勢力量無邊故。所得色身充滿法界遍實凈土。大圓鏡智相應凈識。所變身土無限量故。諸佛識變同處同時。其相相似不相障礙。盡未來際無間無斷。依此能令諸佛受用廣大喜樂。是故說名受用身土。如是身土唯佛乃知。非諸菩薩五根所證。一一色根能證一切所受境界。無障礙故。是故諸佛無見頂相。無邊法音。一切色根作用無限以遍滿故。言化色者。由悲愿力。為入大地諸菩薩眾。現種種身種種相好種。種言音依種種土。形量不定。變化身者。亦非愿力。為化地前諸有情故。現變化身。通色非色。非色即是變化意業。力無畏等諸功德相。無形質故無有形量。色者變化身語業等。隨時隨處隨眾所宜。所現身形其量不定。如經廣說。  
　　如是三身。一切如來為有差別為無差別。法身實性一切如來皆共有故。無有差別。就能證因有差別故。假說差別。其余二身各別因感。各別自性實有差別。但無別執。同處相似利樂意樂事業平等說無差別。是故說言。一切諸佛由所依止意樂事業。于三種身如其次第說無差別。所依法界無差別故。利樂意樂無差別故。共作事業無差別故。  
　　如是三身為有各別諸功德不。如來法身清凈真如轉依為相真實善有本性清凈。遠離一切雜染法故。一切功德所依止故。一切功德真實性故。說名具足一切功德。無有色心差別功德。佛受用身具足一切色心等法真實功德。及為他現化相功德。佛變化身唯具一切現色心等化相功德。是故三身皆說具有過殑伽沙數量功德。  
　　一切如來所化有情為共不共。有義皆共。以一一佛皆能化度一切有情。福德智慧一切平等。三無數劫勤修行愿。同為拔濟一切有情求菩提故。如說一佛所化有情即一切佛。有義不共。以佛所化諸有情類本相屬故。是故如來底沙佛時。曾與慈氏同為弟子。佛觀釋迦所化有情善根先熟。慈氏所化善根后熟。又觀慈氏因行先滿釋迦后滿。遂于一處入火光定。令釋迦見。七日七夜不下一足。一頌贊嘆。令超慈氏在前成佛。又佛將欲入涅槃時。作如是言。我所應度皆已度訖。又契經說。佛涅槃時觀一所化。現在非想非非想處。當生此間應受佛化。留一化身潛住此界。先所受身現入涅槃。彼從非想非非想沒來生此間。佛所留化為說妙法成阿羅漢。爾時化身方沒不現。又諸經中處處宣說。能化所化相屬決定。是故諸佛所化不共。如實義者。有共不共。無始時來種性法爾更相系屬。或多屬一。或一屬多。菩薩因時成熟有情亦不決定。或共不共。故成佛已或共化度。或別化度。若所化生一向共者。何須多佛。一佛能化一切生故。唯應一佛常住世間教化眾生。余佛皆應入永寂滅。佛亦不應化余眾生令趣大乘。以無用故。但應化彼令得三乘入永寂滅。以易得故。誰有智者舍易就難然燈助日。是故所化非一向共。若所化生一向不共菩薩不應發弘誓愿。歷事諸佛修學大乘蘇達那等。亦不應事多善知識諸佛。不應以己所化付囑后佛。如是等事皆悉相違。是故不應一向不共。雖一一佛有化一切有情功能。然諸有情于無緣佛不肯受化。亦不見聞。雖一一佛盡未來際。常住世間教化無量諸有情類。而隨所宜現種種化。或現等覺或現涅槃。或名釋迦或慈氏等。隨一化相所度有情言皆度訖。生非想者。宜見釋迦化相得度。故留化待亦不相違。若諸如來同一所化。何佛現前而化彼耶。諸佛皆有悲愿力故。不可一化余皆止息。但有緣佛同處同時。后得智上各現一化。其狀相似不相障礙。更相和雜為增上緣。令所化生識如是變。謂見一佛為現神通為說正法。如是等事不可思議。非唯識理不可解了。又自性身寂滅安樂。正屬自利功德所攝。為增上緣益眾生故。兼屬利他。又與二身俱利功德為所依故。二利所攝。受用身者。具有二分。一自受法樂分。謂三無數劫修自利行滿足所證色等實身。令自受用微妙喜樂。二他受法樂分。謂三無數劫修利他行。滿足所證色等化身。為入大地諸菩薩眾。現種種形說種種法。令諸菩薩受大法樂。由此二分。或說此身唯自利攝。或說此身唯利他攝。或說俱攝。皆不相違。變化身者。唯為利他現諸化相。故利他攝。  
　　如是三身有四分故。得為四句。一受用非變化。謂自利分實受用身。二變化非受用。謂變化身為化地前雜類生故。或粗或妙。或令歡喜或令怖畏。改轉不定。但名變化不名受用。不必令受現法樂故。三亦受用亦變化。謂為地上菩薩所現種種化身。令諸菩薩受法樂故。隨時改轉不決定故。四非受用非變化謂自性身。或處說佛有二種身。一者生身。二者法身。若自性身若實受用。俱名法身。諸功德法所依止故。諸功德法所集成故。若變化身若他受用。俱名生身。隨眾所宜數現生故。  
　　又余經說。有十種佛。一現等覺佛。二弘誓愿佛。三業異熟佛。四住持佛。五變化佛。六法界佛。七心佛。八定佛。九本性佛。十隨樂佛。前五世俗后五勝義。隨其所應三身所攝。如是等類隨相應知。  
　　經曰。如是凈法界　諸佛之所說。  
　　論曰。如是如來清凈法界諸佛同說。具足佛地五種功德三身差別。或自性等六句義相。由此四頌略說佛地一切功德。及前廣說。應知總名圣教所說。  
　　經曰。時薄伽梵說是經已。妙生菩薩摩訶薩等。諸大聲聞世間天人阿素洛等。一切大眾聞佛所說。皆大歡喜信受奉行。  
　　論曰。此中顯示聞法眾會依教奉行。由佛凈識悲愿所引。變似契經增上緣力。時眾自心善根成熟。似彼相現。謂聞佛說皆生歡喜信受奉行。諸聲聞等或現化作或是真實。受用變化二土同處。聽法徒眾所聞雖同所見各異不相障礙。上亦見下下不見上。各各利益安樂事成。  
　　佛地甚深諸句義　　我今隨分已略釋 
　　功德普施諸群生　　愿速等成無上果 
　　諸有書寫所生福　　后后勝善等流果 
　　愿此相續盡未來　　利益安樂諸含識  

 上一部：乾隆大藏經·大乘論·十地經論十二卷  下一部：乾隆大藏經·大乘論·三具足經憂波提舍一卷 



  
乾隆大藏經·大乘論·佛地經論 
  