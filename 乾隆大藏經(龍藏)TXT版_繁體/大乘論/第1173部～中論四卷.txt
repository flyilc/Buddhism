  第1173部～中論四卷         
   
  
   大乘論·第1173部   
中論四卷   
龍樹菩薩造姚秦三藏法師鳩摩羅什譯      
  

中論序 姚秦沙門釋僧叡撰  
　　《中論》有五百偈，龍樹菩薩之所造也。以中為名者，照其實也；以論為稱者，盡其言也。實非名不悟，故寄中以宣之；言非釋不盡，故假論以明之。其實既宣，其言既明，于菩薩之行、道場之照，朗然懸解矣！夫滯惑生于倒見，三界以之而淪溺；偏悟起于厭智，耿介以之而致乖。故知大覺在乎曠照，小智纏乎隘心！照之不曠，則不足以夷有無一道俗；知之不盡，則未可以涉中途泯二際。道俗之不夷，二際之不泯，菩薩之憂也。是以龍樹大士，析之以中道，使惑趣之徒望玄指而一變；括之以即化，令玄悟之賓喪咨詢于朝徹。蕩蕩焉！真可謂坦夷路于沖階，敝玄門于宇內；扇慧風于陳枚，流甘露于枯悴者矣！夫百梁之構興，則鄙茅茨之仄陋；睹斯論之宏曠，則知偏悟之鄙倍。幸哉！此區之赤縣，忽得移靈鷲以作鎮；險陂之邊情，乃蒙流光之余惠。而今而后，談道之賢始可與論實矣！ 
　　云天竺諸國，敢預學者之流，無不玩味斯論以為喉衿。其染翰申釋者，甚亦不少。今所出者，是天竺梵志名賓伽羅，秦言青目之所釋也。其人雖信解深法，而辭不雅中；其中乖闕煩重者，法師皆裁而裨之，于經通之理盡矣，文或左右未盡善也！百論治外以閑邪，斯文袪內以流滯，大智釋論之淵博，十二門觀之精詣，尋斯四者，真若日月入懷無不朗然鑒徹矣！予玩之味之不能釋手，遂復忘其鄙拙，托悟懷于一序，并目品義題之于首，豈期能釋耶？蓋是欣自同之懷耳！  
中論卷第一 破因緣品第一  
　　不生亦不滅， 不常亦不斷， 
　　不一亦不異， 不來亦不出， 
　　能說是因緣， 善滅諸戲論， 
　　我稽首禮佛， 諸說中第一。 
 
　　問曰：何故造此論？ 
　　答曰：有人言萬物從大自在天生，有言從韋紐天生，有言從和合生，有言從時生，有言從世性生，有言從變生，有言從自然生，有言從微塵生，有如是等謬故墮于無因、邪因、斷常等邪見，種種說我、我所，不知正法。佛欲斷如是等諸邪見，令知佛法故，先于聲聞法中說十二因緣，又為已習行有大心堪受深法者，以大乘法說因緣相，所謂一切法不生不滅、不一不異等，畢竟空無所有。如般若波羅蜜中說，佛告須菩提：“菩薩坐道場時，觀十二因緣，如虛空不可盡。” 
　　佛滅度后，后五百歲像法中，人根轉鈍，深著諸法，求十二因緣、五陰、十二入、十八界等決定相；不知佛意，但著文字，聞大乘法中說畢竟空，不知何因緣故空，即生疑見：“若都畢竟空，云何分別有罪福報應等？如是則無世諦、第一義諦。”取是空相而起貪著，于畢竟空中生種種過。龍樹菩薩為是等故，造此《中論》。  
　　不生亦不滅， 不常亦不斷， 
　　不一亦不異， 不來亦不出， 
　　能說是因緣， 善滅諸戲論， 
　　我稽首禮佛， 諸說中第一。  
　　以此二偈贊佛，則已略說第一義。 
　　問曰：諸法無量，何故但以此八事破？ 
　　答曰：法雖無量，略說八事，則為總破一切法。不生者，諸論師種種說生相，或謂因果一，或謂因果異，或謂因中先有果，或謂因中先無果，或謂自體生，或謂從他生，或謂共生，或謂有生，或謂無生，如是等說生相皆不然，此事后當廣說，生相決定不可得故不生；不滅者，若無生，何得有滅？以無生無滅故，余六事亦無。 
　　問曰：不生不滅已總破一切法，何故復說六事？ 
　　答曰：為成不生不滅義故。有人不受不生不滅，而信不常不斷。若深求不常不斷，即是不生不滅。何以故？法若實有則不應無，先有今無是即為斷，若先有性是則為常，是故說不常不斷，即入不生不滅義。 
　　有人雖聞四種破諸法，猶以四門成諸法，是亦不然。若一則無緣，若異則無相續，后當種種破，是故復說不一不異。 
　　有人雖聞六種破諸法，猶以來、出成諸法。來者，言諸法從自在天、世性、微塵等來；出者，還去至本處。 
　　復次，萬物無生。何以故？世間現見故，世間眼見劫初谷不生。何以故？離劫初谷，今谷不可得。若離劫初谷有今谷者，則應有生；而實不爾，是故不生。 
　　問曰：若不生則應滅。 
　　答曰：不滅。何以故？世間現見故，世間眼見劫初谷不滅。若滅，今不應有谷；而實有谷，是故不滅。 
　　問曰：若不滅則應常。 
　　答曰：不常。何以故？世間現見故，世間眼見萬物不常。如谷芽時，種則變壞，是故不常。 
　　問曰：若不常則應斷。 
　　答曰：不斷。何以故？世間現見故，世間眼見萬物不斷。如從谷有芽，是故不斷；若斷，不應相續。 
　　問曰：若爾者，萬物是一。 
　　答曰：不一。何以故？世間現見故，世間眼見萬物不一；如谷不作芽，芽不作谷。若谷作芽、芽作谷者，應是一；而實不爾，是故不一。 
　　問曰：若不一則應異。 
　　答曰：不異。何以故？世間現見故，世間眼見萬物不異。若異者，何故分別谷芽、谷莖、谷葉，不說樹芽、樹莖、樹葉？是故不異。 
　　問曰：若不異應有來。 
　　答曰：無來。何以故？世間現見故，世間眼見萬物不來；如谷子中芽，無所從來。若來者，芽應從余處來，如鳥來棲樹；而實不爾，是故不來。 
　　問曰：若不來應有出。 
　　答曰：不出。何以故？世間現見故，世間眼見萬物不出。若有出，應見芽從谷出，如蛇從穴出；而實不爾，是故不出。 
　　問曰：汝雖釋不生不滅義，我欲聞造論者所說。 
　　答曰：  
　　諸法不自生， 亦不從他生， 
　　不共不無因， 是故知無生。  
　　不自生者，萬物無有從自體生，必待眾因。復次，若從自體生，則一法有二體：一謂生，二謂生者。若離余因從自體生者，則無因無緣，又生更有生生則無窮。自無故，他亦無。何以故？有自故有他。若不從自生，亦不從他生，共生則有二過，自生、他生故。若無因而有萬物者，是則為常。是事不然，無因則無果。若無因有果者，布施、持戒等應墮地獄，十惡、五逆應當生天，以無因故。 
　　復次，  
　　如諸法自性， 不在于緣中； 
　　以無自性故， 他性亦復無。  
　　諸法自性不在眾緣中，但眾緣和合故得名字。自性即是自體，眾緣中無自性，自性無故不自生。自性無故，他性亦無。何以故？因自性有他性，他性于他亦是自性；若破自性即破他性，是故不應從他性生。若破自性、他性，即破共義。無因則有大過，有因尚可破，何況無因！于四句中生不可得，是故不生。 
　　問曰：阿毗曇人言，諸法從四緣生，云何言不生？何謂四緣？  
　　因緣、次第緣，
                      緣緣、增上緣， 
　　四緣生諸法， 更無第五緣。  
　　一切所有緣，皆攝在四緣，以是四緣萬物得生。因緣，名一切有為法；次第緣，除過去、現在阿羅漢最后心心數法，余過去、現在心心數法；緣緣、增上緣，一切法。 
　　答曰：  
　　果為從緣生， 為從非緣生？ 
　　是緣為有果， 是緣為無果？  
　　若謂有果，是果為從緣生，為從非緣生？若謂有緣，是緣為有果、為無果？二俱不然。何以故？  
　　因是法生果， 是法名為緣； 
　　若是果未生， 何不名非緣？  
　　諸緣無決定。何以故？若果未生，是時不名為緣；但眼見從緣生果，故名之為緣。緣成由于果，以果后緣先故。若未有果，何得名為緣？如瓶以水土和合故有瓶生，見瓶故知水土等是瓶緣。若瓶未生時，何以不名水土等為非緣？是故果不從緣生，緣尚不生，何況非緣？　　 
　　復次，  
　　果先于緣中，
                      有無俱不可， 
　　先無為誰緣？ 先有何用緣？  
　　緣中先非有果、非無果。若先有果，不名為緣，果先有故；若先無果，亦不名為緣，不生余物故。 
　　問曰：已總破一切因緣，今欲聞一一破諸緣。 
　　答曰：  
　　若果非有生， 亦復非無生， 
　　亦非有無生， 何得言有緣？  
　　若緣能生果，應有三種：若有、若無、若有無。如先偈中說：緣中若先有果，不應言生，以先有故。若先無果，不應言生，以先無故，亦應與非緣同故。有無亦不生者，有無名為半有半無，二俱有過；又有與無相違，無與有相違，何得一法有二相？如是三種求果生相不可得故，云何言有因緣？ 
　　次第緣者，  
　　果若未生時， 則不應有滅， 
　　滅法何能緣？ 故無次第緣。  
　　諸心心數法，于三世中次第生。現在心心數法滅，與未來心作次第緣；未來法未生，與誰作次第緣？若未來法已有即是生，何用次第緣？現在心心數法無有住時，若不住，何能為次第緣？若有住，則非有為法。何以故？一切有為法常有滅相故。若滅已，則不能與作次第緣。若言滅法猶有則是常，若常則無罪福等。若謂滅時能與作次第緣，滅時半滅半未滅，更無第三法名為滅時。又佛說：“一切有為法念念滅，無一念時住。”云何言現在法有欲滅、未欲滅？汝謂一念中無是欲滅、未欲滅，則破自法汝阿毗曇說：“有滅法，有不滅法；有欲滅法，有不欲滅法。欲滅法者，現在法將欲滅；未欲滅法者，除現在將欲滅法，余現在法及過去、未來無為法，是名不欲滅法。”是故無次第緣。 
　　緣緣者，  
　　如諸佛所說， 真實微妙法， 
　　于此無緣法， 云何有緣緣？  
　　佛說大乘諸法，若有色無色、有形無形、有漏無漏、有為無為等諸法相入于法性，一切皆空無相無緣，譬如眾流入海同為一味，實法可信；隨宜所說，不可為實。是故無緣緣。 
　　增上緣者，  
　　諸法無自性， 故無有有相； 
　　說有是事故， 是事有不然。  
　　經說十二因緣，是事有故是事有，此則不然。何以故？諸法從眾緣生故自無定性，自無定性故無有有相，有相無故，何得言是事有故是事有？是故無增上緣，佛隨凡夫分別有無故說。 
　　復次，  
　　略廣因緣中， 求果不可得； 
　　因緣中若無， 云何從緣出？  
　　略者，于和合因緣中無果；廣者，于一一緣中亦無果。若略廣因緣中無果，云何言果從因緣出？ 
　　復次，  
　　若謂緣無果， 而從緣中出， 
　　是果何不從， 非緣中而出？  
　　若因緣中求果不可得，何故不從非緣出？如泥中無瓶，何故不從乳中出？ 
　　復次，  
　　若果從緣生， 是緣無自性； 
　　從無自性生， 何得從緣生？ 
　　果不從緣生， 不從非緣生； 
　　以果無有故， 緣、非緣亦無。  
　　果從眾緣生，是緣無自性；若無自性則無法，無法何能生？是故果不從緣生。 
　　不從非緣生者，破緣故說非緣，實無非緣法，是故不從非緣生。 
　　若不從二生，是則無果；無果故，緣、非緣亦無。  
破去來品第二  
　　問曰：世間眼見三時有作，已去、未去、去時；以有作故，當知有諸法。 
　　答曰：  
　　已去無有去， 未去亦無去， 
　　離已去、未去， 去時亦無去。  
　　已去無有去，已去故。若離去有去業，是事不然。未去亦無去，未有去法故。去時名半去半未去，不離已去、未去故。 
　　問曰：  
　　動處則有去， 此中有去時， 
　　非已去、未去， 是故去時去。  
　　隨有作業處，是中應有去。眼見去時中有作業，已去中作業已滅，未去中未有作業，是故當知去時有去。 
　　答曰：  
　　云何于去時， 而當有去法？ 
　　若離于去法， 去時不可得。  
　　去時有去法，是事不然。何以故？離去法，去時不可得。若離去法有去時者，應去時中有去，如器中有果。 
　　復次，  
　　若言去時去， 是人則有咎； 
　　離去有去時， 去時獨去故。  
　　若謂已去、未去中無去，去時實有去者，是人則有咎。若離去法有去時，則不相因待。何以故？若說去時有去，是則為二；而實不爾，是故不得言離去有去時。 
　　復次，  
　　若去時有去， 則有二種去， 
　　一謂為去時， 二謂去時去。  
　　若謂去時有去，是則有過，所謂有二去：一者、因去有去時，二者、去時中有去。 
　　問曰：若有二去，有何咎？ 
　　答曰：  
　　若有二去法， 則有二去者； 
　　以離于去者， 去法不可得。  
　　若有二去法，則有二去者。何以故？因去法有去者故，一人有二去；二去者，此則不然，是故去時亦無去。 
　　問曰：離去者，無去法可爾，今三時中定有去者。 
　　答曰：  
　　若離于去者， 去法不可得； 
　　以無去法故， 何得有去者？  
　　若離于去者，則去法不可得，今云何于無去法中，言三時定有去者？ 
　　復次，  
　　去者則不去， 不去者不去， 
　　離去、不去者， 無第三去者。  
　　無有去者。何以故？若有去者，則有二種：若去者，若不去者。若離是二，無第三去者。 
　　問曰：若去者去，有何咎？ 
　　答曰：  
　　若言去者去， 云何有此義？ 
　　若離于去法， 去者不可得。  
　　若謂定有去者用去法，是事不然。何以故？離去法，去者不可得故。若離去者定有去法，則去者能用去法，而實不爾。 
　　復次，  
　　若去者有去， 則有二種去： 
　　一謂去者去， 二謂去法去。  
　　若言去者用去法，則有二過，于一去者中而有二去：一以去法成去者，二以去者成去法。去者成已然后用去法，是事不然。是故先三時中，謂定有去者用去法，是事不然。 
　　復次，  
　　若謂去者去， 是人則有咎， 
　　離去有去者， 說去者有去。  
　　若人說去者能用去法，是人則有咎，離去法有去者。何以故？說去者用去法，是為先有去者，后有去法，是事不然，是故三時中無有去者。 
　　復次，若決定有去、有去者，應有初發，而于三時中，求發不可得。何以故？  
　　已去中無發， 未去中無發， 
　　去時中無發， 何處當有發？  
　　何以故？三時中無發。  
　　未發無去時， 亦無有已去， 
　　是二應有發， 未去何有發？ 
　　無去無未去， 亦復無去時， 
　　一切無有發， 何故而分別？  
　　若人未發則無去時，亦無已去。若有發當在二處，去時、已去中，二俱不然。未去時未有發故，未去中何有發？發無故無去，無去故無去者，何得有已去、未去、去時？ 
　　問曰：若無去、無去者，應有住、住者。 
　　答曰：  
　　去者則不住， 不去者不住， 
　　離去、不去者， 何有第三住？  
　　若有住、有住者，應去者住，若不去者住。若離此二，應有第三住，是事不然。去者不住，去未息故，與去相違名為住。不去者亦不住。何以故？因去法滅故有住，無去則無住。離去者、不去者，更無第三住者。若有第三住者，即在去者、不去者中。以是故，不得言去者住。 
　　復次，  
　　去者若當住， 云何有此義？ 
　　若當離于去， 去者不可得。  
　　汝謂去者住，是事不然。何以故？離去法，去者不可得。若去者在去相，云何當有住？去住相違故。 
　　復次，  
　　去、未去無住， 去時亦無住， 
　　所有行、止法， 皆同于去義。  
　　若謂去者住，
                      是人應在去時、已去、未去中住。三處皆無住，是故汝言去者有住，是則不然。如破去法、住法，行、止亦如是。行者，如從谷子相續至芽莖葉等。止者，谷子滅故芽莖葉滅。相續故名行，斷故名止。又如無明緣諸行乃至老死是名行，無明滅故諸行等滅是名止。 
　　問曰：汝雖種種門破去、去者、住、住者，而眼見有去、住。 
　　答曰：肉眼所見不可信。若實有去、去者，為以一法成，為以二法成？二俱有過。何以故？  
　　去法即去者， 是事則不然； 
　　去法異去者， 是事亦不然。  
　　若去法、去者一，是則不然，異亦不然。 
　　問曰：一、異有何過？ 
　　答曰：  
　　若謂于去法， 即為是去者， 
　　作者及作業， 是事則為一。 
　　若謂于去法， 有異于去者， 
　　離去者有去， 離去有去者，  
　　如是二俱有過。何以故？若去法即是去者，是則錯亂破于因緣。因去有去者，因去者有去。又去名為法，去者名為人；人常，法無常。若一者，則二俱應常、二俱無常，一中有如是等過。若異者則相違，未有去法應有去者，未有去者應有去法，不相因待，一法滅應一法在，異中有如是等過。 
　　復次，  
　　去、去者是二， 
                      若一、異法成， 
　　二門俱不成， 云何當有成？  
　　若去者、去法有，若以一法成，若以異法成，二俱不可得。先已說無第三法成，若謂有成，應說因緣無去、無去者。 
　　今當更說，  
　　因去知去者， 不能用是去， 
　　先無有去法， 故無去者去。  
　　隨以何去法知去者，是去者不能用是去法。何以故？是去法未有時，無有去者，亦無去時、已去、未去。如先有人，有城邑得有所起；去法、去者則不然，去者因去法成，去法因去者成故。 
　　復次，  
　　因去知去者， 不能用異去， 
　　于一去者中， 不得二去故。  
　　隨以何去法知去者，是去者不能用異去法。何以故？一去者中，二去法不可得故。 
　　復次，  
　　決定有去者， 不能用三去； 
　　不決定去者， 亦不用三去； 
　　去法定不定， 去者不用三； 
　　是故去、去者， 所去處皆無。  
　　決定者，名本實有，不因去法生。去法名身動，三種名未去、已去、去時。 
　　若決定有去者，離去法應有去者，不應有住，是故說決定有去者不能用三去。若去者不決定，不決定名本實無，以因去法得名去者，以無去法故不能用三去。因去法故有去者，若先無去法則無去者，云何言不決定去者用三去？ 
　　如去者，去法亦如是。若先離去者，決定有去法，則不因去者有去法，是故去者不能用三去法。若決定無去法，去者何所用？ 
　　如是思惟觀察，去法、去者、所去處，是法皆相因待。因去法有去者，因去者有去法，因是二法則有可去處，不得言定有，不得言定無。是故決定知，三法虛妄，空無所有，但有假名，如幻如化。  
破六情品第三  
　　問曰：經中說有六情，所謂，  
　　眼耳及鼻舌， 身意等六情， 
　　此眼等六情， 行色等六塵。  
　　此中眼為內情，色為外塵，眼能見色；乃至意為內情，法為外塵，意能知法。 
　　答曰：無也。何以故？  
　　是眼則不能， 自見其己體； 
　　若不能自見， 云何見余物？  
　　是眼不能見自體。何以故？如燈能自照，亦能照他；眼若是見相，亦應自見，亦應見他，而實不爾。是故偈中說：若眼不自見，何能見余物？ 
　　問曰：眼雖不能自見，而能見他；如火能燒他，不能自燒。 
　　答曰：  
　　火喻則不能， 成于眼見法； 
　　去、未去、去時， 已總答是事。  
　　汝雖作火喻，不能成眼見法，是事去來品中已答。如已去中無去，未去中無去，去時中無去。如已燒、未燒、燒時俱無有燒，如是已見、未見、見時俱無見相。 
　　復次，  
　　見若未見時， 則不名為見； 
　　而言見能見， 是事則不然。  
　　眼未對色，則不能見，爾時不名為見，因對色名為見。是故偈中說：未見時無見，云何以見能見？ 
　　復次，二處俱無見法。何以故？  
　　見不能有見， 非見亦不見； 
　　若已破于見， 則為破見者。  
　　見不能見，先已說過故。非見亦不見，無見相故；若無見相，云何能見？見法無故，見者亦無。何以故？若離見有見者，無眼者亦應以余情見。若以見見，則見中有見相。見者無見相，是故偈中說：若已破于見，則為破見者。 
　　復次，  
　　離見不離見， 見者不可得； 
　　以無見者故， 何有見可見？  
　　若有見，見者則不成；若無見，見者亦不成。見者無故，云何有見可見？若無見者，誰能用見法分別外色？是故偈中說：以無見者故，何有見可見？ 
　　復次，  
　　見可見無故， 識等四法無； 
　　四取等諸緣， 云何當得有？  
　　見可見法無故，識、觸、受、愛四法皆無；以無愛等故，四取等十二因緣分亦無。 
　　復次，  
　　耳鼻舌身意， 聲及聞者等， 
　　當知如是義， 皆同于上說。  
　　如見可見法空，屬眾緣故無決定；余耳等五情、聲等五塵，當知亦同見可見法，義同故不別說。  
破五陰品第四  
　　問曰：經說有五陰，是事云何？ 
　　答曰：  
　　若離于色因， 色則不可得； 
　　若當離于色， 色因不可得。  
　　色因者，如布因縷，除縷則無布，除布則無縷。布如色，縷如因。 
　　問曰：若離色因有色，有何過？ 
　　答曰：  
　　離色因有色， 是色則無因； 
　　無因而有法， 是事則不然。  
　　如離縷有布，布則無因；無因而有法，世間所無有。 
　　問曰：佛法、外道法、世間法中皆有無因法：佛法有三無為，無為常故無因；外道法中，虛空、時、方、神、微塵、涅槃等；世間法，虛空、時、方等。是三法無處不有，故名為常，常故無因。汝何以說無因法世間所無？ 
　　答曰：此無因法但有言說，思惟分別則皆無。若法從因緣有，不應言無因。若無因緣，則如我說。 
　　問曰：有二種因：一者、作因，二者、言說因。是無因法無作因，但有言說因，令人知故。 
　　答曰：雖有言說因，是事不然。虛空如六種中破，余事后當破。復次，現事尚皆可破，何況微塵等不可見法！是故說無因法，世間所無。 
　　問曰：若離色有色因，有何過？ 
　　答曰：  
　　若離色有因， 則是無果因； 
　　若言無果因， 則無有是處。  
　　若除色果，但有色因者，即是無果因。 
　　問曰：若無果有因，有何咎？ 
　　答曰：無果有因，世間所無。何以故？以果故名為因，若無果，云何名因？復次，若因中無果者，物何以不從非因生？是事如破因緣品中說，是故無有無果因。 
　　復次，  
　　若已有色者， 則不用色因； 
　　若無有色者， 亦不用色因。  
　　二處有色因，是則不然。若先因中有色，不名為色因；若先因中無色，亦不名為色因。 
　　問曰：若二處俱不然，但有無因色，有何咎？ 
　　答曰：  
　　無因而有色， 是事終不然； 
　　是故有智者， 不應分別色。  
　　若因中有果、因中無果，此事尚不可得，何況無因有色？是故言無因而有色，是事終不然。是故有智者，不應分別色；分別名凡夫，以無明愛染貪著色，然后以邪見生分別戲論說因中有果無果等。今此中求色不可得，是故智者不應分別。 
　　復次，  
　　若果似于因， 是事則不然； 
　　果若不似因， 是事亦不然。  
　　若果與因相似，是事不然，因細果粗故，因果色力等各異；如布似縷則不名布，縷多布一故，不得言因果相似。若因果不相似，是亦不然；如麻縷不成絹，粗縷無出細布，是故不得言因果不相似。二義不然，故無色、無色因。  
　　受陰及想陰，
                      行陰、識陰等， 
　　其余一切法， 皆同于色陰。  
　　四陰及一切法，亦應如是思惟破。又今造論者，欲贊美空義故，而說偈：  
　　若人有問者， 離空而欲答， 
　　是則不成答， 俱同于彼疑。 
　　若人有難問， 離空說其過， 
　　是不成難問， 俱同于彼疑。  
　　若人論議時，各有所執，離于空義而有問答者，皆不成問答，俱亦同疑。如人言瓶是無常，問者言：“何以故無常？”答言：“從無常因生故。”此不名答。何以故？因緣中亦疑不知為常、為無常，是為同彼所疑。問者若欲說其過，不依于空而說諸法無常，則不名問難。何以故？汝因無常破我常，我亦因常破汝無常。若實無常則無業報，眼耳等諸法念念滅，亦無有分別，有如是等過，皆不成問難，同彼所疑。 
　　若依空破常者，則無有過。何以故？此人不取空相故。是故若欲問答，尚應依于空法，何況欲求離苦寂滅相者！  
破六種品第五  
　　問曰：六種各有定相，有定相故則有六種。 
　　答曰：  
　　空相未有時， 則無虛空法； 
　　若先有虛空， 即為是無相。  
　　若未有虛空相，先有虛空法者，虛空則無相。何以故？無色處名虛空相。色是作法無常，若色未生，未生則無滅，爾時無虛空相。因色故有無色處，無色處名虛空相。 
　　問曰：若無相有虛空，有何咎？ 
　　答曰：  
　　是無相之法， 一切處無有； 
　　于無相法中， 相則無所相。  
　　若于常無常法中，求無相法不可得。如論者言：“是有是無，云何知各有相？”故生、住、滅是有為相，無生、住、滅是無為相。虛空若無相，則無虛空。若謂先無相后相來相者，是亦不然。若先無相，則無法可相。何以故？  
　　有相、無相中， 相則無所住； 
　　離有相、無相， 余處亦不住。  
　　如有峰、有角尾端、有毛頸下垂壷，是名牛相；若離是相則無牛，若無牛是諸相無所住，是故說于無相法中相則無所相。有相中相亦不住，先有相故；如水相中火相不住，先有自相故。 
　　復次，若無相中相住者，則為無因；無因名為無法而有相。相、可相，常相因待故，離有相、無相法，更無第三處可相。是故偈中說：離有相、無相，余處亦不住。 
　　復次，  
　　相法無有故， 可相法亦無； 
　　可相法無故， 相法亦復無。  
　　相無所住故，則無可相法；可相法無故，相法亦無。何以故？因相有可相，因可相有相，共相因待故。  
　　是故今無相， 亦無有可相； 
　　離相、可相已， 更亦無有物。  
　　于因緣中本末推求，相、可相決定不可得。是二不可得故，一切法皆無。一切法皆攝在相、可相二法中，或相為可相，或可相為相；如火以煙為相，煙亦復以火為相。 
　　問曰：若無有有，應當有無。 
　　答曰：  
　　若使無有有， 云何當有無？ 
　　有無既已無， 知有無者誰？  
　　凡物若自壞，若為他壞，名為無。無不自有，從有而有。是故言：若使無有有，云何當有無？眼見耳聞尚不可得，何況無物？ 
　　問曰：以無有有故無亦無，應當有知有、無者。 
　　答曰：若有知者，應在有中，應在無中。有、無既破，知者亦同破。  
　　是故知虛空， 非有亦非無， 
　　非相非可相， 余五同虛空。  
　　如虛空種種求相不可得，余五種亦如是。 
　　問曰：虛空不在初、不在后，何以先破？ 
　　答曰：地、水、火、風眾緣和合故易破，識以苦樂因故、知無常變異故易破。虛空無如是相，但凡夫悕望為有，是故先破。復次，虛空能持四大，四大因緣有識，是故先破根本，余者自破。 
　　問曰：世間人盡見諸法是有是無，汝何以獨與世間相違，言無所見？ 
　　答曰：  
　　淺智見諸法， 若有若無相； 
　　是則不能見， 滅見安隱法。  
　　若人未得道，不見諸法實相，愛見因緣故種種戲論：見法生時謂之為有，取相言有；見法滅時謂之為斷，取相言無。智者見諸法生即滅無見，見諸法滅即滅有見，是故于一切法雖有所見，皆如幻如夢，乃至無漏道見尚滅，何況余見！是故若不見滅見安隱法者，則見有見無。  
破染染者品第六  
　　問曰：經說貪欲、嗔恚、愚癡，是世間根本。貪欲有種種名，初名愛，次名著，次名染，次名淫欲，次名貪欲，有如是等名字。此是結使，依止眾生。眾生名染者，貪欲名染法，有染法、染者故，則有貪欲。余二亦如是，有嗔則有嗔者，有癡則有癡者。以此三毒因緣起三業，三業因緣起三界，是故有一切法。 
　　答曰：經雖說有三毒名字，求實不可得。何以故？  
　　若離于染法， 先自有染者， 
　　因是染欲者， 應生于染法。 
　　若無有染者， 云何當有染？ 
　　若有若無染， 染者亦如是。  
　　若先定有染者，則不更須染，染者先已染故。若先定無染者，亦復不應起染，要當先有染者然后起染；若先無染者，則無受染者。 
　　染法亦如是，若先離人定有染法，此則無因，云何得起？似如無薪火。若先定無染法，則無有染者。是故偈中說：若有若無染，染者亦如是。 
　　問曰：若染法、染者先后相待生，是事不可得者；若一時生，有何咎？ 
　　答曰：  
　　染者及染法， 俱成則不然； 
　　染者、染法俱， 則無有相待。  
　　若染法、染者一時成，則不相待。不因染者有染法，不因染法有染者，是二應常，已無因成故。若常則多過，無有解脫法。 
　　復次，今當以一、異法，破染法、染者。何以故？  
　　染者、染法一， 一法云何合？ 
　　染者、染法異， 異法云何合？  
　　染法、染者，若以一法合，若以異法合：若一則無合。何以故？一法云何自合？如指端不能自觸。若以異法合，是亦不可。何以故？以異成故，若各成竟不須復合，雖合猶異。 
　　復次，一、異俱不可。何以故？  
　　若一有合者， 離伴應有合； 
　　若異有合者， 離伴亦應合。  
　　若染、染者一，強名為合者，應離余因緣而有染、染者。復次，若一，亦不應有染、染者二名。染是法，染者是人，若人、法為一，是則大亂。 
　　若染、染者各異，而言合者，則不須余因緣而有合；若異而合者，雖遠亦應合。 
　　問曰：一不合可爾，眼見異法共合。 
　　答曰：  
　　若異而有合，
                      染、染者何事？ 
　　是二相先異， 然后說合相。  
　　若染、染者，先有決定異相，而后合者，是則不合。何以故？是二相先已異，而后強說合。 
　　復次，  
　　若染及染者， 先各成異相； 
　　既已成異相， 云何而言合？  
　　若染、染者先各成別相，汝今何以強說合相？ 
　　復次，  
　　異相無有成， 是故汝欲合； 
　　合相竟無成， 而復說異相。  
　　汝已染、染者異相不成故，復說合相。合相中有過，染、染者不成，汝為成合相故，復說異相。汝自已為定，而所說不定。何以故？  
　　異相不成故， 合相則不成； 
　　于何異相中， 而欲說合相？  
　　以此中染、染者異相不成故，合相亦不成。汝于何異相中，而欲說合相？ 
　　復次，  
　　如是染、染者， 非合不合成； 
　　諸法亦如是， 非合不合成。  
　　如染，恚、癡亦如是；如三毒，一切煩惱、一切法亦如是，非先非后、非合非散等，因緣所成。  
中論卷第二 破三相品第七  
　　問曰：經說有為法，有三相生、住、滅。萬物以生法生，以住法住，以滅法滅，是故有諸法。 
　　答曰：不爾。何以故？三相無決定故。是三相，為是有為能作有為相？為是無為能作有為相？二俱不然。何以故？  
　　若生是有為， 則應有三相； 
　　若生是無為， 何名有為相？  
　　若生是有為，應有三相生、住、滅，是事不然。何以故？共相違故。相違者，生相應生法，住相應住法，滅相應滅法。若法生時，不應有住、滅相違法；一時則不然，如明闇不俱。以是故，生不應是有為法，住、滅相亦應如是。 
　　問曰：若生非有為，若是無為，有何咎？ 
　　答曰：若生是無為，云何能為有為法作相？何以故？無為法無性故。因滅有為名無為，是故說不生不滅名無為相，更無自相。是故無法不能為法作相，如兔角龜毛等不能為法作相。是故生非無為，住、滅亦如是。 
　　復次，  
　　三相若聚散， 不能有所相， 
　　云何于一處， 一時有三相？  
　　是生、住、滅相，若一一能為有為法作相，若和合能與有為法作相，二俱不然。何以故？若謂一一者，于一處中或有有相、或有無相。生時無住、滅，住時無生、滅，滅時無生、住，若和合者，共相違法，云何一時俱？若謂三相更有三相者，是亦不然。何以故？  
　　若謂生住滅， 更有有為相， 
　　是即為無窮， 無即非有為。  
　　若謂生、住、滅更有有為相，生更有生、有住、有滅，如是三相復應更有相，若爾則無窮。若更無相，是三相則不名有為法，亦不能為有為法作相。 
　　問曰：汝說三相為無窮，是事不然。生、住、滅雖是有為，而非無窮。何以故？  
　　生生之所生， 生于彼本生， 
　　本生之所生， 還生于生生。  
　　法生時通自體七法共生，一法、二生、三住、四滅、五生生、六住住、七滅滅。是七法中，本生除自體，能生六法，生生能生本生，本生能生生生。是故三相雖是有為，而非無窮。 
　　答曰：  
　　若謂是生生， 能生于本生， 
　　生生從本生， 何能生本生？  
　　若是生生能生本生者，是生生則不名從本生生。何以故？是生生從本生生，云何能生本生？ 
　　復次，  
　　若謂是本生， 能生于生生， 
　　本生從彼生， 何能生生生？  
　　若謂本生能生生生者，是本生不名從生生生。何以故？是本生從生生生，云何能生生生？生生法應生本生，而今生生不能生本生，生生未有自體，何能生本生？是故本生不能生生生。 
　　問曰：是生生生時，非先非后能生本生，但生生生時能生本生。 
　　答曰：不然。何以故？  
　　若生生生時， 能生于本生， 
　　生生尚未有， 何能生本生？  
　　若謂生生生時，能生本生可爾，而實未有，是故生生生時，不能生本生。 
　　復次，  
　　若本生生時， 能生于生生， 
　　本生尚未有， 何能生生生？  
　　若謂是本生生時，能生生生可爾，而實未有，是故本生生時，不能生生生。 
　　問曰：  
　　如燈能自照， 亦能照于彼； 
　　生法亦如是， 自生亦生彼。  
　　如燈入于闇室照了諸物，亦能自照；生亦如是，能生于彼，亦能自生。 
　　答曰：不然。何以故？  
　　燈中自無闇， 住處亦無闇， 
　　破闇乃名照， 無闇則無照。  
　　燈體自無闇，明所及處亦無闇，明闇相違故。破闇故名照，無闇則無照，何得言燈自照亦照彼？ 
　　問曰：是燈非未生有照，亦非生已有照；但燈生時，能自照亦照彼。 
　　答曰：  
　　云何燈生時， 而能破于闇？ 
　　此燈初生時， 不能及于闇。  
　　燈生時名半生半未生，燈體未成就，云何能破闇？又燈不能及闇，如人得賊乃名為破，若謂燈雖不到闇而能破闇者，是亦不然。何以故？  
　　燈若未及闇， 而能破闇者， 
　　燈在于此間， 則破一切闇。  
　　若燈有力，不到闇而能破者，此處燃燈，應破一切處闇，俱不及故。 
　　復次，燈不應自照照彼。何以故？  
　　若燈能自照， 亦能照于彼； 
　　闇亦應自闇， 亦能闇于彼。  
　　若燈與闇相違故，能自照亦照于彼；闇與燈相違故，亦應自蔽蔽彼。若闇與燈相違，不能自蔽蔽彼；燈與闇相違，亦不應自照亦照彼。是故燈喻非也！破生因緣未盡故，今當更說。  
　　此生若未生， 云何能自生？ 
　　若生已自生， 生已何用生？  
　　是生自生時，為生已生？為未生生？若未生生則是無法，無法何能自生？若謂生已生，則為已成，不須復生，如已作不應更作。若已生、若未生，是二俱不生故無生。汝先說生如燈能自生亦生彼，是事不然，住、滅亦如是。 
　　復次，  
　　生非生已生， 亦非未生生， 
　　生時亦不生， 去來中已答。  
　　生名眾緣和合有生，已生中無作故無生，未生中無作故無生。生時亦不然，離生法，生時不可得；離生時，生法亦不可得，云何生時生？是事去來中已答。 
　　已生法不可生。何以故？生已復生，如是展轉則為無窮，如作已復作。復次，若生已更生者，以何生法生？是生相未生，而言生已生者，則自違所說。何以故？生相未生而汝謂生。若未生謂生者，法或可生已而生，或可未生而生，汝先說生已生，是則不定。復次，如燒已不應復燒，去已不應復去，如是等因緣故，生已不應生。 
　　未生法亦不生。何以故？法若未生，則不應與生緣和合；若不與生緣和合，則無法生。若法未與生緣和合而生者，應無作法而作，無去法而去，無染法而染，無恚法而恚，無癡法而癡，如是則皆破世間法，是故未生法不生。復次，若未生法生者，世間未生法皆應生，一切凡夫未生菩提今應生菩提不壞法，阿羅漢無有煩惱今應生煩惱，兔等無角今皆應生；但是事不然，是故未生法亦不生。 
　　問曰：未生法不生者，以未有緣、無作、無作者、無時、無方等故不生。若有緣、有作、有作者、有時、有方等和合故未生法生，是故若說一切未生法皆不生，是事不爾。 
　　答曰：若法有緣、有時、有方等和合則生者，先有亦不生，先無亦不生，有無亦不生，三種先已破，是故生已不生，未生亦不生，生時亦不生。何以故？已生分不生，未生分亦不生，如先答。復次，若離生有生時者，應生時生，但離生無生時，是故生時亦不生。復次，若言生時生者，則有二生過：一以生故名生時，二以生時中生。二皆不然，無有二法，云何有二生？是故生時亦不生。復次，生法未發則無生時，生時無故生何所依？是故不得言生時生。如是推求，生已無生，未生無生，生時無生，無生故，生不成；生不成故，住、滅亦不成；生、住、滅不成故，有為法不成。是故偈中說去、未去、去時中已答。 
　　問曰：我不定言生已生、未生生、生時生，但眾緣和合故有生。 
　　答曰：汝雖有是說，此則不然。何以故？  
　　若謂生時生， 是事已不成， 
　　云何眾緣合， 爾時而得生？  
　　生時生已種種因緣破，汝今何以更說眾緣和合故有生？若眾緣具足、不具足，皆與生同破。 
　　復次，  
　　若法眾緣生， 即是寂滅性， 
　　是故生、生時， 是二俱寂滅。  
　　眾緣所生法，無自性故寂滅，寂滅名為無，此無彼無相，斷言語道滅諸戲論。眾緣名，如因縷有布，因蒲有席。若縷自有定相，不應從麻出。若布自有定相，不應從縷出。而實從縷有布，從麻有縷，是故縷亦無定性，布亦無定性。如燃、可燃因緣和合成，無有自性，可燃無故燃亦無，燃無故可燃亦無；一切法亦如是，是故從眾緣生法無自性，無自性故空如野馬無實。是故偈中說，生與生時二俱寂滅，不應說生時生。汝雖種種因緣欲成生相，皆是戲論，非寂滅相。 
　　問曰：定有三世別異，未來世法得生，因緣即生，何故言無生？ 
　　答曰：  
　　若有未生法， 說言有生者， 
　　此法先已有， 更復何用生？  
　　若未來世中，有未生法而生，是法先已有，何用更生？有法不應更生。 
　　問曰：未來雖有，非如現在相，以現在相故說生。 
　　答曰：現在相未來中無，若無，云何言未來生法生？若有，不名未來，應名現在，現在不應更生。二俱無生故不生。 
　　復次，汝謂生時生亦能生彼，今當更說。  
　　若言生時生， 是能有所生， 
　　何得更有生， 而能生是生？  
　　若生生時能生彼，是生誰復能生？  
　　若謂更有生， 生生則無窮， 
　　離生生有生， 法皆能自生。  
　　若生更有生，生則無窮。若是生更無生而自生者，一切法亦皆能自生，而實不爾。 
　　復次，  
　　有法不應生， 無亦不應生， 
　　有無亦不生， 此義先已說。  
　　凡所有生，為有法有生，為無法有生，為有無法有生，是皆不然，是事先已說。離此三事更無有生，是故無生。 
　　復次，  
　　若諸法滅時， 是時不應生； 
　　法若不滅者， 終無有是事。  
　　若法滅相是法不應生。何以故？二相相違故。一是滅相，知法是滅；一是生相，知法是生。二相相違法，一時則不然，是故滅相法不應生。 
　　問曰：若滅相法不應生，不滅相法應生。 
　　答曰：一切有為法念念滅故，無不滅法。離有為，無有決定無為法，無為法但有名字，是故說不滅法終無有是事。 
　　問曰：若法無生，應有住。 
　　答曰：  
　　不住法不住， 住法亦不住， 
　　住時亦不住， 無生云何住？  
　　不住法不住，無住相故。住法亦不住。何以故？已有住故。因去故有住，若住法先有，不應更住。住時亦不住，離住、不住更無住時，是故亦不住。如是一切處求住不可得故，即是無生。若無生，云何有住？ 
　　復次，  
　　若諸法滅時， 是則不應住； 
　　法若不滅者， 終無有是事。  
　　若法滅相，是法無有住相。何以故？一法中有二相相違故，一是滅相，二是住相。一時一處有住、滅相，是事不然，是故不得言滅相法有住。 
　　問曰：若法不滅，應有住。 
　　答曰：無有不滅法。何以故？  
　　所有一切法， 皆是老死相； 
　　終不見有法， 離老死有住。  
　　一切法生時無常，常隨逐無常有二，名老及死。如是一切法，常有老死故無住時。 
　　復次，  
　　住不自相住， 亦不異相住； 
　　如生不自生， 亦不異相生。  
　　若有住法，為自相住？為他相住？二俱不然。若自相住則為是常，一切有為法從眾緣生，若住法自住，則不名有為。住若自相住，法亦應自相住，如眼不能自見，住亦如是。若異相住，則住更有住，是則無窮。復次，見異法生異相，不得不因異法而有異相；異相不定故，因異相而住者，是事不然。 
　　問曰：若無住，應有滅。 
　　答曰：無。何以故？  
　　法已滅不滅， 未滅亦不滅， 
　　滅時亦不滅， 無生何有滅？  
　　若法已滅則不滅，以先滅故。未滅亦不滅，離滅相故。滅時亦不滅，離二更無滅時。如是推求，滅法即是無生，無生何有滅？ 
　　復次，  
　　法若有住者， 是則不應滅； 
　　法若不住者， 是亦不應滅。  
　　若法定住，則無有滅。何以故？由有住相故。若住法滅則有二相，住相、滅相，是故不得言住中有滅，如生死不得一時有。若法不住，亦無有滅。何以故？離住相故。若離住相則無法，無法云何滅？ 
　　復次，  
　　是法于是時， 不于是時滅； 
　　是法于異時， 不于異時滅。  
　　若法有滅相，是法為自相滅？為異相滅？二俱不然。何以故？如乳不于乳時滅，隨有乳時，乳相定住故；非乳時亦不滅，若非乳不得言乳滅。 
　　復次，  
　　如一切諸法， 生相不可得； 
　　以無生相故， 即亦無滅相。  
　　如先推求，一切法生相不可得，爾時即無滅相。破生故無生，無生云何有滅？若汝意猶未已，今當更說破滅因緣。  
　　若法是有者， 是即無有滅， 
　　不應于一法， 而有有無相。  
　　諸法有時推求滅相不可得。何以故？云何一法中，亦有亦無相？如光影不同處。 
　　復次，  
　　若法是無者， 是即無有滅； 
　　譬如第二頭， 無故不可斷。  
　　法若無者則無滅相，如第二頭、第三手無故不可斷。 
　　復次，  
　　法不自相滅， 他相亦不滅； 
　　如自相不生， 他相亦不生。  
　　如先說生相，生不自生，亦不從他生。若以自體生，是則不然。一切物皆從眾緣生，如指端不能自觸，如是生不能自生。從他生亦不然。何以故？生未有故，不應從他生。是生無故無自體，自體無故他亦無，是故從他生亦不然。滅法亦如是，不自相滅，不他相滅。 
　　復次，  
　　生住滅不成， 故無有有為； 
　　有為法無故， 何得有無為？  
　　汝先說有生、住、滅相故有有為，以有有為故有無為。今以理推求，三相不可得，云何得有有為？如先說，無有無相法，有為法無故，何得有無為？無為相名不生、不住、不滅，止有為相故名無為相，無為自無別相，因是三相有無為相。如火為熱相、地為堅相、水為冷相，無為則不然。 
　　問曰：若是生、住、滅畢竟無者，云何論中得說名字？ 
　　答曰：  
　　如幻亦如夢， 如乾闥婆城， 
　　所說生住滅， 其相亦如是。  
　　生、住、滅相無有決定，凡人貪著謂有決定，諸賢圣憐愍欲止其顛倒，還以其所著名字為說。語言雖同，其心則異，如是說生、住、滅相，不應有難。如幻化所作，不應責其所由，不應于中有憂喜想，但應眼見而已。如夢中所見不應求實，如乾闥婆城日出時現而無有實，但假為名字不久則滅；生、住、滅亦如是，凡夫分別為有，智者推求則不可得。  
觀破作作者品第八  
　　問曰：現有作、有作者、有所用作法，三事和合故有果報，是故應有作者、作業。 
　　答曰：上來品品中，破一切法皆無有余。如破三相，三相無故無有有為，有為無故無無為；有為、無為無故，一切法盡無作、作者。若是有為，有為中已破；若是無為，無為中已破，不應復問。汝著心深故，而復更問，今當復答。  
　　決定有作者， 不作決定業； 
　　決定無作者， 不作無定業。  
　　若先定有作者、定有作業，則不應作。若先定無作者、定無作業，亦不應作。何以故？  
　　決定業無作， 是業無作者； 
　　定作者無作， 作者亦無業。  
　　若先決定有作業，不應更有作者，又離作者應有作業，但是事不然。若先決定有作者，不應更有作業，又離作業應有作者，但是事不然。是故決定作者、決定作業，不應有作；不決定作者、不決定作業，亦不應有作。何以故？本來無故。有作者、有作業，尚不能作，何況無作者、無作業？ 
　　復次，  
　　若定有作者， 亦定有作業， 
　　作者及作業， 即墮于無因。  
　　若先定有作者、定有作業，汝謂作者有作，即為無因：離作業有作者、離作者有作業，則不從因緣有。 
　　問曰：若不從因緣有作者、有作業，有何咎？ 
　　答曰：  
　　若墮于無因， 則無因無果， 
　　無作無作者， 無所用作法。 
　　若無作等法， 則無有罪福， 
　　罪福等無故， 罪福報亦無。 
　　若無罪福報， 亦無有涅槃， 
　　諸可有所作， 皆空無有果。  
　　若墮于無因，一切法則無因無果。能生法名為因，所生法名為果，是二即無。是二無故無作、無作者，亦無所用作法，亦無罪福。罪福無故，亦無罪福果報及涅槃道，是故不得從無因生。 
　　問曰：若作者不定，而作不定業，有何咎？ 
　　答曰：一事無，尚不能起作業，何況二事都無！譬如化人以虛空為舍，但有言說，而無作者、作業。 
　　問曰：若無作者、無作業，不能有所作。今有作者、有作業，應有作。 
　　答曰：  
　　作者定不定， 不能作二業， 
　　有無相違故， 一處則無二。  
　　作者定不定，不能作定不定業。何以故？有無相違故，一處不應有二。有是決定，無是不決定。一人一事，云何有有無？ 
　　復次，  
　　有不能作無， 無不能作有， 
　　若有作、作者， 其過如先說。  
　　若有作者而無業，何能有所作？若無作者而有業，亦不能有所作。何以故？如先說，有中若先有業，作者復何所作？若先無業，云何可得作？如是則破罪福等因緣果報。是故偈中說：有不能作無，無不能作有，若有作、作者，其過如先說。 
　　復次，  
　　作者不作定， 亦不作不定， 
　　及定不定業， 其過如先說。  
　　定業已破，不定業亦破，定不定業亦破。今欲一時總破，故說是偈。是故作者不能作三種業，今三種作者亦不能作業。何以故？  
　　作者定不定， 亦定亦不定， 
　　不能作于業， 其過如先說。  
　　作者定不定，亦定亦不定，不能作于業。何以故？如先三種過因緣，此中應廣說。如是一切處求作者、作業，皆不可得。 
　　問曰：若言無作、無作者，則復墮無因。 
　　答曰：是業從眾緣生假名為有，無有決定，不如汝所說。何以故？  
　　因業有作者， 因作者有業， 
　　成業義如是， 更無有余事。  
　　業先無決定，因人起業；因業有作者，作者亦無決定，因有作業名為作者，二事和合故得成作、作者。若從和合生則無自性，無自性故空，空則無所生，但隨凡夫憶想分別故，說有作業、有作者，第一義中無作業、無作者。 
　　復次，  
　　如破作、作者，
                      受、受者亦爾， 
　　及一切諸法， 亦應如是破。  
　　如作、作者不得相離，不相離故不決定，無決定故無自性。受、受者亦如是，受名五陰身，受者是人，如是離人無五陰，離五陰無人，但從眾緣生。如受、受者，余一切法，亦應如是破。  
破本住品第九  
　　問曰：有人言，  
　　眼耳等諸根， 苦樂等諸法， 
　　誰有如是事？ 是則名本住。 
　　若無有本住， 誰有眼等法？ 
　　以是故當知， 先已有本住。  
　　眼、耳、鼻、舌、身、命等諸根，名為眼耳等根。苦受、樂受、不苦不樂受，想思憶念等心心數法，名為苦樂等法。有論師言：“先未有眼等法，應有本住。因是本住，眼等諸根得增長。若無本住，身及眼等諸根，為因何生而得增長？” 
　　答曰：  
　　若離眼等根， 及苦樂等法， 
　　先有本住者， 以何而可知？  
　　若離眼耳等根、苦樂等法，先有本住者，以何可說？以何可知？如外法瓶衣等，以眼等根得知，內法以苦樂等根得知。如經中說：“可壞是色相，能受是受相，能識是識相。”汝說離眼耳、苦樂等先有本住者，以何可知說有是法？ 
　　問曰：有論師言：“出入息、視眴、壽命、思惟、苦樂、憎愛、動發等是神相。若無有神，云何有出入息等相？是故當知，離眼耳等根、苦樂等法，先有本住。” 
　　答曰：是神若有，應在身內，如壁中有柱。若在身外，如人被鎧。若在身內，身則不可壞，神常在內故。是故言神在身內，但有言說，虛妄無實。若在身外覆身如鎧者，身應不可見，神細密覆故，亦應不可壞，而今實見身壞。是故當知，離苦樂等先無余法。若謂斷臂時神縮在內不可斷者，斷頭時亦應縮在內不應死，而實有死，是故知離苦樂等先有神者，但有言說，虛妄無實。 
　　復次，若言身大則神大、身小則神小，如燈大則明大、燈小則明小者，如是神則隨身不應常。若隨身者，身無則神無，如燈滅則明滅。若神無常，則與眼耳、苦樂等同。是故當知，離眼耳等先無別神。 
　　復次，如風狂病人不得自在，不應作而作。若有神是諸作主者，云何言不得自在？若風狂病不惱神者，應離神別有所作。如是種種推求離眼耳等根、苦樂等法，先無本住。若必謂離眼耳等根、苦樂等法有本住者，無有是事。何以故？  
　　若離眼耳等， 而有本住者， 
　　亦應離本住， 而有眼耳等。  
　　若本住離眼耳等根、苦樂等法先有者，今眼耳等根、苦樂等法，亦應離本住而有。 
　　問曰：二事相離可爾，但使有本住。 
　　答曰：  
　　以法知有人， 以人知有法， 
　　離法何有人？ 離人何有法？  
　　法者，眼耳、苦樂等；人者，是本住。汝謂以有法故知有人，以有人故知有法，今離眼耳等法何有人？離人何有眼耳等法？ 
　　復次，  
　　一切眼等根， 實無有本住， 
　　眼耳等諸根， 異相而分別。  
　　眼耳等諸根、苦樂等諸法，實無有本住。因眼緣色生眼識，以和合因緣，知有眼耳等諸根，不以本住故知。是故偈中說：一切眼等根，實無有本住，眼耳等諸根，各自能分別。 
　　問曰：  
　　若眼等諸根， 無有本住者， 
　　眼等一一根， 云何能知塵？  
　　若一切眼耳等諸根、苦樂等諸法，無本住者，今一一根，云何能知塵？眼耳等諸根無思惟，不應有知；而實知塵，當知離眼耳等諸根，更有能知塵者。 
　　答曰：若爾者，為一一根中各有知者？為一知者在諸根中？二俱有過。何以故？  
　　見者即聞者， 聞者即受者， 
　　如是等諸根， 則應有本住。  
　　若見者即是聞者，聞者即是受者，則是一神。如是眼等諸根，應先有本住，色聲香等無有定知者，或可以眼聞聲，如人有六向隨意見聞。若聞者、見者是一，于眼等根隨意見聞，但是事不然。  
　　若見、聞各異， 受者亦各異， 
　　見時亦應聞， 如是則神多。  
　　若見者、聞者、受者各異，則見時亦應聞。何以故？離見者有聞者故。如是鼻舌身中，神應一時行。若爾者，人一而神多，以一切根一時知諸塵，而實不爾。是故見者、聞者、受者，不應俱用。 
　　復次，  
　　眼耳等諸根， 苦樂等諸法， 
　　所從生諸大， 彼大亦無神。  
　　若人言離眼耳等諸根、苦樂等諸法別有本住，是事已破。今于眼耳等所因四大，是四大中亦無本住。 
　　問曰：若眼耳等諸根、苦樂等諸法，無有本住可爾；眼耳等諸根、苦樂等諸法應有。 
　　答曰：  
　　若眼耳等根， 苦樂等諸法， 
　　無有本住者， 眼等亦應無。  
　　若眼耳、苦樂等諸法，無有本住者，誰有此眼耳等？何緣而有？是故眼耳等亦無。 
　　復次，  
　　眼等無本住， 今后亦復無， 
　　以三世無故， 無有無分別。  
　　思惟推求本住，于眼等先無，今后亦無。若三世無，即是無生寂滅不應有難。若無本住，云何有眼等？如是問答，戲論則滅；戲論滅故，諸法則空。  
破燃可燃品第十  
　　問曰：應有受、受者，如燃、可燃。燃是受者，可燃是受，所謂五陰。 
　　答曰：是事不然。何以故？燃、可燃俱不成故。燃、可燃，若以一法成，若以二法成，二俱不成。 
　　問曰：且置一異法。若言無燃、可燃，今云何以一異相破？如兔角龜毛無故不可破。世間眼見實有事而后可思惟，如有金，然后可燒可鍛；若無燃、可燃，不應以一異法思惟。若汝許有一異法，當知有燃、可燃。若許有者，則為已有。 
　　答曰：隨世俗法言說，不應有過。燃、可燃若說一、若說異，不名為受。若離世俗言說，則無所論。若不說燃、可燃，云何能有所破？若無所說，則義不可明。如有論者欲破有無，必應言有無，不以稱有無故而受有無，是以隨世間言說故無咎。若口有言便是受者，汝言破即為自破；燃、可燃亦如是，雖有言說亦復不受。是故以一異法，思惟燃、可燃，二俱不成。何以故？  
　　若燃是可燃，
                      作、作者則一； 
　　若燃異可燃， 離可燃有燃。  
　　燃是火，可燃是薪。作者是人，作是業。若燃、可燃一，則作、作者亦應一。若作、作者一，則陶師與瓶一，作者是陶師，作是瓶。陶師非瓶，瓶非陶師，云何為一？是以作、作者不一故，燃、可燃亦不一。若謂一不可則應異，是亦不然。何以故？若燃與可燃異，應離可燃別有燃，分別是可燃、是燃，處處離可燃應有燃，而實不爾，是故異亦不可。 
　　復次，  
　　如是常應燃， 不因可燃生， 
　　則無燃火功， 亦名無作火。  
　　若燃、可燃異，則燃不待可燃而常燃。若常燃者，則自住其體，不待因緣，人功則空。人功者，將護火令燃；是功現有，是故知火不異可燃。 
　　復次，若燃異可燃，燃即無作。離可燃，火何所燃？若爾者，火則無作，無作火無有是事。 
　　問曰：云何火不從因緣生，人功亦空？ 
　　答曰：  
　　燃不待可燃， 則不從緣生； 
　　火若常燃者， 人功則應空。  
　　燃、可燃若異，則不待可燃有燃。若不待可燃有燃，則無相因法，是故不從因緣生。 
　　復次，若燃異可燃，則應常燃。若常燃者，應離可燃別見有燃，更不須人功。何以故？  
　　若汝謂燃時， 名為可燃者， 
　　爾時但有薪， 何物燃可燃？  
　　若謂先有薪燒時名可燃者，是事不爾。若離燃別有可燃者，云何言燃時名可燃？ 
　　復次，  
　　若異則不至， 不至則不燒， 
　　不燒則不滅， 不滅則常住。  
　　若燃異可燃，則燃不應至可燃。何以故？不相待成故。若燃不相待成，則自住其體，何用可燃？是故不至。若不至則不燃、可燃。何以故？無有不至而能燒故。若不燒則無滅，應常住自相，是事不爾。 
　　問曰：  
　　燃與可燃異， 而能至可燃， 
　　如此至彼人， 彼人至此人。  
　　燃與可燃異，而能至可燃。如男至于女，如女至于男。 
　　答曰：  
　　若謂燃、可燃， 二俱相離者， 
　　如是燃則能， 至于彼可燃。  
　　若離燃有可燃，若離可燃有燃，各自成者，如是則應燃至可燃，而實不爾。何以故？離燃無可燃，離可燃無燃故。今離男有女，離女有男，是故汝喻非也。喻不成故，燃不至可燃。 
　　問曰：燃、可燃相待而有，因可燃有燃，因燃有可燃，二法相待成。 
　　答曰：  
　　若因可燃燃， 因燃有可燃， 
　　先定有何法， 而有燃可燃？  
　　若因可燃而燃成，亦應因燃，可燃成。是中若先定有可燃，則因可燃而燃成；若先定有燃，則因燃，可燃成。今若因可燃而燃成者，則先有可燃而后有燃，不應待燃而有可燃。何以故？可燃在先，燃在后故。若燃不燃可燃，是則可燃不成。又可燃不在余處，離于燃故若可燃不成，燃亦不成。若先燃后有可燃，燃亦有如是過。是故燃、可燃，二俱不成。 
　　復次，  
　　若因可燃燃， 則燃成復成， 
　　是為可燃中， 則為無有燃。  
　　若欲因可燃而成燃，則燃成已復成。何以故？燃自住于燃中。若燃不自住其體，從可燃成者，無有是事。是故有是燃從可燃成，今則燃成復成，有如是過。復有可燃無燃過。何以故？可燃離燃自住其體故，是故燃、可燃相因待，無有是事。 
　　復次，  
　　若法因待成， 是法還成待， 
　　今則無因待， 亦無所成法。  
　　若法因待成，是法還成本因待，如是決定則無二事。如因可燃而成燃，還因于燃而成可燃，是則二俱無定，無定故不可得。何以故？  
　　若法有待成， 未成云何待？ 
　　若成已有待， 成已何用待？  
　　若法因待成，是法先未成，未成則無，無則云何有因待？若是法先已成，已成何用因待？是二俱不相因待，是故汝先說燃、可燃相因待成，無有是事。是故，  
　　因可燃無燃， 不因亦無燃； 
　　因燃無可燃， 不因無可燃。  
　　今因待可燃，燃不成；不因待可燃，燃亦不成。可燃亦如是，因燃、不因燃，二俱不成，是過先已說。 
　　復次，  
　　燃不余處來， 燃處亦無燃； 
　　可燃亦如是， 余如去來說。  
　　燃不于余方來入可燃，可燃中亦無燃，析薪求燃不可得故。可燃亦如是，不從余處來入燃中，燃中亦無可燃。如燃已不燃、未燃不燃、燃時不燃，是義如去來中說。是故，  
　　可燃即非燃， 離可燃無燃， 
　　燃無有可燃， 燃中無可燃，  
　　可燃中無燃，可燃不燃。何以故？先已說作、作者一過故。離可燃無燃，有常燃等過故。燃無有可燃，燃中無可燃，可燃中無燃，以有異過故，三皆不成。 
　　問曰：何故說燃、可燃？ 
　　答曰：如因可燃有燃，如是因受有受者。受名五陰，受者名人。燃、可燃不成故，受、受者亦不成。何以故？  
　　以燃、可燃法，
                      說受、受者法， 
　　及以說瓶衣， 一切等諸法。  
　　如可燃非燃，如是受非受者，作、作者一過故。又離受無受者，異不可得故，以異過故，三皆不成。如受、受者，外瓶衣等一切法皆同上說，無生畢竟空。是故，  
　　若人說有我， 諸法各異相， 
　　當知如是人， 不得佛法味。  
　　諸法從本已來無生，畢竟寂滅相，是故品末說是偈。若人說我相，如犢子部眾說，不得言色即是我，不得言離色是我，在第五不可說藏中。如薩婆多部眾說，諸法各各相，是善、是不善、是無記，是有漏無漏、有為無為等別異。如是等人，不得諸法寂滅相，以佛語作種種戲論。  
破本際品第十一  
　　問曰：無本際經說：“眾生往來生死，本際不可得。”是中說有眾生、有生死，以何因緣故而作是說？ 
　　答曰：  
　　大圣之所說， 本際不可得， 
　　生死無有始， 亦復無有終。  
　　圣人有三種：一者、外道五神通，二者、阿羅漢、辟支佛，三者、得神通大菩薩。佛于三種中最上故言大圣，佛所言說無不是實說。 
　　生死無始。何以故？生死初后不可得，是故言無始。汝謂若無初后，應有中者，是亦不然。何以故？  
　　若無有始終， 中當云何有？ 
　　是故于此中， 先后共亦無。  
　　因中后故有初，因初中故有后。若無初無后，云何有中？生死中無初、中、后，是故說先后共不可得。何以故？  
　　若使先有生， 后有老死者， 
　　不老死有生， 不生有老死。 
　　若先有老死， 而后有生者， 
　　是則為無因， 不生有老死。  
　　生死眾生，若先生漸有老，而后有死者，則生無老死。法應生有老死，老死有生。又不老死而生，是亦不然。又不因生有老死。 
　　若先老死后生，老死則無因，生在后故。又不生，何有老死？ 
　　若謂生、老死先后不可，謂一時成者，是亦有過。何以故？  
　　生及于老死， 不得一時共， 
　　生時則有死， 是二俱無因。  
　　若生、老死一時則不然。何以故？生時即有死故。法應生時有、死時無，若生時有死，是事不然。若一時生，則無有相因；如牛、角一時出，則不相因。是故，  
　　若使初后共， 是皆不然者， 
　　何故而戲論， 謂有生、老死？  
　　思惟生、老死三皆有過故，即無生畢竟空，汝今何故貪著，戲論生老死，謂有決定相？ 
　　復次，  
　　諸所有因果， 相及可相法， 
　　受及受者等， 所有一切法， 
　　非但于生死， 本際不可得， 
　　如是一切法， 本際皆亦無。  
　　一切法者，所謂因果相、可相，受及受者等，皆無本際；非但生死無本際，以略開示故，說生死無本際。  
破苦品第十二  
　　有人說曰：  
　　自作及他作， 共作無因作， 
　　如是說諸苦， 于果則不然。  
　　有人言，苦惱自作，或言他作，或言亦自作亦他作，或言無因作，于果皆不然。于果皆不然者，眾生以眾緣致苦，厭苦欲求滅，不知苦惱實因緣有四種謬，是故說于果皆不然。何以故？  
　　苦若自作者， 則不從緣生， 
　　因有此陰故， 而有彼陰生。  
　　若苦自作，則不從眾緣生，自名從自性生，是事不然。何以故？因前五陰有后五陰生，是故苦不得自作。 
　　問曰：若言此五陰作彼五陰者，則是他作。 
　　答曰：是事不然。何以故？  
　　若謂此五陰， 異彼五陰者， 
　　如是則應言， 從他而作苦。  
　　若此五陰與彼五陰異，彼五陰與此五陰異者，應從他作。如縷與布異者，應離縷有布；若離縷無布者，則布不異縷。如是彼五陰異此五陰者，則應離此五陰有彼五陰；若離此五陰無彼五陰者，則此五陰不異彼五陰，是故不應言苦從他作。 
　　問曰：自作者，是人人自作苦，自受苦。 
　　答曰：  
　　若人自作苦， 離苦何有人？ 
　　而謂于彼人， 而能自作苦。  
　　若謂人自作苦者，離五陰苦，何處別有人，而能自作苦？應說是人而不可說，是故苦非人自作。 
　　若謂人不自作苦，他人作苦與此人者，是亦不然。何以故？  
　　若苦他人作， 而與此人者； 
　　若當離于苦， 何有此人受？  
　　若他人作苦與此人者，離五陰無有此人受。 
　　復次，  
　　苦若彼人作， 持與此人者， 
　　離苦何有人， 而能授于此？  
　　若謂彼人作苦授與此人者，離五陰苦，何有彼人作苦持與此人？若有者，應說其相。 
　　復次，  
　　自作若不成， 云何彼作苦？ 
　　若彼人作苦， 即亦名自作。  
　　種種因緣，彼自作苦不成，而言他作苦，是亦不然。何以故？此彼相待故。若彼作苦，于彼亦名自作苦，自作苦先已破。汝受自作苦不成故，他作亦不成。 
　　復次，  
　　苦不名自作， 法不自作法， 
　　彼無有自體， 何有彼作苦？  
　　自作苦不然。何以故？如刀不能自割，如是法不能自作法，是故不能自作。 
　　他作亦不然。何以故？離苦無彼自性。若離苦有彼自性者，應言彼作苦，彼亦即是苦，云何苦自作苦？ 
　　問曰：若自作、他作不然，應有共作。 
　　答曰：  
　　若此彼苦成， 應有共作苦； 
　　此彼尚無作， 何況無因作？  
　　自作、他作猶尚有過，何況無因作！無因多過，如破作作者品中說。 
　　復次，  
　　非但說于苦， 四種義不成； 
　　一切外萬物， 四義亦不成。  
　　佛法中雖說五受陰為苦，有外道人謂苦受為苦，是故說。不但說于苦四種義不成，外萬物，地水山木等，一切法皆亦不成。  
破行品第十三  
　　問曰：  
　　如佛經所說， 虛誑妄取相， 
　　諸行妄取故， 是名為虛誑。  
　　佛經中說：虛誑者，即是妄取相。第一實者，所謂涅槃非妄取相。以是經說故，當知有諸行虛誑妄取相。 
　　答曰：  
　　虛誑妄取者， 是中何所取？ 
　　佛說如是事， 欲以示空義。  
　　若妄取相法即是虛誑者，是諸行中為何所取？佛如是說，當知說空義。 
　　問曰：云何知一切諸行皆是空？ 
　　答曰：一切諸行，虛妄相故空；諸行生滅不住，無自性故空。諸行名五陰，從行生故。五陰名行，是五陰皆虛妄無有定相。何以故？如嬰兒時色非匍匐時色，匍匐時色非行時色，行時色非童子時色，童子時色非壯年時色，壯年時色非老年時色。如色念念不住故，分別決定性不可得。嬰兒色為即是匍匐色乃至老年色為異，二俱有過。何以故？若嬰兒色即是匍匐色乃至老年色者，如是則是一色皆為嬰兒，無有匍匐乃至老年，又如泥團常是泥團終不作瓶。何以故？色常定故。若嬰兒色異匍匐色者，則嬰兒不作匍匐，匍匐不作嬰兒。何以故？二色異故。如是童子、少年、壯年、老年色不應相續，有失親屬法無父無子。若爾者，唯有嬰兒應得父，余則匍匐乃至老年不應有分。是故二俱有過。 
　　問曰：色雖不定，嬰兒色滅已，相續更生乃至老年色，無有如上過。 
　　答曰：嬰兒色相續生者，為滅已相續生？為不滅相續生？若嬰兒色滅，云何有相續？以無因故。如雖有薪可燃，火滅故無有相續。若嬰兒色不滅而相續者，則嬰兒色不滅，常住本相亦無相續。 
　　問曰：我不說滅不滅故相續生，但說不住相似生故言相續生。 
　　答曰：若爾者，則有定色而更生，如是應有千萬種色，但是事不然，如是亦無相續。如是一切處求色無有定相，但以世俗言說故有。如芭蕉樹求實不可得，但有皮葉；如是智者求色相，念念滅更無實色可得，不住色形色相，相似次第生難可分別。如燈焰分別定色不可得，從是定色更有色生不可得，是故色無性故空，但以世俗言說故有。 
　　受亦如是，智者種種觀察，次第相似故生滅難可別知。如水流相續，但以覺故說三受在身。是故當知，受同色說。 
　　想因名相生，若離名相則不生。是故佛說，分別知名字相故名為想，非決定先有，從眾緣生無定性，無定性故如影隨形。因形有影，無形則無影，影無決定性。若定有者，離形應有影，而實不爾，是故從眾緣生，無自性故不可得。想亦如是，但因外名相，以世俗言說故有。 
　　識因色聲香味觸等眼耳鼻舌身等生，以眼等諸根別異故，識有別異。是識為在色、為在眼、為在中間，無有決定，但生已識塵、識此人、識彼人。知此人識為即是知彼人識？為異？是二難可分別。如眼識，耳識亦難可分別；以難分別故，或言一，或言異，無有決定分別。但從眾緣生故，眼等分別故空無自性。如伎人含一珠出已復示，人則生疑，為是本珠？為更有異？識亦如是，生已更生，為是本識？為是異識？是故當知，識不住故無自性，虛誑如幻。 
　　諸行亦如是。諸行者，身、口、意；行有二種，凈、不凈。何等為不凈？惱眾生貪著等名不凈，不惱眾生實語不貪著等名凈。或增或減，凈行者，在人中、欲天、色天、無色天受果報已則減，還作故名增；不凈行者亦如是，在地獄、畜生、餓鬼、阿修羅中受果報已則減，還作故名增。是故諸行有增有減故不住。如人有病，隨宜將適病則除愈，不將適病則還集；諸行亦如是，有增有減故不決定，但以世俗言說故有。因世諦故得見第一義諦，所謂無明緣諸行，從諸行有識著，識著故有名色，從名色有六入，從六入有觸，從觸有受，從受有愛，從愛有取，從取有有，從有有生，從生有老死憂悲苦惱恩愛別苦怨憎會苦等，如是諸苦皆以行為本，佛以世諦故說。若得第一義諦生真智慧者則無明息，無明息故諸行亦不集，諸行不集故見諦所斷，身見、疑、戒取等斷，及思惟所斷，貪恚、色染、無色染、調戲無明亦斷；以是斷故一一分滅，所謂無明、諸行、識、名色、六入、觸、受、愛、取、有、生老死憂悲苦惱恩愛別苦怨憎會苦等皆滅；以是滅故，五陰身畢竟滅更無有余，唯但有空。是故佛欲示空義故，說諸行虛誑。 
　　復次，諸法無性故虛誑，虛誑故空。如偈說：  
　　諸法有異故， 知皆是無性； 
　　無性法亦無， 一切法空故。  
　　諸法無有性。何以故？諸法雖生不住自性，是故無性。如嬰兒定住自性者，終不作匍匐乃至老年；而嬰兒次第相續有異相現匍匐乃至老年，是故說見諸法異相故知無性。 
　　問曰：若諸法異相無性即有無性法，有何咎？ 
　　答曰：若無性，云何有法？云何有相？何以故？無有根本故，但為破性故說無性。是無性法若有者，不名一切法空。若一切法空，云何有無性法？ 
　　問曰：  
　　諸法若無性， 云何說嬰兒， 
　　乃至于老年， 而有種種異？  
　　諸法若無性，則無有異相，而汝說有異相，是故有諸法性。若無諸法性，云何有異相？ 
　　答曰：  
　　若諸法有性， 云何而得異？ 
　　若諸法無性， 云何而有異？  
　　若諸法決定有性，云何可得異性？名決定有，不可變異，如真金不可變，又如暗性不變為明，明性不變為暗。 
　　復次，  
　　是法則無異， 異法亦無異， 
　　如壯不作老， 老亦不作壯。  
　　若法有異者，則應有異相，為即是法異？為異法異？是二不然。若即是法異，則老應作老，而老實不作老。若異法異者，老與壯異，壯應作老，而壯實不作老。二俱有過。 
　　問曰：若法即異，有何咎？如今眼見，年少經日月歲數則老。 
　　答曰：  
　　若是法即異， 乳應即是酪； 
　　離乳有何法， 而能作于酪？  
　　若是法即異者，乳應即是酪，更不須因緣，是事不然。何以故？乳與酪有種種異故，乳不即是酪，是故法不即異。若謂異法為異者，是亦不然，離乳更有何物為酪？如是思惟，是法不異，異法亦不異，是故不應偏有所執。 
　　問曰：破是、破異，猶有空在，空即是法。 
　　答曰：  
　　若有不空法， 則應有空法； 
　　實無不空法， 何得有空法？  
　　若有不空法，相因故應有空法，而上來種種因緣破不空法。不空法無故則無相待，無相待故何有空法？ 
　　問曰：汝說不空法無故，空法亦無。若爾者，即是說空，但無相待故不應有執。若有對應有相待，若無對則無相待，相待無故則無相，無相故則無執，如是即為說空。 
　　答曰：  
　　大圣說空法， 為離諸見故； 
　　若復見有空， 諸佛所不化。  
　　大圣為破六十二諸見，及無明愛等諸煩惱故說空。若人于空復生見者，是人不可化。譬如有病，須服藥可治，若藥復為病則不可治。如火從薪出，以水可滅，若從水生，為用何滅？如空是水，能滅諸煩惱火。有人罪重，貪著心深，智慧鈍故，于空生見，或謂有空，或謂無空，因有無還起煩惱。若以空化此人者，則言我久知是空。若離是空則無涅槃道，如經說：“離空無相無作門得解脫者，但有言說。”  
中論卷第三 破合品第十四  
　　說曰，上破根品中，說見、所見、見者皆不成。此三事無異法故則無合，無合義今當說。 
　　問曰：何故眼等三事無合？ 
　　答曰：  
　　見、可見、見者， 是三各異方， 
　　如是三法異， 終無有合時。  
　　見是眼根，可見是色塵，見者是我，是三事各在異處，終無合時。異處者，眼在身內，色在身外，我者或言在身內，或言遍一切處，是故無合。 
　　復次，若謂有見法，為合而見？不合而見？二俱不然。何以故？若合而見者，隨有塵處應有根有我，但是事不然，是故不合。若不合而見者，根、我、塵各在異處亦應有見，而不見。何以故？如眼根在此，不見遠處瓶，是故二俱不見。 
　　問曰：我、意、根、塵，四事合故有知生，能知瓶衣等萬物，是故有見、可見、見者。 
　　答曰：是事根品中已破，今當更說。汝說四事合故知生，是知為見瓶衣等物已生？為未見而生？若見已生者，知則無用；若未見而生者，是則未合，云何有知生？若謂四事一時合而知生，是亦不然。若一時生則無相待。何以故？先有瓶，次見，后知生，一時則無先后。知無故，見、可見、見者亦無。如是諸法如幻如夢無有定相，何得有合？無合故空。 
　　復次，  
　　染與于可染， 染者亦復然， 
　　余入余煩惱， 皆亦復如是。  
　　如見、可見、見者無合故，染、可染、染者亦應無合。如說見、可見、見者三法，則說聞、可聞、聞者余入等。如說染、可染、染者，則說嗔、可嗔、嗔者余煩惱等。 
　　復次，  
　　異法當有合， 見等無有異， 
　　異相不成故， 見等云何合？  
　　凡物皆以異故有合，而見等異相不可得，是故無合。 
　　復次，  
　　非但見等法， 異相不可得； 
　　所有一切法， 皆亦無異相。  
　　非但見、可見、見者等三事異相不可得，一切法皆無異相。 
　　問曰：何故無有異相？ 
　　答曰：  
　　異因異有異， 異離異無異， 
　　若法從因出， 是法不異因。  
　　汝所謂異，是異因異法故名為異，離異法不名為異。何以故？若法從眾緣生，是法不異因，因壞果亦壞故。如因梁椽等有舍，舍不異梁椽，梁椽等壞舍亦壞故。 
　　問曰：若有定異法，有何咎？ 
　　答曰：  
　　若離從異異， 應余異有異； 
　　離從異無異， 是故無有異。  
　　若離從異有異法者，則應離余異有異法，而實離從異無有異法，是故無余異。如離五指異有拳異者，拳異應于瓶等異物有異，今離五指異，拳異不可得，是故拳異于瓶等無有異法。 
　　問曰：我經說，異相不從眾緣生，分別總相故有異相，因異相故有異法。 
　　答曰：  
　　異中無異相， 不異中亦無， 
　　無有異相故， 則無此彼異。  
　　汝言分別總相故有異相，因異相故有異法。若爾者，異相從眾緣生，如是即說眾緣法。是異相離異法不可得故，異相因異法而有，不能獨成。今異法中無異相。何以故？先有異法故，何用異相？不異法中亦無異相。何以故？若異相在不異法中，不名不異法。若二處俱無，即無異相；異相無故，此彼法亦無。 
　　復次，異法無故亦無合。  
　　是法不自合， 異法亦不合， 
　　合者及合時， 合法亦皆無。  
　　是法自體不合，以一故，如一指不自合。異法亦不合，以異故，異事已成不須合故。如是思惟，合法不可得。是故說合者、合時、合法，皆不可得。  
觀有無品第十五(有十一偈)  
　　問曰：諸法各有性，以有力用故。如瓶有瓶性、布有布性，是性眾緣合時則出。 
　　答曰：  
　　眾緣中有性， 是事則不然； 
　　性從眾緣出， 即名為作法。  
　　若諸法有性，不應從眾緣出。何以故？若從眾緣出，即是作法無有定性。 
　　問曰：若諸法性從眾緣作，有何咎？ 
　　答曰：  
　　性若是作者， 云何有此義？ 
　　性名為無作， 不待異法成。  
　　如金雜銅則非真金，如是若有性則不須眾緣，若從眾緣出當知無真性。又性若決定，不應待他出，非如長短彼此無定性故待他而有。 
　　問曰：諸法若無自性，應有他性。 
　　答曰：  
　　法若無自性， 云何有他性？ 
　　自性于他性， 亦名為他性。  
　　諸法性眾緣作故，亦因待成故無自性。若爾者，他性于他亦是自性，亦從眾緣生相待故亦無，無故云何言諸法從他性生？他性亦是自性故。 
　　問曰：若離自性、他性有諸法，有何咎？ 
　　答曰：  
　　離自性、他性， 何得更有法？ 
　　若有自他性， 諸法則得成。  
　　汝說離自性、他性有法者，是事不然。若離自性、他性則無有法。何以故？有自性、他性法則成，如瓶體是自性，衣物是他性。 
　　問曰：若以自性、他性破有者，今應有無。 
　　答曰：  
　　有若不成者， 無云何可成？ 
　　因有有法故， 有壞名為無。  
　　若汝已受有不成者，亦應受無亦無。何以故？有法壞敗故名無，是無因有壞而有。 
　　復次，  
　　若人見有、無， 
                      見自性、他性； 
　　如是則不見， 佛法真實義。  
　　若人深著諸法，必求有見，若破自性則見他性，若破他性則見有，若破有則見無，若破無則迷惑。若利根著心薄者，知滅諸見安隱故，更不生四種戲論，是人則見佛法真實義，是故說上偈。 
　　復次，  
　　佛能滅有無， 如化迦旃延， 
　　經中之所說， 離有亦離無。  
　　刪陀迦旃延經中，佛為說正見義離有離無。若諸法中少決定有者，佛不應破有無。若破有則人謂為無，佛通達諸法相故，說二俱無，是故汝應舍有無見。 
　　復次，  
　　若法實有性， 后則不應異； 
　　性若有異相， 是事終不然。  
　　若諸法決定有性，終不應變異。何以故？若定有自性，不應有異相，如上真金喻。今現見諸法有異相故，當知無有定相。 
　　復次，  
　　若法實有性， 云何而可異？ 
　　若法實無性， 云何而可異？  
　　若法定有性，云何可變異？若無性則無自體，云何可變異？ 
　　復次，  
　　定有則著常， 定無則著斷， 
　　是故有智者， 不應著有無。  
　　若法定有有相，則終無無相，是即為常。何以故？如說三世者，未來中有法相，是法來至現在，轉入過去，不舍本相，是則為常。又說因中先有果，是亦為常。若說定有無，是無必先有今無，是則為斷滅，斷滅名無相續。因由是二見，即遠離佛法。 
　　問曰：何故因有生常見？因無生斷見？ 
　　答曰：  
　　若法有定性， 非無則是常； 
　　先有而今無， 是則為斷滅。  
　　若法性定有，則是有相非無相，終不應無；若無則非有，即為無法，先已說過故，如是則墮常見。 
　　若法先有，敗壞而無者，是名斷滅。何以故？有不應無故，汝謂有無各有定相故。 
　　若有斷常見者，則無罪福等破世間事，是故應舍。  
觀縛解品第十六(十偈)  
　　問曰：生死非都無根本，于中應有眾生往來、若諸行往來，汝以何因緣故，說眾生及諸行盡空，無有往來？ 
　　答曰：  
　　諸行往來者， 常不應往來， 
　　無常亦不應， 眾生亦復然。  
　　諸行往來六道生死中者，為常相往來？為無常相往來？二俱不然。若常相往來者，則無生死相續，以決定故，自性住故。若以無常往來者，亦無往來生死相續，以不決定故，無自性故。若眾生往來者，亦有如是過。 
　　復次，  
　　若眾生往來， 陰界諸入中， 
　　五種求盡無， 誰有往來者？  
　　生死陰界入即是一義。若眾生于此陰界入中往來者，是眾生于燃可燃品中，五種求不可得，誰于陰界入中而有往來者？ 
　　復次，  
　　若從身至身， 往來即無身； 
　　若其無有身， 則無有往來。  
　　若眾生往來，為有身往來？為無身往來？二俱不然。何以故？若有身往來，從一身至一身，如是則往來者無身。又若先已有身，不應復從身至身。若先無身則無有，若無有，云何有生死往來？ 
　　問曰：經說有涅槃滅一切苦，是滅應諸行滅、若眾生滅。 
　　答曰：二俱不然。何以故？  
　　諸行若滅者， 是事終不然； 
　　眾生若滅者， 是事亦不然。  
　　汝說若諸行滅、若眾生滅，是事先已答。諸行無有性，眾生亦種種推求生死往來不可得，是故諸行不滅，眾生亦不滅。 
　　問曰：若爾者則無縛無解，根本不可得故。 
　　答曰：  
　　諸行生滅相， 不縛亦不解； 
　　眾生如先說， 不縛亦不解。  
　　汝謂諸行及眾生有縛解者，是事不然。諸行念念生滅故，不應有縛解。眾生先說五種推求不可得，云何有縛解？ 
　　復次，  
　　若身名為縛， 有身則不縛， 
　　無身亦不縛， 于何而有縛？  
　　若謂五陰身名為縛，若眾生先有五陰，則不應縛。何以故？一人有二身故。無身亦不應縛。何以故？若無身則無五陰，無五陰則空，云何可縛？如是第三更無所縛。 
　　復次，  
　　若可縛先縛， 則應縛可縛， 
　　而先實無縛， 余如去來答。  
　　若謂可縛先有縛，則應縛可縛，而實離可縛先無縛，是故不得言眾生有縛。或言：“眾生是可縛，五陰是縛。”或言：“五陰中諸煩惱是縛，余五陰是可縛。”是事不然。何以故？若離五陰先有眾生者，則應以五陰縛眾生，而實離五陰無別眾生。若離五陰別有煩惱者，則應以煩惱縛五陰，而實離五陰無別煩惱。復次，如去來品中說：已去不去，未去不去，去時不去。如是未縛不縛，縛已不縛，縛時不縛。 
　　復次，亦無有解。何以故？  
　　縛者無有解， 無縛亦無解， 
　　縛時有解者， 縛解則一時。  
　　縛者無有解。何以故？已縛故。無縛亦無解。何以故？無縛故。若謂縛時有解，則縛解一時，是事不然，又縛解相違故。 
　　問曰：有人修道現入涅槃得解脫，云何言無？ 
　　答曰：  
　　若不受諸法， 我當得涅槃； 
　　若人如是者， 還為受所縛。  
　　若人作是念：“我離受得涅槃。”是人即為受所縛。 
　　復次，  
　　不離于生死， 而別有涅槃， 
　　實相義如是， 云何有分別？  
　　諸法實相第一義中，不說離生死別有涅槃。如經說：“涅槃即生死，生死即涅槃。”如是諸法實相中，云何言是生死、是涅槃？  
觀業品第十七(三十三偈)  
　　問曰：汝雖種種破諸法，而業決定有，能令一切眾生受果報。如經說：“一切眾生皆隨業而生，惡者入地獄，修福者生天，行道者得涅槃。”是故一切法不應空，所謂業者。  
　　人能降伏心， 利益于眾生， 
　　是名為慈善， 二世果報種。  
　　人有三毒，為惱他故生行，善者先自滅惡，是故說降伏其心利益他人。利益他者，行布施、持戒、忍辱等不惱眾生，是名利益他，亦名慈善福德，亦名今世后世樂果種子。 
　　復次，  
　　大圣說二業， 思與從思生， 
　　是業別相中， 種種分別說。  
　　大圣略說業有二種：一者、思，二者、從思生。是二業如阿毗曇中廣說。  
　　佛所說思者， 所謂意業是； 
　　所從思生者， 即是身口業。  
　　思是心數法，諸心數法中能發起有所作故名業，因是思故起外身口業。雖因余心心數法有所作，但思為所作本，故說思為業。是業今當說相：  
　　身業及口業， 作與無作業， 
　　如是四事中， 亦善亦不善。 
　　從用生福德， 罪生亦如是， 
　　及思為七法， 能了諸業相。  
　　口業者，四種口業；身業者，三種身業。是七種業有二種差別，有作、有無作：作時名作業，作已常隨逐生名無作業。是二種有善不善：不善名不止惡，善名止惡。復有從用生福德，如施主施受者，若受者受用。施主得二種福：一從施生，二從用生。如人以箭射人，若箭殺人有二種罪：一者、從射生，二者、從殺生。若射不殺，射者但得射罪，無殺罪。是故偈中說：罪福從用生。如是名為六種業，第七名思。是七種即是分別業相，是業有今世后世果報。是故決定有業有果報故，諸法不應空。 
　　答曰：  
　　業住至受報， 是業即為常； 
　　若滅即無業， 云何生果報？  
　　業若住至受果報，即為是常，是事不然。何以故？業是生滅相，一念尚不住，何況至果報？若謂業滅，滅則無，云何能生果報？ 
　　問曰：  
　　如芽等相續， 皆從種子生， 
　　從是而生果， 離種無相續。 
　　從種有相續， 從相續有果， 
　　先種后有果， 不斷亦不常。 
　　如是從初心， 心法相續生， 
　　從是而有果， 離心無相續。 
　　從心有相續， 從相續有果， 
　　先業后有果， 不斷亦不常。  
　　如從谷有芽，從芽有莖葉等相續，從是相續而有果生。離種無相續生，是故從谷子有相續，從相續有果，先種后有果，故不斷亦不常。 
　　如谷種喻，業果亦如是。初心起罪福，猶如谷種，因是心余心心數法相續生，乃至果報，先業后果故不斷亦不常。若離業有果報，則有斷常。 
　　是善業因緣果報者，所謂：  
　　能成福德者， 是十白業道， 
　　二世五欲樂， 即是白業報。  
　　白名善凈，成福德因緣者。從是十白業道，生不殺、不盜、不邪淫、不妄語、不兩舌、不惡口、不無益語、不嫉、不恚、不邪見，是名為善。從身口意生是果報者，得今世名利，后世天人中貴處生。布施恭敬等雖有種種福德，略說則攝在十善道中。 
　　答曰：  
　　若如汝分別， 其過則甚多， 
　　是故汝所說， 于義則不然。  
　　若以業果報相續故，以谷子為喻者，其過甚多，但此中不廣說。汝說谷子喻者，是喻不然。何以故？谷子有觸有形，可見有相續；我思惟是事，尚未受此言，況心及業，無觸無形不可見，生滅不住欲以相續？是事不然。 
　　復次，從谷子有芽等相續者，為滅已相續？為不滅相續？若谷子滅已相續者，則為無因。若谷子不滅而相續者，從是谷子常生諸谷。若如是者，一谷子則生一切世間谷，是事不然。是故業果報相續則不然。 
　　問曰：  
　　今當復更說， 順業果報義， 
　　諸佛辟支佛， 賢圣所稱嘆。  
　　所謂：  
　　不失法如券， 業如負財物， 
　　此性則無記， 分別有四種。 
　　見諦所不斷， 但思惟所斷， 
　　以是不失法， 諸業有果報。 
　　若見諦所斷， 而業至相似， 
　　則得破業等， 如是之過咎。 
　　一切諸行業， 相似不相似， 
　　一界初受身， 爾時報獨生。 
　　如是二種業， 現世受果報； 
　　或言受報已， 而業猶故在。 
　　若度果已滅， 若死已而滅， 
　　于是中分別， 有漏及無漏。  
　　不失法者，當知如券；業者，如取物。是不失法，欲界系，色界系，無色界系亦不系。若分別善、不善、無記中，但是無記。 
　　是無記義阿毗曇中廣說，見諦所不斷，從一果至一果，于中思惟所斷。是以諸業，以不失法故果生。 
　　若見諦所斷，而業至相似，則得破業過，是事阿毗曇中廣說。 
　　復次，不失法者，于一界諸業相似不相似，初受身時果報獨生，于現在身從業更生業。 
　　是業有二種，隨重而受報。或有言，是業受報已業猶在，以不念念滅故。 
　　若度果已滅，若死已而滅者，須陀洹等度果已而滅，諸凡夫及阿羅漢死已而滅。于此中分別有漏及無漏者，從須陀洹等諸賢圣，有漏、無漏等應分別。 
　　答曰：是義俱不離斷常過，是故亦不應受。 
　　問曰：若爾者，則無業果報。 
　　答曰：  
　　雖空亦不斷， 雖有亦不常， 
　　業果報不失， 是名佛所說。  
　　此論所說義，離于斷常。何以故？業畢竟空寂滅相，自性離，有何法可斷？何法可失？顛倒因緣故往來生死，亦不常。何以故？若法從顛倒起，則是虛妄無實，無實故非常。 
　　復次，貪著顛倒不知實相故，言業不失，此是佛所說。 
　　復次，  
　　諸業本不生， 以無定性故； 
　　諸業亦不滅， 以其不生故。 
　　若業有性者， 是則名為常； 
　　不作亦名業， 常則不可作。 
　　若有不作業， 不作而有罪， 
　　不斷于梵行， 而有不凈過。 
　　是則破一切， 世間語言法， 
　　作罪及作福， 亦無有差別。 
　　若言業決定， 而自有性者， 
　　受于果報已， 而應更復受。 
　　若諸世間業， 從于煩惱生， 
　　是煩惱非實， 業當何有實？  
　　第一義中諸業不生。何以故？無性故。以不生因緣故則不滅，非以常故不滅。若不爾者，業性應決定有。若業決定有性，則為是常，若常則是不作業。何以故？常法不可作故。 
　　復次，若有不作業者，則他人作罪此人受報，又他人斷梵行而此人有罪，則破世俗法。若先有者，冬不應思為春事，春不應思為夏事，有如是等過。 
　　復次，作福及作罪者，則無有別異。起布施、持戒等業，名為作福；起殺盜等業，名為作罪。若不作而有業，則無有分別。 
　　復次，是業若決定有性，則一時受果報已，復應更受，是故汝說以不失法故有業報，則有如是等過。 
　　復次，若業從煩惱起，是煩惱無有決定，但從憶想分別有。若諸煩惱無實，業云何有實？何以故？因無性故，業亦無性。 
　　問曰：若諸煩惱及業無性不實，今果報身現有，應是實。 
　　答曰：  
　　諸煩惱及業， 是說身因緣， 
　　煩惱諸業空， 何況于諸身！  
　　諸賢圣說，煩惱及業是身因緣，是中愛能潤生，業能生上中下、好丑貴賤等果報。今諸煩惱及業，種種推求無有決定，何況諸身有決定果？隨因緣故。 
　　問曰：汝雖種種因緣破業及果報，而經說有起業者，起業者有故，有業有果報。如說，  
　　無明之所蔽， 愛結之所縛， 
　　而于本作者， 不即亦不異。  
　　無始經中說：眾生為無明所覆，愛結所縛，于無始生死中，往來受種種苦樂。今受者于先作者，不即是亦不異。若即是，人作罪受牛形，則人不作牛，牛不作人。若異，則失業果報墮于無因，無因則斷滅。是故今受者于先作者，不即是亦不異。 
　　答曰：  
　　業不從緣生， 不從非緣生， 
　　是故則無有， 能起于業者。 
　　無業無作者， 何有業生果？ 
　　若其無有果， 何有受果者？  
　　若無業、無作業者，何有從業生果報？若無果報，云何有受果報者？業有三種，五陰中假名人是作者，是業于善惡處生，名為果報。若起業者尚無，何況有業、有果報及受果報者？ 
　　問曰：汝雖種種破業果報及起業者，而今現見眾生作業受果報，是事云何？ 
　　答曰：  
　　如世尊神通， 所作變化人； 
　　如是變化人， 復變作化人。 
　　如初變化人， 是名為作者； 
　　變化人所作， 是則名為業。 
　　諸煩惱及業， 作者及果報， 
　　皆如幻與夢， 如焰亦如響。  
　　如佛神通力所作化人，是化人復化作化人。如化人無有實事，但可眼見；又化人口業說法、身業布施等，是業雖無實而可眼見；如是生死身、作者及業，亦應如是知。 
　　諸煩惱者，名為三毒，分別有九十八使、九結、十纏、六垢等無量諸煩惱。業名為身口意業，今世后世分別有善、不善、無記，苦報、樂報、不苦不樂報，現報、業生報、業后報業。如是等無量作者，名為能起諸煩惱業、能受果報者。果報名從善惡業生無記五陰。如是等諸業皆空無性，如幻如夢，如焰如響。  
觀法品第十八(十二偈)  
　　問曰：若諸法盡畢竟空無生無滅，是名諸法實相者，云何入？ 
　　答曰：滅我、我所著故，得一切法空，無我慧名為入。 
　　問曰：云何知諸法無我？ 
　　答曰：  
　　若我是五陰， 我即為生滅； 
　　若我異五陰， 則非五陰相。 
　　若無有我者， 何得有我所？ 
　　滅我我所故， 名得無我智。 
　　得無我智者， 是則名實觀； 
　　得無我智者， 是人為希有！ 
　　內外我我所， 盡滅無有故， 
　　諸受即為滅， 受滅則身滅。 
　　業煩惱滅故， 名之為解脫； 
　　業煩惱非實， 入空戲論滅。 
　　諸佛或說我， 或說于無我； 
　　諸法實相中， 無我無非我。 
　　諸法實相者， 心行言語斷， 
　　無生亦無滅， 寂滅如涅槃。 
　　一切實非實， 亦實亦非實， 
　　非實非非實， 是名諸佛法。 
　　自知不隨他， 寂滅無戲論， 
　　無異無分別， 是則名實相。 
　　若法從緣生， 不即不異因， 
　　是故名實相， 不斷亦不常。 
　　不一亦不異， 不常亦不斷， 
　　是名諸世尊， 教化甘露味。 
　　若佛不出世， 佛法已滅盡， 
　　諸辟支佛智， 從于遠離生。  
　　有人說神，應有二種：若五陰即是神，若離五陰有神。 
　　若五陰是神者，神則生滅相。如偈中說：若神是五陰，即是生滅相。何以故？生已壞敗故，以生滅相故，五陰是無常。如五陰無常，生滅二法亦是無常。何以故？生滅亦生已壞敗故無常。神若是五陰，五陰無常故，神亦應無常生滅相，但是事不然。 
　　若離五陰有神，神即無五陰相。如偈中說：若神異五陰，則非五陰相。而離五陰更無有法，若離五陰有法者，以何相何法而有？若謂神如虛空離五陰而有者，是亦不然。何以故？破六種品中已破虛空，無有法名為虛空。若謂以有信故有神，是事不然。何以故？信有四種：一現事可信；二名比知可信，如見煙知有火；三名譬喻可信，如國無鍮石喻之如金；四名賢圣所說故可信，如說有地獄、有天、有郁單曰，無有見者，信圣人語故知。是神于一切信中不可得，現事中亦無，比知中亦無。何以故？比知，名先見故后比類而知，如人先見火有煙，后但見煙則知有火；神義不然，誰能先見神與五陰合，后見五陰知有神？若謂有三種比知：一者、如本，二者、如殘，三者、共見。如本，名先見火有煙，今見煙知如本有火。如殘，名如炊飯一粒熟知余者皆熟。共見，名如眼見人從此去到彼亦見其去，日亦如是從東方出至西方，雖不見去以人有去相故，知日亦有去。如是苦樂憎愛覺知等，亦應有所依，如見人民知必依王，是事皆不然。何以故？共相信先見人與去法合而至余方，后見日到余方故知有去法。無有先見五陰與神合，后見五陰知有神，是故共相比知中亦無神。圣人所說中亦無神。何以故？圣人所說，皆先眼見而后說。又諸圣人說余事可信故，當知說地獄等亦可信，而神不爾，無有先見神而后說者。是故于四信等諸信中，求神不可得。求神不可得故無，是故離五陰無別神。 
　　復次，破根品中，見、見者、可見破故，神亦同破。又眼見粗法尚不可得，何況虛妄憶想等而有神？是故知無我。因有我故有我所，若無我則無我所。修習八圣道分，滅我、我所因緣故，得無我、無我所決定智慧。又無我、無我所者，于第一義中亦不可得。無我、無我所者，能真見諸法。凡夫人以我、我所障慧眼故，不能見實。今圣人無我、我所故，諸煩惱亦滅；諸煩惱滅故，能見諸法實相。內外我、我所滅故，諸受亦滅；諸受滅故，無量后身皆亦滅，是名說無余涅槃。 
　　問曰：有余涅槃云何？ 
　　答曰：諸煩惱及業滅故，名心得解脫。是諸煩惱業，皆從憶想分別生無有實。諸憶想分別皆從戲論生，得諸法實相畢竟空，諸戲論則滅，是名說有余涅槃。實相法如是，諸佛以一切智觀眾生故，種種為說，亦說有我，亦說無我。若心未熟者，未有涅槃分，不知畏罪，為是等故說有我。又有得道者，知諸法空但假名有我，為是等故說我無咎。又有布施、持戒等福德，厭離生死苦惱，畏涅槃永滅，是故佛為是等說無我，諸法但因緣和合，生時空生，滅時空滅，是故說無我，但假名說有我。又得道者，知無我不墮斷滅故說無我無咎。是故偈中說：諸佛說有我，亦說于無我；若于真實中，不說我非我。 
　　問曰：若無我是實，但以世俗故說有我，有何咎？ 
　　答曰：因破我法有無我，我決定不可得，何有無我？若決定有無我，則是斷滅生于貪著。如般若中說：菩薩有我亦非行，無我亦非行。 
　　問曰：若不說我非我、空不空，佛法為何所說？ 
　　答曰：佛說諸法實相，實相中無語言道，滅諸心行。心以取相緣生，以先世業果報故有，不能實見諸法，是故說心行滅。 
　　問曰：若諸凡夫心不能見實，圣人心應能見實，何故說一切心行滅？ 
　　答曰：諸法實相即是涅槃，涅槃名滅，是滅為向涅槃故亦名為滅。若心是實，何用空等解脫門？諸禪定中，何故以滅盡定為第一，又亦終歸無余涅槃？是故當知，一切心行皆是虛妄，虛妄故應滅。諸法實相者，出諸心數法，無生無滅寂滅相，如涅槃。 
　　問曰：經中說，諸法先來寂滅相即是涅槃，何以言如涅槃？ 
　　答曰：著法者，分別法有二種，是世間、是涅槃，說涅槃是寂滅，不說世間是寂滅。此論中說一切法性空寂滅相，為著法者不解故，以涅槃為喻。如汝說涅槃相，空、無相、寂滅、無戲論，一切世間法亦如是。 
　　問曰：若佛不說我非我，諸心行滅，言語道斷者，云何令人知諸法實相？ 
　　答曰：諸佛無量方便力，諸法無決定相，為度眾生或說一切實，或說一切不實，或說一切實不實，或說一切非實非不實。一切實者，推求諸法實性，皆入第一義平等一相，所謂無相，如諸流異色異味入于大海則一色一味。一切不實者，諸法未入實相時，各各分別觀皆無有實，但眾緣合故有。一切實不實者，眾生有三品，有上中下：上者，觀諸法相非實非不實；中者，觀諸法相一切實一切不實；下者智力淺故，觀諸法相少實少不實。觀涅槃無為法不壞故實，觀生死有為法虛偽故不實。非實非不實者，為破實不實故，說非實非不實。 
　　問曰：佛于余處，說離非有非無，此中何以言非有非無是佛所說？ 
　　答曰：余處為破四種貪著故說，而此中于四句無戲論，聞佛說則得道，是故言非實非不實。 
　　問曰：知佛以是四句因緣說，又得諸法實相者以何相可知？又實相云何？ 
　　答曰：若能不隨他、不隨他者，若外道雖現神力說是道、是非道，自信其心而不隨之，乃至變身雖不知非佛，善解實相故心不可回。此中無法可取可舍故，名寂滅相；寂滅相故，不為戲論所戲論。戲論有二種：一者、愛論，二者、見論。是中無此二戲論，二戲論無故，無憶想分別，無別異相，是名實相。 
　　問曰：若諸法盡空，將不墮斷滅耶？又不生不滅，或墮常耶？ 
　　答曰：不然。先說實相無戲論，心相寂滅，言語道斷，汝今貪著取相，于實相法中見斷常過。得實相者，說諸法從眾緣生，不即是因亦不異因，是故不斷不常。若果異因則是斷，若不異因則是常。 
　　問曰：若如是解，有何等利？ 
　　答曰：若行道者，能通達如是義，則于一切法，不一不異，不斷不常。若能如是，即得滅諸煩惱戲論，得常樂涅槃。是故說諸佛以甘露味教化，如世間言得天甘露漿，則無老病死，無諸衰惱。此實相法是真甘露味。 
　　佛說實相有三種：若得諸法實相，滅諸煩惱，名為聲聞法；若生大悲發無上心，名為大乘；若佛不出世，無有佛法時，辟支佛因遠離生智，若佛度眾生已入無余涅槃，遺法滅盡，先世若有應得道者，少觀厭離因緣，獨入山林遠離憒鬧得道，名辟支佛。  
觀時品第十九(六偈)  
　　問曰：應有時以因待故成：因有過去時，則有未來、現在時；因現在時，有過去、未來時；因未來時，有過去、現在時。上中下、一異等法，亦相因待故有。 
　　答曰：  
　　若因過去時，
                      有未來、現在， 
　　未來及現在， 應在過去時。  
　　若因過去時，有未來、現在時者，則過去時中，應有未來、現在時。何以故？隨所因處有法成，是處應有是法。如因燈有明成，隨有燈處應有明；如是因過去時，成未來、現在時者，則過去時中，應有未來、現在時。若過去時中，有未來、現在時者，則三時盡名過去時。何以故？未來、現在時，在過去時中故。若一切時盡過去者，則無未來、現在時，盡過去故。若無未來、現在時，亦應無過去時。何以故？過去時因未來、現在時故，名過去時。如因過去時成未來、現在時，如是亦應因未來、現在時成過去時，今無未來、現在時故，過去時亦應無。是故先說，因過去時成未來、現在時，是事不然。若謂過去時中無未來、現在時，而因過去時成未來、現在時，是事不然。何以故？  
　　若過去時中， 
                      無未來、現在； 
　　未來、現在時， 云何因過去？  
　　若未來、現在時，不在過去時中者，云何因過去時，成未來、現在時？何以故？若三時各異相，不應相因待成，如瓶衣等物各自別成不相因待。而今不因過去時，則未來、現在時不成；不因現在時，則過去、未來時不成；不因未來時，則過去、現在時不成。汝先說過去時中，雖無未來、現在時，而因過去時，成未來、現在時者，是事不然。 
　　問曰：若不因過去時，成未來、現在時，而有何咎？ 
　　答曰：  
　　不因過去時， 則無未來時， 
　　亦無現在時， 是故無二時。  
　　不因過去時，則不成未來、現在時。何以故？若不因過去時，有現在時者，于何處有現在時？未來亦如是，于何處有未來時？是故不因過去時，則無未來、現在時。如是相待有故，實無有時。  
　　以如是義故， 則知余二時， 
　　上中下一異， 是等法皆無。  
　　以如是義故，當知余未來、現在亦應無，及上中下、一異等諸法亦應皆無。如因上有中下，離上則無中下；若離上有中下，則不應相因待。因一故有異，因異故有一；若一實有，不應因異而有；若異實有，不應因一而有。如是等諸法，亦應如是破。 
　　問曰：如有歲、月、日、須臾等差別故知有時。 
　　答曰：  
　　時住不可得， 時去亦叵得； 
　　時若不可得， 云何說時相？ 
　　因物故有時， 離物何有時？ 
　　物尚無所有， 何況當有時？  
　　時若不住不應可得，時住亦無。若時不可得，云何說時相？若無時相則無時。因物生故則名時，若離物則無時。上來種種因緣破諸物，物無故何有時？  
觀因果品第二十(二十四偈)  
　　問曰：眾因緣和合現有果生故，當知是果從眾緣和合有。 
　　答曰：  
　　若眾緣和合， 而有果生者， 
　　和合中已有， 何須和合生？  
　　若謂眾因緣和合有果生，是果則和合中已有，而從和合生者，是事不然。何以故？果若先有定體，則不應從和合生。 
　　問曰：眾緣和合中雖無果，而果從眾緣生者，有何咎？ 
　　答曰：  
　　若眾緣和合， 是中無果者， 
　　云何從眾緣， 和合而果生？  
　　若從眾緣和合則果生者，是和合中無果，而從和合生，是事不然。何以故？若物無自性，是物終不生。 
　　復次，  
　　若眾緣和合， 是中有果者， 
　　和合中應有， 而實不可得。  
　　若從眾緣和合中有果者，若色應可眼見，若非色應可意知，而實和合中果不可得，是故和合中有果，是事不然。 
　　復次，  
　　若眾緣和合， 是中無果者， 
　　是則眾因緣， 與非因緣同。  
　　若眾緣和合中無果者，則眾因緣即同非因緣。如乳是酪因緣，若乳中無酪，水中亦無酪，若乳中無酪則與水同，不應言但從乳出。是故眾緣和合中無果者，是事不然。 
　　問曰：因為果作因已滅，而有因果，無如是咎。 
　　答曰：  
　　若因與果因， 作因已而滅， 
　　是因有二體， 一與一則滅。  
　　若因與果作因已而滅者，是因則有二體：一謂與因，二謂滅因。是事不然，一法有二體故。是故因與果作因已而滅，是事不然。 
　　問曰：若謂因不與果作因已而滅，亦有果生，有何咎？ 
　　答曰：  
　　若因不與果， 作因已而滅， 
　　因滅而果生， 是果則無因。  
　　若是因不與果，作因已而滅者，則因滅已而果生，是果則無因，是事不然。何以故？現見一切果，無有無因生者。是故汝說因不與果作因已而滅，亦有果生者，是事不然。 
　　問曰：眾緣合時而有果生者，有何咎？ 
　　答曰：  
　　若眾緣合時， 而有果生者， 
　　生者及可生， 則為一時俱。  
　　若眾緣合時有果生者，則生者、可生即一時俱，但是事不爾。何以故？如父子不得一時生。是故汝說眾緣合時有果生者，是事不然。 
　　問曰：若先有果生，而后眾緣合，有何咎？ 
　　答曰：  
　　若先有果生， 而后眾緣合， 
　　此即離因緣， 名為無因果。  
　　若眾緣未合，而先有果生者，是事不然。果離因緣故，則名無因果。是故汝說眾緣未合時先有果生者，是事則不然。 
　　問曰：因滅變為果者，有何咎？ 
　　答曰：  
　　若因變為果， 因即至于果， 
　　是則前生因， 生已而復生。  
　　因有二種：一者、前生，二者、共生。若因滅變為果，是前生因應還更生，但是事不然。何以故？已生物不應更生。若謂是因即變為果，是亦不然。何以故？若即是不名為變，若變不名即是。 
　　問曰：因不盡滅但名字滅，而因體變為果；如泥團變為瓶，失泥團名而瓶名生。 
　　答曰：泥團先滅而有瓶生，不名為變。又泥團體不獨生，瓶盆甕等皆從泥中出。若泥團但有名，不應變為瓶，變名如乳變為酪。是故汝說因名雖滅而變為果，是事不然。 
　　問曰：因雖滅失而能生果，是故有果，無如是咎。 
　　答曰：  
　　云何因滅失， 而能生于果？ 
　　又若因在果， 云何因生果？  
　　若因滅失已，云何能生果？若因不滅而與果合，何能更生果？ 
　　問曰：是因遍有果而果生。 
　　答曰：  
　　若因遍有果， 更生何等果？ 
　　因見不見果， 是二俱不生。  
　　是因若不見果，尚不應生果，何況見？若因自不見果，則不應生果。何以故？若不見果，果則不隨因；又未有果，云何生果？若因先見果，不應復生，果已有故。 
　　復次，  
　　若言過去因， 而于過去果， 
　　未來、現在果， 是則終不合。 
　　若言未來因， 而于未來果， 
　　現在、過去果， 是則終不合。 
　　若言現在因， 而于現在果， 
　　未來、過去果， 是則終不合。  
　　過去果不與過去、未來、現在因合，未來果不與未來、現在、過去因合，現在果不與現在、未來、過去因合。如是三種果，終不與過去、未來、現在因合。 
　　復次，  
　　若不和合者， 因何能生果？ 
　　若有和合者， 因何能生果？  
　　若因果不和合則無果，若無果云何因能生果？若謂因果和合時因能生果者，是亦不然。何以故？若果在因中，則因中已有果，云何而復生？ 
　　復次，  
　　若因空無果， 因何能生果？ 
　　若因不空果， 因何能生果？  
　　若因無果者，以無果故因空，云何因生果？如人不懷妊，云何能生子？若因先有果，已有果故不應復生。 
　　復次，今當說果，  
　　果不空不生， 果不空不滅， 
　　以果不空故， 不生亦不滅。 
　　果空故不生， 果空故不滅， 
　　以果是空故， 不生亦不滅。  
　　果若不空，不應生，不應滅。何以故？果若因中先決定有，更不須復生，生無故無滅。是故果不空故，不生不滅。 
　　若謂果空故有生滅，是亦不然。何以故？果若空，空名無所有，云何當有生滅？是故說果空故，不生不滅。 
　　復次，今以一異破因果，  
　　因果是一者， 是事終不然； 
　　因果若異者， 是事亦不然。 
　　若因果是一， 生及所生一； 
　　若因果是異， 因則同非因。 
　　若果定有性， 因為何所生？ 
　　若果定無性， 因為何所生？ 
　　因不生果者， 則無有因相； 
　　若無有因相， 誰能有是果？ 
　　若從眾因緣， 而有和合生； 
　　和合自不生， 云何能生果？ 
　　是故果不從， 緣合不合生； 
　　若無有果者， 何處有合法？  
　　是眾緣和合法，不能生自體，自體無故，云何能生果？是故果不從緣合生，亦不從不合生。若無有果者，何處有合法？  
觀成壞品第二十一(二十偈)  
　　問曰：一切世間事現是壞敗相，是故有壞。 
　　答曰：  
　　離成及共成， 是中無有壞； 
　　離壞及共壞， 是中亦無成。  
　　若有成、若無成俱無壞，若有壞、若無壞俱無成。何以故？  
　　若離于成者， 云何而有壞？ 
　　如離生有死， 是事則不然。 
　　成壞共有者， 云何有成壞？ 
　　如世間生死， 一時俱不然。 
　　若離于壞者， 云何當有成？ 
　　無常未曾有， 不在諸法時。  
　　若離成，壞不可得。何以故？若離成有壞者，則不因成有壞，壞則無因。又無成法而可壞，成名眾緣合，壞名眾緣散，若離成有壞者，無成誰當壞？如無瓶不得言瓶壞，是故離成無壞。 
　　若謂共成有壞者，是亦不然。何以故？法先別成而后有合，合法不離異；若壞離異，壞則無因，是故共成亦無壞。 
　　若離壞、共壞，無有成者。若離壞有成，成則為常。常是不壞相，而實不見有法常不壞相，是故離壞無成。若謂共壞有成者，是亦不然。成壞相違，云何一時有？如人有發、無發不得一時俱，成壞亦爾。是故共壞有成，是事不然。何以故？若謂分別法者，說成中常有壞，是事不然。何以故？若成中常有壞，則不應有住法，而實有住，是故若離壞、共壞不應有成。 
　　復次，  
　　成壞共無成， 離亦無有成， 
　　是二俱不可， 云何當有成？  
　　若成壞共亦無成，離亦無成。若共成則二法相違，云何一時？若離則無因，二門俱不成，云何當有成？若有應說。 
　　問曰：現有盡滅相法。是盡滅相法，亦說盡亦說不盡，如是則應有成壞。 
　　答曰：  
　　盡則無有成， 不盡亦無成； 
　　盡則無有壞， 不盡亦不壞。  
　　諸法日夜中念念常滅盡過去，如水流不住，是則名盡，是事不可取、不可說。如野馬無決定性可得，如是盡無決定性可得，云何可得分別說有成？是故言盡亦不成。成無故亦不應有壞，是故說盡亦無有壞。又念念生滅常相續不斷故名不盡，如是法決定常住不斷，云何可得分別說言今是成時？是故說無盡亦無成。成無故無壞，是故說不盡亦無壞。如是推求，實事不可得故，無成無壞。 
　　問曰：且置成壞，但令有法，有何咎？ 
　　答曰：  
　　若離于成壞， 是亦無有法； 
　　若當離于法， 亦無有成壞。  
　　離成壞無法者，若法無成無壞，是法應或無或常，而世間無有常法。汝說離成壞有法，是事不然。 
　　問曰：若離法但有成壞，有何咎？ 
　　答曰：離法有成壞，是亦不然。何以故？若離法，誰成誰壞？是故離法有成壞，是事不然。 
　　復次，  
　　若法性空者， 誰當有成壞？ 
　　若性不空者， 亦無有成壞。  
　　若諸法性空，空何有成壞？若諸法性不空，不空則決定有，亦不應有成壞。 
　　復次，  
　　成壞若一者， 是事則不然； 
　　成壞若異者， 是事亦不然。  
　　推求成壞一則不可得。何以故？異相故，種種分別故。又成壞異亦不可得。何以故？無有別故，亦無因故。 
　　復次，  
　　若謂以眼見， 而有生滅者， 
　　則為是癡妄， 而見有生滅。  
　　若謂以眼見有生滅者，云何以言說破？是事不然。何以故？眼見生滅者，則是愚癡顛倒故見。諸法性空無決定如幻如夢，但凡夫先世顛倒因緣得此眼，今世憶想分別因緣故，言眼見生滅。第一義中實無生滅，是事已于破相品中廣說。 
　　復次，  
　　從法不生法， 亦不生非法； 
　　從非法不生， 法及于非法。  
　　從法不生法者，若失若至二俱不然。從法生法，若至若失是則無因，無因則墮斷常。若已至從法生法，是法至已而名為生，則為是常。又生已更生，又亦無因生，是事不然。若已失從法生法者，是則失因。生者無因，是故從失亦不生法。 
　　從法不生非法者，非法名無所有，法名有，云何從有相生無相？是故從法不生非法。 
　　從非法不生法者，非法名為無，無云何生有？若從無生有者，是則無因，無因則有大過，是故不從非法生法。 
　　不從非法生非法者，非法名無所有，云何從無所有生無所有？如兔角不生龜毛，是故不從非法生非法。 
　　問曰：法非法雖種種分別故無生，但法應生法。 
　　答曰：  
　　法不從自生， 亦不從他生； 
　　不從自他生， 云何而有生？  
　　法未生時無所有故，又即自不生故，是故法不自生。若法未生則亦無他，無他故不得言從他生。又未生則無自，無自亦無他，共亦不生。若三種不生，云何從法有法生？ 
　　復次，  
　　若有所受法， 即墮于斷常； 
　　當知所受法， 為常為無常。  
　　受法者，分別是善是不善、常無常等，是人必墮若常見、若斷見。何以故？所受法應有二種，若常、若無常，二俱不然。何以故？若常即墮常邊，若無常即墮斷邊。 
　　問曰：  
　　所有受法者， 不墮于斷常； 
　　因果相續故， 不斷亦不常。  
　　有人雖信受分別說諸法，而不墮斷常。如經說：五陰無常、苦、空、無我，而不斷滅。雖說罪福無量劫數不失，而不是常。何以故？是法因果常生滅相續故往來不絕，生滅故不常，相續故不斷。 
　　答曰：  
　　若因果生滅， 相續而不斷， 
　　滅更不生故， 因即為斷滅。  
　　若汝說諸法因果相續故不斷不常，若滅法已滅更不復生，是則因斷；若因斷，云何有相續？已滅不生故。 
　　復次，  
　　法住于自性， 不應有有無； 
　　涅槃滅相續， 則墮于斷滅。  
　　法決定在有相中，爾時無無相；如瓶定在瓶相，爾時無失壞相，隨有瓶時無失壞相，無瓶時亦無失壞相。何以故？若無瓶則無所破。以是義故滅不可得，離滅故亦無生。何以故？生滅相因待故，又有常等過故，是故不應于一法而有有無。 
　　又汝先說因果生滅相續故，雖受諸法不墮斷常，是事不然。何以故？汝說因果相續故有三有相續，滅相續名涅槃。若爾者，涅槃時應墮斷滅，以滅三有相續故。 
　　復次，  
　　若初有滅者， 則無有后有； 
　　初有若不滅， 亦無有后有。  
　　初有名今世有，后有名來世有。若初有滅，次有后有，是即無因，是事不然，是故不得言初有滅有后有。 
　　若初有不滅，亦不應有后有。何以故？若初有未滅而有后有者，是則一時有二有，是事不然，是故初有不滅無有后有。 
　　問曰：后有不以初有滅生，不以不滅生，但滅時生。 
　　答曰：  
　　若初有滅時， 而后有生者， 
　　滅時是一有， 生時是一有。  
　　若初有滅時，后有生者，即二有一時俱：一有是滅時，一有是生時。 
　　問曰：滅時、生時二有俱者則不然，但現見初有滅時后有生。 
　　答曰：  
　　若言于生滅， 而謂一時者， 
　　則于此陰死， 即于此陰生。  
　　若生時、滅時一時無二有，而謂初有滅時后有生者，今應隨在何陰中死，即于此陰生，不應余陰中生。何以故？死者即是生者。如是死生相違法不應一時一處，是故汝先說滅時、生時一時無二有，但現見初有滅時后有生者，是事不然。 
　　復次，  
　　三世中求有， 相續不可得； 
　　若三世中無， 何有有相續？  
　　三有名欲有、色有、無色有。無始生死中不得實智故，常有三有相續，今于三世中諦求不可得。若三世中無有，當于何處有有相續？當知有有相續，皆從愚癡顛倒故有，實中則無。  
中論卷第四 觀如來品第二十二(十六偈)  
　　問曰：一切世中尊，唯有如來正遍知，號為法王，一切智人是則應有。 
　　答曰：今諦思惟，若有應取，若無何所取？何以故？如來，  
　　非陰不離陰， 此彼不相在； 
　　如來不有陰， 何處有如來？  
　　若如來實有者，為五陰是如來？為離五陰有如來？為如來中有五陰？為五陰中有如來？為如來有五陰？是事皆不然。 
　　五陰非是如來。何以故？生滅相故。五陰生滅相，若如來是五陰，如來即是生滅相。若生滅相者，如來即有無常斷滅等過。又受者、受法則一，受者是如來，受法是五陰，是事不然。是故如來非是五陰。 
　　離五陰亦無如來。若離五陰有如來者，不應有生滅相。若爾者，如來有常等過。又眼等諸根不能見知，但是事不然。是故離五陰亦無如來。 
　　如來中亦無五陰。何以故？若如來中有五陰，如器中有果、水中有魚者，則為有異。若異者，即有如上常等過。是故如來中無五陰。 
　　又五陰中無如來。何以故？若五陰中有如來，如床上有人、器中有乳者，如是則有別異，如上說過。是故五陰中無如來。 
　　如來亦不有五陰。何以故？若如來有五陰，如人有子，如是則有別異。若爾者，有如上過，是事不然。是故如來不有五陰。 
　　如是五種求，不可得何等是如來。 
　　問曰：如是義求如來不可得，而五陰和合有如來。 
　　答曰：  
　　陰合有如來， 則無有自性； 
　　若無有自性， 云何因他有？  
　　若如來五陰和合故有，即無自性。何以故？因五陰和合有故。 
　　問曰：如來不以自性有，但因他性有。 
　　答曰：若無自性，云何因他性有？何以故？他性亦無自性。又無相待因故，他性不可得，不可得故不名為他。 
　　復次，  
　　法若因他生， 是即為非我； 
　　若法非我者， 云何是如來？  
　　若法因眾緣生，即無有我。如因五指有拳，是拳無有自體；如是因五陰名我，是我即無自體。我有種種名，或名眾生、人、天、如來等。若如來因五陰有，即無自性，無自性故無我，若無我云何說名如來？是故偈中說，法若因他生，是即為非我；若法非我者，云何是如來？ 
　　復次，  
　　若無有自性， 云何有他性？ 
　　離自性、他性， 何名為如來？  
　　若無自性，他性亦不應有，因自性故名他性，此無故彼亦無，是故自性、他性二俱無。若離自性、他性，誰為如來？ 
　　復次，  
　　若不因五陰， 先有如來者， 
　　以今受陰故， 則說為如來。 
　　今實不受陰， 更無如來法； 
　　若以不受無， 今當云何受？ 
　　若其未有受， 所受不名受， 
　　無有無受法， 而名為如來。 
　　若于一異中， 如來不可得， 
　　五種求亦無， 云何受中有？ 
　　又所受五陰， 不從自性有； 
　　若無自性者， 云何有他性？  
　　若未受五陰，先有如來者，是如來今應受五陰已作如來，而實未受五陰時先無如來，今云何當受？又不受五陰者，五陰不名為受，無有無受而名為如來。又如來一異中求不可得，五陰中五種求亦不可得，若爾者，云何于五陰中說有如來？又所受五陰，不從自性有，若謂從他性有；若不從自性有，云何從他性有？何以故？以無自性故，又他性亦無。 
　　復次，  
　　以如是義故，
                      受空、受者空， 
　　云何當以空， 而說空如來？  
　　以是義思惟，受及受者皆空。若受空者，云何以空受，而說空如來？ 
　　問曰：汝謂受空、受者空，則定有空耶？ 
　　答曰：不然。何以故？  
　　空則不可說， 非空不可說， 
　　共不共叵說， 但以假名說。  
　　諸法空則不應說，諸法不空亦不應說，諸法空不空亦不應說，非空非不空亦不應說。何以故？但破相違故，以假名說。如是正觀思惟，諸法實相中，不應以諸難為難。何以故？  
　　寂滅相中無， 常無常等四； 
　　寂滅相中無， 邊無邊等四。  
　　諸法實相，如是微妙寂滅，但因過去世，起四種邪見：世間有常，世間無常，世間常無常，世間非常非無常。寂滅中盡無。何以故？諸法實相，畢竟清凈不可取，空尚不受，何況有四種見？四種見皆因受生，諸法實相無所因受；四種見皆以自見為貴，他見為賤，諸法實相無有此彼，是故說寂滅中無四種見。如因過去世有四種見，因未來世有四種見亦如是：世間有邊，世間無邊，世間有邊無邊，世間非有邊非無邊。 
　　問曰：若如是破如來者，則無如來耶？ 
　　答曰：  
　　邪見深厚者， 則說無如來； 
　　如來寂滅相， 分別有亦非。  
　　邪見有二種：一者、破世間樂，二者、破涅槃道。破世間樂者，是粗邪見，言無罪無福，無如來等賢圣，起是邪見舍善為惡，則破世間樂。破涅槃道者，貪著于我，分別有無，起善滅惡，起善故得世間樂，分別有無故不得涅槃。是故若言無如來者，是深厚邪見，乃失世間樂，何況涅槃！若言有如來，亦是邪見。何以故？如來寂滅相，而種種分別故。是故寂滅相中，分別有如來，亦為非。  
　　如是性空中， 思惟亦不可， 
　　如來滅度后， 分別于有無。  
　　諸法實相性空故，不應于如來滅后思惟若有、若無、若有無。如來從本已來畢竟空，何況滅后！  
　　如來過戲論， 而人生戲論， 
　　戲論破慧眼， 是皆不見佛。  
　　戲論名憶念取相分別此彼，言佛滅不滅等。是人為戲論覆慧眼故，不能見如來法身。此如來品中，初中后思惟，如來定性不可得。是故偈說：  
　　如來所有性， 即是世間性； 
　　如來無有性， 世間亦無性。  
　　此品中思惟推求，如來性即是一切世間性。 
　　問曰：何等是如來性？ 
　　答曰：如來無有性，同世間無性。  
觀顛倒品第二十三  
　　問曰：  
　　從憶想分別， 生于貪恚癡， 
　　凈不凈顛倒， 皆從眾緣生。  
　　經說因凈不凈顛倒，憶想分別生貪恚癡，是故當知有貪恚癡。 
　　答曰：  
　　若因凈不凈， 顛倒生三毒， 
　　三毒即無性， 故煩惱無實。  
　　若諸煩惱，因凈不凈顛倒，憶想分別生，即無自性，是故諸煩惱無實。 
　　復次，  
　　我法有以無， 是事終不成； 
　　無我諸煩惱， 有無亦不成。  
　　我無有因緣若有若無而可成，今無我諸煩惱云何以有無而可成？何以故？  
　　誰有此煩惱， 是即為不成； 
　　若離是而有， 煩惱則無屬。  
　　煩惱名為能惱他，惱他者應是眾生，是眾生于一切處推求不可得。若謂離眾生但有煩惱，是煩惱則無所屬。若謂雖無我而煩惱屬心，是事亦不然。何以故？  
　　如身見五種， 求之不可得； 
　　煩惱于垢心， 五求亦不得。  
　　如身見，五陰中五種求不可得；諸煩惱亦于垢心中，五種求亦不可得；又垢心于煩惱中，五種求亦不可得。 
　　復次，  
　　凈不凈顛倒， 是則無自性， 
　　云何因此二， 而生諸煩惱？  
　　凈不凈顛倒者，顛倒名虛妄。若虛妄即無性，無性則無顛倒。若無顛倒，云何因顛倒起諸煩惱？ 
　　問曰：  
　　色聲香味觸， 及法為六種， 
　　如是之六種， 是三毒根本。  
　　是六入，三毒根本；因此六入生凈不凈顛倒，因凈不凈顛倒生貪恚癡。 
　　答曰：  
　　色聲香味觸， 及法體六種， 
　　皆空如焰夢， 如乾闥婆城。 
　　如是六種中， 何有凈不凈？ 
　　猶如幻化人， 亦如鏡中像。  
　　色、聲、香、味、觸、法自體，未與心和合時，空無所有，如焰、如夢、如化、如鏡中像，但誑惑于心無有定相。如是六入中，何有凈不凈？ 
　　復次，  
　　不因于凈相， 則無有不凈； 
　　因凈有不凈， 是故無不凈。  
　　若不因于凈，先無有不凈，因何而說不凈？是故無不凈。 
　　復次，  
　　不因于不凈， 則亦無有凈； 
　　因不凈有凈， 是故無有凈。  
　　若不因不凈，先無有凈，因何而說凈？是故無有凈。 
　　復次，  
　　若無有凈者， 何由而有貪？ 
　　若無有不凈， 何由而有恚？  
　　無凈、不凈故，則不生貪恚。 
　　問曰：經說常等四顛倒，若無常中見常，是名顛倒。若無常中見無常，此非顛倒。余三顛倒亦如是。有顛倒故，顛倒者亦應有，何故言都無？ 
　　答曰：  
　　于無常著常， 是則名顛倒； 
　　空中無有常， 何處有常倒？  
　　若于無常中著常，名為顛倒，諸法性空中無有常，是中何處有常顛倒？余三亦如是。 
　　復次，  
　　若于無常中， 著無常非倒； 
　　空中無無常， 何有非顛倒？  
　　若著無常，言是無常不名為顛倒者，諸法性空中無無常，無常無故，誰為非顛倒？余三亦如是。 
　　復次，  
　　可著、著者、著， 及所用著法， 
　　是皆寂滅相， 云何而有著？  
　　可著名物，著者名作者，著名業，所用法名所用事，是皆性空寂滅相，如如來品中所說，是故無有著。 
　　復次，  
　　若無有著法， 言邪是顛倒， 
　　言正不顛倒， 誰有如是事？  
　　著名憶想分別此彼有無等，若無此著者，誰為邪顛倒？誰為正不顛倒？ 
　　復次，  
　　有倒不生倒， 無倒不生倒， 
　　倒者不生倒， 不倒亦不生。 
　　若于顛倒時， 亦不生顛倒， 
　　汝可自觀察， 誰生于顛倒？  
　　已顛倒者，則更不生顛倒，已顛倒故。不顛倒者亦不顛倒，無有顛倒故。顛倒時亦不顛倒，有二過故。汝今除憍慢心，善自觀察，誰為顛倒者？ 
　　復次，  
　　諸顛倒不生， 云何有此義？ 
　　無有顛倒故， 何有顛倒者？  
　　顛倒種種因緣破故，墮在不生。彼貪著不生，謂不生是顛倒實相。是故偈說：云何名不生為顛倒？乃至無漏法尚不名為不生相，何況顛倒是不生相？顛倒無故，何有顛倒者？因顛倒有顛倒者。 
　　復次，  
　　若常我樂凈， 而是實有者， 
　　是常我樂凈， 則非是顛倒。  
　　若常我樂凈是四實有性者，是常我樂凈則非顛倒。何以故？定有實事故，云何言顛倒？若謂常我樂凈倒是四無者，無常、苦、無我、不凈是四應實有不名顛倒，顛倒相違故名不顛倒，是事不然。何以故？  
　　若常我樂凈， 而實無有者， 
　　無常苦不凈， 是則亦應無。  
　　若常我樂凈是四實無，無故無常等四事亦不應有。何以故？無相因待故。 
　　復次，  
　　如是顛倒滅， 無明則亦滅， 
　　以無明滅故， 諸行等亦滅。  
　　如是者如其義，滅諸顛倒故，十二因緣根本無明亦滅；無明滅故，三種行業乃至老死等皆滅。 
　　復次，  
　　若煩惱性實， 而有所屬者， 
　　云何當可斷？ 誰能斷其性？  
　　若諸煩惱即是顛倒，而實有性者，云何可斷？誰能斷其性？若謂諸煩惱皆虛妄無性而可斷者，是亦不然。何以故？  
　　若煩惱虛妄， 無性無屬者， 
　　云何當可斷？ 誰能斷無性？  
　　若諸煩惱虛妄無性，則無所屬，云何可斷？誰能斷無性法？  
觀四諦品第二十四(四十偈)  
　　問曰：破四顛倒，通達四諦，得四沙門果。  
　　若一切皆空， 無生亦無滅， 
　　如是則無有， 四圣諦之法。 
　　以無四諦故， 見苦與斷集， 
　　證滅及修道， 如是事皆無。 
　　以是事無故， 則無四道果， 
　　無有四果故， 得向者亦無。 
　　若無八賢圣， 則無有僧寶； 
　　以無四諦故， 亦無有法寶； 
　　以無法僧寶， 亦無有佛寶； 
　　如是說空者， 是則破三寶。  
　　若一切世間皆空無所有者，即應無生無滅；以無生無滅故，則無四圣諦。何以故？從集諦生苦諦，集諦是因，苦諦是果；滅苦集諦名為滅諦，能至滅諦名為道諦，道諦是因，滅諦是果；如是四諦有因有果。若無生無滅則無四諦，四諦無故，則無見苦、斷集、證滅、修道；見苦、斷集、證滅、修道無故，則無四沙門果；四沙門果無故，則無四向、四得者；若無此八賢圣，則無僧寶。又四圣諦無故，法寶亦無；若無法寶、僧寶者，云何有佛？得法名為佛，無法何有佛？汝說諸法皆空，則壞三寶。 
　　復次，  
　　空法壞因果， 亦壞于罪福， 
　　亦復悉毀壞， 一切世俗法。  
　　若受空法者，則破罪福及罪福果報，亦破世俗法。有如是等諸過故，諸法不應空。 
　　答曰：  
　　汝今實不能， 知空空因緣， 
　　及知于空義， 是故自生惱。  
　　汝不解云何是空相，以何因緣說空，亦不解空義，不能如實知故，生如是疑難。 
　　復次，  
　　諸佛依二諦， 為眾生說法， 
　　一以世俗諦， 二第一義諦。 
　　若人不能知， 分別于二諦， 
　　則于深佛法， 不知真實義。  
　　世俗諦者，一切法性空，而世間顛倒故生虛妄法，于世間是實。諸賢圣真知顛倒性，故知一切法皆空無生，于圣人是第一義諦名為實。諸佛依是二諦，而為眾生說法。若人不能如實分別二諦，則于甚深佛法，不知實義。 
　　若謂一切法不生是第一義諦，不須第二俗諦者，是亦不然。何以故？  
　　若不依俗諦， 不得第一義； 
　　不得第一義， 則不得涅槃。  
　　第一義皆因言說，言說是世俗；是故若不依世俗，第一義則不可說。若不得第一義，云何得至涅槃？是故諸法雖無生，而有二諦。 
　　復次，  
　　不能正觀空， 鈍根則自害； 
　　如不善咒術， 不善捉毒蛇。  
　　若人鈍根，不善解空法，于空有失而生邪見。如為利捉毒蛇，不能善捉反為所害；又如咒術欲有所作，不能善成則還自害；鈍根觀空法亦如是。 
　　復次，  
　　世尊知是法， 甚深微妙相， 
　　非鈍根所及， 是故不欲說。  
　　世尊以法甚深微妙，非鈍根所解，是故不欲說。 
　　復次，  
　　汝謂我著空， 而為我生過； 
　　汝今所說過， 于空則無有。  
　　汝謂我著空故，為我生過。我所說性空，空亦復空，無如是過。 
　　復次，  
　　以有空義故， 一切法得成； 
　　若無空義者， 一切則不成。  
　　以有空義故，一切世間、出世間法皆悉成就。若無空義，則皆不成就。 
　　復次，  
　　汝今自有過， 而以回向我； 
　　如人乘馬者， 自忘于所乘。  
　　汝于有法中有過不能自覺，而于空中見過，如人乘馬而忘其所乘。何以故？  
　　若汝見諸法， 決定有性者， 
　　即為見諸法， 無因亦無緣。  
　　汝說諸法有定性，若爾者，則見諸法無因無緣。何以故？若法決定有性，則應不生不滅，如是法何用因緣？若諸法從因緣生則無有性，是故諸法決定有性則無因緣。若謂諸法決定住自性，是則不然。何以故？  
　　即為破因果，
                      作、作者、作法； 
　　亦復壞一切， 萬物之生滅。  
　　諸法有定性，則無因果等諸事。如偈說：  
　　眾因緣生法， 我說即是無， 
　　亦為是假名， 亦是中道義。 
　　未曾有一法， 不從因緣生， 
　　是故一切法， 無不是空者。  
　　眾因緣生法，我說即是空。何以故？眾緣具足和合而物生，是物屬眾因緣故無自性，無自性故空。空亦復空，但為引導眾生故，以假名說。離有無二邊故名為中道，是法無性故不得言有，亦無空故不得言無。若法有性相，則不待眾緣而有；若不待眾緣則無法，是故無有不空法。汝上所說空法有過者，此過今還在汝。何以故？  
　　若一切不空， 則無有生滅； 
　　如是則無有， 四圣諦之法。  
　　若一切法各各有性不空者，則無有生滅；無生滅故，則無四圣諦法。何以故？  
　　苦不從緣生， 云何當有苦？ 
　　無常是苦義， 定性無無常。  
　　苦不從緣生故則無苦。何以故？經說無常是苦義，若苦有定性，云何有無常？以不舍自性故。 
　　復次，  
　　若苦有定性， 何故從集生？ 
　　是故無有集， 以破空義故。  
　　若苦有定性者，則不應更生，先已有故。若爾者，則無集諦，以壞空義故。 
　　復次，  
　　苦若有定性， 則不應有滅； 
　　汝著定性故， 即破于滅諦。  
　　苦若有定性者，則不應滅。何以故？性則無滅故。 
　　復次，  
　　苦若有定性， 則無有修道； 
　　若道可修習， 即無有定性。  
　　法若定有，則無有修道。何以故？若法實者則是常，常則不可增益。若道可修，道則無有定性。 
　　復次，  
　　若無有苦諦， 及無集滅諦， 
　　所可滅苦道， 竟為何所至？  
　　諸法若先定有性，則無苦集滅諦。今滅苦道，竟為至何滅苦處？ 
　　復次，  
　　若苦定有性， 先來所不見， 
　　于今云何見？ 其性不異故。  
　　若先凡夫時，不能見苦性，今亦不應見。何以故？不見性定故。 
　　復次，  
　　如見苦不然， 斷集及證滅， 
　　修道及四果， 是亦皆不然。  
　　如苦諦性先不見者，后亦不應見，如是亦不應有斷集、證滅、修道。何以故？是集性先來不斷，今亦不應斷，性不可斷故；滅先來不證，今亦不應證，先來不證故；道先來不修，今亦不應修，先來不修故。是故四圣諦，見、斷、證、修四種行，皆不應有；四種行無故，四道果亦無。何以故？  
　　是四道果性， 先來不可得； 
　　諸法性若定， 今云何可得？  
　　諸法若有定性，四沙門果先來未得，今云何可得？若可得者，性則無定。 
　　復次，  
　　若無有四果， 則無得向者； 
　　以無八圣故， 則無有僧寶。  
　　無四沙門果故，則無得果、向果者；無八賢圣故，則無有僧寶。而經說八賢圣，名為僧寶。 
　　復次，  
　　無四圣諦故， 亦無有法寶； 
　　無法寶、僧寶， 云何有佛寶？  
　　行四圣諦得涅槃法，若無四諦則無法寶。若無二寶，云何當有佛寶？汝以如是因緣，說諸法定性，則壞三寶。 
　　問曰：汝雖破諸法，究竟道阿耨多羅三藐三菩提應有，因是道故名為佛。 
　　答曰：  
　　汝說則不因， 菩提而有佛， 
　　亦復不因佛， 而有于菩提。  
　　汝說諸法有定性者，則不應因菩提有佛，因佛有菩提，是二性常定故。 
　　復次，  
　　雖復勤精進， 修行菩提道， 
　　若先非佛性， 不應得成佛。  
　　以先無性故，如鐵無金性，雖復種種鍛煉，終不成金。 
　　復次，  
　　若諸法不空， 無作罪福者， 
　　不空何所作？ 以其性定故。  
　　若諸法不空，終無有人作罪福者。何以故？罪福性先已定故，又無作、作者故。 
　　復次，  
　　汝于罪福中， 不生果報者， 
　　是則離罪福， 而有諸果報。  
　　汝于罪福因緣中，皆無果報者，則應離罪福因緣而有果報。何以故？果報不待因出故。 
　　問曰：離罪福可無善惡果報，但從罪福有善惡果報。 
　　答曰：  
　　若謂從罪福， 而生果報者， 
　　果從罪福生， 云何言不空？  
　　若離罪福無善惡果，云何言果不空？若爾離作者則無罪福，汝先說諸法不空，是事不然。 
　　復次，  
　　汝破一切法， 諸因緣空義， 
　　則破于世俗， 諸余所有法。  
　　汝若破眾因緣法第一空義者，則破一切世俗法。何以故？  
　　若破于空義， 即應無所作， 
　　無作而有作， 不作名作者。  
　　若破空義，則一切果皆無作無因。又不作而作，又一切作者不應有所作，又離作者應有業、有果報、有受者，但是事皆不然，是故不應破空。 
　　復次，  
　　若有決定性， 世間種種相， 
　　則不生不滅， 常住而不壞。  
　　若諸法有定性，則世間種種相，天人畜生萬物，皆應不生不滅常住不壞。何以故？有實性不可變異故。而現見萬物，各有變異相生滅變易，是故不應有定性。 
　　復次，  
　　若無有空者， 未得不應得， 
　　亦無斷煩惱， 亦無苦盡事。  
　　若無有空法者，則世間、出世間所有功德未得者，皆不應得，亦不應有斷煩惱者，亦無苦盡。何以故？以性定故。  
　　是故經中說， 若見因緣法， 
　　則為能見佛， 見苦集滅道。  
　　若人見一切法從眾緣生，是人即能見佛法身，增益智慧，能見四圣諦苦集滅道，見四圣諦得四果滅諸苦惱。是故不應破空義，若破空義則破因緣法，破因緣法則破三寶，若破三寶則為自破。  
觀涅槃品第二十五(二十四偈)  
　　問曰：  
　　若一切法空， 無生無滅者， 
　　何斷何所滅， 而稱為涅槃？  
　　若一切法空，則無生無滅；無生無滅者，何所斷、何所滅而名為涅槃？是故一切法不應空，以諸法不空故，斷諸煩惱滅五陰，名為涅槃。 
　　答曰：  
　　若諸法不空， 則無生無滅， 
　　何斷何所滅， 而稱為涅槃？  
　　若一切世間不空，則無生無滅，何所斷、何所滅而名為涅槃？是故有無二門，則非至涅槃。 
　　所名涅槃者，  
　　無得亦無至， 不斷亦不常， 
　　不生亦不滅， 是說名涅槃。  
　　無得者，于行于果無所得。無至者，無處可至。不斷者，五陰先來畢竟空故，得道入無余涅槃時，亦無所斷。不常者，若有法可得分別者，則名為常，涅槃寂滅無法可分別故，不名為常。生滅亦爾，如是相者名為涅槃。 
　　復次經說，涅槃非有、非無、非有無、非非有非非無，一切法不受內寂滅名涅槃。何以故？  
　　涅槃不名有， 有則老死相； 
　　終無有有法， 離于老死相。  
　　眼見一切萬物皆生滅故，是老死相。涅槃若是有，則應有老死相，但是事不然，是故涅槃不名有。又不見離生滅老死別有定法而名涅槃。若涅槃是有，即應有生滅老死相；以離老死相故，名為涅槃。 
　　復次，  
　　若涅槃是有， 涅槃即有為； 
　　終無有一法， 而是無為者。  
　　涅槃非是有。何以故？一切萬物從眾緣生，皆是有為，無有一法名為無為者。雖常法假名無為，以理推之，無常法尚無有，何況常法不可見、不可得者？ 
　　復次，  
　　若涅槃是有， 云何名無受？ 
　　無有不從受， 而名為有法。  
　　若謂涅槃是有法者，經則不應說無受是涅槃。何以故？無有有法不受而有，是故涅槃非有。 
　　問曰：若有非涅槃者，無應是涅槃耶？ 
　　答曰：  
　　有尚非涅槃， 何況于無耶？ 
　　涅槃無有有， 何處當有無？  
　　若有非涅槃，無云何是涅槃？何以故？因有故有無，若無有，何有無？如經說，先有今無則名無，涅槃則不爾。何以故？非有法變為無故，是故無亦不作涅槃。 
　　復次，  
　　若無是涅槃， 云何名不受？ 
　　未曾有不受， 而名為無法。  
　　若謂無是涅槃，經則不應說不受名涅槃。何以故？無有不受而名無法，是故知涅槃非無。 
　　問曰：若涅槃非有非無者，何等是涅槃？ 
　　答曰：  
　　受諸因緣故， 輪轉生死中； 
　　不受諸因緣， 是名為涅槃。  
　　不如實知顛倒故，因五受陰往來生死。如實知顛倒故，則不復因五受陰往來生死；無性五陰不復相續故，說名涅槃。 
　　復次，  
　　如佛經中說， 斷有斷非有， 
　　是故知涅槃， 非有亦非無。  
　　有名三有，非有名三有斷滅。佛說斷此二事故，當知涅槃非有亦非無。 
　　問曰：若有若無非涅槃者，今有無共合，是涅槃耶？ 
　　答曰：  
　　若謂于有無， 合為涅槃者， 
　　有無即解脫， 是事則不然。  
　　若謂于有無合為涅槃者，即有無二事合為解脫，是事不然。何以故？有無二事相違故，云何一處有？ 
　　復次，  
　　若謂于有無， 合為涅槃者， 
　　涅槃非無受， 是二從受生。  
　　若謂有無合為涅槃者，經不應說涅槃名無受。何以故？有無二事從受生，相因而有，是故有無二事，不得合為涅槃。 
　　復次，  
　　有無共合成， 云何名涅槃？ 
　　涅槃名無為， 有無是有為。  
　　有無二事共合，不得名涅槃。涅槃名無為，有無是有為，是故有無非是涅槃。 
　　復次，  
　　有無二事共， 云何是涅槃？ 
　　是二不同處， 如明暗不俱。  
　　有無二事，不得名涅槃。何以故？有無相違，一處不可得，如明暗不俱。是故有時無無，無時無有，云何有無共合，而名為涅槃？ 
　　問曰：若有無共合非涅槃者，今非有非無應是涅槃。 
　　答曰：  
　　若非有非無， 名之為涅槃； 
　　此非有非無， 以何而分別？  
　　若涅槃非有非無者，此非有非無，因何而分別？是故非有非無是涅槃者，是事不然。 
　　復次，  
　　分別非有無， 如是名涅槃； 
　　若有無成者， 非有非無成。  
　　汝分別非有非無是涅槃者，是事不然。何以故？若有無成者，然后非有非無成。有相違名無，無相違名有，是有無第三句中已破。有無無故，云何有非有非無？是故涅槃，非非有非非無。 
　　復次，  
　　如來滅度后， 不言有與無， 
　　亦不言有無， 非有及非無。 
　　如來現在時， 不言有與無， 
　　亦不言有無， 非有及非無。  
　　若如來滅后若現在，有如來亦不受，無如來亦不受，亦有如來亦無如來亦不受，非有如來非無如來亦不受；以不受故，不應分別涅槃有無等。離如來，誰當得涅槃？何時、何處、以何法說涅槃？是故一切時、一切種，求涅槃相不可得。 
　　復次，  
　　涅槃與世間， 無有少分別； 
　　世間與涅槃， 亦無少分別。  
　　五陰相續往來因緣故，說名世間。五陰性畢竟空、無受、寂滅，此義先已說。以一切法不生不滅故，世間與涅槃無有分別，涅槃與世間亦無分別。 
　　復次，  
　　涅槃之實際， 及與世間際， 
　　如是二際者， 無毫厘差別。  
　　究竟推求世間、涅槃實際無生際，以平等不可得故，無毫厘差別。 
　　復次，  
　　滅后有無等， 
                      有邊等、常等， 
　　諸見依涅槃， 未來、過去世。  
　　如來滅后，有如來，無如來，亦有如來亦無如來，非有如來非無如來；世間有邊，世間無邊，世間亦有邊亦無邊，世間非有邊非無邊；世間常，世間無常，世間亦常亦無常，世間非有常非無常。此三種十二見，如來滅后有無等四見，依涅槃起；世間有邊無邊等四見，依未來世起；世間常無常等四見，依過去世起。如來滅后有無等不可得，涅槃亦如是；如世間前際后際、有邊無邊、有常無常等不可得，涅槃亦如是。是故說世間、涅槃等無有異。 
　　復次，  
　　一切法空故， 何有邊無邊， 
　　亦邊亦無邊， 非有非無邊？ 
　　何者為一異？ 何有常無常， 
　　亦常亦無常， 非常非無常？ 
　　諸法不可得， 滅一切戲論， 
　　無人亦無處， 佛亦無所說。  
　　一切法、一切時、一切種，從眾緣生故，畢竟空故無自性。如是法中，何者是有邊？誰為有邊？何者是無邊，亦有邊亦無邊，非有邊非無邊？誰為非有邊非無邊？何者是常？誰為是常？何者是無常、常無常、非常非無常？誰為非常非無常？何者身即是神？何者身異于神？如是等六十二邪見，于畢竟空中皆不可得。諸有所得皆息，戲論皆滅；戲論滅故，通達諸法實相得安隱道。從因緣品來分別推求諸法，有亦無，無亦無，有無亦無，非有非無亦無，是名諸法實相，亦名如、法性、實際、涅槃。是故如來無時無處，為人說涅槃定相。是故說諸有所得皆息，戲論皆滅。  
觀十二因緣品第二十六(九偈)  
　　問曰：汝以摩訶衍說第一義道，我今欲聞說聲聞法入第一義道。 
　　答曰：  
　　眾生癡所覆， 為后起三行， 
　　以起是行故， 隨行墮六趣。 
　　以諸行因緣， 識受六道身； 
　　以有識著故， 增長于名色。 
　　名色增長故， 因而生六入； 
　　情塵識和合， 而生于六觸。 
　　因于六觸故， 即生于三受； 
　　以因三受故， 而生于渴愛。 
　　因愛有四取， 因取故有有； 
　　若取者不取， 則解脫無有。 
　　從有而有生， 從生有老死， 
　　從老死故有， 憂悲諸苦惱。 
　　如是等諸事， 皆從生而有， 
　　但以是因緣， 而集大苦陰。 
　　是謂為生死， 諸行之根本， 
　　無明者所造， 智者所不為。 
　　以是事滅故， 是事則不生， 
　　但是苦陰聚， 如是而正滅。  
　　凡夫為無明所盲故，以身口意業，為后身起六趣諸行；隨所起行有上中下，識入六趣隨行受身。以識著因緣故名色集，名色集故有六入，六入因緣故有六觸，六觸因緣故有三受，三受因緣故生渴愛，渴愛因緣故有四取，四取取時以身口意業起罪福，令后三有相續，從有而有生，從生而有老死，從老死有憂悲苦惱種種眾患，但有大苦陰集。是故知凡夫無智，起此生死諸行根本，智者所不起，以如實見故，則無明滅，無明滅故諸行亦滅，以因滅故果亦滅，如是修習觀十二因緣生滅智故是事滅，是事滅故乃至生老死憂悲大苦陰皆如實正滅，正滅者畢竟滅。是十二因緣生滅義，如阿毗曇修多羅中廣說。  
觀邪見品第二十七(三十一偈)  
　　問曰：已聞大乘法破邪見，今欲聞聲聞法破邪見。 
　　答曰：  
　　我于過去世， 為有為是無， 
　　世間常等見， 皆依過去世。 
　　我于未來世， 為作為不作， 
　　有邊等諸見， 皆依未來世。  
　　我于過去世，為有、為無、為有無、為非有非無，是名常等諸見依過去世。我于未來世，為作、為不作、為作不作、為非作非不作，是名邊無邊等諸見依未來世。如是等諸邪見，何因緣故名為邪見？是事今當說。  
　　過去世有我， 是事不可得； 
　　過去世中我， 不作今世我。 
　　若謂我即是， 而身有異相； 
　　若當離于身， 何處別有我？ 
　　離身無有我， 是事為已成。 
　　若謂身即我， 若都無有我， 
　　但身不為我， 身相生滅故； 
　　云何當以受， 而作于受者？ 
　　若離身有我， 是事則不然； 
　　無受而有我， 而實不可得。 
　　今我不離受， 亦不即是受， 
　　非無受非無， 此即決定義。  
　　我于過去世有者，是事不然。何以故？先世中我不即作今我，有常過故，若常則有無量過。何以故？如人修福因緣故作天，而后作人；若先世我即是今我者，天即是人。又人以罪業因緣故作旃陀羅，后作婆羅門；若先世我即是今我者，旃陀羅即是婆羅門。譬如舍衛國婆羅門名提婆達，到王舍城亦名提婆達，不以至王舍城故為異。若先作天后作人，則天即是人，旃陀羅即是婆羅門，但是事不然。何以故？天不即是人，旃陀羅不即是婆羅門，有此等常過故。若謂先世我不作今我，如人浣衣時名為浣者，刈時名為刈者，而浣者與刈者雖不異，而浣者不即是刈者；如是我受天身名為天，我受人身名為人，我不異而身有異者，是事不然。何以故？若即是者，不應言天作人，今浣者于刈者，為異、為不異？若不異，浣者應即是刈者，如是先世天即是人，旃陀羅即是婆羅門，我亦有常過。若異者，浣者即不作刈者，如是天不作人，我亦無常，無常則無我相，是故不得言即是。 
　　問曰：我即是，但因受故分別是天、是人。受名五陰身，以業因緣故分別是天、是人、是旃陀羅、是婆羅門，而我實非天、非人、非旃陀羅、非婆羅門，是故無如是過。 
　　答曰：是事不然。何以故？若身作天、作人、作旃陀羅、作婆羅門，非是我者，則離身別有我。今罪福生死往來，皆是身非是我，罪因緣故墮三惡道，福因緣故生三善道，若苦樂、嗔喜憂怖等，皆是身非我者，何用我為？如治俗人罪，不預出家人；五陰因緣相續罪福不失故有解脫，若皆是身非我者，何用我為？ 
　　問曰：罪福等依止于我。我有所知、身無所知故，知者應是我；起業因緣罪福是作法，當知應有作者，作者是我，身是我所用，亦是我所住處。譬如舍主以草木泥塈等治舍，自為身故隨所用治舍有好惡；我亦如是，隨作善惡等得好丑身，六道生死皆我所作，是故罪福之身皆屬于我，譬如舍但屬舍主不屬他人。 
　　答曰：是喻不然。何以故？舍主有形，有觸有力故能治舍。汝所說我無形無觸故無作力，自無作力亦不能使他作。若世間有一法無形無觸能有所作者，則可信受知有作者，但是事不然。若我是作者，則不應自作苦事。若是念者，可貪樂事不應忘失。若我不作苦而苦強生者，余一切皆亦自生，非我所作。若見者是我，眼能見色，眼應是我。若眼見而非我，則違先言見者是我。若見者是我，我則不應得聞聲等諸塵。何以故？眼是見者，不能得聞聲等塵故。是故我是見者，是事不然。若謂如刈者用鐮刈草，我亦如是以手等能有所作者，是事不然。何以故？今離鐮別有刈者，而離身心諸根無別作者。若謂作者雖非眼耳等所得亦有作者，則石女兒能有所作，如是一切諸根皆應無我。若謂右眼見物而左眼識，當知別有見者，是事不然。今右手習作，左手不能，是故無別有作者。若別有作者，右手所習，左手亦應能，而實不能，是故更無作者。 
　　復次，有我者言，見他食果口中涎出，是為我相，是事不然。何以故？是念力故非是我力。又亦即是破我因緣，人在眾中愧于涎出，而涎強出不得自在，當知無我。復次，又有顛倒過罪。先世是父，今世為子，是父子我一，但身有異；如從一舍至一舍，父故是父，不以入異舍故便有異。若有我，是二應一，如是則有大過。若謂無我，五陰相續中亦有是過，是事不然。何以故？五陰雖相續，或時有用，或時無用。如蒲桃漿，持戒者應飲，蒲桃酒不應飲，若變為苦酒還復應飲；五陰相續亦如是，有用、有不用，若始終一我有如是過，五陰相續無如是過。但五陰和合故假名為我無有決定，如梁椽和合有舍，離梁椽無別舍；如是五陰和合故有我，若離五陰實無別我，是故我但有假名無有定實。汝先說離受別有受者，以受分別受者是天是人，是皆不然。當知但有受無別受者，若謂離受別有我，是事不然。若離受有我，云何可得說是我相？若無相可說，則離受無我。若謂離身無我但身是我，是亦不然。何以故？身有生滅相，我則不爾。復次，云何以受即名受者？若謂離受有受者，是亦不然。若不受五陰而有受者，應離五陰別有受者，眼等根可得而實不可得，是故我不離受，不即是受，亦非無受，亦復非無，此是定義。是故當知，過去世有我者，是事不然。何以故？  
　　過去我不作， 是事則不然； 
　　過去世中我， 異今亦不然。 
　　若謂有異者， 離彼應有今， 
　　我住過去世， 而今我自生。 
　　如是則斷滅， 失于業果報， 
　　彼作而此受， 有如是等過。 
　　先無而今有， 此中亦有過； 
　　我則是作法， 亦為是無因。  
　　過去世中我，不作今我，是事不然。何以故？過去世中我，與今我不異。若今我與過去世我異者，應離彼我而有今我，又過去世我亦應住彼，此身自更生。若爾者即墮斷邊，失諸業果報。又彼人作罪、此人受報，有如是等無量過。又是我應先無而今有，是亦有過，我則是作法，亦是無因生。是故過去我，不作今我，是事不然。 
　　復次，  
　　如過去世中， 有我無我見， 
　　若共若不共， 是事皆不然。  
　　如是推求過去世中邪見有、無、亦有亦無、非有非無，是諸邪見，先說因緣過故，是皆不然。  
　　我于未來世， 為作為不作， 
　　如是之見者， 皆同過去世。  
　　我于未來世中，為作、為不作，如是四句，如過去世中過咎，應在此中說。 
　　復次，  
　　若天即是人， 則墮于常邊； 
　　天則為無生， 常法不生故。  
　　若天即是人，是則為常。若天不生人中，云何名為人？常法不生故，常亦不然。 
　　復次，  
　　若天異于人， 是即為無常； 
　　若天異人者， 是則無相續。  
　　若天與人異，則為無常；無常則為斷滅等過，如先說過。若天與人異，則無相續；若有相續，不得言異。 
　　復次，  
　　若半天半人， 則墮于二邊， 
　　常及于無常， 是事則不然。  
　　若眾生半身是天、半身是人，若爾則有常、無常，半天是常、半人是無常，但是事不然。何以故？一身有二相過故。 
　　復次，  
　　若常及無常， 是二俱成者， 
　　如是則應成， 非常非無常。  
　　若常、無常二俱成者，然后成非常非無常，與常無常相違故。今實常無常不成，是故非常非無常亦不成。 
　　復次，今生死無始，是亦不然。何以故？  
　　法若定有來， 及定有去者， 
　　生死則無始， 而實無此事。  
　　法若決定有所從來、有所從去者，生死則應無始。是法以智慧推求，不得有所從來、有所從去，是故生死無始，是事不然。 
　　復次，  
　　今若無有常， 云何有無常， 
　　亦常亦無常， 非常非無常？  
　　若爾者，以智慧推求，無法可得常者，誰當有無常？因常有無常故，若二俱無者，云何有亦有常亦無常？若無有常無常，云何有非有常非無常？因亦有常亦無常故，有非有常非無常。是故依止過去世常等四句不可得。 
　　有邊、無邊等四句依止未來世，是事不可得，今當說。何以故？  
　　若世間有邊， 云何有后世？ 
　　若世間無邊， 云何有后世？  
　　若世間有邊，不應有后世，而今實有后世，是故世間有邊不然。若世間無邊，亦不應有后世，而實有后世，是故世間無邊亦不然。 
　　復次，是二邊不可得。何以故？  
　　五陰常相續， 猶如燈火焰， 
　　以是故世間， 不應邊、無邊。  
　　從五陰復生五陰，是五陰次第相續，如眾緣和合有燈焰，若眾緣不盡燈則不滅，若盡則滅，是故不得說世間有邊、無邊。 
　　復次，  
　　若先五陰壞， 不因是五陰， 
　　更生后五陰， 世間則有邊。 
　　若先陰不壞， 亦不因是陰， 
　　而生后五陰， 世間則無邊。  
　　若先五陰壞，不因是五陰更生后五陰，如是則世間有邊。若先五陰滅已，更不生余五陰，是名為邊，邊名末后身。若先五陰不壞，不因是五陰而生后五陰，世間則無邊，是則為常；而實不爾，是故世間無邊，是事不然。世間有二種，國土世間、眾生世間，此是眾生世間。 
　　復次，如四百觀中說：  
　　真法及說者， 聽者難得故， 
　　如是則生死， 非有邊、無邊。  
　　不得真法因緣故，生死往來無有邊。或時得聞真法得道故，不得言無邊。 
　　今當更破亦有邊亦無邊，  
　　若世半有邊， 世間半無邊， 
　　是則亦有邊， 亦無邊不然。  
　　若世間半有邊半無邊，則應是亦有邊亦無邊。若爾者，則一法二相，是事不然。何以故？  
　　彼受五陰者， 云何一分破， 
　　一分而不破？ 是事則不然。 
　　受亦復如是， 云何一分破， 
　　一分而不破？ 是事亦不然。  
　　受五陰者，云何一分破、一分不破？一事不得亦常亦無常。受亦如是，云何一分破、一分不破？常無常二相過故。是故世間亦有邊亦無邊則不然。 
　　今當破非有邊非無邊見，  
　　若亦有無邊， 是二得成者， 
　　非有非無邊， 是則亦應成。  
　　與有邊相違故有無邊，如長相違有短。與有無相違，則有亦有亦無；與亦有亦無相違故，則有非有非無。若亦有邊亦無邊定成者，應有非有邊非無邊。何以故？因相待故。上已破亦有邊亦無邊第三句，今云何當有非有邊非無邊？以無相待故。如是推求，依止未來世有邊等四見皆不可得。 
　　復次，  
　　一切法空故， 世間常等見， 
　　何處于何時， 誰起是諸見？  
　　上以聲聞法破諸見，今此大乘法中說：諸法從本以來畢竟空性，如是空性法中無人無法，不應生邪見、正見。處名土地；時名日月歲數；誰名為人，是名諸見體。若有常無常等決定見者，應當有人出生此見。破我故無人生是見，應有處所色法現見尚可破，何況時方！若有諸見者應有定實，若定則不應破；上來以種種因緣破，是故當知見無定體，云何得生？如偈說：何處于何時，誰起是諸見？  
　　瞿曇大圣主， 憐愍說是法， 
　　悉斷一切見， 我今稽首禮！  
　　一切見者，略說則五見，廣說則六十二見，為斷是諸見故說法。大圣主瞿曇，是無量無邊不可思議智慧者，是故我稽首禮！  
 上一部：乾隆大藏經·大乘論·大乘阿毗達磨雜集論十六卷  下一部：乾隆大藏經·大乘論·十住毗婆沙論卷第十五卷 



  
乾隆大藏經·大乘論·中論 
  