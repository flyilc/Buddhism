  第0979部～佛說救拔焰口餓鬼陀羅尼經一卷         
   
  
   宋元入藏諸大小乘經·第0979部   
佛說救拔焰口餓鬼陀羅尼經一卷   
唐三藏沙門大廣智不空譯      
 
 
　　 
 
佛說救拔熖口餓鬼陀羅尼經  
　　爾時世尊。在迦毗羅城尼俱律那僧伽藍所。與諸比丘并諸菩薩無數眾會。前后圍繞而為說法。爾時阿難獨居靜處念所受法。即于其夜三更已后。見一餓鬼名曰焰口。其形丑陋身體枯瘦。口中火然咽如針鋒。頭發蓬亂爪牙長利甚可怖畏。住阿難前白阿難言。卻后三日汝命將盡。即便生于餓鬼之中。是時阿難聞此語已。心生惶怖問餓鬼言。若我死后生餓鬼者。行何方便得免斯苦。  
　　爾時餓鬼白阿難言。汝于明日。若能布施百千那由他恒河沙數餓鬼。并百千婆羅門仙等。以摩伽陀國所用之斛。各施一斛飲食。并及為我供養三寶。汝得增壽。令我離于餓鬼之苦得生天上。阿難見此焰口餓鬼。身形羸瘦枯燋極丑。口中火然咽如針鋒。頭發蓬亂毛爪長利。又聞如是不順之語。甚大驚怖身毛皆豎。即從座起疾至佛所。五體投地頂禮佛足。身體戰栗而白佛言愿救我苦所以者何。我住靜處念所授法。見焰口餓鬼而語我言。汝過三日必當命盡生餓鬼中。我即問言云何令我得免斯苦。餓鬼答言。汝今若能施于百千那由他恒河沙數餓鬼。及百千婆羅門仙等種種飲食。汝得增壽。世尊我今云何能辦若干餓鬼仙人等食。  
　　爾時世尊告阿難言。汝今勿怖我有方便。令汝能施若干百千恒河沙餓鬼。及諸婆羅門仙等種種飲食。勿生憂惱。  
　　佛告阿難有陀羅尼。名曰無量威德自在光明殊勝妙力。若有誦此陀羅尼者。即能充足俱胝那由他百千恒河沙數餓鬼。及婆羅門仙等上妙飲食。如是等眾乃至一一。皆得摩伽陀國所用之斛七七斛食。阿難我于前世作婆羅門。于觀世音菩薩所。及世間自在威德如來所。受此陀羅尼故。能散施與無量餓鬼及諸仙等種種飲食。令諸餓鬼解脫苦身得生天上。阿難汝今受持。福德壽命皆得增長。爾時世尊即為阿難。說陀羅尼曰。  
　　那謨薩嚩怛他蘗多(引)嚩盧枳帝唵參婆啰參婆啰吽。  
　　佛告阿難。若有善男子善女人。欲求長壽福德增榮。速能滿足檀波羅蜜。每于晨朝及一切時悉無障礙。取一凈器盛以凈水。置少飯麨及諸餅食等。以右手加器。誦前陀羅尼滿七遍。然后稱四如來名號。  
　　曩謨婆誐嚩帝缽啰(二合)枳娘(二合)部(引)多啰怛曩(二合)怛他孽多也(此云多寶如來)  
　　由稱多寶如來名號加持故。能破一切諸鬼。多生已來慳吝惡業。即得福德圓滿。  
　　那謨婆誐嚩帝素嚕波(引)耶怛他誐哆野(此云南無妙色身如來)  
　　由稱妙色身如來名號加持故。能破諸鬼丑陋惡形。即得色相具足。  
　　曩謨婆誐嚩帝尾缽啰(二合)誐攞孽多怛啰(二合)也怛他孽多也(此云廣博身如來)  
　　由稱廣博身如來名號加持故。能令諸鬼咽喉寬大。所施之食恣意充飽。  
　　曩謨婆誐嚩帝阿(上)婆(去)孕迦啰也怛他蘗多也(此云離怖畏如來)  
　　由稱離怖畏如來名號加持故。能令諸鬼一切恐怖悉皆除滅離餓鬼趣。佛告阿難若族姓善男子等。既稱四如來名號加持已。彈指七遍。取于食器于凈地上。展臂瀉之。作此施已。于其四方有百千那由他恒河沙數餓鬼。前各有摩伽陀國七七斛食。受此食已悉皆飽滿。是諸鬼等悉舍鬼身生于天上。  
　　阿難若有比丘比丘尼優婆塞優婆夷。常以此密言及四如來名號。加持食施鬼。便能具足無量福德。則同供養百千俱胝如來功德等無差別。壽命延長增益色力善根具足。一切非人夜叉羅剎。諸惡鬼神不敢侵害。又能成就無量福德壽命。若欲施諸婆羅門仙等。以凈飲食滿盛一器。即以前密言加持二七遍。投于凈流水中。如是作已。即為以天仙美妙之食。供養百千俱胝恒河沙數婆羅門仙。彼諸仙人得加持食故。以密言威德。各各成就根本所愿諸善功德。各各同時發誓愿言。愿是食人令壽延長色力安樂。又令其人心所見聞正解清凈。具足成就梵天威德。行梵天行。又同供養百千恒河沙如來功德。一切冤仇不能侵害。若比丘比丘尼優婆塞優婆夷。若欲供養佛法僧寶。應以香華及凈飲食。以前密言加持二十一遍奉獻三寶。是善男子善女人。則成以天肴膳上味。奉獻供養滿十方界佛法僧寶。亦為贊嘆勸請隨喜功德。恒為諸佛憶念稱贊。諸天善神恒來擁護。即為滿足檀波羅蜜。阿難汝隨我語。如法修行廣宣流布。令諸眾生普得見聞獲無量福。是名救焰口餓鬼及苦眾生陀羅尼經。以是名字汝當奉持。一切大眾及阿難等。聞佛說已一心信受歡喜奉行。  

 上一部：乾隆大藏經·宋元入藏諸大小乘經·佛說除一切疾病陀羅尼經一卷  下一部：乾隆大藏經·宋元入藏諸大小乘經·瑜伽集要救阿難陀羅尼焰口軌儀經一卷 



  
乾隆大藏經·宋元入藏諸大小乘經·佛說救拔焰口餓鬼陀羅尼經 
  