  第0852部～佛說華積樓閣陀羅尼經一卷         
   
  
   宋元入藏諸大小乘經·第0852部   
佛說華積樓閣陀羅尼經一卷   
宋西天北印度三藏傳法大師施護奉詔譯      
 
 
　　 
 
佛說華積樓閣陀羅尼經  
　　如是我聞。一時世尊在阿耨達池無熱惱龍王宮。與大比丘眾四百五十人俱。復有師子游戲菩薩等大菩薩眾具足千人。一切皆得陀羅尼十地圓滿。得灌頂已位居補處。被大甲胄趣諸佛德。心不退轉名稱普聞。如是等菩薩摩訶薩。悉從他方而來集會。  
　　爾時師子游戲菩薩摩訶薩。從座而起偏袒右肩。詣世尊前右膝著地。合掌恭肅而白佛言。世尊如佛福蘊當云何得。又于如來作供養者。云何因果無量無邊。唯愿如來慈悲開示。作是說已凝心而住。  
　　爾時佛告師子游戲菩薩摩訶薩言。善哉善哉善男子。汝今問我如來福蘊云何而得。又于如來作供養者。云何因果無量無邊。汝當諦聽今為汝說。  
　　佛言善男子。如來有五法具足功德無量無邊。云何五法。所謂戒定慧解脫解脫知見。善男子如來具足如是五法無量功德。是故獲得福蘊無量無邊。善男子若于如來作供養者。當得涅槃若彼三乘隨其發心。各各所見而得涅槃。善男子若見如來應正等覺。以清凈心諦信歸命尊重稱贊。又以衣服臥具病緣醫藥。一切所須而供養者。所獲果報無量無邊。善男子若復如來般涅槃后。有得如來舍利如芥子等而供養者。所獲果報于一切中最。又復作種種福。若于如來舍利作供養者。其福最上。師子游戲。若復有人持于寶聚如妙高山等。布施供養聲聞及辟支佛。所獲果報。不如在家及出家菩薩發無上正等覺心。以一金錢布施供養。如來應正覺。以前方便善根。于后方便善根。百分不及一。千分不及一。百千分不及一。乃至算分數分譬喻分譬喻轉分。乃至算數譬喻所不能及。善男子又復如來住世百年千年。乃至百千年應化畢已。般涅槃后以佛舍利而起妙塔。若復有人于此塔所。以香泥涂地作曼拏羅。施設花鬘涂香燒香然燈志心供養。乃至持一花一燈以為供養。或持帚拂除去塵坌。或以一掬水用為灑凈。如是之人以志心故獲福無量。是人先世所有罪業當墮阿鼻地獄。以于塔所作供養故。先世罪報皆悉除滅。善男子若復有人。發一念心歸命于佛。又不中退復不輕慢。是人當來于百劫千劫乃至百千劫中。常感勝福生于人天不復墮落一切惡趣。  
　　善男子我今說此華積樓閣陀羅尼經。為欲利益安樂天上人間一切眾生故。善男子若復有人得此華積樓閣陀羅尼經。志心受持讀誦供養。又復演彼真實義趣廣為人說。是人永不墮一切惡趣。亦不生卑下種族。常生人天殊勝之處。諸根圓滿獲宿命通。具足種種甚深辯才。恒得值遇佛法僧寶。又得如來憶念覆護。得菩提心永不退轉。  
　　爾時世尊即說陀羅尼曰。  
　　怛儞也(二合)他(引一)馱啰尼馱啰尼(二)母儞(引)缽啰(二合)婆(引)娑嚩(二合)哩(引三)悉地(引)贊捺哩(二合引四)曩(引)他唧儞哩賀(二合引)哩(引五)阿(引)嚕(引)誐也(二合)嚩底(六)沒馱縛底(七)尾哩(引)烏迦致啰祖波誐帝(引八)帝(引)祖嚩底(九)尾舍(引)羅沒地達哩么(二合引)嚩婆(引)細(引十)阿乞叉(二合)野羯臘閉(二合引十一)羯臘波(二合)嚩底(十二)阿蜜哩(二合)哆羯臘閉(二合引十三)護哆(引)舍儞(引十四)帝(引)祖嚩底儞怛也(二合)三摩(引)呬帝(引十五)帝(引)祖嚩底底乞叉赧(三合)捺哩(二合)野沒地娑嚩(二合引)賀(引十六)  
　　善男子此陀羅尼。乃是十方無量無邊諸佛如來同共宣說。若復有人聞此陀羅尼經名字。發至誠心恭信供養。是人當來獲得無量無邊功德。又復若人持此陀羅尼。成先行已。于二月三月或八月。取白月八日起首。發至誠心于一晝夜中六時。念此陀羅尼及憶念諸佛如來。心不散亂。復以涂香妙花燒香然燈。種種供養心不間斷至十五日決定得見世尊。坐蓮華藏座說陀羅尼法。持誦之人應時獲得意愿圓滿。心垢悉除證宿命通。得諸禪定住四圣諦。解諸法義論及工巧事業。乃至臨命終時耳根不壞。悉能了別一切勝事。乃至或聞如來為說四圣諦等無漏。  
　　爾時世尊說是陀羅尼經已。師子游戲菩薩摩訶薩。及諸大菩薩大比丘眾。天人阿修羅乾闥婆等。聞佛所說。皆大歡喜禮佛而退。  

 上一部：乾隆大藏經·宋元入藏諸大小乘經·千轉大明陀羅尼經一卷  下一部：乾隆大藏經·宋元入藏諸大小乘經·佛說勝旛瓔珞陀羅尼經一卷 



  
乾隆大藏經·宋元入藏諸大小乘經·佛說華積樓閣陀羅尼經 
  