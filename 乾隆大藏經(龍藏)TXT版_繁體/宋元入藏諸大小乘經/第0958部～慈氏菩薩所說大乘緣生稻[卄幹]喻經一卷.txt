  第0958部～慈氏菩薩所說大乘緣生稻[卄/幹]喻經一卷         
   
  
   宋元入藏諸大小乘經·第0958部   
慈氏菩薩所說大乘緣生稻[卄/幹]喻經一卷   
唐三藏沙門大廣智不空譯      
 
 
　　 
 
慈氏菩薩所說大乘緣生稻[卄/幹]喻經  
　　如是我聞。一時婆伽梵。住王舍城鷲峰山中。與大苾芻僧千二百五十人俱。及大菩薩摩訶薩眾。爾時慧命舍利子。往至慈氏菩薩摩訶薩經行處。其慈氏菩薩與舍利子。俱坐盤石上。時慧命舍利子問慈氏菩薩摩訶薩言。今日世尊觀見稻[卄/幹]。告諸苾芻而說是語。汝等苾芻若見緣生即是見法。若見法即見佛。婆伽梵如是說已默然而住。如來所說是經當有何義。云何是緣生。云何是法。云何是佛。云何見緣生即見法。云何見法即見佛。說是語已。慈氏菩薩摩訶薩告舍利子言。薄伽梵常為苾芻說如此義。若見緣生即見法。若見法即見佛。緣生者所謂無明緣行。行緣識識緣名色。名色緣六處六處緣觸。觸緣受受緣愛。愛緣取取緣有。有緣生生緣老死。如來說此是為緣生。云何是法。如來略說八支圣道果得涅槃。是名為法。云何是佛。覺悟一切法故。以圣慧眼證于涅槃。見作菩提所學之法。是名為佛。云何見緣生。如來說此緣生常住。無人無我無眾生無壽命不顛倒。無生無作無為無對無礙。見自性寂靜即見法。若見如是種類常住。無人無我無眾生無壽命不顛倒。無生無對無礙是即見法。從此已后即見法身。得見如來現證正智。又問緣生者是何義。答言有因有緣。非無因緣名為緣生。而于此中如來略說緣生之相。由是因故能生是果。若如來出世及不出世。法性法住法位。順于緣生真如不顛倒如不異如真實不異。實不顛倒不錯謬為如是等。復次緣生者由二種因起。云何為二。一者系屬因。二者系屬緣。其緣生法應知二種。所謂外內外緣生者系屬因云何。所謂從種子生芽。從芽生葉。從葉生枝。從枝生莖。從莖生干。從干生花。從花生果。若無種子芽無從生。乃至無花果亦無所從生。有種故生芽乃至有花生果。其種不作是念。我能生芽。芽亦不作是念我從種生。乃至花亦不作是念我能生果。果亦不作是念我從花生。然有種子故生芽。乃至有花生果。如是外緣生應知系屬于因。云何外緣生系屬于緣。所謂六界和合緣生系屬于緣。云何六界地水火風空時和合緣生系屬于緣。云何地界水火風空時界。令種子攝持名為地界。令種子滋潤名為水界。令種子成就名為火界。令種子增長名為風界。令種子作無障礙名為空界。令種子變易名為時界。若無眾緣子不生芽。若不闕地界不闕水火風空時界。則一切和合種子生芽。其地界不作是念我能攝持種子。水界不作是念我能滋潤種子。火界不作是念我能成就種子。風界不作是念我能增長種子。空界不作是念我能令種子作無障礙。時界不作是念我能變易種子。其種子亦不作是念。我從眾緣而得生芽。然假如是緣種子生芽。其芽不自作不他作不二俱作。不自在天作。不時變易作。不自性生。不系屬作者無因得生。如是種子以地水火風空時和合故。而生此外緣生法。應知五種不常不斷不移轉。因少果多。相似相續不生異物。云何不常。種子芽異故。不即是種是芽。亦不以壞種而得生。芽實種壞故而生。以種壞芽生故名不常。云何不斷。先不壞種而生芽亦非不壞。如是種壞和合生牙名為不斷。不移轉者。種子芽為異故。因少果多者。種子少果實多。相似相續者。隨其植種收果亦爾。如是外緣生法五種應知。云何內緣生。有二種得生。云何為二種。一者系屬因二者系屬緣。內緣生法系屬于因云何。所謂無明緣行。乃至生緣老死。若無無明則無行。然有無明即有行。乃至有生緣老死得生。其無明不作是念我能生行。行不作是念我從無明生。乃至生不作是念我能生老死。然有無明即有行生。乃至有生即有老死生。如是內緣生法系屬于因。云何內緣生法系屬于緣。六界和合生。云何六界和合。所謂地水火風空識界。和合緣生系屬于緣。云何地界。令身聚合堅體名為地界。云何水界。令身作攝持名為水界。云何火界。令身中食飲成就名為火界。云何風界。令身中作出入息名為風界。云何空界。令身中成竅隙名為空界。云何識界。令轉名色如束蘆。五識相應有漏意識名為識界。若無六界則不成身。若不闕內地界。不闕水火風空識界。則一切和合能生其身。其地界不念我能令身聚合堅體。水界不念我能令身作攝持。火界不念我能令身中食飲成就。風界不念我能令身作出入息。空界不念我能令身中成竅隙。識界亦不作是念。我能轉名色猶如束蘆。其身亦不作是念。我被眾緣所生。然有如是眾緣而生其身。是地界無我無人無命無壽者無意生無儒童。無女無男無非男女無吾我。亦無余水火風空識界。亦無我無人無命無壽者無意生無儒童無女無男無非男女無吾我無余。云何無明。于此六界起一想合想常想堅想常恒想樂想靜想眾生想命想壽者想意生想儒童想吾我作者想。生如是種種無知名為無明。于如是有無明境界生貪瞋癡。于彼貪瞋癡生行。于彼事施設名為識。其識生四蘊。彼名色所依諸根。則六處三法和合名為觸。觸生受。受耽著故生愛。愛廣大故名為取。取復生有。業有作因生蘊。蘊熟故名老。蘊壞故名死。于愛迷惑貪著熱惱故名愁。追感往事言音哀戚名為嘆。五識身相應名為苦。意不悅故名憂。隨煩惱故名為惱。愚闇名無明。造作名為行。了別名為識。互相攝持名為名色。依處所故名為六處。觸境故名為觸。領納故名受。渴愛故名為愛。取著故名為取。取復生有故名為有。能生故名生。根熟故名老。滅壞故名死。哀戚故名愁。悵怏故名嘆。意不悅故名憂。逼迫身故名為苦。不稱情故名惱。不修真實行名邪行。無知名無明。有無明故種種造作。福近行行非福近行行不動近行行。起福近行行非福近行行者故名為識。是故名為無明緣行。起非福近行行非福近行行者亦即是識。是故名行緣識。起不動近行行不動近行行者亦是于識。是故名為識緣名色。名色增長作六處門。是故名為名色緣六處。六處身轉。是故名為六處緣觸。同類觸生同類受。是故觸緣受。于受差別耽著喜悅。是故名為受緣愛。愛耽著樂故愛不舍數數忻求。故名為愛緣取。如是營求復生有起業于身于語于意。是故名為取緣有。從業生五蘊轉。名為有緣生。從生蘊令熟壞滅。名生緣老死。如是名為十二緣生。迭互為因不常不造作。無思亦無緣生無盡法無離欲法無滅法。無始來流轉不間斷。隨轉如河駛流設使緣生不間斷隨轉如河駛流。是十二支緣生四支和合而作轉因。云何為四所謂無明愛業識。是識種子自性為因。業田自性為因。無明愛煩惱自性為因。業煩惱識能生種子。如是業識作種子田。愛識作種子。沃潤無明識令種子開發。其業不作是念我與識種子作田。愛不作是念我與識種子作沃潤。無明不作是念我令識種子開發。識種子亦不作是念我從眾緣而生。然實識種子安立業煩惱。以愛令沃潤。以無明土覆生名色芽。其名色芽不自作不他作不二俱作。不自在天作不時變易作。不從自性生不系屬因。無因亦不生。然復從父母和合時相應。及余緣相應相續生。是識種子于母腹中。名色芽生。于無主無我授法如幻相因緣不闕。從五種緣生眼識。云何五種眼緣色明虛空從彼生作意。眼識作依止色作所緣。光明以為照虛空作無礙從彼生作意以為審慮。若無眾緣眼識不生。若闕內眼處如是色光明虛空作意。則眼識不生。如是五緣不闕則一切和合能生眼識。其眼不作是念我與眼識作所依。其色不作是念我與眼識為所緣。光明不作是念我與眼識作照緣。虛空不作是念我與眼識為無礙緣。所生意不作是念我與眼識作審慮。又眼識不作是念我為眾多緣所生。然有眾多緣而生眼識。余四根者應如前知。實無有法。不從此世移轉至于彼。有業報施設因緣不闕故。譬如明鏡現其面像。其面像不移轉至于鏡中。而此鏡中有其面像。因緣不闕故。如是不從此滅至于余處。有業果感招因緣不闕故。譬如月輪去地四萬由旬。于全器中而有少水則現月像。而實不從彼謝至于全器少水中現。然有眾緣和合影現如是。不從此滅生于余處。有業報相感因緣不闕故。譬如無薪火則不生。有薪則火生。業煩惱所生識種子。從彼生處相續名色芽轉。如是無主無我法無所攝法。互為因緣如幻相。自性法因緣不闕。內緣生法五種應知。不常不斷不移轉因少果多相似相續生。云何不常。從此邊蘊死于余處邊蘊生。非即死邊蘊是彼生邊蘊。然死邊蘊滅于彼生邊蘊起。是故不常。云何不斷。不先滅于死邊蘊。而起生邊蘊。亦非不滅于死邊蘊。即于彼時而生中有蘊。如秤不低昂名為不斷。云何不移轉。然于異類轉先名不移轉。云何因少果多。于此身作少善惡業。于來生身多受善惡報。云何相似相續。猶如現受身作業即于來生受報。若是此緣生法。如實以正慧眼。長時修無人、無我、不顛倒、不生不滅、無作無為、無礙、無所緣、寂靜無畏、無奪無盡，如幻自性空寂不堅如痛如癰，質礙無常性、苦性、空性、無我性。則前際不流轉。謂我于過去為曾有耶。誰為我過去曾為有耶。我于過去云何有耶。復于后際流轉。謂我于未來當有耶。誰謂我未來當有耶。我于未來當云何有耶。我于未來不有耶。誰謂我于未來不有耶。我于未來云何不有耶。復于中際不流轉。我于今有耶。誰謂我今有耶。云何謂我今有耶。此有情于此歿復往何處。所有沙門婆羅門世間中異見。所謂我見系眾生見系壽者系諸見系希望吉祥系。若以正見相應于此時。悉斷諸結證得遍知。如斷多羅樹。無所有性入于勝義。于諸趣長時悟不生不滅。得成就忍廣作無邊利樂有情事。若有善男子善女人。于此經中若須臾頃。審諦觀察緣生義理者。即能頓滅無始時來極重業障。廣集福德智慧通達。永斷耶見說法無畏。大德舍利子婆伽梵。與彼善男子善女人。授無上等覺大菩提記。具壽舍利子并天龍藥叉彥達嚩阿蘇啰蘗嚕拏緊那啰摩護啰誐人。及非人。聞慈氏菩薩說是經已。心大忻悅深生隨喜從此而起禮慈氏菩薩足歡喜奉行。  

 上一部：乾隆大藏經·宋元入藏諸大小乘經·佛說雨寶陀羅尼經一卷  下一部：乾隆大藏經·宋元入藏諸大小乘經·佛說除蓋障菩薩所問經二十卷 



  
乾隆大藏經·宋元入藏諸大小乘經·慈氏菩薩所說大乘緣生稻[卄/幹]喻經 
  