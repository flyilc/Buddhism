  第0878部～迦葉仙人說醫女人經一卷         
   
  
   宋元入藏諸大小乘經·第0878部   
迦葉仙人說醫女人經一卷   
宋朝散大夫試光祿卿明教大師法賢奉詔譯      
 
 
　　 
 
迦葉仙人說醫女人經  
　　爾時喏嚩迦仙人忽作是念。世間眾生皆從女人而生其身。而彼女人從初懷孕至滿十月。或復延胎至十二月方始產生。或于中間有其病患。于病患時極受苦痛。我今方便請問于師。稟受方藥與作救療。作是念已。即詣于師迦葉仙人。伸師資禮而作問言。大師迦葉是大智者。我今欲有所問愿垂聽許。迦葉仙言。恣汝所問。時喏嚩迦仙人白言。女人懷孕期當十月或十二月。日滿方生。云何中間有諸病患逐致胎藏轉動不安。或有損者苦惱無量。我師大智愿為宣說救療如是病苦方藥。作是問已。聽受而住。  
　　爾時迦葉仙人。告喏嚩迦仙言。女人懷孕不知保護。遂使胎藏得不安隱。我今為汝略說隨月保護之藥。懷孕之人。第一月內胎藏不安者當。用栴檀香蓮華優缽羅花入水。同研后入乳汁乳糖同煎。溫服此藥能令初懷孕者。無諸損惱而得安樂。  
　　復次告喏嚩迦仙言。女人懷孕于第二月胎藏不安者。當用青色憂缽羅花。俱母那花根。菱角仁羯細嚕迦等藥。諸藥等分。搗篩為粖用乳汁煎候冷。服之此藥能令胎藏。不損疼痛止息晝夜安隱。  
　　復次女人懷孕至第三月胎藏不安者。當用迦俱[日*(匕/示)*(入/米)]藥叱啰迦俱[口*(匕/示)*(入/米)]藥及蓖麻根等諸藥。等分以水相和研令極細。又入乳汁同煎令熟。后入乳糖及蜜。相和冷服。此藥能安。胎藏止息。疼痛若有患者服之安樂。  
　　復次女人懷孕至第四月胎藏不安者。當用蒺蔾草根并枝葉等。憂缽羅花并及莖[卄/幹]等分用之。以水相和研令極細。復用乳汁同煎令熟。候冷服之。此藥能安胎藏止息疼痛。患者服之而得安樂。  
　　復次女人懷孕至第五月胎藏不安者。當用瓠子根及憂缽羅花。各用等分搗篩令細。后入蒲萄汁乳汁乳糖同煎候冷服之。此藥能安胎藏止息疼痛。患者服之而得安樂。  
　　復次女人懷孕至第六月胎藏不安者。當用閉阿羅藥子摩地迦羅惹藥薩訖多嚩藥各用等分。以水相和研令極細。復入乳汁同煎。后入乳糖及蜜。候冷服之。此藥能安胎藏止息疼痛。患者服之而得安樂。  
　　復次女人懷孕至第七月胎藏不安者。當用蒺[卄/梨]草枝葉并根。搗篩為粖。用乳糖及蜜為丸。用肉汁服之。復以肉汁飱飯食之。或食菉豆粥飯。此藥及飯能安胎藏。患者服食而得安樂。  
　　復次女人懷孕至第八月胎藏不安者。當用三[牟*含]誐藥蓮花青憂缽羅花蒺[卄/梨]草各等分以冷水相和研令極細。后入乳汁及糖蜜等同煎。候冷服之。此藥能安胎藏止息疼痛。患者服之而得安樂。  
　　復次女人懷孕至第九月胎藏不安者。當用蓖麻根迦俱[口*(匕/示)*(入/米)]藥舍羅缽赧尼藥沒哩賀底藥。各等分以冷水相和研令極細。入乳汁同煎。候冷服之。此藥能安胎藏止息疼痛。患者服之而得安樂。  
　　復次女人懷孕至第十月胎藏不安者。當用菉豆憂缽羅花。等分以水相和研令極細。復入乳糖及蜜并乳汁同煎。候冷服之。此藥能安胎藏止息疼痛。患者服之而得安樂。  
　　復次女人懷孕延胎十一月胎藏不安者。當用青憂缽羅花娑路剛藥蓮花并莖。等分以冷水相和研令極細。后入乳汁乳糖同煎。候冷服之。此藥能安胎藏止息疼痛。患者服之而得安樂。  
　　復次女人懷孕延至第十二月胎藏不安者。當用迦俱[口*(匕/示)*(入/米)]藥叱啰迦俱[口*(匕/示)*(入/米)]藥甘草憂缽羅花。各等分搗篩令細。以水同研。后入乳汁相和煎熟。候冷服之。此藥能安胎藏止息疼痛。患者服之而得安樂。  
　　爾時喏嚩迦仙人。聞師說是女人懷孕保養法已。歡喜信受作禮而退。  

 上一部：乾隆大藏經·宋元入藏諸大小乘經·啰嚩拏說救療小兒疾病經一卷  下一部：乾隆大藏經·宋元入藏諸大小乘經·佛說俱枳羅陀羅尼經一卷 



  
乾隆大藏經·宋元入藏諸大小乘經·迦葉仙人說醫女人經 
  