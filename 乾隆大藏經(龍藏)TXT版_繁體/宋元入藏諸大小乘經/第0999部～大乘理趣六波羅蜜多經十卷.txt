  第0999部～大乘理趣六波羅蜜多經十卷         
   
  
   宋元入藏諸大小乘經·第0999部   
大乘理趣六波羅蜜多經十卷   
唐罽賓國三藏般若奉詔譯      
 
 
　　 
 
大乘理趣六波羅蜜多經序 
唐代宗皇帝制  
　　大樸既散有為遂作。名利牽乎代。巧智喪乎真。愛惡攻其性情。因緣豎其染習。內則百慮無節。外則六根競誘。天理滅而莫知。道源迷而忘返。淪溺苦海劫盡還初。惟至人了萬物之宗。趣三界之表。廓獨立而不改。遍諸有而常然。故能開導群疑濟拔流品。六波羅蜜經者。眾法之津梁。度門之圓極也。昔日月燈明如來為菩薩說。歷劫曠遠真偈寂寥。文殊師利往于耆阇會中。嘗與彌勒菩薩語及斯事。成一切種智。會無量義因。唯佛能知唯佛能說。教必有主其在茲乎。是以釋迦如來。為法而出俟時而現。三身不異故處代而常離。萬行無修故隨方而自在。運慈悲之力開護攝之門。因其六塵示之六度。導于法分令證法身。結習紛綸乘理而悟。是真般若之旨也。故有慈氏善問大音贊言。天垂寶花云集仙蓋。甘露流液光明燭幽。使迷方淺深皆得自然之慧。恒沙億眾能通般若之智。嘗試論之先儒有言。誠者自成而道自導也。夫誠己于內。則不勉而中不思而得。誠物于外。則不言而應不為而成。其內者證法之身。其外者大悲之力。德產之致也密化育之功也。大春風發吹萬類咸滋。旭日升晝群陰盡釋。乾坤易簡之道是則大同。神明幽贊之情孰云區別。殊涂一至其理固然。  
　　朕虔奉丕圖保又蒸庶。思建皇極以升大猷。遐想靈蹤期于協契。而舍城妙說久秘梵文。徒懷瀉瓶未啟遺夾。微言不昧將或起予。于是罽賓沙門般若受旨宣揚。光宅寺沙門利言為之翻譯。時大德則有資圣寺道液。醴泉寺超悟。慈恩寺應真。莊嚴寺圓照。光宅寺道岸。西明寺圓照。章敬寺辯空西明寺良秀等法門領袖人中龍象。證明正義輝潤玄文。知釋迦之寶城。識眾尊之滿字。以貞元四年歲次戊辰十一月二十八日。于西明寺譯成上進。凡一部十卷。龍神翼衛如從金口之傳。梵眾護持無異毫光之現。  
　　朕齋心滌慮仰味宗源。聞所未聞實為希有。然以汲引之旨流布為先。庶憑真筌永濟浮俗。聊因暇日三復斯經。雖法海甚深而波流不讓。舉其梗概照悟將來。  
大乘理趣六波羅蜜多經卷第一 
歸依三寶品第一  
　　如是我聞。一時薄伽梵。在王舍大城迦蘭多迦竹林精舍。時與眾多菩薩摩訶薩。住不退轉位階十地。十波羅蜜多悉已圓滿。復有眾多諸大苾芻。皆阿羅漢諸漏已盡無復煩惱。逮得已利心善解脫慧善解脫。復有阿僧企耶諸有情等。皆發阿耨多羅三藐三菩提心。  
　　爾時慈氏菩薩摩訶薩。于此會中而作是念。此會眾中諸有情類。貧窮孤露無所依怙。流轉生死沉溺愛河。欲達彼岸為聞法故。愿見世尊求一切智無有力能。爾時慈氏菩薩。為欲咨問甚深義趣。一切有情云何發菩提心求佛決定三無數劫無有疲倦。今佛世尊意趣難解廣大甚深。文句巧妙具足圓滿。記別有情因果差別。希求速疾無上菩提。于是彌勒菩薩摩訶薩發如是心。即從座起整理衣服。善調六根身口意業皆悉寂靜。然其六根百福所生妙相莊嚴八十種好。三無數劫之所圓滿。摩訶般若波羅蜜多等百千萬日光明相莊嚴其身。一切有情瞻仰無厭。近無等等佛果菩提。以如是身往詣佛所。五體投地禮佛雙足。又以無量功德莊嚴之手。如新生蓮華合掌恭敬而白佛言。如來世尊于一念中。能知一切有情過去未來現在之心。或有有情因咨問時獲清凈心。或有有情受記之時。獲須陀洹果乃至阿羅漢果辟支佛果。或得阿耨多羅三藐三菩提記。為此義故仰咨如來。惟愿世尊分別解說。世尊今為三世有情所依之主。或有有情行大乘行其心柔和。唯愿世尊慈悲愍念。獲甘露法不獨受用而同其味。云何令諸有情趣大涅槃安隱正路。此等有情當作何事。于一切智得不退轉。云何圓滿檀波羅蜜乃至般若波羅蜜多。又此般若波羅蜜多。與前五種波羅蜜多而為其母。云何修習而能圓滿。又此大愿云何顯發。又諸有情云何修習涅槃彼岸。唯愿世尊分別解說。為欲利益安樂一切有情令得歡喜。  
　　爾時薄伽梵贊慈氏菩薩摩訶薩言。善哉善哉善男子。汝今乃能利益安樂一切有情問是深義。勸諸有情修善業故。常為有情勤修習故。汝今一心廣為有情。頓絕羈鎖勤求法故。汝今以此大慈悲心。于三阿僧企耶。圓滿六種波羅蜜多大海法故。汝今已近菩提道場涅槃岸故。猶如明星沒已旭日便照。汝今亦爾當作佛日。汝今諦聽善思念之。我今為汝具足分別甚深之義。如有智人能善思惟。觀察生死險道之中。莫能過于無所依怙。譬如大海舟船而無商主。其中有情多所漂溺。涌浪洄澓破壞沉沒。種種諸難常有憂患。求于吉祥無上船師以為依怙。又諸有情于生死中常多恐懼。所以求于力勢之人而為恃怙。不被怨賊之所侵害。縱彼怨賊有大狂力。為此之人依附王者。而彼怨賊必無更能作損害者。又彼怨賊既見力勢。永舍怨心順從正化。一切有情亦復如是。各作是念誰能與我作歸依處。除其衰患令得安樂。于此三界五道之中。天龍藥叉阿蘇羅迦嚕啰健達婆緊捺羅摩怙洛迦人非人等諸眾之中。而求覓之無有能為作歸依者。所以者何彼諸天等。自未能免生死羈鎖。煩惱系縛流轉三界。無量無邊眾苦吞啖諸怖畏事。以貪欲網之所纏縛。況能為我作歸依處。又諸天等常被甲胄斗戰之具。心懷怖畏彼阿蘇羅。而況于人及余諸趣。以是觀察三界六道。無有堪能拔濟我者。以是應當歸依佛法僧。除佛法僧更無有能救護我者。一切有情若欲求于阿耨多羅三藐三菩提涅槃樂者。應當歸依佛法僧寶。以是因緣令諸有情歸佛法僧。爾時慈氏菩薩摩訶薩。白佛言世尊云何名為佛法僧寶。云何歸依。佛告慈氏言。佛寶者則有二種。一者佛身二者佛德。言佛身者所謂如來應正遍知明行足善逝世間解無上士調御丈夫天人師佛世尊。已于過去無量無邊阿僧祇劫。不惜身命勤修六度萬行圓滿。菩提樹下坐金剛座。降伏魔軍斷諸結賊。獲一切智成等正覺。具足如是諸妙功德號之為佛。言佛德者即佛身中。具足十力四無所畏十八不共法。大慈大悲大喜大舍。三解脫門三示導六神通。隨心三摩地四智二智。離于知境斷煩惱障及所知障。離諸習氣。無功用道起如如化。若遠若近游止自在無有障礙。于一芥子能納無量諸妙高山。如是功德無量無邊。諸佛如來悉皆具足。又從一劫至無量劫。壽命自在無能損減。于神境通往來變現。無有障礙隨意自在。諸佛世尊之所經行城邑聚落。先放微妙金色光明照曜其處。其中眾生遇斯光者。身病心病皆得除愈。心火滅已身得清涼。僂者能申跛者能行。盲者得視聾者能聽啞者能言。其心亂者便復本心。鬼魅癲狂魍魎所持悉皆除愈。裸者得衣憍慢心者而得謙下。憂惱者心安隱失道者得正路。饑渴者得飲食囚系者得解脫恐怖者得無畏。丘陵坑坎山澗堆阜。皆悉平正猶如抵掌。門第卑小自然高大。衢路隘狹并皆寬廣。市肆廛里自然開豁。穢惡不凈應時香潔。荊棘毒刺瓦礫沙石悉皆不現。日光晃曜而無炎毒。香風和暢無諸塵坌。白鶴孔雀鸚鵡舍利迦陵頻伽。拘枳羅拘那羅命命等鳥。其聲美妙出和雅音。象馬牛羊水牛[(犛-廠)-未+牙]牛犎牛竹牛。各出本音其聲微妙。箜篌簫笛琴瑟鼓吹。如是樂器不鼓自鳴。及余種種巧妙希奇。諸神通事悉皆變現。如是種種諸希有事。日日各異轉加殊勝。皆是如來威神之力。若有眾生疑佛世尊及佛功德有一異者當作是說佛與功德不一不異。譬如燃燈膏炷與明不一不異。離于膏炷無別燈明。若言燈明離膏炷者。明所及處悉應焚爇佛身功德亦復如是。此微妙身是佛功德無漏法身。自他受用平等所依。然此佛身亦非是體。離是體外無別法身。若是體者同于外物有四大相。故知非相亦非無相。若非相者同大虛空。同太虛者性即是常無方便過。自性清凈無染無著。甚深無量無有變易。難解難如微妙寂靜。具無邊際真常功德絕諸戲論。唯佛證知非余所及。亦非譬喻之所校量。慈氏當知如此身者。即是過去未來現在殑伽沙等。諸佛世尊法身之相。佛報身者謂諸如來三無數劫。修集無量福慧資糧。所起無邊真實功德。常住不變諸根相好。智慧光明周遍法界。皆從出世無漏善根之所生故。不可思議超過世智。純熟有情為現茲相。演無盡法廣利無邊。慈氏當知此即如來報身圓滿。言化身者為彼有情隨所應化故。現無量阿僧企耶諸化佛身。其所化身或于地獄以現其身。度彼有情令離眾苦。導以正法令發勝心。便生人天受勝快樂。于佛法中深生信樂。得佛法分獲圣道果。或生鬼趣化彼有情。令離饑渴種種逼迫。化以正法使發勝心。便生人天受諸快樂。深入佛法得圣道果。或化傍生在于彼趣。或作迦嚕啰身或作龍身。或作師子象馬熊羆。虎豹豺狼野干狐兔。蚖蛇蝮蝎魚鱉黿鼉。白鶴孔雀鳳凰鴛鴦。鸚鵡舍利種種之身。令諸有情離相殘害慈心相向。能離種種諸怖畏事。示以正法令深信樂歸佛法僧。得生人天獲諸快樂。得佛法分證圣道果。或化有情于余國土。或日月光所不能照。如是種種無佛法處建立正法。令諸有情歸佛法僧。剃除須發受佛禁戒。而作苾芻及苾芻尼。或作鄔波索迦鄔波斯迦。建立僧坊護持正法。安立無量無數有情。置于人天涅槃彼岸而得果證。或生天趣化彼有情。令離五欲心無染著。導以正法發菩提心。歸佛法僧深入正法。置于涅槃解脫果證。或生人趣現處王宮生釋種家。以巧方便化諸有情。斷除三界煩惱憂患生老病死。故現受生踰城出家。菩提樹下取吉祥草。坐于道場處金剛座。降伏魔軍成等正覺。為化有情轉正法輪。放大光明周遍一切照曜世間。自利利他悉皆圓滿。或現寂靜入大涅槃。是即名為佛化身也。如是種種善巧方便無量無邊。皆是如來自在神力。此即三身體無異相。  
　　爾時薄伽梵告慈氏菩薩摩訶薩言。善男子于意云何。若有善男子善女人歸依佛者。當歸依諸佛清凈法身。若欲求于佛法身者。當作如是發大誓愿。愿我及彼一切有情。當得如是功德法身。云何乃令發如是愿。為佛應身剎那遷變。化身佛者疾入涅槃。功德法身湛然常住。以是歸依清凈法身。歸法身者即是歸依過去未來現在諸佛。若我舍于眾生取涅槃者。即同受于地獄諸苦。若與有情同解脫者。雖處地獄無異涅槃。以是因緣令諸眾生。歸佛法身證涅槃樂。究竟如如體無增減。如是法身是真安樂。是故但令歸佛法身。復次慈氏云何名為清凈法寶。言法寶者亦有三種。云何為三。第一法寶所謂涅槃甘露解脫。常樂我凈而為體性。能盡一切生老病死憂悲苦惱。云何生苦。謂依父母牉合之時。不凈種子處母胎中。業力風持時經九月。住居黑闇無有光明。生熟藏間污穢不凈。八萬戶蟲之所和雜。出息入息隨母而行。口不能言眼不得視。饑渴寒熱種種諸苦逼切身心。如是諸苦無量無邊。令諸眾生不得自在故名生苦。雖受此苦而有一德。一切怨家所不能見。亦不能說是非過惡。無比涅槃安樂法中無如是苦。云何老苦。所謂眾生從少至老時節代謝。所有充實悉皆損減。筋力衰朽行止戰掉發白面皺。眼耳昏暗牙齒疏缺。顏貌丑陋身相傴僂人所惡賤。所有言教隨說廢忘。而以此身為其重擔。譬如然燈膏油既盡。不久將滅老亦如是。壯膏既盡不久將死。又如蘇莫遮帽覆人面首。令諸有情見即戲弄。老蘇莫遮亦復如是。從一城邑至一城邑。一切眾生被衰老帽見皆戲弄。以是因緣老為大苦。除非死至無藥能治。雖受老苦而不厭之。祈禱神祇恒愿長壽。無比涅槃安樂法中無此老苦。云何病苦。所謂地水火風互相違害。種種諸苦來集其身。一切眾生無問老少皆共有之。安樂適身勝妙五欲金銀珍寶家族眷屬悉皆舍離。所有教詔男女親戚皆不承順。一切怨家詐來親附。如此病苦皆不愿求。以是當知病為大苦。安樂涅槃無比法中。清凈寂然無斯病苦。復次慈氏云何死苦。所謂眾生氣絕識滅無所覺知。一切苦中莫過死苦。生老病苦五趣之中有無不定。此死苦者皆共有之。譬如貧苦能卻榮華。如怨憎苦能卻親愛。死苦若至不揀老少。愚智貴賤一切盡卻。舍此身已入幽闇處。衣服臥具一切財寶莫能用之。裸露而行復無伴侶貨財不免披訴無地。咄哉無常能作斯害。甚大鄙惡不揀怨親。三界眾生無能免離。皆被死伐何能救之。設轉輪王那羅延力皆被擒獲。當知死苦無量無邊。以是觀之死為大苦。解脫涅槃無比法中。寂靜安樂無茲死苦。譬如有人瀑河漂溺。登陟高山得免怖畏。眾生亦爾常為一切生死瀑河之所漂溺。登涅槃山離生死畏。亦如天雨能除毒熱塵穢等障。人民安樂身意清涼。百卉滋茂成就果實。如來法雨亦復如是。能除一切煩惱毒熱。眾生安樂解脫清涼。滋長一切白凈善種。成就果實令得涅槃。以是因緣諸佛世尊。舍無常身證涅槃樂。爾時世尊欲重宣此義。而說偈言 
。  
　　如來妙體即法身　　清凈解脫同真諦 
　　如日與光不相離　　如來功德即涅槃 
　　真我與佛無差別　　一切有情所歸趣 
　　生死涅槃等無二　　其性不壞無造作 
　　垢凈如如性不異　　唯佛世尊獨能了 
　　眾生悉有如來藏　　三寶于是現世間 
　　一切有情入佛智　　以性清凈無別故 
　　佛與眾生性不異　　凡夫見異圣無差 
　　一切眾生本清凈　　三世如來同演說 
　　其性垢凈本無二　　眾生與佛無差別 
　　空遍十方無分別　　心性平等亦復然 
　　譬如一切眾生界　　遍在虛空受生滅 
　　諸根生滅亦如是　　處在無為界亦然 
　　譬如虛空火不燒　　生死不壞無為性 
　　地水風輪轉相依　　虛空無有所依相 
　　蘊處界三亦復然　　恒住業種煩惱性 
　　彼業煩惱住何處　　常居妄想無明源 
　　妄想之心何所居　　恒在無為凈心性 
　　蘊處界三假施設　　一切法性本無住 
　　業惑相持如地水　　妄想轉動猶如風 
　　心性本凈如虛空　　妄想依空無所有 
　　煩惱業苦從妄起　　業苦還為煩惱因 
　　惑業循環無定居　　無因無緣無所會 
　　無生無滅性空寂　　本體光明智清凈 
　　自性無生無變異　　煩惱無明垢所覆 
　　亦如翳眼見二月　　眾生二執亦復然 
　　煩惱猶如眾蜜蜂　　其蜜即喻如來藏 
　　此蜜眾蜂共圍繞　　智者護身能取蜜 
　　無相六度為方便　　而能證彼法界身 
　　譬如五谷[禾*會]未除　　不堪與人充美膳 
　　菩薩煩惱糠未遣　　不能施人甘露飯 
　　行人遺寶落穢處　　設經萬歲無損污 
　　天眼見寶知所在　　收取洗拭隨意用 
　　佛見眾生性無二　　為欲滌除煩惱穢 
　　大乘甘露而為水　　滌盡塵勞佛性現 
　　譬如新生五谷芽　　說米有無未決定 
　　佛性不離有無中　　唯佛自證方明了 
　　法寶自性恒清凈　　諸佛世尊如是說 
　　客塵煩惱之所覆　　如云能翳日光明 
　　無垢法寶眾德備　　常樂我凈悉圓滿 
　　法性清凈云何求　　無分別智而能證 
　　譬如池水凈無垢　　其中蓮花妙無染 
　　如月蝕已重光明　　亦如皎日出云翳 
　　無垢功德遍莊嚴　　滌除煩惱光明現  
　　佛告慈氏當知第一法寶。即是摩訶般若解脫法身。  
　　復次慈氏應知第二法寶者。謂即戒定智慧諸妙功德。所謂三十七菩提分法。謂四念住四正斷四神足五根五力七覺分八圣道。此三十七法與前清凈法寶而為方便。云何方便。以修此法而能證彼清凈法身。當知此即第二法寶。  
　　復次慈氏云何名為第三法寶。所謂過去無量殑伽沙諸佛世尊所說正法。我今亦當作如是說。所謂八萬四千諸妙法蘊。調伏純熟有緣眾生。而令阿難陀等諸大弟子。一聞于耳皆悉憶持。攝為五分。一素咀纜二毗奈耶三阿毗達磨四般若波羅蜜多五陀羅尼門。此五種藏教化有情。隨所應度而為說之。若彼有情樂處山林。常居閑寂修靜慮者。而為彼說素咀纜藏。若彼有情樂習威儀。護持正法一味和合令得久住。而為彼說毗奈耶藏。若彼有情樂說正法分別性相。循環研核究竟甚深。而為彼說阿毗達磨藏。若彼有情樂習大乘真實智慧。離于我法執著分別。而為彼說般若波羅蜜多藏。若彼有情不能受持契經調伏對法般若。或復有情造諸惡業四重八重五無間罪謗方等經一闡提等種種重罪。使得銷滅速疾解脫頓悟涅槃。而為彼說諸陀羅尼藏。此五法藏譬如乳酪生酥熟酥及妙醍醐。契經如乳調伏如酪。對法教者如彼生酥。大乘般若猶如熟酥。總持門者譬如醍醐。醍醐之味乳酪酥中微妙第一能除諸病。令諸有情身心安樂。總持門者契經等中最為第一。能除重罪令諸眾生解脫生死。速證涅槃安樂法身。  
　　復次慈氏我滅度后。令阿難陀受持所說素咀纜藏。其鄔波離受持所說毗奈耶藏。迦多衍那受持所說阿毗達磨藏。曼殊室利菩薩。受持所說大乘般若波羅蜜多。其金剛手菩薩。受持所說甚深微妙諸總持門。如是教門能除有情生死煩惱長夜黑闇。速能出離證解脫果。譬如明燈能除暗暝使得見道。佛亦如是然智慧炬能照有情十不善闇使見善道設彼有情慳吝財寶。聞此法已便能惠施一切貧窮。若有惡業眾生。聞此法已舍惡修善。若嗔恚者便能忍辱。懈惰有情聞已精進。散亂眾生聞已寂靜。愚癡有情聞是法已便發智慧。得智慧已悉能回心修種種善。又諸有情聞此法已。閉惡趣門開涅槃路。猶如甘露證解脫果。當知此即第三法寶。是三法寶一切眾生應當歸依無為法寶。一切法中最尊最勝莫過無為。何以故以于生死大苦海中能為船筏。能作有情甘露良藥。又是殑伽沙等諸佛菩薩。三無數劫六度萬行所證之果。如是妙法功德圓滿。以是歸依無為法寶。若有眾生受持經者當發是愿。愿我歸依如是法寶。歸是法已愿令五道一切眾生。亦發是愿我今歸依。亦令有情安住于此功德法中。引至涅槃真實寶所。慈氏當知此即名為第三法寶。  
　　復次慈氏云何名為真實僧寶。言僧寶者亦有三種。一者第一義僧。所謂諸佛圣僧如法而住。不可睹見不可捉持不可破壞。無能燒害不可思議。一切眾生良祐福田。雖為福田無所受取。諸功德法常不變易。如是名為第一義僧。  
　　第二圣僧者。謂須陀洹向須陀洹果。斯陀含向斯陀含果。阿那含向阿那含果。阿羅漢向阿羅漢果。辟支佛向辟支佛果。八大人覺三賢十圣。如是名為第二僧寶。  
　　第三福田僧者。所謂苾芻苾芻尼等。受持禁戒多聞智慧猶天意樹能蔭眾生。又如曠野磧中渴乏須水。遇天甘雨霈然洪霔應時充足。又如大海一切眾寶皆出其中。福田僧寶亦復如是。能與有情安隱快樂。又此僧寶清凈無染。能滅眾生貪嗔癡闇。如十五日夜滿月光明。一切有情無不瞻仰。亦如摩尼寶珠能滿有情一切善愿。如是名為第三僧寶。是三僧寶一切有情云何歸依。應作是說當令歸依第一義諦無為僧寶。所以者何以是無為常住僧故。而此僧寶無漏無為。不變不異自證之法。歸依如是無漏僧寶。能滅有情一切苦故。復愿有情當獲如是無漏功德。得此法已演三乘法度脫有情。我所歸依佛法僧寶。不為怖畏三惡道苦。亦不愿樂生于人天。誓救有情出生死苦。是則名為歸依僧寶。  
　　復次慈氏若有眾生。歸依三寶應發是心。我今此身已生人趣。得離八難難得能得。以善方便當習一切勝妙之法。若我違于如是上愿。不求善法則為自欺。亦如有人乘船入海。至于寶所空手而歸。如是歸依佛法僧寶脫苦方便。若不歸依后悔何及。既知是已當須勉勵。精勤修習速愿成就。善法既成過去罪愆。應當懺悔使令除滅。復作是說我從無始生死已來。身口意業所作眾罪無量無邊。皆從虛妄顛倒心起。而于父母和上師長佛法僧寶尊重之境。所作諸罪今皆懺悔。復為二事造作諸罪。極重惡業如妙高山。云何為二一者親愛二者怨嫌。若于生死急難之中而彼二類怨親有情。而于我身不能利益。應作如是遍觀察之。彼與我身悉歸磨滅。而我云何乃作斯罪。又于十方世界一切有情造諸善業。及學無學獨覺聲聞。佛及弟子一切賢圣我皆隨喜。復次于無始際生死輪轉。受五趣身無量怨親。于我未曾獲得毫厘利益之事。現在未來亦不可得。我于無始為彼怨親。所作諸罪我愿自受。誓不擾他一切眾生。若我重患之時求親愛人。慈心瞻省扶侍我身。摩抆沐浴供給飲食。病瘦醫藥種種相資。雖則如斯而于我身病苦之中無相代者。況于未來而能救我生死大苦。而我此身于現世中無依無怙。何況未來。我身既然有情亦爾自我及他皆無恃怙。是故歸依真實三寶。何以故以常住故。譬如有智之人于險難中。求有力者以為救護。眾生亦爾生死險難。歸依三寶以為其主。方能越渡生死大河。我若得已亦為其主。覆護一切苦難眾生。能發如是大誓愿者。得大信心而于佛前。長跪合掌偏露右肩。作是歸依佛法僧寶。譬如世間貧賤之人。一切有情見皆輕蔑。策役驅使種種呵罵。陵辱其身既被輕賤。遂求尊貴有力之人以為其主。便能免離種種欺辱。有情亦爾或生惡趣及在人中。恒被諸苦逼迫其身。為求免離歸依三寶。如是諸苦悉得解脫。歸依三寶已復發是愿。愿我救護一切眾生。渡生死海到涅槃岸。如大商主導諸商人。度大曠野沙磧險路至無畏處。三寶導師亦復如是。導引有情度空曠處生死長夜。至大涅槃得無所畏。慈氏當知發心修行大乘行者。應作如是歸依三寶。  
大乘理趣六波羅蜜多經卷第二 
陀羅尼護持國界品第二  
　　爾時世尊欲說甚深理趣決定了義菩薩摩訶薩六波羅蜜多。時即于東方有大光明。金色晃耀照王舍大城迦蘭多竹林精舍。乃至三千大千世界皆作金色。而此世界所有諸天。護世四王釋提桓因。乃至他化自在天王大梵天王。及日月星辰末尼燈燭。所有光明皆不能及。除佛世尊及彼灌頂受職菩薩二種光已。余一切光皆悉映弊無復顯現。又此三千大千世界。日月威光所不照處。如是日月有大威德有大光明。不能照彼幽瞑眾生。由佛光明令彼有情各得相見。此諸世界所有宮殿。屋舍墻壁山林草木。種種諸物亦不能障如是光明。所有諸山香山寶山黑山雪山。及妙高山鐵圍山大鐵圍山。目真鄰陀山摩訶目真鄰陀山。如是等山遇斯光已。影透內外無所障礙。下至阿鼻地獄上至非想非非想天。悉亦蒙光靡不照耀。如是三千大千世界所有諸光。合成一光而無二相。其中眾生遇斯光者。罪垢煩惱皆得銷除。身心安樂各作是念。我等蒙光得是安樂。爾時會中忽然而有六十俱胝七寶蓮華。猶如車輪從地涌出。香氣芬馥其色美妙。種種雜色令人樂見。其一一華復有無量無邊百千萬葉。其眾會上虛空之中。自然而有微妙寶蓋珠網交絡遍覆大眾。如迦遮鄰底迦柔軟妙服觸之悅意。其蓮華中所出香氣。周遍三千大千世界。諸世界中所有天香龍神等香。及余草木種種諸香。此香及處無復香氣。又此三千大千世界。種種有情蒙香所熏。喜不自勝皆悉發心。煩惱罪垢一切消滅。爾時阿難陀。見是光明希有之相。奇特殊妙得未曾有。即從座起整理衣服。偏袒右肩長跪合掌而白佛言世尊以何因緣。現此光明奇特之相。此之光明及寶花香。昔未聞見從何所來而現斯瑞。唯愿世尊分別解說。令此眾會咸悉聞知。爾時世尊告阿難陀。汝今當知從此東方。有世界名曰不眴。彼有菩薩摩訶薩名無盡藏。與六十俱胝大菩薩眾恭敬圍繞。發意欲來故現斯瑞。爾時世尊說是語時。而此大地六種震動。彼無盡藏菩薩放大光明現大神變。威德自在雨妙香花。無量諸天以種種音樂。迎彼菩薩而為供養。彼無盡藏菩薩與六十俱胝菩薩摩訶薩眾。而來至此迦蘭多迦竹林精舍。住虛空中高七多羅樹。皆悉恭敬合掌向佛。異口同音聲遍三千大千世界。贊嘆如來無量功德以微妙音而說頌曰 
。  
　　大哉大悟無染著　　無礙妙智清凈眼 
　　斷除三毒無明習　　我禮無等大悲尊 
　　遠離怖畏諸疑網　　十力辯才無所畏 
　　異道邪徒皆戰栗　　自在猶如師子王 
　　如來慧日大光明　　普照十方無掛礙 
　　無明闇障惑已盡　　如日舒光照世間 
　　無恃無依苦厄者　　生老病死久漂流 
　　真實悲愍大慈尊　　能拔輪回苦海難 
　　無明顛倒生死源　　種種妄想為波浪 
　　二障已除智自在　　游行不染如蓮花 
　　諸法無我本空寂　　猶如谷響性皆虛 
　　無造無受如幻化　　救世大悲恒演說 
　　佛了諸法如浮云　　亦如瀑水速流注 
　　世法不堅愚所集　　圣智能觀永斷除 
　　佛眼猶若青蓮花　　超過日月百千倍 
　　三世人天共稱贊　　我禮調御難思議 
　　佛具如是無邊德　　廣度群品若恒沙 
　　無漏功德妙莊嚴　　是故我今頭面禮  
　　爾時無盡藏菩薩。與六十俱胝菩薩摩訶薩眾。以是微妙伽他贊如來已。從空而下頭面禮足右繞七匝。承佛圣旨各就蓮花跏趺而坐。  
　　爾時阿難陀以佛神力。從座而起偏袒右肩。長跪合掌而白佛言。此無盡藏菩薩從何所來。彼世界中佛號何等去此幾何唯愿世尊分別解說。  
　　爾時世尊告阿難陀。汝自問之彼無盡藏菩薩當為汝說。時阿難陀即問無盡藏菩薩摩訶薩言。族姓子從何所來。彼世界中佛號何等去此遠近唯愿分別。時無盡藏菩薩言。汝今猶有去來之相而未除耶。阿難陀言我已久知此義。無盡藏菩薩言。汝若已知云何更問。乃生二種分別之心。若言來者是緣起義。若言去者是緣滅義。何處無此生滅相耶。然我國土無有去來生滅之相。若無去來即是圣智所行之處。若有去來即是世間生滅之相。若有音聲文字。亦是世間生滅起盡之相。然我國土本無文字。亦無言說起盡之相。若無起盡。即是自覺圣智所行之境。離文字相是則解脫。爾時阿難陀白無盡藏菩薩言。圣者我不敢問辯才大士如是深妙之義。唯問圣者所居世界去此遠近。及佛名字所未聞事。譬如關塞收稅之人但有往來。不揀財寶多少有無皆合問之。今我聲聞亦復如是。從他聞說正法之聲。勝解修行自求涅槃是名聲聞。今見圣者法應問之。我若聞已樂欲修習得安樂故。為欲增廣大乘法故。又一切聲聞獨覺。悉從大乘出故。所以我問圣者。從何所來去此遠近佛號何等。時無盡藏菩薩答阿難陀言。如來應正等覺。現在不遠何不問之。佛當為汝記別此事。于此眾會悉得無疑。時阿難陀從座而起。整理衣服偏露右肩。長跪合掌而白佛言。唯愿大圣世尊為我說之。唯愿善逝為我說之。此會無量無邊有情。因聞此法皆欲被精進甲修菩薩行。  
　　爾時薄伽梵告阿難陀曰。汝今諦聽善思念之。吾當為汝分別解說彼佛世界遠近之事。及佛名號功德莊嚴。彼佛如來應正等覺。無礙無著一切智智。汝等大眾皆應信受勿生驚疑。時阿難陀白佛言。大圣世尊我于今者愿樂欲聞。  
　　爾時薄伽梵告阿難陀。去此東方過十殑伽沙微塵等世界。有世界名曰不眴。彼世界中有薄伽梵。名曰普賢如來應正等覺明行圓滿善逝世間解無上士調御丈夫天人師佛世尊。今現在彼說大乘法。無盡藏菩薩從彼世界而來至此。彼佛世尊唯以諸大菩薩而為其眾。無有聲聞辟支佛名。何況有實。而彼菩薩久積凈業。布施調伏善御六根。常行忍辱無所障礙。堅固菩提勤行精進。成就善巧靜慮解脫。及三摩地三摩缽底。游戲神通大智光明。自在無礙文字巧妙。慈悲喜舍猶若虛空。悉能摧伏異道邪論。降魔勞怨勇猛不退。成就佛智微妙甚深。如來十力四無所畏。辯才不斷智慧無礙。深入緣起能離有無。行于中道離我我所。有情壽命養育士夫。補特伽羅意生儒童。作者受者知者見者斷見常見。遠離一切妄執諸見。得陀羅尼素呾纜王。以如來印之所印也。普觀眾生堅固不舍。等如一子無有二心。演甘露法猶獅子吼。上中下類一切有情。聞斯法已無不獲益。速疾安住涅槃正路。三明六通具八解脫。紹三寶種無有斷絕。灌頂受職當作法王。能了有情度未度者。詣菩提樹坐于道場。處師子座自在無畏。降伏魔怨能現佛身。相好具足能轉無上清凈法輪。純以大菩薩僧而為眷屬。圍繞說法利益有情。爾時會中一切眾生。聞佛說彼諸大菩薩功德法已。歡喜踴躍不能自勝。即以無量天嗢缽羅華缽特摩華。拘牟頭華奔茶利迦華曼荼羅華摩訶曼荼羅華。及余種種雜華。而散佛上及無盡藏菩薩等。六十俱胝菩薩大眾之上而為供養。歡喜自慶而作是言。我等今日獲大善利。得見如是大菩薩眾。若余國土一切眾生。聞我供養得親近者亦獲善利。聞彼菩薩功德法者。皆發無上正等覺心。時此會中三十六億眾生。皆發阿耨多羅三藐三菩提心。  
　　爾時薄伽梵復告具壽阿難陀言。彼不眴世界無諸苦難。及三惡趣亦不聞名。亦無五眾犯禁之名。亦無煩惱勞慮等聲。亦無女人嫉妒慳吝懈怠嗔恚亂意愚癡。亦無障蓋并諸習氣。亦無種種上中下等雜類之名。亦無三乘差別之號。佛法僧寶平等一相。亦無魔及魔民異道邪見。亦無饑渴寒熱等事。及我我所男女等相。互相攝受種種異名。而彼世界廣博嚴凈。以六十萬億俱胝佛剎為一佛土。亦無日月唯以菩薩愿力光明而為照耀。地平如掌純以帝青。及吠琉璃末尼珠等。種種雜寶間錯莊嚴。又以眾寶蓮花而散其上。其花鮮明柔軟第一。如天妙觸迦遮鄰底迦衣。八重寶樹交映蓊郁。周匝圍繞以為垣墻。種種雜花而為嚴飾。亦無沙礫坑坎丘陵。土石黑山荊棘毒刺。唯有無量妙寶高山。雖有天人無別異相。不假雜食而用資身。亦無便利穢污不凈。常以法喜禪悅為味。國土嚴凈唯佛法王化諸菩薩。無有文字亦無言說。彼諸菩薩受化之時。來詣佛所恭敬合掌。目不蹔眴瞻仰如來。念佛三昧自然成就。故彼世界名為不眴。念佛三昧云何是耶。所謂非色相生。亦非受想行識生。非前后邊際智慧生。亦非現在見聞所生。佛告阿難其念佛三摩地不可思議。于諸法無所行。而觀諸法如實相。無說無示無相無名。此即名為念佛三昧。  
　　爾時曼殊室利菩薩摩訶薩。即從座起偏袒右肩。右膝著地合掌恭敬。而白佛言大圣世尊。若有善男子善女人。受持此六波羅蜜多經深妙理趣。得幾所福。佛告曼殊室利菩薩摩訶薩。若有善男子善女人。于九十億殑伽沙俱胝那庾多百千佛所。供養恭敬尊重贊嘆。于意云何。此善男子善女人所得功德寧為多不。曼殊室利白佛言。甚多世尊甚多善逝。佛告曼殊室利菩薩摩訶薩。我今為汝分別演說。若有善男子善女人。能于此六波羅蜜多經甚深理趣大乘法寶。乃至一頌一句受持讀誦。書寫解說如說修行。而此功德勝前功德。所以者何此六波羅蜜多大乘理趣甚深法門。乃是一切諸佛之母。一切如來從此生故。  
　　爾時曼殊室利菩薩摩訶薩。白佛言大圣世尊。我今為欲擁護國界及受持此經典者。常為守護為欲滌除一切障難。說陀羅尼秘密文句。  
　　第一根本身真言曰　南謨薩嚩尾泥(一)唵(二)嚩(平聲引)移(倪以反)濕嚩(二合)啰。  
　　第二心真言曰　唵(一)穆。  
　　第三頭真言曰　唵(一)母(鼻音)穆。  
　　第四頭髻真言曰　唵(一)庵暗穆。  
　　第五甲胄真言曰　唵(一)叆(引)穆莎訶。  
　　第六器仗真言曰　唵(一)鏖(懊高反合口呼)穆。  
　　大圣世尊此陀羅尼文句。是三世諸佛法身肢節。過去未來現在諸佛之所宣說。若有善男子善女人。于閑靜處著新凈衣。發大殷重無分別心誦百千遍。必得聞持永無忘失。若有善男子善女人持是經者。當知此人即是法師若有人輕毀違犯此法師者。當知即是輕毀違犯過去未來現在諸佛。  
　　爾時薄伽梵贊曼殊室利菩薩摩訶薩言。善哉善哉汝今說是諸佛真言作大利益。擁護慈愍一切眾生滌除障難。  
　　爾時普賢菩薩摩訶薩。即從座起偏袒右肩。右膝著地合掌恭敬。而白佛言大圣世尊。我亦為欲擁護國界及受持此經典者。常作守護為欲滌除障難。說陀羅尼秘密文句。  
　　南謨啰紇(二合)旦(一)南謨悉馱南(二)南謨阿利也南(三)南莫娑(去)怒南(四)怛地(儞也反)他(五)唵(六)止哩止哩尼(七)悉哩悉哩尼(八)呬哩呬哩尼(九)呬吒呬吒(十)翳醯兮(十一)陀啰尼三靡(十二)莎訶。  
　　世尊此陀羅尼秘密文句。乃是三世諸佛之所宣說。若有善男子善女人持是經者。當知此人即是法師。若有人輕毀此法師者。當知即是違犯過去未來現在三世諸佛。  
　　爾時大圣觀自在菩薩摩訶薩。即從座起偏袒右肩。右膝著地合掌恭敬。而白佛言大圣世尊。我亦為欲擁護彼善男子善女人持是經者。常作守護及所住國土。為欲滌除一切諸難。說陀羅尼秘密文句。  
　　南謨娑滿多沒馱南(一)怛地(儞也反)他(二)唵(三)哩弭嚟(四)哩弭嚟(五)誐攞哩弭嚟(六)簡侘(丑加反)哩弭嚟(七)尾止嚟(八)莎訶。  
　　世尊此陀羅尼。乃是三世諸佛之所宣說。若有人能持是經者。當知此人即是法師。若人輕毀此法師者。當知即是輕毀三世諸佛。爾時曼荼羅諸天菩薩皆悉集會。其名曰。  
　　金剛薩埵　金剛王　金剛染　金剛善哉　金剛寶　金剛威　金剛幢　金剛愛　金剛法　金剛利　金剛因　金剛語　金剛羯磨　金剛護　金剛藥叉　金剛拳　金剛薩埵　金剛寶　金剛法　金剛羯磨　金剛嬉戲　金剛鬘　金剛歌　金剛舞　金剛香　金剛華　金剛燈　金剛涂香　金剛鉤　金剛索　金剛鎖　金剛鈴。  
　　金剛阿尾奢等異口同音共說法身種子陀羅尼曰。  
　　唵慕欠阿(引聲)吽怛闌(二合)紇哩(二合)惡。  
　　此等大士諸大菩薩。恭敬合掌前白佛言。大圣世尊我等若見有人受持此經乃至一頌一句。我等恭敬供養尊重是人。如毗盧遮那如來等無有異。  
　　爾時六波羅蜜多菩薩。具足威儀而于佛前。各各自說陀羅尼秘密文句。  
　　第一布施波羅蜜多菩薩說真言曰南謨薄伽伐諦曳(二合一)怛哩(二合)瑟拏(二合)哩(二)摩訶撥[少/兔]迷(三)吽索(蘇各反)  
　　第二凈戒波羅蜜多菩薩說真言曰。  
　　南謨薄伽伐諦曳(二合)賀啰賀啰獶施略(上乃刀反下盧遮反)乃以羝曷嚟撥啰(二合)沒馱吽發吒。  
　　第三安忍波羅蜜多菩薩說真言曰。  
　　南謨薄伽伐諦曳(二合一)蘇啰撥底(丁里反二)乃以羝(三)[尾*黑](尾黑反)吽儞(入聲爾吉反)儞吠(二合)灑(四)索(桑各反)  
　　第四精進波羅蜜多菩薩說真言曰。  
　　唵南謨薄伽伐諦曳(二合一)告思儞耶(二)末藍微毛賀耶(三)吽發叱(半余聲四)  
　　第五靜慮波羅蜜多菩薩說真言曰　南謨薄伽伐諦曳(二合一)呬里呬里(二)枳里枳里(三)弭里弭里(四)矩殺吒(二合)矩殺吒(二合五)唵(六)慕(引)哩(七)慕哩(二合)嚩(平聲)莎訶。  
　　第六智慧波羅蜜多菩薩說真言曰　南謨薄伽伐諦曳(一合二)揭諦揭諦(二)波羅揭諦(三)波羅僧揭諦(四)冒地莎訶。  
　　時六波羅蜜多菩薩天等。皆白佛言大圣世尊。我等亦為擁護持是經者。說此陀羅尼秘密文句。若有善男子善女人。受持此經乃至一頌一句。我等供養恭敬尊重贊嘆。如佛無異。  
　　爾時毗沙門天王。亦為擁護國界受持經者。說自心真言。  
　　怛地(爾也反)他(一)拘那里(二)阿羝[革*(卄/(ㄇ@人)/戊)]羝捺羝(三)阿娜羝(四)拘那里(五)莎訶。  
　　爾時毗樓勒叉天王。亦為擁護國界及受持經者。說真言曰　怛地(儞也反)他(一)阿誐儜(二)誐儜(三)敖哩(四)岸(平聲)那(去聲)哩(五)旃拏里(六)摩鄧耆(七)卜羯斯(八)僧(去聲)矩黎(九)沒嚧(二合)灑黎莎訶。  
　　爾時提頭賴吒天王。亦為擁護國界及受持經者。說真言曰。  
　　怛地(儞也反)他(一)[醫-酉+王]黎(二)怒米黎(三)怒閉奶(平聲反)怒[醫-酉+耳]黎(五)閉黎(平聲六)閉奶(平聲七)莎訶。  
　　爾時毗樓博叉天王。亦為擁護國界及受持經者。說真言曰。  
　　恒地(儞也反)他(一)阿尼嚩尼(二)窘而(上去聲三)怒拏(去聲)迷(四)怒矩黎(五)悉哩怒哩(六)弭哩(七)怒莎訶。  
　　時四天王白佛言大圣世尊。我等亦為擁護國土及善男子善女人受持經者。說此陀羅尼秘密文句。若有輕毀受持經者。即為輕毀三世諸佛。  
　　爾時執金剛菩薩。亦為擁護受持經者。說真言曰。  
　　南謨啰怛曩(二合)怛啰(二合)也耶(一)南謨矢戰(二合平聲)拏(二)襪日啰(二合上聲)播拏(上聲)曳(平聲三)么訶藥頌叉(二合)迻(上)那簸戴(上聲)曳(平聲四)寧(上)羝耶(二合五)撥啰(二合)入嚩(二合上聲)履多(六)拘嚕(二合)馱耶(七)訖栗(二合)多(八)比(入聲頻[山/密]反)俱胝目佉耶(九)嚕么曷哩沙拏昧孕羯啰耶(十)的乞儭(二合)那(十一)難(上聲)瑟鵽嚕(二合)羯吒耶(十二)撥啰(二合)捻(入聲)勃多(二合)襪日啰(二合)賀薩多耶(十三)薩嚩(平聲)尾垽那(十四)微那夜迦尾特問(二合)娑那羯啰(引聲)耶(十五此上十五句起請真言下三句正說真言)怛地(儞也反)他(一)吽襪日羅(二合)矩嚕(二)那(去聲)怛喇吒(三合)  
　　爾時鈴鐸耳微那夜迦等。亦為擁護受持經者。說真言曰。  
　　怛地(儞也反)他(一)唵(二)必致必致(三)摩必致摩必致(四)摩尾奢摩尾奢(五)摩入嚩(二合上)啰摩入啰(二合)啰(六)莎訶。  
　　爾時閻魔羅王。亦欲擁護受持經者。說真言曰。  
　　怛地(儞也反)他(一)悉哩(二)尾悉哩尼(三)質哩(四)尾質哩尼(五)儞呎儞呎(六)醫醯兮(七)慕(上)多撥底(八)莎訶。  
　　爾時訶哩底愛子母。亦為擁護受持經者。說真言曰。  
　　怛地(儞也反)他(一)娜奶(儞諧反下準之)娜奶(二)頓奶頓奶(三)薩尾山微那夜迦喃(四)目佉髯磨喃(五)鑠訖底(二合)悉擔磨南(六)磨嚩都(七)莎訶。  
　　爾時摩利支天。亦為擁護受持經者說真言曰。  
　　怛底嚟(二合)磨寧(一)滿怛啰(二合二)撥娜寧(三)么挽底(丁伊反平聲四)怛地(儞也反)他(一)遏迦末斯(二)末迦末斯(三)頞怛那(去聲)南末斯(四)撥吐迷洛叉(五)嗢撥吐迷洛叉(六)薩嚩昧以瓢(入聲七)薩武撥薩倪(上聲)瓢(八)曷洛叉(九)莎訶。  
　　爾時迦嚕拏王。為欲擁護國王大臣及受持經者。說迦嚕拏王理趣真言曰　乞史(二合)簸(一)唵(二)莎訶。  
　　爾時真實迦嚕啰王。為欲擁護國界及受持經者。說真言曰。  
　　南謨薩哆埵(二合一)誐嚧拏耶(二)沒孽啰摩訶沒孽啰(三)縵惹(平聲)縵惹(平四)薩嚩(上聲)娜岸(平五)摩啰耶尾沙入索(六)嗢涅蘇(上)哩耶(二合七)儞袍(八)慕(上)[貝*番](去)誐么哩補(九)鑠訖多(二合)薩那(十)窣睹縵寧(上十一)薩莽[口*栗]多(十二)尾搖(十三)賀哩多(引)羅(十四)簡底(頂伊反十五)嚕質啰(十六)僧屹啰(二合)銘(十七)捺里與捺啰(二合十八)儞迦啰(十九)扯耶(二十)薩么曩(二十一)泥廋底(丁里反二十二)商佉(二十三)乞史(二合)啰(平聲二十四)沒哩(二合)娜羅(二十五)窘多(二十六)那嚩(去聲)羅(二十七)三藐佉(二十八)尾灑(二十九)乞史(二合)跋寧(三十)  
　　時迦嚕啰王才說是真言已。一切惡龍毒氣。皆悉摧滅國土安寧。  
　　爾時大自在天王為欲擁護受持經者。說真言曰。  
　　怛地(儞也反)他(一)唵(二)怛吒耶(三)莎訶(四)悉怛吒耶(五)莎訶(六)嚩吒耶(七)莎訶(八)勿吒耶(九)莎訶(十)舍咄嚕(二合)儞屹輦(二合)怛曩耶(十一)莎訶(十二)南謨迦吒(十三)尾迦吒(十四)羯胒(平聲引)迦(去)羅(十五)播吒羅(上)耶褥多啰(十六)儞瑟吒(二合)簡儞瑟吒(二合十七)簡儞瑜惹難(上)羝(十八)誐羅(十九)儞尾(二合)誐羅(二十)尾舍撥啰(二合)尾舍(二十一)阿尾舍(二十二)嚕捺啰(二合二十三)嘮捺嚟(二合)那(二十四)汗囊汗囊(二十五)諾賀諾賀(二十六)跛者跛者(二十七)莽他莽他(二十八)尾特問(二合)娑也(二十九)尾特問(二合)婆也(三十)瑜倪始嚩(二合)啰(三十一)摩醯始縛(二合)啰(三十二)南謨悉諦窣睹(三十三)播摩醯(三十四)訝(顏憂反)慈(三十五)南謨始戰(二合)拏耶(三十六)莎訶(三十七)撥啰(二合)戰拏耶(三十八)莎訶(三十九)[泛-之+友]屹啰(二合引)耶(四十)莎訶(四十一)拔屹啰(二合)諦惹耶(四十二)莎訶(四十三)戍羅耶(短聲下準此四十四)莎訶(四十五)戍羅匿(乃職反)賀嚩(二合)耶(四十六)莎訶(四十七)冰(并孕反)誐(上)耶(四十八)莎訶(四十九)冰誐佶灑(二合去聲)耶(五十)莎訶(五十一)[卄/(阿-可+辛)/女]啰耶(五十二)莎訶(五十三)[卄/(阿-可+辛)/女]啰嚕播耶(五十四)莎訶(五十五)佉(去聲)啰耶(五十六)莎訶(五十七)佉啰嚕播耶(五十八)莎訶(五十九)禰怛多啰耶(六十)莎訶(六十一)嗢特縛(去聲二合)耶(六十二)莎訶(六十三)嗢特嚩(二合)系舍耶(六十四)莎訶(六十五)諾賀那(去)耶(六十六)莎訶(六十七)撥者那(去)耶(六十八)莎訶(六十九)阿目佉(去)耶(七十)莎訶(七十一)阿寧(上聲)襪多迦耶(七十二)莎訶(七十三)鳥芻讖摩耶(七十四)莎訶(七十五)鳥芻讖摩嚕涅啰(二合)耶(七十六)莎訶(七十七)瑜(上聲)滿(七十八)儞尾(二合)瑟底(七十九)也失者迦失質(八十)阿寐捺啰(二合)襪底(八十一)[卄/(阿-可+辛)/子]底末底(八十二)播那(八十三)壤誐(平八十四)污嚧(八十五)茗拏啰(八十六)谷乞史(二合八十七)紇[口*栗]奈監(八十八)摩呼(八十九)塞建(二合)那(九十)屹哩(二合)嚩(平聲九十一)賀努(九十二)鄔瑟佗(二合九十三)匿(乃職反)賀嚩(二合九十四)娜娑(九十五)室嚕(二合)怛啰(二合九十六)羅邏(上)吒(九十七)室哩山(九十八)諾賀彌(九十九)莎訶(一百)發吒(二合一百一)  
　　爾時毗沙門天王及諸天等。各說如是陀羅尼已俱白佛言大圣世尊。我等若見如是法師。受持讀誦乃至一頌一句。常作擁護滌除一切災難苦厄。及諸毒氣呵罵捶打。種種疾患魑魅魍魎。不吉祥事皆悉消滅。佛告諸大士及毗沙門天王。汝等善能守護如是持經法師。此經名字尚不可聞。何況盡能受持讀誦。恭敬供養尊重贊嘆。以種種涂香末香燒香。華鬘衣服及妙寶蓋。繒彩幢幡香油酥燈。以如是等百千萬種。供養法師應先發愿。聞此經已如說修行。我今以此持經法師。付囑汝等應當擁護。乃至親屬亦當守護。令無衰患使得安樂。  
發菩提心品第三  
　　爾時薄伽梵作師子吼顯明秘密總持門已。時慈氏菩薩摩訶薩即從座起。偏袒右肩右膝著地。一心合掌而白佛言。善哉善哉大圣世尊。能以大悲贊說如是秘密甘露勝陀羅尼守護法師。唯愿世尊衰愍眾生。宣說阿耨多羅三藐三菩提法。令諸有情未發心者。云何發心。已發心者云何修行。復何因緣于大乘心得不退轉。  
　　爾時薄伽梵告慈氏菩薩摩訶薩言。若有善男子善女人。欲為有情修大乘行。欲度有情置大涅槃。應當先發五種勝心。云何為五。一者于諸有情普發平等大慈悲心。二者于一切種智心不退轉。三者于諸有情起親友想。于險難中誓當救護。四者常于有情起負債想。五者恒懷慚愧何時償畢。能發如是五種心者。速能證得阿耨多羅三藐三菩提。  
　　復次慈氏菩薩摩訶薩。云何于大乘中。一心修行得不退轉。如往昔時有一商人。聰慧明達常行仁孝。恒見父母宗親貧苦。常懷憂惱逼切身心。以何方便而能給濟。作是思惟無過入海采如意寶。而供給之得離貧苦。以是因緣發勇猛心。不惜軀命從家而出。種種方便求覓資糧。及諸善伴船及船師。于其中路遇一異人從海而還。乃問此人如是忩遽欲何所之。商人具答如上因緣。為救貧窮今欲入海。求如意寶以相資給。彼異人言我昔離家亦復如是。為濟親族貧窮諸苦。既發家已路經曠野。度大砂磧絕無水草。多有野象虎豹豺狼毒蛇師子。或遇劫賊大山大河。饑渴寒熱驚懼怖畏種種危難。與彼船師方至大海。又遇惡風大魚惡龍。雷電雹雨鼓浪洄澓。多有留難不可具說。雖受如是種種諸苦。尚不能獲如意寶珠。但得資身粗自供足。猶未能濟貧乏之親。今勸仁者勿強艱苦徒自疲勞。吾欲與仁別為經理。所以者何然彼大海有種種難黑風黑山藥叉羅剎。摩竭蛟龍眾難非一。但曾聞有如意珠名。往者千萬獲無一二。以是因緣勸于仁者宜速回還。爾時商主聞是語已。倍復增進發三勝心入海不退。云何為三。一者父母兄弟宗親貧苦。若斯如何空歸不相救濟。二者我之親屬昔時富有。惠我衣食憐愍于我。今者貧窮命不全濟。如何放舍而欲退還。三者我在家時處理家務。策役驅使大小僮仆種種呵責。如何貧苦不相賑恤。令彼歡喜而欲退還。以是因緣念酬恩德。發大勇猛決定前進。要當入海求如意寶。得已還家濟于親屬。恣其所用永離艱窮。菩薩摩訶薩亦復如是。發菩提心觀于十方。六趣四生皆是我之宿世父母。憐愍我故造諸惡業。墮于地獄餓鬼畜生受諸苦惱。以是因緣而自思惟。以何方便濟斯苦難。作是念已唯有入于六波羅蜜多大法海中。求佛種智拯濟有情生死之苦。如是思已發大勇猛無退屈心。精進勤求無有懈倦種種方便求覓資糧。菩提善伴法及法師。行至中路遇一魔王。領諸眷屬或現天身。或顯人身婆羅門身。或作商主苾芻苾芻尼身。或余種種異類之身。而彼魔王問菩薩言。汝今忩忙欲詣何所。菩薩答言我為一切苦惱眾生。今欲入于六度大海。求佛種智如意寶珠。以救一切貧乏眾生。魔王復云我初發心亦復如是。為度一切苦惱眾生。出生死家度大流轉。曠野砂磧備受饑渴。盜賊恐怖眾難非一。方至六度大法海中。或遇乞頭或逢乞眼。耳鼻舌身手足支節。心肺腸胃肝膽脾腎。國城妻子奴婢仆使。如是種種隨乞而施。不生慳吝勤求智寶。經無量劫生死流轉。在于苦海雖受種種諸苦難事。猶不能獲無上菩提。而但回求阿羅漢果。出離三界寂滅涅槃。我今勸汝勿強勞苦。應自修持吾欲與汝共階此果。所以者何我念三涂常受饑苦。心思吞啖仰面向空。誰來入口充我一飽。種種苦難逼切身心。人命無常過于山水。善知識者難遭難遇。若不信受后悔何追生死海中流轉不定心如水月何有實耶。惡知識者易見易逢。恒樂勸人行菩薩道。舍財舍命望趣菩提。況諸佛出興時乃一顯。求者千萬得無一二。以是勸仁不須勞苦。應求解脫自取涅槃。又三無數劫受諸勤苦。方能獲得佛果菩提。此生三生證阿羅漢。一種無學何用苦為。無智愚人心希佛果備歷艱苦經無量劫。尚未聞證阿羅漢果。何況能得無上菩提。譬如有人獲一小鳥。更見有一迦嚕啰王。即放手中已所執鳥。便前捕捉迦嚕啰王。大者飛翔小者復失。愚求佛果亦復如是。棄此求余二果俱失既知是已愿早回心。于此生中必證羅漢。爾時菩薩聞是語已。轉增勇猛發三種心。云何為三。一者一切眾生從無始際生死已來皆我所親。或為朋友現受苦惱。未得免離如何退還。二者一切眾生從無始已來。給我衣食憐愍我深。今受輪回苦難非一云何未報乃生退心。三者一切眾生從無始際皆我眷屬。策役驅使轉相呵責。未曾少分酬報彼恩。以是因緣不應退屈。更增勇猛求證菩提。若證菩提一切智寶。用濟生死苦難眾生。是名菩薩摩訶薩于大乘中。一心修行得不退轉。  
　　復次慈氏當知即是菩薩摩訶薩。修大乘行發五種心。此五心中。一者于諸有情起大悲心。二者為諸有情求一切智心無退轉。此二心者于大乘法精進修行。三者一切有情皆我親友。四者一切有情于我有恩。未有毫厘用相酬報。五者一切有情皆我眷屬。我曾于彼起不善業。種種呵罵非理責罰。深心慚愧何時償畢。此之三心令諸菩薩勇猛不退。乃至證得阿耨多羅三藐三菩提。  
大乘理趣六波羅蜜多經卷第三 
不退轉品第四  
　　爾時慈氏菩薩摩訶薩。頭面著地禮佛雙足。面白佛言大圣世尊。已說菩薩五種發心。修行大乘得不退轉。然大悲心云何發起云何修行。唯愿如來哀愍有情廣為宣說。利益安樂諸眾生故。  
　　爾時薄伽梵告慈氏菩薩摩訶薩言。善哉善哉善男子快問斯義。汝今諦聽善思念之。吾當為汝分別解說斷汝疑網。所言五種心者。第一大悲心。當持此心堅固不舍。念彼惡趣地獄眾生。復思其苦如契經說。汝應知之今于此經重為汝說。觀諸有情皆是宿世。父母宗親所尊重境。今在地獄現受眾苦。為十三火之所纏繞。有二火焰從足而入徹頂而出復有二焰從頂而入通足而出。復有二焰自背而入從胸而出。復有二焰從胸而入自背而出。復有二焰從左脅入穿右脅出。復有二焰從右脅入穿左脅出。復有一焰從首而纏下至于足。然此地獄諸眾生身。其形軟弱猶如熟酥。為彼眾火交絡焚熱。其地獄火燒人間火。如燒氎花無復余燼。或有眾生為火所燒。東西馳走以求救護莫知所為。復有眾生逃形無地卻來赴火。復有眾生忽被擲置糞穢深坑。坑中有蟲其觜鈷利。純是銅鐵長十六指。啄啖眾生皮骨髓腦。復有眾生處煻煨中而被燒煮。或有眾生在堿水中而被漂溺。是時獄卒以大鐵網。從中漉出猶若捕魚。置彼眾生熱鐵地上偃臥燒炙。次以鐵鉗鑷取其舌。復以洋銅灌注其口。悶絕而死良久乃穌。即欲奔馳意求免離終無得脫。復有鐵狗尋即逐之。鐵鳥鐵觜隨飛而啄。骨肉分裂而啖食之。遙見園林即欲攀上望得免脫。其林樹上皆生鐵刺其一一刺長十六指其刺炎熱。眾生欲上刺鋒垂下。從胸而入徹背而出。受苦無量求脫無由。烏鷲飛來啄取雙眼。復劈其腦取髓食之。從此欲下刺鋒向上。眼耳鼻舌身肉手足。及十指節悉皆分散。隨掛樹上免脫無由。獄卒收取盛鐵囊中。以熱鐵棒反覆捶打。復有眾生手足頭髻。五處磔裂以鋸解之。復有眾生內鐵臼中。以其鐵杵從頭而搗。復有眾生在于鑊湯。鐵杈翻轉煮之糜爛。唯有骨在其命猶存。復有眾生處于地獄。而以紫礦將為屋舍。縱火焚燎其焰洞然。紫礦镕流滴如熱箭。復有地獄四面鐵山。眾生處中二山相拶。或時南北或復東西。二山合時其中眾生膿血流出。復有地獄而有鐵蛇。纏眾生身從足至首而銜其頭。盡力縛束髓血集頂。吸而食之唯殘皮骨。復有地獄諸眾生等。而被獄卒三股鐵叉而叉其身從兩足入至頂及肩三處通出。其火隨叉猛焰俱發。眼耳鼻口火出亦然。復有地獄以諸眾生。臥熱鐵地或偃仆側。次黑鐵繩隨身而拼。復以斤斧而[(尸@(非/蜀))*斤]斫之。如工匠師治諸濕木。復有眾生被諸獄卒。從足至頭[利-禾+皮]取其皮。[利-禾+皮]已作繩用充韁轡。銜勒眾生上高山頂。其山熱鐵驅迫令登。鞭撻萬般苦不可說。此等眾生從無始來。皆我父母內外宗親。今者流轉在于地獄。經無量劫常受苦惱如已舍宅。惡業盡故暫生人天。于此造罪還墮地獄。菩薩摩訶薩觀此眾生受諸苦已起大悲心。次觀鬼趣復起悲心。見諸眾生處餓鬼中。一日一夜如人一月。以日計月十二為年。于鬼趣中壽五百歲。同于人間萬五千歲。常受饑渴耳初不聞漿水之名何況眼見。然彼餓鬼身如大山。頭如穹廬咽細如針。其發皮下垂覆兩肩。猶如利刀割切形體。變為猛焰燒爛其身。如火燎薪苦痛難忍。其兩腋毛下覆腰腹。次隱處毛下垂膝踝。刀割火燒亦復如是。經無量歲受如斯苦。或遙見水奔赴求之。及到其傍面仆而倒。以惡業力其水變為膿血糞穢或作熱砂。其水兩岸復有獄卒。執持弓箭刀棒鉞斧。槍槊斫刺種種捶楚。饑火所燒熱渴迷亂。尋返馳走猛火焚熱莫知所之。獄卒隨逐撾打斫截。手足支節悉皆損折。復有餓鬼朝產五子隨產食之。夜生五子隨生隨食。由懷饑餓未曾暫飽。或遇天雨仰口承之。由業力故一滴入口。流入腹中變成猛火直過而出。或遇夏月熱風起時。吹諸餓鬼墮砂磧中。下熱砂燒上為日炙。饑渴熱逼望見樹林。欲取蔭涼奔走至彼。蔭避餓鬼隨至皆移。何以故昔于人間或設施會。見有乞人慳惜不與。非理打罵而驅遣之。以是業緣今受斯報。復有餓鬼于夜月時。凈無云翳流光照觸。毒熱爍身如盛夏時復有餓鬼于盛冬時有大風起。由業力故吹諸餓鬼猶若飛塵。置冰山中受諸寒苦。從是受苦經無量時。于此命終還墮地獄。如是往來經無量歲。惡業盡已希得人身。生貧賤家慳吝不施。以乞自活轉增貪惜。以貧窮故造十不善種種諸罪。從此命終復墮地獄受種種苦。其苦畢已生餓鬼中。如是往返經無數劫受如斯苦。此等眾生亦于過去無量無邊生死劫中。恒為父母六親眷屬。常為我故造不善業。今在餓鬼受斯苦報。菩薩摩訶薩觀是苦已起大悲心。復次慈氏鬼趣既然。次觀。傍生亦復如是。有諸獐鹿野干狐兔虎豹豺狼種種諸獸。及諸飛鳥野雞鵝鴨。鳧雁鴛鴦如是等類。若行若住棲止飛浮。恒畏于人大力鳥獸。若飲若食未曾暫安。晝夜之中常懷怖懼。復有傍生黿鼉龜鱉魚蚌蝦蟆。室獸摩羅水族之類。恒被網捕生死水中。復有傍生蛇虺蝪蜥蚰蜒鼠狼。此類傍生闇中而生闇中而死。復有傍生蟣虱蚤等。依人身生還依人死。復有傍生或依死尸。或依糞濕或依草木。當處而生還當處死。或變化生還變化死。所謂蛆蟲螟蛤蟊螣[蟲*阜]螽蛺蝶之類。復有傍生恒食膿血。及諸不凈以為甘味。所謂豬狗蜣螂蠅虻之類。遙聞臭氣以為香美。飛走馳赴恐不得餐。復有傍生不食美草唯食棘刺。不飲清流唯飲濁水。復有傍生非依草生而恒食草。所謂象馬牛驢駱駝騾等畜生之類。或以鐵鉤鉤斲其腦。令使調伏得已乘之。或穿鼻中或以轡勒。籠系其首負重而行。常被鞭撻種種呵罵遲疾須行。或有尪羸起已復倒。捶楚無限力不能前。皆由宿因今受斯苦。或食信施無復精勤。償他宿債遭此艱苦。如是驅役種種鞭打。尚未還足或取殺之。苦切萬端陳告無所。生乏水草病無醫藥。死已[利-禾+皮]剝為人啖食。如是死已墮于地獄。何以故由心愚癡不知善惡。不念父母生育劬勞。不識因果不聞正法。亦無布施持戒善根。但念水草余無所知。此等傍生人所畜養。除畜養外余類傍生。所謂師子虎豹豺狼。及上所說水陸傍生。互相殘害更相啖食。由是業故生地獄中。經無量劫受諸劇苦。地獄罪畢復趣傍生。如是往來經無量劫。此等傍生亦于過去。無量無邊生死劫來。恒為父母六親眷屬。常為我故造不善業。今在傍生受斯苦報。菩薩摩訶薩觀此苦已起大悲心。傍生既然次觀人趣。有諸眾生雖生人道多受貧窮。饑餓長時裸形露體。泥行雨宿霜獲暑耘。日夜驅馳手足皴劈頭發蓬亂羸步而前。乞白巡門未曾一飽。至于日暮偃臥饑眠。取給于他無相濟者。雖有言行人不信從。雖有姿容反遭輕賤。恒行忍辱饒益于人。而被嫌呵云自怯懼。或有文藝人不錄之。省覲宗親猜嫌求食。或歸信三寶謗謂邀名。或贊嘆于人便云諂曲。或生下賤恒不自安。系屬于人進退唯命。常冒寒熱不知溫涼。汲水采薪不辭勞倦。郎主之意都無愍心。小有差遲尋被鞭撻。自作自得非天與人。薄福所招過于死苦。譬如枯樹枝葉皆無。一切飛禽不來棲托薄福之人亦復如是。爾時薄伽梵重說頌言 
。  
　　無言稱癡闇　　有語謂風狂 
　　親近嫌諂諛　　遠離云恐怖 
　　忍辱言怯弱　　歸信謂邀名 
　　貧賤在人間　　實過于死苦  
　　復次慈氏當知貧窮極為大苦。雖常親近贊嘆于人。以無福故過患隨生。以貧窮故恒遭凌辱。轉造惡業墮捺落迦。復有豪貴族姓之人。多有仆使象馬牛羊。親戚眷屬前后圍繞。受勝妙樂猶若諸天。五欲迷荒轉增貪恚。恒起我慢凌蔑于人。爾時薄伽梵說伽他曰 
。  
　　不攝五根多放逸　　貪財害己若怨家 
　　耽荒五欲如醉人　　貴賤皆招生死苦  
　　佛告慈氏菩薩摩訶薩。一切眾生不知現在及與未來。自所造業如影隨形。諸苦所因貪欲為本。更不修習善法津梁。燒滅宿因白法皆盡。從此沒已復墮三涂。所以者何以貪欲故恒斷生命。恃己勢力劫奪他財。種種方便侵他妻妾。恣欲邪行不擇親疏。恒起希求作諸妄語。詭詐良善綺飾文詞。訶毀有情作粗惡語。傳說彼此離間他人。眷屬諸親不令和睦。恒懷貪嫉侮慢自高。嗔火所燒善業都盡。贊諸外道謗佛法僧。祠祀天神以求福祐。不知宿世三寶深恩。無量劫來為我勤苦。修習勝行菩提資糧。具一切智號之為佛。而于生死長夜闇中。為作燈明為歸為救。為船為筏拯濟生靈。置于人天大涅槃岸。眾生邪見我慢貢高猶如醉人。五欲纏縛不修善法。從此命終墮于地獄傍生鬼趣。或在人中下賤貧窮。受諸苦惱如被毒箭中于身心。善法不修受斯苦報。菩薩摩訶薩觀是苦已起大悲心。次觀天趣觀彼諸天。壽命長遠無諸苦惱。將命終時五衰相現。一者頭上花鬘悉皆萎悴。二者天衣塵垢所著。三者腋下自然汗出。四者兩目數多眴動。五者不樂本居。此相現時新生天女。皆悉遠離棄之如草。舊侍天女愛戀情深圍繞而觀。如欲舍命哽咽悲哭。各各就前哀號問訊。時天報曰彼新天女。我亦憐愍無有二心。云何今者棄我如草。汝等于今悲哀惜我。以是因緣于舊生愛新者生嗔。五相現前必知死至。離天宮處美妙音聲。天上色香悅意欲樂。迷亂失念離此宮耶。諸天會中不得久住。我于今日命將盡耶如是苦惱。猶箭中心。我等無依無怙無親無主。無歸無救失聲悲嘆。諸天快樂而舍我耶。又思善見宮城于今將絕。帝釋寶座朝謁無由。殊勝殿中永斷瞻望。釋天寶象何日同乘。眾花苑中無復能見。粗惡苑內介胄長辭。雜林苑中宴會無日。喜林園苑游止無期。波利質多及劫波樹。白玉軟石更無坐時。善法堂中集議長隔。曼陀枳尼殊勝池水沐浴無由。四種甘露亦難得食。五妙音樂頓絕聽聞。咄哉大苦無常迅速。令我此身獨嬰此苦。剎那生滅而至死耶。諸天壽命乃如幻夢。脫衣棄地痛割身心。如被蛇螫極大苦惱。瞻仰余天愿垂慈愍。濟我壽命。更延少日不亦樂乎。能為我身除五衰相。勿令墮彼馬頭山處沃焦海中。雖有是言諸天聞之無能救者。此天見已作是思惟。彼等諸天不能相救延我壽命。以是定知將死不久。臨命終時其天自見當生之處。墮于地獄傍生鬼趣。見是相已哽咽悲號悶絕躃地。角眼相視尋即命終。隨業而生墮三惡趣。以是當知天中大苦。流轉不絕無有盡期。菩薩摩訶薩觀是苦已起大悲心。慈氏當知譬如有人。以角弓弰滴大海水。弓所得水與大海水何者為多。慈氏菩薩摩訶薩白佛言。世尊其弓弰水極為微少。如何以此比大海乎。以是大海極為深廣。云何方比弓弰水耶。  
　　爾時薄伽梵告慈氏菩薩摩訶薩言。善男子從人天沒墮三惡趣如大海水。復生人天如弓弰水。墮三涂者受苦無量。不可稱說不可思量如上略說三惡趣苦。如殑伽河而得一沙。其未說者如殑伽沙。壽命亦爾如人間壽經于百年。帝釋天中為一晝夜。以此晝夜三十為月。十二為年壽一千年。如人間歲總三俱胝余六十億。以此壽量為彼黑繩大地獄中一日一夜。以此日夜三十為月十二月為年。滿一千年而為壽量。以此千年而于眾合大地獄中為一日夜。以此日夜三十為月十二月為年。滿二千年以為壽量。乃至阿鼻大地獄中壽一中劫。以是當知地獄眾生壽命長遠。諸天臨終以天眼觀。皆悉能知極懷憂惱。所有欲樂一時皆失。以其苦樂各十六分。一分苦生能滅天中十六分樂。是為菩薩摩訶薩。觀見諸天臨命終時。受如是苦起大悲心。慈氏當知此即菩薩摩訶薩第一大慈悲心。復次應起大精進心拔濟有情置于涅槃安樂之處如彼商主作是思惟。父母宗親咸悉貧匱。如何方便得免艱難。如是思已更無異方。唯有入海采如意珠。得已還歸色養給侍。作是念已入海求之。得如意珠置高幢上。能雨一切種種珍寶。衣服飲食香花妓樂。父母宗親隨意所須悉令充足。菩薩摩訶薩發菩提心。求一切智亦復如是。作是思惟一切眾生。皆我宿世父母親屬。流轉生死現受諸苦。以何方便而得免離。如是思已更無異方。唯有入于六波羅蜜法海之中。求一切智如意寶珠以濟斯苦。作是念已入法海中。而求種智如意寶珠置法幢上。布大慈云普雨一切神通功德陀羅尼門。慚愧衣服施為舍宅。凈戒之香忍辱花鬘。精進之膳禪定為床。智慧甘露以為其食。諸法空寂而為其座。以大涅槃而為寶城。諸佛菩薩為善知識。降霔如是妙寶衣服香花妓樂。如是寶珠一切種智。唯除無上調御大師。無能拔濟諸苦難者。永得安樂究竟涅槃。菩薩摩訶薩思惟是已決定自知得不退轉。復發是愿愿我所生有苦難處。代諸眾生受諸苦惱。不愿自證解脫涅槃舍彼眾生自求安樂。所以者何。一切聲聞及辟支佛。自求解脫已入涅槃。無量無邊不可勝數。不能利樂一切眾生。不能稱揚佛身功德。菩薩摩訶薩設在三涂。能令有情舍不善業。修習善法免離眾苦。而得解脫況于人中。以是因緣菩薩摩訶薩。利樂十方一切有情。由此義故忉利諸天。大梵天王大自在天諸仙外道。恭敬供養皆悉容受。而此菩薩得不退心。三世諸佛所共稱贊與授記別。菩薩摩訶薩修大乘者。自在無畏如師子王。一切眾生隨逐而行。永無怖畏直至菩提聲聞緣覺諸阿羅漢。聞菩薩教深入巖窟。以衣覆頭而趣涅槃。豈同大乘修菩薩行。自利利他無不蒙益。以是因緣轉加精進。寧于三涂受無量苦。終不自利而取涅槃。過現未來一切有情所造惡業。應墮惡趣受諸苦者。愿集我身而代受之。我于過去及現在世。所修勝行一切善品諸功德法。愿皆回施一切有情速證涅槃。所有珍財我愿悉舍。打罵凌辱終不加報皆忍受之。愿彼眾生悉無罪累。無量無邊阿僧祇劫難行苦行。我愿盡行而為眾生。誓求無上正等菩提。精進修行禪定解脫得不退轉。又如過去無量無邊菩薩摩訶薩。精勤修習一切智智我亦當作如是修行。所以者何。為度一切流轉有情。安置涅槃無上解脫。復愿一切眾生之類。若卵生若胎生。若濕生若化生。若有色若無色。若有想若無想。若非有想非無想。我皆令入大般涅槃。一切眾生皆令圓滿六波羅蜜。具足成就無上佛身百福莊嚴。三十二相八十種好。項背圓光過百千日。眾生樂見瞻仰無厭。復愿十方世界一切眾生。功德莊嚴悉皆如佛。復發是愿愿舍此身。為于法界一切眾生打罵訶責。或時系縛苦切凌辱欲斷命根。種種役使承順無違。愿彼眾生悉無罪累。發是愿已復更思惟。愿我速得成滿此愿。復愿此身住于五趣。利益安樂一切有情。無依怙者為作依怙。游他國者為作示導。入海之者為作船筏。涉溝澗者為作橋梁。處曠野者為作泉井。寒凍之者為作柴薪。盛暑炎毒為作清涼。處黑闇者為作燈明。疲乏之者作軟敷具。饑餓之者作甘美膳。渴乏之者化作甜漿。為裸露者而作衣服。亢旱饑饉為雨五谷。病苦之者為作良醫。令疾除愈壽命延長。孤煢鰥寡而為侍者。諸貧窮者為作伏藏。隨彼行住不相舍離。若遠行者為作伴侶。并作車馬令達所至。若邪見者為說正法令住正見。地獄苦者我誓入彼。地獄之中拔濟令出。墮餓鬼者為作清涼甘美飲食除熱饑渴。墮傍生類虎豹豺狼熊羆師子。化作肉山以充食啖。復發是愿食我肉者。悉得充飽不相食啖。象馬牛羊獐鹿等獸。我為彼作肥膩軟草。若諸眾生食肉啖草五谷飲食。隨意所須悉令充足。處人趣者隨所樂欲。我悉供給。令無所乏復發是愿愿我悉得成就一切陀羅尼身。隨諸眾生所在之處。皆為救護作如意樹。及作賢瓶出無盡財。給施一切具足圓滿。或作醫王除其疾病。以大悲手執法關鑰。開涅槃城示佛知見。三僧祇劫難行苦行。救諸眾生安住涅槃真實解脫。于所生處。常勤精進無有懈怠。利益安樂一切有情。為救眾生處捺落迦。受苦無量如涅槃樂。復發是愿若一切眾生未得解脫。我愿常居地獄不證菩提。慈氏當知即是菩薩摩訶薩第二精進勤求一切智智。復次慈氏行此行已。應當更發三種勝心求不退轉。乃至三無數劫精進修行。于一剎那無令間斷。或有眾魔作沙門形。或婆羅門形苦行之者種種異形。于大乘中求諸過失。勤修行者令其退轉。作如是言佛道懸遠。經百千劫難行苦行。難舍能舍國城妻子。象馬七珍奴婢僮仆。身肉手足無所吝惜。如是布施經千萬劫方證菩提。無量眾生如是修習。皆未成佛悉已退轉自取涅槃。設成佛果亦入涅槃。一種涅槃何須勤苦。汝求利益修二種事。一求現生常受快樂。人天種種勝妙五欲隨意所作。小有苦者亦勿須怖。何以故。譬如農夫。豈懼蟲鹿不營種耶。人天快樂亦復如是。雖有小苦快樂無窮。但自修持何憂何怖。二者自求涅槃。此生三生得阿羅漢自當解脫。何用勤苦求佛果耶。若復不能趣二乘者。且受人天種種快樂。設后厭離疾入涅槃。譬如有人用功雖少獲利乃多。復有一人功力極多事不成辦。設汝布施種種艱勞。都無所成自為欺誑。汝今與我行住共俱。出世涅槃進止同處。慈氏當知菩薩摩訶薩修大乘者。聞斯語已都不信從。作是思惟此是惡魔嬈亂我耳。而作障礙欲誘誑我令退菩提。既知是已復發是心。我今不應違不誓愿。受如斯語決定進求無上佛果。而于大乘誓不退轉。發三種心。云何為三。一者一切有情皆我宿世父母親友。從無始際生死輪回受大艱苦。于八寒八熱十六地獄受諸苦惱。復于餓鬼傍生趣中。及于人天亦復如是。況是我之宿世父母內外親屬而無悲戀。是故我今誓取菩提不應退屈。慈氏當知此即菩薩摩訶薩。不退轉中第一心也二者一切有情從無始來既為父母。一一生處在母腹中。寢食睡眠不得安止生育劬勞。以大悲心血變成乳長時不倦。咽苦吐甘。功德日修愿我成長。自我薄祐夭壽而終。父母悲號自拔頭發。推胸墮淚食旨不甘。一一生中皆有斯苦。所出目淚其量淺深過四大海。所飲母乳過四大河。復次一切有情無始至今。以恩愛故為我父母。種種因緣為我舍命。以是至今流轉未息。若此有情勤苦修習無上菩提。即此有情悉合成佛。由為我故生死無窮。復次一切有情從無始來。憐愍我故造不善業心無改悔。若此惡業可立形相。計量積集過妙高山。積業既然墮三惡趣于今不絕。以是義故如何背恩。自取涅槃而求解脫。譬如眾人同犯王法。系在囹圄逃刑無路。中有一人見墻小穴。設諸方便自脫而行。以是因緣免離苦難。二乘之人亦復如是。昔與眾生同為癡愛。系在三界生死囹圄求出無由。中有一人見四諦門。知苦斷集證滅修道。獲阿羅漢自證涅槃。修大乘者則不如是。愿共眾生同得解脫。以戒定為雙手智慧為呋鉞大悲為鉤鑰。破煩惱賊摧生死軍。開涅槃城升智慧殿。慈氏當知此即菩薩摩訶薩。修大乘者第二不退轉心三者菩薩摩訶薩作是思惟。從無始際流轉至今。一一有情互相系屬。身口意業苦惱他人。作擾亂心發彼嗔恚。劫奪財寶種種貪求。斷他命根食他血肉。如是殺害無量無邊。設彼未終日夜思想。以何方便斷彼命根。持其血肉充我飲啖。又懷憍慢恃己凌他說。彼為非自言。我是聞他勝事嫉妒心生。不耐他人中毒令死。見苦難者無有悲心。喜不自勝何當早逝。見富貴者意不欲之愿犯刑名貶黜貧賤。愿他苦惱自受榮華。愿他財寶日夜銷亡。愿我資財日日增長。愿彼憂苦我恒安樂。彼受憎嫌我納愛敬。他作怨家自為親友。彼恒墮落我得超升。愿他貧窮我唯富有。我得智慧愿彼愚癡。無始生死日夜思惟。以如是心自求安樂。利益向己苦惱屬他。無一眾生不被侵害。名聞善事皆不愿他。口許心違常行如是。種種迫脅令彼不安。無量無邊不可備說。復以惡教示導他人。現在未來墮于險道。詐作知見辯證他人。令損珍財失其官爵。以離間語斗亂親疏。巧詐多端令心相恨。墮于地獄無有出期。以粗惡言于他毀罵。如以熱箭中彼身心。乃至。命終何時暫忘。假立名字毀訾多端。損惱眾生種種異語。或作外道邪見仙人。恚火燒心說邪惡法。嗔恚熾盛墜陷有情。蠱道咒術妖魅符書。令諸眾生皆去修習。互相損害疾病流行。壯者衰羸少變令老。明眼令瞽聰耳使聾。端正之者而現丑容貢高之者而獲癩病。修善之者而令作惡。智慧之者使令癡狂。長壽之者而令夭喪。富貴之者而令貧賤。乃至今日未絕流行。復念我昔為外道師邪見教人。非法說法法說非法。令無量無邊諸有情類退菩提心。墮于邪見非法之中。從此命終墮捺落迦傍生鬼趣。復有眾生于往世中受我邪教。后崄峻山投身而下。入閻牟那河便取命終。云得生天于今不絕。復有無量眾生。往殑伽河南閻牟河北二水中間。有大神樹名尼拘陀。其樹端正茂葉含翠扶疏蔭映。地平廣博此為施場。樹下多立三鈷鐵戟。彼諸眾生求生天者。于彼場中先行布施。次剃髭發入河沐浴。望除罪垢然后上樹。當鐵戟上投身而下自取命終。從此死已云得生天。無始至今流行未絕。復有眾生受我邪教。常自慳惜不行惠施。若見施者起大嗔心。見受施人復生恚怒。何以故。我見施者及受施人。由此業緣俱墮地獄。以是見故無量劫中。受鋨鬼苦于今未脫。復有眾生受我邪教。多殺牛羊以血祀天。何以故。如是牛羊天賜與我。我食其肉血應祭天。無始至今受行其教。已命終者墮惡趣中。殘害未寧互相食啖。以愚癡故不得涅槃。復有眾生受我邪教。于佛法僧常行誹謗。復有眾生受我邪教。不信三世善惡因果。言無布施亦無供養。亦無其果無護魔法。無善行無惡行亦無業果。無此世無他世無地獄無餓鬼無傍生。無天無人無父無母。一切眾生猶如酒醉。造酒之人而以麴米。溫涼調適遂有酒名飲則醉人。此醉豈從父母生耶。眾生亦爾。父母和合本由染愛而有我生我命終已更無有生。譬如斫樹燒已成灰種。此灰者豈有樹生。我身亦爾死已無生。以是故知定無因果。由此而于父母師長。無有恭敬常毀罵之。無量生中教此邪法。令諸有情墮于地獄。或有外道以火燒身。或投水中自溺而死。或利戟上宛轉而終。或修狗行以口食糞而求生天。或修牛戒如牛行李。飲水啖草裸露而行。不辨六親而作淫亂。或有外道自餓不食。盡日而立夜后方食。或有外道五熱炙身隨日而轉。或有外道常翹一足。或有外道常奉事月。白月一日啖食一口。二日二口乃至滿月食十五口。黑月初日減食一口。二日二口至黑月盡但食一口。或都不食。或有外道常持雞戒。散食在地以足撥取。口拾而食知時而鳴或有外道裸形而行無有羞恥。燖去毛發日中而立隨日而轉于盛寒際處陰影中當風而立。或有外道斷人命已。而取髑髏盛其飲食。或有外道裸形無恥以灰涂身。或有外道炭墨涂身。以人髑髏支節諸骨。以為瓔珞花鬘镮釧身首莊嚴。或有外道馬尾鬃髦織為衣服。或有外道樹皮為衣。或有外道鷲毛作衣。或有外道雞毛為衣。以如是等外道邪法教諸眾生。以口業故無數眾生。至今愚迷不得解脫。復從無始乃至于今。以身惡業苦惱眾生。作獄卒身手執鐵鉗磔眾生舌灌注洋銅。又以鐵槌打碎其骨。又以鐵鋸解諸眾生。又驅迫眾生上于劍樹。抽出腸胃五藏而食。又以鐵索縛束眾生。擲灰河中使受諸苦。旋即曳出置熱鐵上。如魚在[金*敖]宛轉受苦。又逼起坐以熱鐵杓。盛以洋銅灌口令飲。又以鐵鉗拔出其舌。曳令長廣鐵犁耕之。如上所說地獄苦中。無始劫來我為此事。種種身業苦惱眾生。又作師子虎豹豺狼熊羆等獸。殘害眾生飲血啖肉。又作人王宰官士庶。長者居士尊位之中。抂法科稅非理捶楚。不行王法損害有情。以是思惟無始至今。五趣眾生無不惱害。斫頭剜眼刵耳劓鼻。截舌啖肉敲骨出髓。斬其手足乃至斷命。又在人中不。作余業而為魁膾。畋獵漁捕罘網矰繳奪眾生命。所謂牛羊獐鹿狐兔雞豬。魚鱉等身分割支節。成大積聚而以販鬻如是殺害無量無邊。經于無量俱胝劫中。如是炫賣以自活命。復次慈氏菩薩摩訶薩。修大乘者應發是心如是思惟。我以貪嗔癡故。造作如是身口意業。誘誑損害一切眾生。現墮地獄餓鬼畜生受諸苦惱。我今慚愧深自悔責。作何方便以酬報之。如是思惟更無方便能償斯愆。唯有志求阿耨多羅三藐三菩提。更無有能償此債者。我得無上正等覺已。于此流轉曠野磧中。廣度眾生置涅槃城安樂之處。以一切智智如意寶珠。用酬無始所有深愆。慈氏當知此即菩薩摩訶薩第三不退轉心也。如上三心發起修行精勤不怠。此心三心于大乘中。一心修行得不退轉。  
　　復次慈氏菩薩摩訶薩以此五種發菩提心修行大乘。速能成就一切智智。  
大乘理趣六波羅蜜多經卷第四 
布施波羅蜜多品第五  
　　爾時佛薄伽梵。于大眾中作師子吼。廣說五種發菩提心已。時慈氏菩薩摩訶薩。與無量無數百千俱胝諸大菩薩摩訶薩眾。文殊師利菩薩摩訶薩而為上首。皆已成就六種波羅蜜多。復有無量大阿羅漢。諸漏已盡所作已辦。舍離重擔梵行清凈。及無數俱胝百千萬億那庾多。天龍阿蘇羅乾闥婆迦嚕羅緊捺羅摩怙洛迦。藥叉羅剎鳩畔茶薜荔多毗舍遮人非人等。時慈氏菩薩摩訶薩。在大眾中即從座起。整理衣服偏袒右肩。長跪合掌一心恭敬。而白佛言世尊已說大乘菩薩不退轉心。菩薩摩訶薩修習幾法。得名菩薩摩訶薩。唯愿世尊分別解說。  
　　爾時。薄伽梵告慈氏菩薩摩訶薩言。若有善男子善女人。以清凈心歸依佛法僧寶。發阿耨多羅三藐三菩提心。得不退轉即名菩薩。生我法中名摩訶薩。與殑伽沙等諸佛菩薩而為法子。為彼有情而為父母。以大福德光明照曜過百千日莊嚴其身。  
　　爾時慈氏菩薩摩訶薩。白佛言世尊此諸菩薩摩訶薩。云何遠離云何親近。復以何人而為伴侶。先作何事應云何住。云何修行。云何降伏其心。云何攝持誰之勢力速疾證得阿耨多羅三藐三菩提。  
　　爾時佛薄伽梵告慈氏菩薩摩訶薩言。若善男子善女人。應當導引五趣眾生。置于無上正等菩提。遠離外道邪法及惡知識。應當親近修行布施持戒忍辱。精進禪定智慧具足。行大乘者而為伴侶。應于自身聽聞正法精勤誦持。應常安住如是六種波羅蜜多。精進修行降伏心意攝護六根。由此勢力疾證無上正等菩提。是名菩薩摩訶薩。云何名為六種波羅蜜多。所謂布施持戒忍辱精進禪定智慧。是為六種波羅蜜多。何故先說檀波羅蜜。佛告慈氏我今為汝廣分別說。其布施者于六度中。最易修習是故先說。譬如世間諸所作事。若易作者先當作之。是故先說布施波羅蜜多。一切有情無有不能行布施者。若藥叉若羅剎師子虎狼。及諸獄卒屠兒魁膾。此等眾生于有情中極為暴惡。尚能離慳而行布施。云何布施。所謂養育男女慈念乳哺。然此眾生雖不能知福利之事。以憐愛故令得色力壽命安樂。離饑渴苦亦名布施。以是義故于六波羅蜜多。先說檀波羅蜜。又如一切貧窮有情。饑寒裸露身心不安。何能造作種種事業。若與衣食令得安樂。然后能修種種事業。菩薩摩訶薩亦復如是。見諸有情貧窮所逼。不能發起無上信心。修行大乘種種事業。先施一切衣服飲食。房舍臥具病瘦醫藥令心安樂。然后令發無上正等覺心。修行大乘種種事業。以是義故六度彼岸布施為門。四攝之行而為其首。猶如大地一切萬物依之生長。以是義故先說布施波羅蜜多。如上所說藥叉等類。不知福田及非福田。由愛念故施于乳哺。當作人身富有資財所須無乏。以此習故所生之處。常離慳貪給施一切能除有情貧窮困苦。所以者何諸菩薩摩訶薩。為欲利樂諸有情故。先行布施波羅蜜多。有來乞者皆施與之。不得顰蹙亦不邪視忿恚懷恨而行布施。隨其所有而施與之。不得遲疑而生慳吝。于所愛物衣服臥具。飲食湯藥國城妻子。奴婢僮仆象馬七珍。不生慳吝隨乞與之。乃而一念不生追悔。若生疑惑當知是魔。何以故魔王波旬。化為財寶令使慳吝。以此方便惑亂我心。于大菩提而為障礙。以是義故不應慳吝。如是思惟一切珍財。愛戀之心皆應舍離。  
　　爾時慈氏菩薩摩訶薩。白佛言世尊若所愛財寶。皆應布施不生吝惜。菩薩摩訶薩。為轉輪王。所有七寶千子圍繞不知云何。譬如微細草木。處于溪澗遇天暴雨。大水泛漲漂盡無遺。其轉輪王五欲自恣。雄猛自在千子隨身。滌菩提心皆悉漂盡。云何修習布施行耶。以是因緣難為舍離。  
　　爾時薄伽梵告慈氏菩薩摩訶薩言善男子菩薩摩訶薩所生之處。常得富貴財寶豐足法應如是。若為轉輪圣王。應作如是二種思惟。一者思惟過去諸佛難行之行。及佛菩薩所有教法。此轉輪王五欲勝樂。皆從妄計分別而生猶如幻夢。轉輪圣王于五欲境。不起分別不生計著。何能障礙菩提之心。二者思惟一切有情。我已引入阿耨多羅三藐三菩提安樂之地亦如過去殑伽沙等諸佛如來難舍能舍。我亦誓當作如是舍。為欲滌除慳吝之垢。發如是心愿從今身乃至成佛。誓以此身舍與法界。一切眾生所修福業。若多若少愿與一切眾生共之。回向無上正等菩提。以是觀之我昔已舍。一切身命如妙高山。觀我此身猶如芥子。身命尚舍何況珍財。若諸菩薩多積珍財不行布施。猶如白象于殑伽河凈澡浴已。以鼻噏取糞穢塵土遍身坌之。我以福德凈水。澡浴其身端嚴清潔。不應慳吝愛惜財寶坌污其身。慈氏當知菩薩應作如是思惟。若有人來乞我身皮。我即剝之不生嗔恨歡喜施與。若乞身首血肉骨髓皆悉能施。以是因緣菩薩摩訶薩。利益安樂諸有情故。不舍生死而取涅槃。復作是念我今此身。前際不來后亦無去。父母和合不凈種子而有我身。處不凈中生熟藏間猶如種樹。枝葉茂盛花果成實。我身亦爾以苦為枝憂悲為葉欺誑為花癡為根本。嗔恚羅剎而居此樹。又為惡業虎豹豺狼。師子等獸圍繞此樹。我今暫時憩此樹下。何為愛惜此毒樹耶。而此樹身無我我所。設復有者我亦舍之。愿奉眾生任彼所須終無吝惜。何以故我已舍故不求果報。不求恩德無所著故。所以者何以此毒身。有三惡法之所纏繞。云何為三。一者不凈二者極苦三者無恩。若復有人。于此羅剎毒害惡獸圍繞眾中救拔我身。當知此人于我大恩。而于我身作大利益。我于此人常懷恩德。豈更于此而惜身耶。又此大地所有園林草木藥等。根芽枝葉花果成實。而堪服食及帶持者。若以利斧斬此草木枝葉花果分析與人。而能利益無量眾生。而此大地不念眾生。食我身分枝葉花果而得除病。彼無情物尚不分別。而能利益一切有情而況我身不能于他。而興利益行于布施。反于乞者起我慢心輕罵陵蔑。復于自身內外觀察。先觀內身眼是我耶是我所耶若非我者云何吝惜。耳鼻舌身亦復如是。周遍觀察無我我所。次觀外身色是我耶是我所耶。聲香味觸亦復如是。于此內外周遍觀察皆無有我。既無有我云何慳惜而不施耶。應當決定如是思惟。愿將此身速奉一切。何以故此身無常遷變不定剎那生滅無所有故。爾時世尊而說偈言 
。  
　　若他逼舍身命財　　制不自由無利益 
　　如是知已諦思惟　　開心自施為最勝 
　　迷人若悟夢幻法　　內外皆舍無所著 
　　如是布施等虛空　　無我無受為最勝  
　　復次慈氏若菩薩摩訶薩。修行大乘求阿耨多羅三藐三菩提者。當修空法。以觀空故心得自在。于殑迦沙佛所。得受記別心不退轉。而行布施無有劬勞。檀施為刀破慳吝賊。慳吝賊者眾苦根本。菩薩于此不生愛著。何以故菩薩摩訶薩雖有煩惱。皆是方便利物而生然彼煩惱不為過失。以諸菩薩隨愿生故。身口意業住無功用得清凈故。善調五根無放逸故。能多利樂一切眾生。能知勝義及世俗諦。以正定水洗滌慳垢。除此垢已于施自在。說大乘法威光照曜。如日流輝破諸黑闇。說法聲光除心昏冥。慈氏菩薩摩訶薩白佛言。世尊以何因緣先明法施。  
　　佛告慈氏菩薩摩訶薩。此法施者有三種事勝于財施。云何為三。一財施者而有竭盡。法施增長則無有盡。以是校量勝于財施二。受財施者現在利益。受法施者現在未來俱有利益。于無量世恒相隨逐無人侵奪。乃至無上正等菩提不相舍離。三財施者能施獲益受者無益。若法施者自他俱益。由聞法故發心速趣無上菩提。由此三義法施之者勝于財施。由行法施名稱遠聞。一切人天尊重恭敬。以此因緣先說法施。若菩薩摩訶薩修習布施波羅蜜多。為三種事與諸功德而為其本。一者能利自他。若不利他自受世樂非菩薩行。二者于大乘中無有退轉。三者隨修少分乃為無量功德之本。何以故由清凈心無分別故。譬如日出照于世間情與非情皆蒙利益。是日不言我能照觸。亦不分別情與非情。以是菩薩所作功德。乃至布施一花一果。皆為利益一切眾生。以此功德成無上果。悲化十方示導一切。  
　　復次慈氏菩薩摩訶薩。以施為寶作莊嚴具。乃至成佛相好莊嚴。云何少施功德多耶。以方便力少分布施回向發愿。與一切眾生同證無上正等菩提。以是功德無量無邊。猶如少云漸遍世界。  
　　復次慈氏施有三種。一者少施二者大施三者第一義施。言小施者謂以種種飲食衣服諸莊嚴具。財寶象馬庫藏倉廩。城邑聚落園林屋宅。及轉輪王所有樂具。而行布施是名小施。二大施者輪王所愛。后妃眷屬及與己身。以施乞者是名大施。三第一義施者能以身命而行布施。以無所得心相應故名為第一義施。菩薩摩訶薩以是三種而行布施。是故名為檀波羅蜜。  
　　復次慈氏以食施者。當施五事云何為五。一者施命。若人無食難以濟命。二者施色。因得食故顏色和悅。三者施力。以是食故增益氣力。四者施樂。以此食故身心安樂。五者施辯。若饑餓者身心怯弱。言說謇訥不能辯了。飲食克足身心勇銳。得大辯才智慧無礙。菩薩摩訶薩施飯食時。應作如是回向發愿。我施食時施此五事。若施命者愿與一切眾生。得佛壽命長遠無量。一劫二劫隨愿而住。二施色者愿與一切眾生。得佛色身如紫金色。照曜世間過百千日。三施力者愿與一切眾生。得佛十力一一節中。皆有八萬四千六百六十三種那羅延力。四施樂者愿與一切眾生。得佛無比涅槃安樂。五施辯者愿與一切眾生。得佛世尊四無礙辯。若施味時。愿與一切眾生。得佛無上甘露法味具足充滿。安置無比清凈涅槃。若施漿時。愿與一切眾生。除其渴愛。若施美飲砂糖石蜜甘蔗蒲萄種種香飲。得如來口中四牙。所有飲食及諸毒藥。至此牙時變成甘露。若施醫藥。愿與一切眾生。得六度藥療生死病。悉得痊除獲涅槃樂。若施衣服。愿與一切眾生。得慚愧服以覆其身。離諸陋形端嚴殊勝。獲金色身最勝無比。若施涂香種種末香。愿與一切眾生。戒香涂身悉除煩惱臭穢習氣。若施象馬車乘輦輿船筏。愿與一切眾生。皆得如來隨心三昧。游止自在無所障礙。施橋梁時。愿與一切眾生。得六度橋越生死河至涅槃岸。若施瓔珞。愿與一切眾生。得三十二相八十種好瓔珞莊嚴。若于曠野沙磧之處。往來渴乏為日所曝。施以井池飲水沐浴。愿與一切眾生離于流轉生死曠野。三毒炎火渴愛之苦。復愿我身為法泉池。一切智水充滿其中。隨彼眾生飲水沐浴。竭生死源得真解脫。施義堂屋令諸眾生。離風雨怨賊惡獸怖懼身得安樂。愿與一切眾生。悉得入于涅槃堂屋。離煩惱賊地獄寒熱。生死風雨永無怖畏。若施氈褥細軟敷具。愿與眾生坐菩提座。自然覺悟得真平等。若施種種上妙衣服。愿與一切眾生。得三乘法衣普覆一切苦惱眾生。若施三寶師僧父母種種燈燭。愿與一切眾生。得一切智眼。若施音樂。愿與一切眾生得真天耳十方世界所有音聲皆悉聞知。若于迥遠無佛法處。建立僧坊及招提舍。置諸資具飲食湯藥。愿與一切眾生。置涅槃城安樂之處。永離流轉生死之苦。若施湯藥。愿與一切眾生。施以法藥除煩惱病。若施仆使。愿于一切眾生。悉如阿難奉侍如來。若救囚系令得解脫。愿與眾生。遠離一切煩惱囚系。得真解脫住法王位。若施金銀及無價寶。愿與一切眾生。得百福相莊嚴其身。若施寶冠莊嚴之具。瓔珞環釧耳珰珠鬘種種校飾。愿與一切眾生。獲八十種好莊嚴法身。若施阿蘭若修道之處。愿與一切眾生。得四圣種依止之所。若施伏藏愿與一切眾生。得佛無上功德法財。若施七寶及轉輪王位自在安樂。愿與一切眾生。得大力用以妙法手。拔濟眾生出十惡業。以十善水洗令清凈。以凈戒香用涂其身。除斷一切惡名臭氣。以慚愧衣服而為覆蓋。以佛功德而為瓔珞。以忍辱為花鬘莊嚴其身。以靜慮為床座安處不動。以菩提冠置于頂上。處法王位而受灌頂。慈氏當知如是施者。此即名為菩薩行于小施。  
　　復次言大施者。菩薩摩訶薩于所愛敬貞順妻妾。及以端正孝友男女。愛無雙者以用布施。若我不舍此妻子者。云何得與一切眾生為法父母。及能憐愛一切眾生。悲愍救護如己愛子。能令離于生老病死。以是義故菩薩摩訶薩。一切寵愛珍惜之者悉皆布施。乃至成佛無上菩提。慈氏當知如是施者。名為菩薩行于大施。  
　　復次第一義施者。菩薩摩訶薩以清凈心。于自身手足皮肉骨髓。頭目耳鼻乃至身命。以用布施心無吝惜。以此功德愿與一切眾生。于當來世得佛金剛不壞之身。若施手足心無吝惜。愿與一切眾生。于生死流轉漂溺瀑河。無救護者。授正法手拔濟令出置安樂地。若施耳鼻舌時。愿與一切眾生于當來世。悉得諸佛清凈五根。以是妙法莊嚴眾生。若以血肉施諸眾生。如是施時愿與一切眾生。當得此身猶如大地。與諸有情作依止處。亦如大水能除垢穢。潤澤枯涸百卉滋長。又如大火能除闇冥成就一切。復如大風能鼓一切。開發生長使得敷榮。若施眼時。愿與一切眾生而得佛眼。若施頭首及施寶冠。愿與一切眾生得佛無上七覺寶冠。  
　　復次慈氏菩薩摩訶薩。所有世間妙好之物。不生貪著常能惠施一切有情。所以者何以大悲心。等視眾生猶如一子。愿與一切眾生永息貧窮。于所求愿悉令滿足。而于生死曠野之中。備七圣財得佛智寶。  
　　復次慈氏云何菩薩摩訶薩。修行布施無諸過患。謂自手營作而行布施。非嫉妒他非畏惡名。非求恩德而行布施。為濟貧乏煢獨困苦而行布施。是名為施。若為名聞而作師長行于布施。如商賈人非真施也起大悲心不擇怨親財物多少。而行布施名真施也。  
　　復次慈氏有二種田云何為二。一者悲田謂諸孤露貧窮困苦。二者敬田謂佛法僧父母師長。于悲田所不應輕賤言無福田。于敬田所不應求報。以大悲心無所分別。等施一切名真施也。又布施者勿起希求。而于財物不能舍離。或被官逼奪而行布施。或畏損失而行布施。于三寶所不得輕慢。應生尊重不自稱說而行布施。若以重寶無所愛著。不生我慢亦不貢高。而行布施名真布施。若于敬田不生恭敬。將所厭物而施與之不名為施。或為家貧無妙好物。而有粗鄙恥不施之。以是因緣都不行施。善男子夫行施者。不應分別。隨其所有來即與之。是即名為檀波羅蜜。菩薩摩訶薩。不應自恃持戒多聞禪定智慧而行布施。亦不輕慢他人。貪恚愚癡寡聞破戒。而行布施非凈施也。菩薩摩訶薩所行布施。無不活畏無惡趣畏。隨其多少而施與之。以廣大心皆得無盡無量功德。是即名為檀波羅蜜。若為布施互相嫉妒令家眷屬斗諍不和不名布施。若為布施譏毀乞人。汝今丁壯諸根具足。何不自作營理生業而求乞耶。如是施者不名布施。或施已追悔而作是言。我為愚癡枉費財物。如是施者不名為施。或希他贊嘆或怖惡名。如是施者不名布施。或為惡愿而行布施不名布施。或擇日而施。謂白月一日八日十四日十五日。黑月三日八日九日十三日十四日十五日。如是日施余日不施不名為施。或擇時施。晨朝布施午時不施。日暮余時亦復如是。如此施者不名布施。或擇人施。施與貧者不施富者。或貧富俱施不施病者。或與病者不施余類。或施此人不施彼人。如是施者不名布施。或選知識。顏貌端正而與好物。余施惡物不名為施。或見乞者俳優鼓樂善戲談笑。而施與之余者不施。如是施者不名布施。夫布施者不求異報。輪王護世釋梵諸天。剎帝利家及婆羅門長者居士。如是家生而為已身。自求解脫而行布施。亦不厭退生疲倦心。言我已施不應更施。如是等施但名布施。不得名為檀波羅蜜。  
　　復次慈氏菩薩摩訶薩。不為如上非法布施。以正解脫回向發愿無上菩提。是真布施檀波羅蜜究竟清凈。于阿耨多羅三藐三菩提得不退轉。若能如是離諸過失行無相施。所得功德無量無邊。廣大如法界究竟若虛空。菩薩摩訶薩以如是心。若施一華若施一果乃至施水一滴。而于此經受持讀誦。乃至一偈一句。令他聽聞經一剎那。所得功德無量無邊。若復有人從無量阿僧祇劫所行布施。以金銀七寶及余種種上妙珍財。以用布施求轉輪王釋梵護世或求阿羅漢果獨覺菩提及余作業。于無量無邊阿僧祇劫。受持凈戒所有功德。比前菩薩摩訶薩。無住相施所得功德。百分千分萬分億分俱胝分乃至鄔波尼殺曇分不及其一。而此菩薩愿力所施。一滴之水投于大海。海水有盡滴水無盡。何以故眾生無盡故菩薩愿力亦無有盡。虛空法界亦復如是。  
　　復次菩薩摩訶薩。如是漸次勤行精進。得大神通升妙高山。或至大海獲無價寶。還瞻部洲雨種種寶給施有情。或雨飲食衣服臥具救病醫藥。除斷有情饑渴疾病貧窮困苦。以此功德愿施有情。盡未來際常無休息。廣大如法界究竟若虛空。若但自利而行布施。如空片云風吹即散。豈能利益一切眾生。  
　　復次菩薩摩訶薩。如是布施同真際等法界。火不能燒水不能漂風不能吹。金剛堅寶不能碎壞。是故菩薩布施愿力。能令眾生得大利益究竟安樂。亦令一切有情同此行愿。乃至無上正等菩提。誓不退轉常行是行。乃至涅槃利益有情令得解脫。  
　　復次慈氏如來在世一切有情。而以種種上妙衣服房舍臥具。飲食湯藥酥燈油燈。瞻卜油燈種種花香。以奉供養尊重恭敬歌唄贊嘆。于佛滅后取佛舍利。起窣堵波亦作如上。種種供養尊重贊嘆。如是二事功德果報等無差別。由此義利令諸有情。發殷重心虔誠愛樂。以敬慕故發菩提心聽聞正法如說修行。便能趣證阿羅漢果。辟支佛果及諸菩薩。成就十地圓滿六度。乃至佛果無上正等菩提。即此有情復能勸喻。諸有情等同修勝行。乃至證得無上正等菩提。以是義故菩薩摩訶薩。修行布施波羅蜜多。乃至施水一滴所有利益。同真際等法界無有窮盡。若行施時。不能普為一切有情。回向無上正等菩提。設以寶聚如妙高山。而用布施利益甚少。猶如芥子易可窮盡。亦如片云風飄即滅。  
　　復次慈氏菩薩摩訶薩。修習大乘布施行時。猶如伏藏隨自身行。如如意樹隨有情意能滿彼愿。菩薩摩訶薩應當更發二種勝心。一者所有資財庫藏諸物知自性空。猶如陽焰夢想幻化。二者于諸有情起大悲心。若見貧窮起憐愍心。發是心已應正了知。于是財寶不應慳吝。手自行施愿與一切有情。同證無上正等菩提。如是之財真我所有。設畜財物終不為已。皆為饒益一切眾生。悉皆成就檀波羅蜜。若我積聚種種財物不能自施。如是之物非是我有。用不自在同于裸形。如守藏人自無其分。無常賊來風刀解體。所愛財物妻妾持去別奉他人。彼人得已倍復慳惜。乃至命終亦復如是。展轉慳吝終不能舍。如是等人暫時守護以是當知如是資財定非我物。王賊水火及與惡子悉皆有分。常懼侵奪思寄親知。寢息不安恒憂散失。由慳不施招此憂危。  
　　復次慈氏行此施已。水火怨賊不能侵奪。寢息安隱心無憂慮。若自手施回向發愿。彼諸有情方沾其分乃至佛果恒相隨逐。心常安隱離諸憂怖。若慳吝者常懷憂惱。現在世中諸苦根本。于未來世當知亦然。  
　　復次慈氏慳吝不施所畜財物。如把草炬逆風而行。草盡燒手當受痛苦。若速棄者則無諸苦。如是知已當觀此財。猶如火炬亦如幻焰。應速舍之求真實果。若慳貪有情互相贊嘆。汝有黠慧守護珍財。莫如愚人妄行惠施。如是之人謗無因果當墮地獄餓鬼畜生。設得為人常多貧賤。  
　　復次能行施者國王大臣婆羅門居士之所稱贊。所出言詞人皆信受。慳吝之人不能惠施常懷憂惱。謂施無福當墮三涂。  
　　復次能施之人一切敬愛。慳貪之輩眾所憎嫌。能布施者如僧伽藍。一切人天悉皆歸向。慳貪之人如陷塳墓。一切賢圣皆悉遠之。亦如涸池眾鳥不集。如是二人處大眾中。若贊于施聞之怡暢。若訶慳吝赧而愧之。  
　　復次行布施者。諸天賢圣樂與同處。慳不施者餓鬼畜生自然會集。  
　　復次行無相施住第一義得人法空。能利自他究竟圓滿。  
　　復次慈氏若有善男子善女人。自稱菩薩修行大乘。應當決定正念思惟。布施功德無量無邊。慳吝過失亦復無量。如是知已決定斷除無有障礙。見乞者來顏色和悅言無譏毀。若聞乞聲歡喜愍念。譬如孝子違離父母五十余年。忽聞還家不勝喜躍聞。乞者聲亦復如是。迎至家中瞻睹如佛。發如是心此善知識今受我施。除我慳貪惡趣過失。無量利益莊嚴我身。無上菩提瑩飾我體。如是乞士著弊垢衣。和顏軟語愍我而來是我良友。所以者何。除我身中慳貪過惡。此之乞者是我郎主。我即奴仆應受教命。發是心已從座而起。手自捧持所施之物。右膝著地歡喜奉施。愿與一切眾生利益安樂。回向無上正等菩提。復于乞者起利益心。如是之人即是能行。天如意樹若無是者。如何得度生死曠野。不乏資糧達于人天涅槃彼岸。以是當知人天安樂無上解脫。皆因乞者而得成就。  
　　復次慈氏若時乞者至菩薩所起大希望。菩薩是時家貧無物。應當軟語慰諭彼人。無令嗔恨不生疑惑令悉有無。以是因緣歡喜而去。  
　　復次菩薩摩訶薩行布施時。應當慈悲寬其心意。所有乞者任彼往來。隨其所須皆不遮吝。  
　　復次慈氏一切財物。無常敗壞眾苦之本。如身瘡疣鳥持敗肉。其慳吝者不自食用。功德不修復不與人。堅守財寶亦復如是。當知此人非行施者不名菩薩。于大乘法不發勝心。亦不能成不退轉位。譬如大海不宿死尸。大乘海中不容慳者。菩薩所以修大乘行。為欲遠離一切罪垢具修功德。于佛法中不生疑慮。于諸有情及諸財寶一切時中心無分別。常行惠施利樂群生。以如是行圓滿布施波羅蜜多。速得成就阿耨多羅三藐三菩提。是則名為第三勝義檀波羅蜜多。  
大乘理趣六波羅蜜多經卷第五 
凈戒波羅蜜多品第六  
　　爾時佛薄伽梵。于大眾中作師子吼。廣說布施波羅蜜多已。時慈氏菩薩摩訶薩。合掌恭敬而白佛言。大圣世尊已說修大乘者興大悲心。行布施波羅蜜多。以何方便而能圓滿凈戒波羅蜜多。何名凈戒防何過失。云何護持而得清凈。設護凈戒現在未來有何果報。云何守護當證阿耨多羅三藐三菩提。唯愿世尊分別廣說。利益安樂一切有情。爾時如來應供正遍知明行圓滿善逝世間解無上士調御丈夫天人師佛世尊。贊慈氏菩薩摩訶薩言。善哉善哉汝于無量百千億劫奉持凈戒。普為利益安樂有情問如是義。汝今諦聽善思念之。吾當為汝分別解說。若有善男子善女人修大乘者。若欲圓滿凈戒波羅蜜多。應當如是發廣大心。普為憐愍一切眾生。所謂不怖地獄不求生天。不為已身自求解脫護持禁戒。復作如是正念思惟。我于昔時已發誓愿。若見有情毀禁戒者。誓當勸令堅持凈戒。以佛凈戒而為瓔珞莊嚴其身。若我不能護持戒者。云何以戒攝護有情。以是因緣勸令持戒。若不如是云何能置一切有情于阿耨多羅三藐三菩提。所以者何若諸凡夫自不清凈。為毀戒者雖說正法勸他持戒。終不信從反被輕呵。若欲教他護持凈戒。何不自護而毀犯耶。以是思之汝應持戒。汝若不持汝口雖說自耳不聞。如是種種被他譏毀。何能勸人守護凈戒。以是當知先自檢身。離諸放逸堅持凈戒波羅蜜多。然后為人說正法要。有情聞已便能信受。既信受已護持佛戒。具足清白乃至得成阿耨多羅三藐三菩提。  
　　復次慈氏若有眾生發菩提心。普為一切五趣四生。乃至護持一禁戒者。亦得名為入佛凈戒波羅蜜多。能得無上正等菩提。  
　　復次慈氏菩薩摩訶薩修大乘者。見諸有情墮于惡趣。應當修習凈戒波羅蜜多。拔濟令出置于涅槃。然修行時有三大障。一者嗔恚二者慳貪三者染欲。其嗔恚者能退悲心。大悲心者一切菩提行之根本。以悲力故于夢寐中不生殺想。況[寤-吾+告]寤時斷命食肉。其慳貪者不能舍施。于己財物常生慳惜。于他財寶恒起貪求。是故菩薩摩訶薩。見他財物如睹毒蛇不生貪著。其染欲者非清凈行。應當遠離五欲淤泥。然此貪欲諸苦根本。六波羅蜜之大障也。復能燒滅菩提之心。爾時薄伽梵而說頌言 
。  
　　女性妖媚幻惑人　　如怨詐親不可近 
　　貪欲迷荒壞清凈　　如水瀑流摧石壁 
　　女人之性多諂曲　　如水隨流性不定 
　　恒懷異志背其夫　　智者諦思應遠離 
　　譬如靈山白象王　　鼻有力能拔大樹 
　　及見母象心昏醉　　引入陷阱被調伏 
　　如鹿食草飲清流　　復能遠陟諸山谷 
　　獵師能為誘鹿聲　　彼鹿尋聲來就死 
　　如魚沉潛深隱處　　游泳水中難可見 
　　為求其食吞鉤餌　　貪欲喪身亦復然 
　　譬如黑蜂貪其香　　醉象污流發香氣 
　　貪嗅此香集象身　　象耳搖動撲皆死 
　　如燈無風焰熾燃　　飛蛾為明競投赴 
　　由斯入火自焚燒　　貪愛亡軀亦如是 
　　五塵遍觸眾生身　　一一害人如毒藥 
　　受者如是諦思惟　　眾苦積聚非安樂 
　　炎火熾然猶可觸　　旋嵐猛風或能系 
　　嗔恚毒蛇易調伏　　女人之心難可禁 
　　無熱池中功德水　　流入大海不堪飲 
　　八味皆失同堿苦　　親近女人善法盡  
　　佛告慈氏以是因緣。當知女人不應親近。乃至夢中不應思想。況覺悟時而行欲事。  
　　復次菩薩摩訶薩離三障已。應當修習十種凈戒。云何為十。所謂身三凈戒口四凈戒意三凈戒。言身三者離殺盜淫。云何不殺。若見有情被損害時應以悲心往救其命。或以資財贖令得脫。設不免者以身代之。何況自殺。不偷盜者。菩薩摩訶薩于他財物。乃至夢中不生盜想。況于[寤-吾+告]寤而起盜心。應于自財以清凈心。無所吝惜常行惠施。亦勸他人離不與取。恒行布施波羅蜜多。離染欲者。菩薩摩訶薩應當遠離五欲境界。亦為有情說欲過失。復令眾生離欲邪行。贊說出家無量功德。令多眾生舍家出家。拔濟有情離貪愛獄。是則名為身三善也。言口四者。謂離虛誑離間粗惡及無義語。云何虛誑。謂不見言見見言不見。聞覺知等亦復如是于此虛誑皆舍離之。作真實語名離妄語。復次言離間者。于彼說此于此說彼令生乖諍。若能離此常和合語。是則名為遠離間語。粗惡語者。謂出惡言令彼熱惱。所不欲聞而令聞之。若能離此常以軟語令彼適悅。是則名為離粗惡語言。無義語者以染欲心戲弄談謔。乃至邪論皆無義利。若能離此為益有情實語時語。是則名為離無義語。菩薩如是若能離口四過。修習如來四種善語。常為有情說于妙語。令聞法者歡喜信受。如水清珠能清濁水。聞法信受亦復如是。  
　　復次慈氏意不善業。亦有三種謂貪嗔癡。離貪嫉者。見他尊貴多饒財寶起嫉妒心。應正思惟作如是念。愿一切有情得大富貴無所乏少。是諸有情勤苦艱難今乃獲得。云何于彼生嫉妒心。我于己財皆應奉彼。況彼自獲我應隨喜。云何乃反生嫉妒耶。以是因緣于彼有情。不應嫉妒但生隨喜。若能如是除貪嫉者。是名菩薩持心凈戒。復次離嗔害者。若菩薩摩訶薩被諸有情諸惡誣謗。無故打罵斷截支節。菩薩于彼離嗔害心。作是思惟我已發愿。于諸有情不起嗔害。云何今日乃發是心。又我昔愿常以法藥。蠲除有情嗔害之病。若于眾生起嗔害者。自疾不能救何能救彼一切有情。復次若諸有情嗔菩薩時深自克責以我有過。福德鮮薄令他生嗔。我若無過彼必不嗔。  
　　復次若菩薩摩訶薩。見二有情互相嗔恨結怨不舍。菩薩見已生悲愍心。此之有情不舍嗔恨。當墮地獄火燒其身受大苦惱。是我之咎。應持法藥療此嗔病。我昔誓愿愿與一切眾生除嗔恚病。云何今日不為斷除此等眾生。常為恚魔之所執縛不自覺知。以大猛火之所焚燒既被魔執。設持利刀來殺害我。我知魔鬼不應生嗔。當于是人生大悲愍。復次離邪見者。一切眾生皆有邪見極為深厚。菩薩大悲以正見炬。作大照明令見三寶又于佛法眾僧所有功德深生信樂。一切外道一切眾魔作障礙者。不能破壞正見之心。于大乘行無能退屈。  
　　復次慈氏。菩薩摩訶薩行大乘者。欲令眾生離不善行。先當自身遠離十惡修行十善。何以故若諸菩薩自行十善。所有言教人皆信受。若自不行而教人者。譬如有人為水漂溺。語岸上人我能救汝。無有是處。造十惡者亦復如是。自被十惡瀑流所漂。語諸眾生我當度汝亦無是處。菩薩如是于十善戒具足修習復教他人如是展轉。名為修習凈戒波羅蜜多。時慈氏菩薩摩訶薩復白佛言。世尊如是有情。除斷十惡修十善者。當獲何果。爾時佛薄伽梵贊慈氏菩薩摩訶薩言。善哉善哉善男子。汝今諦聽善思念之。吾當為汝次第解說。此十善業一一皆感四種果報。云何為四。一現在安樂。二煩惱怨賊勢力羸劣。三于當來世常得尊貴無所乏少。四精勤修習當得無上正等菩提。離殺四者。一者菩薩摩訶薩。于一切眾生不起害心。能施無畏亦不恐怖。以無怖故一切眾生。親近供養尊重贊嘆。菩薩于彼生憐愍心。由慈心故過去所有。一切怨恨自然心息。二者嗔恚害心悉皆羸劣。以慈甘露用涂其心。而能蠲除嗔等熱惱。睡眠安隱恒無惡夢。以慈心故藥叉諸鬼。食血肉者舍離害心。及諸惡獸常相守護。三者于未來世獲三種果。一者壽命長遠常無中夭。二者所生之處常無病苦。三者大富饒財恒得自在。四者以不殺故得佛法分。于五趣中所生之處。于世自在隨意能住。乃至坐于菩提樹下。諸魔鬼神不能為障成等正覺。無量圣眾之所圍繞。慈氏此即離殺四種果報。復次離不與取亦四果報。一者于現生中得離貪嫉身心安樂。二者以離貪嫉。一切眾生之所信向。委寄任用無復疑惑。與諸有情而作伏藏。三者于未來世得大富饒豪貴自在。所有珍財王賊水火無能侵奪。四者能與殑伽沙等一切諸佛主功德藏。所謂十八不共法等清凈法財。二乘之人耳尚不聞何況得見。慈氏當知此即名為離偷盜業四種果報。復次離欲邪行亦四種報。一者于現生中一切人天之所稱贊。亦無疑阻人所敬重遠離惡名。二者六根調善令染欲火勢力微劣。三者于未來世所生之處。父母宗親妻子眷屬。孝友貞順純一無雜。離于女人所有過失。令諸眾生無復愛染。四者為離邪行而得馬王陰藏之相。乃至成就阿耨多羅三藐三菩提。慈氏當知此即名為離于邪行。四種果報。復次離虛誑語亦四種報。一者于現在世常行實語離虛誑語。諸天憐念常共守護。二者既無虛誑一切眾生信受其語。若說法時人皆諦受無勞功力自然信行。設復有人自雖虛誑憎誑語人。見實語者心亦歡喜。以自妄語不信他實。若知真實深生敬重。當知實語為大利益。斷妄語者一切惡業不復造作。何以故以他問時如實答故。若在閑靜不起妄念。何以故若人問我汝閑居時生妄念不。若言無者是虛誑語。若言有者羞愧他人。以是因緣能令妄心漸漸微薄。三者所生之處口中常出青蓮花香蘇曼那香。一切有情之所愛敬。自實語者不疑他人有虛誑語。亦令他人信己實語。能令眾生永斷疑網。四者所出言詞人皆信受。能令眾生聞法歡喜。乃至當得無上菩提。慈氏當知此即離虛誑語四種果報。復次不離間語亦四種報。一者現在世中能令自他和合無諍所在安樂。二者以和合故眾人愛敬。過去所有離間語罪悉得銷滅。于三惡趣心無憂懼。三者于未來世得五種果。一者能獲金剛不壞之身。世間刀杖無能損壞。二者于所生處得善眷屬。無諸乖諍不相舍離。三者于所生處設不遭遇善友知識為說法者。自然覺悟無二法門。于佛法僧深生信向無有退轉。四者令諸有情一心一事歡喜相向。速能證得慈三摩地。五者而能勸發一切有情修習大乘令不退轉。四者遠離間語常和合語。得善眷屬隨順調伏。乃至涅槃不相舍離。慈氏當知此即名為離兩舌語四種果報。復次離粗惡語亦四種報。一者現在世中離粗染垢心常清凈。若于塵境妄起貪欲嗔恚風塵集諸藏識。菩薩摩訶薩興大悲云。降慈心雨滅妄貪欲。止恚風塵令得清凈。二者軟語之人一切愛樂贊嘆隨順。令粗惡者漸令調伏。六根清凈三業無染。三者以清凈故。于當來世所生之處。永離三涂常生善處。四者漸次能得無上菩提具梵音聲。說法之時隨其類音各解其義。而生念言。今薄伽梵為我說法不為余人。所說妙法皆契我心。除我身心煩惱習氣。慈氏當知此即名為離粗惡語四種果報。復次離無義語亦四種報。一者現在世中智人贊嘆。心無卒暴而得安樂。二者所出言教人皆信受粗惡微薄。三者于未來世所生之處。恒聞種種如意音聲。四者漸次能得無上菩提獲無礙辯。設彼三千大千世界。所有一切天龍人非人等。來詣佛所同于一時。各各別問自所疑事。時薄伽梵于一剎那。以一言音悉能詶對。皆契本心斷除疑網。慈氏當知此即名為離無義語四種果報。復次離貪嫉者亦四種報。一者現在世中見他富貴不生貪嫉。作是思惟彼人富貴皆宿福生。以我貪嫉豈能侵奪。以是因緣應永斷除慳貪嫉妒。若不除斷常受貧窮無復威力。以是義故菩薩觀之除其貪嫉。于他富貴生隨喜心。不舍毫厘獲大功德。二者一切愛敬身心安樂無復憂惱。威德自在能凈心中。貪欲云翳猶如夜月眾星圍繞。貪嫉之心由斯微薄。三者所生之處常得端嚴。六根圓滿財寶豐足。眾人愛敬常行惠施。無礙辯才處眾無畏。四者乃至證得無上菩提。眾圣圍繞功德最上。一切眾生同受教命。慈氏當知此即名為離貪嫉者四種果報。復次離嗔恚者亦四種報。一者于現在世六根聰利。儀容可觀人所親附。嗔恚之人猶如枯樹心中火然。所有枝葉悉皆干盡。眾生亦爾被嗔恚火熏習五根。儀相枯槁人所惡見。二者心無嗔恚一切惱害。打罵訶責盡皆不起。譬如有人持迦嚕羅咒。一切諸毒無能害之。以無恚怒增長慈心。以慈真言令三十六俱胝天魔鬼神悉皆摧伏。奉慈真言無所損害。三者于未來世以慈心梯。上生梵天一劫安樂。令諸眾生斷惡修善。四者漸次能得無上菩提。具足莊嚴三十二相八十種好熾然炳著。無量功德蘊集其身。慈氏當知此即名為離嗔恚人四種果報。復次離邪見者亦四種報。一者若離邪見修行正見。于現世中離惡知識。親近善友聞法信受。未生不善令永不生。已生不善令盡除斷。未生善法修習令生。已生善法修令增長。此正見者一切善法之根本也。二者能閉不善行門。于大眾中名稱普聞心無疑悔。三者于未來世所生之處遇善知識。得善伴侶順于正見。歸佛法僧更無異向。于菩薩行無退轉心。除滅罪愆增長福聚。有漏無漏生死涅槃。過患利益能善分別。了達諸法無我我所無有執著住法性空。正見力能究竟清凈。四者所有三乘勝妙功德人不能測。正見之力皆悉圓滿。能為眾生作歸依處。度脫有情出生死苦。悉皆安置無上大乘。乃至處于法王之位。慈氏當知此即名為離邪見人四種果報。  
　　復次菩薩摩訶薩非唯護持十善凈戒功德無盡。乃至受持微細禁戒。清凈功德亦無有盡。何以故凡夫眾生受持禁戒。取相果報一切有盡。外道諸仙所有禁戒失通亦盡人間十善舍十善時戒亦隨失。欲界諸天壽盡戒失。色界諸天四靜慮中。無色界天三摩缽底。舍生失定戒亦隨盡。二乘無學入涅槃時戒亦隨盡。若菩薩摩訶薩所受禁戒六十五種。隨一一戒究竟清凈功德無盡。云何名為六十五種。謂不害眾生。不行偷盜。不侵他妻。不誑惑他。不兩舌語。忍粗惡言。不作綺語。不生貪嫉見他安樂生歡喜心。不起嗔恚惡言罵辱悉能忍受。不起邪見尊重如來不師外道。復次歸信佛戒心無疑濁故。歸信法戒離欲真實故。歸信僧戒和合最勝故。尊重父戒生我身故。尊重母戒養育我故。尊重和尚戒生我法身故。尊重阿阇梨戒教我軌則故。尊重大弟子戒成我法身故。一心戒輕重無差故。無破戒于重不犯故。不缺戒于輕不毀故。不習三乘戒不求聲聞果故。不習二乘戒不求獨覺果故。離惡生處戒不生邪見外道家故。增長白法戒。以凈戒力隨愿生故。富貴相戒智者不嫌故。端嚴戒其心不亂故。無毀呰戒于一切處不被譏訶故。善護五根戒勤不放逸故。名稱戒善解諸法故。少欲戒無所希求故。端直戒眾善隨心故。如說修行戒不違教命故。大慈戒救度一切眾生故。大悲戒拔一切眾生苦故。大喜戒慶彼得樂故。大舍戒離憎愛故。知己過戒省察自心故。不見他過戒護彼意故。布施戒救貧乏故。攝持戒攝一切善法故。忍辱戒不害眾生故。精進戒勇猛不退故。禪定戒定支增長故。智慧戒聞法無厭故。多聞戒求法無倦故。近善知識戒修集覺分故。離惡知識戒避險惡道故。不惜身分戒剎那無常故。不惜壽命戒如救頭然故。不追悔戒性本清凈故。不虛假戒無變動故。無熱惱戒內外清涼故。無人我戒心謙下故。不掉舉戒性安靜故。不諂曲戒常質直故。知眾生心戒善識物機故。調伏心戒不濁亂故寂靜戒離諠雜故。右繞戒順理行故。救拔眾生戒行四攝法故。護正法戒守護法財故。圓滿諸愿戒弘誓清凈故。如來戒隨順如相故。佛三昧戒圓滿一切佛法故。慈氏當知此即菩薩摩訶薩六十五種清凈戒身。  
　　佛告慈氏若諸菩薩持一一戒。能得如是無量功德。乃至舍所愛命不得缺犯佛之禁戒。應持此戒如護眼睛。守慎此戒如護賢瓶。不以五欲利斧而斬壞故。護微小戒如五逆罪。輕重等護心若金剛。不得起于貢高我慢。雖持此戒清凈如是。比于無始所造惡業。如大千界所有微塵。此持戒善比彼惡業如一微塵。既知如是云何持戒而生我慢。  
　　復次慈氏菩薩。見諸眾生毀破禁戒不生輕慢。而于自身更增持護。復作是念我昔誓愿。令諸眾生堅住凈戒。雖諸眾生難可化度。我當勤加精進。以凈戒船度破戒者。出生死海到涅槃岸。復次慈氏若諸眾生有此身者。須四種物云何為四。一者飲食二者衣服。三者房舍四者醫藥。菩薩摩訶薩于此四事如法營求。不以非法不自矜高多求無厭。應當少欲知足支身。譬如有人身患瘡苦求善良醫。以藥涂附用衣裹之。處深密室臥軟敷具。但為治瘡非愛身故。菩薩如是以八苦身。雖求良藥涂以飲食。假以衣服處于房舍。不樂此身色力壽命。為修勝法安樂眾生。除斷生死煩惱癰瘡。菩薩如是處大眾中常省己過不毀他人。遠離名譽。若有贊嘆之者。皆自思之如是名聞我皆無分。我今自測多諸[億-音+(夫*夫)]犯。功德法中我無少分。眾生妄見言我有之。菩薩以大悲心而為依止。以凈戒波羅蜜多而為伴侶。復次慈氏有是凈戒非波羅蜜多取相持戒。不為最勝之所攝受。但名凈戒非波羅蜜多。何以故但獲三界有漏果報。壽盡無故。若普為一切眾生護持禁戒。觀第一義空無我人相。而為有情護持禁戒。是則名為凈戒波羅蜜多。能令眾生速得無上正等菩提。又此凈戒波羅蜜多。與諸有情而為示導。復與一切無信有情生凈信故。能與有情作伏藏故。復與一切有情。作無價寶珠瓔珞嚴身故。復與一切有情作上妙涂香故。復與一切有情作大名聞故。又此凈戒波羅蜜多。能與在家出家一切有情。若老若少平等端嚴故。不起我慢增上慢。離諸過患威儀清凈無諸怖畏。能得阿耨多羅三藐三菩提最勝法王。云何能知戒為第一。若有眾生能持凈戒。雖處卑賤而非族姓豪貴尊嚴。亦非自力能益他人。以是凈戒波羅蜜多能令一切天龍藥叉人非人等。國王大臣剎帝利婆羅門長者居士。悉皆歸敬禮拜供養尊重贊嘆。廝下之人受持佛戒。尚得如是恭敬尊重。況余尊貴之人護持禁戒。成就圓滿凈戒波羅蜜多。當知護凈戒者。行住坐臥及經行處其地吉祥。一切人天應取其土頂戴供養。以是當知持凈戒者。于諸眾中而為第一最高最上。是則名為凈戒波羅蜜多究竟圓滿。  
大乘理趣六波羅蜜多經卷第六 
安忍波羅蜜多品第七  
　　爾時佛薄伽梵。顯說如是凈戒波羅蜜多已。時慈氏菩薩即從座起。偏袒右肩右膝著地。頂禮佛足而白佛言。世尊菩薩修行安忍波羅蜜多。云何進求而得圓滿。然此安忍復有幾種。若修行者功用如何。唯愿開示我等樂聞。  
　　爾時佛薄伽梵。贊慈氏菩薩摩訶薩言。善哉善哉。汝今為欲利益安樂一切眾生。能問如是甚深義趣。汝今諦聽善思念之。吾今為汝分別解說。善男子當知生死涅槃。悉皆平等以無分別。是名安忍波羅蜜多。復次若有愚下狂亂眾生。來罵辱者安忍受之。譬如醉象難可禁制。應以鐵鉤而調伏之。嗔心醉象亦復如是。以忍辱鉤而制御之。令其調伏名為安忍波羅蜜多。復次若諸有情。為彼三十六俱胝天魔鬼神藥叉羅剎。而來侵害菩薩。唯將安忍波羅蜜多能破彼軍。乃至八萬四千煩惱怨賊欲摧伏者。亦以安忍而除滅之。非唯如是天魔大軍煩惱怨賊。乃至極下微小怨賊。亦以安忍而調伏之。是名安忍波羅蜜多。復次譬如王子善習王法。父王崩已次紹王位。當以正法頒告四方。率土之內悉皆奉行五種正法。云何為五。一不斷生命二不行盜竊三離欲邪行四不虛誑語五不分外賦稅財物。若王境內有犯殺者。其王便獲第六分罪。偷盜邪行及以妄語亦復如是。何以故若法非法王為根本。于罪于福第六一分皆屬于王。菩薩摩訶薩亦復如是。心為國土大悲為王。以五忍法宣布境內。所謂打罵忿恚戲弄。如是五法皆安忍之。若違犯者獲大重罪。復次慈氏譬如農夫欲種植時。為引水故先理溝渠。興功之次中遇山石。穿掘無由于斯便止。菩薩摩訶薩則不如是。于生死流轉大曠野中。欲穿智渠引甘露水。既修習次遇嗔恚石無方除遣。唯有安忍審諦觀察而穿破之。復次一切國王大臣長者居士。恒以瓔珞而為莊嚴。諸佛法王大菩薩等。常以安忍瓔珞而自嚴身。若遇眾生非理欺負。大悲安忍而救護之。又此安忍與苾芻苾芻尼而為師。范。以信進念定慧而為樹林。以凈戒為枝葉。于此林內嗔火欻起。焚戒枝葉無由撲滅。以安忍雨而得滅除。現在未來一切苦難永無憂患。無安忍者于現世中。行住坐臥無有安樂。于未來世豈有樂耶。菩薩摩訶薩以安忍力而為甲胄。彼造罪人為旃荼羅。以嗔恚手執妄想弓。放粗語箭射安忍甲。而彼弓箭自然摧折。安忍甲胄一無損壞。其碎弓箭變為蓮花。當知菩薩如是修行。是則名為安忍波羅蜜多。復次譬如世間阿伽陀藥。能除自他一切毒病。菩薩亦爾忍伽陀藥。能治自他一切嗔恚煩惱毒病。是名安忍波羅蜜多。譬如世間明月寶珠商主持行度大曠野。砂磧之中絕無水處。于夜月中持珠向月。以器承之水即隨出。商主飲之得度曠野。菩薩亦爾持此安忍明月寶珠。度于生死曠野磧中。絕無智水煩惱之處。于佛智月持忍辱珠。承佛法水菩薩飲之。出于生死至涅槃岸。復次慈氏譬如大地。一切草木依之得生。一切有情依之而住。安忍亦爾一切菩薩摩訶薩。于十地中修習六種波羅蜜多。依之生長由斯而住。復次如有梯蹬極為高大。眾生登陟直至梵天。安忍之梯高大亦爾。菩薩登陟至天中天。復次如巧畫師畫種種像莊彩成就。安忍畫師亦復如是。莊嚴功德圓滿成就。復次譬如虛空起大密云。降注洪雨瀑水泛漲。漂蕩一切草木花果。入殑伽河轉至大海。菩薩亦爾心如虛空。能起一切大悲密云。降大法雨安忍瀑流。漂蕩一切嗔恚草木愚癡華果。流入智河轉至涅槃清凈大海。復次菩薩雖見生死流轉諸苦。以安忍力代為受之。經無量劫不辭厭倦。亦無棄舍而取涅槃。復次菩薩摩訶薩以安忍力。能舍一切頭目髓腦身肉手足。及與身命心無吝惜。凡夫無智聞之驚怖。身毛皆豎何能舍之。菩薩如是以安忍力。所生之處容貌端正。一切眾生之所樂見。于大會中常為諸佛之所稱嘆。  
　　復次菩薩摩訶薩。安住忍力堅固不動。如妙高山旋嵐猛風所不能動。忍妙高山亦復如是。嗔恚猛風所不能動。復次一切外道因惡知識。生邪見心修諸苦行。裸形自餓五熱炙身投巖赴火。謂得生天不信正法。菩薩見已起大悲心。示同苦行倍過于彼。是諸外道尊敬菩薩以為師范。然后導之示以正法。今彼邪徒住于正見。復有外道而作是言。此身有我住在心中。如大母指而無障礙亦無形相。唯天眼者方得見之。而此眼根為我侍者。眼既得已尋報我知。耳鼻舌身意亦如是。以此因緣若有眾生毀罵我者。人能殺之得生天上。忍受罵者死墮三涂。譬如多人同事一將。若毀我將眾共殺之。若不殺者眾人有罪。菩薩以安忍力。愍彼邪見皆忍受之。以種種方便除彼邪見。譬如時雨隨彼草木。而能滋潤增長成實。菩薩安忍亦復如是。爾時薄伽梵而說頌言 
。  
　　如天欲雨蟻出穴　　聚土為封作穴居 
　　父母不凈集成身　　妄識于中執為我 
　　相續色力恃豪強　　智者諦觀如幻焰 
　　一念之頃作微塵　　如象蹈封皆散壞 
　　眴息剎那速生滅　　行住坐臥皆為苦 
　　若了色身苦無常　　智人于此何貪著 
　　諸天梵住苦行者　　毒蛇視觸無能害 
　　設有中傷咒藥解　　無常毒螫誰為救 
　　善法易修悉棄舍　　欲樂敗類苦貪求 
　　智者觀之無所成　　猶如垢衣郁金染  
　　菩薩摩訶薩應為外道說無我法。汝所執我為在內耶為在外耶。前際來耶后際去耶。汝言有者汝命終時應不能救。既不能救明知無我。譬如忠臣一心奉主。若在危難主必救之。今既不能定知無我。若有我者應得自在。云何乃被無常壞耶。而諸眾生被無常鬼眾苦所逼。肢節分離奄然而逝。若有我者應得免之。既不免離故知無我。以是因緣汝諸外道。從無始來奉事于我。造諸惡業受苦無窮。當知此我無少恩分。汝久事他舍汝而去。遂將汝身付諸惡獸豺狼虎豹而為啖食。然我棄汝別覓余身。從無始來捐棄汝等。若計其數無量無邊。現在未來亦復如是。復次汝若謂心即是神。我身為僮仆。當知此身即是我所。從無始來受身無量莫知其數。如是諸身為一我耶為多我耶。若我多者即是無常。以無常故我義不成。若我是一即應常住。恒守一身不應移去。以不住故一亦不成。由此因緣汝應思察。多我一我義并不成。以是當知心非是我。復當觀察身非我所亦非僮仆。身若屬我行住坐臥。生老病死須我處分。我未教敕相次而來明不屬我。若屬我者生應常生不應老死。行住坐臥亦復如是。改易非常定非我所。以此定知無我我所。復次當知所執我者汝之大怨。何以故汝于前世積集善根。五欲果報今世受盡。現在造作種種惡業。以業力故付與獄卒。若有我者何不相救。菩薩摩訶薩以安忍力于我我所惡鬼之中。救拔有情置正見處離。我我所見一切法本性空寂。是名菩薩修習安忍波羅蜜多。復次慈氏猶如有人。為護子故造作咒術。令諸惡鬼不得侵害。菩薩亦爾用安忍咒護諸眾生。嗔等怨賊無能損害。復次慈氏譬如有人為刺刺腳欲以諸皮遍覆大地。于上游行免有憂患。智者問曰汝所求皮欲作何事。此人具報如上因緣。智者訶云咄哉愚人不應如是。但以少皮用充革屣。足得行李不被損傷。何用多皮覆于大地。凡夫眾生亦復如是。遍造怨害。持刀欲殺大地怨家。菩薩見之深生悲愍。但以安忍而為革屣護汝身心。何有眾怨持刀遍害。是則名為安忍波羅蜜多。譬如有人以毒惡言種種毀罵。菩薩聞之不應卒暴而起嗔心。當觀察之如是罵者為是誰耶。受毀罵者復是誰耶。彼此二身各十二處。眼處見色耳處聞聲。鼻處嗅香舌處嘗味。身處覺觸意處知法。而是眼處實非是我。若非我者自他眼處誰過失耶。若有過者應須治罰。如是觀察俱無過失。既無過失誰受誰罵而嗔恚耶。如是觀察乃至法處亦復如是。十二處外更無一物。罵者受者二俱是空。以此思惟嗔心頓息。若聞粗語應諦觀察。如是語言何者是粗。粗語二字生不同時。粗時非語語時非粗。剎那生滅各不相待。二字尚無況多毀罵。以是觀察百千劫中。作是粗言不成罵辱。又復觀察能罵之人及所罵法。二俱無常剎那不住何有嗔耶。以是當知過去已滅未來未至現在不住。罵法既空我身亦爾。同彼無常生滅不住。以不住故一切皆空。作是觀時無量怨賊一時消滅。若離此觀取相分別。但名安忍不得名為波羅蜜多。五蘊無我乃至十八界等。悉亦無我如幻如化。毀贊平等本性空寂亦復如是。  
　　復次慈氏。菩薩摩訶薩見毀罵者當生憐愍。如是之人嗔魔所持煩惱所覆作是毀罵。我今為欲辟除此魔。應善修學忍陀羅尼不生嗔恨。無令嗔恚及余煩惱損害眾生。我若嗔者鬼魅我身。由此因緣于彼罵者。生大悲愍而安忍之。雖能如是但名安忍。若離分別是則名曰波羅蜜多。  
　　復次慈氏。菩薩摩訶薩行安忍時。若見有人執持利刀斷其手足。當于是人生欣慰心善知識想。猶如有人施已歡悅。我于今者得大福報。于彼受者常懷恩德。傍人見之皆生隨喜。菩薩亦爾見割截者生大慶慰。除我罪業施我法財。由為我故。受惡名稱失于人天解脫之樂受三涂苦。以是因緣為我善友作我良伴。成我安忍波羅蜜多。我于彼人應生敬重。乃至菩提不忘恩德。況反生嗔。若起嗔恚是負恩德。由是緣故倍生敬心作善師想。雖能如是難忍能忍。由于自他未亡分別。但名安忍不得名為波羅蜜多。  
　　復次菩薩住閑寂處。而有人來謗菩薩言。汝不與取作淫欲行打罵治罰。菩薩摩訶薩而安忍之作是思惟。非他過失是我宿世。曾謗于他打罵治罰。以我余殃招彼治責。彼因害我當墮惡趣。應于是人生大悲愍。復自思惟我今此心極為姧詐。畏墮地獄生安忍心。又欲自成忍波羅蜜。令割截者當墮三涂。如是思惟深生慚愧。菩薩是時見已過已。于割截者生愧惡心。善知識想深生尊重。但名安忍非波羅蜜多。何以故由于自他有分別故。  
　　復次菩薩了嗔恚法諸苦所因。知行安忍萬行根本。以是因緣而行安忍。但名安忍非波羅蜜多。何以故由于善惡生分別故。  
　　復次菩薩觀五蘊身五種過失。眾苦所集剎那無常。五種不凈三十六物。無我我所一切皆空。外道邪見執身安樂。常住無變是清凈法有我我所。菩薩諦觀此五種法。一切有情亦復如是。既知是已。聞罵不嗔贊譽不喜。但名安忍非波羅蜜多。  
　　復次慈氏略說菩薩安忍三十二種。所謂無貪是安忍不害是安忍。無熱惱是安忍無嗔是安忍。無恨是安忍無忿是安忍。無諍論是安忍不染欲境是安忍。能護自他是安忍順菩提心是安忍。無分別心是安忍不著生死是安忍。順業果是安忍身清凈是安忍。口意清凈是安忍堅固不退是安忍。言說自在是安忍無遍計是安忍。自覺圣智是安忍將護彼意是安忍。修四梵行不隨禪生是安忍于人天樂得自在是安忍。相好圓滿是安忍梵音深妙是安忍。滅除諸惡是安忍遠離慳垢是安忍。除斷嫉妒是安忍舍諸怨賊是安忍。近菩提分是安忍離諸不善是安忍。樂處寂靜是安忍獲諸佛法是安忍。慈氏如是三十二種安忍波羅蜜多。菩薩修行能得無生法忍。速成阿耨多羅三藐三菩提。  
　　復次慈氏云何名為安忍波羅蜜多。若人惡罵當觀此聲猶如谷響。若被打時當觀此身猶如鏡像。若被嗔時當觀此心猶如幻化。若見忿怒當觀此心性無諠動。若得利養當觀此心自性調伏不生歡喜。若失利養當觀此心善妙寂靜不生嗔恚。若遭毀謗當觀此身猶如虛空不應加報。若遇贊譽當觀自身性無我慢而不高舉。若得稱嘆當觀心性本來空寂不生忻慰。若被譏嫌當觀本心性離怖畏不生憂戚。若遇苦時當觀法性本無逼迫不見苦相。若受樂時當觀實性常住不變無苦樂相。菩薩摩訶薩住安忍時。如是八風不能動轉。何以故以菩提心住真實相。離于彼我見法身故。復次有不安事皆忍受之。為欲降伏諸魔怨故。當行一切難行苦行。為調外道諸邪見故。慈氏當知我今略說安忍波羅蜜多。  
　　復次慈氏若觀無常離彼我相。心得安忍非真實忍。若觀諸法善不善相。心得安忍非真實忍。若復諦觀十二處忍。于諸根塵離恚罵相。而得安忍非真實忍。若觀恚罵以為顛倒忍為真正。辯邪正忍。非真實忍。復次見忍有理恚罵無理。此取相忍非真實忍。  
　　復次住八正忍離八邪忍。道非道忍非真實忍。復次不觀諸法無常無我不凈苦忍。唯觀諸法常樂我凈無生法忍。此相違忍非真實忍。復次于空法忍諸見不忍。無相法忍有相不忍。無愿法忍有愿不忍。無行法忍有行不忍。無煩惱法忍有煩惱不忍。諸善法忍非善不忍。出世法忍世間不忍。無過法忍有過不忍。無漏法忍有漏不忍。涅槃法忍生死不忍。如是諸忍是對治忍非究竟忍。  
　　爾時慈氏菩薩摩訶薩。白佛言世尊如是忍者既非究竟。云何名曰究竟忍耶。唯愿如來分別解說。爾時薄伽梵告慈氏菩薩摩訶薩言。善男子真實忍者。以正智慧了一切法本性皆空。即此空性與一切法本性無二故。一切法性空性正智本性清凈。無二無二分無別無斷故。以是當知世間法即是空。空即是世間法。二法本性不相離故。如是忍者名究竟忍。復次以正智慧了一切法性即無相性。無相性即一切法。本性無二故。一切法性本無相性正智本性清凈。無二無二分無別無斷故。以是當知一切法即無相。無相即一切法。二法本性不相離故。如是忍者名為究竟忍。  
　　復次以正智慧了一切法性即無愿性。無愿性即一切法性。本性無二故。無愿性一切法性正智本性清凈。無二無二分無別無斷故。是以當知一切法即無愿。無愿即一切法。二法本性不相離故。如是忍者名究竟忍。  
　　復次以正智慧了一切行性即無行性。此無行性與一切行性。本性無二故。一切行性無行性正智本性清凈。無二無二分無別無斷故。乃至如是忍者是究竟忍。復次以正智慧了煩惱性即無煩惱性。無煩惱性則煩惱性。本性無二故。煩惱性無煩惱性正智本性清凈。無二無二分無別無斷故。乃至如是忍者是究竟忍。  
　　復次以正智慧了一切善性即不善性。不善性即一切善性。本性無二故。善性不善性正智本性清凈。無二無二分無別無斷故。乃至如是忍者是究竟忍。  
　　復次以正智慧了出世法性即世間法性。世間法性即出世間法性。本性無二故。出世法性世間法性正智本性清凈。無二無二分無別無斷故。乃至如是忍者是究竟忍。復次以正智慧了無過失性即過失性。過失性即無過失性。本性無二故。無過失性過失性正智本性清凈。無二無二分無別無斷故。乃至如是忍者是究竟忍。  
　　復次以正智慧了無漏法性即有漏法性。有漏法性即無漏法性。本性無二故。無漏法性有漏法性正智本性清凈。無二無二分無別無斷故。乃至如是忍者是究竟忍。復次以正智慧了涅槃性即生死性。生死性即涅槃性。本性無二故涅槃性生死性正智本性清凈無二無二分無別無斷故乃至如是忍者是究竟忍佛告慈氏如是真實究竟安忍。于一切法非自非他非有非無。非生非不生非滅非不滅。獲此忍者名真究竟無生法忍。是名安忍波羅蜜多。佛說此安忍波羅蜜多時。慈氏菩薩而為上首。與無量諸大菩薩摩訶薩眾及此大會。異口同音贊薄伽梵言。善哉善哉希有善逝甚奇世尊。即以無量珍妙供具而供養之。所謂種種妙香瞻卜。花香燒香涂香末香。種種花鬘衣服繒彩幢幡寶蓋。擲虛空中以為供養。種種音樂而為娛樂。種種歌頌贊嘆如來。是諸眾生聞佛說此安忍波羅蜜多。不驚不懼不怖不畏。悉得如來真實法忍。所散香花種種供養。在虛空中遍滿三千大千世界。  
　　爾時薄伽梵告慈氏菩薩摩訶薩言。善男子汝應安置如是種種花香衣服乃至幡蓋。時慈氏菩薩摩訶薩。白佛言世尊。我已安置如是香花種種衣服。各各置在諸菩薩等天龍眾會。本身之中而為處所。爾時慈氏菩薩說是語已。即入一切色身三昧。入是定已所有三千大千世界。遍滿虛空種種花香。衣服繒彩乃至幡蓋。以定力故悉入慈氏臍輪之中不相障礙。而諸供具亦不減小。菩薩之身亦不廣大。  
　　爾時無盡藏菩薩摩訶薩。問慈氏菩薩摩訶薩言。善男子此三昧名字何等。住此定中能令如是諸供養具悉入臍中。汝身不增眾物不減。慈氏菩薩言。善男子此三昧名普入一切色身三昧。無盡藏菩薩復言。大士此三昧神變境界其事云何。慈氏菩薩言。仁者三千大千世界。一切所有入我臍輪。我身不增彼像不減。何以故法性如是。爾時會中或有菩薩天龍鬼神人非人等竊作是念。我等欲見是三昧境界神變不知云何。爾時薄伽梵。知諸菩薩天龍大眾心之所念。告慈氏菩薩摩訶薩言。善男子汝當現此三昧神變令眾同知。時慈氏菩薩久已修習如是三昧。善得純熟無諸障礙。令諸菩薩他方大眾。及在此會諸苾芻僧及佛世尊。一切悉入慈氏身中。而諸有情亦無驚怖。得未曾有身心安樂。譬如東方過無量阿僧企耶世界。有世界名寶瓔珞莊嚴。而彼眾生所受用物。皆以種種珍寶而為莊嚴受諸快樂。而此身中天人大眾所受快樂。如彼世界等無有異。此諸大會皆悉了知在慈氏身都無障礙。  
　　爾時慈氏菩薩還攝神力。時諸大眾及佛世尊。各復本座儼然而住。是諸大眾一切有情。都不覺知有往來相。  
　　爾時無盡藏菩薩白慈氏菩薩言。希有大士此三摩地神變之事。得未曾有昔所未見。慈氏菩薩言仁者。非但此會一切大眾入我身中。設以三千大千世界諸妙高山。及十寶山大鐵圍山大海江河日月星辰天宮龍宮諸尊神宮。五趣四生人非人等。悉內身中亦無妨礙。我身不增彼亦無減。是諸眾生亦不覺知有往來相。法性如是況此會耶。時薄伽梵說此安忍波羅蜜多及現大神變時。會中有七十六那庾多人天。皆發阿耨多羅三藐三菩提心。三萬二千菩薩皆得無生法忍。佛告慈氏若有善男子善女人。暫聞此安忍波羅蜜多名能生信心。是人決定不墮地獄鬼趣傍生。于阿耨多羅三藐三菩提永無退轉。我今說是安忍波羅蜜多。究竟圓滿利益安樂一切眾生。  
大乘理趣六波羅蜜多經卷第七 
精進波羅蜜多品第八  
　　爾時薄伽梵。說是安忍波羅蜜多已。時慈氏菩薩摩訶薩。即從座起偏袒右肩。右膝著地合掌恭敬。而白佛言大圣世尊已說安忍波羅蜜多。應當廣說精進波羅蜜多。菩薩摩訶薩應云何住。云何降伏云何修行。云何圓滿精進波羅蜜多。唯愿世尊分別廣說。爾時薄伽梵。告慈氏菩薩摩訶薩言。善男子汝今諦聽善思念之。吾當為汝分別解說。所謂修余五種波羅蜜多。皆精進力而能成就。精進波羅蜜多謂身口意。此三善業皆因精進方得發生。于三業中意業最勝。菩薩摩訶薩修習意業有二種心。一者精進二者退轉。所謂發起菩提心是精進。止息菩提心是退轉。云何發起。于諸有情起大悲故。云何止息住我空故。云何發起攝取一切眾生故。云何止息舍一切眾生故。云何發起于生死中無疲倦故。云何止息求出三界故。云何發起一切悉舍故。云何止息輕心不施故。云何發起堅持凈戒故。云何止息毀犯禁戒故。云何發起善住安忍故。云何止息不修忍辱故。云何發起修集善根故。云何止息懈怠懶惰故。云何發起住禪定故。云何止息心散亂故。云何發起智慧相應故。云何止息無明相應故。云何發起多聞善說故。云何止息不聞正法故。云何發起積集智慧故。云何止息取相分別故。云何發起觀蘊如幻故。云何止息于蘊生厭故。云何發起知處如夢故。云何止息永滅根境故。云何發起觀界無生故。云何止息滅身滅智故。云何發起增長梵行故。云何止息舍實智慧故。云何發起五通自在故。云何止息厭離有漏故。云何發起正觀念處故。云何止息不修念住故。云何發起正斷相應故。云何止息不行正斷故。云何發起神足自在故。云何止息神足不具故。云何發起勤習五根故。云何止息不增五根故。云何發起樂修五力故。云何止息不修五力故。云何發起圓滿覺支故。云何止息不具七覺故。云何發起勤修正道故。云何止息不修八正故。云何發起修奢摩他故。云何止息不善修止故。云何發起正觀緣生故。云何止息厭患緣生故。云何發起聞所未聞故。云何止息以有所聞故云何發起以戒嚴身故。云何止息厭患蘊身故。云何發起辯說無礙故。云何止息無學默然故。云何發起修習三解脫門故。云何止息不修三解脫門故。云何發起降伏魔怨故。云何止息樂著涅槃故。云何發起善修方便故。云何止息愛樂寂靜故。云何發起進求不息故。云何止息所作已辦故。云何發起了俗諦故。云何止息證滅諦故。  
　　佛告慈氏。如是種種精進行法。皆精進力而能圓滿無增無減。方能利益一切眾生。所以者何。以能遠離一切相故。皆由智力而能圓滿精進波羅蜜多。云何菩薩摩訶薩修習事業。所謂修習大慈大悲不舍有為。證真無為不退不轉。乃至無上正等菩提。慈氏當知此即菩薩摩訶薩。意業清凈精進波羅蜜多。復次慈氏菩薩摩訶薩。有四種精進。云何為四。所謂未生不善能令不生。已起不善速令除滅。未生之善當令速生。已起之善能令增長。慈氏當知此即菩薩摩訶薩四種精進。若無此四云何圓滿精進波羅蜜多。菩薩摩訶薩所起精進。乃至布施持戒安忍精進。難舍能舍難作能作。如是種種難事。精勤勇猛心無懈倦。所修勝行一切諸天。釋梵護世所不能作。何以故菩薩摩訶薩廣度眾生。出生死海而無度相。皆精進力之所成辦。是則名為精進波羅蜜多。  
　　復次慈氏懈怠眾生。所修事業功力微少。猶如水滴不至大海。懈怠之人亦復如是。不能得至無上菩提。譬如有人手足俱無。行住坐臥不得隨心。乃至微小作業皆不成就。如是之人豈能越渡江河大海。懈怠眾生無精進足亦復如是。此懶惰人于家事業尚無所成。豈有慈悲具修戒慧。能度有情出于火宅。修行菩薩六波羅蜜菩提資糧。菩薩摩訶薩以精進波羅蜜多而為船筏。三無數劫福智所成。與諸有情同乘此船。超越生死大海彼岸。復次世間眾生總有三種。一者懈怠二者非勤非惰三者精勤勇銳。言懈怠者于己家務悉亦棄舍。況能為他營建事業。非勤非惰者于大事業都不能作。設欲進求遇緣便退。勤精進者恒為有情受大勞苦。但利益彼無念己身。窳惰之人為懈怠鬼。常所拘執惑亂身心。譬如有人入于大海至七寶山。于是山中寶珠無量。方欲采取為鬼所著。欻然之間徒步而返。不獲一寶裸露而歸。懈怠眾生亦復如是。此贍部洲福德之地十善業力來生其中。菩薩觀之無量無邊。十善珠寶遍滿大地。而諸眾生為懈怠鬼之所魅著狂亂失心。設見妙寶都無取心。如妙高山不可移動。若精進人取斯寶物。不足為難如舉一毛。菩薩摩訶薩為欲圓滿精進波羅蜜多。普為眾生從無量劫。生死長夜不惜軀命。勤行精進方至菩提。菩薩觀之心無懈倦猶如食頃。復更思惟過去諸佛行菩薩行。為欲滿足。六波羅蜜。經無量劫亦如食頃。菩薩摩訶薩復觀現在未來。無量無邊一切諸佛行菩薩行。經無量劫方成正覺。如是劫數難可校量。譬如有城極為高廣。四面高下各百由旬。于此城內滿中油麻。經百千劫除去一粒。如是劫數漸漸除一。乃至城空為一大劫。如是大劫積數滿三阿僧企耶。菩薩摩訶薩如是劫。常為五趣一一有情。勤行精進受諸苦惱。方至菩提。譬如大地末為微塵。如是微塵寧為多不。慈氏白佛言甚多世尊。佛告慈氏假使眾生如彼塵數。菩薩為彼一一有情。如上劫中勤行精進。不惜身命受諸苦惱。然后乃成無上菩提。菩薩摩訶薩復應如是思惟。我于過去如前劫數勤加精進具足圓滿六種波羅蜜多。得不退轉方至菩提。作是思惟如是長遠勇猛精進。況于人間年月劫數。而比于彼如剎那頃。而成正覺何不進求。菩薩摩訶薩應勤精進堅固。其心所舍頭目髓腦手足支節無所吝惜。如是思已一心精進恒無懈惓。此即名為菩薩摩訶薩精進波羅蜜多。時薄伽梵而說頌言 
。  
　　世間諸果實　　皆由精進生 
　　大地水火風　　根塵由彼有 
　　貪恚癡疑惑　　皆由懈怠生 
　　菩薩于此中　　常懼如毒箭 
　　如人有技藝　　懶惰無所成 
　　懈怠諸男女　　慈母不忻見 
　　有智勤精進　　菩薩行成就 
　　是人開覺花　　能成佛果位 
　　智人常勇猛　　了達深義趣 
　　愚癡懶惰人　　世所不稱贊 
　　若人無精進　　亦無世名稱 
　　無善法資糧　　如糞穢不凈 
　　如草及塼石　　猶堪世所用 
　　懈怠懶惰人　　一切無堪用 
　　譬如衣垢弊　　亦如花鬘萎 
　　人若無精進　　端正不任用 
　　如人有名稱　　由精進安忍 
　　無忍無精進　　非女亦非男 
　　懈怠乏資財　　卑賤多驕慢 
　　常懼他人語　　家務悉不成 
　　如是無精進　　雖有眾技藝 
　　恒被人所輕　　如蛇無毒氣 
　　雖無諸技藝　　唯有勤精進 
　　佛果大菩提　　決定皆成就 
　　一切修福業　　皆由精進力 
　　如欲受使者　　專待王教敕 
　　精進尊貴本　　應當勤勇猛 
　　菩薩樂修行　　必成無上果 
　　恒住于精進　　智者所稱贊 
　　無智執由天　　邪見生死本 
　　智者住正見　　舍天而精進 
　　應當勤勇猛　　能度于彼天 
　　愚劣無精進　　舍勤而事天 
　　智者樂精進　　遠離于天教 
　　天命及精進　　愚智有差殊 
　　信天邪見因　　精進招勝果 
　　如有地無種　　耕墾何所益 
　　無勤亦復然　　天命何所獲 
　　譬如風吹火　　隨小漸成大 
　　精進亦復然　　善法而增廣 
　　能行諸難行　　而獲增勝果 
　　身命無吝惜　　當紹于法王。  
　　爾時佛告慈氏菩薩摩訶薩。求菩提時擐精進甲。以大誓愿而為器仗。日夜精勤增長功德。猶初白月漸漸圓滿。譬如有人聞彼遠方。有佛舍利窣堵波塔。及有善說正法之人。此人聞已歡喜踴躍。不待資糧車乘伴侶。徒跣而往詣彼塔廟。所經道路唯是猛火及布利刀。是人勇銳其心不退。決定前進達于彼所。瞻禮佛塔聽聞正法。于火刃中舉足下足。步步思惟而發是愿。我于今日刀火中行得聞正法。愿我當于生死大苦之中。拔濟有情置于涅槃。安樂之處。菩薩摩訶薩發是愿已。雖踐刀火如履蓮花。足下柔軟如須曼那花。復似栴檀香水而灑其上。清涼芬馥無以為喻。復作是愿我從今日。乃至無上正等菩提。于是中間身口意業常作佛事。若行余事愿我此身。如枯稿木口說余言。愿我喑啞意思余法。愿我狂亂除正法外。自余音教無所樂著。如是三業所修諸善。皆悉回向無上菩提。復愿一切眾生咸成正覺功德無盡。廣大如法界究竟若虛空。窮未來際無有休息。譬如虛空密云彌布降注大雨。若至陸地砂鹵之處不久便干。若雨一滴入大海中。海水未竭其雨無盡。菩薩所作功德亦復如是。若為自身求于解脫。如陸地雨不久還干。若為法界一切有情。修于善業投涅槃海。以大悲愿眾生無盡善亦無盡。復次慈氏譬如菩薩壽命無量往于東方經過無量俱胝三千大千世界。所經國土眾生之類。悉皆令得大般涅槃安樂之處。如是無量阿僧祇劫廣度眾生。我今觀之如爪上土。其未度者如大地土。如是東方世界未度既然。南西北方四維上下亦復如是。雖有如是無量有情。菩薩摩訶薩亦不厭舍而生退轉。勤行精進終無休息。菩薩摩訶薩能發如是廣大之心。無有少法難修行者。于三界中所有福智尊貴自在。無勞功力自然得之。佛告慈氏菩薩摩訶薩。于諸世間所有過去現在未來一切眾生。學無學人及辟支佛如是有情精勤修集。無量無邊所有功德。比于如來一毛功德。百千萬分不及其一。如是所有一一毛端。皆從如來無量功德之所出生。如來之身一切毛端所有功德。共成如來一發功德。如是佛發八萬四千。一一發中各具如上毛端功德。如是合集共成如來一隨好功德。如是隨好具八十種。一一好中各有如上佛發功德如是合集共成上如來一相功德。如是諸相具三十二。各具如隨好功德。如是合集至百千倍。成佛眉間毫相功德。其相圓滿婉轉右旋。如頗胝迦寶明凈鮮白。夜闇之中猶如明星。毫相舒之上至色界阿迦膩吒天。卷之如舊復為毫相于眉間住。以此毫相所有功德至百千倍。成佛頂上肉髻之相。所有功德無有人天能見頂者。如是肉髻千倍功德。不及如來梵音聲相所有功德。其聲下徹阿鼻地獄。上至色界究竟天中。如是所說無量功德。皆是如來大悲化現。如是化身皆由無量功德集成。無比無喻無與等者。如是化身千倍功德成佛報身。如是報身所有功德。百千萬倍成佛法身。所有功德莫知其量。若有善男子善女人。聞說諸佛如來無邊功德。不驚不怖不畏者。當知是人成就精進波羅蜜多。應發如是廣大之心。佛身功德無量福聚。我今觀之誓當修證。勤行精進不惜身命。為一切眾生于無量劫。受三涂苦心不生悔。皆令圓滿具足成就六種波羅蜜多。得成無上正等菩提。  
　　佛告慈氏菩薩摩訶薩。善男子應當諦觀佛之智慧。汝今諦聽當為汝說。如舍利弗諸聲聞中智慧第一。此瞻部洲北廣南狹如類車廂。周匝七千踰繕那量。東勝身洲形如半月。周匝八千踰繕那量。西牛貨洲形如滿月。周匝九千踰繕那量。北拘盧洲地形畟方。周匝十千踰繕那量。妙高山王其相四方。入水八萬踰繕那量。四寶合成出水量等。四寶合成周圍四面各有八萬踰繕那量。次外即有金山七重。周匝圍繞有八海水。最外復有大鐵圍山。如是四洲及諸山王用為紙素。八大海水以為其墨。一切草木用為其筆。一切人天一劫書寫。比舍利弗所得智慧。十六分中不及其一。又于此三千大千世界。其中眾生所有智慧。如舍利弗等無有異。菩薩摩訶薩了達布施波羅蜜多。所有智慧過彼百倍。又此三千大千世界。所有眾生皆具布施波羅蜜多智慧。不及一菩薩摩訶薩所得凈戒波羅蜜多智慧。乃至般若波羅蜜多亦復如是。又此三千大千世界所有眾生。皆具如是六種波羅蜜多智慧。不及一初地菩薩摩訶薩所得智慧。乃至十地菩薩摩訶薩所得智慧。展轉倍增亦復如是。又此十地菩薩所得智慧。比汝慈氏一生補處菩薩摩訶薩所得智慧。百千分中不及其一。時慈氏菩薩聞佛語已而作是念。今者如來在大眾中。作是稱贊深生悚栗。爾時佛薄伽梵。告慈氏菩薩摩訶薩言。善男子汝今諦聽。于此三千大千世界。一切眾生所有智慧。皆如慈氏等無有異。如是等菩薩摩訶薩。詣菩提樹坐于道場。降伏魔怨將成正覺所有智慧。于佛如來所得智慧。百千萬分不及其一。慈氏當知如來智慧。甚深無量不可思議。亦非譬慧之所校量。若菩薩摩訶薩聞是諸佛甚深智慧。不驚不怖不畏者。應加精進成就波羅蜜多。懈怠之人世間小善尚不成就。況于如來大智彼岸。而能廣度一切眾生。復次慈氏有三種精進云何為三。一者聞此甚深如來廣大智慧心不傾動。二者能隨過去諸菩薩摩訶薩大悲之行。三者所行之行設逢苦難心不退轉。又以精進力。觀察一切世出世間情非情境皆悉是空。以觀如是勝義空故。無一眾生有相可得。雖知無相而為眾生。于無數劫修諸苦行不辭勞倦。常以四攝布施愛語利行同事攝取有情。教以三乘令得解脫。次復安置于最上乘得不退轉。一切行愿皆悉成就。具足圓滿精進波羅蜜多。諸佛如來與受記別。近無等等無上菩提。猶如白月十四日夜漸向圓滿。菩薩亦爾于佛菩提。漸向圓滿得無功用。自然獲得十種勝事。云何為十。一者諸佛正法不由聽習而悉現前。能為有情宣說妙法。二者不思議力。自然能發堅固誓愿。能令一切眾生發菩提心。三者而得自在身口意業隨愿現生一切無礙。四者能現種種神通變化。隨心自在無所障礙。五者能作希奇未曾有事皆得自在。六者受生自在。于五趣中隨機利益而能生彼。七者寶藏隨生赒給無盡。八者常為心師不師于心。無有卒暴如調伏象。九者自然覺悟生死涅槃。二皆平等不由師訓。十者得無上智利樂有情。方生死中拔濟令出。置于三乘涅槃正路。究竟無上正等菩提。  
　　復次精進之人于生死中說諸過患。顯大涅槃無量功德。大悲般若常所輔翼。由斯不住生死涅槃。利樂有情窮未來際。是即精進波羅蜜多。復次精進之人聽聞正法總持自在。以精進力身無疾病。一切怨害慈心相向。毗那夜迦作障礙者無所能為。菩薩言教悉皆承順。復次精進之人一切諸天恭敬愛念。危難之中一切善神之所擁護。復次精進之人小有所施。而能圓滿檀波羅蜜多復次精進之人護持凈戒。不為懶惰之所攝受。速能圓滿凈戒波羅蜜多。復次精進之人善能安忍。怨親平等無有二心。速能圓滿安忍波羅蜜多。復次精進之人勇猛不退被精進甲。大慈大悲恒不舍離。速能圓滿精進波羅蜜多。復次精進之人勤修靜慮。于三摩地安住不動。速能圓滿禪波羅蜜多。復次精進之人多聞智慧。諷誦無倦而無懶息。速能圓滿般若波羅蜜多。然此般若波羅蜜多甚深大海。一切聲聞獨覺及諸菩薩。無有方便而能測量。唯有精進波羅蜜多而能究盡。復次精進之人日夜增長無量功德。如青蓮花生淤泥中。日夜增長漸舒出水。其花開敷香氣芬馥。見者咸悅取以作鬘置佛頂上。若天魔梵國王大臣長者居士。一切人民皆悉愛樂。精進之人亦復如是。于彼生死淤泥之中。生菩提芽出二乘執。開真實相顯示涅槃種智敷榮香氣芬馥。遍十方界利益人天。如青蓮花人皆愛樂。是則名為精進波羅蜜多。復次懈怠之人猶如舂杵有二種事。一者不能自使日益損壞。二者不能自立棄地即臥。漸不堪用以火焚之。懶惰之人亦復如是。一者不自策使色力日減。二者不能勤理家業。常臥睡眠身壞命終。地獄火中焚燒受苦。精進之人如如意樹。在于生死曠野之中。與諸有情作歸依處。饑渴之者為作飲食。裸露之者而作衣服。乃至能度生死險難。盡此形壽無所乏少。令一切眾生安隱快樂。以精進力速能成就阿耨多羅三藐三菩提。時薄迦梵說此精進波羅蜜多時。會中七十八俱胝那庾多若人若天。皆發阿耨多羅三藐三菩提心。三萬二千菩薩摩訶薩。皆得無生法忍至不退轉。佛告慈氏此即名為精進波羅蜜多。  
大乘理趣六波羅蜜多經卷第八 
靜慮波羅蜜多品第九之一  
　　爾時佛薄伽梵。處種種摩尼寶王師子之座。為無量無數大菩薩摩訶薩眾之所圍繞。是諸菩薩或現天身天眾圍繞或現龍身龍眾圍繞。乃至或現非人身非人眾圍繞。或現菩薩身菩薩眾圍繞。光明晃曜普及大會靡不周遍。時慈氏菩薩摩訶薩即從座起。偏袒右肩右膝著地。合掌恭敬而白佛言。大圣世尊以大慈悲。利益安樂諸菩薩眾。已說精進波羅蜜多。唯愿哀愍宣說靜慮波羅蜜多。令諸有情起大乘行。云何思惟云何修習。如是靜慮波羅蜜多而得圓滿。唯愿宣說我等樂聞。  
　　爾時薄伽梵告慈氏菩薩摩訶薩言。善哉善哉善男子。汝今能問如是深義。利益安樂一切有情。汝等諦聽善思念之。吾當為汝分別解說。若善男子善女人。發阿耨多羅三藐三菩提心。應作如是諦念思惟。佛道懸遠無人能到。唯有一法饒益有情。所謂正定。若諸菩薩未獲此定。其心未得清凈不動。生死涅槃無有二相。由此義故為度眾生。以巧方便精勤修習。相應靜慮無相正智。猶如虛空清凈無垢常住不變。復觀此定猶如滿月。一切妄想猶若浮云。又此正定如清涼風。能除虛空一切云翳。朗然清凈光明照曜一切有情見皆生喜。如是滿月光明莊嚴能施有情清涼安樂。如是靜慮清涼之風。能除性空妄想云翳。正定滿月出現世間。大悲光明能除有情諸煩惱熱。使得清凈安樂涅槃。爾時薄伽梵而說頌言 
。  
　　靜慮能生智　　定復從智生 
　　佛果大菩提　　定慧為根本 
　　供養讀誦持　　施戒及安忍 
　　正智見不二　　無二何可得 
　　靜慮為親友　　究竟不相離 
　　世間一切法　　身歿皆相舍 
　　未來無善伴　　父母不能救 
　　況余諸眷屬　　唯靜慮能護 
　　舍此身命時　　如棄于土木 
　　親戚皆相離　　唯禪定隨逐 
　　此身不堅固　　散亂造諸惡 
　　若不修禪定　　死墮三惡趣 
　　如人理家務　　事畢應止息 
　　如牛踐谷時　　被捶猶應食 
　　如盲還本處　　慣習不失路 
　　若人樂修定　　必歸空寂舍 
　　眾生妄心起　　如翳見空花 
　　唯定慧能治　　諸佛說如是 
　　眾生心躁動　　猶如旋火輪 
　　若欲止息時　　無過修靜慮 
　　若于一念中　　不勤修靜慮 
　　如人遭賊劫　　身命難保全 
　　舍定修余業　　雖獲大果報 
　　猶如雜毒藥　　智者不應食 
　　財寶如塵穢　　盛色方駛流 
　　若不勤修定　　甘露門難啟 
　　如薪火所燒　　壯年老所逼 
　　愚不修靜慮　　為欲之所害 
　　一切無常吞　　皆由貪五欲 
　　禪定棄不修　　云何得常住 
　　如人煮少米　　惜薪燒栴檀 
　　舍定不修行　　散亂亦如是 
　　愚人耽睡眠　　流轉生死海 
　　牦牛自愛尾　　貪惜喪其軀 
　　輪王壽盡時　　七寶皆散失 
　　大臣及妃后　　一切無隨者 
　　唯有修靜慮　　隨逐不相離 
　　智者樂修行　　必到涅槃岸  
　　復次慈氏若菩薩摩訶薩。欲修靜慮波羅蜜多。先當親近大善知識。復應遠離諸惡知識。世間不善及惡名聞由惡友生。諸善法利名聞福德。皆因善友之所生起。以依善友受持凈戒莊嚴法身。破戒之人如燋谷種。一切善法皆不得生。況能滋長無漏深定。如是知已應當一心奉持凈戒乃至小罪應生怖畏。寧喪身命不毀禁戒。如凈戒中已廣分別。復次菩薩摩訶薩欲修靜慮先應舍離一切世間治生販賣種殖根栽。何以故若不舍離擾亂其心。何能安住甚深禪定。以是因緣菩薩摩訶薩。于四威儀斷除妄想善攝其心。設聞眾聲亦無動亂。譬如毒蛇置竹筒內其身自直。菩薩亦爾妄想回曲。置靜慮中正見端直。不住生死不入涅槃離諸邪曲。若能如是善攝六根不令放逸。眼雖見色而不取相。安住甚深寂靜解脫。耳鼻舌身意亦如是。恒以正智觀察思惟。而此三業所作善根。為是自利為是利他。為益現在為益未來。若無如是利益事者。菩薩觀察決定不為。猶如世間安立石像。身口意業不動亦然設遇嗔罵應起慈心。或侵利養不生忿恨。或被打罵應舍本居。自求寂靜無患難處。結跏趺坐正念觀察。以大悲心而為屋宅。智慧為鼓以覺悟杖。而扣擊之。告諸煩惱。汝等當知諸煩惱賊從妄想生。我法身家有善事起。非汝所為汝宜速出。若不時出當斷汝命。如是告已諸煩惱賊尋自退散。次于自身善起防護不應放逸。以大悲真言令諸有情所求滿足。以方便慧而為大將。用四念處以為守護。本覺心王住第一義禪定宮闕。安處不動猶若金剛。以智慧劍斬煩惱賊。破生死軍摧伏魔怨。荷負一切令諸眾生皆得解脫。爾時菩薩復語其心。汝于昔時已發誓愿。今當自勉令其圓滿。過去如來已記別汝。當得菩提廣度一切。汝于爾時對十方佛三乘賢圣作是誓愿。拔濟一切五趣有情咸令解脫。今諸有情無依無怙無救無歸。若入涅槃舍于生死違本誓愿。凡諸世間濡行忠信言尚無二。況汝昔愿而不依行。汝于今者應當正念一心不動。拔濟有情出生死獄。安置無上大般涅槃。如是思已住于大乘甚深禪定。是即名為菩薩摩訶薩。修習靜慮波羅蜜多。  
　　佛告慈氏有十六種靜慮波羅蜜多。一切聲聞獨覺所不能知。一者了達生死而無生死是菩薩靜慮。安住如來清凈禪故。二者于諸禪定不生味著是菩薩靜慮。不住一切定亂相故。三者起大悲心是菩薩靜慮。除諸有情。重障故。四者增長正定是菩薩靜慮。不如三界見三界故。五者成就神通是菩薩靜慮。能了有情諸心行故。六者善調伏心是菩薩靜慮。不住調伏不調伏故。七者依無相智得凈解脫超諸禪定是菩薩靜慮。于色無色界得自在故。八者寂靜極寂靜是菩薩靜慮。勝出一切聲聞獨覺諸禪定故。九者無能嬈亂是菩薩靜慮。了心清凈本無動故。十者對治毀禁是菩薩靜慮。除諸有情煩惱習故。十一者入智慧門是菩薩靜慮。善達世間如幻夢故。十二者知眾生心是菩薩靜慮。了諸有情本性空故。十三者紹三寶種是菩薩靜慮。能現如來出世間故。十四者得法自在是菩薩靜慮。了一切法皆佛法故。十五者常住不壞是菩薩靜慮。普門示現用恒寂故。十六者遍照一切是菩薩靜慮。法界平等無不鑒故。慈氏當知此即名為菩薩摩訶薩。十六種靜慮波羅蜜多。一切聲聞獨覺所未曾有。復次慈氏。菩薩摩訶薩于此勝三摩地。如是發起。如人要火取木作燧。以手鉆搖勤求不懈方得火生。若數休息終難得火。菩薩摩訶薩亦復如是。求種智火以定為燧。安忍為手精勤不息。便能發生一切智火。是火生已燒煩惱薪。以布施水沐浴清凈。用持戒香涂摩其身。處大悲座受法王位。雨大法雨利樂有情。至大涅槃安樂解脫。復次慈氏若諸菩薩心未純熟。于三摩地心有動轉。猶如惡馬難可調伏。當知是人退失禪定。應于如是勝三摩地。四威儀中無暫放舍。若諸菩薩三種心生。一者懶惰二者精進三非勤惰。如是知已應善調伏勤加精進。當除懈怠懶惰睡眠。及世緣務治生艱難。若離勤惰其心正直湛然寂靜。如人遠行速即疲極緩即不至。遲疾處中任運能達。菩薩摩訶薩亦復如是。應以中道安止其心。設身火然安處不動。住三摩地亦無味著。以大智力常住寂靜。于生死海拔濟有情令得解脫。應以十六種三摩地印記別其心。于剎那中有少動念。應當觀察以正智鉤。制令止住精勤不息。修行靜慮波羅蜜多。  
　　復次慈氏。菩薩摩訶薩修靜慮者有五種障。一切有情皆被覆翳。所謂五蓋。一者貪欲二者嗔恚三者掉悔四者昏眠五者疑蓋。除此五蓋方得禪定身心不動。是故菩薩而觀察之。何因而起云何遠離。菩薩應當先觀色欲猶如水月。水動月動心生法生。貪欲之心亦復如是。念念不住速起速滅。復觀色欲猶如蟒蛇在曠野中。嗔毒發時頭如蔭蓋。行人熱逼投此蓋下。為毒所觸因致命終。貪欲之人亦復如是。行于生死曠野磧中。妄見欲境生染著心。欲想才起喪失禪定。是即名為貪欲障蓋。復次觀于欲性。如地獄火燒炙有情。如水瀑流漂沒一切無有慈悲。猶如羅剎損害有情。亦如獄卒損人手足。猶如利刀復如魁膾。斷眾生命。又如磣毒犯必命終。如墜高山受大苦惱。如夜黑闇無所知見。如白癩病不可療治。又如大海難使干竭。貪欲深廣過于巨海。五欲粗重如妙高山。如緊波果端正可觀。若人執之觸便喪命。如屠羊柱懸者必亡。如熱金冠戴之燒死。猶如過去轉輪圣王。釋提桓因四天王等。及諸力士那羅延天一切有情。皆因貪欲興兵相伐。所積身骨如毗富羅山。過去既然現在未來亦復如是。復次世間之人。于己親屬父母兄弟極相憐愛。乃至身命無所吝惜。為貪欲故更相憎嫉。起毒惡心互相殺害。貪色之人有二苦因。一者富貴為貪色欲。受諸卑賤種種輕欺。二者為貪欲刀挑智慧眼。無所分別猶如盲人。為此因緣死墮地獄受無量苦。復次貪欲之人心無厭足如火添薪。亦如國王貪于土境。亦如商主貪其財利。如求慧解貪于聽聞。如諸菩薩樂度眾生。如是等人各于己事皆無厭足。貪欲之人亦復如是無有厭足。求于欲境憂苦艱難。得已守護纏縛倍增。死墮地獄受大劇苦。求靜慮者常于如是。色欲怨家不應想念。況親近之。以是名為貪欲重蓋。復次嗔恚蓋者。如耽酒人飲已色變。嗔恚亦爾顏容改變。作種種相身心戰掉。或行毀謗損惱自他。嗔火燒心何能修定。劫功德賊無過嗔恚。修靜慮者應當遠離。  
　　復次掉悔蓋者。猶如狂人身心錯亂。或緣親里國邑壽命。苦樂等事妄起尋求。生善惡念追悔所作。如是躁動不能寂靜。覆蔽行舍障奢摩他。如是名為掉悔重蓋。復次昏眠蓋者。疲極[夢-夕+登]懜顰申缺呿昏昧不任。能覆輕安障觀慧品。修靜慮者應當除棄。是則名為昏眠重蓋。復次疑惑蓋者。常懷疑惑理事不決。障礙施戒安忍精進。禪定智慧三世因果。三寶性相皆不顯現。如何能生微妙靜慮。是名疑蓋。由此五蓋學行難成。戒定慧門不能顯了。如是知已審諦思惟。修定之人應當遠離。精勤修習能除欲苦。獲深禪定而不味著。由此靜慮起五神通。云何為五。所謂天眼天耳他心宿住神境智證通。云何名為天眼智通。以天眼力徹見十方無量無邊諸佛世界。所有一切眾生之類。若卵生若胎生。濕生化生有色無色。有想無想非有想非無想等一切有情。如觀掌中阿摩勒果。如是有情皆被諸苦之所纏縛。菩薩觀已起大悲心。此等有情墮生死海糞穢大坑。我今云何放舍不救。以是應當勤加精進身心無倦。便能發起念佛三昧。以定力故能見十方。一切諸佛遍滿虛空。坐金剛座成等正覺。或見諸佛初轉法輪。或見諸佛往于天上。或見如來從寶階下。或見如來入里乞食。或見如來隨根說法。或為國王大臣長者。居士婆羅門身如應說法。或為苾芻苾芻尼信男信女如應說法。或現天龍藥叉阿蘇羅健闥婆迦嚕羅緊捺羅摩呼洛迦人非人等。薜荔多畢舍遮鳩畔吒補呾那迦吒補呾那閻摩羅王餓鬼傍生。各隨本音皆言如來為我說法。悉得解悟歡喜踴躍。或見諸佛為諸菩薩說六波羅蜜。或為緣覺說十二因緣。或為聲聞說四諦法。或勸有情安十善道。或見諸佛現梵王身如應說法。或現帝釋身如應說法。或現護世四王身如應說法。或現大自在天身如應說法。或現那羅延天身如應說法。或現日天子身如應說法。或現月天子身如應說法。或現龍神藥叉諸仙婆羅門等身如應說法。或有應見轉輪王身國王宰官諸男女身和上阿阇梨及佛如來尊重弟子。皆為現之如應說法。或現地獄餓鬼傍生異類之身而為說法。各各聞已離諸苦難及離饑渴。不相殘害慈心相向。或有應見娑羅樹林入般涅槃。而為現之如應說法。或有應見般涅槃后分布設利。起諸塔廟而為現之。令申供養而得解脫。如是諸佛現種種相。皆令得度生老病死。如是諸相遍滿虛空。皆佛神通自在變現。種種奇特諸希有事。菩薩雖見如是種種神通變化。但名靜慮所起天眼。不得名為波羅蜜多。  
　　復次菩薩摩訶薩所得天眼。勝于一切天龍八部。有學無學聲聞獨覺所得天眼。最上最勝最妙最尊。最極明凈最大勢力。以此天眼能見過去無量無邊諸佛菩薩。行住坐臥種種威儀種種行門。禪定解脫十地妙智。陀羅尼門無礙辯才。善巧方便悉令圓滿。如是菩薩天眼清凈。見諸色像無有障礙。無染無著不取一切色像之相。能離一切隨眠執見。然其眼根本性清凈亦不依止一切境界又此眼根不從一切隨眠煩惱習氣所生。亦無染著不迷不亂亦無翳障無復分別不為一切諸煩惱障。及所知障之所纏縛。于一切法而得自在。又此眼根能了一切諸法平等住真解脫。能知一切差別根性無能壞相。于一剎那能見一切有情之類。又此天眼體性明凈。能離一切濁亂之法。而能覺知慈悲之性。不舍有情亦無縛著無貪無害。又此天眼勝義境界。從真諦生智為先導。住于大悲了達諸法及甚深義離諸戲論。如所見聞能如實說。遠離一切諸不善法。趣向無上正等菩提心無障礙。見慳吝者勸令舍施。見毀禁者生悲愍心。見多嗔者令住安忍。見懈怠者令起精進。見散亂者令修靜慮。是愚癡者令學智慧。行邪徑者示以正道。狹劣心者示以大乘。令諸有情入一切智。發勝神通圓滿菩提一切智智。慈氏當知此即名為菩薩摩訶薩修行靜慮。所起清凈天眼智通。  
　　復次慈氏云何名為菩薩摩訶薩。修行靜慮波羅蜜多起天耳通。所謂以天耳力勝于一切天龍八部聲聞獨覺。菩薩摩訶薩所得天耳最上最勝最妙最尊。最極明凈有大勢力。何以故由此功德。回向無上正等菩提。菩薩摩訶薩以此天耳。能聞十方無量世界。諸佛如來獨覺聲聞。天龍八部人與非人。乃至地獄餓鬼畜生。情非情等所有音聲。悉皆得聞彼諸有情若干種心。三業差別所出音聲。如是菩薩皆如實知。凡所發言作善惡因。起貪著語迷惑之聲亦如實知。或有言音理雖真正言詞粗獷。或有言音理雖不正言詞柔軟。或有言音二俱妙好。或有言音二具粗鄙。以此天耳皆如實知。又此天耳能聞一切凡圣之聲。于凡不厭于圣不忻。于賢圣境起愛樂心。于凡夫境起大悲心。如是一切前中后際。所有音聲皆如實知不生執著。又此天耳普聞十方。無量無邊所有世界。一切諸佛說法音聲。皆如實知心無錯亂。亦不忘失隨根為說。了知法性無堅不堅非虛非實。聞一如來所說正法。無邊諸佛所有法門。一時悉聞不錯不亂不相妨礙。悉能領受文字章句。義理性相皆如實知。又聞如來為諸眾生。各隨類音而為說法。令諸有情了真實相皆得解脫。以此功德回向如來清凈天耳。愿于未來不聞一切聲聞獨覺二乘之名。慈氏當知此即名為菩薩摩訶薩修行靜慮。所起清凈天耳智通。  
　　復次慈氏云何名為菩薩摩訶薩他心智通。所謂一切有情過去未來現在之心。善惡無記皆悉能知。復知過去一切有情。所作諸業因果差別。又知眾生大心小心非大小心。有欲無欲有垢無垢心。愚心智心廣心略心。定亂縛脫勝劣差別。上心下心皆悉知之。又知有情布施持戒。忍辱精進禪定智慧。有相無相慈悲喜舍相應之心。聲聞獨覺大乘菩薩相應之心。此諸有情能具如是善根之因。或復有情生于貴族所為下劣。或生下賤心性清凈。或心性不善所為清凈。或二俱清凈或二俱不善。如是有情過去所有。心行差別皆如實知。隨其所應而為說法。此即名為了知過去一切有情他心智通。復能了知未來有情現在布施。能生未來凈持戒因。復知有情現在持戒。能生未來安忍之因。又知現在安忍因緣。能生未來精進之因。又知有情現在精進。能生未來靜慮之因。又知有情現修相善。能生未來無相慧因。又知有情現修小善。能作未來大乘之因。如是諸心因緣相貌。菩薩摩訶薩皆如實知。隨緣救拔心無勞倦。令諸有情深入佛慧。無有增減如是說法無有斷絕。未曾于法生慳吝心。此即菩薩能知未來他心智通。復知現在一切有情。有貪欲心無貪欲心。有過失心無過失心。愚心智心廣心略心。定心亂心動心不動心。縛無縛心垢無垢心。廣大心無量心上下心皆如實知。一一有情無量煩惱之所系縛皆如實知。如是知已隨根差別如應說法。了心無心不著自他。以善方便禪定智慧。決擇有情根性利鈍。永斷生死煩惱根源。了本性空圓滿無缺。無染無著亦無過失。無滓無穢亦無粗澀。了知諸法如幻如化。能知有情心行差別。慈氏當知此即名為菩薩摩訶薩修行靜慮。所起清凈他心智通。  
　　復次慈氏云何名為菩薩摩訶薩。修行靜慮波羅蜜多起宿住隨念智證通。所謂住不動地得法平等。善能了知諸法實性。清凈智慧住奢摩他毗缽舍那止觀相應。于一切事心無忘失。智為先導三業清凈。福德智慧二種莊嚴。自然覺悟不由師教。到于涅槃常樂彼岸。菩薩摩訶薩以如是智。能憶過去一生二生。若十二十乃至一劫百千萬億那庾多劫。若成若壞皆悉憶知。彼諸劫中如是有情。生如是家如是父母。如是種族如是姓字。如是相貌色力壽量。苦樂等事無不明了。又諸有情此滅彼生。種種家族自身他身。無量劫生悉皆憶念。及彼生處所有善根。及相勸發憶念知已。悉皆回向無上菩提。又觀過去生死之身。無常苦空無我不凈。如是知已于諸色相。壽命修短富貴自在。不生我慢不求釋梵護世四王人天果報。但以大悲利樂有情隨愿受生。又知過去無量生中所造惡業深生愧悔。于現在世能舍身命不造諸惡。于無量世所有善業。悉皆回向阿耨多羅三藐三菩提。普施法界一切有情。不求世間最上果報。紹三寶種盡未來際。無有斷絕永無休息。慈氏當知此即名為菩薩摩訶薩修行靜慮。所起清凈宿住智通。  
　　復次慈氏云何名為菩薩摩訶薩。修行靜慮波羅蜜多。起神境智通利樂無盡。所謂菩薩住不動地。得真寂靜除去憂苦。尋伺喜樂出入息等。不生不滅住真法界。能現種種神通變化。或身如火聚放大光明。遍滿三千大千世界。或身上出水如注大雨。捫摸日月威光自在。或現大身上至梵天。或現小身猶如芥子。或震動大地如水濤波。或以一身而現多身。或以多身還復一身。或隱或顯說種種法。或沒山石或復直過若上若下。如電流光往還自在。行坐空中如鳥飛翔。或履地如水履水如地。出沒自在無所障礙。如是神力皆為利樂一切有情。復以大悲普門示現。或現佛身或菩薩身。聲聞獨覺釋梵等身。及諸異類種種之身。隨其根性皆悉為現。隨其樂欲而為說法。或諸有情恃其力勢而起貢高。隨彼所應而為現身調伏說法。或為釋梵護世四王。那羅延等諸大力士。為降伏故舉妙高山。擲置他方無量世界。猶如擲彼阿摩勒果還置本處。而諸天人無往來想。菩薩神力亦無損減又復于此三千大千世界。上至色究竟天下至水際。以其右手掌此世界。住經一劫行住坐臥而無妨礙。還置本處而諸有情水性之屬。亦無嬈害都不覺知往來之想。如是菩薩示現自在神通力時。令諸有情驕慢之心。悉皆調伏而為說法。  
　　復次菩薩以神通力。隨意所欲皆得自在。如如意寶所求皆得。或變大海而為牛跡。或以牛跡而為大海。或現火災至于初禪。或現水災至于二禪。或現風災至于三禪。或變水作火變火為水。如是種種上中下法。隨心變化而得自在。更無有人能動轉者。除佛世尊余無能壞。菩薩以此廣大神變。隨其根緣說廣略法。令諸有情而得解脫。如是菩薩自在神力。一切天魔及煩惱魔所不能障。以是菩薩過彼天魔及煩惱魔。入佛境界隨其根緣。拔濟有情得大自在。常不斷絕無能動轉。慈氏當知此即名為菩薩摩訶薩修行靜慮。所起神境智通化用無盡。如是五通但名靜慮。不得名為波羅蜜多。  
　　復次慈氏若諸菩薩得此通已。精勤修習靜慮波羅蜜多。于無上菩提得不退轉。譬如貧人掘一伏藏。未見異相猶懷懈慢。穿掘不已漸見少相。勇銳精勤無有休息。以不息故便能得之。菩薩摩訶薩亦復如是。未得阿耨多羅三藐三菩提。日夜精勤修真靜慮。不休不息乃至證得無上菩提。  
　　復次慈氏如是靜慮一切有情發心非難。長時不懈能成就者是則為難。譬如勝軍侵奪他國取之不難。得已善守是則為難。外道邪師修定亦爾。不近善友不聞正法。邪求解脫獲無色定謂得涅槃。壽盡之時趣地獄報。復如癡人畜養毒蛇常飲牛乳。所以者何。世醫皆言牛乳除毒。蛇飲乳已嗔毒轉盛。如是癡人謂蛇毒盡。而摩[打-丁+(改-己)]之為蛇所螫中毒而死。一切眾生亦復如是。日夜畜養如是毒身。為求安樂常供飲食。無常忽至死魔毒發。失諸善法趣向三涂。  
　　復次慈氏聲聞獨覺所得靜慮。斷煩惱障無大悲心。而入涅槃非真靜慮。凡夫有情身口意業。恒為八萬四千煩惱之所纏縛不得自在。譬如有人供養怨家。羅剎惡鬼供給不已漸得調伏。煩惱怨家惡羅剎鬼。則不如是。供給色香煩惱轉熾難可調伏。何能修習禪定解脫。既無禪定何有智慧。既無正智十善亦無。當墮地獄餓鬼傍生。以是因緣菩薩摩訶薩。應修梵行四無量心。起無緣慈普遍法界。何以故菩薩大慈無有齊限。不可思量無邊際故。一切有情遍十方界。菩薩大慈亦復如是。譬如虛空無有邊際。菩薩大慈亦復如是。以是當知有情無盡。菩薩大慈心亦無盡。真空無盡慈亦無盡。以是因緣菩薩大慈真實無盡。  
　　爾時慈氏菩薩白佛言。世尊菩薩普于如是有情起大慈悲。頗有譬喻得宣說者愿為開示。爾時薄伽梵。告慈氏菩薩摩訶薩言。善男子不可以少因緣譬喻而得宣說。慈氏當知譬如東方有殑伽沙等世界。南西北方四維上下亦復如是。如是十方殑伽沙數世界。合為一海滿中海水。如是十方殑伽沙數世界。滿中有情一一有情。各持一毛取大海水。滴于余處。至滿一劫。是海有竭。彼諸有情尚未窮盡。善男子如是有情。遍于十方殑伽沙數世界。菩薩于彼一一有情起大慈心。善男子于意云何。如是慈心有邊際不。慈氏菩薩白佛言。世尊假使虛空尚可測量。此大慈心不可窮盡佛告慈氏若菩薩摩訶薩。聞是慈心無邊無盡不驚怖者。當知是人亦得如是慈心無盡。其慈心者能護自他。滅除一切諍訟諸惡。能覆有情所有過失。令諸眾生三業調善。常得安樂離諸怨怖。多嗔恨者令其慈忍。息諸戰陣刀兵等苦。悉能救護一切有情。離諸欺誑名聞十方。釋梵四王恭敬供養。慈心瓔珞以自莊嚴。為諸有情解脫導首。能令二乘回心向大。積集一切菩提資糧。不為世福之所屈伏。恒以相好莊嚴其身。能除一切諸根殘缺。舍離八難得生人天。行八圣道涅槃正路。菩薩修慈不貪五欲。但于有情起平等心。行布施時心無分別。護凈尸羅救犯禁者。示安忍力令離嗔恚。所行精進皆順正法。住三摩地慈救一切。發大智慧出離世間。煩惱菩提無有二相。無緣大慈降魔軍眾。而能安樂一切有情。此生來生常不舍離。行住坐臥恒勸修持。我慢銷除離諸放逸。又慈心者慚愧衣服凈戒涂香。能斷世間煩惱習氣。饒益有情施一切樂。聲聞慈心唯求自利。菩薩大慈救護一切。  
　　復次慈氏慈有三種。一眾生緣慈。二法緣慈。三無緣慈。云何眾生緣慈。若初發心遍觀有情起大慈心。云何法緣慈。若修行時。觀一切法。名法緣慈。云何無緣慈。得無生忍。無有二相名無緣慈。慈氏當知此即菩薩摩訶薩。住真法界大慈心也。  
大乘理趣六波羅蜜多經卷第九 
靜慮波羅蜜多品第九之二  
　　佛告慈氏。菩薩摩訶薩修行靜慮波羅蜜多。應當修習大悲無量。為此大悲于諸善業而為導首。譬如命根于出入息而為其先。輪王七寶輪寶為先。大乘萬行大悲為先。譬如長者唯有一子。父母鐘念徹于骨髓。菩薩大悲亦復如是。于諸有情住于極愛一子之地。云何大悲大名么賀。么者名我。我以大悲利樂有情故名大悲。又賀者名性。自性大悲能濟有情。不由他教故名大悲。又娑嚩者名屬已分。一切有情我應救護故名大悲。又迦者名護。不令他人得其便故名為大悲。又此大悲者能作方便。成辦一切助菩提故。又此大悲能悟。無師自然智故。又此大悲能除一切自心熱惱。隨順有情為饒益故。  
　　復次慈氏。此大悲心有五十種。云何大悲無諂諛故。云何大悲身口相應故。云何大悲無虛誑故。云何大悲住實際故。云何大悲不退轉故。云何大悲了本覺故。云何大悲無詐偽故。云何大悲自性清凈故。云何大悲行質直故。云何大悲住正性故。云何大悲求佛身故。云何大悲求佛壽故。云何大悲不起一切過故。云何大悲護有情故。云何大悲所度有情無有量故。云何大悲同虛空故。云何大悲不舍貧窮諸眾生故。云何大悲拔諸苦故。云何大悲自性不動荷負一切故。云何大悲行清凈行不誑自他故。云何大悲能作自利諸善業故。云何大悲普與樂故。云何大悲不生疲倦故。云何大悲能除重擔示勝義故。云何大悲堅持施忍精勤行故。云何大悲能忍下劣所輕慢故。云何大悲不懷一切宿憾恨故。云何大悲作無上醫故。云何大悲以大乘慧攝下劣乘等無二故。云何大悲善覆自德贊他善故。云何大悲能與無漏真法樂故。云何大悲能舍所愛心無吝故。云何大悲為諸有情心無悔故。云何大悲善持凈戒護毀禁故。云何大悲能忍己苦令諸有情得佛樂故。云何大悲成就有情住法身故。云何大悲不惜自身舍支節故。云何大悲樂修功德不求報故。云何大悲能調有情修靜慮故。云何大悲了三界空不染著故。云何大悲積集善根離不善故。云何大悲能滿一切有情所求愿故。云何大悲不舍普愿住無為故。云何大悲舍有為法故。云何大悲慳貪有情令行舍故。云何大悲能令有情住佛戒故。云何大慈多嗔有情令住忍故。云何大悲懈怠有情令精進故。云何大悲散亂有情令住定故。云何大悲愚癡有情令智慧故。佛告慈氏如是大悲。能令自他一切善根皆得成就。是則名為大悲無量。  
　　復次慈氏菩薩摩訶薩修行靜慮波羅蜜多。云何修習大喜無量。所謂憶念一切佛法愛樂恭敬。不住生死不壞喜心。除諸邪見離五欲蓋。能安有情住真實際。恒求如來三十二相八十種好。聽聞正法順第一義恒樂修行達于彼岸。圓滿具足喜慶心生。譬如世間大節會日。一切親族善友集會。勝妙五欲歡娛喜悅。菩薩亦爾起大神變游戲之時。八部龍天四眾云集。戒定智慧解脫知見。悅樂其心是名大喜。又此喜者于諸有情無損害心。勤求一切諸佛妙法。已得未得心無暫舍。于大乘法心恒正解。于二乘法不生取著。舍離慳吝增長檀那。見乞者來心樂惠施。于他持戒生凈信心。見毀禁人極懷憐愍。于己尸羅清凈圓滿。離三惡怖回向法身。設有毀罵安忍受之。于軌范師奉順言教。頂戴尊重勤而行之。于諸有情善言含笑遠離嚬戚先意問誶。住真寂定無諂無誑。不粗不曲常贊人善。不說他過樂與眾同。行六和敬作大法師。開示涅槃顯真實相。于尊重所起父母想。等視眾生猶如一子。于親教師尊重如佛。于修行者猶海導師。諸波羅蜜如無價寶。于說法人如如意珠。無漏法林自在游戲。教授我者深自慶喜。聞說過非如醫示病。聞說正法如病獲藥是名為喜。了苦無常無我不凈。隨順涅槃常樂我凈。一相一味故名為喜。又大喜者體真勝義性無生滅。不沈不舉無去無來。常爾一心名真喜悅。又大喜者如聞善言身心適悅。安住不動猶若須彌。又大喜者明了因果無迷謬故。又大喜者如地不動為所依故。又大喜者如威德人無能敵故。又大喜者如勝義諦不毀壞故。又大喜者如佛法僧功德圓滿求無厭故。慈氏當知此即名為菩薩摩訶薩大喜無量。  
　　復次慈氏菩薩摩訶薩。修行靜慮波羅蜜多。云何修習大舍無量。菩薩摩訶薩修舍無量。總有三種云何為三。一者煩惱舍二者護自他舍三者時非時舍。云何名為煩惱舍。若遇恭敬心不高舉。設遇輕慢不鄙卑賤。得利不喜失利不憂。毀罵不嗔贊亦無喜。稱揚不欣聞譏不恚。遭苦難時觀空無我。悅樂事至恒觀無常。于所愛境心無貪著。設見嫌恨亦不生嗔。于怨于親持戒破戒其心平等。作善作惡若愛若憎都無二相。聞善惡言正不正法亦復如是。于諸有情其心平等。于身命財不生慳吝。是則名為煩惱大舍。云何名為護自他舍。菩薩摩訶薩若有人來節節支解。菩薩于彼無嗔恨心。如是菩薩于身語中。未嘗變易是名為舍。復次乞叉(二合上聲)多者。是名雙義及瘡痕義。謂眼及色如有二人于菩薩所。一人打罵一則香涂。菩薩觀之等心無二。瘡痕義者菩薩觀之。第一義中誰為打者誰為涂者。不見損益亦無彼我。不害自他是名為舍。眼根色境雙義既然。耳聲鼻香舌味身觸意法。寂滅平等亦復如是。于毀贊者及我六根。第一義中無傷無害故名為舍。設被傷害亦不損他是名為舍。或護自他俱無傷損是名為舍。于利非利常爾一心。無害自他故名為舍。常自覺察護他人心。離于諍訟亦名為舍。復深觀察無有是非是名為舍。如是名為護自他舍。云何名為時非時舍。若諸有情不受教誨非法器者。菩薩不嗔名非時舍。于聲聞人觀四圣諦。獲苦法忍趣羅漢果。菩薩不障名非時舍。行布施時且止持戒。修凈戒時且止于施。忍辱精進禪定智慧。亦復如是名非時舍。若于諸法應成就事決定應作。精進勇猛長時無倦。無暇無退不辭勞苦。乃至事畢方可故舍是名時舍。如是名為時非時舍。如是修習慈悲喜舍。但名靜慮不得名為波羅蜜多。  
　　爾時慈氏白佛言。世尊如是修習靜慮為因。悉能具足神通智慧。云何名為神通智慧。爾時薄伽梵告慈氏言。善男子是神通者。能以通力見極微色是名神通。以凈法眼知色性空。亦不取著是名智慧。復次聞諸世間極微小聲是名神通。于諸音聲悟無言說。離諸譬喻是名智慧。復次能知一切有情心行是名神通。了諸有情妄心非心是名智慧。復次于過未際悉皆憶念是名神通。了佛土空是名智慧。復次了知根性差別之相是名神通了勝義空是名智慧。復次能知諸法是名神通了俗如幻是名智慧。復次力能超彼釋梵四王是名神通。超過一切聲聞獨覺是名智慧。慈氏當知如是名為菩薩摩訶薩修真靜慮。得不思議神通果報。  
　　復次慈氏。一切眾生恒為無量煩惱擾亂其心。菩薩摩訶薩得真三昧。隨彼有情煩惱品類。現如是等諸三昧門令其解脫。菩薩摩訶薩勤加精進住是三昧。令諸有情安住如是平等法中。所謂得心平等行平等相應平等。布施持戒忍辱精進禪定智慧悉皆平等。即一切法普皆平等。是名法性三昧。  
　　復次慈氏此三昧平等即菩提平等菩提平等即一切有情平等。一切有情平等即一切法平等。得如是平等法已。是名住真三昧。  
　　復次慈氏此菩提平等即虛空平等。虛空平等即一切有情平等。一切有情平等即一切法平等。得如是平等法已。是則名為住真三昧。  
　　復次慈氏一切世間性平等即清凈性平等。清凈性平等即一切有情平等。一切有情平等即一切法平等。得此一切法平等是則名為住真三昧。  
　　復次慈氏若知自心平等即知一切有情心平等。是則名為住真三昧。  
　　復次慈氏若諸有情能于我身。作于饒益及不饒益。我于彼等心如大地。普皆平等其心不動。所以者何由住是三昧平等性故。以住三昧無散亂語無率爾語。了達諸法解第一義。善知時節隨順而說八風不動菩薩能住如是平等法性。不舍三昧不離世間自在無礙。是名菩薩摩訶薩方便智慧靜慮波羅蜜多。  
　　復次慈氏云何菩薩摩訶薩。修行出世方便智慧若菩薩修靜慮時。于諸有情起慈悲心名為方便。觀法寂滅是名智慧。復次修靜慮時歸依于佛是名方便。了無取著是名智慧。求一切法是名方便。了法性空是名智慧。觀佛色身是名方便。觀佛身空是名智慧。觀佛梵音是名方便。了無言說是名智慧。若正觀時是名方便。觀照亦空是名智慧。拔濟有情是名方便。了眾生空是名智慧。知眾生根是名方便。根性亦空是名智慧。觀佛土凈是名方便。了佛土空是名智慧。得佛菩提是名方便。了本寂滅是名智慧。請轉法輪是名方便。法無轉相是名智慧。觀七覺支是名方便。了真本覺是名智慧。菩薩摩訶薩如是相應修習靜慮波羅蜜多。一切天魔不得其便。即能成就無上菩提。  
　　爾時薄伽梵說此靜慮波羅蜜多時。會中三萬二千菩薩得日燈三昧。此日燈三昧亦名一莊嚴三昧。云何名為日燈三昧。如日出時一切燈燭星月無復光明。菩薩得此三昧者亦復如是。有學無學聲聞獨覺。諸有情智映蔽不現。是故名為日燈三昧。復次云何名一莊嚴三昧。所言一者即是無生。無生者即是法空。又一者名遍一切處。譬如油麻油遍麻中。無生法者亦復如是。體遍一切是名一莊嚴三昧。此一莊嚴亦名一增長三昧。一者即婀。婀即法界所謂契經。令法界現前法界現前已。所有諸法神通增長明了現前。是故名為一增長三昧。此一增長亦名一法界三昧。所言一者即是法界。法界亦空。以定力故其空現前。是名一法界莊嚴三昧。此一法界亦名一空三昧。所言一者猶如虛空。一切萬物生長空中。菩薩真空現在前時。信等善法悉皆增長。是故名為一空三昧。  
　　復次慈氏菩薩摩訶薩住此靜慮波羅蜜多時。能入俱胝那庾多百千三昧。今為汝說小分名字。所謂電光三昧月光三昧。善增長三昧毗盧遮那三昧。增長不思議三昧如如光照三昧。無垢三昧海德三昧。能自在轉一切法輪三昧。成就禁戒三昧。無憂三昧堅固三昧。蘇迷盧三昧法炬三昧。法勇三昧轉法智自在三昧。散積聚法三昧持一切法三昧。持白法三昧知他心三昧。莊嚴寶幢三昧滅煩惱三昧。壞四魔三昧發起十力三昧。無著三昧斷縛著三昧。燈手三昧聞施名三昧。持地三昧安住心三昧。須彌燈三昧摧伏怨敵三昧。智炬三昧發生智三昧。教授三昧自在轉無邊法門三昧。令心堪任三昧知勝妙善三昧。震日月音三昧無所行三昧。壞魔三昧無種種想三昧。善調伏心三昧釋師子三昧。念佛三昧念法三昧。念僧三昧不退轉三昧。不眴三昧最勝無我三昧。似空處三昧常覺悟三昧。除煩惱緣三昧如虛空三昧。入功能三昧念慧覺三昧。無盡辯三昧大悲聲三昧。現真諦三昧不毀壞三昧。善行三昧有情歡喜三昧知愛樂三昧生愛樂三昧。勝慈三昧性靜三昧。大悲三昧大善三昧。無所舍著三昧法義三昧。法悲三昧慧炬三昧。智海三昧無動三昧。善調伏身三昧解脫智自在三昧。金剛幢三昧勝蓮花道場三昧。離世間法三昧勝智三昧。佛觀行三昧威光三昧。威焰三昧與解脫智三昧。佛身莊嚴三昧光明普遍三昧。剎土遍凈三昧入有情性三昧。滿一切愿三昧順菩提路三昧。波羅蜜莊嚴三昧寶髻三昧。覺花三昧與解脫果三昧。甘露音三昧無滯三昧。疾風行三昧寶冠三昧。截海流三昧金剛峰三昧。大神通三昧。出生義三昧。見無邊佛三昧憶持一切所聞三昧。與剎那智三昧清凈無邊功德三昧。如是無量俱胝三昧。若諸菩薩摩訶薩得是三昧者。是則名為靜慮波羅蜜多。時薄伽梵說此靜慮波羅蜜多時。會中七十八那庾多人天。發阿耨多羅三藐三菩提心。三萬二千菩薩證無生法忍。  
般若波羅蜜多品第十之一  
　　爾時薄伽梵。處于種種摩尼寶王師子座上。現種種相。純以菩薩摩訶薩眾而共圍繞。時慈氏菩薩摩訶薩。即從座起偏袒右肩。右膝著地合掌恭敬。而白佛言大圣世尊。已為利益安樂諸菩薩故。說靜慮波羅蜜多。唯愿世尊為諸菩薩。說般若波羅蜜多。又此般若波羅蜜多復有幾種。修何方便而能得之。唯愿如來分別解說。  
　　爾時薄伽梵。告慈氏菩薩摩訶薩言。善男子汝今諦聽善思念之。吾當為汝分別解說。若諸菩薩修行布施波羅蜜多。乃至靜慮波羅蜜多。皆從般若波羅蜜多。本母所生而為根本。譬如眼等五根發生五識。能取五塵皆有作用。如是一一皆以識心而為根本。若離其心無所成辦。菩薩摩訶薩修前五種波羅蜜多。恒以智慧而為其母。若離智慧無所克獲。亦如有情身有命根能有所作。命根謝已無復堪任。修行諸度若無智慧亦復如是。譬如國境無有智臣。陰陽失序一切人民皆不安樂。法王國土若無智慧亦復如是。修行布施乃至靜慮波羅蜜多皆不成就。解脫涅槃終不能得。亦如商主入海采寶。要得船師方達寶所隨意而取。菩薩亦爾于生死海。以五波羅蜜多而為舟。舡載功德寶要因般若波羅蜜多。無上舡師至于彼岸。爾時。薄伽梵而說頌言 
。  
　　智慧為根本　　能生善法芽 
　　佛果大菩提　　無非智所作 
　　如人遭苦難　　智者能救護 
　　愚者造諸惡　　如石投深水 
　　若無真智慧　　多聞妄分別 
　　斯人不解義　　如器安知味 
　　所謂長老相　　不必在耆年 
　　雖少有智慧　　是為真長老 
　　如世有德人　　正直無邪曲 
　　不能辯邪正　　寧知理是非 
　　正智聞深法　　智與理相應 
　　隨順于大乘　　是名真智者 
　　于得失無著　　憂喜不能動 
　　安住如須彌　　是名真智者 
　　恭敬不生喜　　輕慢無嗔恚 
　　智慧如大海　　是名真智者 
　　不說他人過　　亦不稱己德 
　　智照無自他　　當獲大名稱 
　　勇猛勤精進　　遠離一切相 
　　我慢悉皆除　　是名真智者 
　　常當正觀察　　不見他人過 
　　深信善惡報　　是名真智慧 
　　智者在眾中　　不說自功德 
　　若人所稱贊　　愧心無取著 
　　成就諸功德　　虛己常謙下 
　　如果樹繁熟　　枝條自胝屈 
　　福智生豪族　　雖貴無憍慢 
　　愚者自矜高　　智者應觀察 
　　智慧為善伴　　遠離惡知識 
　　斷滅諸煩惱　　自然得解脫 
　　樂將護惡人　　亦當常遠離 
　　崇重于賢善　　是名真智慧 
　　菩薩多悲智　　損惱猶慈愍 
　　如斫栴檀樹　　流香普芬馥 
　　不念他人惡　　常思其善事 
　　智慧離分別　　人中最第一 
　　智者住空寂　　被毀心無惱 
　　諸惡不能燒　　如火暖大海 
　　大悲離分別　　見惡常憐愍 
　　如日放光明　　不棄旃荼舍 
　　智人雖小過　　為益應同住 
　　如入瞻卜林　　自然皆蒙熏 
　　正智離分別　　如日無私照 
　　亦如清涼月　　能凈諸云翳 
　　智者多慈悲　　常濟于貧乏 
　　見乞不輕賤　　應生歡喜心 
　　如樹初生長　　日夜無休息 
　　智者樂修行　　增長亦如是 
　　智者遇大怨　　慈悲猶不舍 
　　如折蓮花莖　　藕絲恒不斷 
　　生死如毒樹　　悟即法身果 
　　生死與涅槃　　本性皆平等 
　　凈慧賢圣行　　大悲常利物 
　　不擇于怨親　　恒離于分別 
　　耆年多智慧　　凈戒悉圓滿 
　　親近如是人　　速成安樂行 
　　智慧無垢人　　三業恒清凈 
　　應親近是人　　尊重過父母 
　　無智難親近　　能壞善人心 
　　如火燒枯木　　應當常遠離 
　　供給于惡人　　欲益反招損 
　　如人飼猛獸　　無不傷害者 
　　供養智慧人　　小善獲多福 
　　如人飲甘露　　求得安隱樂  
　　佛告慈氏菩薩摩訶薩。此般若波羅蜜多。皆從善友開正法生。邪見之人是智慧怨。汝等應當親近善友遠惡知識。此般若波羅蜜多非唯出生一切善法。過去未來現在諸佛皆從此生。當知此經即是一切諸佛之母。  
　　復次慈氏。菩薩摩訶薩行布施時有二種智。一者小智二者大智。小智施者為求人天二乘解脫。如是施者但名布施。不得名為波羅蜜多。大智施者心無所得。無所得故得佛菩提。如是施者名檀波羅蜜。以是故知檀波羅蜜從智慧生。尸波羅蜜亦有二種。一者小智二者大智。小智持戒怖三惡道。求生人天二乘解脫。如是持戒心不清凈。不得名為尸波羅蜜。大智持戒普為利樂一切有情。不住于相而無所得趣大菩提。如是持戒是則名為尸波羅蜜。以是故知戒波羅蜜從智慧生。忍辱波羅蜜多亦從般若波羅蜜多生。一切有情本智如日。無明覆蔽忍光不現。修安忍者除斷無明。圣智現前佛日斯照。譬如國邑無有智臣。識用不均人民流散。設有智者亦當回避。無忍慧者亦復如是。又此智慧如明眼人。遙見毒蛇即便遠避。有智慧眼避嗔恚蛇亦復如是。無慧眼者謂于過去。無量劫中修行諸善。無安忍力及智慧眼。一念嗔火燒滅無余。如干草積飆火入中焚燒皆盡。智慧之人有安忍力。設遇惡人打罵訶責。正智安忍能調伏之。譬如香象既已調伏。臨陣驅策能破敵軍。菩薩摩訶薩亦復如是。住無相忍不起嗔恚。無緣大悲廣度一切。以是當知安忍波羅蜜從般若波羅蜜生。精進波羅蜜亦從般若波羅蜜多而得發生。何以故若無般若波羅蜜多。一切所作皆不成就。大菩提果無邊法門。安住最勝巧便大智。周遍觀察要精進力。方能圓滿六波羅蜜。以是當知精進波羅蜜。皆從般若波羅蜜生。禪波羅蜜亦從般若波羅蜜生。所以者何意業微細難可測量。身口所作則易除滅。妄心所起難可制伏。如風飄火猛焰可制。如海濤波亦可息之。唯有妄心甚難調伏。何以故無始無明迷心性故。譬如世間多思覺者。妄起尋求而伺察之。如是妄想設入定門心猶取著。無智慧故經百千劫。終不能得三昧現前。亦如愚人妄執諸見。或執我常或執我斷見不清凈。云何能得三昧現前有智慧人觀察二事。一者見其自身。多有疾病苦樂等事。皆由先世妄想顛倒。造作諸業而今受之。若無癡愛何有病耶。身本自空因緣幻有。無造無作誰受苦耶。二者復應重更觀察雖無我相。所作福業皆不唐捐。當愿法界一切有情。無盡福德滌令清凈。悉得成就六波羅蜜。戒定智慧以為莊嚴。以是故知一切萬行。皆以般若波羅蜜而為其母。猶如大地皆依虛空而得安立。而彼虛空無有所依。般若波羅蜜亦復如是。以是故知禪波羅蜜智慧為母。非唯五度從智慧生。一切世間福德名聞人天果報。乃至出世無漏善根。皆以智慧而為生處。猶如大地皆依虛空而得安立一切眾生執我取相有五怖畏。一不活畏常積資財恐不活故。二惡趣畏造不善業恐墮三涂恒怖畏故。三者死畏。愛惜身命恐喪失故。四者惡名畏。恒作諸惡以自覆藏。恐人聞知常怖畏故。五者大眾威德畏。于大眾中所發言詞懷怖畏故。菩薩摩訶薩智慧觀察具證二空。能益自他無不活畏。除斷邪行具凈尸羅。必至涅槃無惡趣畏。深入緣起了本無生則無死畏。住無相理身心寂靜。無自他相離惡名畏。成就微妙四無礙辯。處眾無畏猶師子王。是故名為無大眾畏。  
　　復次慈氏一切眾生根性差別。慳貪者令惠施。嗔恚者令慈忍。我慢者令謙下。愚癡者得智慧。開示涅槃顯真實相無量功德。皆從般若波羅蜜生。一切諸佛及諸菩薩。天龍八部咸皆贊嘆。尊重恭敬猶如父母譬如慈母唯有一子。鞠育誨示漸漸成長令得尊貴。菩薩亦爾憐愛有情等如一子。般若甘露而為法食。五波羅蜜為大資糧。十方四無所畏十八不共法。諸妙功德莊嚴法身。成就無上法王之位。  
　　復次慈氏有十種事能障智燈。掩蔽光明不能顯了。增長癡闇無所覺知。一者懶惰。于世事業皆不成就。豈能修行出世妙善。二者近惡知識。造諸惡業增長無明。三者耽著睡眠。身心昏昧不能修習無上菩提。四者聽聞大乘尋復忘失。五者樂習世間一切技藝。不知如幻而生執著。六者我慢覆藏雖遇善友。不能咨問無上正法。七者于大乘教微妙深理不能解悟。我慢自高便生退屈。八者恥己愚昧不能親近有智之人。九者攻乎異端詐謂知見。有所論難皆涉邪徒。十者于最上乘不生信樂。設有所聞師心邪解。由是十事障礙大乘。正法不聞淪溺生死。離此干事有十勝法。便能悟入無上菩提。一者精勤樂習禪定。二者親近善友聽聞正法。三者損減睡眠恒自覺悟。四者于大乘法所聞不忘。五者順世事業常觀如幻無所著故。六者無所藏隱決眾疑故。七者不輕己身勤修行故。八者常樂法施興大會故。九者恒自謙下不誑眾生故。十者不自師心深入佛慧故。菩薩摩訶薩以此十事具足圓滿六波羅蜜。成就法身清凈解脫。  
　　復次慈氏菩薩摩訶薩此般若波羅蜜多。不與十六種法而為相應。一者不與十二因緣相應。所謂無明乃至老死。二者不與無明滅乃至老死滅而為相應。菩薩摩訶薩離分別心無二相故。三者不與身見邊見乃至六十二見而為相應。四者不與世間八風相應。所謂利養稱贊譏毀苦樂衰損等事而為相應。五者不與隨煩惱等忿恨相應。六者不與我慢增上慢等相應。七者不與根本貪嗔癡等而為相應八者不與煩惱魔死魔等而為相應。九者不與我相人相。作者受者養育士夫。補特伽羅意生儒童。業障報障煩惱等障而為相應。十者不與妄念分別見聞覺知而為相應。十一者不與四顛倒法而為相應。無常計常常計無常。無樂計樂樂計無樂。無我計我我計無我。不凈計凈凈計不凈。如是妄計名顛倒法。有情心行乃至諸塵勞門而為相應。十二者不與慳吝犯戒嗔恚懈怠散亂愚癡而為相應。亦不與有相行施持戒忍辱精進禪定智慧相應。十三者不與不善等法。性罪遮罪有漏有為而為相應。亦不分別世出世善法。無漏無漏而為相應。十四者不與二十二根相應。所謂眼耳鼻舌身根相應。亦不與苦樂憂喜舍受相應。亦不與男女等根意根命根。信等五根三無漏根而為相應。十五者不與三界五趣。種種有情而為相應。亦不分別大乘小乘。佛法僧寶差別之相而為相應。十六者不分別真諦俗諦有為無為。有智無智有識無識。作意無作意有體性無體性。有相無相心意差別而為相應。慈氏當知摩訶般若波羅蜜多。無染無著離諸分別。平等清凈一相一味。不與如是差別等法而為相應。  
　　復次慈氏菩薩摩訶薩善巧方便。行深般若波羅蜜多時。住奢摩他毗缽舍那。住身寂靜了因緣法如幻如化順勝義諦離有離無。非斷非常隨順因果。無我人相真實不動不壞威儀住三解脫門而不取證。無動無靜是如來禪。游戲神通深入實際。不住生死不入涅槃。不盡有為不住無為。雖觀無相不舍大悲。雖住三界而恒出離。知真無染而不修證。離於戲論常樂宣說。  
　　復次慈氏菩薩摩訶薩修行般若波羅蜜多。應于善友聽聞正法。具足八十四種勝上之心。方能發生般若波羅蜜多微妙勝慧。所謂住真實相最極微妙相。般若相應相善知識相。離憍慢相恭敬相。右繞相無量相。善言相至誠相。善作意相無亂相。無定相妙寶相。妙藥相除病相。法器相示導相。入智慧相聞法無厭相。增長舍相善調象馬相。敬事多聞相樂聞深法相。觀身寂滅相清凈適悅相。聞法無倦相聞義相。聞法相隨說修行相。為他說法相聞所未聞相。聞神通相不求余乘相。樂聞般若相樂聞菩薩藏相。樂聞善巧方便相四攝法相。聞梵行相念正定相。能生善巧無生相大慈悲心相。緣起相無常相。苦相空相。無我相不凈相。寂靜相空相。無相相無愿相。無不善行相勝義諦相。不壞相自在相。護自心相不舍精進相。思惟妙法相對治煩惱相。宗重正法相對治邪見相。獲圣財相除斷貧窮相。智者稱贊相智人極喜相。智者所樂相崇重賢善相。見諦相觀蘊過失相。有為過患相依法相。依義相依智相。依了義經相不依不了義經相。不作諸惡相自利益相。利益他相善作業相。無熱惱相勝行相。獲一切諸佛法門相。慈氏當知聽法之人。具足如是勝妙之心。能善聽聞甚深般若波羅蜜多。知一切法無我無人本來清凈。生死涅槃平等無二。復次菩薩摩訶薩。觀于眼等五根。苦樂等受男女意命。能起煩惱生死根本。信等五根三無漏根。能舍煩惱是涅槃因。知煩惱性從本以來。不生不滅性相常住。如是修習是名般若波羅蜜多。  
　　復次慈氏菩薩摩訶薩所修勝行。與智慧相應及不相應。無有分別二智平等。不舍眾生恒起大悲。普覆一切清凈不動。如是修習是則名為般若波羅蜜多。  
　　佛告慈氏此般若波羅蜜多句義不可思議。是相應句如理句。如量句佛語句。了緣句無礙句。無滅句大舍句。不動句一切不動句。無依止句平等句。無難句無高下句。實際句不變易句。無著句無住句。無所住句對治句。寂靜句極寂靜句。遍寂靜句無戲論句。無起句即真句。不缺句無余句。無際句無對治句。最勝句真實句。如如句絕言句。不別異句無彼此句。三世平等句無三世句。不住五蘊句。不住六界句。不住十二處句。不住十八界句。依法句依義句。依智句依了義句。如是句義是菩薩摩訶薩。修行般若波羅蜜多不可思議。離言說故真勝義故。不可思議故無因喻故。無比量故無有上故。自利利他故大希有故。唯佛與佛能證能說余無測知。何以故般若波羅蜜多無性無相無比無喻。唯佛如來方能究盡。  
　　復次慈氏此般若波羅蜜多。非即蘊處界。無依無止不生不滅。不內不外不在中間。是故般若波羅蜜多不可思議。爾時慈氏菩薩聞是般若波羅蜜多。歡喜踴躍以偈贊曰 
。  
　　大雄世尊智無量　　十力無畏真解脫 
　　神通廣大無邊際　　一切無能測量者 
　　昔曾侍覲無量佛　　獲得甚深微妙智 
　　難行苦行恒沙劫　　是故能成調御師 
　　佛證自然一切智　　住真寂滅難思議 
　　唯佛如來自證知　　能現無邊佛境界 
　　法性真常離二邊　　寂滅無為出三有 
　　煩惱業苦悉皆除　　法身清凈真解脫 
　　菩提道場成正覺　　唯有諸佛能證知 
　　清凈湛然無去來　　無相無行無說示 
　　涅槃無比無能喻　　凡夫二乘莫能測 
　　等覺菩薩不能知　　唯佛世尊獨明了 
　　佛會一切聲聞眾　　逮得己利如來贊 
　　漏盡皆住最后身　　此等不知佛境界 
　　一切辟支佛利智　　遍滿十方如稻麻 
　　百千萬劫共思惟　　不能測知佛智慧  
大乘理趣六波羅蜜多經卷第十 
般若波羅蜜多品第十之二  
　　佛告慈氏。菩薩摩訶薩有七種事。能得如是不可思議無盡法門。謂因無盡有情界無盡大悲無盡妙用無盡法門無盡。壞生死魔故智無盡故。如是般若波羅蜜多。無行無相無生無滅。菩薩于一切法應如是知。佛說是甚深般若波羅蜜多時。會中有一外道名微末底。即從座起而白佛言。世尊佛說一切諸法本來不生自性清凈此義不然。自在天常而是一切萬物父母。能生諸法能造能作安立世間。復有說云神我能生一切諸法。然此我者住于心中猶如拇指。復有說云一切諸法從和合生。云何今者乃說無生。爾時薄伽梵告微末底。汝所問者隨汝意答。斷汝疑心應當諦聽。如汝所說自在天常。能生一切所生萬物。應同一性悉亦是常。若謂所生前后變易非常住者。理亦不然。用不離體應是常住。體不離用應非常故。自在常者生應常生。云何有時或生不生。既不常生云何是常。以是義故同彼所生定是無常。所生既多亦非是一。若是一者應無差別。萬類區分如何是一。又自在天能生一切無有慈悲。若有慈悲應令有情。悉生人天常受快樂。云何令諸有情受于八苦。生三惡趣受種種苦。若有慈悲云何自生自立自害。能自在天是一是常。所生一切應無變易。云何異類生滅無常。五趣之中受茲不凈。譬如見果即知其因。當知自在非常非一。若言妙好是自在作。粗鄙不善畢舍遮為。如是之言亦不應理。善由自在惡由舍遮。善惡相違何名自在。又諸有情作惡人多修善者少。即畢舍遮鬼勝自在天。又諸有情所作善事。自在處分。所作諸惡。鬼所教者。汝諸弟子恒作是言。為善生天惡墮地獄。若生天墮獄由造善惡。云何言彼自在作耶。譬如國王使人宣令賜財授職。但言王賜終不言是宣教命人。又如國王使人斷命。但言王殺不言魁膾。是即造善歸自在天。若造諸惡畢舍遮受。有情何故受苦樂耶。以是當知大自在天。決定不能造作一切。若言一者有情何故。能生無量善惡心耶。以是故知亦非是一。若言一切由自在天。即應純善何有惡耶。如人有時于多人所。作諸惡事即是惡人。若眾生惡由自在者。世間咸謂地獄罪人自作惡業。汝獨云何推自在耶。又如有人謗他作惡得無量罪。汝謗自在獲罪亦然。  
　　復次微末底自在造作過失如前。神我過失倍過于彼。若我是常能造作者。此身去住應得自由無人能害。云何號哭而懼死耶。若我是常應能憶念。過去造業受諸苦報。故于今生不應造惡。又我常者即應自在。舍于衰老恒受少壯。如脫故衣更著新好。云何而有老病死耶。以是當知我非作者。  
　　復次微末底我觀諸法。亦非和合因緣所生。所以者何因無生性。因若有生不應待緣。緣無生性亦復如是。若說因緣我能和合此亦不然。如二盲人各別行住不能見色。設令同住不見亦然。當知神我和合因緣亦不能生。若能生者應是無常。有作用故。如所生果定是無常。以是當知離所生外無別能生。或說五大極微是常能生諸法。此亦不然。猶如水米和合成酒飲即令醉。如是醉力不從外來。非水中出亦非米出。水米和合轉變而生。一切諸法無有作者。亦無有我而為因緣。所以者何大地虛空。水火風界當知亦爾。豈無情物生有情耶。一切諸法假有實無。非自在天亦非神我。非和合因緣五大能生。是故當知一切諸法。本性不生從緣幻有。無來無去非斷非常。清凈湛然是真平等。爾時薄伽梵而說偈言 
。  
　　一切有為法　　如訖闥婆城 
　　眾生妄心取　　雖現非實有 
　　諸法非因生　　亦非無因生 
　　虛妄分別有　　是故說唯心 
　　無明妄想見　　而是色相因 
　　藏識為所依　　隨緣現眾像 
　　如人目有翳　　妄見空中花 
　　習氣擾濁心　　從是三有現 
　　眼識依賴耶　　能見種種色 
　　譬如鏡中像　　分別不在外 
　　所見皆自心　　非常亦非斷 
　　賴耶識所變　　能現于世間 
　　法性皆平等　　一切法所依 
　　藏識恒不斷　　末那計為我 
　　集起說為心　　思量性名意 
　　了別義為識　　是故說唯心 
　　心外諸境界　　妄見毛輪花 
　　所執實皆無　　咸是識心變 
　　色具色功能　　皆依賴耶識 
　　凡愚妄分別　　謂是真實有 
　　睡眠與昏醉　　行住及坐臥 
　　作業及士用　　皆依藏識起 
　　有情器世間　　非由自在作 
　　亦非神我造　　非世性微塵 
　　如木中火性　　雖有未能燒 
　　因燧方火生　　由此破諸闇 
　　展轉互為因　　賴耶為依止 
　　諸識從彼生　　能起漏無漏 
　　如海遇風緣　　起種種波浪 
　　現前作用轉　　無有間斷時 
　　藏識海亦然　　境界風所動 
　　恒起諸識浪　　無間斷亦然 
　　如酪未鉆搖　　其酥人不見 
　　施功既不已　　醍醐方可得 
　　賴耶妄熏習　　隱覆如來藏 
　　修習純熟時　　正智方明了 
　　諸識隨緣轉　　不見本覺心 
　　自覺智現前　　真性常不動 
　　猶如金在礦　　處石不堪用 
　　銷練得真金　　作眾莊嚴具 
　　賴耶性清凈　　妄識所熏習 
　　圓鏡智相應　　如日出云翳 
　　若有修空者　　順空而取空 
　　觀空與色殊　　不名真觀者 
　　觀色即是空　　色空不可得 
　　此即勝義空　　是真解脫者 
　　客塵無自性　　無明妄分別 
　　實相非有無　　眾生虛妄見 
　　猶如日月明　　流光能普照 
　　如來清凈藏　　具足諸功德 
　　真妄互相熏　　猶如二象斗 
　　弱者去無回　　妄盡無來去 
　　蓮花性無染　　出水離淤泥 
　　菡蓞開敷時　　見者皆歡喜 
　　如來無垢識　　永斷諸習氣 
　　清凈智圓明　　賢圣所歸趣 
　　猶如最勝寶　　無復諸瑕翳 
　　輪王為寶冠　　常置于頂上 
　　如來清凈藏　　永離諸分別 
　　體具恒沙德　　諸佛之法身 
　　住真無漏界　　清凈解脫身 
　　寂滅等虛空　　法性無來去 
　　佛現三界中　　不生亦不滅 
　　此界及他方　　湛然常不動 
　　平等真法界　　佛與眾生如 
　　非斷亦非常　　大悲恒不盡 
　　諸佛法性身　　本覺自然智 
　　是真勝義諦　　唯佛方證知 
　　自性體無生　　牟尼本寂靜 
　　流轉諸三有　　畢竟歸依處 
　　法無來去相　　三世常寂然 
　　住真三昧者　　見彼法界身 
　　清凈不思議　　恒沙眾德備 
　　此即無漏界　　諸佛之所依 
　　佛具三種身　　體相用平等 
　　甚深廣大性　　勝義無差別 
　　無漏無變易　　遠離一切相 
　　煩惱及所知　　本性恒清凈 
　　無垢無染著　　是真調御師 
　　性凈即涅槃　　亦是法身佛 
　　體備恒沙德　　無垢不思議 
　　六度常圓滿　　此即薩婆若 
　　廣大無邊際　　永斷于思想 
　　斷習成菩提　　具恒沙功德 
　　于諸法自在　　普現諸色像 
　　大悲清凈果　　常利一切眾 
　　無漏無分別　　愿力皆圓滿 
　　猶如摩尼珠　　隨色皆能現 
　　譬如工畫師　　能畫種種相 
　　所現諸境界　　皆是識心變 
　　眾生諸性欲　　如來悉能知 
　　法身恒不動　　愿力隨緣現 
　　示現兜率天　　降神乘白象 
　　生處于王宮　　出家修苦行 
　　即詣菩提樹　　降伏諸魔怨 
　　成佛轉法輪　　或現涅槃相 
　　示現有生滅　　真身恒不動 
　　鈍根樂小法　　方便說涅槃 
　　真如法界中　　無有涅槃相 
　　大悲樂饒益　　引導于眾生 
　　猶如大商主　　誘進諸愚少 
　　菩薩廣大心　　咸令入涅槃  
　　爾時微末底聞佛說已。身心適悅歡喜無量。從座而起整理衣服。右膝著地合掌恭敬。以妙伽他而贊佛曰 
。  
　　墮在生死河　　邪見所纏縛 
　　迦毗微野娑　　迦那仙外道 
　　凡愚被昏弊　　邪見由是生 
　　十力善逝尊　　慧日朗明照 
　　或聞那羅延　　自在天等教 
　　增長于貪著　　令心發狂亂 
　　正見破諸暗　　是真如來教 
　　我當至心聽　　歸依大圣尊 
　　大梵身四臂　　四面蓮花生 
　　演說四違陀　　增長于邪見 
　　唯佛薄伽梵　　慧日大圣尊 
　　能破我等疑　　真實歸依處  
　　時微末底贊嘆佛已。而白佛言大圣世尊。我于今者得大善利。蒙佛慧日正智光明。邪見疑心一切都盡。我今歸依大圣世尊。復白佛言世尊。我今所以名微末底。為求異道心轉疑惑。今于佛前獲正法眼。滅疑惑心名蘇末底。我及弟子同于今日。歸佛法僧修行大乘。愿無退轉所得善利。回施有情皆向佛道。爾時薄伽梵為微末底說是法時。會中無量眾生發阿耨多羅三藐三菩提心。六十二那庾多菩薩證無生法忍。  
　　復次慈氏菩薩摩訶薩修行般若波羅蜜多。應修八法云何為八。所謂蘊善巧處善巧。界善巧諦善巧。緣起善巧三世善巧。一切乘善巧一切法善巧。云何蘊善巧謂觀色蘊猶如聚沫。愚人見之謂是白氎。入水而取其沫散滅不可撮摩。菩薩摩訶薩以正智慧。見第一義了色性空。猶如聚沫。以是因緣名正知見。復觀受蘊如水上泡。速起速滅剎那不住。菩薩摩訶薩以正智慧見第一義。了受性空猶如水泡。以是因緣名正知見。復觀想蘊猶如陽焰。如人熱渴遠見陽焰謂之為水。馳走尋覓近之則無。菩薩摩訶薩以正智慧。見第一義了相性空。以是因緣名正知見。復觀行蘊猶如芭蕉。中無有堅。剝之不已竟無所得。菩薩摩訶薩以正智慧。見第一義知行性空。以是因緣名正知見。復觀識蘊猶如幻化。如世幻師幻作金銀珍寶真珠瓔珞。求其實體了不可得。菩薩摩訶薩以正智慧。見第一義了識性空猶如幻化。以是因緣名正知見。作是觀已于諸有情。起大悲心興拔濟意。如是觀察名蘊善巧。復觀五蘊猶如幻夢。皆從妄想顛倒心生。無我無人無眾生無壽命。非養育非士夫非補特伽羅。意生儒童作者受者。以善巧方便了蘊性空。猶如夢想都不可得。是名菩薩摩訶薩蘊善巧智。復次菩薩摩訶薩。觀蘊如響無我無人。乃至無作者受者。如是蘊性如空谷響屬諸因緣。如實了知等無二相。是則名為菩薩摩訶薩蘊善巧智。復次觀蘊如影。從業緣現無我無人。乃至受者。如是影性了不可得等無二相。是名菩薩摩訶薩蘊善巧智。復次觀蘊如鏡中像。無我無人乃至受者。如是鏡像非內非外。了不可得平等無二。是名菩薩摩訶薩蘊善巧智。復次觀蘊從緣而有如幻如化。無我無人乃至受者以善巧智如實了知等無二相。是名菩薩摩訶薩蘊善巧智。復次觀蘊是變壞相。無常苦空無我不凈。性本空寂非壞非不壞。如實了知名蘊善巧智。  
　　復次云何名為處善巧。謂觀眼處耳鼻舌身意處內法皆空。次觀色處聲香味觸法處外法亦空。以正智慧觀第一義。非內非外名正知見。是則名為處善巧智。復有處善巧。所謂了眼耳鼻舌身意處皆悉是空。亦無見聞覺知之相名法處智。復有了法處智。了色聲香味觸法處自性空寂。非眼耳鼻舌身意處境界相。名了法處智。復有處善巧。謂眼處耳鼻舌身意處。法性空寂無我我所。色處聲香味觸法處法性皆空無我我所。非相應非不相應。非善法非不善法。不增不減無有二相本來空寂。是名菩薩摩訶薩處善巧智。復有處善巧智。眼處色處本來清凈無染無著。眼處堅固寂然常住。如是耳聲鼻香舌味身觸意法性本清凈無染無著。乃至意根堅固寂然常住不變。是名菩薩處善巧智。復次云何名為處善巧。所謂圣人處非凡夫處。能生圣道是名為處。凡夫邪行生于惡道名為非處。菩薩摩訶薩住八圣道起大悲心。令諸有情入正定聚。是則名為處善巧智。  
　　復次云何名為菩薩界善巧智。謂觀眼界色界眼識界無我亦不屬我。亦非眼界色界眼識為緣而起。乃至意界法界無我。亦不系屬于我。乃至意識界無我。亦非意識為緣而起。如是菩薩以正智慧觀第一義。知十八界性即是空無我無人。法界平等清凈不動。是名菩薩摩訶薩界善巧智。復有界善巧。所謂了法界智。了知地水火風界性是空。堅濕暖動皆不可得。同真際等法性。是名菩薩摩訶薩了法界智。復有了法界智。了眼界乃至意界性空。色界乃至法界性空。眼識界乃至意識界性空。亦無見聞覺知分別之相。是則名為了法界智。  
　　復次云何名為諦善巧。所謂四諦苦集滅道。觀此五蘊苦苦行苦壞苦名苦圣諦智。了知無明增長五蘊名集諦智。不起貪欲滅盡諸苦名滅諦智。為此滅故修八圣道名道諦智。是名菩薩摩訶薩諦善巧智。復有諦善巧。所謂知苦無生名苦諦智。知集不起名集諦智。了本不生今則無滅名滅諦智。于不二相修中道觀名道諦智。是則名為諦善巧智。復次菩薩摩訶薩了知苦受空無自性。能觀正智亦復皆空。名苦中苦智。觀集緣起從緣幻有。能觀正智亦皆是空。名集中集智。知貪愛滅既本性空。正智現前清凈平等名滅中滅智。知出苦道了不可得。正智觀察自性皆空名道中道智。如是正智離諸分別。是名菩薩摩訶薩諦善巧智。復次能知生苦體即無生。名苦中真智。知生集起集無和合。名集中真智。知生本無即無有滅。名滅中真智。知出苦道離有離無。是名道中真智。菩薩摩訶薩如實了知名諦善巧。復有諦善巧。所謂三諦世俗諦勝義諦實相諦。世俗諦者謂一切世間。語言文字見聞覺知。勝義諦者謂心行處滅無復文字。離于一切見聞覺知。實相諦者所謂一切相即無相。如是無相即是實相。菩薩摩訶薩于俗不染觀真不住一相平等。是則名為菩薩摩訶薩諦善巧智。復有二諦所謂世諦真諦。世諦者所謂一切世間色心等法。如實而見稱實而知。真諦者謂二空理。清凈湛然究竟寂滅。化之不厭知真無取。無法可得。是名菩薩摩訶薩諦善巧智。復有一諦謂即真如清凈法界無生無滅非斷非常。遠離二邊究竟安樂。于生無生心無二相。是名菩薩摩訶薩諦善巧智。復次云何名緣起善巧。菩薩摩訶薩觀察緣起流轉不斷。無明緣行行緣識。識緣名色名色緣六入。六入緣觸觸緣受。受緣愛愛緣取。取緣有有緣生。生緣老死憂悲苦惱。菩薩以正智慧。如實了知緣起無性。無生無滅法性現前。無心無作無主無攝。是名菩薩摩訶薩緣起善巧智。復次所有善因不善因。動因不動因。生死因涅槃因。如此因等皆如實知。所有眾生利根鈍根如是根性。如是因如是緣如是果報。如是本末皆如實知。隨其因緣生善修集而無所失是名菩薩摩訶薩緣起善巧智。復次妄想滅則無明滅。無明滅則行滅。行滅則識滅。識滅則名色滅。名色滅則六入滅。六入滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老死愁嘆苦憂惱滅。菩薩摩訶薩以正智慧。了知緣起無生無滅無主無攝。是名緣起善巧智。復次慈氏一切因緣。皆假和合無有自性。不從我人眾生壽命而得生長。為是有情說如是法。無量無邊無有窮盡。如實了知是名緣起善巧智。復次菩薩摩訶薩了知一切緣生之法。無生無滅無盡之相。此無盡相即菩提相。是名菩薩摩訶薩緣起善巧智。復次云何三世善巧。謂念過去所有善法如實修行。不善之法常當遠離。如實知已悉皆回施一切有情。是名菩薩摩訶薩過去善巧智。復念未來所有善根菩提資糧。皆悉回向一切智智。是名菩薩摩訶薩未來善巧智。復次現在所有正念相應善法。不起邪念相應不善。是名菩薩摩訶薩現在善巧智。復次觀于過去皆悉是空。現在未來亦復皆空。三世平等住第一義是真解脫。復觀過去現在未來。一切諸佛福德智慧生隨喜心。是名菩薩摩訶薩三世善巧智。復觀過去已滅未來未至現在不住。三世善法所修勝行。悉愿回向無上菩提。現在善法剎那不住。而恒發起菩提之心。是名菩薩摩訶薩三世善巧智。復次過去已滅未來未至現在不住。如是生滅念念不住心常覺悟。是名菩薩摩訶薩三世善巧智。復次菩薩不思議自在神通。能憶過去所種善根。現在所修諸善。未來覺心當愿圓滿。愿皆回向無上菩提。是名菩薩三世善巧智。復次為欲成就諸有情故。憶念過去所有善根一切有情。隨彼彼根依愿成就。所有供養未來諸佛一切有情。隨彼彼根當來成就。所有現在一切有情神通說法。種種教化隨根成就。如是三世利益自他。圓滿菩提勝妙之行。是名菩薩三世善巧智。  
　　復次云何名三乘善巧。謂聲聞乘獨覺乘菩薩乘。依此三乘而求出離。云何菩薩摩訶薩于聲聞乘善巧智慧。遇佛出世聞四諦法。因聲悟理生正見故是名聲聞。修凈戒故圓滿戒身。得禪定故圓滿定身。見諦理故得智慧解脫解脫知見身。是名菩薩摩訶薩。于聲聞乘得善巧智。復有聲聞乘善巧。于三界中生疲倦想。于有為法深觀無常。見一切法悉皆無我。涅槃寂靜歡喜愛樂。復觀五蘊如怨賊。觀諸界如毒蛇。觀內六處如空聚。常愿出離樂于涅槃起依怙想。是名菩薩摩訶薩于聲聞乘而得善巧。復次云何菩薩摩訶薩于獨覺乘善巧。謂厭諸有為樂于出離。少欲知足。離諸戲論樂居閑寂。于諸因緣自然覺悟。諸法無常而得解脫。是名菩薩摩訶薩于獨覺乘善巧智。復次云何菩薩摩訶薩。于大乘法而得善巧。大乘功德無量無邊。悉令有情咸皆悟入彼最上乘無有障礙。無生無滅得大智慧。積集一切福德善根。一切有情所受用故。成就諸波羅蜜。令諸心行善調伏故。增長無上大菩提故。有大威力詣菩提樹坐于道場。觀眾生根大悲不舍。無障無礙普于一切悉皆憐愍等如一子。能越一切惡道諸怖畏故。能令一切佛法皆現前故。摧伏外道諸魔怨故。建立菩提勝法幢故。能除斷常諸結使故。得佛如來無礙智故。豐益佛法諸珍寶故。隨根利益無錯失故。養育有情大悲成故。十力無畏不共佛法相好功德瓔珞莊嚴無過失故。如是所有一切善巧。是名菩薩摩訶薩大乘善巧智。復次一切諸佛之所乘故。具足七法佛為大乘。如轉輪王具足七寶。云何為七。所謂大觀察故大隨順故。大智慧故大精進故。大方便故大證悟故大事業故。大觀察者菩薩摩訶薩。親近善友聽聞正法。于一剎那悟一切法實相現前。大隨順者菩薩摩訶薩。成就大智大定大悲利益自他故。大智慧者菩薩摩訶薩。見真實相我法皆空。大精進者菩薩摩訶薩。于無量阿僧祇劫。大悲萬行能成辦故。大方便者菩薩摩訶薩。得平等忍不住生死不證涅槃。大證悟者菩薩摩訶薩。證力無畏不共佛法。無量無邊大功德故。大事業者菩薩摩訶薩。于生死中得大菩提。成就圓滿恒沙萬億佛事業故。具足如是七種勝法而為法王。是名菩薩摩訶薩大乘善巧智。  
　　復次云何一切法善巧。謂有為無為。菩薩于此二法巧便最勝。于身善行口善行意善行。清凈增長回向無上正等菩提。是名菩薩有為善巧智。菩薩于身口意具三無作。清凈平等回向無上正等菩提。是名菩薩無為善巧智。復有善巧。謂菩薩摩訶薩于布施持戒乃至靜慮。增長修習回向無上正等菩提。是名菩薩有為善巧智。復以般若波羅蜜多。離一切相修諸波羅蜜多。回向無上正等菩提。是名菩薩摩訶薩無為善巧智。復有善巧以方便智。行四攝法攝取眾生。是名菩薩摩訶薩有為善巧智。復有善巧住第一義。雖攝眾生而無取著回向菩提。是名菩薩無為善巧智。復有善巧。了知煩惱增長生死。菩提分法斷絕生死。是名菩薩有為善巧智。復次知空無相無愿三解脫門。能于無上正等菩提。決定平等無二無別無有退轉。是名菩薩無為善巧智。復次有為善巧。行于三界不著三界。是名菩薩有為善巧智。了知三界性皆是空。如幻如化而不取著。是名菩薩無為善巧智。復次如是了知法性清凈無相無名。具一切智名為實智。為度眾生假名方便。如是分別是名權智。菩薩摩訶薩于此八法。二智自在名為般若波羅蜜多。復次悉能了知一切法性名為智慧。所有觀察善不善法名為方便。隨順解脫離諸分別。圣智現前名為般若波羅蜜多。復能如是善巧分別諸見結使。以奢摩他毗缽舍那。如是拔除是名方便。而能圓滿無上大愿是名智慧。除彼熱惱使得清涼是名方便。能解煩惱性不可得是名智慧。除身心苦得輕安樂是名方便。游法園苑得念總持。理智現前是名智慧。與諸有情作依止處是名方便。能依所依無住無著是名智慧。獲三十七菩提分法是名方便。應常離念而與實相智慧相應。得大法樂是名智慧。復能生長五波羅蜜是名方便。隨所樂乘同歸佛慧。自性照明是名智慧。能度一切生死瀑流是名方便。實無眾生得滅度者是名智慧。建立正行是名方便。見本性空是名智慧。除客煩惱是名方便。善能覺悟智性無染是名智慧。行無所行是名方便。悟于法空是名智慧。不著三界是名方便。令諸菩薩了第一義是名智慧。攝諸眾生行于萬善是名方便。一切賢圣同一法界是名智慧。隨其根性除妄分別是名方便。見本清凈寂滅無生是名智慧。能起方便斷滅癡闇是名方便。深入禪定不住禪定是名智慧。誘導二乘是名方便。除斷法執入佛知見是名智慧。隨眾生根令生勝解是名方便。了根性空是名智慧。超妄境界是名方便。示勝義諦是名智慧。權說四諦是名方便。于諸修行了不可得是名智慧。勤求功德悲愿無盡是名方便。了應非真不來不去。法界平等是名智慧。隨緣普示教化一切是名方便。了煩惱性本來解脫是名智慧。了知結使虛妄分別是名方便。了眾生心本來寂靜是名智慧。勸令修斷隨眠習氣是名方便。一切眾生心行差別。八萬四千諸塵勞門即佛慧門是名智慧。聲聞緣覺善巧勸修。漸入佛道是名方便。菩薩修行如是般若波羅蜜多。疾證阿耨多羅三藐三菩提。是名般若波羅蜜多。佛說此摩訶般若波羅蜜多時。會中三十二俱胝菩薩摩訶薩。得無生法忍。七十萬八千眾生。發阿耨多羅三藐三菩提心。此會大眾各以種種妙花寶幢幡蓋諸莊嚴具瞻卜花香。供養般若波羅蜜多。散于如來及慈氏菩薩摩訶薩等諸菩薩上。一切諸天于虛空中作天妓樂。種種歌頌贊嘆如來。于無量劫成就菩提無邊功德。爾時佛告一切大眾慈氏菩薩摩訶薩。汝等能問甚深般若波羅蜜多。大乘功德無盡法門不可思議。彼諸會眾聞是經者。亦當圓滿如是功德。若聞是經生信解心。受持讀誦書寫解說。如是等人利益無量不可思議。亦非譬喻算數之所能及。爾時薄伽梵解絡掖衣。授與慈氏而作是言。善哉善哉善男子。汝能問此甚深般若波羅蜜多一切十方諸佛如來悉皆隨喜。時慈氏菩薩受佛衣已。頂戴尊敬而作是言。此衣即是如來真身制底一切天龍人非人等皆應作禮。右繞恭敬種種供養。爾時大眾忽見無量雜花。寶鬘幡蓋從十方來。住佛頂上在虛空中。須臾之間遍覆大會。慈氏菩薩大眾之上。又于幡蓋供養具中。出大音聲贊言善哉善哉。慈氏菩薩摩訶薩快問斯義我等深心隨喜供養爾時舍利弗白佛言世尊此等花鬘幡蓋。從何而來出是音聲贊嘆隨喜。爾時薄伽梵告舍利弗言。善男子此慈氏菩薩。于過去世行菩薩行。度脫無量百千萬億諸眾生等。于今有住菩薩不退地者。或在聲聞獨覺人天之中。彼諸眾生以宿因緣于十方界。各以種種寶花鬘蓋。供養般若波羅蜜多經及佛如來。贊嘆慈氏如是功德有是音聲。說此語已一切眾會。于慈氏菩薩摩訶薩所。深生尊重咸作是言。我等今日得大善利。得見是人親近供養。于如來所得聞是經。世尊此諸眾生得聞佛名。及慈氏菩薩摩訶薩名。尚得無量無邊功德。何況親于佛前得聞是經信解受持。  
　　爾時世尊告舍利弗。若有善男子善女人。于一劫中種種布施金銀琉璃。珊瑚瑪瑙真珠摩尼。頭目髓腦無所吝惜。護持禁戒安忍精進修諸禪定。若聞此經一四句偈。我說此人成就大乘般若波羅蜜多。而此功德勝前功德。若離此法諸波羅蜜悉不成就。舍利弗以是因緣。若善男子善女人。聞此經典信解受持思惟修習。我說是人速能成就無上菩提。當知是人則為已得諸佛如來菩提法印。舍利弗若有菩薩。說此經時應發是愿。我今應當諷誦此經廣為人說。能生此念即名圓滿檀波羅蜜。何以故一切施中法施最勝。若持此經守護法身。即是圓滿戒波羅蜜。順無生忍亦即名為忍波羅蜜。如理不懈此即名為精進波羅蜜。安住寂滅此即名為靜慮波羅蜜。得自然慧不由他悟。是即名為般若波羅蜜。舍利弗若復有人。受持此經四句偈等。速能圓滿無上菩提。若諸菩薩持此法要讀誦書寫或持經卷。所在之處則為有佛。當知是人已得如來一切法藏若有受持此經典者。形雖差別而菩提心無有二相。何以故舍利弗此經則是不退菩提實相法印。以是當知若諸菩薩隨順此經。當知是人得不退轉無上菩提。若諸菩薩隨順此經。當知則是隨順一切佛法。爾時護世四天大王及諸眷屬。悉皆合掌尊重恭敬。一心正念而白佛言。世尊我等四王。今為如來作護正法眾。若善男子善女人。持此經者即是法師。我當承事供養恭敬如佛無異。何以故一切諸佛及大乘法。皆從此經出故。爾時天帝釋白佛言。世尊我雖從佛得聞余經。未曾得聞如是甚深最勝經典。我今堪任與諸天眾。隨此經典所在國土城邑聚落。山林樹下空閑之處。有受持讀誦書寫解說。我等諸天為作聽眾。以是經故。令彼國王后妃眷屬。色力增盛永無憂患。大臣卿相一切人民及說法師。我等常當共作擁護令無衰患。令諸國界陰陽順序無諸愆失。一切怨敵無能侵害。稼穡成熟人民安樂。增彼法師色力辯才自在無礙。又令法師處大眾中。得大無畏如師子王廣為他說。  
　　爾時薄伽梵告天帝言。善哉善哉憍尸迦。汝于此經及說法師。如是擁護令無衰患。汝今當知若護法師則是護法。若護法者則護國土及一切眾生。爾時索訶世界主大梵天王。白佛言世尊我與梵眾天等。舍禪定樂隨此經典及說法師所在之處。我當往彼為現四相。令彼法師知我等來。云何為四一者見大光明二者聞有異香。三者令彼法師辯才無礙。四者令諸聽眾專念一心。以此四相知我在會。聽聞正法為作擁護。爾時魔王波旬。白佛言世尊佛說此經。令我宮殿皆無光色。震動不安力勢衰損。所以者何以諸菩薩摩訶薩聽此經故。若此經典在在處處。有善男子善女人等。受持此經乃至一偈一句。一經于耳信解受持。當知此人已受阿耨多羅三藐三菩提記當紹佛位。爾時魔王波旬白佛言世尊彼善男子善女人。以受持是經令我眷屬威德勢力悉皆摧滅。若有人受持讀誦書寫解說此經典者。所在之處我等誓愿常作擁護。不起一念障礙之心。  
　　爾時薄伽梵告舍利弗。汝當于未來世。受持讀誦流布此經。為令正法得久住故。舍利弗言唯然世尊我當受持。復告阿難言。汝當受持讀誦流布此經。阿難陀言唯然世尊我當受持我等雖能奉行不得如諸菩薩廣宣流布。  
　　佛告阿難勿憂此經不能流布。無量菩薩摩訶薩。盡在此會悉愿傳通會中有六十俱胝菩薩摩訶薩。為欲護持此經典故。從座而起白佛言。大圣世尊我等誓當于十方界流通此經。此索訶世界自有慈氏。宣布是經不令斷絕。若佛滅后后五百歲。有諸眾生于此經典。暫得聽聞一經于耳。當知此人佛所記別。受持此經一偈一句。當知皆是慈氏菩薩摩訶薩威神之所建立。爾時薄伽梵告諸菩薩言。善哉善哉善男子。汝等今于我所護持此經。當于無量殑伽沙佛所亦護是經。時慈氏菩薩摩訶薩。長跪合掌而白佛言。大圣世尊我問此經。觸犯如來。今于佛前至誠懺悔。唯愿慈悲哀恕我過。及諸菩薩亦當受我如是悔過。  
　　佛告慈氏汝于是經。得深理趣般若波羅蜜多。于大乘法無有疑惑。于身口意無有誤失。一切諸佛共印可汝。我亦如是汝所說法如我無異。爾時阿難白佛言世尊當何名此經。我等云何奉持。時薄伽梵告阿難言。此經是過去現在未來菩薩摩訶薩大乘理趣。亦為一切眾生眼目。亦為諸佛本母。所以此經名大乘菩薩理趣六波羅蜜多無量無邊無盡義經。以是名字汝當奉持。  
　　佛說是經已。具壽阿難陀等諸大聲聞。慈氏菩薩摩訶薩等諸大菩薩。一切世間天龍藥叉阿蘇羅健闥婆迦嚕羅緊捺羅摩怙洛迦人非人等。及不眴世界無盡藏菩薩摩訶薩等。一切大眾聞佛所說。皆大歡喜信受奉行。  
　　 
 上一部：乾隆大藏經·宋元入藏諸大小乘經·地藏菩薩本愿經二卷  下一部：乾隆大藏經·宋元入藏諸大小乘經·佛說大乘菩薩藏正法經四十卷（第一卷～第十卷） 



  
乾隆大藏經·宋元入藏諸大小乘經·大乘理趣六波羅蜜多經 
  