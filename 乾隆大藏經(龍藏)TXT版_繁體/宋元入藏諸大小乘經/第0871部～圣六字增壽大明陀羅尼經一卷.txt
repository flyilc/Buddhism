  第0871部～圣六字增壽大明陀羅尼經一卷         
   
  
   宋元入藏諸大小乘經·第0871部   
圣六字增壽大明陀羅尼經一卷   
宋西天三藏大師施護奉詔譯      
 
 
　　 
 
圣六字增壽大明陀羅尼經  
　　如是我聞。一時佛在舍衛國祇樹給孤獨園。爾時尊者阿難有大疾病。佛自知已即詣彼所。敷座而坐告阿難曰。汝今諦聽我有六字大明陀羅尼。能消災患增益壽命。汝若受持非但自身。復令四眾苾芻苾芻尼優婆塞優婆夷。長夜安隱遠離眾苦。  
　　復次阿難此六字大明陀羅尼。七十七俱胝佛。并六大威德師同所宣說。六大師者。一如來應正等覺。二帝釋天主。三多聞天王。四持國天王。五增長天王。六廣目天王。如是圣賢異口同音。說陀羅尼曰。  
　　難底黎難底黎難睹哩(去)都摩哩半拏哩俱[口*闌]致(引)摩度摩帝(引)娑嚩(二合引)賀(引)  
　　佛告阿難。此六字大明章句有大威力。若復有人王法難中驚怖。大水難中驚怖大火難中驚怖。賊劫難中驚怖冤家難中驚怖。眾惡難中驚怖斗戰難中驚怖惡曜難中驚怖。如是諸難害身之時。一心稱念大明章句。擁護某甲令得解脫。作是語已是諸眾難速得消除。  
　　復次阿難若諸有情。患諸疼痛頭痛項痛眼耳鼻痛。牙齒舌痛唇口頰痛。胸脅背痛心痛肚痛。腰痛胯痛遍身疼痛。及瀉痢痔瘺風黃痰癊諸惡重病。如前稱念大明章句。佛大威德令一切日月星曜。羅漢圣賢發真實言。與某甲弟子應作擁護。息除災患令得安樂。所有刀劍毒藥。虎狼師子蚖蛇蝮蝎。諸惡禽獸皆不為害。瘧病不著亦不中天。乃至阿波娑摩啰部多毗舍左。鳩盤茶等一切鬼將。悉皆遠離不敢為患。  
　　復次阿難若諸有情鬼魅所著。連年積月而不舍離。以此真言加持于線系患人手。時金剛手大藥叉主。以忿怒力破鬼魅頭令作七分。又令大智舍利弗大神通目干連。持戒羅睺羅及汝阿難陀。皆來擁護令得安隱。若不爾者須彌山王。離于本處大海枯竭。日月墮落大地崩裂。如來應正等覺無有妄語。阿難此六字大明陀羅尼。神通威德得未曾有。若隨喜聽聞。是人恒得長壽無病眾惡不侵。何況受持讀誦書寫供養。是名成就最上增益之法。阿難聞已信受奉行。  

 上一部：乾隆大藏經·宋元入藏諸大小乘經·佛說咒時氣病經一卷  下一部：乾隆大藏經·宋元入藏諸大小乘經·佛說大乘戒經一卷 



  
乾隆大藏經·宋元入藏諸大小乘經·圣六字增壽大明陀羅尼經 
  