  第0821部～大乘寶月童子問法經一卷         
   
  
   宋元入藏諸大小乘經·第0821部   
大乘寶月童子問法經一卷   
宋西天北印度三藏傳法大師施護奉詔譯      
 
 
　　 
 
大乘寶月童子問法經  
　　如是我聞。一時佛在王舍城鷲峰山中。與大苾芻眾五萬五千俱胝。一心行菩提行。無能勝菩薩等八萬百千無數俱胝那臾多。諸天人等百千那臾多。  
　　爾時世尊于其食時著衣持缽。與苾芻眾并諸菩薩天龍神等。恭敬圍繞入王舍大城于彼乞食。是時頻婆娑羅王子。名寶月童子。因為事故。乘大龍象出王舍大城。遙見世尊即下龍象而詣佛所到已致敬。頭面禮足住立一面。寶月童子白佛言。如來應供正等正覺。唯愿世尊。說彼十方如來所有名號。若有信心善男子善女人。聞是名已。所有五逆等罪及一切業障悉皆消除。于無上正等正覺速得不退。  
　　爾時世尊告寶月童子言。善哉善哉。汝能樂聞如來名號之義。此意賢善一切罪業決定消除。童子。汝今諦聽善思念之我為汝說。童子。過于東方百千俱胝那臾多恒河沙等佛剎。彼有世界名曰無憂。彼有如來。名賢吉祥應供等正覺。少病少惱乃至為諸眾生恒說妙法。彼佛壽命六萬百千俱胝那臾多無數劫。彼世界中無其日月晝夜。唯有佛光普照一切。及照地獄傍生焰魔羅界一切眾生令得解脫。無量眾生得無生法忍。  
　　佛言童子。南方過百千俱胝那臾多恒河沙等佛剎。彼有世界名曰寂靜。彼有如來。名無邊光應供正等正覺。為諸眾生恒說妙法。  
　　佛言童子。西方過百千俱胝那臾多恒河沙等佛剎。彼有世界名曰歡喜。彼有如來。名喜吉祥應供正等正覺。為諸眾生恒說妙法。  
　　佛言童子。北方過百千俱胝那臾多恒河沙等佛剎。彼有世界名曰不動。彼有如來。名曰寶幢應供正等正覺。為諸眾生恒說妙法。  
　　佛言童子。東南方過百千俱胝那臾多恒河沙等佛剎。彼有世界名曰正行。彼有如來。名曰無憂吉祥應供正等正覺。為諸眾生恒說妙法。  
　　佛言童子。西南方過百千俱胝那臾多恒河沙等佛剎。彼有世界名曰寶幢吉祥。彼有如來。名曰寶幢應供正等正覺。為諸眾生恒說妙法。  
　　佛言童子。西北方過百千俱胝那臾多恒河沙等佛剎。彼有世界名曰妙聲。彼有如來。名吉祥花應供正等正覺。為諸眾生恒說妙法。  
　　佛言童子。東北方過百千俱胝那臾多恒河沙等佛剎。彼有世界名曰安樂。彼有如來。名蓮華光嬉戲智應供正等正覺。為諸眾生恒說妙法。  
　　佛言童子。下方過百千俱胝那臾多恒河沙等佛剎。彼有世界名曰廣大。彼有如來。名光明吉祥應供正等正覺。為諸眾生恒說妙法。  
　　佛言童子。上方過百千俱胝那臾多恒河沙等佛剎。彼有世界名為月光。彼有如來。名財吉祥應供正等正覺。為諸眾生恒說妙法。  
　　童子。如是一切世界佛剎。皆有清凈旃檀樓閣。所有如來名號若人聞已。恭敬受持書寫讀誦廣為人說。所有五逆等一切罪業悉皆消除。亦不墮地獄傍生焰魔羅界。于無上正等正覺速得不退。于意云何。童子。于過去大無數及廣大無邊無數劫。時有世界名曰寶生。彼有如來。名精進吉祥應供正等正覺。彼十如來于精進吉祥佛所為菩薩位。于其佛前供養發愿。我等各于佛剎成無上正等正覺之時。若有眾生經剎那間至須臾之間。聞我十佛名號。聞已恭敬受持書寫讀誦廣為人說。所有五逆等一切罪業悉皆消除。亦不墮地獄傍生焰魔羅界。于無上正等正覺速得不退。  
　　爾時寶月童子。如是聞已而復白言。世尊。彼佛如來壽量云何。世尊答言。彼佛壽十阿僧祇百千俱胝那臾多世界微塵等劫。童子聞已白佛言。彼佛如來甚為希有。如是悲心發愿為諸眾生得此壽量。佛言童子。若有眾生聞此十佛名號。恭敬受持書寫讀誦信樂修行。所有無量無邊福德悉得具足。三業之罪亦不能生。童子。若有善男子善女人。于恒河沙等佛剎。滿中七寶供養如來。經百千歲獲福無量。若善男子善女人聞是十佛名號。恭敬信受書寫讀誦為他解說。所得福德勝前供養無量無邊。  
　　爾時索河世界主大梵天王帝釋天子四天大王穌枲么天子大自在天子。以最上旃檀香粖散世尊前而為供養。白世尊言。若有眾生于此正法。書寫讀誦信解受持。得一切天人阿修羅尊重禮拜。所有地獄畜生焰魔羅界阿修羅身及餓鬼趣皆得解脫。佛言。若此正法耳根得聞受持讀誦。罪惡魔冤不能侵害。于阿耨多羅三藐三菩提速得不退。  
　　爾時世尊而說頌曰。  
　　持此世尊十名號　　如是壽命俱胝劫 
　　佛說功德不思議　　未來成就二足尊  
　　爾時頻婆娑羅王寶月童子。白于世尊而說伽他曰。  
　　大無畏善說　　無邊無量佛 
　　眾生最上師　　我今歸命禮 
　　如是今修學　　一切佛知見 
　　愿斷于煩惱　　速成于菩提  
　　爾時童子說此頌已。白世尊言。我今如是所有忍辱。菩薩大智總持法門。方廣之教佛菩提行。如是修學行菩提行。  
　　爾時世尊復說頌曰。  
　　若人受持佛名號　　水火盜賊不能侵 
　　毒藥刀杖王難等　　一切諸苦自消除 
　　如是速得于菩提　　廣令流布佛名號  
　　若此正法于末世時有人受持讀誦。此人命終速成佛道。若以香花供養一切諸佛經多劫時。不如有人于此正法暫時書寫讀誦。所得福德無量無邊。若人以最上所愛七寶。滿于一切剎土之中。供養一切諸佛。亦不如讀誦此經得福甚多。佛說此經時。無量百千俱胝那臾多眾生。發阿耨多羅三藐三菩提心。無量無邊眾生得無生忍。不退轉于阿耨多羅三藐三菩提。佛說是語時。寶月童子等皆大歡喜。作禮而退。  

 上一部：乾隆大藏經·宋元入藏諸大小乘經·諸佛心印陀羅尼經一卷  下一部：乾隆大藏經·宋元入藏諸大小乘經·佛說蓮華眼陀羅尼經一卷 



  
乾隆大藏經·宋元入藏諸大小乘經·大乘寶月童子問法經 
  