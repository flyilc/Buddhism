  第0943部～佛說月喻經一卷         
   
  
   宋元入藏諸大小乘經·第0943部   
佛說月喻經一卷   
宋朝散大夫試鴻臚少卿傳法大師臣施護奉詔譯      
 
 
　　 
 
佛說月喻經  
　　如是我聞。一時世尊。在王舍城。迦蘭陀竹林精舍。與苾芻眾俱。是時世尊。告諸苾芻言。如世所見。皎月圓滿。行于虛空。清凈無礙。而諸苾芻。不破威儀。常如初臘者。具足慚愧若身若心。曾無散亂。如其法儀。入日衣舍。清凈無染。亦復如是。諸苾芻。又如明眼人。或入大水深廣之中。或涉江河險惡之處。或履山巖高下之所。以明眼故。而悉能見。離諸疑懼。如前所說。苾芻亦然。諸苾芻。今我所說。猶月行空。清凈無礙。譬明眼人。涉履諸險。離諸疑懼。而迦葉苾芻。不破威儀。常如初臘者。具足慚愧。若身若心。曾無散亂。如其法儀。入白衣舍。清凈無染。離諸怯懼。亦復如是。  
　　爾時世尊。復告諸苾芻言。汝等苾芻。若入白衣舍時。當起何心。當以何相而入其舍。諸苾芻白佛言。世尊。佛是所歸向。佛為諸法本。佛為清凈眼。我等不知是義云何。愿佛世尊。善為宣說。令諸苾芻。聞已了知。  
　　佛言。諸苾芻。汝等諦聽。當善作意。今為汝說。若諸苾芻。欲入白衣舍時。應起無著無縛無執取心。依律儀相而入其舍。雖受利養。但欲為彼作諸福事。隨自所得分量而受。復善作意。于自不高。于他不下。起如是心。以如是相。應入白衣舍。  
　　爾時世尊。舉手捫空。告苾芻眾言。于汝意云何。虛空有著不有縛不有執取不。諸苾芻言。不也世尊。佛言。若苾芻。以無著無縛無執取心。入白衣舍。亦復如是。  
　　爾時世尊。又復舉手捫空。告苾芻眾言。諸苾芻。于汝意云何。虛空有著不有縛不有執取不。諸苾芻言。不也世尊。佛言迦葉。苾芻亦復如是。以無著無縛無執取心。入白衣舍。雖受利養。但欲為彼作諸福事。隨自所得分量而受。復善作意。于自不高。于他不下。諸苾芻。以是義故。如迦葉苾芻者。應入白衣舍。堪受利養。  
　　爾時諸苾芻重白佛言。世尊。若諸苾芻為白衣說法時。或有清凈。或不清凈。其事云何。愿佛世尊。善為宣說。  
　　佛言。諸苾芻。汝等諦聽。當善作意。今為汝說若苾芻。為欲令他發起信心。及作信心事給施衣服飲食坐臥之具病緣醫藥。以是利故。為他說法者。此不清凈。若苾芻。于佛所說法。安住正見。離諸染污。如煉真金。去除礦穢。見如是法。證如是法。如佛所發起。是法能離生老病死憂悲苦惱。以如是法。為他演說。令他得聞如是法已。隨順修行。于長夜中。得大利樂。以此緣故。發生慈心悲愍等心。由是因故。令佛正法得久住世。諸苾芻。若起如是心。為他說法者。斯則清凈。  
　　復次諸苾芻。汝等當知。迦葉苾芻。能起清凈心。為他說法。以清凈故。令佛正法得久住世。是故汝等。諸苾芻眾。亦應如是。如理修學。  
　　又諸苾芻。若有能起如是心。為他說法者。我說名為最上清凈真實。能令如來正法得久住世。  
　　佛說此經已。諸苾芻眾。歡喜信受。  

 上一部：乾隆大藏經·宋元入藏諸大小乘經·佛說無畏授所問大乘經三卷  下一部：乾隆大藏經·宋元入藏諸大小乘經·佛說醫喻經一卷 



  
乾隆大藏經·宋元入藏諸大小乘經·佛說月喻經 
  