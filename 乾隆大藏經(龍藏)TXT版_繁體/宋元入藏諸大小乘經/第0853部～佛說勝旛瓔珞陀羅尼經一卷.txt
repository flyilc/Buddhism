  第0853部～佛說勝旛瓔珞陀羅尼經一卷         
   
  
   宋元入藏諸大小乘經·第0853部   
佛說勝旛瓔珞陀羅尼經一卷   
宋西天北印度三藏傳法大師施護奉詔譯      
 
 
　　 
 
佛說勝旛瓔珞陀羅尼經  
　　如是我聞。一時佛在喜樂山頂。天宮不遠仙人住處與大比丘眾千二百五十人俱。復有菩薩摩訶薩。文殊師利童子及賢護菩薩等。十六大士皆來集會。  
　　爾時世尊三昧正受。觀彼天上人間。而欲說法平等施與。當使有情得聞法已。稱贊殊勝咸令歡喜。  
　　爾時大梵天王及天龍夜叉乾闥婆阿修羅迦樓羅緊曩羅摩睺羅伽人非人等亦來集會。  
　　是時大梵天王前詣佛所。稽首佛足合掌恭肅而白佛言世尊。一切有情造種種罪業。身壞命終墮于惡趣。或墮焰魔界或墮餓鬼界或墮畜生界。既墮如是諸惡趣已受種種苦。及彼色等輪回亦然。世尊大慈大悲無量善巧愿施方便。破壞如是一切有情。罪業果報使得解脫。  
　　爾時觀世音菩薩摩訶薩。與無數持明天前后圍繞亦來集會。至佛所已五輪著地。禮佛雙足合掌肅恭。而白佛言世尊。大威德者十力具足。惟愿方便施諸善巧。救拔一切輪回有情令得出離。  
　　佛言善哉善男子汝等諦聽。今為汝等及未來世一切有情。宣說最上勝幡明王。若有得聞此名能稱念者。當得無量無邊功德果報。即說陀羅尼曰。  
　　怛儞也(二合)他(引)迦啰迦啰枳哩枳哩俱嚕俱嚕娑啰娑啰悉哩悉哩酥嚕酥嚕薩哩嚩(二合)沒馱(引)嚩路(二合)枳帝(引)嚩啰嚩啰達哩摩(二合)目契(引)左啰左啰僧伽(引)地瑟恥(二合)帝(引)婆啰婆啰阿儞迦沒馱俱(引)胝婆(引)史帝(引)剎拏(引)剎拏(引)薩哩嚩(二合)羯哩么(二合)嚩啰拏儞薩哩嚩(二合)播(引)波儞薩哩嚩(二合)耨佉(引)儞何波曩野部哩(二合)吒部哩(二合)吒度哩(二合)吒度哩(二合)吒怛吒怛吒薩普(二合)吒野薩哩嚩(二合)羯哩么(二合引)嚩啰拏(引)播(引)野訥哩誐(二合)底儞薩哩嚩(二合)薩怛嚩(二合引)喃(引)左娑嚩(二合)訶。  
　　善男子此勝旛瓔珞陀羅尼。是彼恒河沙等諸佛同共宣說。我為汝等今復宣說。善男子此陀羅尼希有難遇。譬彼如來出興于世難得值遇。此陀羅尼得值遇者倍復甚難。若有善男子善女人。得聞是勝旛瓔珞陀羅尼名字。信心受持恒常讀誦者。是人所有五逆重罪悉皆滅盡。得見果報獲大富貴于當來世得生上族。若復善男子善女人。以此陀羅尼殊勝功德。廣宣流布為人解脫。或勸人書寫受持讀誦。我即遙知。乃至毗婆尸佛。尸棄佛。毗舍浮佛。拘留孫佛。羯諾迦牟尼佛。迦葉佛。如是過去恒河沙等如來應正等覺皆悉聞知。是人功德無量無邊。  
　　爾時觀世音菩薩。妙吉祥菩薩。賢護菩薩等。及大比丘眾乃至一切天。及天人阿修羅乾闥婆人非人等。聞佛所說皆大歡喜信受奉行。  

 上一部：乾隆大藏經·宋元入藏諸大小乘經·佛說華積樓閣陀羅尼經一卷  下一部：乾隆大藏經·宋元入藏諸大小乘經·眾許摩訶帝經十三卷 



  
乾隆大藏經·宋元入藏諸大小乘經·佛說勝旛瓔珞陀羅尼經 
  