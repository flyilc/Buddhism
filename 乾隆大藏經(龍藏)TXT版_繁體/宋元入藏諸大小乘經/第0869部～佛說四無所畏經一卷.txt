  第0869部～佛說四無所畏經一卷         
   
  
   宋元入藏諸大小乘經·第0869部   
佛說四無所畏經一卷   
宋西天三藏朝散大夫試鴻臚卿傳法大師施護奉詔譯      
 
 
　　 
 
佛說四無所畏經  
　　如是我聞。一時佛在舍衛國祇樹給孤獨園。爾時世尊告諸苾芻。汝等諦聽。如來應正等覺。成就四無所畏。于大眾中。轉大法輪。如師子吼。自在無畏。時諸苾芻。聞是語已。五體投地。頂禮佛足。合掌白言。云何如來四無所畏。  
　　佛告苾芻。我于往昔。在大眾中。而作是言。如來成就正等正覺。如是說時。沙門婆羅門。魔梵天人。俱發言曰。此所宣說。非依法教。未曾見聞。有如是事。爾時世尊。于彼眾中。無驚無怖。心得安樂。住無所畏。又復告言。我身清凈。諸漏已盡。如是說時。沙門婆羅門。魔梵天人。俱發言曰。此所宣說。非依法教。未曾見聞。有如是事。爾時世尊。于彼眾中。無驚無怖。心得安樂。住無所畏。復次告言。一障雜染。能障道果。此障若滅。圣道自現。如是說時。沙門婆羅門。魔梵天人。俱發言曰。此所宣說。非依法教。未曾見聞。有如是事。爾時世尊。于彼眾中。無驚無怖。心得安樂。住無所畏。  
　　復次告言。修戒定等。能出生死。盡諸苦報。如是說時。沙門婆羅門。魔梵天人。俱發言曰。此所宣說。非依法教。未曾見聞。有如是事。爾時世尊。于彼眾中。無驚無怖。心得安樂。住無所畏。佛告苾芻。是名如來轉大法輪四無所畏。復次苾芻。亦于八大眾中。具足成就。四無所畏。云何為八。昔于一處。有無數百沙門眾。或住或立或行或坐。互相言曰。往昔佛說如是法相。甚深難解。未曾見聞。為是為非。為虛為實。  
　　爾時如來。聞彼言已。心無怯懼。身無毛豎。自在無畏。如山不動。復次無數百婆羅門眾。無數百剎帝利眾。無數百居士眾。無數百四天王眾。無數百忉利天眾。無數百魔王眾。無數百梵天眾。如是八眾。或住或立或行或坐。互相言曰。往昔佛說如是法相。甚深難解。未曾見聞。為是為非。為虛為實。  
　　爾時如來。聞彼言已。心無怯懼。身無毛豎。自在無畏。如山不動。佛言。苾芻。是名八部大眾之中。得無所畏。即說頌曰。  
　　如來自在轉法輪　　昔能成就四無畏 
　　天人魔梵及沙門　　聞師章句懷猶豫 
　　身心不動得無畏　　利樂一切諸有情 
　　令發無上菩提心　　恭敬修行到彼岸  
　　爾時諸大苾芻。聞佛所說。信受奉行。  

 上一部：乾隆大藏經·宋元入藏諸大小乘經·佛說護國尊者所問大乘經四卷  下一部：乾隆大藏經·宋元入藏諸大小乘經·增慧陀羅尼經一卷 



  
乾隆大藏經·宋元入藏諸大小乘經·佛說四無所畏經 
  