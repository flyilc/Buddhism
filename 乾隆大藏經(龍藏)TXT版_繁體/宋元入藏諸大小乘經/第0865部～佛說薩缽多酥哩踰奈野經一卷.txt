  第0865部～佛說薩缽多酥哩踰奈野經一卷         
   
  
   宋元入藏諸大小乘經·第0865部   
佛說薩缽多酥哩踰奈野經一卷   
宋朝散大夫試光祿卿明教大師法賢奉詔譯      
 
 
　　 
 
佛說薩缽多酥哩踰捺野經  
　　如是我聞。一時佛在毗舍梨國猿猴井樓閣精舍。爾時世尊告苾芻言。汝今諦聽諸行無常是生滅法。無堅無實是不究竟。是不堪任是不可樂。汝等當知。勤加精進而求解脫。苾芻時不久住念念遷移。過此已后劫欲末時。天不降雨人間亢旱大地所有樹木叢林百谷苗稼。一切華果皆悉枯干都不成就。苾芻當知。諸行無常是生滅法。無堅無實是不究竟。是不堪任是不可樂。汝等宜令勤加精進而求解脫。苾芻。劫相末時二日出現炎照世間。熱相轉盛。大地所有樹木叢林根莖枝葉。一切破壞都無所有。苾芻。如是無常不可久保。汝等今者宜加精進速求解脫。  
　　復次苾芻。劫相末時三日出現炎照世間。熱相盛前。損物轉甚。大地所有諸小江河一切泉源。悉皆竭盡無余少水。苾芻當知。如是無常誰能可免。是故我今殷勤勸汝速求解脫。復次苾芻。劫相末時四日出現炎照世間。熱相盛前。大地所有無熱惱池。四流大河。恒河信度河細多河嚩芻河。悉皆干枯無余少水。苾芻當知。如是無常誰能可免。汝自思惟無復怠慢速求解脫。  
　　復次苾芻。劫相末時五日出現炎照世間。熱相盛前。大地所有大海之水漸漸減少。一百由旬二百由旬三百由旬至一千由旬。日既炎盛天雨彌愆。海又復減至二千由旬三千由旬。乃至七千由旬。如是減已。海中余水亦有七千由旬。  
　　復次苾芻。如是海水七千由旬漸漸復減。至六千由旬五千由旬四千由旬。乃至有七百由旬。  
　　復次苾芻。如是海水七百由旬漸漸復減。至六百由旬五百由旬四百由旬。乃至有七由旬。  
　　復次苾芻。如是海水七由旬漸漸復減。至六由旬五由旬四由旬。乃至有七俱盧舍。  
　　復次苾芻。如是海水七俱盧舍漸漸復減。至六俱盧舍五俱盧舍四俱盧舍。乃至有七多羅樹。  
　　復次苾芻。如是海水七多羅樹漸漸復減。至六多羅樹五多羅樹四多羅樹。乃至有七人量。  
　　復次苾芻。如是海水七人量漸漸復減。至六人量五人量四人量。乃至一人量。至人項至人脅至人臍。至人腰至人膝至人踝。至人一指量。即時枯干。于是世間唯有大地山川別無所有。佛言。苾芻。諸行無常生滅不住無實無堅。汝等于斯速求解脫。  
　　復次苾芻。劫相末時六日出現。大地炎熱山石銷镕。須彌山王微有煙生。如燒瓦窯黑煙上起亦復如是。于是世間無堪觀察。苾芻。如是無常生滅不住。汝等宜應勤加精進。舍貪愛心速求解脫。  
　　復次苾芻。劫相末時七日出現炎熱至極。忽然火起如燒十束柴。百束千束萬束百千萬束。乃至小千世界及六欲諸天。都為火聚。燒欲界已。梵世初禪火亦自起。焚燒器界所有宮殿高百由旬。或二百由旬三百由旬。乃至高七千由旬。如是宮殿皆為火聚。鄰及二禪。彼有新生梵眾。見下火焰心大驚怖求避火難。爾時二禪先生天曰。汝以宿善來生我宮。但自安心莫生驚怖。此下地火不久即滅。如是言已。忽起大風吹去煙焰。及其灰燼都無所有。譬如有人于虛空中以其酥油然一燈燭。燈焰滅后黑煙與灰全無少許。彼火滅后亦復如是。佛言。苾芻。有為之法生滅不住是顛倒法。無堅無實是不究竟是不可樂。遠離貪愛速求解脫。若無貪愛何因何緣。大地諸天破壞不現。  
　　復次苾芻。如過去世有佛出現。名妙眼如來。有無量無邊聲聞之眾。及諸梵天離欲神通外道之眾。彼妙眼如來為諸聲聞說甚深了義清凈梵行之法。時諸苾芻等得一切戒法圓滿。隨意修行或作四無量觀。斷下欲染生于梵世。或有隨意樂生他化自在天。樂生化樂天。樂生兜率天。樂生夜摩天。樂生忉利天。樂生四天王天。樂生剎帝利家。樂生婆羅門家。樂生長者居士之家。爾時妙眼如來作是念。我今令彼聲聞眾等同行同生。同其威力入于慈氏第二禪定。如是念已。即入慈氏第二禪定。時諸無量百千聲聞及外道等皆修彼定。俱得生于梵天之上。佛言。苾芻。往昔妙眼如來者。非別有佛即我身是。彼諸眾等雖生二禪免下火難。未離貪嗔癡種。不能解脫生老病死。苾芻。如來應正等覺為天人師。遠離貪嗔癡等一切煩惱。解脫生老病死憂悲苦惱。復為梵天聲聞眾等。隨應宣說清凈法行。各各聞已。或有斷盡分別及欲俱生證阿那含果。或有斷盡分別及六品俱生證斯陀含果。或有雖盡分別未斷俱生證須陀洹果。受天人報經七生已成阿羅漢。佛言。苾芻。如是出家如是梵行。如是證果得離苦際而成解脫。汝今志意舍離貪愛趣求覺路。  
　　爾時世尊說此法已。時彼苾芻聞佛所說。心大歡喜信受奉行。  

 上一部：乾隆大藏經·宋元入藏諸大小乘經·最上大乘金剛大教寶王經二卷  下一部：乾隆大藏經·宋元入藏諸大小乘經·佛說一切如來烏瑟膩沙最勝總持經一卷 



  
乾隆大藏經·宋元入藏諸大小乘經·佛說薩缽多酥哩踰奈野經 
  