  第1007部～佛說大乘隨轉宣說諸法經三卷         
   
  
   宋元入藏諸大小乘經·第1007部   
佛說大乘隨轉宣說諸法經三卷   
宋明教辯才法師充譯經三藏沙門紹德等奉詔譯      
 
 
　　 
 
佛說大乘隨轉宣說諸法經卷上  
　　如是我聞。一時佛在王舍城鷲峰山中。與大比丘眾千二百五十人俱。諸大菩薩摩訶薩眾二千人俱。其名曰莊嚴菩薩。師子游戲菩薩。不動光菩薩。歡喜無垢光菩薩。日光焰菩薩。甚深離垢菩薩。蓮華相菩薩。師子智菩薩。金色相菩薩。梵天音菩薩。師子慧王菩薩。無垢金光菩薩。微妙色身菩薩。放光壞魔菩薩。寂靜諸根菩薩。陀羅尼王菩薩。吉祥清凈相菩薩。妙吉祥摧伏壞魔菩薩等。而為上首。爾時師子游戲菩薩。在大眾中。睹佛身色金光晃耀。心生愛樂。即從座起繞佛三匝。右膝著地合掌恭敬。而說伽陀曰。  
　　如來真金色　　相好端嚴身 
　　于塵沙劫中　　積集諸功德 
　　福智悉圓滿　　證于無上道 
　　興運大悲心　　應現娑婆界 
　　人天八部眾　　瞻仰無厭足 
　　從于自性中　　演出微妙法 
　　甚深難可測　　唯佛乃能知 
　　眾生性昏懵　　聞說不能解 
　　如來大導師　　方便能善巧 
　　誘彼諸群迷　　漸次得開悟 
　　眾生妙明心　　本來常湛寂 
　　清凈無垢染　　具足諸功德 
　　體性如虛空　　無有諸掛礙 
　　不生亦不滅　　無去亦無來 
　　安住于法性　　不動如須彌 
　　一切悉平等　　真實不思議 
　　眾生無始劫　　貪著于諸欲 
　　墮入苦海中　　不能求出離 
　　如來甚深法　　微妙極難思 
　　于上中下機　　隨順而演說 
　　如天一味雨　　遍灑于十方 
　　草木及叢林　　根莖隨大小 
　　而于大地中　　無不蒙滋益 
　　如來所說法　　悉亦復如是 
　　以一微妙音　　演說無量義 
　　根器有差殊　　聞之各得解 
　　故于一會中　　咸皆入佛慧 
　　是佛神通力　　名為不思議 
　　我于往昔劫　　常隨佛所化 
　　而今此會中　　亦預佛座下 
　　如來所說法　　我悉能總持 
　　見在及未來　　愿佛為宣說  
　　爾時佛告師子游戲菩薩摩訶薩言。善哉善哉。善男子。世間一切眾生妙明元心。本來清凈無諸垢染。圓滿十方湛然寂靜。猶如虛空本無塵翳寂然清凈。眾生眼病空華發生。華生華滅病眼所見。眼翳既消空華亦滅。清凈虛空本來不動。妙明元心亦復如是。本來清凈無諸垢染。眾生顛倒背覺合塵。于諸塵境分別心生。眼見于色。耳聞于聲。鼻嗅諸香。舌嘗于味。身受諸觸。意了法塵。此六根識各各自偶諸塵境界。于諸塵境妄想執著。便生愛染造種種業。業成受報墮諸苦海。生死輪回受大苦惱。如旋火輪無有休息。如來大慈憐愍一切。設諸方便說奢摩他三摩缽提禪那止觀法門令彼攝心漸漸熏修。證于佛果免斯惡道。善男子。諸阿阇梨。與諸世間一切眾生欲求菩提。用真實心直行正道。若心行染欲諂曲不實。是行邪道希求菩提。無有是處。善男子。若諸眾生心行善行除彼妄想。無諸分別了法空寂。無空見無愿見。不起妄見。無性見無相見。無佛見無菩提見。常行正見種諸善根菩提愿足。如是之人身如無價珍。乃至過去未來現在。三世諸佛盡行此道。而得菩提名為解脫。斷盡疑惑無分別心。清凈語業說真實法。得一切智顯現自然相。顯現無文字無非文字。真實相說。菩提心相說。布施說平等無貪故。持戒說無諸染欲故。忍辱說心無嗔恨故。精進說無諸懈怠故。禪定說安住寂靜故。智慧說善能揀擇故。如是各各開說奢摩他三摩缽提禪那門。百千俱胝那庾多門。甚深無比旁生地獄諸有情等。聞說法音悉離諸惡趣。了知空無相無愿解脫。如是恭敬供養三業清凈。尊重功德得心安樂猶如平地。一切聲聞緣覺菩薩摩訶薩。晝夜恭敬甚深解脫最上第一。世尊如是說已。師子游戲菩薩摩訶薩。贊嘆歡喜深生領解。爾時世尊。而說偈言。  
　　汝與世間　　一切眾生　　心無有二 
　　了諸法空　　而得菩提　　離貪嗔癡 
　　無令更作　　自性清凈　　虛妄不生 
　　平等一心　　無有散亂　　求法有情 
　　當如是會　　觀想幻夢　　了知不實 
　　趣佛菩提　　定知不遠　　得如是道 
　　得而無得　　明而無明　　惟契如來 
　　智慧明了　　如是而知　　世間第一 
　　名大丈夫　　人皆敬仰　　始自回心 
　　親近善友　　瞻仰承事　　無有懈怠 
　　漸漸增進　　了法性空　　勤修諸行 
　　更無退轉　　生于勝處　　獲得菩提 
　　禪定現前　　湛然不動　　亦不持戒 
　　亦不分別　　有戒無戒　　體性一故 
　　得菩提已　　心入佛乘　　安住法性 
　　體如虛空　　無有掛礙　　演說正法 
　　度諸有情　　平等一心　　與佛無異 
　　復有比丘　　貪著放逸　　不學圣道 
　　身心散亂　　一如狂人　　又似巫神 
　　晝夜常作　　三毒重罪　　愚夫兇惡 
　　性難調伏　　至極癡人　　終無利益 
　　親近惡友　　耽戀五欲　　迷惑女人 
　　未曾暫舍　　彼人一心　　造破戒罪 
　　愚癡不覺　　毀盡尸羅　　破戒人中 
　　斯為第一　　于諸善道　　無毫發許 
　　力行闡提　　忿恨憍傲　　造罪畢已 
　　當受苦報　　于諸善法　　心不好樂 
　　聞音樂聲　　歡喜踴躍　　心戀不舍 
　　朋習惡人　　身語不善　　隨順貪嗔 
　　共相娛樂　　漸漸游行　　至一聚落 
　　彼聚落中　　人多修善　　聞誦佛聲 
　　不生敬仰　　唯尋惡友　　共造欲樂 
　　墮惡趣中　　失菩提路　　若阿阇梨 
　　比丘知識　　作諸功德　　求大乘行 
　　聞小法音　　不樂親近　　常行忍辱 
　　無憍慢心　　遠訪法師　　精求妙法 
　　持陀羅尼　　秘密章句　　書寫經卷 
　　無數百千　　智慧發明　　歡喜踴躍 
　　如是之人　　得佛功德　　與佛無異 
　　經俱胝劫　　更無退轉　　安住佛道 
　　湛然不動  
　　爾時師子游戲菩薩摩訶薩白佛言。世尊。我等今者。聞佛所說甚深妙法。得未曾有心生歡喜。瞻睹威光遵仰慈誨。誓勤熏習無敢懈怠。有樂法者隨為開說。是時復有天龍夜叉乾闥婆阿蘇羅迦樓那緊那羅摩睺羅伽。與其眷屬及世間眾生皆來親近供養恭敬。尊重禮拜咸來解脫。復有八千天子。與其眷屬舍天快樂來詣佛所。聽聞妙法而求解脫。復有二千藥叉。與其眷屬舍除暴惡。皆發阿耨多羅三藐三菩提心。復有三千大龍。亦與眷屬發菩提心。來詣佛所希求出離。復有五百比丘尼眾。皆來親近恭敬禮拜。尊重贊嘆歡喜踴躍。聽受教法求菩提道。復有二千俱胝菩薩摩訶薩眾。聞佛說法除障解脫。爾時世尊。告師子游戲菩薩言。善男子。我昔與汝。于然燈如來應供正等正覺所。聞說法要修忍辱行。安受苦忍無有缺犯。諸惡不生具足圓滿。復聞演說六波羅蜜。所謂布施波羅蜜。持戒波羅蜜。忍辱波羅蜜。精進波羅蜜。禪定波羅蜜。智慧波羅蜜。因是得聞最上妙法。增長善根得不退轉。由于彼時聞佛教法。勤行精進證于道果。獲大人相尊重佛法。常當供養十方諸佛及大菩薩。事善知識了法性空。得正念現前。善男子。汝又于過去無數阿僧祇劫。有佛出世。號須彌王如來應供正遍知明行足善逝世間解無上士調御丈夫天人師佛世尊。彼佛壽命無量百千俱胝那庾多歲。世界名曰琉璃金光。其佛國土地平如砥。金銀琉璃[王*車]璖碼瑙。眾寶合成而嚴飾之。無諸穢惡瓦礫荊棘。善男子。爾時彼佛會中有八十百千俱胝那庾多比丘。皆是阿羅漢。一切漏盡無諸結使心得解脫。復有無數百千比丘尼眾。復有無數百千優婆塞眾無數百千優婆夷眾。俱來會集。善男子。時彼世尊。說法教化三乘眾生。為諸聲聞說四諦法。為諸緣覺說十二因緣法。為諸菩薩說六波羅蜜法甚深微妙諸善法要。令諸大眾安住法中各得解脫。善男子。時彼琉璃金光世界寶地平正。多諸寶樹行列道側。金繩界道寶網交絡。微風吹動互相掁觸。出微妙音聲。其聲演說諸法無常苦空無我。諸妙法音。所謂空聲無相聲無愿聲。不生聲不滅聲。無色聲無性聲。其中眾生聞是種種微妙音聲。心生歡喜各得解脫。善男子。汝于彼須彌王如來應供正等正覺清凈法中。而作比丘名曰勸慧。愛樂正法求佛種智。無諸貪欲戒根清凈。心常歡喜贊嘆大乘。晝夜勤修恭敬供養。有來求法隨為演說不生慳吝。種種開說令其解脫。心無希求安住平等。具足善根滿菩提愿。善男子。時彼比丘為求法故。樂誦經典增長智慧。歸命大乘無量功德。復事阇梨知識。盡劫供養曾無懈倦。多諸方便安樂一切。善男子。彼勸慧比丘。為利眾生舍離舊止游諸聚落。次第循門而行乞食。其中眾生清信男女。有來親近。生敬重心種種供養。勸慧比丘為說法要。忍辱禪定功德難量。令其信解堅固道意。彼聚落中。復有一類下劣眾生。見僧恐怖意不樂見避走遠去。以其過去惡業因緣。譬諸禽畜無有異也。時勸慧比丘。見彼惡人心生慈愍。不憚辛勤漸次親近。開誘示導為說法要。各各省己悔過歸命三寶。善男子。時勸慧比丘舊住精舍。善友知識各相謂言。彼勸慧比丘。宿植善本深達法要。于其眾中而為上首。今以何緣舍離精舍。遠游聚落極受勤苦。教化眾生而行乞食。我等比丘心生憶念。相率遠去迎請歸還。到于彼處遙見勸慧。咸生歡喜各各問訊。起居輕利善住安隱。我等今者遠來尋訪。愿還舊居。依時供養精妙飲食香華燈果長時無缺。唯愿慈悲同歸舊止。是時勸慧比丘。不受其請樂居寂靜。復舍聚落遠行前去。遇一蘭若屏棄諸緣。寂然安住精修苦行。積集功德種智增明。勸慧比丘。復于一時不樂蘭若。又入深山人所不到。嘆羨此境堪可安居。精持結夏修習禪觀遵佛禁制。然于此中多諸走獸。虎狼師子野干飛禽皆來親近。銜華獻果種種供養。時彼勸慧心生歡喜。轉更精勤無諸退轉。善男子。往昔世中一類比丘。于佛教法不生愛樂。不修梵行。不護尸羅。毀謗大乘。虛食信施。無有慚愧。遠善知識。常黨惡人。上品貪毒人皆避見。愚癡惡作失袈裟服。墮在地獄九十俱胝百千劫受大苦惱。畢是罪已。復受六十百千俱胝劫苦中極苦。不可比喻。后遇勸慧比丘。種種開示。說有如來應供正等正覺。清凈教乘令生信解。善男子。勸慧比丘。又復阿閦如來應供正等正覺。于彼法中亦作比丘。欣樂正法求佛智慧。用真實心供養恭敬。尊重佛法書寫經典作諸功德。心無懈怠近善知識。多諸方便發歡喜心。勸化有情令皆出離。時諸眾生歡喜敬仰。善男子。時彼如來復為勸慧比丘。說諸法要令增種智。苦惱不生貪嗔不作。不隨惡友墮諸惡趣。防護自身無諸過咎。一心供養講說正法。晝夜常持清凈法寶。漸次增進無有退轉。善男子。當爾之時三千大千世界眾生。聞佛所說行十善業安住法中。一切菩薩行六波羅蜜。具足功德安樂一切。爾時佛告師子游戲菩薩言。彼時勸慧比丘者。今汝身是也。  
佛說大乘隨轉宣說諸法經卷中  
　　爾時文殊師利童真菩薩白佛言。世尊。云何離除業障得清凈心。佛告文殊師利。要離惡業當學一切法了知諸法。分別心生虛妄不實。空智現前業障自除心得清凈。復次文殊師利。一切眾生。從無始劫來妄想顛倒。貪嗔癡三為因。造殺盜淫業無量無邊。墮落諸趣輪回生死。受大苦惱無有休息。業障熾盛惡魔嬈惱。故心不得清凈。復次文殊師利。汝今欲知一切眾生離諸業障心得清凈。當學如來一切法。于身口意三業清凈。晝夜精勤修持梵行遠離苦惱。分別不生希求菩提。恭敬供養佛法僧寶。長時誦習大乘經典秘密陀羅尼。身心堅固無有退轉。觀想了知生住異滅。念念無常剎那生滅。一切虛妄無有真實。安住禪定漸漸增進心無散亂。一切惡魔不得其便。自然快樂意地發明。積諸功德滋長慧命。證佛菩提無上道果。是名出家。是真佛子。乃知如來甚深法藏廣大如海。饒益有情無有窮盡。得無上法寶。復修禪定觀想法空。無諸苦惱獲功德力。行平等行心常護持。晝夜恭敬尊重贊仰。一切解脫身心快樂。了知生滅一切皆是幻夢。安住法中生于勝處。具足圓滿更無退失。如是而修惡業自除心得清凈。爾時文殊師利童真菩薩白佛言。世尊。云何四圣諦。佛告文殊師利。四圣諦。謂苦集滅道。是名四圣諦。文殊師利白佛言。世尊。當云何學。佛言。當學一切法得彼法智現前。于此分別不生。善與不善。觀想自性清凈。了知一切悉皆虛妄。文殊師利白佛言。一切眾生云何不學。佛言。愚夫異生為毀謗教法。不生善心。不修梵行。不讀誦經典。不受教誨。于佛教法不肯少學。常作惡行流浪三界而生歡喜。即不知一切法如幻如夢如陽焰虛妄不實。若諸眾生學一切善法。修習奢摩他定。觀想自性清凈。了知貪嗔癡悉皆虛妄。安住法中得彼定力身心快樂。愚夫不學善法。不知有佛法僧寶。普遍虛空微妙難見。文殊師利白佛言。云何此法微妙眾生難見。佛告文殊師利。此法如風生浪起。只見浪起不見風生。唯汝文殊須菩提能知。余皆不解。爾時文殊師利白佛言。世尊。云何四念處。佛言。文殊師利。四念處。謂觀身不凈。觀受是苦。觀心無常。觀法無我。是名四念處。文殊師利言。當云何學。佛言。一切眾生。當觀想自身五種不凈。觀受有苦受樂受舍受三悉皆是苦。觀心無常念念無常剎那生滅。觀法無我四大五陰無實我體。是名四念處。一切眾生當如是學。文殊師利白佛言。世尊。云何五根。謂信進念定慧。是名五根。文殊師利白佛言。當云何學。佛言。學法眾生于一切法中觀想此法深遠。能生信故名信根。了知此法勤行精進。除障解脫名精進根。然于此法一心想念不忘名念根。了知一切法定知心生名定根。以慧揀擇一切法空名慧根。是名五根。文殊師利白佛言。世尊。云何七覺支。佛告文殊師利。念覺支。擇覺支。精進覺支。喜覺支。輕安覺支。定覺支。舍覺支。是名七覺支。文殊師利白佛言。世尊。當云何學。佛告文殊師利。學法眾生于自性中。了知一切善不善法。棄舍世緣勤念正法。名念覺支。擇謂以自性智于三界能揀擇。故名擇覺支。精進謂了知一切法勤行不舍。名精進覺支。喜謂于一切諸行發生晝夜喜行妙性快樂歡喜。故名喜覺支。輕安謂安住一切法中不為魔嬈心得自在。故謂輕安覺支。定謂了一切法本無自性修三摩地。名定覺支。舍謂心安住一切法不住智不住佛舍離諸緣。名舍覺支。是名七覺支。文殊師利白佛言。世尊。云何八正道。佛告文殊師利。八正道。謂正見正思惟。正語正業。正命正精進。正念正定。是名八正道。文殊師利白佛言。世尊。當云何學。佛告文殊師利。彼一切眾生。了知一切法三業恭敬。是名正見。彼于一切法。分別不分別喜不喜。名正思惟。彼了知一切法真實言說。名正語。彼于一切法了知唯造善業。名正業。彼于一切法安住平等真心。名正命。彼于一切法勤修大乘。名正精進。彼于一切法不生惡業。名正念。彼于一切法不散不亂。名正定。是名八正道。彼學法眾生一心了知四圣諦四念處五根七覺支八正道。如是等法一一修學已得到彼岸生諸佛國。無有恐怖得金剛堅固心。一切羅漢聲聞沙門婆羅門。及小婆羅門等。聞佛說此微妙最上法門有大神力。能除熱惱獲得心地清涼。諸比丘若能展轉勤行心無退轉與我無異。而諸天人晝夜作諸音樂。持眾名香種種奇華。珍妙飲食堪受供養。文殊師利。彼諸比丘若不斷嗔。入王城持缽循行乞食。為魔所惱染著諸欲。非佛弟子與俗無異。復有比丘心無嗔故。了知大乘微妙法行法義言句。于真實正行而得解脫。爾時三千二百天子。持天曼陀羅華種種名香上妙飲食。恭敬供養心大歡喜。互相贊嘆出家功德。與如來佛國而無有異。爾時文殊師利白佛言。世尊。我聞佛說秘密陀羅尼章句云何。佛告文殊師利。我為汝說秘密句橛句金剛句慧句。是名陀羅尼章句法門。此法門菩薩得一切法句發生。剎那剎那得忍辱法。文殊師利言。云何名秘密句法門。佛言。我為汝說秘密句真實章句。于一切法中心愛樂秘密句為第一。如汝文殊師利。于一切菩薩中而得第一。秘密句亦復如是。復次文殊師利。秘密句如虛空。我身遍滿虛空。一切法亦如是遍滿虛空。一切菩薩現前不現前。都是一如。名真實秘密句。文殊師利白佛言。世尊。云何橛句。佛告文殊師利。我為汝說橛句。不動貪法界。住一切法動。我不動大乘。不作種種世事。是名橛句。文殊師利白佛言。世尊。云何金剛句。佛言。我為汝說金剛句。嗔眾生長時有嗔。金剛能斷一切法。是名金剛句。文殊師利白佛言。世尊云何慧句。佛言。我為汝說慧句。癡是學佛智。一切眾生非學佛智不到彼岸。若諸眾生學佛智一切慧具足。有慧無慧悉能了知。此是甚深。文殊師利。悉能了知眾生無智但樂諸惡于一切法不能遠離。是名秘密句。文殊師利白佛言。世尊。云何秘密句識。佛告文殊師利。識如幻化妄生一切法。空無自性無自相。如是五蘊如五指。不實如虛空。悉是假名。眾生惛懵不能曉了。是名秘密句。文殊師利白佛言。世尊。云何秘密句色。佛告文殊師利。色一切法。眾生心癡眼癡。毀謗正法不好勤學。愛樂于色不知虛妄。文殊師利。汝于色塵悉能了知。是名秘密句。文殊師利白佛言。世尊。云何秘密句聲。佛告文殊師利。聲空發生不可得見。種種語言音響之聲。耳識聽受。是名秘密句。文殊師利白佛言。世尊。云何秘密句香。佛告文殊師利。香發諸塵不可得見。但識所聞識亦無故皆是虛妄。是名秘密句。文殊師利白佛言。世尊。云何秘密句味。佛告文殊師利。味無自性妄生于舌。眾生分別愛樂貪著。是名秘密句。文殊師利白佛言。世尊。云何秘密句觸。佛告文殊師利。觸本無故。觀想一切法如虛空。眾生愚迷于境于身。種種貪著以為妙觸。是名秘密句。文殊師利白佛言。世尊。云何秘密句地。佛告文殊師利。地性質實于法思惟。無自體性亦無自相。眾生顛倒妄執為有種種戀著。是名秘密句。文殊師利白佛言。世尊。云何秘密句水。佛告文殊師利。觀諸水性猶如陽焰。虛妄不實故。是名秘密句。文殊師利白佛言。世尊。云何秘密句火。佛告文殊師利。火性猛烈苦惱眾生。此法滅故自性寂靜。分別不生最上極樂。是名秘密句。文殊師利白佛言。世尊。云何秘密句風。佛告文殊師利。風一切法不可得見。眾生貪著動作往來風力所轉。是名秘密句。文殊師利白佛言。世尊。云何秘密句佛亦如是。佛告文殊師利。一切不善法十方諸佛。各各開說教詔眾生。是名秘密句。文殊師利白佛言。世尊。云何秘密句法亦如是。佛告文殊師利。一切法不可取不可舍。觀想無我。無自相無自性。心不散亂。是名秘密句。文殊師利白佛言。世尊。云何秘密句僧亦如是。佛告文殊師利。彼無數妙住法界。于三摩地平等持戒。修平等慧平等解脫。于平等法中善安住故。余無所學。是名秘密句。文殊師利白佛言。世尊。云何橛句虛空境界。佛告文殊師利。一切法虛空境界。不思議境界。于諸境界不可取不可舍。不可住無有住處。是名橛句。文殊師利白佛言。世尊。云何橛句一切法住虛空。佛告文殊師利。一切法不離虛空。住不生煩惱。住寂靜故。是名橛句。文殊師利白佛言。世尊。云何橛句一切法無分別心。佛告文殊師利。一切法不學不問。不作不親近。不發愿不生愛樂。寂靜如虛空。是名橛句。文殊師利白佛言。世尊。云何橛句一切法微妙。佛告文殊師利。一切法離垢安住清凈。光自在妙圓滿清凈。虛空圓滿清凈。發生微妙身安住于法。是名橛句。文殊師利白佛言。世尊。云何橛句一切法安住虛空。佛告文殊師利。一切法安住虛空不可見。一切法離垢安住亦不可見。是名橛句。文殊師利白佛言。世尊。云何橛句一切法教詔學。佛告文殊師利。一切法教詔眾生。不來勤學。不學觀想。不作意。晝夜六時不學。又不問鄰座不會解釋。不能宣說無有智慧。不能分別亦不愛樂。不親善友我慢貢高。遠離教詔不得解脫。是名橛句。文殊師利白佛言。世尊。云何橛句一切法最上遠離。佛告文殊師利。一切眾生于諸善法而不肯學。唯造罪惡不親賢善無有智慧。是名橛句。文殊師利白佛言。世尊。云何橛句眾生難教詔。佛告文殊師利。若諸眾生心不散亂。唯勤學法親近供養。自然往詣教詔求法福慧乃生。若眾生不學一切法。唯造惡業欲求福慧無有。是名橛句。文殊師利白佛言。世尊。云何橛句眾生得一切智。佛告文殊師利。一切眾生勤求學法得一切智。發歡喜心生大乘行。明了自性得一切智。是名橛句。文殊師利白佛言。世尊。云何橛句眾生得一切智智具足。佛告文殊師利。一切眾生自性。自性中于如來平等一切智慧。悉皆曉解一體性相。是名橛句。文殊師利白佛言。世尊。云何橛句一切眾生菩提道場。佛告文殊師利。菩提道場唯求佛法。一切法寂靜道場。一切法性道場。一切法求道場。文殊師利。言菩提道場我一心。求法不求余相。一切眾生一切人民。常樂往彼求此菩提道場。是名橛句。文殊師利白佛言。世尊。云何橛句一切眾生得此忍辱。佛告文殊師利。學法眾生。息念觀想凈慧發生。于諸名相不生分別。得忍辱平等。是名橛句。文殊師利白佛言。世尊。云何橛句一切眾生善友說法。佛告文殊師利。一切眾生與十方天人諸小天人。各各說法希求菩提。心生歡喜供養恭敬。除障平等于無體相安住。是名橛句。文殊師利。白佛言。世尊。云何橛句一切眾生得此陀羅尼。佛告文殊師利。一切眾生學觀想色聲香味觸。任持甚深圓滿分別圓滿不分別。是名橛句。文殊師利白佛言。世尊。云何橛句一切眾生慈心具足。佛告文殊師利。一切眾生樂修慈心。了知一切法得平等慈。是名橛句。文殊師利白佛言。世尊。云何橛句一切眾生悲心具足。佛告文殊師利。一切眾生勤學如來平等大悲心。大悲體具足。是名橛句。文殊師利白佛言。世尊。云何橛句一切眾生不得三摩地。佛告文殊師利。一切眾生不修禪不樂不喜。妄語顛倒性惡剛暴。多諸障礙非有智慧。無剎那頃愛樂禪定。是名橛句。文殊師利白佛言。世尊。云何橛句一切眾生貪具足。佛告文殊師利。一切眾生貪愛具足。煩惱多生無歡喜心。不樂寂靜不行平等。而于貪性無有覺悟不得菩提。是名橛句。文殊師利白佛言。世尊。云何橛句一切眾生嗔具足。佛告文殊師利。一切眾生嗔具足安住。嗔體性安住。悉皆具足。是名橛句。文殊師利白佛言。世尊。云何橛句一切眾生癡具足。佛告文殊師利。一切眾生不求佛法。一切慢一切行非梵行。癡平等住癡體性住。不學菩提。是名橛句。文殊師利白佛言。世尊。云何橛句一切眾生癡身具足。佛告文殊師利。一切眾生身住癡一切法。不誦經典不信不讀。性惡憎嫌不樂大乘。安住最上不善。是名橛句。文殊師利白佛言。世尊。云何橛句一切眾生邪見具足。佛告文殊師利。一切眾生邪見。歸依十身佛。不真實歸依。常作十惡行十邪見。不悟邪見體性愛樂。安住五欲中。安住貪嗔癡中。安住障不得菩提。是名橛句。文殊師利白佛言。世尊。云何橛句一切眾生住處聽法。佛告文殊師利。一切眾生。一心恭敬聽受。當為汝說。一切眾生真實求法。一心不動不生怕怖。佛福廣大愚夫不知。我有真實言教。不生恭敬。不安住聽受。貪平等住。嗔平等住。癡平等住。五欲中平等住。障難平等住。愛樂平等住。不贊嘆佛。有如是無上正等正覺。如是貪體性安住。嗔體性安住。癡體性安住。五欲中體性安住。障難體性安住。愛樂體性安住。不贊嘆佛。有如是無上正等正覺解脫。佛告文殊師利。汝若不問不為汝說。汝今問我當為汝說。一切善法當學。如來正等正覺一切善法平等具足。如是師僧善友歡喜。學大乘教。行大乘行。有大勢力。舍離于此更無余事。專心發愿求法最上。精勤專心觀想五智如來境界。如來境界無別境界。一切境界平等。晝夜如是學法一心供養。文殊師利。若諸眾生作如是求法。得佛菩提了知善法。一切善法具足如是。若不學佛法。與諸禽畜實無有異。  
佛說大乘隨轉宣說諸法經卷下  
　　爾時蓮華游戲天子與十千天子。皆來供養世尊及文殊師利菩薩。各持上妙名華。優曇缽羅華。青色蓮華。白色蓮華。曼陀羅華。摩訶曼陀羅華。曼殊沙華。摩訶曼殊沙華。發恭敬心。種種語言歡喜贊嘆世尊文殊師利。不好世樂超出三界。心無煩惱亦無諸惡。語言真實甚深真實。法界吉祥。真實吉祥。微妙吉祥。無數最上第一吉祥。天子。如是贊嘆世尊文殊師利。爾時佛告蓮華游戲天子。諸天子中汝得第一。天子于身內外心無分別。得最上第一法。眾中最上第一。微妙第一。極妙第一。真實心處大眾中。能最上供養而得第一佛言。天子。汝無貪嗔癡。不生煩惱。若有如是與愚夫不異。若天子。不得學斗戰失菩提路。若愛樂一切法菩提薩埵佛法。樂修十地行。如是天子。宿種善根恭敬供養諸佛菩薩。遠離諸惡心放光明。勤學佛法。于十地行妙安住故示現光明。學佛教法勇猛愛樂。若不如是好樂佛法多諸諍訟。不生供養心智慧鮮薄。如是天子。心高我慢。不愛樂一切法。不親近善友。此天子。為眾所嫌。于菩提而不和合。無恭敬心輕慢三寶。不學教法愚夫無異。菩提道場甚深恭敬。求一切智具足。得天子行于善眾安住。彼諸天子。不住貪。不住嗔。不住癡。不戀資生。不行邪見。恭敬問訊世尊文殊師利。禮拜供養。于貪嗔癡悉皆遠離。世尊如義而說。天子愛樂如義而住。是時世尊贊嘆文殊師利。安住大乘不行邪行。亦無邪見。諸天子聞佛說已往詣文殊師利所。稱贊供養學一切法。圓滿無分別無有邪行。爾時十千天子。聞佛于大眾中說無生忍辱法安住。于此皆修文殊行得最上妙法。于金剛句。秘密句。橛句。了色本空。體性不邪。無有諍訟。得菩提解脫法已。恭敬供養修習禪定。任持讀誦宣說書寫。如是熏習五法。人皆歡喜三業清凈。于一切法一切佛法。圓滿宣說得安樂行。爾時佛告蓮華游戲天子言。如是聲色。今世后世無智菩薩。不樂佛法貪戀外聲外色。不怕不怖。于一切聲愛著迷惑無有福德。世尊如是說。蓮華游戲天子贊嘆。于虛空中往來。種種變化諸妙音聲。宿世善根福業所作。得佛菩提生上種姓。禮貌具足圓滿福業。了悟色聲一切具足。世尊記言。汝當生天子。菩薩摩訶薩真實殑伽沙劫。尊重法師恭敬供養。一切安樂衣食臥具飲食湯藥。如是種種上妙香華燈涂。晝夜不絕一切具足。安住法中決定求得上妙福報無諸忿怒。如是天子。了悟色聲速得往詣。菩薩殑伽沙劫一切安樂。彼天子。于殑伽沙劫不生煩惱心無輕慢。圓滿言說法味真實。如是天子。生決定心聞佛法音。了悟聲色無諸苦惱亦無毀謗。歡喜贊嘆得一切最上安樂。佛言。天子。今一切人不求佛法。貪戀資生不怕不怖。不似娑羅王世人善根成熟。世尊如是說已。蓮華游戲天子聞是法音。了色體性深入佛慧。若諸眾生。不學佛法不修禪定。于一切法不好不問非菩薩行。常作惡想不學正智。聞女人聲愛樂貪著不怖罪業。世尊說已。蓮華游戲天子言。諸菩薩天子。身心散亂不受世尊教學。三業不善毀謗聽法。貪聲住。嗔聲住。癡聲住。不近善友不學佛法。貪著女人無有厭足。不學歡喜聲。愛樂欲樂聲。喜聽惡人聲。不學好人聲。不學書寫聲。不學佛聲。貪著女色常如醉人。不學安樂聲。不學出家聲。愛樂無佛慧聲。喜聞外道聲。戀女人聲。不學佛法布施聲。不學佛法持戒聲。不學佛法忍辱聲。不學佛法精進聲。不學佛法禪定聲。不學佛法智慧聲。戀女人聲。遠尋放逸親近惡友不學善人聲。戀世間聲。晝夜不舍不得涅槃。戀著女人不學佛法不得解脫。轉尋鄉村聚落從生戀著。常與女人共相娛樂。不親善友。不行大乘行。不行比丘行。不行在家正行。唯行邪道。只于女人路行。聽女人聲心生歡喜。聞佛音聲不生敬仰。不修梵行安住煩惱。嬈亂眾人修外道行。無福果報。不學持戒行。戀破戒行。體性下劣。戀下劣體性。不親善友不學佛法。戀著貪不學佛法。戀著嗔不學佛法。戀著癡不學佛法。愚昧不會不受教誨。其心壅塞不能領解。不學諸佛行。不學菩薩行。不學聲聞行。于佛菩薩法不問不學。業障深重遠離而去造不善業。貪戀女色心迷自作煩惱憔悴。不信真實菩提。展轉遠離。一切人嫌。如是之人貪著女色不得安樂。亦不寂靜。不禮拜不恭敬。自不覺知不得菩提。若菩薩天子。勤修十善真實圓滿。積集善根心中歡喜。此菩薩天子。往詣博學多聞菩薩天子所。修一切善根圓滿具足。離除業障心得清凈。除業障已。身心輕安遠離諸欲。晝夜更無女人想。安住法性。爾時文殊師利童真菩薩白佛言。世尊。諸佛法海無有邊際。不可觀見微妙色相。不可聽聞微妙音聲。歡喜微妙音聲。極喜微妙音聲。一心專住修微妙佛性。遠離障染。到于彼岸安住于法。不住涅槃不住聚落。不去不來。無布施持戒忍辱精進禪定智慧。無有忿怒無貪嗔癡。悉皆平等。世尊。如義而說真實微妙法門。佛言。蓮華游戲具大智慧天子。文殊師利童真菩薩。是二大士宿種善根。于過去無量無數阿僧祇劫諸佛國土。聽受教法修大乘行。斷諸業障宿福深厚。積集功德無量無邊。過去因緣獲斯福報。今此會中實無有對。如是蓮華游戲天子。遠離色聲用真實心。以上妙種種香華燈燭珍妙飲食供養。人皆不及。親近佛聲。聽文殊師利演說甚深平等真實法門。爾時佛告文殊師利童真菩薩言。汝往昔劫于我法中。了如是色聲最上色相。一切業障悉皆遠離。安住福業萬德圓備。余皆不及。乃至過去菩薩亦皆不及。文殊師利言。如是色業障嗔業障。一切惡業障我已了知。悉當遠離決定守護。親近世尊如是說離一切染法。得清凈福業心無煩惱。是我宿生于無量無邊阿僧祇劫。發廣大心修作福業。思惟圓滿善行具足。乃過去修習今時受報。得值師子鼓音自在王如來應供正遍知明行足善逝世間解無上士調御丈夫天人師佛世尊。彼佛壽命無量百千那庾多歲。三界眾生了知圓滿。世界名曰大光。其佛國土多諸寶樹。金繩界道寶樹行列。香風吹動枝葉掁觸出妙音聲。其聲演說空聲無相聲無愿聲。不生聲不滅聲。無色聲無自性聲。如是音聲眾生聞已皆得解脫。時彼如來有二十七俱胝聲聞眾。皆來聽法。大比丘眾斷諸煩惱去除重擔。得慧解脫心解脫。是比丘心不散亂。往來聽法求佛菩提。彼如來復有二十七俱胝眾及大比丘眾皆來聽受荷擔如來尊重教法。得慧解脫心解脫。如是他方菩薩皆來聽法。各各得一切忍辱法具足安樂。如是十方諸佛國土。無數百千俱胝佛皆來聽法。聞阿難多目佉陀羅尼三摩地。無數百千那庾多眾生。得寂靜安樂心生歡喜共相論議。乃至宿世今生無有他求。決定安住菩薩摩訶薩。是時如來于彼國土宣說妙法。一切畢已。正法住世六十百千歲。時彼如來復為寂靜諸根菩薩。說一切菩薩法。人所贊嘆心無外緣。此菩薩往昔劫中。修菩薩法凈道行住。不樂世間一切法。諸根不亂甚深解脫。真實最上妙法了知。色相言說歡喜踴躍。專心書寫。與善知識共相論議。非人不言恐生誹謗。然彼眾生。貪體性一切法住著。嗔體性一切法住著。癡體性一切法住著。此菩薩唯愛樂一切佛法。不樂世間一切法。非眾生方便愛樂。唯樂菩提行。種種善行。無分別心。常行忍辱。無貪無嗔。無是無非。安住如來甚深法界。爾時復有比丘。名曰勝意。愛樂菩提。是時世尊。為說一切妙法。得四禪定四無色定。十二頭陀功德。常行是行。爾時佛告勝意比丘。寂靜諸根菩薩。了知一切最上行。勝意比丘聞佛所說。合掌聽受。遠離遠處寂靜安住。修一切最上行。爾時寂靜諸根菩薩。發廣大無邊心。王城持缽引導眾生循門教化。乞食詣長者居士善友門化。有智慧人心生歡喜供養贊嘆。或有居士善友惡言毀謗。不生惡念少語知足真實言行。心不嗔人和顏悅色。彼居士善友贊嘆。時寂靜諸根菩薩說諸色法。諸比丘僧多不了知。入諸邪見僻居小處。貪慢障安住。嗔慢障安住。癡慢障安住。一切法愛樂障。不聽真實言行。寂靜諸根菩薩。復勸在家居士善友。不得貪煩惱。不得造諸惡業。居士善友。不能行得忍辱行。自往詣貪處。自往詣多貪處。往詣東西南北方四維上下方。生五種毀謗。云何謂愛樂貪嗔癡。心多煩惱故。時寂靜諸根菩薩。于王城中游行教化。與居士善友言。贊嘆勝意比丘。是真實僧人皆供養。今不住王城歸寂靜處安住。及不樂寺院香華供養。諸比丘僧多不喜見。此勝意比丘真善知識。諸比丘僧深入邪見。貪心障嗔心障癡心障。不能遠離諸惡業障。復次寂靜諸根菩薩言。諸比丘僧不學善法。不習一切觀想。不學甚深妙法。不求菩提。爾時寂靜諸根菩薩。為比丘僧。而說伽陀曰。  
　　若有貪嗔癡　　不修菩提行 
　　菩提無貪性　　一切當遠離 
　　愚夫不覺知　　耽著諸欲樂 
　　非寂靜禪那　　不能趣佛國 
　　高傲于放逸　　功德無少分 
　　諸佛清凈戒　　而生疑惑心 
　　貪戀造諸惡　　無佛法僧寶 
　　設若學文字　　心中多巧妙 
　　于真實菩提　　云何得解脫 
　　丈夫學菩提　　無煩惱分別 
　　親近佛觀想　　得正見具足 
　　于法不能解　　眾生墮邪見 
　　遠離佛教法　　安住貪嗔癡 
　　不恭敬禮拜　　不親近法師 
　　苦惱生分別　　無有忍辱心 
　　迷惑不自知　　愚癡作諸惡 
　　去佛道甚遠　　不受人勸化 
　　疾速得菩提　　若人有忍辱 
　　平等解脫界　　超出世間眼 
　　一切悉智見　　觀想忍辱法 
　　而得佛菩提　　于此安住故 
　　決定無魔事　　禪定力現前 
　　如是解脫已　　趣佛涅槃界 
　　眾生勤學法　　實不可稱量 
　　得不生不滅　　無貪嗔癡故 
　　歷游諸聚落　　亦無分別心 
　　若有人毀謗　　不生嗔恨故 
　　或遇人贊嘆　　亦無歡喜故 
　　安住佛菩提　　一切悉平等 
　　佛法如虛空　　不可稱量故 
　　無上佛菩提　　愚夫不了悟 
　　不修寂靜觀　　于此不解脫 
　　眾生貪放逸　　無心學圣道 
　　馳騁諸欲樂　　與狂人無異 
　　愚癡不寂靜　　不肯學菩提 
　　云何離業障　　眾生若了知 
　　遠離諸欲樂　　專心習禪那 
　　眾中為上首　　曉解一切法 
　　而行于正道　　常念佛菩提 
　　更無分別想　　真實心愛樂 
　　最上菩提道　　龍天皆歡喜 
　　安住佛功德　　于微妙法中 
　　不生諸惡想　　唯求佛菩提 
　　更不學余事　　故于此會中 
　　德行為上首　　我聞佛所說 
　　種種學外道　　營務作事業 
　　不如佛法中　　熏習諸善本 
　　彼愛樂眷屬　　及貪戀資生 
　　不求佛菩提　　好世間榮貴 
　　無有剎那頃　　學如來正法 
　　多生分別心　　安住諸欲樂 
　　欲性本虛妄　　如陽焰空谷 
　　愚癡都不覺　　心常生我慢 
　　不贊佛菩提　　實無有知見 
　　不了法空義　　堅固執為有 
　　有為及無為　　一切悉平等 
　　眾生若曉了　　勤修大乘行 
　　趣佛菩提道　　此非是凡夫 
　　安住于法中　　得諸佛心印 
　　圓滿功德業　　與佛無有異 
　　一念貪心起　　犯波羅夷罪 
　　貪心若不斷　　為之所纏縛 
　　不肯護尸羅　　無禪定觀想 
　　見佛不歡喜　　長夜造諸惡 
　　墮入地獄中　　受俱胝劫罪 
　　由是破戒故　　少法亦不解 
　　云何得菩提　　與愚夫無異 
　　說若修福業　　其心不淳凈 
　　不修大乘行　　無禪定觀想 
　　此人如何得　　無上法王印  
　　爾時寂靜諸根菩薩。為比丘僧說此偈已。三千二百天人得忍辱法。八萬比丘聞法各得解脫。彼勝意比丘。得三業清凈離除業障。爾時文殊師利白佛言。世尊。如來宣說甚深法義。晝夜思惟。如來一切法十號功德愚夫難可稱量。如來無生忍辱法亦難可稱量。如來所說法義不可思議。與我心法義都是一說。爾時文殊師利菩薩。慈氏菩薩摩訶薩白佛言。世尊。如來真實法義。后五百歲人多不信不怕不怖。乃至諸天亦復如是。我決定親近供養如來法義。以身命布施如殑伽沙數。贊嘆詠歌三時供養。于殑伽沙世界法義安住復說。如殑伽沙眾生聲聞得忍辱法安住法義。爾時尊者阿難。聞佛一切法義。信受任持誓愿展轉為人宣說。時文殊師利菩薩。慈氏菩薩。師子游戲菩薩。蓮華游戲菩薩。真實大菩薩眾。與無數比丘僧尊者阿難。一切世間天人阿修羅乾闥婆等。聞佛所說。皆大歡喜作禮而退。  

 上一部：乾隆大藏經·宋元入藏諸大小乘經·佛說頂生王因緣經六卷  下一部：乾隆大藏經·宋元入藏諸大小乘經·佛說大乘入諸佛境界智光明莊嚴經五卷 



  
乾隆大藏經·宋元入藏諸大小乘經·佛說大乘隨轉宣說諸法經 
  