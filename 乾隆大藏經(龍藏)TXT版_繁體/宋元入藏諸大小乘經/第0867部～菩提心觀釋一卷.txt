  第0867部～菩提心觀釋一卷         
   
  
   宋元入藏諸大小乘經·第0867部   
菩提心觀釋一卷   
宋朝散大夫試鴻臚卿傳教大師臣法天奉詔譯      
 
 
　　 
 
菩提心觀釋  
　　歸命本師　　大覺世尊　　我今略釋 
　　菩提心觀  
　　如佛所說。從心生一切法。我今當議彼菩提心。云何性。答離一切性。云何一切性。謂蘊處界等性。彼菩提心離取舍故。則法無我自性平等。本來不生自性空故。所言一切性者。是我等性。謂我人眾生壽者補特伽羅摩拏嚩迦等性。而彼等性非菩提心。于意云何。謂彼我等。而于自性離一切相中而生我見。從我見生一切煩惱此不生彼心。或言蘊處界等亦離取舍。謂蘊處界等性真實理不可得故。云何色相等無實。謂色蘊四大合成故。四大者。即地水火風界。復生五色謂色聲香味觸。彼地大等及五色等。一一各自性不可得。如是諸法皆然。是故知色名虛假。由此知色蘊空。譬如因樹有影樹滅影亡。色蘊如是。受蘊亦然。云何名受。受有三種。謂苦受樂受非苦樂受。而此三受互相因緣。復有二種。謂身受意受。身色蘊攝。身不可得故。若無身即無受。亦不可言亦不可說非短非長。非色非相。無實無著。不可知故。身受如是。意受亦然。受蘊如是。見受蘊空。想蘊亦虛假不實。緣慮所攝。而彼緣慮不可得故。即非緣慮。非緣慮故見想蘊空想蘊如是。行蘊亦然。心所造作善意記念等行。無所有故。彼心法所生色等蘊一一無所生。是故知行蘊業相不實亦無主宰。即見行蘊空行蘊如是。識蘊亦然。乃至眼耳鼻舌身意。彼眼識等一一自性皆不可得。彼眼緣有色。從緣生識。無緣即不生識。而此眼色及彼色蘊等無分齊。此分別眼色即非眼色。識無所生。眼識如是。耳鼻舌身意亦然。如是知此識依止摩曩識。由依止摩曩識故。即發生過去未來見在法故。云何過去未來見在法。謂過去已滅。未來未生。見在不住。由是知識蘊空。如是一一說蘊處界。各各分別自性皆空。彼非無性即真實句。喻無種子不生芽莖。是故說彼蘊處界等亦離取舍。云何菩提心無取無舍。如佛所說。告秘密主彼菩提心。如來應正等覺了知彼心。非青非黃。非赤非白。非紅色非頗胝迦色。非短非長。非圓非方。非明非暗。非女非男。非黃門等。又秘密主。菩提心非欲界性。非色界性。非天性非夜叉。非乾闥婆非阿修羅。非人非非人等性。乃至一切智求亦不可得。如是取心非有。云何言有舍故。又如佛說。告秘密主。菩提心非內非外非中間。不可得故。于意云何。以自性寂靜故。又秘密主。彼菩提心一切智求不可得。云何得取舍。如是于法得離取舍。平等無我。如一切法無我亦然。如佛所說。菩提心亦然。一切法空無相無我。諸法寂靜無寂靜相。心本平等本來不生亦非不生。復云何性。答曰空性。空云何性。謂如虛空故。如佛所說。虛空之性空無喻故。菩提之心亦復如是。菩提之名非性非相。無生無滅。非覺非無覺。若如是了知。是名菩提心。又如佛說。告秘密主。于自本心如實了知。于無有法亦不可得。是故名阿耨多羅三藐三菩提。又告秘密主。當于自心如實觀已。然后發起方便觀于眾生。知諸眾生于自覺性不如實知。起于疑妄顛倒執著。受于種種輪回大苦。我由此故起大悲心。令諸眾生于自心法如實證覺。是即名為菩提心。是名利益心。安樂心。最上心。法界善覺心。以如是智。攝諸眾生故。名菩提心。發此心故。所獲福德亦如虛空無有邊際。其功德海亦復無量。雖復劫盡功德無盡。如是名為發一切智根本最上菩提心。  

 上一部：乾隆大藏經·宋元入藏諸大小乘經·佛說一切如來烏瑟膩沙最勝總持經一卷  下一部：乾隆大藏經·宋元入藏諸大小乘經·佛說護國尊者所問大乘經四卷 



  
乾隆大藏經·宋元入藏諸大小乘經·菩提心觀釋 
  