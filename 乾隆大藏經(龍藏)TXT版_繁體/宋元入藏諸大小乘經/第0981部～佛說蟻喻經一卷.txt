  第0981部～佛說蟻喻經一卷         
   
  
   宋元入藏諸大小乘經·第0981部   
佛說蟻喻經一卷   
宋西天北印度三藏傳法大師施護奉詔譯      
 
 
　　 
 
佛說蟻喻經  
　　爾時世尊。放大光明普照耀已。告苾芻眾言。汝等當知。于一時中有諸蟻聚。夜中出煙。晝日火然。有一婆羅門。見是事已。乃作是言。若有執持快利刀者。必能破散其聚。如是言已。次復見一大龜。其婆羅門亦作是言。若有執持快利刀者。必能破壞。次見諸水母蟲。次見一水蛭蟲。次見諸阿西蘇那蟲。次見一大蛇。次見一挼陀缽他蟲。次見一[昝-人+幾]哥嚩吒蟲。其婆羅門見彼諸蟲已。皆如前言。最后見一大龍。婆羅門言。如我所見其事云何。唯佛世尊悉能了知。即時往詣一苾芻所。具陳上事。復言。苾芻。汝以此事為我問佛。使我疑心而得開曉。如佛所說我當憶持。何以故。苾芻。我不見彼天人世間沙門婆羅門眾中有以此義能問佛者。是故不能使諸疑心而得開曉。時彼苾芻即如其言。來詣我所。到已禮足退住一面。具陳上事已復發問言。如婆羅門所見蟻聚。其事云何。夜中出煙晝日火然。此復云何。又見大龜水母蟲水蛭蟲阿西蘇那蟲大蛇挼陀缽他蟲[昝-人+幾]哥嚩吒蟲大龍。此等所見皆是何相。即彼婆羅門復是何人。何故名為利刀破散。愿佛為說。諸苾芻我時謂彼苾芻言。其蟻聚者。即是一切眾生五蘊聚身。夜中出煙者。即是眾生起諸尋伺。晝日火然者。即是眾生隨所尋伺起身語業。大龜者。即是五鄣染法。水母蟲者。即是忿恚。水蛭蟲者即是慳嫉。阿西蘇那蟲者。即是五欲之法。蛇者即是無明。挼陀缽他蟲者。是疑惑[昝-人+幾]哥嚩吒蟲者。是我慢。龍者即是諸阿羅漢。婆羅門者。即是如來應供正等正覺。快利者。即是有智之人。刀者即是智慧。破散者。即是發起精進勝行。諸苾芻。于汝意云何。彼所見相以要言之。即是一切眾生五蘊聚身羯邏藍等。父母不凈之所出生。四大合成。虛假色相。粗惡劣弱。積集苦惱畢竟破壞。而諸眾生不能覺知。于晝夜中起諸尋伺。而身語業不善施作。五鄣煩惱之所覆蔽。耽著五欲。增長無明。生我慢心。于諸圣法疑惑不決。忿恚慳嫉。念念發起。不求解脫。是故如來應供正等正覺。欲令諸有智者發精進行。修習智慧。斷諸煩惱。趣證圣果。汝諸苾芻。已盡諸漏證阿羅漢果。故說如龍。  
　　復次諸苾芻。過去未來諸佛世尊。悲愍利樂一切眾生。欲令斷諸煩惱趣證圣果。為諸聲聞廣說是義。我于今日亦如諸佛。乃以此緣為汝宣說。汝諸苾芻。憶念是事。當于曠野空舍山間樹下巖穴庵室諸寂靜處。諦心思惟觀察是義。無令放逸生退轉心。亦復轉為他人開示教導。普令修習得大利樂。  
　　爾時世尊為諸苾芻如是說已。而諸苾芻。皆悉信受。  

 上一部：乾隆大藏經·宋元入藏諸大小乘經·瑜伽集要救阿難陀羅尼焰口軌儀經一卷  下一部：乾隆大藏經·宋元入藏諸大小乘經·圣觀自在菩薩不空王秘密心陀羅尼經一卷 



  
乾隆大藏經·宋元入藏諸大小乘經·佛說蟻喻經 
  