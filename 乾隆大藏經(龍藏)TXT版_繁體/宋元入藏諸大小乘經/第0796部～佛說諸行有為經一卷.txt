  第0796部～佛說諸行有為經一卷         
   
  
   宋元入藏諸大小乘經·第0796部   
佛說諸行有為經一卷   
宋西天中印度摩伽陀國三藏傳教大師法天奉詔譯      
 
 
　　 
 
佛說諸行有為經  
　　如是我聞。一時世尊在舍衛國祇樹給孤獨園。與大苾芻眾千二百五十人俱。  
　　爾時世尊告苾芻眾言。苾芻。一切行遷流。如幻不實。不得久住。無有定相。是顛倒法。苾芻乃至一切行。垢盡無染。離一切垢。一切眾生。乃至蠕動。及部多等。至壽命盡。決定殞滅。若彼無生。即當無滅。若彼長者婆羅門剎帝利種族。殊勝豪貴。自在財富。無量金銀珍寶。及諸受用。無所乏少。雖有父母眷屬親姻知識吏民僮仆皆悉具足。至壽命盡。亦無能免。又復剎帝利。授灌頂已。為大國王。得大自在。有大力勢。人民無量。大地國土。皆悉降伏。至壽命盡。亦復無免。又彼仙人林中。諸修行者。不貪于味。食諸果實。又復遠離果實。修諸苦行。至壽命盡。亦復無免。又彼修諸十善。得生四大王天。忉利天。夜摩天。睹史多天。樂變化天。他化自在天。又復修行禪定。得梵身天。梵輔天。大梵天。得少光天。無量光天。極光凈天。得少凈天。無量凈天。及遍凈天。得無云天。福生天。廣果天。無想有情天。又彼阿那含。得無煩天。無熱天。善現天。善見天。色究竟天。又彼厭礙色身。修無邊虛空三昧等。得生空無邊處。識無邊處。無所有處。非想非非想處。彼等諸天。雖復殊勝。非彼不生。亦復殞滅。若彼三界漏盡。已作所作。遠離重擔。逮得己利。盡諸有結。得阿羅漢。雖復此身亦當棄舍。又彼刀兵劫。自修一身。處于寂靜。悟諸因緣。得中乘證。號辟支佛。雖復此身亦當棄舍。乃至如來應正等覺。十力廣大。四智圓明。說法無畏。正師子吼。歷無數勤勞。得那羅延身。亦復棄舍。諸苾芻。所謂如彼窯師造作壞器盆甕之類。雖復有成。定從破壞。又如果熟。自當墮落。生滅之法。亦復如是。諸苾芻。一切有情。乃至部多。一切含識。至壽命盡。無免斯者。如無有生。即當無滅。復說偈言。  
　　如來天中天　　說是無常法 
　　如壞器不堅　　終趣于破壞 
　　同果熟自落　　有情命如是 
　　苾芻今當知　　生滅宜應怖  
　　爾時世尊說是經已。諸苾芻眾。一心信受。歡喜奉行。  

 上一部：乾隆大藏經·宋元入藏諸大小乘經·大寒林圣難拏陀羅尼經一卷  下一部：乾隆大藏經·宋元入藏諸大小乘經·息除中夭陀羅尼經一卷 



  
乾隆大藏經·宋元入藏諸大小乘經·佛說諸行有為經 
  