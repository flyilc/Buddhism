  第0898部～佛說信解智力經一卷         
   
  
   宋元入藏諸大小乘經·第0898部   
佛說信解智力經一卷   
宋朝散大夫試光祿卿明教大師法賢奉詔譯      
 
 
　　 
 
佛說信解智力經  
　　如是我聞。一時佛在舍衛國祇樹給孤獨園。與大苾芻眾俱。爾時佛告諸苾芻言。苾芻汝等當知。所有信解力法。此法能證真實之理。即是如來無所畏法。唯佛能知。苾芻或有聲聞。作如是言。我于此信解力法。如實了知。精進不虛。離諸塵垢。又復而言。我能善說。我善調伏。我當說法。今正是時。是為最勝。令他依止。如是真實。應當修學。應當勤行。又復而言。當如是知。如是之法。最尊最上。無有等等。當如是見如是聞如是覺如是知。佛告苾芻。汝等當知。所有聲聞。作是言者。是即虛妄。非如是見。非如是聞。非如是覺。非如是知。何以故。此法即是諸佛真理。唯佛能解。不共聲聞之法。  
　　佛告苾芻。信解法者。所謂如來五力十力。何等為五。一者信力。二者進力。三者念力。四者定力。五者慧力。信解之法。具此五力。又復如來應供正等正覺。具足如來十力。是能了知佛無上處。又復于大眾中。作師子吼。善為眾生轉妙法輪。云何名為如來十力。所謂于處非處。如實了知。而處非處。若如實知。是為如來第一智力。而此智力。若諸如來應供正等正覺。具足智力。乃能了知佛無上處。于大眾中。作師子吼。善為眾生轉妙法輪。  
　　又復如來智力。于過現未來諸法行業因緣果報。皆如實知。如是如來。于過現未來諸法行業因緣果報。如實知已。是為如來第二智力。而此智力。若諸如來應供正等正覺。具足智力。乃能了知佛無上處。于大眾中。作師子吼。善為眾生轉妙法輪。  
　　復次如來。于禪定解脫三摩地三摩缽底乃至煩惱業苦。皆悉清凈。如實了知。如是如來。于禪定解脫三摩地三摩缽底乃至煩惱業苦。皆悉清凈。如實知已。是為如來第三智力。而此智力。若諸如來應供正等正覺。具足智力。乃能了知佛無上處。于大眾中。作師子吼。善為眾生轉妙法輪。  
　　復次如來。于諸眾生。種種根行。皆如實知。如是如來。于諸眾生種種根行。如實知已。是為如來第四智力。而此智力。若諸如來應供正等正覺。具足智力。乃能了知佛無上處。于大眾中。作師子吼。善為眾生轉妙法輪。  
　　復次如來。于諸眾生種種信解。皆如實知。如是如來。于諸眾生種種信解。如實知已。是為如來第五智力。而此智力。若諸如來應供正等正覺。具足智力。乃能了知佛無上處。于大眾中。作師子吼。善為眾生轉妙法輪。  
　　復次如來。于種種界趣。皆如實知。如是如來。于種種界趣。如實知已。是為如來第六智力。而此智力。若諸如來應供正等正覺。具足智力。乃能了知佛無上處。于大眾中。作師子吼。善為眾生轉妙法輪。  
　　復次如來。于諸眾生所樂欲性。皆如實知。如是如來。于諸眾生所樂欲性。如實知已。是為如來第七智力。而此智力。若諸如來應供正等正覺。具足智力。乃能了知佛無上處。于大眾中。作師子吼。善為眾生轉妙法輪。  
　　復次如來。思念過去無邊行法。所謂一生十生百生千生及百千生。乃至無量無邊增劫減劫。如是生數劫數。所有眾生名字族姓。飲食苦樂。壽量長短。或復久住。死此生彼。死彼生此。如是體相業用。無量無邊。過去等事。悉能思念。如是如來。于彼過去無邊行法。所謂一生十生百生千生及百千生。乃至無量無邊增劫減劫。如是生數劫數。所有眾生名字族姓。飲食苦樂。壽量長短。或復久住。死此生彼。死彼生此。如是體相業用。無量無邊。過去等事。如實知已。是為如來第八智力。而此智力。若諸如來應供正等正覺。具足智力。乃能了知佛無上處。于大眾中。作師子吼。善為眾生轉妙法輪。  
　　復次如來。以清凈天眼過于肉眼。觀見世間一切眾生生滅好丑貴賤上下善趣惡趣所作之業。乃至眾生具身口意諸不善業。毀謗賢圣。而復邪見。作不善業。行不善法。皆是邪因所起。由此邪因緣故。命終之后。墮于惡趣。受地獄苦。又復眾生。以身口意行十善業。不謗賢圣。起于正見。作諸善業。行諸善法。皆是正因所起。由此正見因緣故。命終之后。生于天界。而為天人。如是等法。皆如實知。如是如來。以清凈天眼過于肉眼。觀見世間一切眾生生滅好丑貴賤上下善趣惡趣及所作業。乃至眾生具身口意諸不善業。謗諸賢圣起于邪見造不善業行不善法。由此邪見因緣故。命終之后。墮于惡趣。受地獄苦。又復眾生。以身口意行十善業。不謗賢圣。起于正見。作諸善業。行諸善法。由此正見因緣故。命終之后。生于天界。而為天人。是為如來第九智力。而此智力。若諸如來應供正等正覺。具此智力。乃能了知佛無上處。于大眾中作師子吼。善為眾生轉妙法輪。  
　　復次如來。盡諸漏法。無漏解脫。智慧解脫。以自神通。了一切法。我生已盡。梵行已立。所作已辦。不受后有。如是等事。皆如實知。如是如來。盡諸漏法。無漏解脫。智慧解脫。以自神通。了一切法。我生已盡。梵行已立。所作已辦。不受后有。如實知已是為如來第十智力。而此智力。若諸如來應供正等正覺。具此智力。乃能了知佛無上處。于大眾中。作師子吼。善為眾生轉妙法輪。  
　　爾時佛告諸苾芻。是彼如來處非處力。若有問言。于處非處云何如來所有智力。皆悉見聞覺知。乃至成等正覺。如是問者。當為實答。又復所有一切眾生。自業智力。云何如來以業智力。皆悉見聞覺知。乃至成等正覺。若有問者。當為實答。又復所有禪定解脫三摩地三摩缽底。云何如來以禪定智力。皆悉見聞覺知。乃至成等正覺。若有問者。當為實答。又復所有一切眾生。種種根性智力。云何如來以根性智力。皆悉見聞覺知。乃至成等正覺。若有問者。當為實答。又復所有一切眾生。種種信解智力。云何如來以信解智力。皆悉見聞覺知。乃至成等正覺。若有問者。當為實答。又復所有一切眾生。種種界智力。云何如來以界智力。皆悉見聞覺知。乃至成等正覺。若有問者。當為實答。又復所有一切眾生。樂欲智力。云何如來。以樂欲智力。皆悉見聞覺知。乃至成等正覺。若有問者。當為實答。又復所有過去思念智力。云何如來。以思念智力。皆悉見聞覺知。乃至成等正覺。若有問者。當為實答。又復所有一切眾生生滅等法。云何如來以天眼智力。皆悉見聞覺知。乃至成等正覺。若有問者。當為實答。又復所有漏盡智力。云何如來。以漏盡智力。皆悉見聞覺知。乃至成等正覺若有問者。當為實答。復告諸苾芻。此處非處智力。我但為彼等持者說。而不為彼非等持者之所宣說。又此業智力。我但為彼等持者說。而不為彼非等持者之所宣說。又此禪定解脫三摩地三摩缽底智力。我但為彼等持者說。而不為彼非等持者之所宣說。又此一切眾生種種根智力。我但為彼等持者說。而不為彼非等持者之所宣說。又此一切眾生種種信解智力。我但為彼等持者說。而不為彼非等持者之所宣說。又此一切眾生種種界智力。我但為彼等持者說。而不為彼非等持者之所宣說。又此一切眾生樂欲智力。我但為彼等持者說。而不為彼非等持者之所宣說。又此宿命智力。我但為彼等持者說。而不為彼非等持者之所宣說。又此天眼智力。我但為彼等持者說。而不為彼非等持者之所宣說。又此漏盡智力。我但為彼等持者說。而不為彼非等持者之所宣說。  
　　佛告苾芻。等持者是正道。非等持者是非道。是故汝等。咸應當知。佛說此經已。彼諸苾芻。聞佛所說。信受奉行。  

 上一部：乾隆大藏經·宋元入藏諸大小乘經·佛說舊城喻經一卷  下一部：乾隆大藏經·宋元入藏諸大小乘經·大正句王經二卷 



  
乾隆大藏經·宋元入藏諸大小乘經·佛說信解智力經 
  