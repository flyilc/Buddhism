  第0858部～佛說大乘無量壽莊嚴經三卷         
   
  
   宋元入藏諸大小乘經·第0858部   
佛說大乘無量壽莊嚴經三卷   
宋朝散大夫試光祿卿明教大師法賢奉詔譯      
 
 
　　 
 
佛說大乘無量壽莊嚴經卷上  
　　如是我聞。一時佛在王舍城鷲峰山中。與大苾芻眾三萬二千人俱。皆得阿羅漢。具大神通。其名曰尊者阿若憍陳如。尊者馬勝。尊者么瑟比拏。尊者大名。尊者跋多婆。尊者稱天。尊者離垢。尊者妙臂。尊者布闌拏枳曩。尊者憍梵波提。尊者優樓頻螺迦葉。尊者那提迦葉。尊者舍利子。尊者大目干連。尊者摩訶迦旃延。尊者摩訶俱絺羅。尊者劫賓那。尊者摩訶[利-禾+尊]那。尊者彌多羅尼子。尊者阿那律。尊者喜。尊者緊鼻哩拏。尊者須菩提。尊者哩嚩帝。尊者佉襧啰嚩儞枳曩。尊者摩賀啰倪。尊者波啰野尼枳曩。尊者嚩拘隸曩。尊者阿難陀。尊者羅睺羅。尊者善來。如是等三萬二千人俱。  
　　爾時尊者阿難。即從座起偏袒右肩。右膝著地合掌頂禮。白佛言。世尊。如來應正等覺。諸根清凈。面色圓滿。寶剎莊嚴。如是功德得未曾有。云何所行廣大妙行。及過去未來諸佛所行。愿為宣說。佛告阿難。善哉善哉。汝為利益一切眾生。懷慈愍心。能問如來微妙之義。汝今諦聽善思念之。如來應供正遍知。今為汝說。  
　　佛告阿難。如過去無量無邊不可思議阿僧祇劫。爾時有佛世尊出現于世。名曰然燈如來應正等覺。彼燃燈佛前。復有世尊出現世間。名缽啰多波野輸如來。又彼佛前有佛出世。名發光如來。又彼佛前有佛出世。名贊那曩誐啰護如來。又彼佛前有佛出世。名須彌劫如來。又彼佛前有佛出世。名月面如來。又彼佛前有佛出世。名無垢面如來。又彼佛前有佛出世。名無著如來。又彼佛前有佛出世。名龍主如來。又彼佛前有佛出世。名日面如來。又彼佛前有佛出世。名山響音王如來。又彼佛前有佛出世。名須彌峰如來。又彼佛前有佛出世。名金藏如來。又彼佛前有佛出世。名火光如來。又彼佛前有佛出世。名不動地如來。又彼佛前有佛出世。名琉璃光如來。又彼佛前有佛出世。名月王如來。又彼佛前有佛出世。名日音如來。又彼佛前有佛出世。名散華莊嚴如來。又彼佛前有佛出世。名吉祥峰如來。又彼佛前有佛出世。名持海慧自在通王如來。又彼佛前有佛出世。名施光如來。又彼佛前有佛出世。名大香象光如來。又彼佛前有佛出世。名離一切垢如來。又彼佛前有佛出世。名勇猛峰如來。又彼佛前有佛出世。名寶光如來。又彼佛前有佛出世。名持多德得通如來。又彼佛前有佛出世。名過日月光如來。又彼佛前有佛出世。名最上琉璃光如來。又彼佛前有佛出世。名慧花開心行出生如來。又彼佛前有佛出世。名大華林通王如來。又彼佛前有佛出世。名一月光如來。又彼佛前有佛出世。名破無明黑暗如來。又彼佛前有佛出世。名真珠珊瑚蓋如來又彼佛前有佛出世。名三乘法自在王如來。又彼佛前有佛出世。名師子海峰自在王如來。又彼佛前有佛出世。名梵音聲自在王如來。又彼佛前有佛出世。名世自在王如來應正等覺明行足善逝世間解無上士調御丈夫天人師佛世尊。而于法中。有一苾芻。名曰作法。信解第一。明記第一。修行第一。精進第一。智慧第一。大乘第一。爾時苾芻。離自本處來詣佛前。頭面禮足于一面立。即以伽他嘆佛面色端嚴。復發廣大誓愿。頌曰。  
　　如來微妙色端嚴　　一切世間無有等 
　　光明無量照十方　　日月火珠皆匿曜 
　　愿我得佛清凈聲　　法音普及無邊界 
　　宣揚戒定精進門　　通達甚深微妙法 
　　智慧廣大深如海　　內心清凈絕塵勞 
　　超過無邊惡趣門　　速到菩提究竟岸 
　　亦如過去無量佛　　威光普照眾生界 
　　為彼群生大導師　　度脫老死令安隱 
　　常行布施及戒忍　　精進定慧六波羅 
　　未度有情令得度　　已度之者使成佛 
　　我以一切伸供養　　百千俱胝那由他 
　　恒河沙數佛世尊　　令我成就寂滅果 
　　復有十方諸佛剎　　恒放光明照一切 
　　殊勝莊嚴無等倫　　愿我成就利群品 
　　所有無邊世界中　　輪回諸趣眾生類 
　　速生我剎受快樂　　不久俱成無上道 
　　愿我精進恒決定　　常運慈心拔有情 
　　度盡阿鼻苦眾生　　所發弘誓永不斷  
　　爾時世尊告阿難言。彼作法苾芻說是偈已。白世自在王如來。我今發阿耨多羅三藐三菩提心。樂求無上正等正覺。唯愿世尊。說諸佛剎功德莊嚴。若我得聞。恒自修持嚴土之行。爾時世自在王如來。告作法苾芻言。汝自思惟。修何方便。而能成就佛剎莊嚴。苾芻白言。我智慧微淺。不能了知嚴剎之行。如來應正遍知。愿為宣說諸佛剎土莊嚴之事。時世自在王如來。即為宣說八十四百千俱胝那由佛剎功德莊嚴廣大圓滿之相。經于一劫方可究竟。爾時阿難聞是事已。白佛言。世尊。彼世自在王佛壽量長短云何說土經于一劫。佛告阿難。彼佛壽命滿四十劫。阿難。彼作法苾芻。聞佛所說八十四百千俱胝那由他佛剎功德莊嚴之事。明了通達如一佛剎。即時會中頭面禮足。辭佛而退。往一靜處獨坐思惟。修習功德莊嚴佛剎。發大誓愿經于五劫。爾時作法苾芻。復詣世自在王如來所。五體投地禮世尊足。禮已合掌。白佛言。世尊。如是八十四百千俱胝那由他佛剎。功德莊嚴所行行愿。我今成就。時世自在王如來告苾芻言。善哉善哉。汝之行愿思惟究竟。今正是時為眾解說。時諸菩薩。聞是法已得大善利。能于佛剎修習莊嚴。  
　　爾時作法苾芻。聞佛圣旨。偏袒右肩右膝著地。合掌向佛即為宣說。世尊。我發誓言。愿如世尊證得阿耨多羅三藐三菩提。所居佛剎。具足無量不可思議功德莊嚴。所有一切眾生。及焰摩羅界。三惡道中地獄餓鬼畜生。皆生我剎受我法化。不久悉成阿耨多羅三藐三菩提。一切皆得身真金色。  
　　世尊。我得菩提成正覺已。十方世界所有眾生。令生我剎如諸佛土。人天之眾。遠離分別諸根寂靜。悉皆令得阿羅多羅三藐三菩提。世尊。我得菩提成正覺已。十方世界所有眾生。令生我剎得大神通。經一念中周遍巡歷百千俱胝那由他佛剎。供養諸佛深植善本。悉皆令得阿耨多羅三藐三菩提。世尊。我得菩提成正覺已。所有眾生令生我剎。一切皆得宿命通。能善觀察百千俱胝那由他劫過去之事。悉皆令得阿耨多羅三藐三菩提。世尊。我得菩提。成正覺已。所有眾生令生我剎。一切皆得清凈天眼。能見百千俱胝那由他世界粗細色相。悉皆令得阿耨多羅三藐三菩提。世尊。我得菩提成正覺已。所有眾生令生我剎。一切皆得他心通。善能了知百千俱胝那由他眾心心所法。悉皆令得阿耨多羅三藐三菩提。世尊。我得菩提成正覺已。所有眾生令生我剎。一切皆得住正信位。離顛倒想堅固修習。悉皆令得阿耨多羅三藐三菩提。世尊。我得菩提成正覺已。所有眾生令生我剎。所修正行善根無量。遍圓寂界而無間斷。悉皆令得阿耨多羅三藐三菩提。世尊。我得菩提成正覺已。所有眾生令生我剎。雖住聲聞緣覺之位。往百千俱胝那由他寶剎之內。遍作佛事。悉皆令得阿耨多羅三藐三菩提。世尊。我得菩提成正覺已。所有眾生令生我剎。一切皆得無邊光明。而能照曜百千俱胝那由他諸佛剎土。悉皆令得阿耨多羅三藐三菩提。世尊。我得菩提成正覺已。所有眾生令生我剎。命不中夭。壽百千俱胝那由他劫。悉皆令得阿耨多羅三藐三菩提。世尊。我得菩提成正覺已。所有眾生令生我剎。無不善名。聞無量無數諸佛剎土。無名無號無相無形。無所稱贊。而無疑謗身心不動。悉皆令得阿耨多羅三藐三菩提。世尊。我得菩提成正覺已。所有眾生求生我剎。念吾名號發志誠心堅固不退。彼命終時。我令無數苾芻現前圍繞來迎彼人。經須臾間得生我剎。悉皆令得阿耨多羅三藐三菩提。世尊。我得菩提成正覺已。所有十方無量無邊。無數世界一切眾生。聞吾名號發菩提心。種諸善根隨意求生。諸佛剎土無不得生。悉皆令得阿耨多羅三藐三菩提。世尊。我得菩提成正覺已。所有眾生令生我剎。皆具三十二種大丈夫相。一生令得阿耨多羅三藐三菩提。世尊。我得菩提成正覺已。所有眾生令生我剎。若有大愿未欲成佛為菩薩者。我以威力。令彼教化一切眾生。皆發信心。修菩提行。普賢行。寂滅行。凈梵行最勝行。及一切善行。悉皆令得阿耨多羅三藐三菩提。世尊。我得菩提成正覺已。所有眾生令生我剎。于一切處承事供養無量百千俱胝那由他諸佛。種諸善根。隨意所求無不滿愿。悉皆令得阿耨多羅三藐三菩提。世尊。我得菩提成正覺已。我剎土中所有菩薩。皆得成就一切智慧。善談諸法秘要之義。不久速成阿耨多羅三藐三菩提。世尊。我得菩提成正覺已。我居寶剎所有菩薩。發勇猛心運大神通。往無量無邊無數世界諸佛剎中。以真珠瓔珞。寶蓋幢幡。衣服臥具。飲食湯藥。香華伎樂。供養承事回求菩提。速得成就阿耨多羅三藐三菩提。世尊。我得菩提成正覺已。我居寶剎所有菩薩。發大道心。欲以真珠瓔珞。寶蓋幢幡衣服臥具。飲食湯藥。香華伎樂。承事供養他方世界無量無邊諸佛世尊。而不能往。我于爾時以宿愿力。令彼他方諸佛世尊。各舒手臂至我剎中受是供養。令彼速成阿耨多羅三藐三菩提。世尊。我得菩提成正覺已。我居寶剎所有菩薩。隨自意樂不離此界。欲以真珠瓔珞。寶蓋幢幡。衣服臥具。飲食湯藥。香華伎樂。供養他方無量諸佛。又復思惟。如佛展臂至此受供。劬勞諸佛令我無益。作是念時。我以神力。令此供具自至他方諸佛面前。一一供養。爾時菩薩。不久悉成阿耨多羅三藐三菩提。世尊。我得菩提成正覺已。我居寶剎所有菩薩。身長十六由旬。得那羅延力。身相端嚴光明照曜。善根具足。成就阿耨多羅三藐三菩提。世尊我得菩提成正覺已。我居寶剎所有菩薩。為諸眾生通達法藏。安立無邊一切智慧斷盡諸結悉得證成阿耨多羅三藐三菩提。世尊。我得菩提成正覺已。我居寶剎所有菩薩。以百千俱胝那由他種種珍寶造作香爐。下從地際上至空界。常以無價栴檀之香。普薰供養十方諸佛。令得速成阿耨多羅三藐三菩提。世尊。我得菩提成正覺已。所居佛剎廣博嚴凈光瑩如鏡。悉能照見無量無邊一切佛剎。眾生睹者生希有心。不久速成阿耨多羅三藐三菩提。世尊。我得菩提成正覺已。我居寶剎所有菩薩。晝夜六時恒受快樂。過于諸天。入平等總持門。身光普照無邊世界。不久得成阿耨多羅三藐三菩提。世尊。我得菩提成正覺已。所有十方無量無邊。無數世界一切女人。若有厭離女身者。聞我名號發清凈心歸依頂禮。彼人命終即生我剎成男子身。悉皆令得阿耨多羅三藐三菩提。世尊。我得菩提成正覺已。所有十方無量無邊。無數佛剎聲聞緣覺。聞我名號修持凈戒。堅固不退速坐道場。成就阿耨多羅三藐三菩提。世尊。我得菩提成正覺已。所有十方無量無邊。不可思議無等佛剎一切菩薩。聞我名號五體投地禮拜歸命。復得天上人間一切有情。尊重恭敬親近侍奉增益功德。成就阿耨多羅三藐三菩提。世尊。我得菩提成正覺已。所有眾生發凈信心。為諸沙門婆羅門。染衣洗衣裁衣縫衣修作僧服。或自手作或使人作。作已回向。是人所感。八十一生得最上衣隨身豐足。于最后身來生我剎。成就阿耨多羅三藐三菩提。  
佛說大乘無量壽莊嚴經卷中  
　　爾時作法苾芻白世尊言。我得菩提成正覺已。所有一切眾生。聞我名號永離熱惱心得清涼。行正信行得生我剎。坐寶樹下證無生忍。成就阿耨多羅三藐三菩提。世尊。我得菩提成正覺已。所有十方一切佛剎諸菩薩眾。聞我名號應時證得寂靜三摩地。住是定已。于一念中。得見無量無邊不可思議諸佛世尊。承事供養。成就阿耨多羅三藐三菩提。世尊。我得菩提成正覺已。所有十方一切佛剎聲聞菩薩。聞我名號證無生忍。成就一切平等善根。住無功用離加行故。不久令得阿耨多羅三藐三菩提。世尊。我得菩提成正覺已。所有十方一切佛剎諸菩薩眾。聞我名已生希有心。是人即得普遍菩薩三摩地。住此定已。于一念中。得至無量無數不可思議諸佛剎中。恭敬尊重供養諸佛。成就阿耨多羅三藐三菩提。世尊。我得菩提成正覺已。于我剎中所有菩薩。或樂說法或樂聽法。或現神足或往他方。隨意修習無不圓滿。皆令證得阿耨多羅三藐三菩提。世尊。我得菩提成正覺已。所有十方一切佛剎聞我名者。應時即得初忍二忍乃至無生法忍。成就阿耨多羅三藐三菩提。爾時作法苾芻。向彼佛前發如是愿已。承佛威神即說頌曰。  
　　我今對佛前　　而發誠實愿 
　　獲佛十力身　　威德無等等 
　　復為大國王　　富豪而自在 
　　廣以諸財寶　　普施于貧苦 
　　令彼諸群生　　長夜無憂惱 
　　出生眾善根　　成就菩提果 
　　我若成正覺　　立名無量壽 
　　眾生聞此號　　俱來我剎中 
　　如佛金色身　　妙相悉圓滿 
　　亦以大慈心　　利益諸群品 
　　愿我智慧光　　廣照十方剎 
　　除滅諸有情　　貪嗔煩惱闇 
　　地獄鬼畜生　　悉舍三涂苦 
　　亦生我剎中　　修習清凈行 
　　獲彼光明身　　如佛普照曜 
　　日月珠寶光　　其明不可比 
　　愿我未來世　　常作天人師 
　　百億世界中　　而作師子吼 
　　如彼過去佛　　所行慈愍行 
　　廣無量無邊　　俱胝諸有情 
　　圓滿昔所愿　　一切皆成佛 
　　發是大愿時　　三千大千界 
　　震動遍十方　　天人空界中 
　　散雨一切花　　栴檀及沉水 
　　稱贊大苾芻　　愿力甚希有 
　　決定當作佛　　廣利眾生界  
　　復次阿難。時作法苾芻。對世自在王如來。及天人魔梵沙門婆羅門阿修羅等。發是愿已住真實慧。勇猛精進。修習無量功德。莊嚴佛剎入三摩地。歷大阿僧祇劫。修菩薩行。不生慳貪心嗔恚心愚癡心。亦無欲想嗔想癡想色聲香味觸想。心不迷亂。口不喑啞。身不懈怠。但樂憶念過去諸佛所修善根行寂靜行。遠離虛妄堅守律儀。常以愛語饒益眾生。于佛法僧信重恭敬調順柔軟。依真諦門植眾德本。了空無相無愿無為無生無滅。善護口業不譏他過。善護身業不失律儀。善護意業清凈無染。所有國城聚落。男女奴眷屬。金銀珍寶。乃至色聲香味觸等。都無所著。恒以布施持戒忍辱精進禪定智慧六度之行。利樂眾生。軌范具足善根圓滿。所生之處。有無量無數百千俱胝那由他珍寶之藏。從地涌出。攝受無量無數百千俱胝那由他眾生。發阿耨多羅三藐三菩提心。如是之行無量無邊說不能盡。復次阿難。作法苾芻行菩薩行時。于諸佛所尊重恭敬。承事供養未曾間斷。為四大天王恒詣佛所。恭敬禮拜承事供養。為忉利天王恒詣佛所。恭敬禮拜承事供養。為夜摩天王。兜率天王。化樂天王。他化自在天王。乃至大梵天王等。恒詣佛所。恭敬禮拜承事供養。復次阿難。處閻浮提。為轉輪王受灌頂位。及大臣官族等。恒詣佛所。恭敬禮拜承事供養。為剎帝利婆羅門等。恒詣佛所。恭敬禮拜承事供養。如是經無量無數百千萬億劫。親近諸佛植眾德本。所集阿耨多羅三藐三菩提。  
　　復次阿難。作法苾芻行菩薩行時。口中常出栴檀之香。身諸毛孔出優缽羅華香。其香普薰無量無邊不可思議那由他百千由旬。有情聞此香者。皆發阿耨多羅三藐三菩提心。復次阿難。作法苾芻行菩薩行時。色相端嚴。三十二相八十種好。悉皆具足。復以一切珍寶莊嚴兩臂。手中恒出一切衣服。一切飲食。一切幢幡。一切傘蓋。一切音樂。乃至一切最上所須之物。利樂一切眾生。令發阿耨多羅三藐三菩提心。  
　　爾時阿難。聞佛說彼作法苾芻菩薩之行。白世尊言。作法苾芻。為是過去佛耶。未來佛耶。現在佛耶。世尊告言。彼佛如來。來無所來。去無所去。無生無滅。非過現未來。但以酬愿度生。現在西方。去閻浮提百千俱胝那由他佛剎。有世界名曰極樂。佛名無量壽。成佛已來于今十劫。有無量無數菩薩摩訶薩。及無量無數聲聞之眾。恭敬圍繞而為說法。彼佛光明。照于東方恒河沙數百千俱胝那由他不可稱量佛剎。如是南西北方四維上下。亦復如是。復次阿難彼佛無量壽。若化圓光。或一由旬二由旬三由旬。或百由旬千由旬百千由旬。或俱胝那由他百千由旬。乃至遍滿無量無邊無數佛剎。復次阿難。今此光明名無量光。無礙光。常照光。不空光。利益光。愛樂光。安隱光。解脫光。無等光。不思議光。過日月光。奪一切世間光。無垢清凈光。如是光明。普照十方一切世界。天龍藥叉乾闥婆阿修羅迦樓羅緊那羅摩睺羅伽人非人等。見此光明發菩提心獲利樂故。佛告阿難。我住一劫。說此光明功德利益。亦不能盡。復次阿難。無量壽如來。有如是百千萬十萬百萬。一俱胝百俱胝千俱胝。緊迦啰數。頻婆啰數。那由他數。阿由他數。毗婆訶數。嚩娑那數。穰伽數。阿僧祇數。十阿僧祇數。百阿僧祇數。千阿僧祇數。百千阿僧祇數。阿摩儞野數。不可思議數。如是無量無數聲聞之眾。譬喻算數數不能及。阿難。彼大目干連神通第一。三千大千世界所有一切童男童女。于一晝夜悉知其數。假使百千俱胝聲聞神通之力。皆如大目干連。又一一聲聞。壽百千俱胝那由他歲。盡其壽命數。彼聲聞百分之中。不及一分。復次阿難。譬如大海。深八萬四千由旬。廣闊無邊。假使有人出身一毛。碎為百俱胝細如微塵。以一一塵投海出水。水在塵上形量亦爾。如是投盡毛塵。于意云何。毛塵水多海中水多。阿難白佛言。世尊。毛塵出水未及半合。海水無量。佛言阿難。彼目干連等聲聞之眾。盡其形壽。數知數者如毛塵之水。數未盡者如海中水。如是彼佛。有如是無量不可算數聲聞弟子。又彼佛國土大富無量。唯受快樂無有眾苦。無地獄餓鬼畜生焰魔羅界及八難之報。唯有清凈菩薩摩訶薩及聲聞之眾復次阿難。彼佛國土。有種種寶柱。皆以百千珍寶。而用莊嚴。所謂金柱銀柱。琉璃柱。頗梨柱。真珠柱。硨磲柱。瑪瑙柱。復有金銀二寶柱。金銀琉璃三寶柱。金銀琉璃頗梨四寶柱。金銀琉璃頗梨真珠五寶柱。金銀琉璃頗梨真珠硨磲六寶柱。金銀琉璃頗梨真珠硨磲瑪瑙七寶柱。復次阿難。彼佛國土。復有種種寶樹。根莖枝干黃金所成。華葉果實白銀化作。亦有寶樹。根莖枝干白銀所成。花葉果實琉璃化作。亦有寶樹。根莖枝干琉璃所成。華葉果實頗梨化作。亦有寶樹。根莖枝葉頗梨所成。華葉果實真珠化作。亦有寶樹。根莖枝干真珠所成。華葉果實硨磲化作。亦有寶樹。根莖枝干硨磲所成。花葉果實璃瑙化作。亦有寶樹。根莖枝干瑪瑙所成。花葉果實黃金化作。亦有寶樹。黃金為根。白銀為身。琉璃為枝。頗梨為梢。真珠為葉。硨磲為花。瑪瑙為果。亦有寶樹。白銀為根。琉璃為身。頗梨為枝。真珠為梢。硨磲為葉。瑪瑙為花。黃金為果。亦有寶樹。琉璃為根。頗梨為身。真珠為枝。硨磲為梢。瑪瑙為葉。黃金為花。白銀為果。亦有寶樹。頗梨為根。真珠為身。硨磲為枝。瑪瑙為梢。黃金為葉。白銀為花。琉璃為果。亦有寶樹。真珠為根。硨磲為身。瑪瑙為枝。黃金為梢。白銀為葉。琉璃為花。頗梨為果。亦有寶樹。硨磲為根。瑪瑙為身。黃金為枝。白銀為梢。琉璃為葉。頗梨為花。真珠為果。亦有寶樹。瑪瑙為根。黃金為身。白銀為枝。琉璃為梢。頗梨為葉。真珠為花。硨磲為果。如是極樂世界。七寶行樹。復次阿難。彼佛國土清凈嚴飾寬廣平正。無有丘陵坑坎荊棘沙礫土石等山。黑山雪山寶山金山須彌山鐵圍山大鐵圍山。唯以黃金為地。  
　　爾時阿難。聞是語已。白世尊言。四大王天忉利天。依須彌山王住。夜摩天等當依何住。佛告阿難。夜摩兜率乃至色無色界一切諸天。皆依空界而住。阿難白言。空界無礙云何依住。業因果報不可思議。佛告阿難。汝身果報亦不可思議。眾生業報亦不可思議。諸佛圣力不可思議。彼佛國土雖無大海。而有泉河處處交流。其水或闊十由旬。二十由旬。三十由旬。乃至百千由旬。深十二由旬。其水清凈具八功德出微妙聲。譬如百千萬種音樂之聲。遍諸佛剎。一切眾生聞者適悅得大快樂。又水兩岸。復有無數栴檀香樹。吉祥果樹。花卉恒芳光明照耀。若彼眾生過此水時。要至足者。要至膝者。乃至要至項者。或要冷者溫者。急流者慢流者。其水一一隨眾生意令受快樂。又于水中出種種聲。佛聲法聲僧聲。止息聲無性聲波羅蜜聲。力聲無畏聲。通達聲。無行聲。無生聲。無滅聲。寂靜聲。大慈聲。大悲聲。喜舍聲。灌頂聲。出如是種種微妙音聲。眾生聞已發清凈心無諸分別。正直平等成熟善根。永不退于阿耨多羅三藐三菩提心。又彼佛剎其中生者。不聞地獄聲。餓鬼聲。畜生聲。夜叉聲。斗諍聲。惡口聲。兩舌聲。殺生聲。偷盜聲。一切惡聲。而彼眾生。色相端嚴福德無量。智慧明了神通自在。宮殿樓閣。園林池沼。衣服臥具。如他化自在天。最上快樂之具。一切豐足。復次阿難。彼土眾生。思香花等欲供諸佛。作是念時。花香瓔珞。涂香末香。幢幡傘蓋。及諸伎樂。隨意即至滿佛剎中。若思飲食湯藥。衣服臥具。頭冠耳環。真珠羅網等。隨念即至亦遍佛剎。又復思念摩尼寶等。莊嚴宮殿樓閣堂宇房合。或大或小或高或下。如是念時。隨意現前無不具足。  
　　復次阿難。譬如有人少有財寶。對受灌頂位剎帝利王所有威勢悉皆不現。又剎帝利對天帝釋前。所有威勢悉皆不現。又天帝釋對他化自在天。所有威勢悉皆不現。又他化自在天等。及色無色界一切威勢。對無量壽如來極樂國土。悉皆不現。如是彼土功德莊嚴不可思議。  
　　復次阿難。彼佛國土每于食時。香風自起吹動寶樹。樹相掁觸出微妙音。演說苦空無常無我諸波羅蜜。復吹樹花落于地上。周遍佛剎高七人量。平正莊嚴柔軟光潔。行人往來足躡其地深四指量。如迦鄰那觸身安樂。過食時后。是諸寶花隱地不現。經須臾間復有風生。吹樹落花布地面上。如前無異。初夜后夜亦復如是。  
　　復次阿難。彼佛國土無其黑闇。無其星曜。無其日月。無其晝夜。無其取舍。無其分別。純一無雜。唯受清凈最上快樂。若有善男子善女人。若已生若當生。是人決定證于阿耨多羅三藐三菩提。于意云何。彼佛剎中無三種失。一心無虛妄。二位無退轉。三善無唐捐。  
　　復次阿難。東方有恒河沙數世界。諸佛如來出廣長舌相。放無量光說誠實言。稱贊無量壽佛不可思議功德。南方亦有恒河沙數世界。諸佛如來出廣長舌相。放無量光說誠實言。稱贊無量壽佛不可思議功德。西方亦有恒河沙數世界。諸佛如來出廣長舌相。放無量光說誠實言。稱贊無量壽佛不可思議功德。北方亦有恒河沙數世界。諸佛如來出廣長舌相。放無量光說誠實言。稱贊無量壽佛不可思議功德。如是四維上下。恒河沙數世界。諸佛如來出廣長舌相。放無量光說誠實言。稱贊無量壽佛不可思議功德。阿難。于意云何。欲令眾生聞彼佛名。發清凈心憶念受持。歸依供養求生彼土。是人命終。皆得往生極樂世界。不退轉于阿耨多羅三藐三菩提。  
　　復次阿難。若有善男子善女人。聞此經典受持讀誦書寫供養。晝夜相續求生彼剎。是人臨終。無量壽如來與諸圣眾現在其前。經須臾間。即得往生極樂世界。不退轉于阿耨多羅三藐三菩提。  
　　復次阿難。若有善男子善女人。發菩提心已。持諸禁戒堅守不犯。饒益有情。所作善根悉施與之。令得安樂。憶念西方無量壽如來及彼國土。是人命終。如佛色相種種莊嚴。生寶剎中賢圣圍繞。速得聞法永不退轉于阿耨多羅三藐三菩提。  
　　復次阿難。若有善男子善女人。發十種心。所謂一不偷盜。二不殺生。三不淫欲。四不妄言。五不綺語。六不惡口。七不兩舌。八不貪。九不嗔。十不癡。如是晝夜思惟極樂世界無量壽佛。種種功德種種莊嚴。志心歸依頂禮供養。是人臨終。不驚不怖心不顛倒。即得往生彼佛國土。有無量無數諸佛世尊。稱贊無量壽佛功德名號。聞是法已。永不退于阿耨多羅三藐三菩提。  
佛說大乘無量壽莊嚴經卷下  
　　復次阿難。東方恒河沙數佛剎。一一剎中。有無量無數菩薩摩訶薩。及無量無數聲聞之眾。以諸香花幢幡寶蓋。持用供養極樂世界無量壽佛。南方恒河沙數佛剎。一一剎中。亦有無量無數菩薩摩訶薩。及無量無數聲聞之眾。以諸香花幢幡寶蓋。持用供養極樂世界無量壽佛。西方恒河沙數世界。一一佛剎。亦有無量無數菩薩摩訶薩。及無量無數聲聞之眾。以諸香花幢幡寶蓋。持用供養極樂世界無量壽佛。北方恒河沙數佛剎。一一佛剎。亦有無量無數菩薩摩訶薩。及無量無數聲聞之眾。以諸香花幢幡寶蓋。持用供養極樂世界無量壽佛。四維上下亦復如是。各禮佛足。稱贊佛土功德莊嚴。爾時世尊即說頌曰。  
　　東方世界恒河沙　　一一剎中無數量 
　　菩薩聲聞發勝心　　各以香花寶蓋等 
　　持至莊嚴佛剎中　　供養如來無量壽 
　　供已禮足而稱贊　　最上希有大福田 
　　如是西南及北方　　四維上下恒沙界 
　　聲聞菩薩數亦然　　皆以香花伸供養 
　　禮足旋繞懷敬愛　　復贊如來宿愿深 
　　積集功德普莊嚴　　無量無邊極樂國 
　　諸佛國界雖嚴飾　　難比如來寶剎中 
　　復以天花供養佛　　花散虛空為傘蓋 
　　縱廣量等百由旬　　色相莊嚴無有比 
　　遍覆如來寶剎中　　互相慶慰生歡喜 
　　曾于過去百千劫　　積集無量眾善根 
　　舍彼輪回三有身　　令至解脫清凈剎 
　　爾時彼佛無量壽　　化導他方菩薩心 
　　密用神通化大光　　其光從彼面門出 
　　三十六億那由他　　普照俱胝千佛剎 
　　如是人天普照已　　即入如來頂髻中 
　　時會一切諸眾生　　敬嘆佛光未曾有 
　　各各俱發菩提心　　愿出塵勞登彼岸  
　　爾時世尊。說此偈已。會中有觀自在菩薩。即從座起合掌向佛。而作是言。世尊。以何因緣。無量壽佛于其面門。放無量光照諸佛剎。唯愿世尊方便解說。令諸眾生及他方菩薩。聞是語已生希有心。于佛菩提志樂趣求入不退位。  
　　爾時世尊告觀自在菩薩言。汝今諦聽吾為汝說。彼佛如來。于過去無量無邊阿僧祇劫前。為菩薩時發大誓言。我于未來成正覺時。若有十方世界無量眾生。聞我名號或頂禮憶念。或稱贊歸依。或香花供養等。如是眾生速生我剎。見此光明即得解脫。若諸菩薩見此光明即得受記證不退位。手持香花及諸供具。往十方界無邊凈剎。供養諸佛而作佛事增益功德。經須臾間復還本土受諸快樂。是故光明而入佛頂。  
　　復次阿難。無量壽佛應正等覺。所有菩提之樹。高一千六百由旬。四布枝葉八百由旬。根入土際五百由旬花果敷榮。作無量百千珍寶之色。于其樹上。復以月光摩尼寶。帝釋摩尼寶。如意摩尼寶。持海摩尼寶。大綠寶。莎悉帝迦寶。愛寶瓔珞。大綠寶瓔珞。紅真珠瓔珞。青真珠瓔珞。及金銀寶網等種種莊嚴。  
　　復次阿難。每于辰時香風自起吹此寶樹。樹相敦觸出微妙音。其聲普聞無量世界。眾生聞者無其耳病。乃至成就阿耨多羅三藐三菩提。若有眾生見此樹者。乃至成佛。于其中間不生眼病。若有眾生聞樹香者。乃至成佛。于其中間不生鼻病。若有眾生食樹果者。乃至成佛。于其中間舌亦無病。若有眾生樹光照者。乃至成佛。于其中間身亦無病。若有眾生觀想樹者。乃至成佛。于其中間心得清凈。遠離貪等煩惱之病。佛告阿難。如是佛剎花果樹木。與諸眾生而作佛事。皆是彼佛過去大愿之所攝受。  
　　復次阿難。彼佛剎中所有現在及未來生。一切菩薩摩訶薩。一生令得阿耨多羅三藐三菩提。若有菩薩。以宿愿故入生死界。作師子吼利益有情。我令隨意而作佛事。  
　　復次阿難。彼佛剎中。一切菩薩及諸聲聞。身相端嚴圓光熾盛。周回照耀百千由旬。有二菩薩。身光遠照三千大千世界。阿難白言。此二菩薩有大身光。其名云何。佛告阿難。二菩薩者。一名觀自在。二名大精進。現居此界作大利樂。命終之后當生彼國。  
　　復次阿難。彼佛剎中一切菩薩。容貌柔和相好具足。禪定智慧通達無礙。神通威德無不圓滿。深入法門得無生忍。諸佛秘藏究竟明了。調伏諸根身心柔軟。安住寂靜大乘涅盤。深入正慧無復余習。依佛所行七覺圣道。修行五眼照真達俗。辯才總持自在無礙。善解世間無邊方便。所言誠諦深入義味。度諸有情演說正法。三界平等離諸分別。無相無為無因無果。無取無舍無縛無脫。遠離顛倒堅固不動如須彌山。智慧明了如日月朗。廣大如海出功德寶。熾盛如火燒煩惱薪。忍辱如地一切平等。清凈如水洗諸塵垢。如虛空無邊。不障一切故。如蓮花出水。離一切染故。如雷震響。出法音故。如云叆叇。降法雨故。如風動樹。發菩提芽故。如牛王聲。異眾牛故。如龍象威。難可測故。如良馬行。乘無失故。如師子坐。離怖畏故。如尼拘樹。覆蔭大故。如須彌山。八風不動故。如金剛杵。破邪山故。如梵王身。生梵眾故。如金翅鳥。食毒龍故。如空中禽。無住處故。如慈氏觀。法界等故。如是菩薩遍滿佛剎。吹法螺。豎法幢。擊法鼓。然法燈。離過清凈無迷無失。手中出生花鬘瓔珞涂香粖香一切供具。持往百千俱胝那由他佛剎。供養諸佛。復于手中別出寶花。散虛空中化成寶蓋廣十由旬。或二十由旬。乃至百千由旬。遍諸佛剎。經須臾間還來本國。無愛無著。無取無舍。身心寂靜。  
　　佛告阿難。此諸菩薩。我土五濁之所無有。經百千俱胝劫說不能盡。  
　　佛告阿難。吾今此土。所有菩薩摩訶薩。已曾供養無量諸佛植眾德本。命終之后。皆得生于極樂世界。阿難。汝起合掌面西頂禮。爾時阿難。即從座起合掌面西。頂禮之間忽然得見極樂世界無量壽佛。容顏廣大色相端嚴如黃金山。又聞十方世界諸佛如來。稱揚贊嘆無量壽佛種種功德。阿難白言。彼佛凈剎得未曾有。我亦愿樂生于彼土。世尊告言。其中生者菩薩摩訶薩。已曾親近無量諸佛植眾德本。汝欲生彼。應當一心歸依瞻仰。作是語時。無量壽佛于手掌中。放無量光照于東方百千俱胝那由他佛剎。于此世界。所有黑山雪山。金山寶山。目真鄰陀山。摩訶目真鄰陀山。須彌山。鐵圍山。大鐵圍山。大海江河叢林樹木。及天人宮殿。一切境界無不照見。譬如日出明照世間。亦復如是。爾時會中。苾芻苾芻尼優婆塞優婆夷。天龍藥叉乾闥婆阿修羅迦樓羅緊那羅摩睺羅伽人非人等。皆見極樂世界種種莊嚴。及見無量壽如來。聲聞菩薩圍繞恭敬。譬如須彌山王出于大海。爾時極樂世界。過于西方百千俱胝那由他國。以佛威力如對目前。又見彼土清凈平正。譬如海面無有丘陵山崄草木雜穢。唯是眾寶莊嚴。圣賢共住。  
　　復次阿難。又彼無量壽佛。與諸菩薩聲聞之眾。亦皆得見我身及娑婆世界菩薩聲聞。人天之眾。  
　　爾時世尊。告慈氏菩薩言。汝見極樂世界功德莊嚴宮殿樓閣園林臺觀流泉浴池不。慈氏汝見欲界諸天。上至色究竟天。雨種種香花遍滿佛剎。作莊嚴不。汝見菩薩聲聞凈行之眾。而作佛聲演說妙法。一切佛剎皆得聞聲。獲利樂不。汝見百千俱胝眾生。游處虛空宮殿隨身不。慈氏菩薩白佛言。世尊。如佛所說一一皆見。慈氏白言。云何此界一類眾生。雖亦修善而不求生。佛告慈氏。此等眾生智慧微淺。分別西方不及天界。是以非樂不求生彼。慈氏白言。此等眾生虛妄分別。不求佛剎何免輪回。佛言慈氏。極樂國中有胎生不。慈氏白言。不也世尊。其中生者。譬如欲界諸天。居五百由旬宮殿。自在游戲。何有胎生。世尊。此界眾生。何因何緣而處胎生。佛言慈氏。此等眾生。所種善根不能離相。不求佛慧妄生分別。深著世樂人間福報是故胎生。若有眾生。以無相智慧植眾德本。身心清凈遠離分別。求生凈剎趣佛菩提。是人命終。剎那之間于佛凈土坐寶蓮花身相具足。何有胎生。慈氏汝見愚癡之人不種善根。但以世智聰辯。妄生分別增益邪心。云何出離生死大難。復有眾生。雖種善根供養三寶作大福田。取相分別情執深重。求出輪回終不能得。佛告慈氏。譬如受灌頂位剎帝利王。置一大獄。于其獄內。安置殿堂樓閣鉤欄窗牖床榻座具。皆以珍寶嚴飾所須衣服飲食無不豐足。爾時灌頂王。驅逐太子禁閉獄中。復與錢財珍寶羅紈匹帛。恣意受用。  
　　佛告慈氏。于意云何。彼太子得快樂不。慈氏白言。不也世尊。彼中雖有堂殿樓閣飲食衣服錢帛金寶隨意受用。身閉牢獄心不自在。唯求出離。佛告慈氏。若灌頂王不舍其過。彼諸大臣長者居士等。可令太子免禁獄不。慈氏白言。王既不舍云何得出。佛言。如是如是。彼諸眾生。雖復修福供養三寶。虛妄分別求人天果。得報之時。所居器界宮殿樓閣。衣服臥具飲食湯藥。一切所須悉皆豐足。而未能出三界獄中。常處輪回而不自在。假使父母妻子男女眷屬欲相救免。終不能出邪見業。王無能舍離。若諸眾生斷妄分別。植諸善本無相無著。當生佛剎永得解脫。慈氏菩薩白佛言。世尊。今此娑婆世界及諸佛剎。有幾多菩薩摩訶薩。得生極樂世界。見無量壽佛。成就阿耨多羅三藐三菩提。  
　　佛言慈氏。我此娑婆世界。有七十二俱胝那由他菩薩摩訶薩。已曾供養無量諸佛植眾德本。當生彼國親近供養無量壽佛。成就阿耨多羅三藐三菩提。  
　　復次阿難。難忍佛剎。有十八俱胝那由他菩薩摩訶薩。生彼國土。寶藏佛剎。有九十俱胝那由他菩薩摩訶薩。生彼國土。火光佛剎。有二十二俱胝那由他菩薩摩訶薩。生彼國土。無量光佛剎。有二十五俱胝那由他菩薩摩訶薩。生彼國土。世燈佛剎。有六十俱胝那由他菩薩摩訶薩。生彼國土。龍樹佛剎。有一千四百菩薩摩訶薩。生彼國土。無垢光佛剎。有二十五俱胝那由他菩薩摩訶薩。生彼國土。師子佛剎。有一千八百菩薩摩訶薩。生彼國土。吉祥峰佛剎。有二千一百俱胝那由他菩薩摩訶薩。生彼國土。仁王佛剎。有一千俱胝那由他菩薩摩訶薩。生彼國土。花幢佛剎。有一俱胝菩薩摩訶薩。生彼國土。光明王佛剎。有十二俱胝菩薩摩訶薩。生彼國土。得無畏佛剎。有六十九俱胝那由他菩薩摩訶薩。生彼國土。悉皆親近供養無量壽佛。不久當成阿耨多羅三藐三菩提。佛言慈氏。如是功德莊嚴極樂國土。滿彼算數無量之劫。說不能盡。若有善男子善女人。得聞無量壽佛名號。發一念信心。歸依瞻禮。當知此人非是小乘。于我法中得名第一弟子。  
　　佛告慈氏。若有苾芻苾芻尼優婆塞優婆夷天龍藥叉乾闥婆阿修羅迦樓羅緊那羅摩睺羅伽人非人等。于此經典書寫供養受持讀誦。為他演說。乃至于一晝夜。思惟彼剎及佛身功德。此人命終速得生彼。成就阿耨多羅三藐三菩提。  
　　復次慈氏。今此經典甚深微妙廣利眾生。若有眾生。于此正法受持讀誦書寫供養。彼人臨終。假使三千大千世界滿中大火。亦能超過生彼國土。是人已曾值過去佛受菩提記。一切如來同所稱贊。無上菩提隨意成就。佛言慈氏。佛世難值正法難聞。如來所行亦應隨行。于此經典作大守護。為諸有情長夜利益。莫令眾生墮在五趣莊嚴獄中。令諸有情種修福善求生凈剎。爾時世尊而說頌曰。  
　　若不往昔修福慧　　于此正法不能聞 
　　已曾供養諸如來　　是故汝等聞斯義 
　　聞已受持及書寫　　讀誦贊演并供養 
　　如是一心求凈方　　決定往生極樂國 
　　假使大火滿三千　　及彼莊嚴諸牢獄 
　　如是諸難悉能超　　皆是如來威德力 
　　彼佛利樂諸功德　　唯佛與佛乃能知 
　　聲聞緣覺滿世間　　盡其神力莫能測 
　　假使長壽諸有情　　命住無數俱胝劫 
　　稱贊如來功德身　　盡其形壽贊無盡 
　　大圣法王所說法　　利益一切諸群生 
　　若有受持恭敬者　　佛說此人真善友  
　　爾時世尊。說此法時。有十二俱胝那由他人。遠塵離垢得法眼凈。八百苾芻。漏盡意解心得解脫。天人眾中。有二十二俱胝那由他人。證阿那含果。復有二十五俱胝人。得法忍不退。復有四十俱胝百千那由他人。發阿耨多羅三藐三菩提心。種諸善根皆愿往生極樂世界見無量壽佛。復有十方佛剎。若現在生及未來生。見無量壽佛者。各有八萬俱胝那由他人。得燃燈佛記。名妙音如來。當得阿耨多羅三藐三菩提。彼諸有情。皆是無量壽佛宿愿因緣。俱得往生極樂世界。佛說是語時。三千大千世界六種震動。雨諸香花積至于膝。復有諸天于虛空中。作妙音樂出隨喜聲。乃至色界諸天。悉皆得聞嘆未曾有。爾時尊者阿難及慈氏菩薩等。并天龍八部一切大眾。聞佛所說皆大歡喜信受奉行。  

 上一部：乾隆大藏經·宋元入藏諸大小乘經·佛說遍照般若波羅蜜經一卷  下一部：乾隆大藏經·宋元入藏諸大小乘經·佛母寶德藏般若波羅蜜經三卷 



  
乾隆大藏經·宋元入藏諸大小乘經·佛說大乘無量壽莊嚴經 
  