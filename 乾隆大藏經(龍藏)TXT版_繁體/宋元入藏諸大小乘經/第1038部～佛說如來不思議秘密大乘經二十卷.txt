  第1038部～佛說如來不思議秘密大乘經二十卷         
   
  
   宋元入藏諸大小乘經·第1038部   
佛說如來不思議秘密大乘經二十卷   
宋西天三藏朝散大夫傳梵大師法護等奉詔譯      
 
 
　　 
 
佛說如來不思議秘密大乘經卷第一 
菩薩身密品第一之一  
　　如是我聞。一時世尊。在王舍城鷲峰山中。與大苾芻眾四萬二千人俱。菩薩八萬四千。皆是已得神通妙智。諸大菩薩摩訶薩眾悉從他方諸佛剎中來此集會。已得忍不退轉一生補處。獲諸總持及三摩地。具無礙辯。能善超度無邊佛剎。善于十方無邊一切諸佛剎中。建立示現以神通智游戲自在。降伏眾魔制諸異論。了知一切眾生心意所行。復以勝智善別他根。解入一切波羅蜜多理教法門。具善巧方便。到于究竟最上彼岸。為一切佛共所稱贊。于無量無邊百千俱胝那庾多劫中。積集畢竟菩提道行。其心平等如地水火風緣虛空無邊。善修慈觀如理相應。所起一切住著障礙悉能超越。獲那羅延妙好身相。具金剛堅固不壞之身。能師子吼宣演法音。善于一切大眾會中。得勝無畏。有大光明映蔽日月。已得諸法如其所說三世平等。以決定智善說最上甚深法要。深入一切緣生法門。遠離斷常二種邊見。于禪定解脫三摩地三摩缽底。若入若起而悉能知。功德智慧。名聞十方。任持最上正法寶王。能使不斷三寶圣種。如是等積集無量福智勝行。其名曰寶上菩薩。月幢菩薩。清涼幢菩薩。光幢菩薩。吉祥光菩薩。吉祥峰菩薩。吉祥密菩薩。那羅延天菩薩。龍喜菩薩。龍上菩薩。龍樹菩薩。持妙色菩薩。高天菩薩。德光王菩薩。光明手菩薩。常舉手菩薩。常下手菩薩。寶印手菩薩。寶手菩薩。普光菩薩。星王菩薩。金剛手菩薩。金剛慧菩薩。金剛大慧菩薩。金剛步菩薩。不動跡步菩薩。三界跡步菩薩。無邊步菩薩。無邊慧菩薩。精妙慧菩薩。堅固慧菩薩。天慧菩薩。炎熾慧菩薩。最勝慧菩薩。增長慧菩薩。常慘菩薩。常喜菩薩。喜根菩薩。滅惡趣菩薩。除蓋障菩薩。自相持無垢光菩薩。勇猛精進菩薩。慧積菩薩。常觀察菩薩。觀自在菩薩。得大勢菩薩。高峰菩薩。虛空藏菩薩。不瞬菩薩。無悕望菩薩。寶上菩薩。寶思惟菩薩。善思惟菩薩。善思義菩薩。決定義菩薩。總持自在王菩薩。持地菩薩。莊嚴王菩薩。剎土莊嚴菩薩。寶積菩薩。秘密巖菩薩。帝釋天菩薩。水天菩薩。梵網菩薩。明網菩薩。天冠菩薩。妙臂菩薩。妙眼菩薩。香象菩薩。象中香象菩薩。師子幢菩薩。成義慧菩薩。海慧菩薩。善調御菩薩。寂慧菩薩。慈氏菩薩。妙吉祥童真菩薩。如是等八萬四千諸大菩薩摩訶薩眾。及此三千大千世界。梵王帝釋護世天等。并余大威德諸天王眾。或龍王眾。夜叉王眾。阿修羅王眾。迦樓羅王眾。緊那羅王眾。摩睺羅伽王眾。乾闥婆王眾。如是等眾悉來集會。所謂阿那婆達多龍王。娑伽羅龍王。嚩嚕拏龍王。摩那斯龍王。得叉迦龍王。金色龍王。無邊色龍王。蘇尸摩龍王。是等龍王。與多百千諸龍眷屬。來此集會。親近世尊瞻禮聽法。  
　　復次阿修羅王眾。所謂羅睺阿修羅王。毗摩質多羅阿修羅王。妙臂阿修羅王。娑羅阿修羅王。多羅阿修羅王。凈戒阿修羅王。大笑阿修羅王。廣腹阿修羅王。盡邊阿修羅王。是等阿修羅王。與多百千諸阿修羅眷屬。來此集會。親近世尊瞻禮聽法。  
　　爾時摩伽陀國主阿阇世王。與宮嬪眷屬來此會中。親近世尊瞻禮聽法。并余四眾。苾芻苾芻尼。優婆塞優婆夷等。皆來集會。  
　　復有地居諸天。欲色界天。凈居天等。諸天子眾亦悉來會。親近世尊瞻禮聽法。  
　　爾時世尊處大會中。有無數百千天人大眾。恭敬圍繞聽受說法。佛告大眾。我有正法。名普攝諸菩薩摩訶薩最上勝行清凈妙門。此能圓滿一切行故。謂若菩薩修布施行。即能成熟一切有情。若諸菩薩修持戒行。即得一切勝愿圓滿。若諸菩薩修忍辱行。即得一切相好具足。若諸菩薩修精進行。即能圓滿一切佛法。若諸菩薩修禪定行。能令一切調伏其心。若諸菩薩修智慧行。即能斷除一切煩惱。若諸菩薩修說法行。即能成就無礙辯才。若諸菩薩修勝福行。即能長養一切有情。若諸菩薩修妙智行。即能成就無礙之智。若諸菩薩修奢摩他行。即能令彼心業調暢。若諸菩薩修妙觀行。即能遠離一切分別。若諸菩薩修于慈行。即得一切心無障礙。若諸菩薩修于悲行。即得身心俱無懈倦。若諸菩薩修于喜行。即能游戲法喜園苑。若諸菩薩修于舍行。即能斷除違順二法。若諸菩薩修聽法行。即能斷除一切障累。若諸菩薩修出離行。即能捐棄一切取著。若諸菩薩修住阿蘭若行。即得所作善法皆無壞失。若諸菩薩修于念行。即能獲得諸總持門。若諸菩薩修于慧行。即獲勝慧善別諸法。若諸菩薩修于住行。即得一切無能勝心。若諸菩薩修趣向行。即能隨知一切義趣。若諸菩薩修四念處行。即能伺察身受心法。若諸菩薩修四正斷行。即能斷除諸不善法。圓滿一切善法。若諸菩薩修四神足行。即得身心清凈輕安。若諸菩薩修五根行。即能善知自他根性。若諸菩薩修五力行。即得不為一切煩惱之所屈伏。若諸菩薩修七覺支行。即于諸法如實覺了。若諸菩薩修八正道行。即能超越一切邪道。若諸菩薩修四諦行。即能成就無動轉法。若諸菩薩修四無礙解行。即能斷除一切有情疑惑之心。若諸菩薩修歸趣行。即得自在之智。若諸菩薩修善知識行。即能積集一切功德。若諸菩薩修意樂行。即與一切世間不相違背。若諸菩薩修深心行。即得一切所向最勝。若諸菩薩修相應行。即能勤勇救拔出離。若諸菩薩修住僧坊行。即得隨所聞法而無壞失。若諸菩薩修四攝法行。即能攝受一切有情。若諸菩薩修攝受正法之行。即能不斷三寶圣種。若諸菩薩善修回向之行。即能嚴凈佛土。若諸菩薩修善巧方便之行。即能圓滿一切智智。  
　　世尊如是宣說。普攝諸菩薩摩訶薩最上勝行清凈妙門廣大正法。當佛世尊說是法時。金剛手大秘密主菩薩摩訶薩。現威神力侍佛之右。是時金剛手菩薩摩訶薩。前白佛言。希有世尊。如來善說普攝諸菩薩摩訶薩最上勝行清凈妙門廣大正法。世尊。如我解佛所說義趣。如我所得諸菩薩摩訶薩一切勝行。皆從福智二行中出。當知隨入福智二行。何以故。諸菩薩修福行故。能令一切有情離諸障礙。若修智行。能為一切有情善說法要令生喜悅。世尊。是故諸菩薩摩訶薩。福行智行二應和合。何以故。菩薩修福行故。即能圓滿善巧方便波羅蜜多。修智行故。即能圓滿般若波羅蜜多。故此二行即是菩薩二種圣道。普攝一切道行。菩薩住是道者。即能降伏難降伏者諸業魔眾。菩薩已能超出諸惡魔道。不退轉于阿耨多羅三藐三菩提。即此不退轉菩薩。能善開明諸佛如來甚深秘密使不隱覆。  
　　爾時會中寂慧菩薩摩訶薩。前白金剛手大秘密主菩薩摩訶薩言。大秘密主。汝常近侍諸佛如來。汝能樂說如來所有秘密之法。愿為發起此。非聲聞緣覺所入境界。況余凡夫。如是言已。時金剛手大秘密主菩薩摩訶薩默然而住。  
　　爾時寂慧菩薩。知是事已。前白佛言。惟愿世尊。敕金剛手大秘密主菩薩摩訶薩。為此眾會發明如來秘密之法。令諸菩薩摩訶薩眾。聞已歡喜。廣大積集菩提分法。成就如來秘密之法。如理而行。  
　　爾時世尊告金剛手大秘密主菩薩摩訶薩言。我今勸請于汝。汝應善為此會大眾。宣說菩薩秘密。如來秘密真實之法。此會大眾而悉樂聞。  
　　時金剛手大秘密主菩薩。承佛圣旨。前白佛言。世尊。如佛教敕。我今宣說菩薩秘密如來秘密真實之法。然此會中若有少能悟入之者。皆是世尊威神建立譬如夜中冥暗所覆。燈光發明普能照現一切色像。今此眾會亦復如是。于菩薩秘密如來秘密真實法中。若有聞已少悟入者。當知皆是如來威神之所建立。  
　　爾時金剛手大秘密主菩薩摩訶薩告寂慧菩薩摩訶薩言。善男子。今此眾會于菩薩秘密如來秘密真實法中。若能聞已不驚怖者。斯為甚善。  
　　時寂慧菩薩摩訶薩。普告在會諸大眾言。諸仁者。如佛所說。有其四種不可思議。何等為四。一者業不可思議。二者龍不可思議。三者定不可思議。四者佛不可思議。仁者當知。于此四中唯佛如來不可思議最上第一。所有諸佛阿耨多羅三藐三菩提法。由此四種不可思議共所成立。是故汝諸仁者。于諸菩薩不思議法。如來不思議法。聞已不驚不怖不生畏怯。應生最上廣大清凈喜悅之心。是時寂慧菩薩以佛威神加持力故。能知此會一切大眾。悉于諸佛菩薩秘密法中信樂聽受。即時廣大散布天花。雨集于膝普伸供養。  
　　爾時金剛手大秘密主菩薩摩訶薩告寂慧菩薩摩訶薩言。汝應諦聽。我今且說菩薩秘密真實之法。寂慧當知。今我世尊。昔于然燈如來法中居菩薩位。從彼佛所得授阿耨多羅三藐三菩提記。從是以來我常隨逐釋迦菩薩。而是菩薩所有身業曾無異作。亦不見有邪曲之相。語無異作。亦不曾聞虛妄之言。心無異作。亦不曾知愛著之失。隨其身業現威儀相。但為成熟一切有情不自稱譽。由彼菩薩身威儀相無其邊際。乃至一切有情諸威儀事。悉入菩薩威儀相中。而菩薩不假勤力。亦無發悟安然而住。所謂應以禪定可度者諸有情類。即現禪定而為化度。應以鼓樂弦歌可度者。即現鼓樂弦歌而為化度。應以童男身可度者。即現其身而為化度。應以童女身可度者。即現其身而為化度。應以男子身可度者。即現其身而為化度。應以女人身可度者。即現其身而為化度。應以少年身可度者。即現其身而為化度。應以中年身可度者。即現其身而為化度。應以老年身可度者。即現其身而為化度。應以卑劣身可度者。即現其身而為化度。應以屠膾身可度者。即現其身而為化度。應以喑啞身可度者。即現其身而為化度。應以盲聾身可度者。即現其身而為化度。應以三惡趣相及人。趣身可度者。即皆現之而為化度。應以天身可度者。即現其身而為化度。應以龍及夜叉乾闥婆阿修羅迦樓羅緊那羅摩睺羅伽等身可度者。即皆現之而為化度。應以帝釋身可度者。即現其身而為化度。應以梵王身可度者。即現其身而為化度。應以護世身可度者。即現其身而為化度。應以轉輪王身可度者。即現其身而為化度。應以苾芻苾芻尼優婆塞優婆夷身可度者。即皆現之而為化度。應以聲聞身可度者。即現其身而為化度。應以緣覺身可度者。即現其身而為化度。應以菩薩身可度者。即現其身而為化度。應以如來身可度者。即現其身而為化度。非可現者謂除無色。  
佛說如來不思議秘密大乘經卷第二 
菩薩身密品第一之二  
　　復次寂慧。所有一切有情色相威儀。即于菩薩色相威儀中住。而菩薩曾無發悟亦無分別。以彼菩薩無所分別平等舍心。即隨其身現身威儀。然菩薩身法爾不動。以不動故現起身業。雖身離相。而亦不壞菩薩身清凈。已發現光明普照地獄。一切有情令得安樂。又復菩薩。普為一切有情不惜身命。若諸有情各各來求菩薩身肉而啖食者。菩薩悉現其前。斷肉授之。乃至骨血精髓而悉隨與。寂慧當知。菩薩隨諸有情須身肉等而悉與者。由彼菩薩知身無量。即能隨知法界無量。無量即無盡身無盡門。即是緣生無盡法門。菩薩隨所現身。但為成熟一切有情。若或有人貪染心者。愛著殊妙端嚴色相。菩薩即于其前。為現端嚴女人之相。隨彼男子染愛之心。悉如其意。時彼女人以染著故。形容枯悴即趣命終。根門敗壞臭穢不凈。時彼男子。以無智故厭惡而去。即其女人死滅之身。自然出聲為說法要。令彼男子心生開悟。不退轉于阿耨多羅三藐三菩提心。  
　　復次寂慧菩薩。于此三千大千世界現廣大身。或寶蓋中或現指端。乃至劫火洞然炎熾能以手指而悉覆之。而菩薩身都無所壞。又復能現身相。普為諸佛世尊作供養事。積妙華蓋如須彌量。復聚寶花高若山峰。悉以供養諸佛如來。又復以此三千大千世界為一大器。滿貯香油等須彌山。布其燈炷然以燈明廣大熾盛。為諸如來作供養事。又復積以殑伽沙等數量廣大燈明。普遍熾盛供養如來。又復菩薩以所著衣覆自肢體。灌注酥油用然燈明。普為如來作供養事。其燈熾盛有大光明。廣大照耀殑伽沙等諸佛剎土。彼彼有情互得觀見。菩薩所現神通化事。如是見已。無量無數有情悉發阿耨多羅三藐三菩提心。其中所有憍慢貢高諸有情類。菩薩即現大力那羅延身。或金剛手菩薩可畏之相。彼等有情見已驚怖。即向菩薩折伏其心。歸命頂禮求哀聽法。又復菩薩于大國城及諸棄尸林中。見彼無數百千有情普遍充滿。而是菩薩以廣大身現死滅相。令彼先墮畜生趣中諸有情類畜報盡者。取其菩薩所滅身肉而啖食之。食已命終皆得生天。由是因故乃至最后入于涅槃。是故當知。菩薩摩訶薩宿昔愿力得清凈已。能于長夜酬其宿愿作利益事。愿令有情臨命終時。食我身肉得生天界。由此因緣乃至最后入于涅槃。令諸有情成就所思成就所求成就愿力。  
　　寂慧當知。菩薩摩訶薩。有如是等殊勝行愿。我念往昔過去世中。此閻浮提周匝四方。有八萬四千廣大國城。復多百千聚落縣邑。百千俱胝那庾多人民居止。彼時國城有大災難疾疫劫起。其中人民生種種病。謂于身分若生若熟疾狀各異。或瘡癤癬癩。或風癀痰等。大小病者散遍充滿。求多千種精妙醫師。用以妙藥。而悉不能治療彼等一切病苦。彼諸人民病無療故。無所救護無所歸向。震發大聲哀泣而言。誰能為我息除病苦。或天龍夜叉乾闥婆等。或人非人。有能為我息除病者。我當罄舍一切財寶悉以奉之。我即如其教令荷彼深恩。寂慧當知。世尊釋迦如來。當彼時中為帝釋天主其名妙眼。于其天中以凈天眼過于人眼。悉能觀見彼諸人眾受多病苦。復以清凈天耳。遍聞一切。人眾哀泣之聲。其見聞已起悲愍心。即自思惟。我今應為此諸人民無依止無救護無歸向者。作其依止救護歸向。作是念已。即時帝釋天主。于此閻浮提中有一大城名曰善作。其去不遠即自變身為男子相。名曰善寂。處虛空中。普為開發閻浮提中一切人民。說伽陀曰。  
　　善作大城此不遠　　中有男子名善寂 
　　取彼身肉啖食之　　悉能息除一切病 
　　勿應驚怖懷怯懼　　隨意歡喜取身肉 
　　此為妙藥救人民　　是中無害無嗔恚  
　　時彼國城聚落縣邑。染疾苦者一切人眾。聞彼空中伽陀聲已。即時俱詣善作大城善寂人所。到已各各斷取其肉食之治病。雖彼彼取之而身肉無盡。  
　　是時善寂。復為人眾說伽陀曰。  
　　我若當得佛菩提　　此真實法我無盡 
　　由真實故我此身　　愿取其肉亦無盡  
　　是時普遍四方染疾苦者。一切人眾于彼善寂人所。各各隨意斷取身肉。而善寂身安然如故。亦無增減續續斷已旋旋復生。時彼國城一切人眾食是肉者。彼彼所有一切病苦皆得除解。無病快樂悉無憂惱。如是次第閻浮提中一切人眾。咸息諸病悉獲輕安。是時一切人民男子女人童男童女皆自惟忖。彼善寂男子。能為我等息除諸病。令我無病身得輕安。我等今時持以何物用為供養。由是多人共集一處。同詣善寂人所。到已各各合掌恭信。異口同音說伽陀曰。  
　　汝善依止善救護　　汝為醫王復妙藥 
　　隨汝教令我病除　　我何所作伸供養  
　　是時善寂男子。隱所變相還復帝釋之身。普為一切人眾說伽陀曰。  
　　金銀財寶及飲食　　我悉不為此等事 
　　但為救護諸有情　　十善業道令圓滿 
　　菩提愿行堅固修　　為諸有情利樂因 
　　互相起發慈愛心　　生長一切利益事 
　　聞已應發菩提心　　復起最上大慈意 
　　普令積集勝妙因　　十善業道皆清凈  
　　復次寂慧。爾時帝釋天主。說伽陀已復彼天宮。時閻浮提男子女人童男童女一切人眾。莫知其數中無一人墮惡趣者。彼彼命終皆于善趣三十三天眾同分生。生彼天已。帝釋天主即為說法示教利喜。悉令不退轉于阿耨多羅三藐三菩提心。其中有情或復遠塵離垢得法眼凈。  
　　復次寂慧。是故當知菩薩身密所作身業。得清凈已棄一身命。能為成熟無量無數一切有情。畢竟令得阿耨多羅三藐三菩提果。  
　　復次金剛手大秘密主菩薩摩訶薩告寂慧菩薩摩訶薩言。寂慧當知。菩薩身者是不破壞。堅固真實不生滅身。若諸有情應以有壞之身可化度者。即現其身而為化度。若諸有情應以無壞之身可化度者。即現其身而為化度。于一切種類悉不破壞。火不能燒刀不能斷。是身堅固真實不壞金剛所成。是故寂慧。菩薩所現身相。但為成熟一切有情作利樂事。而是菩薩無所思惟。亦無分別是身是相。知身離相故即得法離相。亦非身離相與一切法離相有二差別。若相即身離相。彼相即法離相。如是離相能隨入故。即自身離相與一切有情身離相二俱平等。何以故。由自身離相。一切有情身離相故。即入一切法界離相。以法界離相故。即入法離相。然于是中而實無有少法可得。謂以自身真如。即入一切有情身真如。一切有情身真如。即入自身真如。又復自身真如。即入一切法真如。以入一切法真如故。即入一切佛真如。又以自身真如故。即入過去未來現在真如。亦非過去真如與彼未來現在真如有所違背。所有過去未來現在真如。即是蘊處界真如。蘊處界真如即是清凈真如。染凈真如。即是生死涅槃真如。生死涅槃真如。即是無造作真如。無造作真如。即是一切造作真如。善男子。所說真如即是實性。實性即是如性。是無異性。無種類性。無生性。無諍論性。無執取性。謂以真如無法可取故。說真如是無取法。由彼真如無所取故。即如是取。于諸取中菩薩示現有所取法。亦非真如有取有作。以無取故即無諍論。無諍論故。于諸色中現有所取。然彼真如亦無所動。是故以其如實之智。伺察如來真實之身。以觀如來身平等故。即當伺察自身真如。取要言之審觀一切身非身性。畢竟不生。知一切身皆是緣生法所成故。如是知已乃能悟入彼法身門。入是法身門故。即成法身。非蘊處界身。即彼法身廣大增勝。如實觀想從是現身。為諸有情作利樂事。乃至一切見聞覺知。悉為有情成利樂故。寂慧當知。譬如世間耆婆醫王。積集一切勝上之藥。精妙和合成女人相。妙色端嚴而可樂見。如其所應安立施作。若來若去行住坐臥。分別事相。亦非分別非離分別。諸有病者。若國王大臣若長者居士。來詣耆婆醫王妙藥所成女人之所。相與和合。其和合已。一切病苦皆得息除。無病輕安而獲快樂。寂慧。汝且觀是耆婆醫王。以善巧智。能為世間息除諸病。余諸醫師無是智力。菩薩所有法身增勝。亦復如是。若能如理真實觀者。而彼一切男子女人童男童女。為貪嗔癡燒然其身。若能如實觀法身者。即能息除一切煩惱。心得輕安身離燒然。是故當知。菩薩宿昔愿力清凈。菩薩法身廣大增勝。如實而觀即是菩薩身密清凈。寂慧當知。菩薩法身非飲食力而能成故。亦非段食可能資養。菩薩了知如是相已。即為悲愍一切有情現受飲食。雖有所取而無著相。亦非護惜其身故有所取于所取中。而彼法身無增無減。是故當知。菩薩法身不生不滅亦無所起。于中示現生滅起作。但為成熟諸有情故。滅即無滅亦無造作。于一切法應如是知。諸有生者即和合義。于一切法應如是知。又復應知彼一切法生即無生。如來身者即是法身。即是法食即是法力。是法歸趣。如來身者即虛空身。無等等身。三界一切最勝上身。一切如來通達身。無喻無比清凈無垢無染污身。自性明亮身。自性不生身。自性無起身。離心意識身。幻焰水月自性身。空無相無愿所成身。十方最勝如虛空廣大身。一切有情平等身。無邊無際身。無種類無分別身。無毀無異身。于住無住得不動身。無色自性身。無受想行識自性身。非地界所成身。非水火風界所成身。非種非和合種非大種所成身。非種類法一切世間無比身。非眼所生非耳依止非鼻所知非舌了別非身和合非意所成等身。非心所轉。非意識所轉。亦非無轉亦非隨轉。善男子由如是故。應當如實觀如來身。而是菩薩于如來身住平等性。得清凈已行菩薩行。乃至三千大千世界。或四大洲或閻浮提。一切王城聚落郡邑。菩薩于一切處普為現身。然于是中亦無所現亦無對礙。又復菩薩能于十方現諸魔身。于有現中現無對礙。于無現中現無對礙。由如是故。無見無聞無覺無知。諸有所現但為成熟一切有情。菩薩于其身念處中亦無增減。菩薩雖復知身無常知身是苦知身無我。然為有情示現其身作利樂事。菩薩知身法爾寂靜。為有情故起分別身作諸利樂。菩薩又復了知因緣能成其身。然于彼彼因緣法中如實而觀。亦無作者亦無受者。又復能觀是身無知如草木瓦礫。菩薩身業雖已清凈。然為有情示現其身。寂慧當知。釋迦菩薩始從燃燈佛所發菩提心。身語心業皆悉清凈。且身業者具有無量無邊功德。假使過于殑伽沙數等劫。或如來說或我所說。菩薩所有身密身業。廣大清凈不可窮盡。  
佛說如來不思議秘密大乘經卷第三 
菩薩語密品第二  
　　復次金剛手大秘密主菩薩摩訶薩告寂慧菩薩摩訶薩言。善男子。云何名為菩薩語密語業清凈。寂慧當知。隨諸菩薩所起之處。即彼菩薩本生。隨其菩薩本生。即入菩薩音聲。所有一切有情音聲語言。諸語言道言詞詮曉。總集一切往返事相。微細伺察苦樂等言。悉入菩薩音聲中住。都無障礙無著智見一切隨轉。乃至蚊蟲蠅蝶微細音聲。菩薩悉能詮表。令諸有情得聞菩薩音聲之者身心輕安。隨彼所聞如其詮表。悉從菩薩口門而出。此中如是說伽陀曰。  
　　隨諸有情無邊際　　即彼種類亦無量 
　　于百劫中說無邊　　此不思議何能說 
　　我以譬喻如義言　　說大士法亦無失 
　　無增無減若虛空　　起廣大心而開演  
　　復次寂慧菩薩。于其梵王所有一切種類音聲。帝釋所有種類音聲。護世天王種類音聲。天龍夜叉乾闥婆阿修羅迦樓羅緊那羅摩睺羅伽等種類音聲。乃至一切有情種類音聲。菩薩悉以音聲隨入。復次伽陀曰。  
　　菩薩梵音歡喜說　　超勝梵王彼音聲 
　　所說相應行慈悲　　喜舍四法皆和合 
　　帝釋歌詠悅意聲　　菩薩音聲能隱覆 
　　隨彼所出妙歌音　　如應分別諸法義 
　　緊那羅眾妙音聲　　菩薩音聲悉超勝 
　　貪火熾然令息除　　如彼所言生愛樂 
　　欲界諸天悅意聲　　諸天歌詠聲各異 
　　法義隨順如理宣　　令彼一切生歡喜 
　　貧嗔癡慢及憍諂　　疑惑等類諸有情 
　　聞其菩薩如義聲　　悉能止息貪嗔等 
　　所有色界諸天眾　　聞最上人音聲已 
　　一切咸生歡喜心　　愿求菩提生善趣 
　　摩睺羅伽乾闥婆　　龍等諸妙音樂聲 
　　聞功德海所宣言　　一切廣大生歡喜 
　　種種方處無邊聲　　人中此閻浮提等 
　　隨聞菩薩妙音聲　　聞已一切得解脫 
　　地居空居諸天界　　菩薩音聲悉隨入 
　　如其種類所入聲　　宣說決定真實法 
　　迦陵頻伽拘枳羅　　鵝雁鸚鵡并鹙鷺 
　　孔雀共命拘那羅　　吉祥鳥及鴛鴦等 
　　師子虎豹熊獐鹿　　象馬犀牛貓犬豬 
　　此等走獸及飛禽　　音聲隨入皆歡喜 
　　一切四足及二足　　多足無足等有情 
　　菩薩隨入眾音聲　　警悟如應生愛畏 
　　三千世界諸有情　　上中下品眾差別 
　　三涂及彼人天中　　菩薩言音普隨入 
　　是中菩薩無分別　　無執無縛無思想 
　　住無散亂等引心　　所作隨應現諸相 
　　清凈有情所求愿　　音聲詮表俱胝剎 
　　過殑伽沙數亦然　　是心無持無發悟 
　　三千界中諸魔眾　　咸聞菩薩廣大聲 
　　聞已驚怖速歸心　　合掌恭信而頂禮 
　　常好諍論諸有情　　增上慢心不歸信 
　　由聞大士清凈言　　合掌恭信而頂禮 
　　聾啞及彼無舌者　　謇吃破壞諸有情 
　　由其菩薩美妙言　　即時能聞能言說 
　　煩惱燒然復逼迫　　造罪惡作百種具 
　　由聞菩薩善凈言　　心得清涼息諸惡 
　　有情若聞無常聲　　佛法僧聲即得聞 
　　施戒忍法亦復然　　精進定慧悉聞聽 
　　所有一切功德海　　多俱胝劫說不盡 
　　音聲無邊智無邊　　悉住佛聲而無斷  
　　復次寂慧。當知菩薩摩訶薩。語言音聲之中。無愛著語。無猛惡語。無癡亂語。無染污語。無縛解語。無高下語。無粗澀語。無惡戾語。無缺漏語。無堅硬語。無違順語。無退失語。無隨惡語。無相違語。無隨染語。無不定語。無躁動語。無貢高語。無忿恚語。無非時語。無雜欲語。無隨方喜愛語。無思慕語。無極緩語。無極速語。無壞諸根語。無壞音聲語。無破壞心語。無邪曲語。無劣弱語。無隱覆語。無衰朽語。無向背語。無深險語。無不出離語。無不愍念語。無害他語。無自他離間語。無出入語。無執取語。無不清凈語。無不如理語。無不忍語。無雜亂語。無誣謗語。無非法語。無高勝語。無卑下語。無過時語。無時分差失語。無虛說語。無邪說語。無希求利養語。無不歸攝語。無癡瞢語。無癡疑語。無不可愛語。無訐露語。無輕慢語。無自分高強語。無他分離散語。無自贊功能語。無破他功能語。無譏誚語。無折伏他語。無非所作語。無所作相違語。無破壞秘密語。無不防護語。無輕慢智者語。無毀謗賢圣語。無稱美語。無贊譽語。無顯發他人過失語。無如箭射激語。無說他非語。無不救拔語。無增上慢所說語。無罪業語。無不饒益語。寂慧當知。菩薩所出語言音聲。皆是神通智力。福行果報之所成立。善種隨轉相續不斷。凡所言說皆悉成就。菩薩一時或于樹下行住坐臥。若有人來詣菩薩所。作是問言。汝知此樹有幾多葉。是時菩薩不觀其樹不數其葉應聲答言。此樹具有若干數葉。如其菩薩所出之言。即彼樹葉更無增減。又復有人問殑伽河有幾許沙。為幾百邪。幾千幾百千。幾俱胝幾阿庾多。幾儞庾多。幾兢羯羅。幾頻婆羅。幾尾播舍。幾阿閦婆。幾無量。幾阿僧祇。幾阿哩誐拏。幾嚩訶。幾龍力。幾不可數。是時菩薩不觀其河不數其沙應聲答言。此河具有若干數沙。如其菩薩所出之言。即彼河沙更無增減。亦同如來智所知數。菩薩所言如實無妄。不假天龍夜叉乾闥婆阿修羅迦樓羅緊那羅摩睺羅伽等。并聲聞緣覺眾共作證。唯佛如來所可證知。寂慧。如是等緣而悉應知。  
　　復次寂慧。我念過去久遠世中。有一仙人其名妙愛。有婆羅門名曰黑相。彼時有一尼拘陀大樹其名賢善。有多枝葉周匝垂蔭。縱廣可及一俱盧舍。時妙愛仙人居其樹側。以神通力經七日中。審細觀矚數其樹葉。于后一時。彼黑相婆羅門。入城乞食。經游至彼樹下飯食已訖。即詣妙愛仙人居所。到已歡喜。互以美言而相慰問。多種談論咸生適悅。時仙人言。大婆羅門。汝必應知于人世中。可能有人于此尼拘陀大樹審細觀知枝葉數不。婆羅門言。尊者。世亦有人。仙人復言為何人邪。婆羅門言。即汝尊者應為我說。仙人答言。大婆羅門汝為我說。時婆羅門。不觀其樹不數其葉。應聲即為說伽陀曰。  
　　八千那庾多數量　　俱胝復有九十二 
　　六十阿閦婆應知　　十六齊等其枝數 
　　又復三十那庾多　　九十六數殑羯羅 
　　尾播舍量有十三　　此等皆為彼葉數 
　　其樹所有枝及葉　　如前數量無增減 
　　我隨智力如實言　　疑者自數應無失  
　　是時妙愛仙人。聞是說已深生驚異。說伽陀曰。  
　　汝婆羅門神通智　　以真實語而善說 
　　賢善尼拘陀樹王　　所有枝葉如實知 
　　汝亦不曾觀其樹　　而復不曾算其數 
　　即彼枝葉數難量　　能以智心而解入  
　　仙人說伽陀已。又復問言。大婆羅門。如汝所說。為自智力而能知邪。為諸賢圣助汝說邪。婆羅門答言。尊者。汝今善聽。我以人中之智如實而說。虛空可破斯言無妄。  
　　復次。金剛手大秘密主菩薩摩訶薩告寂慧菩薩摩訶薩言。汝今當知彼時妙愛仙人者。即今大智舍利子是。黑相婆羅門者。即今世尊釋迦師子是。由如是故菩薩所有語功德海。即能安住真實功德如理法義。寂慧。此等是名菩薩語密語業清凈。其中若有少解入者。我說彼為最上慧人。  
菩薩心密品第三之一  
　　復次金剛手大秘密主菩薩摩訶薩告寂慧菩薩摩訶薩言。云何名為菩薩心密心業清凈。寂慧當知。菩薩諸所作業。皆智所作非慢所作。悉是不滅神通妙智。以神通智游戲示現。一切事業神通建立。廣大勢力之所成辦。而彼神通智相。即能成立一切行相。又彼神通妙慧。即能觀見一切諸法。又神通智即無盡相。于一切處悉能隨順。又神通智即能隨現一切色相。于彼彼色而悉遍故。又神通智即能隨入彼一切聲。于前后際音聲平等故。又神通智普能觀察諸有情心。以心自性伺察可見故。又神通智善能思念無邊劫事。以前后際無所斷故。又神通智能知一切種類之法。悉是解脫智行相故。又神通智于漏盡法順時所求。于彼時分不過越故。又神通智即是出世間。圣決擇分故。又神通智聲聞緣覺。而悉不能徹其源底。又神通智即甚深義。悉能降伏諸魔外道。又神通智能至菩提道場。現證一切最上佛法。又神通智悉能隨順轉妙法輪。又神通智善作調伏諸有情事。又神通智得大灌頂。于一切法而能自在。寂慧。此即是為菩薩心密心業清凈。心清凈故彼即無染。潔白明亮離諸煩惱。能善調伏善作諸業。善入禪定解脫三摩地三摩缽底。亦不畢竟墮于一切。盡無生法隨念即生。亦復不為欲界所動。不由縛生不由縛滅不由縛起。所以者何。謂能解脫一切分別。解脫一切雜染系縛。解脫顛倒執取依止。即彼解脫生。即彼解脫滅。即彼解脫起。雖復有生而無所生。如是即能圓具大乘一切佛法。然彼佛法若于十方審諦伺求。悉無所得亦非無得。以一切佛法無得非無得故。即能隨得彼一切法一切佛法。是故于一切法一切佛法中。無法非無法。何以故。以一切法審諦伺求。悉無所得亦非無得。若于諸法如實伺求。悉無所得非無得時。即無有法而可算數。謂一切法已能出過算數量故。若能了知彼一切法平等性者。是中無法亦非無法而可取著。此即諸法無取著義。若或領解是義即大無義。若無領解。彼即無義亦非無義。以現前安立無義可見故。若或有慧可了知者。即為障礙彼無礙慧。若或于慧無障礙故。是即無著。若無著即無住。若無住即無盡。若無盡即無勤亦無墮。若無勤墮即無非我。若無非我即亦無我。若無我即無取。若無取即無諍。若無諍即無論。即彼無論此說是為沙門之法。即沙門法。譬若虛空本來平等。以虛空平等故。非欲界系。非色界系。非無色界系。由如是故。于一切處悉無所系。以無系故無形顯色及諸相狀。無色相故即能隨順覺了。若能如是隨覺了故即能一切差別分別。寂慧菩薩言。云何名為隨順覺了。復何名為差別分別。金剛手菩薩言。無有少法而可得者。此名隨順覺了。以覺了故即是差別分別。是故法中作此二說。寂慧。當知此等名為菩薩心密心業清凈。  
佛說如來不思議秘密大乘經卷第四 
菩薩心密品第三之二  
　　復次金剛手大秘密主菩薩摩訶薩。告寂慧菩薩摩訶薩言。善男子。菩薩心密者。謂修慈行即知無我。若修悲行即無眾生。若修喜行即無壽者。若修舍行即無有人。若修布施行即心調伏。若修持戒行即心寂靜。若修忍辱行即心無盡相。若修精進行即心離相。若修禪定行即心安定。若修慧行即心無伺察。若修四念處行即心無念亦無作意。若修四正斷行即心正平等。若修四神足行即心無戲論。若修信根即心無著。若修精進根即心無發悟。若修念根即得自然智心。若修定根即得平等性智心。若修慧根即得無根本心。若修五力即得心無屈伏。若修七覺支即得慧分別心。若修八正道即得無所修心。若修奢摩他即得寂止心。若修毗缽舍耶即得無所觀心。若修四圣諦即得畢竟無了知心。若修佛作意即得無作意心。若修法作意即得法界平等心。若修僧作意即得無住心。若修成熟有情行即得本來清凈心。若修攝受正法行即得法界無差別心。若修嚴凈佛土行即得虛空平等心。若修無生法忍行即得無所得心。若修不退轉地行即得無轉而轉心。若修成就諸相行即得無相心。若修莊嚴菩提果即得三界圓滿心。若修降伏諸魔行即得普攝一切有情心。若修趣向菩提行即得法界自性隨覺了心。若修轉法輪行即得無轉非無轉心。若修大涅槃行即得隨觀生死自性心。寂慧。當知此等皆是得忍菩薩。心秘密法心業清凈。若彼菩薩如是清凈已。即得一切有情心亦清凈而是菩薩乃能隨入諸有情心。即彼一切有情之心。皆從大菩提心光明中出。譬如虛空于一切處住隨入一切處。菩薩心者亦復如是。于一切處住隨入一切處。  
　　金剛手大秘密主菩薩摩訶薩。如是宣說菩薩所有身語心密不思議正法。時會中有七萬二千天及人。發阿耨多羅三藐三菩提心。三萬二千菩薩得無生法忍。八萬四千人遠塵離垢得法眼凈。八千苾芻不受諸法。漏盡意解得心解脫。時此三千大千世界六種震動。有大光明普遍照耀。虛空自然雨眾天華。復于空中有百千種殊妙音樂不鼓自鳴。其音樂中出如是言。若諸有情已得授記位者。方乃得聞此金剛手大秘密主菩薩摩訶薩所說正法。于中聞已受持讀誦如理修行。廣為他人隨應宣說。永不忘失大菩提心。當知彼人非少善根而能成就。已于廣多佛世尊所深植善本。勤修一切最勝福行。當為一切有情作大饒益。  
震吼音聲菩薩來會品第四  
　　爾時世尊告寂慧菩薩摩訶薩言。善男子。汝聞空中多種鼓樂妙音聲不。寂慧菩薩白佛言。世尊。我初已聞此是何等殊妙音聲。愿佛為說。佛言寂慧。汝今當知有菩薩摩訶薩名震吼音聲。從大云世界云音王如來所。來此娑婆世界。瞻禮于我親近供養。及欲聽受金剛手菩薩宣說正法。亦復樂見十方來會諸大菩薩摩訶薩眾。是彼震吼音聲菩薩。隱自身相住虛空中。雨眾妙華鼓勝音樂供養于我。其樂音中出如是聲。世尊如來于大會中。非久宣說廣大正法。發是言已。即時震吼音聲菩薩摩訶薩。從空而下入佛會中。頭面禮足右繞七匝。住于佛前而白佛言。大云世界云音王如來。問訊世尊少病少惱。起居輕利氣力安不。彼佛如來又作是說。金剛手大秘密主菩薩摩訶薩。有大方便善說正法。是佛威神之所建立。乃能如是通達一切無量佛法。  
　　爾時世尊。告震吼音聲菩薩摩訶薩言。善哉善男子。汝善來此大眾會中。樂聽金剛手大秘密主菩薩摩訶薩宣說如來秘密不思議法。汝當于此諦聽諦受。  
持國輪王先行品第五之一  
　　爾時會中諸菩薩眾。咸起是念。此金剛手大秘密主菩薩摩訶薩。往昔于何佛世尊所。親近聽受深種善根。復修何等廣大誓愿乃能如是。具大辯才善說諸法。  
　　爾時世尊。知諸菩薩心疑念已。即告寂慧菩薩言。善男子。我念過去世中。經阿僧祇劫。復過阿僧祇數無量無邊不可思議劫前。有劫名善現。世界名莊嚴。有佛出世。號無邊功德寶眾莊嚴王如來應供正遍知明行足善逝世間解無上士調御丈夫天人師佛世尊。寂慧。當知彼莊嚴世界。廣大妙好安隱豐樂。人民熾盛地平如掌。無諸砂礫荊棘雜穢。草木樹林青郁可愛。復有名華軟草。覆地青潤妙好。如孔雀項右旋喜相。有色有香令人適悅。下足于地隨減四指。舉足還復隨起四指。無極寒熱溫涼調適。軟美清風令人愛樂。其地莊嚴如吠琉璃。彼時人民色相嚴好。少貪嗔癡及余煩惱。人有孝愛復具勢力。聞說善言能自開曉。而彼世尊無邊功德寶眾莊嚴王如來法中。有十二那庾多諸聲聞眾。三十二俱胝諸菩薩眾。彼時人壽三十六俱胝歲。于中有人趣命終者。寂慧。當知而彼善現劫中。莊嚴世界。處于中四大洲。一一四大洲其量廣闊。八萬四千由旬。每一由旬。中有千國城郡邑聚落周匝圍繞。彼莊嚴世界中。有大國城名極清凈。而彼國城分量廣闊。北六十四由旬。南四十由旬東西亦然。有十千園苑而為嚴飾。國城之內復有十千州城縣邑。彼極清凈國城之中。有大轉輪圣王。名曰持國。七寶具足為四大洲主。于先佛所深植善根。福德威光王中最勝。不退轉于阿耨多羅三藐三菩提心。寂慧。而彼持國轉輪圣王。所居國城縱廣正等十六由旬。廣大殊妙有七重墻。七寶所成其上復有七重樓閣。七重寶網垂諸寶鈴。墻內周匝有四大園。一名眾花。二名德喜。三名孔雀喜。四名時分快樂。是諸園中各有大池。一名歡喜。二名喜上。三名香上。四名順流。其池縱廣半由旬量。悉以眾寶砌其階級。閻浮檀金而為其底。金沙布地。八功德水充滿其中。有寶蓮華彌覆其內。鵝雁鴛鴦眾鳥游泳。又彼持國轉輪圣王。有其七萬宮嬪婇女。皆悉相好端嚴殊妙。而為女寶以用給侍。是諸宮嬪皆悉已發阿耨多羅三藐三菩提心。王有千子色相端嚴。勇猛無畏能伏他軍人。各具其二十八種大丈夫相以為嚴飾。深心凈信于阿耨多羅三藐三菩提法。寂慧。時彼世尊無邊功德寶眾莊嚴王如來。居極清凈大國城中。彼持國轉輪圣王。與諸大臣婆羅門長者乃至一切人民。咸悉恭敬尊重供養其王。凈信彼無邊功德寶眾莊嚴王如來。及苾芻眾滿一俱胝歲。承事供養廣持悅意。種種飲食珍妙衣服。乃至一切受用等物。悉以奉上。又諸苾芻眾各以三園用獻游止。寂慧。彼轉輪王有諸太子。心各清凈曾無放逸。親近彼佛勇聞正法。不以欲樂而為染著。由不放逸其心寂定。聽正法故是諸太子不久之間得五神通。即時各各踴身空中。猶如鵝王飛騰自在從園至園。從此城邑至彼城邑。乃至遍游四大洲界。隨行空中說伽陀曰。  
　　諸佛出世得何利　　總聚人間利復深 
　　仁者聽法凈信心　　經百劫中極難得 
　　今此人中仙出世　　宣說正法寂靜道 
　　我今近彼善逝尊　　由聞法故生善趣 
　　聞正法已破惡趣　　聞正法已善趣生 
　　由聞法故煩惱除　　心得清涼最上樂 
　　空中說是伽陀時　　此大地中六震動 
　　天人空中出妙聲　　大雨眾華生悅意 
　　若人得見佛大師　　彼功德說不能盡 
　　應當頂禮二足尊　　合掌諦誠而恭信 
　　彼佛能知人心意　　如其所應為說法 
　　聞法三十六俱胝　　人皆住勝菩提道 
　　復有三百俱胝人　　獲得最上凈法眼 
　　一切皆生厭離心　　歸佛出家依正教 
　　又四俱胝那庾多　　人受凈戒作佛事 
　　聽法供養佛世尊　　作已各還于本處  
　　彼諸太子說伽陀已。同為其父持國轉輪圣王作供養事。擇以龍堅妙栴檀香。造作樓閣廣大殊麗妙好嚴飾。縱廣正等十由旬量。四方四隅分量齊等。樓觀門徑悉以龍堅妙栴檀香。制作圓具如天宮殿。其龍堅香半兩價直。過于閻浮檀金價。而彼樓閣巧施工力妙好嚴成。是時持國轉輪圣王。欲詣世尊無邊功德寶眾莊嚴王如來所。瞻禮親近聽受正法。時王諸子并宮嬪眷屬。侍從父王。即入栴檀大樓閣中。其王處于蓮華莊嚴師子座上。太子宮嬪臣佐人民咸皆尊重。以一切種花鬘涂香。上妙衣服寶幢幡蓋。微妙音樂廣伸供養。復以寶網垂覆樓閣。眾共執擎而將前進。即時騰踴在虛空中。猶如鵝王自在而行。前至佛所。徐徐以彼樓閣安置地已。持國轉輪圣王并太子宮嬪。從樓閣中安庠而下。前詣佛所頭面著地禮佛雙足。并苾芻眾各敬禮已。右繞七匝還住佛前。合掌諦誠聽受正法。時彼世尊無邊功德寶眾莊嚴王如來。知彼持國轉輪圣王來佛會中樂欲聽法。佛即如應為說妙法示教利喜。佛言大王。汝今當知有四種法。若如理修行者。即能安住大乘趣向勝道。所有善法而無壞失。何等為四。大王。一者信法能向勝道。復何名信。謂有信故而能隨順諸賢圣種。所不應作而悉不作。二者尊重能向勝道。以尊重故于諸圣者所說妙法而能聽受。諦受法故耳無外聽。三者無慢能向勝道。以無慢故即能于彼一切賢圣恭信頂禮。四者精進能向勝道。以精進故若身若心悉得輕安。所作善法皆能成辦。大王。此等四法。若如理修行者。即能安住大乘趣向勝道。  
佛說如來不思議秘密大乘經卷第五 
持國輪王先行品第五之二  
　　復次大王。有四種法。若圓滿者。即能安住大乘。成就不放逸行。心無流散。何等為四。一者戒護諸根。二者觀欲過失。三者攝受一切作無常想。四者于法決定為勝命根。大王。如是四法。若圓滿者。即能安住大乘。成就不放逸行。心無流散。大王。有四種法。王者修行若具足者。說名仁王。何等為四。一者常不棄舍大菩提心。二者以菩提法教示他人。三者以諸善根回向菩提。四者于佛世尊大威德力。若見聞已。亦復于彼一切天人聲聞緣覺所有威力生歡喜心。然即唯求佛大威力。大王。如是四法。王者修行若具足者。說名仁王。是故大王。應當常修不放逸行。信心清凈忻慕正法。起樂法欲勤求正法。常當游戲正法園苑不著境界。所以者何。大王。當知欲無厭足。彼所足者是謂圣慧。又復大王。壽量微少命不久停。往趣他世罪業可怖。由是應知。常當親近供養恭敬諸佛如來。以此善根。應于四處而用回向。何等為四。一者回向無盡果報。二者回向無盡法門。三者回向無盡妙智。四者回向無盡辯才。大王。復有四法。一者身清凈故能成慧行。二者語清凈故能成聞行。三者心清凈故能成戒行。四者慧清凈故能成智行。復有四法。一者方便圓滿故能成熟有情。二者慧圓滿故能降伏諸魔。三者愿圓滿故即如說能行。四者值遇佛故即得一切佛法圓滿。  
　　時彼持國轉輪圣王。于彼佛所得聞正法。示教利喜生歡喜心適悅慶快。持以無價真珠妙寶。及王者所有一切受用。悉以獻佛而為供養。乃至盡壽修諸梵行奉持五戒。是時王諸宮嬪。于彼佛所聞正法已。心大適悅踴躍歡喜。各以身所著衣及莊嚴具。覆于佛上。乃至盡壽修諸梵行奉持五戒。悉發阿耨多羅三藐三菩提心。時持國轉輪圣王。快得善利增益法財。已與諸宮嬪眷屬。各各至誠頂禮佛足。及苾芻眾亦悉禮敬繞七匝已。即時入于大樓閣中。踴升虛空自在而行。還極清凈大國城中。  
　　復次持國轉輪圣王。于后一時擇月圓日。嚴駕出游眾花大園。而為玩賞。鼓吹清音奏妙歌樂。恣其所樂嬉戲游從。是時有二最上宮女。一名無毀。二名無比。同詣歡喜池中。清凈澡沐出已衣覆。處于蓮花師子之座。是二宮女。即于座中各有一童子。自然化生跏趺而坐。童子端嚴色妙無比。相好圓具人所樂觀。于剎那間即各踴身住于虛空。是時空中有賢圣言。此二童子。一名法思。一名法慧。故此二名由斯而立。彼法思童子。于其無毀宮女坐中化生。彼法慧童子。于其無比宮女坐中化生。時二童子。在虛空中亦加趺坐。異口同音說伽陀曰。  
　　仁者我今得善利　　所謂發生菩提心 
　　既發心已遇世尊　　起清凈心而信禮 
　　大海深廣難徹底　　生死輪轉無休息 
　　有情廣渡生死流　　彼菩提心不舍離 
　　有世界名無毀身　　有世尊名時分王 
　　我從彼來求法門　　樂見牟尼功德聚 
　　我時各各加趺坐　　分從二母坐中生 
　　我父持國大圣王　　故來合掌伸敬禮 
　　愿父伺察聽我說　　阿庾多劫善得法 
　　乃至圓成大菩提　　所得于中不棄舍 
　　一切唯佛出世難　　父母難得居法位 
　　法中善友剎那逢　　清凈妙寶隨意現 
　　欲及精進不放逸　　出家得利具正知 
　　勤修利益心調柔　　慚愧多聞具善戒 
　　慈悲調寂為有情　　普令獲得深法忍 
　　精進勤力無著心　　成熟攝受諸群品 
　　心離相故得調暢　　于其身命不顧惜 
　　思惟正法如救然　　愿獲諸佛勝功德 
　　父王最上難得者　　我所稱贊最上法 
　　我從彼佛剎中來　　還歸彼佛本因處 
　　我等已住菩薩位　　普能攝受諸善法 
　　剎那獲得五神通　　隨念隨觀意能曉  
　　時彼持國轉輪圣王。與宮嬪眷屬并二童子智者菩薩。以神通力處虛空中。同詣世尊無邊功德寶眾莊嚴王如來會中。到已各各頂禮佛足。一切眾會普伸尊敬。是時彼佛。觀二童子是真佛子。樂欲聽受菩提道法。佛知其意。即為宣說甚深正法。佛言。善男子。當知諸法從緣所生。中無主宰亦無作者。知內是空外無所行。諸法皆空虛假無實。于見于作應悉清凈。猶如虛空而無所取。彼佛世尊如是多種。廣為宣說清凈法時。會中有七十六那庾多及三俱胝人。得無生法忍。是時持國轉輪圣王。在佛會中經七晝夜作供養已。與其諸子并宮嬪眷屬。于剎那間還本所居。時彼輪王后于一時。獨處栴檀樓閣之中。登于蓮花師子之座。竊作是念。我此千子悉已安住阿耨多羅三藐三菩提法。然于其中何者最先得成阿耨多羅三藐三菩提果。我宜設法以驗其事。作是念已即敕侍人。用以七寶妙巧作瓶。如其分量善施作已。即命各書千子名字置寶瓶中。復以七寶作妙蓮花。于其花中安置寶瓶。然后于七晝夜廣以微妙香花涂香粖香等及鼓吹歌音。嚴伸供養瓶中名字。是時空中有十千天人。助發種種妙供養事。如是供養七晝夜已。普召宮嬪眷屬及王千子并二童子咸集其前。復以賢妙金床安置寶瓶。安已即時敕遣侍人。于寶瓶中取其名字。侍人如命瓶中最先取一名字。前奉于王其名乃是清凈慧太子。然后次第遍取其名。即時于剎那間而此大地六種震動。所有宮嬪先各執持諸妙樂器。不鼓自鳴出妙歌音。寂慧。當知彼時清凈慧太子。最先瓶中取其名者。豈異人乎。即是此賢劫中。過去俱留孫如來。次于瓶中取一名字。其名最勝軍太子者。即是過去俱那含牟尼如來。次于瓶中取一名字。其名寂諸根太子者。即是過去迦葉如來。次于瓶中取一名字。其名一切義成太子者。寂慧。當知即我身是。次于瓶中取一名字。其名寶帶太子者。即當成佛號慈氏如來。次于瓶中取一名字。其名牛王太子者。即當成佛號師子如來。次于瓶中取一名字。其名電天太子者。即當成佛號大幢如來。次于瓶中取一名字。其名賢王太子者。即當成佛號妙花如來。次于瓶中取一名字。其名凈光吉祥太子者。即當成佛號花氏如來。次于瓶中取一名字。其名蓮華眼太子者。即當成佛號善宿如來。次于瓶中取一名字。其名無垢光太子者。即當成佛號妙眼如來。次于瓶中取一名字。其名凈池太子者。即當成佛號妙臂如來。次于瓶中取一名字。其名慧王太子者。即當成佛號明焰如來。次于瓶中取一名字。其名善莊嚴太子者。即當成佛號明味如來。次于瓶中取一名字。其名增長分太子者。即當成佛號導師如來。次于瓶中取一名字。其名凈嚴王太子者。即當成佛號持勝功德如來。次于瓶中取一名字。其名吉祥密太子者。即當成佛號勝財如來。次于瓶中取一名字。其名妙光身太子者。即當成佛號智積如來。次于瓶中取一名字。其名勇健太子者。即當成佛號寶積如來。次于瓶中取一名字。其名寶稱太子者。即當成佛號普光明如來。寂慧。當知如是等廣說。彼千子中相繼而取。乃至取一名字。其名大峰莊嚴太子者。即當成佛號無邊功德寶稱如來。寂慧。唯一名字在寶瓶中。最后取之。其名無邊慧太子。而此太子于千子中居最小位。是時諸兄或輕侮言。我等諸兄當成佛時。已作佛事已度有情。汝于最后當何所作。  
　　時無邊慧太子說伽陀曰。  
　　佛法無邊如虛空　　有情及慧亦無盡 
　　行愿清凈戒薰修　　當聽我說此行愿 
　　諸兄壽量若干數　　王者眾會數若干 
　　如我壽量總聚之　　愿當爾許聲聞眾 
　　太子說是伽陀已　　空中天人贊善哉 
　　正士意樂凈周圓　　利益有情無窮盡  
　　寂慧。當知彼時最小無邊慧太子者。當得成佛號樂欲如來。于賢劫中最后成佛。寂慧。所有賢劫中諸佛壽量及聲聞眾。彼樂欲如來而悉當得。是彼如來善樂欲故。是故如來名為樂欲。  
　　復次寂慧。汝且觀是菩薩摩訶薩。善巧方便圓具凈戒。無毀大愿滿足勝行。彼諸太子九百九十九人。乃至無邊慧太子。如上功德皆悉成就。  
　　是時彼千太子。俱謂二童子菩薩言。汝此法思法慧二善男子。往昔發何殊勝愿力。今如是邪。法思童子言。諸仁者。我與汝等皆如金剛手。菩薩相續勝行。不離一切如來無上秘密。不離一切佛法聽受信解。法慧童子言。今我諸兄具勝愿力。愿我與汝悉證菩提。成菩提已。我皆勸請轉妙法輪。如其愿力。于彼佛所受菩提記。寂慧。當知彼時持國轉輪圣王者豈異人乎。即是然燈如來應供正等正覺。往昔因中居輪王位時。彼輪王千太子者。即是此賢劫之中千佛如來。從俱留孫如來。至樂欲如來(古經不譯但云樓至)彼時法思童子。于無毀宮女坐中化生者。即是金剛手大秘密主菩薩摩訶薩神力所化。彼時法慧童子。于無比宮女坐中化生者。即是尸棄梵王。寂慧。彼時持國轉輪圣王諸宮嬪者。即是今此會中諸菩薩眾。彼諸宮嬪。爾時得王千子成熟化度。而悉不退轉于阿耨多羅三藐三菩提心安住大乘。彼諸宮嬪。次第當于此賢劫中受菩提記。寂慧。汝復應觀緣生之法理不相違。善根諸因及發心勝行果無壞失。今此會中諸菩薩大士。皆能增長最勝意樂。  
佛說如來不思議秘密大乘經卷第六 
菩提道品第六  
　　佛告寂慧菩薩言。若諸菩薩摩訶薩。欲證阿耨多羅三藐三菩提果者。當學彼諸大士所行。非但以其語言得最勝道。要當真實修行。乃得菩提正道。此中云何名菩提道。謂于一切眾生無諸損害。隨起慈心勤修波羅蜜多。以四攝法普攝一切。修四梵行。勤行三十七品菩提道法。圓滿六種神通事業。以善方便攝化眾生。長養一切善根法行。此說是名大菩提道。  
　　復次寂慧。菩提道者。所謂意樂信重深心。清凈正直無諂心平等故。行平等法不作諸罪故。無諸怖畏。彼菩提道增長法故。即是布施波羅蜜多。彼菩提道向安樂道故。即是持戒波羅蜜多。彼菩提道無損害故。即是忍辱波羅蜜多。彼菩提道建立諸法故。即是精進波羅蜜多。彼菩提道無雜亂故。即是禪定波羅蜜多。彼菩提道善了知故。即是般若波羅蜜多。彼菩提道通達出生無礙智故。即是大慈。彼菩提道無退轉故。即是大悲。彼菩提道作歡喜故。即是大喜。彼菩提道隨入真實故。即是大舍。彼菩提道去除荊棘故。即能遠離貪嗔害疑等染法。彼菩提道順安樂法故。即心無障礙。彼菩提道離險惡故。即不著色聲香味觸。彼菩提道離邪外法故。即善觀蘊處界。彼菩提道能降諸魔故。即能除去一切煩惱。彼菩提道是廣大法故。即能遠離聲聞緣覺作意。彼菩提道順正法故。即能隨順先佛如來應供正等正覺。彼菩提道廣能積集大法寶故。即善隨順一切智寶。彼菩提道常開明故。即能顯發無礙智光。彼菩提道為善說者故。即得諸善知識共所攝受。彼菩提道離高下想故。即無違順。彼菩提道離塵暗故。即無嗔忿疲懈。彼菩提道向善趣故。即能遠離諸不善法。彼菩提道善住安樂方故。畢竟趣證大涅槃法。寂慧。當知此如是等。皆是菩薩所行大菩提道。若非趣非道者。所謂一切聲聞緣覺此中真實建立菩薩摩訶薩。悉令成就阿耨多羅三藐三菩提果。  
如來身密不思議品第七之一  
　　爾時寂慧菩薩摩訶薩。前白金剛手菩薩大秘密主言。大秘密主。為我略說如來秘密。此中云何。是為如來秘密之法。金剛手菩薩告寂慧菩薩言。善男子諦聽諦聽。我今承佛威神。為汝宣說如來秘密。有其三種。何等為三。一者身密。二者語密。三者心密。云何名為如來身密。寂慧。當知所謂如來于無思惟無分別中。而能示現諸威儀相。善男子。若天若人或有見如來坐生尊重者。即令彼等見如來坐。或有天人樂見行者。即令彼等見如來行。或有天人樂見住者。即令彼等見如來住。或有天人樂見臥者。即令彼等見如來臥。或有天人樂聞說法生尊重者。即令彼等見佛說法。或有天人樂見寂默者。即令彼等見佛寂默。或有天人樂禪定者。即令彼等見佛在定。或有天人樂出定者。即令彼等見佛出定。或有天人樂見不瞬觀視者。即令彼等見佛不瞬觀視。或有天人樂神變者。即令彼等見佛神變。或有天人樂欲觀佛金色相者。即令彼等見金色身。或有樂見白銀色者。水精色者。琉璃色者。瑪瑙色者。珊瑚色者。琥珀色者。赤珠色者。白珠色者。青黃赤白等諸色者。如月色者。如日色者。如火色者。如光聚色者。如帝釋色者。如梵王色者。如雪色者。如雌黃色者。如朱砂色者如水色者。如無憂樹花色者。如瞻波迦花色者。如蘇摩那花色者。如婆師迦花色者。如俱母陀花色者。如缽訥摩花色者。如奔挐利迦花色者。如眾妙花色者。如毗沙門天王色者。如持國天王色者。如初開蓮花色者。如吉祥藏寶色者。如摩尼寶色者。如帝青寶色者。如虛空凈光色者。此如是等種種色相。乃至無邊功德色相。隨諸信樂。如來各各皆令彼等悉得見佛諸色相身。  
　　復次寂慧。乃至三千大千世界。如殑伽沙數等一切眾生。皆得人身。彼彼眾生。各于如來形顯色相及威儀事。隨所思惟信解。皆得成辦。如一眾生。如是信解亦然。彼彼一切眾生。皆于如來形顯色相及威儀事。思惟信解皆得成辦。又復眾生心所信解。而各差別。寂慧。以是緣故。如來普令一切眾生各隨信解威儀事等。心生歡喜隨信解已。令諸眾生了知如來威儀事等。亦非如來若身若心有所動亂。亦無發悟而能善知一切眾生。往昔行業心意差別。是故如來隨應普現威儀事等。譬如清凈圓鏡置諸方所光照眾色。隨安掛處一切影像悉于中現。所照平等無增無減。而是圓鏡無所思惟亦無分別。寂慧。如來亦復如是。了知一切眾生心意。隨所現相悉令歡喜。而佛如來無所思惟。亦無分別復無發悟。此即是名如來身密。復次寂慧。如來身者。非蘊處界之所成立。非業所成非煩惱生。不從父母胞胎所生。非羯邏藍等大種所生。非血肉染污筋骨聯續出入息等資養所生。  
　　復次寂慧。如來身者即非身也。所謂法身如虛空身。非色相身。離諸戲論無所行身。若諸眾生樂見色相。而生信重所應度者。如來乃現色身諸對礙境。若諸眾生樂法離相生信重者。于一切處一切種類無對礙境。天眼亦復不能觀見。寂慧。當知一佛會中所有大眾其見各異。或有眾生見佛身者或不見者。或遠處即見近處不見。或近處即見遠處不見。或遠處亦不見近處亦不見。或專注心見散亂心不見。或散亂心見專注心不見。或他觀即見自觀不見。或自觀即見他觀不見。或夢境中見寤已不見。或覺寤已見夢中不見。或定中見出定不見。或出定見定中不見。或善相即見不善相不見。或不善相見善相不見。或發悟心見無發悟心不見。或無發悟心見發悟心不見。或加行心見無加行心不見。或無加行心見加行心不見。此如是等。及余無量種相觀如來身。彼色界天子。身相寂靜所行寂靜。善威儀道住等引心。善寂善調然目睢動。亦復不能觀如來身分量色相。何以故。如來身者具無量種莊嚴色相。與虛空等。以其法身所成性故。譬如虛空廣大無際。如來身相廣大亦然。又如虛空遍入一切處一切處通達。如來身相亦復如是。遍入一切處一切處通達。又如虛空離諸戲論。如來身相亦復如是離諸戲論。又如虛空普能滋養一切眾生。如來身相亦復如是。普能滋養一切眾生。又如虛空無其種類亦無分別。如來身相亦復如是。無其種類亦無分別。又如虛空隨入一切色相光明。如來身相亦復如是。隨入一切色相光明。又如虛空所有一切色相光明悉住其中。如來身相亦復如是。一切眾生色相光明住佛身中。又如虛空一切藥草樹林悉依止故而得滋長。如來身相亦復如是。悉能滋長一切眾生所有善根。又如虛空非常非無常。而不可以語言宣說。如來身相亦復如是。非常非無常。而不可以語言宣說。亦復不能觀其頂相。  
　　復次寂慧。我不見有世間一切天人魔梵沙門婆羅門等。而能觀見如來應供正等正覺最勝頂相。所以者何。寂慧。當知我念一時世尊如來成道未久。在波羅奈國仙人墮處鹿野苑中。轉妙法輪。是時東方有佛世尊。號瞻波迦花色世界名如幻。國名調冤。彼有菩薩名曰風持。來此娑婆世界。瞻禮親近世尊釋迦牟尼如來。到已頭面頂禮佛足。右繞七匝住立佛前。爾時風持菩薩。承佛威神即作是念。今佛世尊身相廣大無量無邊。不能觀其頂相。我今或可于佛世尊身量邊際求以度量。風持菩薩作是念已。自見其身長六萬八千由旬。見佛身相長八百四十萬由旬。復作是念。我今或以自所得者游戲神力。而可度量如來身相分量邊際邪。作是念已。即時菩薩承佛威神。以自通力乃往上方。過百俱胝殑伽沙數等佛土。有世界。名大蓮華。佛號蓮華吉祥藏王如來。現住說法教化眾生。菩薩到已審諦觀察。不能得見如來頂相。亦復不能度量佛身分量邊際。時風持菩薩。前詣世尊蓮華吉祥藏王如來所。頭面禮足右繞七匝住立佛前。白佛言。世尊。我所來此其遠近邪。彼佛告言。善男子。過百俱胝殑伽沙數等佛國土已到此世界。風持菩薩白彼佛言。世尊。我為不能觀彼世尊釋迦牟尼如來頂相。亦復不能觀彼佛身分量邊際。故遠來此而伸請問。彼佛答言。善男子。假使汝今盡其神力。極盡上方一切世界。經于殑伽沙數等劫。亦復不能知彼佛身分量邊際。又善男子。假使盡諸喻法不能譬喻。彼佛如來。所有戒定慧解脫解脫知見種種功德。若身語心若色若相。一切喻法皆不能喻。以彼如來超數法故。唯除虛空而可喻之。所謂如來戒定慧解脫解脫知見。悉如虛空故。若身語心若色若相。此說一切皆如虛空。是故應知。虛空無量故。如來身相亦復無量。寂慧。彼風持菩薩于彼佛所。聞是說已發希有心。踴躍歡喜適悅慶快。即時頭面禮彼佛足。右繞七匝承佛威神。于剎那間隱彼佛土。還復至此娑婆世界。住立世尊釋迦牟尼佛前。頂禮佛足右繞三匝。合掌諦誠向佛世尊。說伽陀曰。  
　　一切佛法極廣大　　與虛空等無邊際 
　　若人意欲度其邊　　彼即自招于損害 
　　我過百俱胝數量　　殑伽沙等佛剎土 
　　往一如來剎土中　　欲觀如來身分量 
　　我既至彼佛剎已　　世界名曰大蓮華 
　　不能觀佛頂相高　　亦復不知身分量 
　　化主世尊居彼剎　　其名吉祥藏王尊 
　　彼佛知我意所思　　發如是言為我說 
　　若人欲以譬喻法　　喻其無邊諸佛法 
　　彼佛不可隨相知　　是人返招謗佛罪 
　　唯其一法可為喻　　與諸佛法等無異 
　　所謂周廣太虛空　　分量邊際不可得 
　　如其虛空廣大故　　佛功德聚亦復然 
　　謂戒定慧解脫門　　及彼解脫知見等 
　　如其虛空無分量　　佛色相等亦復然 
　　頂相高廣不能觀　　與彼虛空界無異 
　　如其虛空廣大故　　佛身廣大亦復然 
　　由身廣大量無邊　　光明廣大亦如是 
　　由其光明廣大故　　語密廣大亦復然 
　　語密廣大量無邊　　心密廣大亦如是 
　　由其心密廣大故　　佛慈廣大亦復然 
　　佛慈廣大量無邊　　佛智廣大亦如是 
　　由其佛智廣大故　　佛身廣大亦復然 
　　菩提出生勝福門　　廣大無際亦如是 
　　由菩提心所生福　　勝相從彼福門生 
　　圓滿虛空界無邊　　出生勝上諸功德 
　　所有一切眾生類　　普攝一切諸福蘊 
　　一切菩薩亦復然　　皆從菩提心所出 
　　所有一切菩薩眾　　宣說福蘊極廣大 
　　若能護持正法門　　所獲福聚多于彼 
　　假使諸佛加行智　　經俱胝劫共宣揚 
　　護持正法福無邊　　畢竟不知其邊際 
　　大菩提心所生福　　護持正法福無邊 
　　空解脫門若校量　　十六分中不及一 
　　空解脫門此所攝　　亦復不離菩提心 
　　護持正法諸福門　　一切皆同此中攝 
　　若能了此妙法趣　　是即菩薩大名稱 
　　菩提功德獲無邊　　此乃是修菩薩行 
　　我今說是伽陀時　　俱胝剎土皆震動 
　　有千俱胝眾天人　　鼓吹歌音俱胝數 
　　有千俱胝眾生數　　悉發廣大菩提心 
　　聞佛如是大威神　　風持我今如實說 
　　佛有如是不思議　　無量無邊復無上 
　　諸佛普現眾相門　　即自然智真秘密  
　　寂慧當知如是等說。是即名為如來秘密。  
佛說如來不思議秘密大乘經卷第七 
如來身密不思議品第七之二  
　　復次寂慧。如來身相。一眾會中有得見者有不見者。其得見者歡喜瞻仰。其不見者默然懵瞪。寂慧當知。如來不以段食資養。或有眾生見佛亦受世間食者。謂有威力具足修菩提行。諸賢圣眾常隨佛后。于食器中承受其食。是乃眾生見佛如來數數舉食置食器中。彼諸賢圣既受食已。若有眾生于佛法中所應化度。宿種善根業障盡者。雖復在在所生不得飲食饑渴羸劣。以其宿善力故。彼等眾生得佛如來殘食而食。食已飽滿心得輕安。身肢潤益深心清凈。即發阿耨多羅三藐三菩提心。若諸眾生。墮在地獄餓鬼諸惡趣者。即不能發大菩提心。以是緣故乃至盡涅槃界寂慧。是故當知如來不受世間飲食。如來資養所謂法食。佛身堅固如那羅延天。真實故不壞故。金剛所成。寂慧。如來身者。非生熟藏之所成養。亦非涕洟雜惡不凈所成。如來身者。如閻浮檀金。無缺無斷離諸過失。如來身者。具大威力體堅重故猶如金剛。極柔軟故如迦左鄰那衣。隨所觸身皆獲妙樂。寂慧當知。一時有諸具大威力天子天女禮敬佛足。隨禮敬時手觸佛足。觸已即發阿耨多羅三藐三菩提心。是故當知如來不從雜染所生。復次寂慧。世間所有貪行眾生暫見如來身已。即于自身生離貪想。嗔行眾生。暫見如來身已即起慈心。癡行眾生暫見如來身已。即得智光照耀等。分行眾生暫見如來身已。即于已身離諸煩惱。慳吝眾生暫見如來身已。即能信解舍法。破戒眾生暫見如來身已。即能信解戒法清凈。忿恚心眾生暫見如來身已即得忍法。懈怠眾生暫見如來身已即起精進。散亂心眾生暫見如來身已即得寂定。愚癡眾生暫見如來身已即得勝慧。善男子。取要而言。若諸眾生暫見如來身者。一切善法皆不舍離。一切不善疑等染法。悉得銷除安立善心。然佛如來而常安住無分別舍。此說是名如來身密。  
　　復次寂慧。又如如來化所化人作諸佛事。而佛如來心無加行。亦無發悟復無作意。佛亦不作是念。我能化彼所化人等。然所化眾生可應度者。若此世界若他世界。乃至阿僧祇百千世界一切眾生。為成熟故作諸利益。此說是名如來身密。  
　　復次寂慧。如來身放廣大光明。具有無數百千種色。其光普照十方一切殑伽沙等諸佛剎土。廣為成熟一切眾生。而佛如來無所發悟。亦無加行復無作意。此等是名如來身密身業清凈。寂慧。當知今此皆是。少略宣說如來身密身業業清凈。若廣說者。縱經一劫或過一劫。而亦不能得其邊際。金剛手菩薩大秘密主。說是如來身密不思議法時。會中有十千人發阿耨多羅三藐三菩提心。八千菩薩獲得忍法。  
　　爾時會中有諸天人以諸妙花散于佛上。及供養金剛手菩薩大秘密主。是時世尊舒右金色臂。置金剛手菩薩大秘密主頂上。作是贊言。善哉善哉秘密主。汝善宣說如來身密不思議法我悉知之。汝所說法我今隨喜。  
如來語密不思議品第八之一  
　　復次金剛手菩薩大秘密主。告寂慧菩薩摩訶薩言。復何名為如來語密語業清凈。所謂如來于晝夜中。成證阿耨多羅三藐三菩提果。于晝夜中。入大涅槃。然其中間。如來未嘗宣說一字亦無詮表。何以故。以佛如來常在三摩呬多故。如來亦無出息入息若尋若伺。以無尋伺故。所出語言離諸邪妄。而佛世尊無尋無伺。無所分別無廣分別。無說無示復無詮表。然諸眾生亦聞如來有所宣說。而是如來畢竟在定。于一切種及一切時。亦以文字而能詮表。復無所表。若有眾生因以文字生信重者。而彼眾生自謂如來為我說法。然佛如來心常安住無分別舍。  
　　復次寂慧。如來亦非唇齒舌喉及其面門。出諸音聲有所聞聽。如來所出音聲從虛空出。但以眾生謂佛如來所有音聲。從口門出。寂慧當知。如來語言具有六十四種殊妙之相。何等名為六十四種。一者流澤。二者柔軟。三者悅意。四者可樂。五者清凈。六者離垢。七者明亮。八者甘美。九者樂聞。十者無劣。十一者圓具。十二者調順。十三者無澀。十四者無惡。十五者善柔。十六者悅耳。十七者適身。十八者心生勇銳。十九者心喜。二十者悅樂。二十一者無熱惱。二十二者如教令。二十三者善了知。二十四者分明。二十五者善愛。二十六者令生歡喜。二十七者使他如教令。二十八者令他善了知。二十九者如理。三十者利益。三十一者離重復過失。三十二者如獅子音聲。三十三者如龍音聲。三十四者如云雷吼聲。三十五者如龍王聲。三十六者如緊那羅妙歌聲。三十七者如迦陵頻伽聲。三十八者如梵王聲。三十九者如共命鳥聲。四十者如帝釋美妙聲。四十一者如振鼓聲。四十二者不高。四十三者不下。四十四者隨入一切音聲。四十五者無缺減。四十六者無破壞。四十七者無染污。四十八者無希取。四十九者具足。五十者莊嚴。五十一者顯示。五十二者圓滿一切音聲。五十三者諸根適悅。五十四者無譏毀。五十五者無輕轉。五十六者無動搖。五十七者隨入一切眾會。五十八者諸相具足。  
　　復次寂慧。五十九者如來所出語言。普令十方一切世界一切眾生心意歡喜。佛亦不作是念。我能宣說諸法。所謂契經。應頌。記別。諷誦。自說。緣起。本事。本生。方廣。希法。論議。譬喻。又復秘密先行法。說本緣法說昔因法。近說多說廣說。教示安立分位分別。解釋開明如來所說。如是等法于彼一切大眾會中。若苾芻苾芻尼優婆塞優婆夷眾會。若天龍夜叉乾闥婆阿修羅迦樓羅緊那羅摩睺羅伽等諸眾會。佛能各各隨其根性精進分量。如其所應為作法施。彼等眾會聞說法時。皆謂所說從佛如來口門而出。然所說法亦無互相語言重復。而諸眾會各隨音聲曉了諸法。寂慧。此即是名如來語密。  
　　復次寂慧。六十者。一切眾生其數無量。一切眾生行亦無量。如來所說眾生心行。略有八萬四千種類。但為根性下劣眾生。令其解入如來所說。寂慧。當知眾生心行無其分量。世間所有貪行眾生。嗔行眾生。癡行眾生。等分行眾生。彼彼眾生心行差別。若佛如來于一劫中或過一劫。乃至如來住世經百千劫。隨幾許壽量極壽分限。而亦不能說諸眾生心行邊際。若佛但說眾生心行無邊際者。而諸眾生不能解入返生癡迷。是故如來以善方便。于諸眾生無量行中。略說數有八萬四千。又復如來所說諸法。隨諸眾生心行差別。如其所應皆令開覺。寂慧。此即是名如來語密。  
　　復次寂慧。六十一者。如來語秘密智。隨入一切眾生心意。然其語言不從如來口門中出。但從虛空而出。若有眾生謂佛如來所有語言從口門出者。彼勿起是見何以故。或有眾生。見佛語言從烏瑟膩沙相出。或從頂出。或發際出。或從肩出。或從額出。或眉間出。或毫相中出。或從眼出。或從耳出。或從鼻出。或從頰出。或口門出。或從頸出。或從臂出。或從手出。或從指出。或兩脅出。或胸前出。或背后出。或從臍出。或陰藏出。或從眼出。或從膝出。或從腨出。或從踝出。或從足出。或從諸相好中出。或從一切毛孔中出。如是等眾生。知解有異。寂慧。此即是名如來語密。  
　　復次寂慧。六十二者。如來所出語言。隨諸眾生種種信解。隨諸眾生心意成熟。普使隨應而得了知。然佛如來常住無分別舍。譬如世間假法所成諸音樂器。隨彼所作而悉妙巧。手不觸近非假人力。微風吹動出美妙聲。其所出聲皆是先業差別風所吹擊。如來語言亦復如是。隨諸眾生一切意樂。智風吹擊。亦非如來勤力所出。如來隨順一切眾生先業差別眾生境界。如應所說。寂慧。譬如響聲隨有所表。其所出聲非內非外亦非中間。如來語言亦復如是。隨其所出但為表了眾生心意。而如來聲非內非外亦非中間。又如大海之中。有如意珠寶。其名圓滿一切意樂。懸高幢上自然出聲。謂言此珠能滿一切眾生意樂。而是珠寶亦無分別。如來亦復如是。語言妙寶深心清凈。懸置大悲幢上。隨諸眾生所有意樂。如來出妙語言。悉令曉了。然佛如來常住無分別舍。寂慧。此即是名如來語密。  
　　復次寂慧。六十三者。諸佛如來所有音聲。無其分量。我不見有世間一切天人魔梵沙門婆羅門等。能知如來音聲邊際及分量者。何以故。我念一時。佛在王舍大城鷲峰山中。諸菩薩眾而共圍繞。宣說音聲輪清凈法門。廣為眾生顯明宣示。于后一時。以慈氏菩薩摩訶薩加持力故。尊者大目干連即作是念。如來音聲凈輪分量。幾何遠邪。作是念已乃于本座隱而不現。以自神力即往須彌山頂。聽佛如來音聲遠近。復運神力遍往三千大千世界。又過須彌山西。復過四大洲界。又過鐵圍山大鐵圍山。乃至世界邊際。還住鐵圍山頂。審聽如來音聲分量。是聲平等無所增減。  
　　爾時世尊知其事已。即作是念大目干連。意欲度量我之音聲所有分量。我于今時宜攝神力。于是世尊攝神通已。大目干連承佛威神所加持故。以自通力于此世界西之方分。過九十九殑伽沙數佛剎土已。往一世界名光明幢。彼有如來號光明王。現住說法教化眾生。是時尊者大目干連。到彼土已。審聽世尊釋迦牟尼如來音聲分量。譬如十肘地方分中。此聞彼人所說音聲。大目干連在彼世界。聽佛音聲亦復如是。其聲平等無所增減。彼光明王如來。所有身量高百由旬。諸菩薩身高五十由旬。是時大目干連。以自神力于彼諸菩薩眾所用缽中。循環而行。彼諸菩薩見是相已極生輕笑。即白佛言。世尊。今云何有如沙門相小蟲。來此缽中循行。彼佛告言。諸善男子。汝等不應生輕慢心。所以者何。今此缽中行者。是彼世尊釋迦牟尼如來上首聲聞弟子。于大聲聞眾中神通第一。  
　　爾時尊者大目干連。前詣光明王如來所。頭面禮足右繞七匝住立佛前。彼佛告言。尊者大目干連。此諸菩薩有所輕笑。汝今宜應承彼世尊釋迦牟尼如來應供正等正覺所加持故。以自通力現諸神變。尊者大目干連白彼佛言。我今如佛教敕加趺而坐。于此寶洲作變化事。佛言。今正是時。尊者大目干連。即時勇身空中。高七俱胝多羅樹量。作變化事。于其坐中化現百千俱胝那庾多。真珠瓔珞廣大莊嚴。而彼瓔珞各出百千俱胝光明。一一光明門皆生蓮花。是諸蓮花臺中。皆有世尊釋迦牟尼如來形像安處其上。彼如來像皆悉宣說妙音聲輪清凈正法。大目干連白彼佛言。世尊。我今加趺而坐。于此四大洲一切世界。亦能作諸神通變化。乃至此小千世界。中千世界。三千大千世界。悉能作諸神通變化。彼佛告言。今正是時。  
　　爾時尊者大目干連。如其所應現神變已。收攝神力還住佛前。時彼諸菩薩眾咸生希有之心。前白佛言。世尊。今此尊者大目干連。其何所為到此世界。彼佛告言。諸善男子。此大目干連為欲度量彼世尊釋迦牟尼如來聲輪分量故來至此。  
　　時彼世尊光明王如來。告尊者大目干連言。汝自今而往。勿復再起是心欲度如來聲輪分量。謂以如來清凈音聲。無其分量不可度量故。假使以汝威勢神力。極西方分經于殑伽沙數等劫。畢竟不能得彼世尊釋迦牟尼如來音聲妙輪分量邊際。以佛如來音聲妙輪無分量故。  
佛說如來不思議秘密大乘經卷第八 
如來語密不思議品第八之二  
　　爾時尊者大目干連。禮彼佛足作是白言。世尊。我今悔罪我今悔罪。我于釋迦牟尼如來無量音聲清凈妙輪。輒欲度量我斯深罪。又復世尊。我所來此幾何遠邪。彼佛答言。大目干連。汝過九十九殑伽沙數等世界已。到此剎中。大目干連白言。我此所來而極遙遠。身力疲懈不能還復本剎土中。彼佛告言。大目干連。于汝意云何。汝勿起是見謂汝以自神力能到此剎。何以故。但以釋迦牟尼如來加持力故汝能至此。汝今欲還本剎土者。應向彼佛虔伸敬禮。大目干連。汝今當知。若以汝自通力欲還本土。縱經一劫亦不能往。或復未至彼土中間而入涅槃。大目干連。汝今至此東西南北。謂何方分邪大目干連言。我心迷昧不知今時在何方分。彼佛告言。以是緣故汝今當知。若以汝自通力縱經一劫。畢竟不能還彼剎土。大目干連言。彼世尊釋迦牟尼如來今在何方。彼佛告言。大目干連。彼世尊釋迦牟尼如來現處東方。是時尊者大目干連。即向東方五輪著地。至誠敬禮世尊釋迦牟尼如來。說伽陀曰。  
　　二足圣尊攝受我　　人天供養大威德 
　　無邊智具無邊音　　我今欲還于本土  
　　寂慧。今此王舍城鷲峰山中一切眾會。以釋迦牟尼如來威神力故。悉聞尊者大目干連號哭之聲。  
　　爾時尊者阿難。前白佛言。世尊。今此所聞號哭之聲。為何相邪。佛言阿難。此是目干連苾芻。往西方分去此佛剎。過九十九殑伽沙數等剎土。到光明幢世界世尊光明王如來剎中。現在于彼將欲還復此娑婆界故。有如是號哭之聲。阿難白佛言。世尊。尊者大目干連。以何緣故到彼世界。佛言阿難。大目干連將還此土。其事因緣汝自當知。  
　　爾時鷲峰山中一切眾會。合掌恭敬咸白佛言。世尊。我等樂見彼光明幢世界。瞻睹世尊光明王如來。及欲見彼諸菩薩眾并尊者大目干連。爾時世尊。受勸請已即于眉間放大光明。名一切處通達。其光普照九十九殑伽沙數等佛剎。相續不斷。于彼光明幢世界廣大照曜。是時此會一切大眾。悉得見彼光明幢世界。瞻睹世尊光明王如來。及見彼諸菩薩。又見大目干連五輪著地。向佛作禮發聲號哭。  
　　爾時世尊釋迦牟尼如來。告尊者大目干連言。汝今宜應隨光所照。來復此土。  
　　爾時尊者大目干連。承佛世尊大光明輪。于思念間即時還此娑婆世界。住立佛前向佛世尊。頭面禮足右繞七匝。重復諦誠五輪著地作是白言。世尊。我今悔罪我今悔罪。我于世尊無量音聲清凈妙輪。輒欲度量。我斯深罪故。我遠適他界聽佛音聲。既至彼已。所聞佛聲與此無異。佛言目干連。如汝所說。如來音聲無有分量。猶如虛空無其分量。復無邊際不可度量。若其虛空可度量者。如來音聲亦可度量。何以故。虛空廣大故。如來音聲亦復廣大。當王舍城中。往昔說是大目干連去來事時。有十千人發阿耨多羅三藐三菩提心。金剛手菩薩。告寂慧菩薩言。寂慧當知。此即是為如來語密。  
　　復次寂慧。六十四者。所有一切眾生心心所轉。而一眾生心多于彼。寂慧菩薩言。大秘密主。若一眾生心心所轉。假使遍滿三千大千世界。一切眾生皆居緣覺之地。縱經一劫而亦不能思惟稱量校計伺察。何況一切眾生。金剛手菩薩言。寂慧。我今告語于汝。使汝開覺所有一切眾生心心所轉。即彼如來音聲妙輪。出種種聲宣說法時。令諸眾生咸生歡喜。然佛世尊常住無分別舍。爾時金剛手菩薩。說伽陀曰。  
　　三千世界諸眾生　　一切皆證緣覺果 
　　縱經一劫盡籌量　　一眾生心不能曉 
　　世間所有一眾生　　唯佛能知彼心意 
　　隨眾生心雖了知　　佛無發悟無分別 
　　乃至一切眾生類　　總聚思惟有其三 
　　世尊隨類如所應　　凈妙聲輪宣正法 
　　法中自在演妙音　　一切聞者咸欣悅 
　　隨所宣說名相生　　以諸法名善開示 
　　所有一切眾生類　　色相名字及思惟 
　　一毛孔中放光明　　如來隨應善分別 
　　所有世尊大慈化　　一切毛孔放光明 
　　光明超勝人中尊　　音聲輪中宣妙法 
　　假使佛經一劫中　　以諸譬喻善宣說 
　　然佛語及音聲輪　　畢竟不得其邊際 
　　一切煩惱無色相　　所說語言亦無相 
　　由其語言無相因　　煩惱無相自息滅 
　　是故語言諸色相　　于一切處不可得 
　　以其畢竟無得故　　煩惱色相亦如是 
　　由其語言不實故　　所說非內亦非外 
　　煩惱不實亦復然　　染性非內亦非外 
　　以無少法可得故　　佛所說言遍十方 
　　煩惱無得亦復然　　是故有所佛宣說 
　　一切眾生語言道　　上中下品有其三 
　　語言非身亦非心　　此中無住非無住 
　　譬如假法成樂具　　由風吹擊眾音聲 
　　所出音聲無所從　　是中亦無造作者 
　　由其宿昔善凈性　　一切眾生意風吹 
　　故佛世尊出妙音　　然佛亦無分別想 
　　譬如應聲而對響　　音聲非內亦非外 
　　人中尊出妙言語　　非內非外亦如是 
　　又如珠寶無分別　　令諸眾生喜樂生 
　　佛無分別亦復然　　一切音聲皆圓滿  
　　復次寂慧。當知如來語秘密智。隨入一切眾生宣說諸法。所有三千大千世界。一切眾生種種生處。如來隨入一切眾生語言音聲。以種種名字安立四諦。寂慧。如其所說。苦苦集苦滅向苦滅道諦。  
　　所有地居諸天。作如是說。  
　　珂吠　珂嚩牟梨　珂嚩那曳　珂嚩度嚕。  
　　即是此說苦苦集苦滅向苦滅道諦。  
　　彼空居諸天作如是說。  
　　多哩帝　阿嚩哩帝　阿嚩哩多尾誐彌　阿嚩哩多儞薩多啰尼。  
　　即是此說苦苦集苦滅向苦滅道諦。  
　　彼四大王天作如是說。  
　　伊尼　　彌尼　捺紕　捺羅紕。  
　　即是此說苦苦集苦滅向苦滅道諦。  
　　彼忉利天作如是說。  
　　阿嚩哩多儞　阿西嚩帝　叉野嚩帝　叉野耨誐彌。  
　　即是此說苦苦集苦滅向苦滅道諦。  
　　彼夜摩天作如是說。  
　　輸梨　輸羅西嚩儞　輸羅叉曳　輸羅叉野婆嚩儞。  
　　即是此說苦苦集苦滅向苦滅道諦。  
　　彼兜率天作如是說。  
　　烏珂梨　目珂梨　尾嚩努　散左哩。  
　　即是此說苦苦集苦滅向苦滅道諦。  
　　彼化樂天作如是說。  
　　多啰多　散多啰多　多啰叉野　多啰目珂。  
　　即是此說苦苦集苦滅向苦滅道諦。  
　　彼他化自在天說作如是。  
　　訶訶呼　訶訶尾那曳　訶訶尾誐彌　訶啰儞誐彌。  
　　即是此說苦苦集苦滅向苦滅道諦。  
　　彼魔眾天作如是說。  
　　盎誐覽　盎誐啰母藍　盎誐啰播都桑　盎誐啰儞　悉帝啰赧。  
　　即是此說苦苦集苦滅向苦滅道諦。  
　　彼梵眾天作如是說。  
　　秫毗　秫毗葛哩　秫毗尾舍那　秫婆嚩哩多那。  
　　即是此說苦苦集苦滅向苦滅道諦。  
　　彼梵輔天作如是說。  
　　彌訶哩　僧訶哩　娑啰尼　娑啰娑啰尼。  
　　即是此說苦苦集苦滅向苦滅道諦。  
　　彼梵會天作如是說。  
　　沒啰拏　沒啰拏散提　沒啰拏沒嚕訶拏沒嚕訶努波舍摩。  
　　即是此說苦苦集苦滅向苦滅道諦。  
　　彼大梵天作如是說。  
　　多啰訥哩　　多啰左俱哩　多薩布哩　俱啰嚩訶儞。  
　　即是此說苦苦集苦滅向苦滅道諦。  
　　彼少光天作如是說。  
　　呬呬　系呬　呼護　訶啰奴散提。  
　　即是此說苦苦集苦滅向苦滅道諦。  
　　(此下合有無量光天光音天說四諦文梵本元闕)彼少凈天。作如是說。  
　　烏呬多　儞嚩呬多　儞誐叱多　儞誐摩儞。  
　　即是此說苦苦集苦滅向苦滅道諦。  
　　彼無量凈天作如是說。  
　　西嚩儞　散西嚩儞　剎野西嚩儞　阿西嚩儞。  
　　即是此說苦苦集苦滅向苦滅道諦。  
　　彼遍凈天作如是說。  
　　波哩砌禰　波哩砌努捺曳　嚩那俱梨　菩陀尾秫提。  
　　即是此說苦苦集苦滅向苦滅道諦。  
　　彼廣果天作如是說。  
　　阿訖哩多　阿迦啰尼　阿啰拏尾誐帝　迦羅拏儞瑟恥。  
　　即是此說苦苦集苦滅向苦滅道諦。  
　　(于第四禪九天之內合有無云福生無想三天梵本元闕)彼無煩天作如是說。  
　　阿耨誐摩那　阿那誐摩那　阿耨散提　阿耨散提誐摩那。  
　　即是此說苦苦集苦滅向苦滅道諦。  
　　彼無熱天作如是說。  
　　秫提　秫馱嚩帝　秫馱波哩秫提　　馱馱誐摩儞。  
　　即是此說苦苦集苦滅向苦滅道諦。  
　　彼善見天作如是說。  
　　[牟*含]摩摩　[牟*含]摩彌　摩那耨誐摩野　摩那耨誐摩。  
　　即是此說苦苦集苦滅向苦滅道諦。  
　　彼善現天作如是說。  
　　目訖底　目訖多嚩底　目訖多母梨　目訖多摩多耨散提。  
　　即是此說苦苦集苦滅向苦滅道諦。  
　　彼色究竟天作如是說。  
　　儞瑟恥　阿顛多儞瑟恥　阿羯臘波儞　阿缽啰底散提。  
　　寂慧當知。如是等諸天各各以其隨天語言。安立四諦。并余龍眾夜叉眾乾闥婆眾阿修羅眾迦樓羅眾緊那羅眾摩睺羅伽眾。及堅身夜叉眾持鬘夜叉眾等。各以彼彼種類語言。安立四諦。  
　　寂慧。此閻浮提諸國土中。少略而言滿千國土。乃至十六大國一切人眾。隨彼方處種種語言。種種音聲種種心想。如來隨入一切語言音聲。施設名字。所立四諦悉能解了。所謂尸迦國人。乃至世界邊際所住國人。如是等閻浮提中滿千國土。一切人眾種種語言。種種音聲種種心想。施設名字各說四諦。如來隨入一切語言音聲。悉能解了。亦非如來心識語言有所流散。寂慧。此小千世界中。有九十四俱胝那庾多百千種類語言名字。各說四諦。總攝一切所說言音。皆悉同歸一四諦義。即是勝義諦。即是無生諦。即是如實諦。即是不動諦。寂慧。此即是為如來語密。  
　　復次寂慧。如來語言而能斷除一切眾生疑惑不決。所謂十方無量阿僧祇世界。普攝一切眾生以佛智所知。而眾生界多于地界。寂慧。正使一切眾生。各各獲得智慧具足。與尊者舍利子等無有異。以是緣故一切眾生。各各皆以如舍利子所等智慧。以疑惑事于一劫中或過一劫。共相問難思惟稱量伺察。而一眾生復勝于一。是諸眾生。以所疑事互思惟已。一時俱來請問世尊。時佛世尊。于彈指間應問皆答。是故世尊。隨了一眾生所起心念。普攝一切眾生。咸以一音悉為宣說斷諸疑網。令諸眾生得斷疑已。咸生歡喜。寂慧。此即是名如來語言。普能斷除一切眾生疑惑不決。然非如來心及語言有所動轉。一切皆是如實所說。寂慧當知。如是等說。皆是如來秘密之語希有之語。此即名為語業清凈。  
　　金剛手菩薩大秘密主。說是如來語秘密主。會中有三萬二千眾生發阿耨多羅三藐三菩提心。十方一切諸佛剎中。所有賢劫諸菩薩眾。各各在彼佛世尊所修梵行者。是諸菩薩為供養佛及金剛手菩薩大秘密主故。垂諸寶蓋散以妙花。是花槃旋來此會中。散于佛上及金剛手菩薩之身。乃至遍散一劫眾會。其諸寶蓋旋復空中住佛頂上。而諸寶蓋出妙音聲。作如是言。我等賢劫諸菩薩眾。遣此奉用供養。世尊及金剛手菩薩大秘密主。惟愿攝受。隨佛如來向所。宣說未曾有法。一切眾會皆悉聞已。各復增勝發希有心。即向金剛手菩薩大秘密主。虔伸頂禮極生最上信重之想。咸作是言。大秘密主。我等今時快得善利。獲聞金剛手菩薩宣說如來語密不思議法門。若諸眾生聞此所說信解無疑。是諸眾生所得人身功不唐棄。即為如來所應化度。彼得不退轉于阿耨多羅三藐三菩提。  
　　爾時世尊。普告一切眾會贊言。善哉善哉。乃謂寂慧菩薩摩訶薩言。寂慧當知。所有如來真實之理。如來正法如來所行。一切世間實難信解。而此正法。金剛手菩薩大秘密主能善宣說。若諸眾生不久當得具是法者。即能于此所說正法。隨其聞已而生信解。生信解已即能受持不驚不怖。隨入義趣了真實性。是人當得授阿耨多羅三藐三菩提記。當佛如來稱贊金剛手菩薩大秘密主善說法時。十方無量阿僧祇世界六種震動。有大光明普遍照曜。空中自然雨眾妙花。鼓吹歌音種種振擊。有阿僧祇眾生發菩提心。阿僧祇菩薩得隨順忍。阿僧祇菩薩得無生法忍。阿僧祇菩薩善根成熟故。得一生補處。時彼大眾會中佛世尊前。六萬八千由旬之內。地界忽然而悉破裂。大水騰涌如惡叉聚。高起空中徹于梵界。時此一切三千大千世界香水充滿。  
　　是時佛告寂慧菩薩摩訶薩言。寂慧。汝今見此水騰涌不。寂慧菩薩白佛言。我見世尊。今此所有是何先相。佛言寂慧。今此大地忽然破裂。水騰涌者非所思念。其有受持此正法者。彼等眾生亦復如是。于正法中解如實理豁然開悟。而彼所有一切無明見等諸罪業門悉能開豁。無盡法光勝慧辯才所說理教。皆能出現。乃是金剛手大士。善為眾生宣說正法。令諸眾生心生歡喜。寂慧。當知今此正法。悉是如來不共勝相。  
佛說如來不思議秘密大乘經卷第九 
如來心密不思議品第九  
　　復次金剛手菩薩大秘密主。告寂慧菩薩摩訶薩言。復何名為如來心密心業清凈。寂慧。譬如無色界天眾生。生已同以一識而為所緣。住八萬四千劫。彼識亦非隨余識轉。盡壽邊際于彼滅已。隨業成熟隨處受生。如來亦復如是。以無住識于晝夜中。菩薩成證阿耨多羅三藐三菩提果。于晝夜中如來入無余依大涅槃界。于其中間而佛如來。無心可轉無心伺察。無心不伺察。無心知解。無心思念。無心限量。無心積集。無心離散。無心動亂。無心可高。無心可下。無心防衛。無心趣向。無心勇悍。無心觀矚。無心惱害。無心流蕩。無心寂定。無心喜悅。無心逼惱。無心安處。無心遍行。無心分別。無心差別。無心遍計。無心在止。無心在觀。無心隨流于識。無自心建立。無他心觀察。無心依止于眼。無心依止耳鼻舌身意。無心依止色。無心依止聲香味觸法。無心住所緣處。無心住意處。無心住內處。無心住外處。無心依法行。無心依智行。無心觀察過去未來現在等法。寂慧。此是如來心業清凈。如來心者無少法可取。于諸法中。但以無著無礙知見而轉。如來自心既清凈已。于諸眾生不清凈心。亦復不見于彼有見。及彼無見無所分別。雖有所見。而無戲論見無所見。是名為見彼如來智。不與肉眼所見相應。不與天眼所見相應。不與慧眼所見相應。不與法眼所見相應。不與佛眼所見相應。不與天耳所聞相應。不與他心智所知相應。不與宿住隨念智所思相應。不與神通智所作相應。不與有漏智相應。于彼一切法所可相應者。謂一切法無礙之智。然佛如來而無加行。亦無發悟復無作意。善住如來智光明中。觀察一切眾生心行。了知一切法若染若凈。所有如來十力。四無所畏。十八不共佛法。以如來智悉不舍離。然佛如來于是法中而無加行。亦無發悟復無作意。如來離心意識。常在三摩地中。亦不舍離一切佛事。于一切佛法無礙智中。而無所著。寂慧。譬如如來化如來像。彼所化像無心意識。無身行語行意行所轉。以佛加持力故。而能施作一切佛事。如來亦復如是。與所化像等無異故。見一切法皆悉如化故無分別。于身語心無所發起。而能施作一切佛事。然無加行亦無發悟。復無作意。何以故。如來了知一切法相自性如化。是故如來自覺悟已。為悲愍故方便開覺一切眾生。寂慧。當知彼如來智。不住有為不住無為。不住蘊處界。不住于內不住于外。不住善法不住不善法。不住世間不住出世間。不住有罪不住無罪。不住有漏不住無漏。不住過去不住未來不住現在。不住擇滅。不住非擇滅。如是乃至不住于識。如來于一切眾生心行意樂之中。但以無著無礙知見而轉。然無加行。亦無發悟復無作意。寂慧。此即是為如來心密不思議法。是故當知如來常在三摩呬多。亦不舍離一切眾生心意表了。  
稱贊金剛手菩薩大秘密主功德品第十  
　　爾時尊者舍利子。前白佛言。世尊。所有十方世界。賢劫諸菩薩眾。現于諸佛世尊所修梵行者。彼金剛手菩薩大秘密主。于是諸菩薩眾中。常隨何等菩薩之后。佛言。舍利子。止止此是不思議行。世間天人于菩薩行。不生信者返招迷亂。若有眾生。為善知識所攝受者。即于是中聞已凈信不生驚怖。舍利子白佛言。我于如來極生凈信。惟愿世尊為我宣說。佛言舍利子。金剛手菩薩大秘密主常隨我后。汝能見不。舍利子白佛言。我以世尊威神力故。今方得見。亦非宿昔自能知見。佛言舍利子。如是如是。汝今當知。彼賢劫中諸菩薩眾。而金剛手菩薩大秘密主常隨其后。于一切處。現金剛手菩薩形相。以宿愿力及神通力故能如是。舍利子。乃至三千大千世界。所有一切諸眾生類。而是金剛手菩薩大秘密主。現本形相亦常隨后。然于所現加持智力。亦未圓滿。又舍利子。彼金剛手菩薩。常隨慈氏菩薩之后。汝能見不。舍利子白佛言。世尊。我今初見非昔所見。佛言舍利子。彼常隨后汝自不見。他方世界若諸菩薩。若梵王帝釋護世天等。常來見彼金剛手菩薩。執金剛杵。隨慈氏菩薩之后。又舍利子。或于一時。彼賢劫中諸菩薩眾。為慈氏菩薩現俱胝那庾多百千種諸變化事。而是金剛手菩薩大秘密主。亦隨彼諸菩薩之后助加持故。又舍利子。乃至如來作變化事時。彼金剛手菩薩大秘密主亦隨佛后。以愿力故助揚圣化。舍利子。是故當知。此如是等。皆是金剛手菩薩大秘密主。不思議神通加持智力。悉具足故。  
菩薩苦行超勝以受食緣成熟眾生品第十一  
　　爾時寂慧菩薩摩訶薩。白金剛手菩薩大秘密主言。秘密主。汝可樂說菩薩苦行。詣菩提場降伏魔軍。轉正法輪。莊嚴佛土等事。我今欲聞愿為開發。此如是等希有之事汝現證知。金剛手菩薩大秘密主。告寂慧菩薩摩訶薩言。寂慧當知。菩薩苦行等事。具有無量功德莊嚴。假使住世一劫盡其壽量。而亦不能廣分別說。我今為汝略說。寂慧。菩薩苦行非一種相。菩薩但為降伏諸魔及外道故。乃至禁戒諸相。或五熱炙身。及余一切威儀事等。悉為降伏眾魔外道。令其最勝最上。出過于彼所有禁戒修行諸難作事。彼諸外道不能作者。菩薩一切悉能現作。使其超勝。寂慧。或有眾生。見其菩薩一足翹立。或見菩薩舉其雙臂。或見菩薩向日諦瞻。或見菩薩五熱炙身。或見菩薩肘步而行。或見菩薩佇立不動。或見菩薩上起雙足。或見菩薩頭頂向下。或見菩薩臥于棘上。或見菩薩臥牛糞上。或見石上加趺而坐。或臥墻上。或臥果蓏之上。或臥椽上。或臥土上。或著蓑衣。或著草衣。或著鹿皮衣。或以衣覆身。或復裸形。或隨日而轉。或著冢間衣。或著樹皮衣。或食莠稗。或食于根。或食于葉。或食于花。或食于果。或食于莖。或食于枝。或食藕根。或六日不食。或食穢豆。或食穢稻。或食蕎麥。或食菉豆。或食青豆。或食于稻。或食脂麻。或食粳米。或但飲水而為資養。或食酥滴。或食蜜滴。或食乳滴。或常不食。或魔眾中住。或單己坐。或一向立。寂慧。此如是等諸威儀事。及余無量難行苦行。菩薩為降伏外道故。悉能現同彼苦惡相。菩薩如是于六年中。未嘗壞彼一威儀相。示現滿足禁戒修行。精進冶煉菩薩所作。最勝最上堅固不退。如是六年現作諸相。亦非余信解者。更互得見所修禁戒。所有別外修禁戒者。見彼菩薩如是所修。皆悉降伏。寂慧。菩薩于一切處。所作所現。悉住舍心離諸過失。  
　　復次寂慧。菩薩如是修苦行時。有六十四那庾多天人。于三乘中善根成熟。寂慧當知。有諸天人。具大信解作善業者。彼見菩薩在寶樓閣中安庠而坐。入阿塞頗那迦定。受定中樂。菩薩終六年已從定而起。諸天人中有法欲者。志求法者。為彼成熟如應說法。彼諸天人見是菩薩。聞所說法。悉無別異所作事業。寂慧當知。此名菩薩大智積集大悲方便解入不思議甚深理法降伏一切邪魔外道入苦行智清凈法門。又復寂慧菩薩于六年中。成辦如是所應。示現極難行事。過六年已往泥連河。隨順世間澡沐作凈。既沐身已住于岸側。是時有一聚落中女。其名善生。構以百牛成乳糜粥凈心捧持。詣菩薩所而以上之。是時復有六十俱胝天龍夜叉乾闥婆阿修羅迦樓羅緊那羅摩睺羅伽等眾。各各辦造上妙飲食。持奉菩薩。咸作是言。惟愿菩薩大士受我飲食。惟愿大士受我飲食。寂慧是時菩薩。最先受彼善生女人所施乳糜。其彼六十俱胝天龍夜叉乾闥婆等。所施飲食亦悉受之。互不相見各各皆謂。菩薩受我所施飲食。菩薩受已。當證阿耨多羅三藐三菩提果。菩薩普為所施諸眾。成熟阿耨多羅三藐三菩提善根法故。寂慧。此即是為菩薩苦行超勝。以受食緣成熟眾生。方便勝行。  
佛說如來不思議秘密大乘經卷第十 
菩薩詣菩提場品第十二  
　　爾時菩薩既澡沐已。復受飲食身力充實。即時往詣大菩提場。到已告語善地天子。并諸地居天子眾等。說伽陀曰。  
　　任持大地不動搖　　菩薩離愛斷害者 
　　今此樹下證菩提　　汝等莊嚴于此地 
　　善哉地居天歡喜　　普遍清凈三千界 
　　廣散最上妙香花　　遍灑香水皆清凈 
　　所有堅手及持鬘　　常憍天等至空居 
　　歡喜瞻仰菩薩尊　　散眾妙花伸供養 
　　四護世天并眾會　　乃至一切四大洲 
　　遍三千界金網嚴　　覆以供養人中勝 
　　三千界中帝釋主　　供養菩薩大威德 
　　如廣勝殿天妙嚴　　三千界嚴亦如是 
　　夜摩天眾咸欣悅　　覆琉璃網以嚴治 
　　廣三千界寶珍奇　　為人中仙伸供養 
　　兜率天眾咸欣悅　　布真珠網作嚴飾 
　　珠瓔其猶半月形　　復散真珠廣如雨 
　　化樂天王并天眾　　閻浮檀金為寶網 
　　金網寶鐸出妙聲　　遍三千界聞皆喜 
　　諸有天中凈妙寶　　無邊照曜凈光明 
　　他化自在天所嚴　　供養一切義無畏 
　　所有龍及乾闥婆　　摩睺羅伽修羅等 
　　各于自宮廣莊嚴　　及以妙嚴于欲界  
　　復次寂慧。是時大梵天王。見是菩薩詣菩提場殊勝相已。即告一切梵眾天子言。汝諸仁者。知是事不。今此菩薩摩訶薩于大誓愿。廣大甲胄而不棄舍。復于堅固甲胄無懈退意。能善成辦諸菩薩行。修諸波羅蜜多善住彼岸。于一切菩薩地中善得自在。一切菩薩意樂悉能清凈。復善通達一切眾生種種根性。深入一切如來秘密分位。諸魔業道已悉超越。于一切善根得不壞信。諸佛威神共所建立。普示一切眾生正解脫道。為大導師摧破一切魔外境界。三千大千界中一勇猛尊。積集法藥為大醫王。覆以解脫繒帛。為大法王放大慧光建大法幢。世間八法皆不能染。真實清凈大蓮花生。于一切法總持無忘。大海出生離諸增損。不動不搖如須彌山。妙善無垢妙善清凈。自凈妙慧大摩尼寶之所出生。一切法中而得無礙。大梵所生心業調暢。具如是等功德。菩薩今詣大菩提場。欲證阿耨多羅三藐三菩提果。降諸魔軍。為令圓滿如來十力。四無所畏。十八不共佛法。普為一切轉大法輪。作獅子吼。于諸眾生廣行法施。令諸眾生法眼清凈。以其正法。攝伏一切邪異外論。為欲圓滿往昔誓愿。為欲親近諸佛世尊。于諸法中得富饒自在。汝諸仁者。當發勤勇之心。于菩薩所親近供養。  
　　時大梵天王。以清凈心。復告一切梵眾天子言。諸仁者。今此菩薩。于多百千劫中精修禁戒。是即最上清凈大士。今詣大菩提場。將成正覺。汝等宜應于一切三千大千世界。廣作殊妙莊嚴等事。  
　　爾時大梵天王。說伽陀曰。  
　　清凈大士戒決定　　廣為人天作利益 
　　人中天供天中天　　詣菩提場大寂默 
　　降伏一切魔軍眾　　一切智智真覺了 
　　一切佛法悉圓明　　轉正法輪行利樂 
　　大智一振獅子吼　　一切眾生聞皆喜 
　　令開法眼清凈因　　人中尊詣菩提樹 
　　邪異外論皆攝伏　　往昔誓愿悉周圓 
　　正覺事業現令成　　人中尊詣菩提樹 
　　善哉和合皆專志　　普遍地方作莊嚴 
　　三千大千世界中　　普見莊嚴于欲界 
　　如其欲界所嚴事　　色界莊嚴亦復然 
　　善哉梵眾清凈心　　廣作莊嚴三千界 
　　欲界所現供養事　　上界亦現諸供養 
　　遍散最上妙香花　　寶嚴眾樂皆吹擊 
　　三千世界諸天眾　　見聞欣躍伸敬禮 
　　乃至色究竟天中　　各各自宮廣嚴飾 
　　上中復上勝中勝　　普現莊嚴眾天宮 
　　天女六十百俱胝　　建菩提場金剛座 
　　一切遍灑于香水　　復散種種殊妙花 
　　遍列眾寶此地方　　大菩提場廣嚴好 
　　語不能贊諸功德　　此有無量種莊嚴 
　　大士決定戒精修　　世間善利大威德 
　　將詣菩提樹王下　　降伏魔軍諸惡慧 
　　一切和合圣者行　　廣作三千界嚴飾 
　　天人中尊法自在　　供養彼得無邊福 
　　梵眾聞彼人中尊　　殊妙莊嚴三千界 
　　妙花寶幢作嚴事　　變化世界寶所成 
　　俱胝妙蓋化空中　　如日月光極嚴麗 
　　娑羅樹花眾最上　　化現悉如歡喜園 
　　大仙循道歡喜行　　變化莊嚴七車量 
　　寶成金蓮華密覆　　七重界道而圍繞 
　　帝釋天主作莊嚴　　人天希有昔未見 
　　如忉利天廣勝殿　　四大洲嚴亦復然 
　　夜摩兜率化樂天　　他化嚴同色究竟 
　　勇發勤力皆迅疾　　共嚴最上菩提場 
　　如欲界中勝莊嚴　　天龍等眾亦如是 
　　于剎那間皆化現　　菩薩于中所行詣 
　　四方天女數俱胝　　詣菩提樹眾圍繞 
　　涂香末香眾妙花　　一切處灑妙香水 
　　大菩提樹本妙嚴　　如忉利天園生樹 
　　所有一切莊嚴事　　語不能贊諸功德 
　　那庾多數彼諸天　　彼彼莊嚴皆殊妙  
　　復次寂慧。菩薩既至菩提場已。始下雙足。千輻輪相按彼地時。即有廣大光明出現。是光普照一切地獄傍生餓鬼趣中。諸眾生類蒙光照觸。所受諸苦暫得停息。迦梨迦龍王宮中大光普照。  
　　爾時迦梨迦龍王。見是菩薩光明照已。心生歡喜踴躍慶快。即時為彼自宮眷屬。及諸龍眾。說伽陀曰。  
　　如金色光極晃曜　　大明照我龍王宮 
　　我蒙光照適其身　　亦復心生大歡喜 
　　如我于彼先佛所　　昔曾見此瑞光明 
　　而今所睹定無疑　　佛大無畏當出世 
　　汝等各持妙香花　　涂香末香花鬘等 
　　真金及彼摩尼珠　　以為瓔珞并上服 
　　復持種種妙樂具　　珠寶所嚴眾幡蓋 
　　及寶所成妙高幢　　為天人師伸供養 
　　所有龍王妙宮殿　　廣大莊嚴悉清凈 
　　汝等應生歡喜心　　皆同親詣于佛所  
　　爾時迦梨迦龍王。與自宮人眷屬并諸龍眾。各持種種上妙香花衣服幢蓋。及眾樂具。鼓吹歌音上踴空中。香水如云遍灑一切。復雨龍華龍真珠等。如是廣以龍王威神龍王通力。現諸化事詣菩薩所。到已即時與諸眷屬禮菩薩足。鼓妙音樂虔伸供養。作供養已。是時龍王右繞而住。說妙伽陀。伸贊嘆曰。  
　　人中尊放大光明　　普照一切佛剎土 
　　剎那惡趣苦皆停　　我等龍宮俱照曜 
　　龍眾蒙光照觸已　　咸生歡喜作是言 
　　菩薩成佛定無疑　　金色光明乃如是 
　　有那庾多龍女眾　　恭敬捧持妙香花 
　　及勝衣服眾幡幢　　詣菩薩所伸供養 
　　今此地方花蓋等　　一切殊妙廣莊嚴 
　　又復藥草諸樹林　　低垂悉向菩提樹 
　　江河停流而寂靜　　風止搖擊悉安然 
　　菩薩今日證菩提　　世間最勝降魔者 
　　梵王帝釋諸光明　　日月光等悉映蔽 
　　蒙光照者得清涼　　佛出世故咸歡喜 
　　復有諸妙吉祥瓶　　右旋宛轉在空中 
　　仙眾龍眾等居空　　右旋其狀亦如是 
　　世間若天若人等　　各各至誠伸供養 
　　菩薩今日證菩提　　為求慧者開正道 
　　我等今日于佛所　　增益威光得善利 
　　我昔供養拘留孫　　及迦諾迦大圣主 
　　迦葉最上人中勝　　乃至今供釋迦仙 
　　此求菩提大神通　　最勝希有昔未見 
　　具德最上人中尊　　出大梵音獅子吼 
　　堅求菩提決定心　　是心超勝無比等 
　　而彼日月可墮落　　須彌山王可破壞 
　　今日不圓十力尊　　世間無復有是處  
　　復次寂慧。時迦梨迦龍王。上首之妃名曰金光。與諸龍女恭敬圍繞。持以種種殊妙寶蓋。種種妙衣及天花鬘。種種巧嚴真珠瓔珞。種種上妙摩尼珠寶。及彼種種眾妙香瓶。奏妙歌音詣菩薩所。到已禮敬。散諸寶花而伸供養。住菩薩前。說伽陀曰。  
　　心無動亂無恐畏　　無貪無嗔亦無癡 
　　能調難調無染尊　　能離諸惡無所著 
　　我今頂禮凈解脫　　大仙拔除諸疑箭 
　　以大智光破無明　　能度世間諸苦惱 
　　世間無依無救者　　菩薩善為作依救 
　　光明普照三界中　　天人歡喜心清凈 
　　空中遍雨眾妙華　　及散妙衣廣嚴飾 
　　如是勝相我所知　　今日大仙成正覺 
　　勝者勇詣菩提樹　　降伏諸魔無染尊 
　　煩惱黑闇網蠲除　　證大菩提心寂靜 
　　汝經多俱胝劫中　　于先佛所求菩提 
　　難行能行為世間　　今時圓滿勝意樂  
　　復次寂慧。爾時菩薩將成正覺。有諸賢圣以威神力。而為警發。即時有一刈草之人。名曰吉祥。自然住立菩薩之右。持以凈草。是草柔軟如孔雀項。復如迦左鄰那衣。色香具足一一右旋。時刈草人即持其草。詣菩薩前奉上菩薩。深發最勝阿耨多羅三藐三菩提心。  
　　復次寂慧。彼時吉祥刈草人者。以宿愿深固昔發愿言。愿我悉于賢劫之中。諸菩薩眾成正覺所。大菩提場皆布凈草。何以故。寂慧。我念過去。于此賢劫之前九十一劫中。有佛出世。號毗婆尸如來應供正等正覺明行足善逝世間解無上士調御丈夫天人師佛世尊。彼佛法中。圓滿一千大菩薩眾。修持梵行。時彼世尊。為賢劫中諸大菩薩。授阿耨多羅三藐三菩提記。是時有一長者。名曰具慧。在大會中。聞彼世尊授諸菩薩菩提記已。即發阿耨多羅三藐三菩提心。時彼長者發是愿言。愿我于此賢劫。諸佛如來菩提場中。悉布勝妙師子之座。或施凈草。寂慧當知。無復疑念。彼時具慧長者豈異人乎。即是釋迦菩薩成正覺時奉凈草者。吉祥刈草之人。以是緣故。汝今應知。彼吉祥刈草之人。隨宿愿力。于諸佛所。或施凈草。或布妙好師子之座。隨諸眾生信解智力。善根成熟。其事如是。  
　　復次寂慧。是時菩薩既至菩提樹已。彼菩提樹神及十千天女。皆悉捧持諸上妙花及涂香等。詣菩薩前。各以所持諸妙香花用散供養各各頭面。禮菩薩足。異口同音。說伽陀曰。  
　　歸命威德大無畏　　善寂善調破諸惡 
　　離過勇猛大威光　　清凈導師無染者 
　　能救無依諸苦惱　　唯一圣尊施諸樂 
　　世間煩惱病能除　　為大醫王普救療 
　　歸命清凈大名稱　　天歡喜散花如雨 
　　決定今速證菩提　　起大慈心攝一切 
　　往詣樹王登勝座　　摧破一切諸魔闇 
　　覺悟寂靜證菩提　　亦如先佛所證悟 
　　俱胝劫修清凈行　　難作能作利世間 
　　大仙意樂今已圓　　安坐樹王成正覺  
　　復次寂慧。是時菩薩持以凈草詣菩提場。到已即于金剛座上。自布其草然后乃向菩提樹王。恭敬頂禮右繞七匝。菩薩布草之后。是時即有八萬四千天子。持以八萬四千妙好。莊嚴師子之座。奉上菩薩。其座高廣嚴好殊麗眾寶莊飾。覆以寶網及真珠網。復垂珠瓔而為交絡。妙巧施設無數百千上妙衣服。菩薩爾時即現其身。各各安處八萬四千師子座上。彼諸天子互不相見。皆謂菩薩在我所施師子座中。菩薩坐已。成證阿耨多羅三藐三菩提果。是諸天子。咸生歡喜清凈之心。皆悉不退轉于阿耨多羅三藐三菩提。  
佛說如來不思議秘密大乘經卷第十一 
降魔品第十三  
　　復次寂慧。菩薩安處大菩提場師子座已。即放眉間白毫相光普遍照曜。是光名曰警照諸魔。時此三千大千世界。有百俱胝魔眾蒙光照觸。各各于自所止宮中。身毛悚豎。復于自宮心生逼惱。其光映蔽魔宮暗冥。時彼諸魔乃作是念。何因何緣我等宮殿皆悉暗冥。豈非釋迦菩薩坐菩提場。成證阿耨多羅三藐三菩提果耶。彼諸魔眾。即時觀見菩薩已坐大菩提場。是時諸魔。即各隱自所止宮中。彼一一魔各有無量無數百千俱胝那庾多夜叉侍衛種種色相。種種狀貌。種種形體。奔馳往復周章惶怖。有種種頭面。種種器仗。種種旌幢。周匝圍繞。發大惡聲哮呼號叫。恃魔威力起魔業通。諸魔首領普遍縱廣二萬由旬。魔眾眷屬亦復廣多八萬四千由旬。皆以菩薩攝化力故。咸悉來至菩提樹下。寂慧當知。彼諸魔眾到已。即時運魔業力。化現種種丑惡容相。發起多種不可意聲。佷戾兇殘哮吼震擊。意欲攝伏毀害菩薩。是時會中有未離貪諸眾生類。聞惡聲已生大驚怖即趣命終。或未終間受多苦惱。以菩薩威神力故。而彼惡聲久不能息。菩薩乃起大悲之心愍其逼惱。即為息滅諸有惡聲。不令嬈害一切眾生。寂慧當知。此是菩薩善巧方便最勝境界。爾時菩薩。聞彼種種極惡聲已。不生驚悚。何以故。菩薩所聞諸聲。若美若惡悉如響應。  
　　復次寂慧。彼諸魔眾。以諸惡相嬈菩薩時。即有守護大菩提場。修菩提行諸賢圣眾。以十六種言詞毀呰諸魔。謂言惡者汝宜止止。勿得固起惡戾之相。而生嬈害菩薩大士。所以者何。今汝諸魔欲壞菩薩。而菩薩力最大最勝。能壞汝等。如羸力人敵大力者。又汝諸魔欲勝菩薩。而菩薩力能勝汝等。如劣弱軍戰大勇者。又汝諸魔欲超菩薩。而菩薩力能超汝等。猶如星宿比月光明。又汝諸魔欲破菩薩。而菩薩力能破汝等。猶如猛風吹其糠秕。又汝諸魔欲摧菩薩。而菩薩力能摧汝等。猶如大樹斷截其根。又汝諸魔欲怖菩薩。而菩薩力能怖汝等。猶如群獸遇大師子。又汝諸魔欲令菩薩處枯涸地。而菩薩力能涸汝等。猶如炎日涸牛跡水。又汝諸魔欲毀菩薩而菩薩力能毀汝等。如邊小國戰大國土。又汝諸魔欲窺覘菩薩。而菩薩力能窺汝等。如惡人處脫其殺命。又汝諸魔欲亂菩薩。而菩薩力能亂汝等。猶如賈客廣積珍財為火所爇。又汝諸魔欲令菩薩生大憂惱。而菩薩力能令汝等生大憂惱。如非法王失其王位。又汝諸魔。欲于菩薩起恚惡心。而菩薩力制汝恚心。猶如老雁折其翅羽。又汝諸魔欲殺菩薩。而菩薩力制汝殺心。如人經游曠野險難中竭財物。又汝諸魔。欲令菩薩作奔馳者。而菩薩力能令汝等奔怖馳走。如涉大海中破船舫。又汝諸魔欲令菩薩作萎悴者。而菩薩力能令汝等悉皆萎悴。如劫火洞然焚燒草木。又汝諸魔欲斷菩薩。而菩薩力能斷汝等。如大金剛斷諸小石。寂慧。而彼守護大菩提場。修菩提行諸賢圣眾。以如是等十六種言詞。毀呰諸魔贊嘆菩薩。然彼諸魔亦未退伏。  
　　爾時菩薩。即以百千俱胝那庾多阿僧祇劫積修妙行。謂布施持戒忍辱精進禪定勝慧。慈悲喜舍。念處正勤。神足根力覺道。奢摩他。毗缽舍那。明智解脫等法。極善所作柔軟細妙。右金色臂舒置魔頂。而復遍身按息捫摩。起大悲意慈眼觀視。深心解脫一切眾生。一切世界諸佛世尊。現前作證正念正知。菩薩即時以手按地。菩薩大士手按地已。爾時大地六種震動。所謂動遍動等遍動。震遍震等遍震。吼遍吼等遍吼。涌遍涌等遍涌。爆遍爆等遍爆。擊遍擊等遍擊。東涌西沒。西涌東沒。南涌北沒。北涌南沒。邊涌中沒。中涌邊沒。如是等六種震動。起十八變。周遍大地皆悉動搖。于剎那間現諸異相。時諸魔眾。佷戾兇殘哮吼震擊。欲興害者罪業等輩。見是相已咸生驚怖。又以菩薩威神力故。聞空中聲。說伽陀曰。  
　　應當歸命圣大士　　諸仙眾中最上仙 
　　廣施無畏大慈悲　　普能救護諸群品  
　　復次寂慧。彼諸惡魔聞是聲已。于魔眾中有八百萬俱胝那庾多惡夜叉眾。偃仆于地俱發聲言。救苦救苦大士救我。余諸魔眾咸欲奔走。盡其魔力不能前詣。  
　　爾時菩薩以悲愍故舉身放光。由彼光明所照觸故。時諸魔眾悉離怖畏。即各還復所止宮中。寂慧。當其菩薩為諸魔眾現神通時。有八百萬俱胝那庾多惡夜叉眾。悉發阿耨多羅三藐三菩提心。會中復有九百九十萬俱胝那庾多人。發阿耨多羅三藐三菩提心。八萬四千天子。以宿善力故。皆得無生法忍。  
轉法輪品第十四之一  
　　復次寂慧。或有天人知彼菩薩降伏魔軍。或有天人知彼一切諸惡魔眾。不曾來詣菩薩之所。或有天人初知菩薩敷吉祥草就菩提座。或有天人見釋迦菩薩處于眾寶蓮花莊嚴師子座上。或有天人見其菩薩處于地上。或見菩薩在阿說他樹下安詳而坐。或見菩薩在波利質多羅樹。或俱毗陀羅樹。或菩提樹下。或見菩薩在眾寶所成菩提樹下。或有天人見菩提樹高一多羅樹量。或有天人見師子座高一多羅樹量。或有天人見菩提樹高七多羅樹量。或有天人見師子座高半多羅樹量。或見菩提樹乃至高于八萬四千由旬之量。或見師子座高四萬二千由旬之量。或有天人見彼菩薩降伏魔軍。或有天人見一魔軍。或有天人見有廣多惡魔軍眾。或見菩薩以游戲神通破魔軍眾。或見菩薩處虛空中。或見菩薩于虛空中踞師子座。或見菩薩菩提樹下安處寶座。成證阿耨多羅三藐三菩提果。寂慧當知。菩薩成就無量最勝清凈境界。皆是菩薩處于最上最勝大菩提場。具足如是無量功德現諸勝相。復次寂慧。菩薩安處最勝最上大菩提場。降魔軍已。即有十方無量阿僧祇世界。往昔同修最勝道行。諸菩薩眾咸來至此。俱發清凈無畏等聲。謂吉善聲。快樂聲。歡喜聲。迅速聲。捷利聲。善哉聲。不空聲。勇猛聲。士夫聲。不退轉聲。增益聲。吉祥聲。無熱惱聲。大悲愍聲。往昔意樂聲功不唐捐聲。悅可意聲。堅固和合聲。大士游戲聲。最勝利益聲。剎那相應聲。一切智智聲。成等正覺聲。彼諸菩薩出如是等清凈聲。時又十方世界所來集會。最上最勝菩提場中。諸菩薩眾復以俱胝那庾多百千美妙言音廣作安慰。施設種種殊妙供養。復作種種最勝稱贊。時彼宿修善行諸菩薩眾。并十方世界所來集會。勝菩提場諸大菩薩。如是安慰供養稱贊。而釋迦菩薩雖降魔軍。然于魔所無違無順。何以故。菩薩已離違順法故。菩薩能于剎那心中。勝慧相應。或有所知或有所見。或有所得或有所證。而彼一切皆得成就。  
　　復次寂慧。如來成道果已。即時十方無量阿僧祇世界諸佛如來咸舒右手按菩薩身安慰問言。佛子身肢無疲懈耶。樂觸行耶。以自然智所成證耶。無障礙心所成證耶。以平等智所成證耶。無綺飾行耶。被大悲鎧耶。令三寶種不斷絕耶。于一切法得自在耶。寂慧當知彼時善根已成熟者。即能親近大菩提場知勝所作。所有善根未成熟者。不能親近亦復不知。  
　　復次寂慧。如來成道果已。七晝夜中審諦思惟真實法樂。而復諦觀大菩提樹目未嘗瞬。是時乃有百千天子。廣伸供養稱贊頂禮。復有百千天女。各各虔恭頂禮稱贊。是諸天女瞻睹如來勝威儀已。悉發阿耨多羅三藐三菩提心。  
　　復次寂慧。如來成道果已。有四大天王各持寶缽來詣佛所而伸供獻四天王者。所謂東方持國天王。南方增長天王。西方廣目天王。北方毗沙門天王。如是等此四大洲四大天王既至佛所。余復亦然。有百俱胝四大洲。百俱胝四大天王。各持寶缽。咸來佛所亦伸供獻。  
　　爾時如來。受是四百俱胝諸寶缽已。即以神力合成一缽。一一四大天王。各起是心。如來受我所施之缽。于我缽中如次受食。彼彼咸生最上清凈歡喜之心。不退轉于阿耨多羅三藐三菩提。  
　　復次寂慧。如來成道果已。有二商主。一名怛啰布沙。一名嚩梨迦。并余六萬天子。咸來佛所最初奉上清凈飲食。是商主等。皆由宿昔咸發愿言。愿我最初奉上如來清凈飲食。愿彼如來最初納受我所施已。生歡喜心皆得不退轉于阿耨多羅三藐三菩提。  
　　復次寂慧。菩薩初登最上最勝大菩提場。未圓一切智。今成道果已覺智周圓。然未轉彼廣大法輪。廣為眾生作大利益。何以故。菩薩從初發心乃至于今。坐菩提場成等正覺。欲為眾生作利益故。寂慧。以是緣故汝今當知。隨諸菩薩成菩提果已。彼彼亦然。皆為無量眾生作大利益。  
　　復次寂慧。如來成道果已。時有梵王名曰尸棄。與六百八十萬梵眾天子俱。恭敬圍繞隱彼梵界。即至佛前頂禮佛足。右繞七匝合掌諦誠。勸請世尊轉妙法輪。作是白言。惟愿世尊。惟愿善逝。廣為眾生轉妙法輪。會中所有具法器者。而能了知佛所說法。如彼往昔持國天王子。宿發勝愿。愿我于此賢劫之中。諸佛如來成道果已。皆悉勸請轉妙法輪。  
　　復次寂慧。非唯今此尸棄梵王。勸請如來轉妙法輪。所以者何。尸棄梵王初勸請已。復有十俱胝梵王眾。十俱胝帝釋天眾。十俱胝大菩薩眾。亦皆勸請如來轉妙法輪。  
　　爾時尸棄梵王。知佛世尊默然受請。即于波羅奈國仙人墮處鹿野苑中。為佛世尊。敷設妙好師子之座。高四萬二千由旬。殊妙嚴飾勝相具足。眾所樂觀安置于地。如其尸棄梵王。初設妙好師子座已。即時復有十俱胝梵天王眾。十俱胝帝釋天眾。十俱胝大菩薩眾。皆為世尊施設妙好師子之座。殊妙嚴飾勝相具足。眾所樂觀。  
佛說如來不思議秘密大乘經卷第十二 
轉法輪品第十四之二  
　　爾時世尊。即詣波羅奈國仙人墮處鹿野苑中。到已現身各各處于眾師子座。是時梵王帝釋諸大菩薩。一一各見如來在我所施座中。處于座上轉大法輪。是彼諸眾咸生清凈歡喜之心。皆悉不退轉于阿耨多羅三藐三菩提。是時世尊安處最上師子座已。即時十方無邊世界皆悉震動。有大光明普遍照曜。  
　　爾時世尊。即入無邊境界三摩地。入是三摩地已。時此三千大千世界。普遍大地坦平如掌。又此三千大千世界所有眾生。若地獄餓鬼畜生人天諸趣。一切眾類皆得安樂。無一眾生為貪嗔癡并諸煩惱所嬈害者。互起慈心如父母想。  
　　復次世尊。入是無邊境界三摩地時。即有十方無量阿僧祇菩薩。咸來集會聽受正法。是時乃至三千大千世界。所有一切具威力者。天龍夜叉乾闥婆阿修羅迦樓羅緊那羅摩睺羅伽人非人等。咸來佛會聽受正法。寂慧當知。世尊欲說法時。而此三千大千世界普遍地方。一切人天廣大之眾。皆來集會周匝充滿。一毛端量中無空隙。皆為聽受世尊宣說正法。  
　　爾時世尊。知彼一切人天大眾皆集會已。即從三摩地安詳而起。發大悲心乃以如來清凈慈眼。普遍觀察一切眾會。轉正法輪。若沙門若婆羅門。并余一切皆同一法。  
　　復次寂慧。如來所轉法輪。皆為一切眾生。令其心意歡喜故轉。復令眾會一切眾生。各各了知佛所說法。隨佛世尊欲轉法輪。先有十方無量阿僧祇菩薩。咸來集會聽受正法。即時復有百千俱胝那庾多。欲界天子色界天子。亦來集會聽受正法。  
　　爾時世尊作是說言。諸仁者。眼非常法。何以故。若以苦言應得度者。即聞所說此眼是苦。若以無我言應得度者。即聞所說此眼無我。若以空言應得度者。即聞所說此眼是空。若以寂靜言應得度者。即聞所說此眼寂靜。若以離言應得度者。即聞所說此眼法離。若以無常言應得度者。即聞所說此眼無常。若以無依止言應得度者。即聞所說眼無依止。若以如幻言應得度者。即聞所說此眼如幻。若以如夢言應得度者。即聞所說此眼如夢。若以如水月言應得度者。即聞所說眼如水月。若以如影像言應得度者。即聞所說眼如影像。若以如對響言應得度者。即聞所說眼如對響。若以空無相無愿無作無生無起等言應得度者。即聞所說此眼是空無相無愿無作無生無起。若以緣生言應得度者。即聞所說此眼緣生。說眼既然。耳鼻舌身意亦復如是。乃至若以緣生之言應得度者。即聞所說意是緣生。色聲香味觸法其義亦然。或聞空言。或聞五蘊無常之言。或聞十八界無常之言。或聞十二處無常之言。或聞苦言。或聞集言。或聞滅言。或聞道言。或聞四念處言。或聞四正斷言。或聞四神足言。或聞五根言。或聞五力言。或聞七覺支言。或聞八正道言。或聞奢摩他言。或聞毗缽舍那言。或聞緣生法言。或聞聲聞相應法言。或聞緣覺相應法言。或聞大乘法言。  
　　復次寂慧。如來所轉法輪。皆為一切眾生。令其心意歡喜故轉。又復如來所轉法輪。廣為一切眾生作大利益。假使有人與舍利子智慧等者。意欲籌量解入斯法。縱經百劫終不能入。何況余者。寂慧當知。如來從初作行。詣菩提場降伏魔軍。以勝莊嚴震師子吼。游戲神通轉大法輪。作如是等勝利益時。有八萬四千人。發阿耨多羅三藐三菩提心。無量眾眾。于三乘中。而得成熟。  
所緣品第十五之一  
　　爾時金剛手菩薩大秘密主白佛言。世尊。如佛世尊所說法時。豈非我于如來所說有違背耶。或隨順耶。如來所說甚深廣大。如來所說甚深秘密。一切世間難信難解罔徹源底。世尊。諸如來心真實決定。我于如來所說深法。或有知解。皆是如來勝智在我身中。此非我有士夫力用。佛言秘密主。如是如是如汝所說。所以者何。汝今當知。所有如來。安立譬喻演說諸法。而彼一切眾生。皆有如來勝智在于身中。何以故。秘密主。而諸眾生遍一切處。隨其如來所說秘密。若不容受如來加持之力。而能隨順如來法性者。無有是處。又復于彼如來所說秘密深法。若聞若說若有知解。皆是如來加持力故。  
　　復次秘密主。如來正語有所說時。應知如來法性如實法性真常。又復如來所行如實所行真常。是故如來。以正語言說是正法。又秘密主。所有過去未來現在諸佛世尊。以一切世間難信難解阿耨多羅三藐三菩提如是正法。宣說引導廣為開示。而彼眾生。若于如是難信難解甚深正法。聞已即能生信解者。當知彼等眾生。非于一佛十佛親近承事。當知已于廣多俱胝那庾多百千佛所。親近承事。應知彼人是為正士精修福行。又秘密主。假使須彌山王或摧墜時。師能有人或以頂肩而為荷負。若彼不種善根眾生。能于如是甚深正法。一念生起凈信解者。無有是處。何況受持讀誦如說修行。又秘密主。若有眾生能于大乘正法之中。聞已信解者。當知是人。非于一佛親近承事。已于廣多佛所親近承事。大乘法中廣修勝行植善根種。  
　　爾時寂慧菩薩摩訶薩前白佛言。世尊。如佛世尊說近止法。此以何義而名近止。此近止者何所從來。佛言。善男子。所說近止者。即是近止煩惱增語。此近止煩惱。即是近止思惟分別遍計增語。此近止思惟分別遍計。即是近止想作意增語。此近止想作意。即是近止顛倒增語。此近止顛倒。即是近止因所緣增語。此近止因所緣。即是近止無明有愛增語。此近止無明有愛。即是近止我我所增語。此近止我我所。即是近止名色增語。此近止名色。即是近止斷常見增語。此近止斷常見。即是近止有身見增語。寂慧當知。若與所緣因見相應。即諸煩惱而亦隨轉。一切皆從有身見起。若能近止有身見者。即諸見止息。若有身見近止。即一切愿求亦止。若有身見近止。即諸煩惱亦止。寂慧。譬如大樹若斷其根。即枝葉莖干而悉枯悴。此有身見亦復如是。若近止已諸煩惱亦止。寂慧當知。一切眾生始以不能覺了有身見故。即諸取煩惱隨逐而生。若能覺了有身見者。即諸取煩惱不復隨生亦無所害。寂慧菩薩白佛言。世尊。彼有身見何能覺了。佛言寂慧。若我人眾生壽者等見而不起者。即能覺了彼有身見。  
　　復次寂慧。彼有身見不住于內不住于外。于一切處而悉不住。以不住故見無所住。寂慧。此無住智。如實覺了彼有身見。又復寂慧當知。有身見即是空增語。若能隨順空智忍者。即見無所取。此即是為如實覺了彼有身見。又有身見者。即是無相無愿無作無生無起等見。是見無所取。此即是為如實覺了彼有身見。  
　　復次寂慧當知。有身見者。即是無身非開非合。一切皆是不實分別。以其不實所分別故。彼即無分別。亦不離分別。由無分別不離分別故。即無所作無障無起。以無起故即無所行。由無所行故。如是此說乃名近止。寂慧菩薩言。何名近寂。佛言寂慧。有所緣心如火熾然。若無所緣及無所作即不熾然。不熾然法此名近寂。又如大火有薪即然無薪即滅。所緣心火炎熾亦然。若無所緣心火自滅。寂慧當知。具善巧方便菩薩。于般若波羅蜜多清凈所緣法中。平等了知善根所緣勝法而不息滅。煩惱所緣染法制令不起。波羅蜜多勝法常令增進。魔業煩惱所緣染法永令斷滅。菩提分法清凈所緣不應棄舍。聲聞緣覺意樂所緣而不取著。一切智心最上所緣不應舍離。于空所緣審諦伺察。一切眾生大悲所緣深生愿樂。寂慧當知。具善巧方便菩薩。于般若波羅蜜多清凈所緣法中。而得自在。無生所緣思惟決定。和合生起所緣亦不厭舍。無作所緣而復趣入。諸有善根施作所緣悉令開曉。無相所緣而善思擇。菩提心所緣永無厭離。無愿所緣以慧正觀。三界所緣不生厭離。菩薩以慧方便。于其無生一切所緣法中。自在而轉。若見不凈所緣。即于如來清凈身心中住。若無常所緣即于生死無疲倦心住。若苦所緣即令一切眾生快樂安置涅槃平等心住。若無我所緣即于一切眾生。大悲心住。若貪所緣即于貪行眾生中。以凈大藥開明心住。若嗔所緣即于嗔行眾生中。以慈大藥開明心住。若癡所緣即于癡行眾生中。以緣生大藥開明心住。若等分所緣即于等分行眾生中。以無常想大藥開明心住。若離貪所緣即于聲聞法中開化心住。若離嗔所緣即于緣覺法中開化心住。若離癡所緣即于菩薩法中開化心住。若色所緣即于獲得如來最上色相心住。若聲所緣即于獲得如來妙好音聲心住。若香所緣即于獲得如來戒香清凈心住。若味所緣即于獲得如來所有味中上味大人勝相清凈心住。若觸所緣即于獲得如來所有細軟手足妙觸心住。若法所緣即于獲得如來所有一切法中決定心住。若施所緣即于獲得如來最上相好心住。若戒所緣即于嚴凈佛土心住。若忍所緣即于獲得梵音聲相妙金色身清凈心住。若精進所緣即于一切眾生救度心住。若定所緣即于神通所起妙用心住。若慧所緣即于斷一切眾生煩惱諸見相續心住。若慈所緣即于一切眾生起無障礙心住。若悲所緣即起護持正法心住。若喜所緣即起說法歡喜心住。若舍所緣即離諸違順成辦一切眾生事業心住。若四攝法所緣即起成熟一切眾生心住。  
佛說如來不思議秘密大乘經卷第十三 
所緣品第十五之二  
　　復次寂慧。若諸菩薩為欲對治慳吝過失所緣法者。即起能舍己之所有心住。若為對治破戒過失所緣。即起持戒心住。若為對治嗔恚過失所緣即起堅固忍辱心住。若為對治懈怠過失所緣。即起精進成辦如來勝力心住。若為對治散亂過失所緣。即起獲得如來禪定心住。若為對治染慧過失所緣。即起圓滿無礙智心住。若為聲聞作意所緣。即起積集大乘心住。若為厭離所緣。即起不作諸罪心住。若為惡趣所緣。即起剎那所生諸惡趣中救度心住。若為天趣作意所緣。即起若成若壞后邊心住。若為人趣作意所緣。即起不堅固心住。若為念佛作意所緣。即起諸佛攝受心住。若為念法作意所緣。即起于法不吝心住。若為念僧作意所緣。即起獲得不退轉于法輪心住。若為念舍作意所緣。即起一切能舍心住。若為念戒作意所緣。即起圓滿求愿勝定覺支心住。若為念天作意所緣。即起諸天稱贊佛智加持心住。若為身作意所緣。即起獲得佛身清凈心住。若為語作意所緣。即起獲得諸佛語言清凈心住。若為心作意所緣。即起獲得佛平等心清凈心住。若為有為法所緣。即起圓滿如來智心住。若為無為法所緣。即起圓滿佛智心住。  
　　寂慧當知。此如是等或有所緣。而諸菩薩無有不于一切智智現前法門中住。又諸菩薩于一切所緣法中。皆悉回向菩提。此即是名菩薩善巧方便覺了一切法通達觀察。寂慧。譬如所有三千大千世界一切大地隨諸所生。無有不是一切眾生受用之所。彼諸菩薩亦復如是。所有一切所緣境界。無有不是善巧方便。菩薩共所受用菩提道分。無不成熟菩提道法。又如色法一切皆是四大所造。善巧方便菩薩亦復如是。或有所緣一切皆以菩提勝相和合相應。  
　　復次寂慧。若有眾生慳吝惡作者。菩薩即為圓滿布施波羅蜜多。持戒波羅蜜多。若諸眾生起嗔恚行及懈怠者。菩薩即為圓滿忍辱波羅蜜多。精進波羅蜜多。若諸眾生起散亂心及愚癡行者。菩薩即為圓滿禪定波羅蜜多。勝慧波羅蜜多。若諸眾生不可悲愍者菩薩于彼無違害心。若諸眾生所應饒益者。菩薩于彼無隨順心。若諸眾生常稱贊者。菩薩于彼而無高心。若諸眾生不稱贊者。菩薩于彼亦無下心。若見一切苦惱眾生。菩薩即起大悲之心。若見一切快樂眾生。菩薩即起歡喜之心。若見一切粗獷眾生。菩薩即起調伏之心。若見一切調順眾生。菩薩即起慈愛之心。若見具有緣力眾生。菩薩即起衛護之心。若見具有因力眾生。菩薩即起攝化之心。隨攝化已乃為教授。若見智慧開明眾生。菩薩即為宣說甚深之法。若見具演說智眾生。菩薩即為廣大說法。若見如理眾生。菩薩即為次第說法。若見眾生樂著文句者。菩薩即以少略文句而為說法。若見眾生樂以奢摩他為先導者。菩薩即為宣說毗缽舍那。若見眾生樂以毗缽舍那為先導者。菩薩即為宣說趣入三摩地法。若見眾生樂持戒者。菩薩先為宣說不究竟法。后復為說地獄等事。若見眾生樂多聞者。即為宣說無疑惑法。若見眾生樂三摩地者。即為宣說趣入慧法。若見眾生樂曠野住者。即為宣說心寂靜法。若見眾生樂修頭陀行者。即為宣說圣慧根法。若見鈍根眾生。即為宣說聞隨順法。若見堅著貪法眾生。即為宣說不凈之法。若見堅著嗔法眾生。即為宣說慈心之法。若見堅著癡法眾生。即為宣說緣生之法。若見等分行眾生。即從中入中廣為說法。所謂不凈法慈心法緣生法。若隨順諸法所應度者。菩薩即為宣說增上戒法增上心法增上慧法。若見眾生以佛勝相所應度者。即為宣說真實隨順菩提分法。若見輕慢眾生所應度者。先為杜止輕慢之門。后為說法。若見眾生相續樂觀菩薩圣相者。菩薩即為常現其身。然根未熟者不為說法。若見眾生樂巧說法所應度者。即以緣起譬喻解釋說法。若見眾生樂甚深法所應度者。即為宣說緣生無我無人無眾生法。若有眾生著諸見者為說空法。若見眾生起尋求行者。即為宣說無相之法。若見眾生起求愿者。即為宣說無愿之法。若見眾生著諸蘊者。即為宣說如幻之法。若見眾生著諸界者。即為宣說善決擇法。若見眾生著諸處者。即為宣說如夢之法。若見眾生著欲界者。即為宣說逼惱之法。若見眾生著色界者。即為宣說諸行苦法。若見眾生著無色界者。即為宣說彼一切行無常之法。若見眾生樂以苦法所應度者。即為宣說令于圣種生歡喜法。若見眾生樂以樂法所應度者。為說無量禪定之法。若見眾生樂天趣法所應度者。即為宣說純一樂法。若見眾生樂著諸相所應度者。為說無我無取之法。若見眾生樂以聲聞法所應度者。即為教授取證之法。若見眾生樂以緣覺法所應度者。即為宣說于事于義少略之法。若見眾生樂以初發心菩薩法所應度者。即為宣說深心發起大悲之法。若見眾生樂以久修道行菩薩之法所應度者。即為宣說于輪回中無懈倦法。若見眾生樂以不退轉菩薩之法所應度者。即為宣說嚴凈佛土之法。若見眾生樂以一生補處菩薩之法所應度者。即為宣說大菩提場莊嚴之法。若見眾生樂以佛身所應度者。為說菩薩勝行相續不空之法。寂慧當知。如是等法皆是具足智慧方便諸大菩薩。于彼清凈所緣法中而得自在。是故廣說不空之法。其所說法。為令一切眾生歡喜故說。  
　　說是法時會中有十千人。發阿耨多羅三藐三菩提心。五千菩薩得無生法忍。  
金剛手菩薩大秘密主授記品第十六之一  
　　爾時會中有諸菩薩咸起是念。此金剛手菩薩大秘密主。其何久近當得成就阿耨多羅三藐三菩提果邪。所居佛土當何名字。菩薩成佛復名何等。眷屬圓滿其數幾何。  
　　爾時世尊知諸菩薩心所念已。即時微笑。法爾諸佛現微笑時必有因緣。爾時世尊。從其面門放種種色廣大光明。所謂青黃赤白紅紫碧綠。其眾色光普遍照曜無邊世界乃至梵世。其光盤旋還來佛所右繞三匝。從佛世尊頂門而入。  
　　爾時寂慧菩薩摩訶薩。即于佛前合掌虔恭。以妙伽陀而伸請問。  
　　如金色光妙無垢　　寂靜月面體凝然 
　　破暗最上日光明　　人仙微笑今何為 
　　安處寂定蓮花相　　大悲震吼進力增 
　　念智功德妙香薰　　善逝蓮花笑何為 
　　念如凈器定如油　　悲炷然燈破三垢 
　　妙慧光明息暗冥　　善逝智光笑何為 
　　悲輪光明慧觀察　　息除三垢滅諸冥 
　　凈開智眼利世間　　佛日妙光笑何為 
　　佛知三有世間意　　遍照一切天人心 
　　大仙慈眼視眾生　　今何大仙現微笑  
　　寂慧菩薩說伽陀已。  
　　爾時世尊即告寂慧菩薩摩訶薩言。今此金剛手菩薩大秘密主。于此賢劫諸佛如來應供正等正覺所。持金剛杵作供養事。以利益心守護正法。今于我此秘密法中廣大施作。普為無量一切眾生。成熟最上菩提善根。于此賢劫乃至最后樓至如來法中隱沒。即于極樂世界阿閦如來佛剎中生。而彼世界阿閦如來。為彼諸菩薩宣說秘密一百八印。時金剛手菩薩大秘密主。聞其所說。不假加行解入義趣。如理如實隨順所行。其后復于無量無數諸如來所。親近恭敬尊重供養。彼彼佛所皆修梵行護持正法。廣為無量俱胝那庾多百千眾生。成熟阿耨多羅三藐三菩提法。而后復過殑伽沙數劫中。圓滿菩提分法。而乃得成阿耨多羅三藐三菩提果。號金剛步如來應供正等正覺出現于世明行足善逝世間解無上士調御丈夫天人師佛世尊。世界名普凈。劫名清妙。寂慧。而彼普凈世界。金剛步如來剎土之中。安隱豐樂嚴凈可觀。天人熾盛菩薩廣多。七寶具足殊妙莊嚴。七寶所謂金銀琉璃硨磲碼瑙珊瑚琥珀及赤珠寶。彼世界中周遍盈積。可八步量地平如掌。柔軟復如迦左鄰尼具諸樂觸。建妙幡幢寶繩交絡。天妙寶花處處垂下。最上精妙眾香氛馥。空中自然奏諸音樂。無諸惡趣及眾險難。如兜率天最勝受用。又彼世界隨意所思。宮殿舍宇園林樓閣。飲食衣服眾莊嚴具。皆悉具足隨諸所用。皆與天人受用無異。受諸天人具大信解深信佛智。又彼世界亦復不聞聲聞緣覺二乘名字。彼佛所說純一清凈大菩薩法。又彼金剛步如來。廣多百千菩薩眷屬。又彼世界不壞律儀。不減壽命不破戒行。不失正見。亦無顛狂聾啞跛傴謇吃獷惡斗競缺減諸根等者。一切皆具二十八種天人勝相。而為莊嚴。彼佛如來壽八中劫。亦無天人中間夭逝。寂慧當知。彼金剛步如來。其如是等及余無量勝功德事。彼佛世尊隨欲說法即放光明。彼諸眾生見是光已。即知如來宣說妙法。若有眾生互起思念。欲詣佛所瞻仰聽法。即以彼佛神通智力所加持故。尋至佛所。或有以自神力至佛所者。即時天人大眾咸來集會。時彼世尊踴身空中。高百千多羅樹。時四大洲悉見如來廣大身相。又十方世界悉聞震發顯示如來清凈妙音。一切眾生聞者適悅。又復如來為諸菩薩說正法時。無一眾生于其如來宣說之法有所違背。彼諸眾生皆悉利根開明知解。又彼世界而無王者。唯佛世尊金剛步如來最上法王。又彼世界一切眾生無我無執。  
　　復次寂慧。又彼金剛步如來。于彼剎中諸天人所欲行乞食。彼時若天若人即見如來圣像住在其前執持應器。彼諸天人見圣像已。各欲奉上如來清凈飲食。及隨意樂所欲方處座臥之具。百味食等皆悉嚴備。彼佛知時隨受所施。佛受施已即出其舍。還復如來所止僧坊。諸菩薩眾亦復隨應入三摩地。  
　　寂慧當知。彼佛如來所住世界。具如是等及余無量勝功德事。是故名為普凈世界。  
佛說如來不思議秘密大乘經卷第十四 
金剛手菩薩大秘密主授記品第十六之二  
　　爾時世尊。為金剛手菩薩大秘密主。當授記時會中有二萬人。發阿耨多羅三藐三菩提心。皆愿生彼普凈世界金剛步如來剎土之中。  
　　爾時金剛手菩薩大秘密主。聞佛世尊與授記已。心生慶快踴躍歡喜。即以金剛杵擲虛空中。當其戲擲金剛杵時。而此三千大千世界六種震動。天雨眾華鼓奏音樂。復于一切眾會。右手自然皆出種種妙色最上華鬘。  
　　爾時金剛手菩薩大秘密主。即于佛前合掌諦誠。說伽陀曰。  
　　廣博大法王　　無盡妙法藏 
　　欲為利世間　　善分別諸法 
　　已于諸法中　　舍除吝惜意 
　　隨法依法修　　善住我歸命 
　　佛清凈大士　　圓滿清凈行 
　　功德王名稱　　遍聞于三界 
　　能于三世中　　常持無盡智 
　　平等善所行　　頂禮無障礙 
　　月光極圓凈　　遍凈復清凈 
　　日光極光明　　妙光勝光聚 
　　梵音極妙音　　凈音深妙響 
　　三寶勝金光　　故我今頂禮 
　　常現凈妙身　　亦無身系屬 
　　常說妙語言　　離語言分別 
　　雖為大法師　　不生于法想 
　　解脫諸眾生　　而無眾生想 
　　世間何所作　　能報佛大恩 
　　功德勝利中　　唯出家能報 
　　諸聞佛教授　　無異法可轉 
　　隨所受法門　　真修如理作  
　　爾時金剛手菩薩大秘密主。并余一切在會大眾。各以所持眾妙華鬘散于佛上。以佛威神力故所散華鬘。即時普遍此三千大千世界。皆現眾妙華鬘莊嚴周匝。盈積可八步量。  
無二無說品第十七  
　　爾時寂慧菩薩摩訶薩前白金剛手菩薩大秘密主言。秘密主。世尊如來授仁者記邪。金剛手言。善男子。佛授我記如夢自性。寂慧言。今汝授記有何所得。金剛手言。無所得故而我得記。寂慧言。何法無所得。金剛手言。我人眾生壽者悉無所得。彼蘊處界亦無所得。乃至若善不善。有罪無罪有漏無漏。世間出世間。有為無為若染若凈。生死涅槃皆無所得。寂慧言。若法無所得。云何是中有授記乎。金剛手言。由無所得故。即于是中以通達智而乃授記。寂慧言。智何有二而可觀邪。金剛手言。若有二可觀即無授記可得。然以彼智無二可觀。是故諸菩薩。于無二智中如是授記。寂慧言。若智無二可觀者。復云何有能記所記邪。金剛手言。若能記若所記。以平等性于無二際中悉無所得。寂慧言。秘密主。無二際中云何有記。金剛手言。若彼際如是即是無二際。即于彼際中故如是授記。寂慧言。何名為際。復于何處而得授記。金剛手言。我際處授記。眾生際處壽者際處人際處授記。寂慧言。且我際處復在何處。金剛手言。我際處者。即是如來解脫際處。寂慧言。如來解脫際處而在何處。金剛手言。如來解脫際處。在無明有愛際處。寂慧言。無明有愛際處復在何處。金剛手言。在畢竟無生無起際處。寂慧言。畢竟無生無起際復在何處。金剛手言。在無表了處。寂慧言。若無表了有何開示。金剛手言。若有開示即非無表了。寂慧言。云何無開示。金剛手言。諸有所表悉無開示。寂慧言。若無開示何有教令。金剛手言。若有教令即無開示。若無開示即無教令。寂慧言。云何得教令。金剛手言。雖有表了即無所受。寂慧言。云何表了而無所受。金剛手言。若不著文字即無所受。寂慧言。云何不著文字。金剛手言。謂隨順義。寂慧言。此復云何是隨順義。金剛手言。謂即于義而無所見。寂慧言。云何于義無所見邪。金剛手言。若義非義。悉于是中求不可得。寂慧言。若于義非義求不可得者。即何所求邪。金剛手言。由于義非義求不可得故。即無法可求寂慧言。若無法可求者。即于一切悉無求邪。金剛手言。此中無有少法可求。何以故。以無法可求故。法即無法寂慧言。此中何者名為法邪。金剛手言。若法之聲尚不可得。是中復何而有法邪。善男子如是應知。若言法者。謂于文字不著不行。是故說言一切諸法無言無說。善男子。若有人言有所說者。彼即非說。以非說故。彼即無法亦非如理。寂慧言。秘密主。若爾者。豈非如來諸所說法亦非說邪。金剛手言。寂慧。豈非我先曾為汝說。世尊如來不說一字。以無說故。如來即以神通愿力。隨眾生意示有所說。寂慧言。設有說者何過失邪。金剛手言。有所說者語業過失。寂慧言。彼語業者復何過失。金剛手言。文字思惟取著過失。寂慧言。此復何能離過失邪。金剛手言。一切法中。若有所說若無所說。悉無少法而可表了。無表了故即離過失。又復于己無所開示亦離過失。寂慧言。其過失者何為根本。金剛手言。彼過失者取為根本。寂慧言。取孰為本。金剛手言。執著為本。寂慧言。執著孰為本。金剛手言。虛妄分別為本。寂慧言。虛妄分別孰為本。金剛手言。增上所緣見為本。寂慧言。增上所緣見孰為本。金剛手言。色聲香味觸法。即是增上所緣根本。寂慧言。云何無所緣。金剛手言。愛不相續即無所緣。寂慧當知。如佛所說。一切法中若斷于愛即無所緣。金剛手菩薩大秘密主說是法時。會中有五百苾芻得心解脫。二百菩薩得無生法忍。  
佛說如來不思議秘密大乘經卷第十五 
入曠野大城受食品第十八  
　　爾時金剛手菩薩大秘密主。滿所思念得授記已。安慰其心生大歡喜。踴躍慶快前白佛言。世尊。我今勤請世尊降赴我所居止秘密宮中。微伸供養期滿七日。并請菩薩聲聞大眾。愿佛慈悲哀受我請。何以故。世尊。曠野大城中。有多夜叉羅剎鳩盤茶必舍左乾闥婆摩睺羅伽等。異類眾生悉住于彼。令彼等眾得見佛已于長夜中利益安樂。息除[彳*廣]戾恚惡之心。復令四大天王諸眷屬等于長夜中獲大利益安隱而住。若佛世尊。悲愍我故降赴我宮。菩薩聲聞隨受微供。使令無量諸眾生類增長善根。復令我等圓滿意樂。佛即默然而受其請。  
　　爾時金剛手菩薩大秘密主知佛世尊默受請已。心生歡喜踴躍慶快。即時頭面頂禮佛足。右繞七匝速離佛會。還復所止曠野大城。  
　　時金剛手菩薩大秘密主。至自宮已乃起思念。我今如何施設供養。復依何等境界莊嚴而為嚴飾。令欲色界諸天子眾起希有心。復令十方世界所來集會大菩薩眾咸生歡喜。我亦于佛廣大施作妙供養事。作是念已即自記憶往昔一時。佛于夜分入三摩地。其名寂靜不思議廣大所行。我亦隨佛即入是定。東方去此過殑伽沙數等佛剎土已。到一世界名無邊功德寶莊嚴。彼有如來號莊嚴王。其佛剎中化主世尊。為十千菩薩授菩提記。我于爾時見彼佛剎。不可思議天人莊嚴。超勝一切妙莊嚴事。我宜依彼無邊功德寶莊嚴世界所莊嚴相而為嚴飾。當為世尊作供養事。  
　　爾時金剛手菩薩大秘密主。即入大莊嚴王三摩地。于是三摩地中如實觀。睹彼無邊功德寶莊嚴世界。種種殊妙莊嚴等事。如其所觀即運神力。于此曠野大城中。施設莊嚴與彼無異。而彼無邊功德寶莊嚴世界者。東西南北縱廣正等六十四由旬。以青琉璃而為其地。帝青大寶作其墻界。垂珠華瓔眾寶嚴飾閻浮檀金而為蓮華。眾寶枝葉眾寶瓔珞間錯垂布。復有無數天妙寶衣。復有無數珠瓔嚴飾。復有無數殊妙繒彩。垂以無數妙寶華鬘。燒香涂香眾妙寶瓶。亦復無數周匝。遍散種種色華。人所觀者殊妙悅意。若身若心歡喜調暢。出現無邊功德寶聚。復現無量色相莊嚴。又有廣多百千莊嚴妙師子座。寶機承足寶繩交絡。寶華莊嚴垂真珠網。周匝盈積可八步量。又復布設無數天衣。空中復有寶網垂覆。如是種種妙莊嚴事。于余廣多世界之中。昔所未見昔所未聞。又復嚴辦百味精珍上妙飲食。又復布列百千莊嚴妙師子座安處空中。一一師子座。空中自然有妙寶蓋。各各垂覆殊妙莊嚴眾相具足。  
　　爾時金剛手菩薩大秘密主。于其定中安布如是殊妙勝相。施設莊嚴師子座已。從定而起過于夜分至明旦時。嚴辦最上清凈食已。深心清凈將欲供養世尊如來菩薩大眾。  
　　爾時。金剛手菩薩大秘密主。又過夜分即告四大天王言。諸仁者。汝等當知我今請佛并大菩薩諸聲聞眾。降我所止秘密宮中期滿七日微伸供養。以佛世尊悲愍我故而受我請。汝等各有力能廣多眷屬。于七晝夜中勿生放逸勿起亂心。亦復且止諸余作事。專一精勤供養于佛。乃至此曠野大城所止。一切夜叉羅剎必隸多鳩盤茶必舍左乾闥婆摩睺羅伽等。并余所住諸眾生類。以我教敕悉告語之。眾等應知。金剛手菩薩。請佛世尊來降于此曠野大城期滿七日作供養事。汝等宜應攝諸恚惡發清凈心。復起廣大歡喜之意。嚴供世尊聽受正法。  
　　爾時金剛手菩薩大秘密主即告長子金剛軍言。賢者。汝今宜應以自神力往彼梵界。自梵眾天至色究竟天。于彼諸天各告語云。金剛手菩薩大秘密主。請佛世尊來降曠野大城秘密宮中。期滿七日作供養事。汝等諸天欲見佛者宜速來此。  
　　是時秘密主長子金剛軍。受父教令即如其命。  
　　爾時金剛手菩薩大秘密主復告次子妙臂言。賢者。汝今。宜應以自神力往地居天至空居天。謂四大王天忉利天夜摩天兜率天化樂天他化自在天。于彼諸天各告語云。金剛手菩薩大秘密主。請佛世尊來降曠野大城秘密宮中。期滿七日作供養事。汝等諸天欲見佛者宜速來此。  
　　是時次子妙臂。受父教令即如其命。爾時于剎那間。即有廣多無數百千欲界天子色界天子。周匝充滿百千由旬之量填塞空中。  
　　爾時金剛手菩薩大秘密主。又過夜分即為世尊敷設臥具妙嚴飾已。右膝著地合掌諦誠向佛世尊。說妙伽陀而伸勤請。  
　　善來最勝人中尊　　善來人中無上士 
　　人中增勝愿降臨　　佛大牟尼時已至 
　　善來最勝二足尊　　善來二足尊最上 
　　二足增勝愿降臨　　佛大牟尼時已至 
　　佛大蓮華凈戒生　　精進定水常增長 
　　如峰采華眾所歸　　寂靜蓮華愿來降 
　　最初安立四圣諦　　以慈悲眼遍觀察 
　　常能震吼無我音　　佛大師子愿來降 
　　戒為根本念為莖　　覺支華秀常茂盛 
　　解脫智果已周圓　　佛大樹王愿來降 
　　妙慧甚深復廣博　　湛然定水遍清涼 
　　眾行圓明大導師　　佛功德海愿來降 
　　大悲所成吉祥禮　　大慧光明廣莊嚴 
　　蓮華開覺眾所歸　　佛日光明愿來降 
　　正語震伏諸邪論　　解脫藥樹救沉痾 
　　小根群鹿悉開明　　佛大山王愿來降  
　　爾時世尊受金剛手菩薩大秘密主至誠勤請。知時已至即告苾芻眾言。汝等宜應著衣持缽往赴金剛手請。期滿七日作供養事善哉行矣今正是時。付囑守護僧坊之者。今此眾中諸有已得神通之者。菩薩聲聞各各隨應以自神力游空而往。若復未具神力之者。應當隨入如來清凈大圓光中。游空而往。  
　　爾時世尊即于王舍大城鷲峰山中。隱身不現。菩薩聲聞恭敬圍繞。放大光明普遍照曜。天人天女導前從后歌詠稱贊。奏百千種俱胝那庾多鼓吹音樂震動大地。天雨種種殊妙寶華。于佛剎中廣現種種佛大威力。佛大神通佛大施作。佛大變化佛大吉祥。佛大勝光佛大威儀。佛大游戲等相。游空自在。往詣于彼曠野大城。  
　　是時世尊處虛空中猶如鵝王。進止安詳自在而行。彼欲色界諸天子眾。遙見世尊高處空中。猶如鵝王宛轉自在。咸生歡喜適悅慶快。又如日輪初出清凈可愛。如圓滿月瑩潔光明眾星圍繞。如帝釋天主天眾圍繞。如大梵王梵眾圍繞。天眾見已即起清凈希有之心。各持種種天妙香華供養于佛。所謂天優缽羅華、俱母陀華、奔拏利迦華．曼陀羅華．摩訶曼陀羅華．波利質多羅華．摩訶波利質多羅華．曼殊沙華．摩訶曼殊沙華．可愛華．大可愛華．輪大輪華．陸生諸華。及余殊妙最勝香華。具有百葉或千葉者。及焰光華光味華。遍香華常香華。常開華。悅目華。此如是等。并余無量勝妙香華。遍散佛上。又復安立殊妙幡幢。奏以百千殊妙音樂。  
　　爾時世尊。現如是等殊妙勝相香華幢蓋鼓奏音樂眾莊嚴事。于須臾頃即至曠野大城。而先暫適毗沙門天王宮。佛及菩薩聲聞大眾。從空而下入彼宮中。  
　　爾時大地普遍震動。而復柔軟殊妙可愛。亦不嬈惱一切眾生。  
　　爾時四大天王。知佛世尊已至曠野大城之中。各從所守方分。與諸眷屬持以種種殊妙香華速來佛所。時四天王到已。頭面頂禮佛足。即以所持殊妙香華。散于佛上而伸供養。合掌諦誠退住一面。彼諸眷屬亦各至誠頂禮佛足合掌而住。佛即略為四天王等眷屬眾會。宣說法要。  
　　是時會中即有十千夜叉羅剎龍乾闥婆鳩盤茶等。睹佛勝相悉發阿耨多羅三藐三菩提心。彼四大天王宮嬪眷屬中。有十千天女。發阿耨多羅三藐三菩提心。  
　　爾時金剛手菩薩大秘密主。與自眷屬各各持以。如無邊功德莊嚴世界之中。殊妙香華涂香末香寶幢幡蓋。鼓吹歌音作諸妓樂。速詣毗沙門天王宮中佛世尊所。到已頭面頂禮佛足右繞七匝。即以所持妙香華等諸供養具。嚴潔諦誠供養世尊。諸眷屬等奏妙音樂。嚴奉肅恭歸命頂禮。迎導世尊并諸菩薩聲聞大眾。入自宮中到已如次請各就座。  
　　爾時世尊處彼殊妙種種莊嚴師子之座。并諸菩薩聲聞大眾亦各就座。  
　　爾時金剛手菩薩大秘密主即告帝釋梵王護世天等并余一切諸天子言。汝等宜應各務精勤隨喜成辦嚴供世尊。當令汝等增長施福。  
　　爾時諸天子眾見是最勝境界殊妙莊嚴師子座已。生希有心咸作是言。此之勝相何力致邪。為佛世尊威神力邪。為金剛手大秘密主威神力邪。即聞空中有聲告言。諸仁者。此是大秘密主威神所致。東方去此過殑伽沙數等佛土已。有世界名無邊功德寶莊嚴。佛號莊嚴王。金剛手菩薩大秘密主見彼世界種種殊勝妙莊嚴事。以秘密主威神力故。令此宮中同彼世界勝莊嚴相。  
　　爾時世尊安處勝妙師子座已。即時曠野大城所居一切夜叉羅剎必舍左鳩盤茶乾闥婆摩睺羅伽等眾。皆悉來詣佛世尊所。頭面著地頂禮佛足。合掌虔恭退住一面。  
　　爾時金剛手菩薩大秘密主即告四大天王并余一切諸眾會言。汝等宜應咸來助我同發至誠。嚴以清凈殊妙飲食奉上世尊。使令汝等獲大利益。  
　　爾時金剛手菩薩大秘密主即與眷屬眾會。自手清潔嚴辦最上百味精珍。菩薩深心清凈如來。所應供養發最勝心。奉上世尊并諸菩薩聲聞大眾悉令充足。飯食事訖而復奉上清凈香水盥手滌器。乃于佛前退坐聽法。  
　　是時曠野大城所居一切夜叉羅剎必舍左等。各各諦誠瞻仰世尊合掌虔恭歸命頂禮。  
佛說如來不思議秘密大乘經卷第十六 
護世品第十九之一  
　　爾時金剛手菩薩大秘密主。勸請世尊宣說正法。作是白言。惟愿世尊。為未發菩提心眾生。隨宜說法令入法理。即當發起大菩提心住不退轉。又此夜叉羅剎必舍左乾闥婆隱密神摩睺羅伽等諸眾會。令彼長夜利益安樂善行相應。獲得勝中最勝高顯而不減失諸善法分。  
　　爾時世尊普告金剛手菩薩大秘密主等諸眾會言。諸仁者。汝等諦聽極善作意。我今宣說為令一切悉入法理諸修善行。善男子善女人等。普令獲得最勝高顯。于善法分而不壞失。于是金剛手菩薩大秘密主等諸眾會一心善聽。  
　　佛告大眾。諸仁者。若善男子善女人。深發阿耨多羅三藐三菩提心已。即能具信廣多清凈。欲見諸圣樂聞正法善舍無吝。手出無盡善樂積集。施作福行舍心具足。于布施中樂行平等。無障礙心無濁染心信有業報。離諸分別疑惑猶豫善惡業果而不壞失。如是知已。于命緣等不應作者而悉不作。不殺生不偷盜不邪染不妄言不綺語不兩舌不惡口不貪不嗔不邪見。于此十善業道堅持積集。于其十種不善業道舍而不作普行凈信。與沙門婆羅門及有戒有德者。正道法中同修凈行。于諸善法多聞勤行。深固作意善行相應。寂靜調伏常說愛語。攝伏他論修善離惡。無高無下無毀無譽。隨起正念住等引心。閉三有門息滅諸病。離諸重擔超越疑惑出離諸有。如是知者即于諸佛及聲聞弟子若沙門若婆羅門善知識所。隨其所應親近恭敬承事尊奉。彼等善知識所。聽受正法示教利喜。謂說布施感大富果持戒生天多聞大慧凈觀不亂。此行布施即是布施報。此行慳吝即是慳吝報。此持戒即是持戒報。此毀戒即是毀戒報。此忍辱即是忍辱報。此嗔恚即是嗔恚報。此精進即是精進報。此懈怠即是懈怠報。此禪定即是禪定報。此散亂即是散亂報。此勝慧即是勝慧報。此惡慧即是惡慧報。此身善作即是身善作報。此身惡作即是身惡作報。此語善作即是語善作報。此語惡作即是語惡作報。此意善作即是意善作報。此意惡作即是意惡作報。此是善此是不善。此應作此不應作。此業作已于長夜中得利益安樂善行相應。此業作已于長夜中無利苦惱得不善行相應。如是等法于善知識所。聞其所說示教利喜。又復觀察知是法器。即為宣說甚深之法。謂空無相無愿加行等法。復說無生無起無我無人無眾生無壽者甚深緣起之法此法是有此即有得。此法是無此即無得。此法若有此即是生。此法若無此即是滅。此是無明緣行。行緣識。識緣名色。名色緣六處。六處緣觸觸緣受。受緣愛。愛緣取。取緣有。有緣生。生緣老死憂悲苦惱。如是即一大苦蘊生若法不有此即無得。即是滅法。謂無明滅即行滅。行滅即識滅。識滅即名色滅。名色滅即六處滅。六處滅即觸滅。觸滅即受滅受滅即愛滅。愛滅即取滅。取滅即有滅有滅即生滅。生滅即老死憂悲苦惱滅。如是即一大苦蘊滅。此等諸法若生若滅。于勝義諦中無有少法可得。何以故。一切法緣生故。無主宰無作者。無受者因緣故轉。然于是中無法可轉。亦非無轉亦無異法。隨轉和合施設三界。但以煩惱業轉故有施設。愚迷之者。于不實法中觀以為實。智者應知無有少法作者可得。以作者不可得故。無法可轉亦非無轉。如是所說甚深之法。若能聞已不生疑惑。是人即入一切法無障礙性。不著色受想行識。不著眼色耳聲鼻香舌味身觸意法。眼識乃至意識。信一切法自性本空。信一切法自性本離。諸仁者。彼信不退菩薩。信是法故即不減失。見佛聞法承事凈眾。在在所生常得見佛。聽受正法承事凈眾。常生有佛世時。隨彼生已。發起精進勤求善法。以精進故。于白衣舍無義利事。謂妻子男女奴婢眷屬。及所作用而悉棄舍。及盛年戲樂不生愛著起賢善心。愿于諸佛世尊清凈教中正信出家。得出家已近善知識。與善知識同登善道。而能獲得諸善意樂聽聞善法。隨所聞已真實修行。不以語飾勝慧具足。發起精進勤求多聞。隨所聞法為他廣說無所希求。所得名聞利養無愛著心。以如實語為他說法。隨聞隨住亦然。如實為他說法。使聽法者獲得大慈。于一切眾生。起大悲心。于彼多聞而不厭舍。于身命緣少欲喜足寂靜圓滿。增長善行樂閑寂處。隨所聞法審觀其義。于諸義理攝而無散。不著于文歸趣實義。普為一切天人世間。非但為己勤修勝行。廣為眾生勤求無上最勝之智。令他眾生于佛智中得不放逸。此復云何名不放逸。所謂最初調攝諸根見眼色等。不取于相不著相好。諸色境中于味于染如實知故常求出離。耳聲鼻香舌味身觸意法亦然。智了知已不取于相不著相好。于味于染如實知故常求出離。此名不放逸。復次不放逸者。能于自心善調伏已。亦復隨應攝護他心。煩惱染愛而善息除。法愛隨轉欲尋嗔尋害尋止而不行。貪嗔癡等諸不善根亦悉不行。復能制止身語意業諸不善行。不深固作意而亦不起。以要言之。一切罪不善法皆悉除斷。此名不放逸。諸仁者。此如是等不放逸法。菩薩勤行即得凈信而不放逸。大秘密主。汝等當知信之一法廣多清凈。即能常時專求善法。若具信補特伽羅。于他世中離惡趣怖。亦復不墮諸惡作心。而常獲得眾圣稱贊。  
　　復次秘密主。住法行人即能獲得正法善趣常樂見佛。安住圣道得大自在。得自在已。復令他人普皆圓滿自在之法。住菩提心得如來智。又秘密主。若人欲得最勝妙樂。應當畢竟善修正行修涅槃法。大秘密主。今此眾會皆承宿善根力故來集此。善修正行于諸善根而不減失。云何善根得不減失。謂修不放逸行。是故若天若人所有善根皆不減失。何以故。彼不放逸心善護諸境故。能離一切貪愛欲染近習法愛。即能制止欲嗔害尋。復能息除不深固作意諸不善法。離貪嗔癡。于身語意粗重過失而悉止息。乃至一切諸善法分。若有減失皆悉不行。此名不放逸。若人信解不放逸法。即能隨順諸精進事。以精進不放逸故。是人乃能積集修作凈信功德。由修凈信及不放逸精進法故。即能修作正念正知。以正念正知故。即于一切菩提分法而不壞失。若具凈信不放逸精進正念正知者。即能勤修深固之法。大秘密主。菩薩若于深固法中得解脫者。即于有于無如實能知。此中云何是有。云何是無。謂正修圣解脫法。此即是有。若不正修圣解脫法。此即是無。若有業有報。此即是有。若無業無報。此即是無。若世俗諦中眼耳鼻舌身意。此即是有。勝義諦中眼耳鼻舌身意。此即是無。菩薩于大菩提發起精進即有。于大菩提懈怠即無。顛倒所起五蘊即有。無因所起之法即無。色是無常是苦是壞滅法即有。色是常是堅牢是相續是不壞滅是安住法即無。受想行識是無常是苦是壞滅法即有。受想行識是常是堅牢是相續是不壞滅是安住法即無。無明緣行即有。不實無明行即無。行緣識即有。不實行識即無。識緣名色即有。不實識名色即無。名色緣六處即有。不實名色六處即無。六處緣觸即有。不實六處觸即無。觸緣受即有。不實觸受即無。受緣愛即有。不實受愛即無。愛緣取即有。不實愛取即無。取緣有即有。不實取有即無。有緣生即有。不實生有即無。生緣老死憂悲苦惱即有。不實生老死憂悲苦惱即無。布施得大富即有。布施感貧窮即無。持戒生天即有。持戒墮惡趣即無。多聞具大慧即有。多聞成染慧即無。禪觀不散亂即有。禪觀散亂即無。不深固作意生起煩惱即有。深固作意生起煩惱即無。不起增上慢人趣證涅槃即有。增上慢人得佛授記即無。于一切處通達空即有。于內執我即無。以智勤行得解脫即有。我慢相應出離者即無。又若我人眾生壽者。于不實五蘊中求其實法即無。復次大秘密主。勤行不放逸深固作意菩薩。于有于無如實了知。世間一切智者許可。如實知已。雖行于有而不取著。雖行于無亦不取著。即能通達諸佛世尊所說實義。  
佛說如來不思議秘密大乘經卷第十七 
護世品第十九之二  
　　復次大秘密主如來于一切法中總略而說有四法印。何等為四。一者諸行無常。為諸沙門婆羅門及長壽天執常語者破常想故。二者諸行是苦。為諸天人計樂想者破樂想故。三者諸法無我。為彼執我諸外道等破其我想。四者涅槃寂靜。為諸增上慢者起尋求行破彼增上慢故。此言無常者。即是畢竟無有常法增語。此言苦者。即是遠離愿求增語。此言無我者。即是空相增語。涅槃寂靜者。即是無相作證增語。大秘密主。此如是法。若諸菩薩深固信解勤行修習。即于善法而不減失。速能圓滿菩提分法。  
　　爾時護世四大天王。前白佛言。世尊。我等四王皆名護世。當以何法而能護世。佛告四大天王言。汝諸仁者。當修正法行即能護世。其正法行者。所謂十善。何等為十。一者不殺。二者于自富樂而生喜足無其分量。三者于他妻室不起染污。四者不破他眾。五者不出惡言。六者所言如實。七者言無綺飾。八者于他富樂無所希望。九者止息嗔恚。十者正見清凈。諸仁者。此十善法乃能護世。復有八法而能護世。何等為八。一者如說能行。二者于一切處尊重師長。三者順行正道。四者心意質直。五者心常柔軟。六者于一切眾生常起慈心。七者不作諸罪。八者集諸善根。如是八法乃能護世。復有六法而能護世。何等為六。一者行慈身業。于師尊所及善知識同梵行者乃至一切眾生。悉起尊重愛樂意念。是為第一身業和敬。二者行慈語業。于師尊所及善知識同梵行者乃至一切眾生。悉起尊重愛樂意念是為第二語業和敬。三者行慈意業。于師尊所及善知識同梵行者乃至一切眾生。悉起尊重愛樂意念。是為第三意業和敬。四者依法所得一切利養少略乃至缽中之食。與彼知識同梵行者。周普均平等同受用。又復尊重愛樂意念。是為第四利養和敬。五者于戒修法無斷無缺圓具無濁。所應受者不生貪取。智所稱贊離諸譏毀。以如是等凈戒之法。與善知識同梵行者共所修持。又復尊重愛樂意念。是為第五戒修和敬。六者于諸正見出離法中及勝決擇分。隨何等法修其正行。即當如應與善知識同梵行者共所修作。又復尊重愛樂意念。是為第六同見和敬。諸仁者。此六和法乃能護世。復有四法而能護世。何等為四。一者不貪。以不貪故不墮惡趣。二者不嗔。以不嗔故不墮惡趣。三者不癡。以不癡故不墮惡趣。四者不怖。以不怖故不墮惡趣諸仁者。如是四法乃能護世。復有二法而能護世。何等為二。一者有慚。二者有愧。具是二法即能護世。復有一法而能護世。何等為一。謂真實行。以真實故即能護世。又復善語又無諂曲。此等一法皆能護世。諸仁者。如是等法汝等勤行即能護世。自能護已復令他人亦能護世。  
去來品第二十  
　　爾時世尊即作是念。我今宜應為此眾會。宣說秘密大明章句。令其眾會善根相應。大菩提法久住世間。作是念已。即告金剛手菩薩大秘密主言。我昔曾于阿波邏羅龍王宮中。及大菩提場初成道時。以利益心攝受世間。我時宣說大明章句。汝能記念耶。金剛手菩薩白佛言。世尊。我能記念。佛言秘密主。汝今說彼大明章句。  
　　是時金剛手菩薩大秘密主。從座而起前詣佛所。胡跪合掌頂禮佛足即說秘密大明章句曰。  
　　怛[寧*也]他(引句)賀虎羅(引二)虎羅嚩帝(引三)虎賀啰拏(引四)薩吳(引)拏(引五)左左左左左(引六)儞布拏(引七)芻怛剎多(引八)剎野剎夜(引九)多(引)剎野薩摩(引十)設末儞葛啰(引十一)賀盧(十二)賀盧嚩帝(十三)尸羅嚩帝(十四)緊阿(引)尾設野帝(十五)儞薩啰尼(引十六)惹惹(十七)惹惹末帝(十八)阿嚩叱(引十九)儞嚩吒(引二十)嚩栗多(二合引)奴娑(引)哩尼(引二十一)部(引)多(引)奴塞蜜哩(三合)帝(二十二)呼(引)禰嚩多(引)奴塞蜜哩(三合)帝(二十三)呼(引)那(引)誐(引)喃(引二十四)藥叉(引)赧(引二十五)巘馱哩嚩(二合引)赧(引二十六)摩呼(引)啰誐(引)赧(引二十七)莎悉底(二合)哩婆(二合)嚩都(引)薩哩嚩(二合)薩埵(引)喃(引二十八)尾計囕都(引)摩訶(引)缽哩嚩(二合)多(引二十九)三咩他旦(引)馱啰尼(引三十)誐哩惹(二合引)都(引)三母捺啰(二合)尾誐壹帝(三十一)  
　　金剛手菩薩大秘密主說是秘密章句時。一切魔宮皆悉振動。大地傾搖大海騰涌。一切眾會皆悉戰怖。咸詣佛所頂禮求救。是時世尊復以一足按地。大千世界皆悉動搖。時諸眾會俱向佛所作是白言。救我世尊。救我善逝。我等一切驚怖戰悼。佛言。勿怖勿怖。此是諸佛大明章句威神境界。能使大地振動大海騰涌。日住虛空亦復動搖。  
　　爾時世尊。即為金剛手菩薩及諸眾會。如其所應略說法要。是時會中有八萬人發大菩提心。有無量人住有學地。  
　　爾時金剛手菩薩大秘密主長子金剛軍。持妙寶網覆于佛上。前白佛言。世尊。菩薩云何能于阿耨多羅三藐三菩提得不退轉。佛言。善男子。菩薩若能具修十法即于阿耨多羅三藐三菩提得不退轉。何等為十。一者常行無礙大慈。二者常起無倦大悲。三者精進辦諸事業。四者善修空三摩地。五者現前通達勝慧。六者于一切處皆善通達。七者能以妙智清凈三世。八者以無礙方便觀實業報。九者雖了知空而植眾德本。十者如其所說自性清凈而善入圣道。菩薩若具如是十法。即于阿耨多羅三藐三菩提得不退轉。時金剛軍。復白佛言。世尊。菩薩當修何法于佛不思議門聞已安然不生驚怖。佛言。善男子。菩薩當修八法。即能于佛不思議門聞已安然不生驚怖。何等為八。一者增長勝慧。二者增長妙智。三者常為善友之所攝受。四者具大信解。五者善達如幻無生之法。六者信解無常之法。七者心行平等猶如虛空。八者于諸法中善知障礙所起之相。菩薩若具如是八法。即能于佛不思議門聞已安然不生驚怖。金剛軍復白佛言。菩薩當修何法即能于諸所作而得自在。佛言。善男子。菩薩當修四法即能于諸所作而得自在。何等為四。一者善修現前無滅之法具五神通。二者善觀勝解脫門具四禪定。三者超勝梵世具四梵行。四者以方便慧于一切處善修無生。菩薩若具如是四法。即能于諸所作而得自在。金剛軍復白佛言。菩薩有幾種法門。佛言。善男子。菩薩有四種法門。何等為四。一者智門。善入一切眾生根性。二者慧門。能善分別宣說句義。三者陀羅尼門。善入一切言音總持。四者無礙解門。能善宣說諸無盡法。此為菩薩四種法門。金剛軍復白佛言。菩薩有幾種力。佛言。善男子。菩薩有九種力。何等為九。一者定力。大悲起故。二者精進力。不退轉故。三者多聞力。勝慧生故。四者信解力。圓滿解脫故。五者修習力。離散亂故。六者忍力。善護眾生故。七者菩提心力。降伏諸魔故。八者大悲力。成熟眾生故。九者無生忍力。圓滿十力故。如是名為菩薩九力。當佛世尊說是法時。彼長子金剛軍得無生法忍。證是忍已。復白佛言。惟愿世尊威神建立。令此正法于金剛手菩薩大秘密主宮中而得久住。使彼具法器眾生獲得聞慧。光明照觸乃至如來般涅槃后。于閻浮提中廣令流布使不隱沒。  
　　爾時世尊受金剛軍勸請已。即告金剛手菩薩大秘密主言。秘密主。汝今宜應宣說。我于大菩提場初成道時。護諸菩薩降伏攝受諸魔軍眾。所有秘密大明章句。建立加護令正法眼久住世間。攝伏諸魔邪異外法。  
　　爾時金剛手菩薩大秘密主。承佛教敕從座而起。偏袒右肩右膝著地。合掌恭敬頂禮世尊。說大明曰。  
　　怛[寧*也]佗(引一句)虎盧(二)虎羅(引三)虎梨(四)提(引)哩(五)訶(引)哩(引)底(六)阿酤(引)設羅剎曳(七)左梨(八)左羅嚩帝(九)娑(引)哩(十)芻哩(十一)羼(引)帝末利(十二)翅彌(十三)羼(引)帝葛哩(十四)剎彌(十五)設彌(十六)扇(引)帝葛哩(十七)虎呼(引十八)阿梨(十九)詰詰哩(二十)珂哩(二十一)阿(引)尾設儞(二十二)啰娑(二十三)啰娑儞(二十四)惹曳(二十五)惹野嚩帝(二十六)體哩(二合二十七)阿(引)嚩哩帝(二合二十八)尾嚩哩帝(二合二十九)阿嚩哩多(二十)儞(三十)梅(引)底哩(二合引)部(引)多(引)喃(引)僧誐啰(二合)呼(引三十一)捺彌(三十二)捺摩三缽儞(三十三)帝(引)蘭拏(二合)多(引)啰曳(引三十四)部(引)莎焰莎悉帝(二合)禰尾毗踰(二合引三十五)那(引)倪毗踰(二合引三十六)藥翅毗踰(二合引三十七)巘馱哩尾(二合)毗踰(二合引三十八)藥叉西毗踰(二合引三十九)摩奴賒(引)摩奴試毗藥(二合四十)莎悉底(二合)哩婆(二合)嚩都(引)薩捺(引)蘇欠(四十一)  
　　說是大明時。一切山王皆悉振動。大地傾搖大海騰涌。所有一切邪異外法。皆悉攝伏歸正法語。善護一切正法寶藏。一切天眾互相慶悅。說伽陀曰。  
　　秘密大明宣說已　　能令正法久住世 
　　三千世界悉傾搖　　求人中尊愿救護 
　　大師善說真實語　　普為眾會施無畏 
　　威神建立此法門　　能令正法久住世  
　　爾時世尊于金剛手菩薩宮中住經七日。廣為無量一切眾生作利益已。乃至曠野大城一切情品。廣大周遍無不蒙益。即離本宮還處空中。菩薩聲聞人天大眾恭敬圍繞。復有無數百千夜叉羅剎阿修羅迦樓羅等。前后導從。梵王帝釋護世天等。布光明網奏妙音樂雨眾異花。時諸剎土皆悉振動。以佛威德神通勢力。加持神變及威儀事。譬如鵝王游戲自在。漸吹還詣鷲峰山中。金剛手菩薩大秘密主。以佛威神而隨佛后。  
佛說如來不思議秘密大乘經卷第十八 
勇力菩薩先行品第二十一  
　　爾時世尊與諸菩薩聲聞大眾游止鷲峰山中。于日后分離本住處。為諸大眾隨宜說法。  
　　時阿阇世王。知佛世尊已復山中。宮嬪眷屬并王舍城中六萬人眾。各持種種上妙香花涂香末香等諸供養。出王舍大城詣鷲峰山佛世尊所。到已頭面頂禮佛足各住一面。時阿阇世王。前白佛言。世尊。我諸所作隨宜安處。我子來白父王。當知世尊大師。于金剛手菩薩宮中。赴請已竟。今已還復鷲峰山中。我乃思念。希有世尊。佛于一切眾生。大悲隨轉。于眾生聚中無一眾生如來世尊起厭舍者。于曠野大城金剛手宮中。赴請受供還復來此。廣為眾生成熟利益世尊。彼金剛手菩薩大秘密主。甚為希有。具大威力。能善宣說如來法律生大歡喜。而金剛手者。往昔曾于何佛如來應供正等正覺所。植種德本。乃能成辦如是辯才。佛告阿阇世王言。大王當知。彼不種善根眾生。于如是事極難信解。而彼決定種善根者。乃能于此生其信解。大王。假使十方如殑伽沙數等諸世界。尚能算數知其邊際。彼金剛手菩薩大秘密主。于佛世尊所親近供養。修諸梵行成就辯才。假使諸佛世尊而亦不能算其邊際。以是緣故。大王。當知昔因緣者。我念過去阿僧祇劫。復過于前廣大無量不思議劫。時有如來應供正等正覺。出現世間。號曰多聞明行足善逝世間解無上士調御丈夫天人師佛世尊。世界名極嚴。劫名無毀。時彼世尊。為彼清凈大菩薩眾宣說正法。彼佛告言。諸善男子。汝等當知。若有菩薩能發大精進者。即于身命而悉舍棄。時彼會中有一菩薩名曰勇力。前白佛言。如是世尊。如是善逝。如佛所言。若有菩薩發精進者。即于身命而悉棄舍。如我解佛所說義。菩薩若生懈怠。豈能速證阿耨多羅三藐三菩提果。何以故。能發精進諸菩薩者。于生死中不起厭倦之意。而彼菩薩。于生死中常當稱贊不樂涅槃。但為成熟諸眾生故。世尊。菩薩勤行為利眾生故。具精進信解。于生死中自得其樂。不樂涅槃之樂。所以者何。菩薩為利諸眾生故。隨其所應諸有施作。亦隨所應皆獲其樂。若住涅槃而何能作。是故諸菩薩于生死境界中自得其樂。而即不取涅槃境界。世尊。菩薩于生死境界中所得樂者。謂即勤行利眾生故。而常得見無量諸佛。常聞無量清凈正法。常能成熟無量眾生。菩薩以住生死境界故。即能隨入眾生境界。而于涅槃境界之中不著舍行。菩薩住生死境界者。以怖墮于非境界中。何以故。非境界中不復能作利眾生事。不能安住如來境界。以不能住如來境界故。不能長養一切眾生。此中何名非境界邪。所謂聲聞緣覺之地。若樂住者即棄舍眾生不能成熟。何以故。聲聞緣覺境界是為菩薩非境界故。以聲聞緣覺怖畏生死。若能攝受無量生死者。唯除清凈大菩薩爾。是故菩薩能于生死境界中住。大王當知。時彼多聞如來贊勇力菩薩言。善哉正士善說此語。復善尊重菩薩境界所作諸行。而不復墮非境界中。勇力菩薩白彼佛言。云何是菩薩自境界邪。彼佛答言。善男子。菩薩自境界者。謂能攝受無量生死不生怖畏。稱贊菩薩廣大勝行。而不樂住聲聞緣覺之地。以無礙智和合三界。若損若益能善增長一切善根。以增益智成眾德本。而復能以盡智成就無盡福行。雖觀無生而善成辦有生之法。雖知無眾生。而善成熟一切眾生。雖知諸法離性。而善攝受正法。雖知諸佛國土自性如空。而以妙智嚴凈佛土。雖觀諸佛法身無相。而善勤求如來所有殊妙相好。雖觀諸法本無造作。而以妙智于眾德本所作精進。雖觀有為法不實。而于諸事業少求少作。復能善為一切眾生隨宜施設。雖觀身心離著。而以妙智說法無厭。雖離憒鬧而從禪定所生不著禪味。雖復覺了甚深之法。而以妙智隨諸眾生。種種行轉善說法要。雖知無生。以智善思普攝三有。雖以智觀諸法皆空。而善護所得之果。雖觀聲聞緣覺境界。而善求如來解脫輕安之法。雖不厭舍諸菩薩行。而常善觀諸佛境界。善男子。此即是為彼諸菩薩自境界門。復次大王。彼時勇力菩薩。于彼多聞如來所。聞說如是清凈境界法已。生希有心。白彼佛言。希有世尊。能善說此諸大菩薩自境界門清凈正法。如我解佛所說義。即是具善巧方便菩薩。入一切法自境界門。譬如虛空。一切色象境界普照無著。一切色象亦無障礙。虛空境界亦無障礙。具善巧方便菩薩亦復如是。現前覺了彼一切法自境界故。又如虛空普照一切色象境界而無障礙。所有一切毒樹藥樹棘刺之樹花果香樹。彼等一切生長于空。然彼虛空無染無凈無違無順。具善巧方便菩薩亦復如是。從慧出生彼一切法自境界門。謂異生法有學法無學法緣覺法菩薩法如來法等。何以故。彼一切法現所證故。又如世間草木叢林。而火不能為其作護。何以故。火若上騰悉皆燒爇極熾焰故。菩薩亦復如是。于一切法自境界中。慧光發明極炎熾故。又如金剛堅固之身。火不能燒刀不能斷。毒不能中他力不能伏。菩薩亦復如是。非聲聞習非緣覺習。非一切眾生諸煩惱習。而能染故。菩薩隨諸習染。悉以勤行增上慧力。咸開曉故。又如水清摩尼寶珠。而能清彼諸濁水故。菩薩亦復如是。以勝慧寶普能清凈一切眾生諸煩惱垢。又如有藥名曰離毒。不與一切惡毒同處。而能息除一切毒故。菩薩亦復如是。具方便慧力故。不與一切眾生煩惱及自煩惱而共同處。復能止息一切眾生諸煩惱毒此如是等皆是一切法自境界門。大王。當知彼勇力菩薩說是法時。有八千人發阿耨多羅三藐三菩提心。二百菩薩得無生法忍。大王。當知彼時多聞如來法中勇力菩薩者豈異人乎。即此會中金剛手菩薩大秘密主是。此大士者。能于彼時被堅固精進之鎧。于多佛所親近恭敬深種善根。  
阿阇世王問答品第二十二之一  
　　爾時阿阇世王。即起是念。此金剛手菩薩大秘密主。右手所持大金剛杵幾何輕重。而秘密主。有大力勢能善執持。  
　　時金剛手菩薩大秘密主知其所念。即告阿阇世王言。大王。當知此金剛杵亦輕亦重。王言。以何緣故亦輕亦重。金剛手言。為欲調伏憍慢貢高諸眾生故。此杵即重。為示無慢正直諸眾生故。此杵即輕。  
　　時金剛手菩薩。即以所持大金剛杵置之于地。當置地時以神力故。三千大千世界六種振動。即告阿阇世王言。大王。汝今宜應以此地中大金剛杵而自舉之。時阿阇世王。即時以自堅固勇力。欲舉其杵竭其力勢。不能動搖一毛端量。即生希有尊重之心。前詣佛所。合掌白佛言。世尊。我昔曾于戰陣之所。取被甲大象。一手執持舉擲于遠。此金剛杵其量微小。我今竭自力勢不能動搖。況復舉邪。以何緣故其事如是。佛言大王。無自惱心。此金剛杵至極重故。  
　　時阿阇世王。即白帝釋天主言。憍尸迦。今宜舉此地中所置大金剛杵。時帝釋天主。即時以自勇猛神力欲舉其杵。盡竭其力不能動搖。即生希有尊重之心。前詣佛所而白佛言。世尊。我若與彼阿修羅王。斗戰之時我力堅勝勇銳無敵。右手取彼毗摩質多羅阿修羅王所有大車。量廣七百由旬。我時執持如迅風行。此金剛杵竭自勢力不能動搖。豈非世尊廣大威神所制止邪。佛言。憍尸迦。此亦非我神力所制。但為彼金剛杵至極重故。憍尸迦。于汝意云何。須彌山王至極重邪。天主白佛言。須彌山王至極重大喻所不及。佛言天主。此金剛杵金剛所成。重復過彼須彌山王。而金剛手菩薩。能以此杵擲碎輪圍諸山。猶如糠秕。以其金剛大力勢故。  
　　爾時帝釋天主。即白尊者大目干連言。佛說尊者于聲聞眾中神通第一。愿今尊者。舉此地中大金剛杵。尊者大目干連即自思念。我若于此人天大眾之前。不能舉動此金剛杵。豈非于我生慢心邪。作是念已運自神力。方欲前舉彼金剛杵。即時三千大千世界六種振動。海水騰涌大地普皆怖畏振擊。唯金剛杵不動不搖。是時尊者大目干連。前詣佛所頂禮佛足。作是白言。佛說我于聲聞眾中神通第一。具大威神名稱力勢。能以四大海水置于掌中。亦能轉此三千大千世界。猶如有人以一金錢轉于指端。又能空中止其日月。制彼威光不令轉動。又能取彼須彌山王擲過梵世。又能調伏難陀烏波難陀二大龍王。又能于彼陽焰世界周行乞食。此金剛杵其量微小。然我亦復不能動搖。世尊。豈非我今神力減邪。佛言。大目干連。非汝神力有所減少。但為菩薩威力加持。一切聲聞緣覺悉不能動。況余眾生。又目干連。假使殑伽沙數諸佛剎中所有須彌山王悉能振動。唯金剛杵隨置地方不能動搖。目干連白佛言。世尊。金剛手菩薩具大力勢。而能戲擲此金剛杵。誠哉希有。佛言。大目干連。假使三千大千世界諸須彌山。尚能合入一須彌山悉能動搖。此金剛杵而不能動。  
　　爾時尊者大目干連生希有心。前白佛言。希有世尊。此金剛手菩薩大秘密主具大力勢。善能持彼大金剛杵。此秘密主。為即父母所生力邪。為神力邪。佛言。大目干連。父母所生之力。隨所入處皆有分量。而諸菩薩神通力者無盡無限。我若開示使天人世間咸生迷惑。  
　　爾時世尊。普遍觀察諸眾會已。告金剛手菩薩大秘密主言。汝今宜應自當舉其地中所置大金剛杵。  
　　時金剛手菩薩大秘密主神力振動三千大千世界已。即以左手舉取其杵。戲擲空中旋繞七匝。杵旋空已。即時接置安右手中。一切眾會生希有心。合掌頂禮大秘密主。咸作是言。希有秘密主。能具如是廣大力勢。善持最勝大金剛杵。普愿一切眾生皆悉獲得如是勝力。  
　　時阿阇世王復白佛言。世尊。菩薩具修幾法。即能獲得如是勝力。佛言大王。菩薩若修十法獲斯勝力。何等為十。一者。菩薩寧舍身命。終不棄舍無上正法。二者于一切眾生。作謙下想不增慢心。三者于彼劣弱眾生。起愍念心不生損害。四者見饑渴眾生施妙飲食。五者見怖畏眾生施其無畏。六者見疾病眾生施藥救療。七者見貧乏眾生惠令滿足。八者見佛塔廟形像涂飾圓凈。九者出歡喜言安慰眾生。十者見彼負重疲困苦惱眾生為除重擔。菩薩若具如是十法。即能獲得如是最勝之力。  
佛說如來不思議秘密大乘經卷第十九 
阿阇世王問答品第二十二之二  
　　復次阿阇世王白佛言。世尊。菩薩當修幾法獲得自在之法趣向自在。佛言大王。菩薩當修八法即得自在之法趣向自在。何等為八。一者出美善語心意質直。二者心常柔軟。三者心善愛樂。四者心常平正。五者無諂。六者無誑。七者不嫉。八者心常調暢。菩薩若具如是八法。即得自在之法趣向自在。阿阇世王復白佛言。菩薩當修幾法能于自在中住。佛言大王。菩薩當修四法能于自在中住。何等為四。一者若生人間。愿為轉輪圣王值佛出世。二者愿為帝釋值佛出世。三者愿為娑婆界主大梵天王值佛出世。四者愿為豪勝長者值佛出世。菩薩若具如是四法。能于自在中住。阿阇世王白佛言。世尊。凈信以何為畢竟。佛言大王。善知識為畢竟。王言。多聞何為畢竟。佛言。多聞慧為畢竟。王言。布施何為畢竟。佛言。布施大富為畢竟。王言持戒何為畢竟。佛言。持戒能生善趣而為畢竟。王言。忍辱何為畢竟。佛言。忍辱隨護眾生而為畢竟。王言精進何為畢竟。佛言。精進善能圓滿一切佛法而為畢竟。王言。禪定何為畢竟。佛言。禪定近寂為畢竟。王言。勝慧何為畢竟。佛言。勝慧息諸煩惱而為畢竟。王言。聽法何為畢竟。佛言。聽法斷諸疑惑而為畢竟。王言。問法何為畢竟。佛言。問法離諸雜說而為畢竟。王言。居處閑寂何為畢竟。佛言。居處閑寂得禪定神通而為畢竟。王言。觀想何為畢竟。佛言。觀想離念為畢竟王言。無常聲何為畢竟。佛言。無常聲離諸執著而為畢竟。王言。苦聲何為畢竟。佛言。苦聲無取為畢竟。王言。無我聲何為畢竟。佛言。無我聲滅我我所而為畢竟。王言。寂靜聲何為畢竟。佛言。寂靜聲隨止為畢竟。王言。深固作意何為畢竟。佛言。深固作意發起正見而為畢竟。王言。若身心離何為畢竟。佛言身心離發起禪定神通而為畢竟。王言。圣道何為畢竟。佛言。圣道現前三昧果而為畢竟。王言。信解何為畢竟。佛言。信解解脫圓滿而為畢竟。王言。諸佛出世何為畢竟。佛言。諸佛出世成就一切菩提分法而為畢竟。王言。如何是佛出世。佛言大王。隨發菩提心即是佛出世。王言。云何發菩提心。佛言。所謂大悲出生。王言。云何大悲出生。佛言。謂即發起凈信。王言。云何發起凈信。佛言。若發菩提心。即是發凈信。王言。當云何發彼菩提心。佛言。深心不退轉。是發菩提心。王言。云何是深心不退轉。佛言。即是所起大悲。王言。云何能發大悲。佛言。于一切眾生不生厭舍之心。即是大悲。王言。云何于眾生得不厭舍。佛言。所謂不著己樂。王言。云何是不著己樂。佛言。謂于三寶常不舍離。王言。云何能于三寶不舍離邪。佛言。若能除去一切煩惱。即于三寶而不舍離。  
　　爾時阿阇世王重復肅恭前白佛言。希有世尊。希有善逝。善說如來清凈法律。如來能善施設學處。復能隨順諸佛世尊所說正法。不壞因果遠離斷常。隨諸所說成辦事業。善惡果報俱無壞失。離諸虛誑如佛所說。如是最上廣大清凈教中誰人敢破。復誰問難及生毀謗。唯除不種善根諸罪業者。世尊。我昔不曾深種善根于佛勤孝。不能出自血肉報佛深恩。愿佛今時威力加護。今我一切煩惱一切罪業皆悉消滅。世尊。彼妙吉祥童真菩薩是善知識長夜利樂。為我息除諸有惡作。法光照我。我亦不能報彼深恩。世尊大慈大善知識。能為我說普盡梵行最上正法。  
賢王天子品第二十三  
　　爾時寂慧菩薩摩訶薩。前白金剛手菩薩大秘密主言。如佛世尊化所化事。汝秘密主。可能隨作諸化事邪。金剛手菩薩言。今佛現前為我作證。所有殑伽沙數等。諸佛如來諸有化事。而我亦能隨佛施作。所謂種種色相游戲神通。但以宿世深心清凈而為畢竟。  
　　爾時寂慧菩薩。復白金剛手菩薩大秘密主言。我今勸請大秘密主。愿以神力加持護念。令此正法于后時后分后五百歲廣宣流布。使彼正法所攝諸大士等得此正法墮于手。中金剛手菩薩。言善男子。諸佛如來于此正法已共加持。何以故。今此正法即是文字所成。而彼文字無生無盡亦不隱沒。以其文字及所說義不能隱故。如來此說甚深正法亦不能隱。所以者何。無法可生。若法無生即法無滅。如是當知。如佛所言。若佛出世若不出世諸法常住。所謂法性法界法住。實際清凈。法如是故。如其所說。諸法緣生亦不相違。若法緣生不相違故即是正法。以正法故即不隱沒。如是所說乃名正法。寂慧菩薩言。秘密主。云何能被精進鎧攝護正法。金剛手菩薩言。若于一切法不相違。即能被精進鎧攝護正法。何以故。而此正法與一切法不相違故。寂慧菩薩言。何法是相違。金剛手菩薩言。文字相違故即法相違。而不復與生法相違。若彼不相違。是為攝護正法者。寂慧菩薩言。彼攝護正法。有與一切世間相違不。金剛手菩薩言有。善男子。何以故。世間眾生取著諸見有執空語者。彼即世間相違。又謂世間是常樂我凈。而世間者是無常是苦無我不凈。彼即世間相違。又世間眾生順生死流逆正法流。彼即世間相違。又世間眾生尊現世法。護正法者尊他世法。彼即世間相違。又世間眾生取蘊處界。護正法者。說一切法無取著故。彼即世間相違。寂慧。當知以是緣故。護正法者與彼世間相違。寂慧菩薩言。大秘密主汝當云何攝護正法。金剛手菩薩言。如我攝護者。謂無我無眾生無法而乃攝護。寂慧菩薩言。此復云何。金剛手菩薩言。謂我離故。眾生離故。法離故。我眾生法離故。過去離故。未來離故。現在離故。過去未來現在不離故。三世離故。三世不離故。諸佛離故。諸佛不離故。剎土離故剎土不離故。法離故。法不離故。若能通達如是法者。即能攝護正法。  
　　爾時世尊贊金剛手菩薩大秘密主言。善哉善哉。大士。汝善攝護正法。若于一切法無執無取即能攝護正法。若于一切法有相戲論無取無集。乃至一切分別遍計悉無分別。即能攝護正法。  
　　爾時會中有一天子名曰賢王。前白佛言。世尊。近止近寂是佛所說。若如所說者。即一切所緣皆悉寂止而無所觀。以彼近寂不復和合發生諸法。雖法寂靜遍寂近寂。而復任持如來正法亦不棄舍。雖復任持然于一切法無所任持亦無棄舍。當彼天子說是法時。會中有千苾芻得心解脫。有千天子得法眼凈。  
　　爾時寂慧菩薩白賢王天子言。云何得是辯才。天子答言。能斷一切習氣。離語言道無所記說。勝義諦中無法可取故得辯才。寂慧菩薩言。天子。辯才云何出生。天子言。無辯才故。離辯才故。所以者何。無辯才者。此說即是無和合義。離辯才者。此說即是離戲論義。復次善男子。如所說故。何有辯才可得。若為他表了識即不轉。若白表了識亦無住。以如是故乃得辯才。若于諸所緣。以意表了者又無障礙。法性之中而無所住。故得辯才。又一切法中智無所轉。無有少法智可知解。故得辯才。又無住法中無出無入越諸染法。故得辯才。又一切法無生而生無滅而滅。故得辯才。  
　　爾時寂慧菩薩白佛言。希有世尊。此賢王天子具大辯才。佛言寂慧。此賢王天子。從極樂世界阿閦佛剎中而來至此。欲聽金剛手菩薩大秘密主宣說如來秘密正法。又此天子。已得隨入一切法相陀羅尼故。于百劫中無所愿求。自然獲得無礙辯才。隨所宣說辯才無礙。  
總持功德贊說譬喻無盡品第二十四之一  
　　爾時寂慧菩薩白佛言。世尊。云何名為隨入一切法相陀羅尼。佛言寂慧。隨入法相者。即是文字無盡隨入之智。謂阿字門。隨入一切法故。又阿字者。是即諸法出生之門。又阿字者。是即諸法初生后際。又阿字者于一切處成辦事業。隨起語業。無所了知非無了知。以阿字門隨入一切法故。此說是名隨入法相陀羅尼門。  
　　復次寂慧。所言隨入者。于一切處無有少法如微塵許可出可入。無文字故。從何所來復從何入中亦何住。以其文字中無住故。而即無出何方而去。又以文字無和合故。即無文字而可記說。亦非無說無增無減。以無文字故無有是法。亦無非法而可分別。以無文字故無法可生無法可滅。無法可成無法可壞。寂慧當知。如是文字算數。即是心之算數。如心算數即是一切法算數。如一切法算數即非算數。何以故。法無算數可得故。以無算數法可算數故。即一切法算數不可得。如是即能隨入法相。本來如是隨入無生。若入無生亦復無起。此即無有少法可入。是故諸法無入而入。寂慧。若能如是入諸算數。即于辯才而不能斷。何以故。法性無斷故。若如是通達即能隨應為他說法。隨有所說現前作證。由如是隨入諸法相故。即是隨入眾生相。以其隨入眾生相故。即如所信解善說諸法。寂慧。得陀羅尼菩薩。其心離垢意樂清凈正行潔白。其心高勝所行善住妙慧最上。而獲神通堅固圓滿。不為魔軍之所破壞。降伏外道制諸煩惱解除怨結。身有力勢心無疲倦。辯才無盡演法無邊善說無際。勝智無礙具深妙慧。善說深法多聞如海。住三摩地如須彌山。所有眾會如師子王。世法清凈如彼蓮花。長養眾生如其大地。息煩惱愛猶如大水。成熟眾生猶如大火。于一切眾生起平等心猶如妙月。破煩惱癡暗猶如大日。除煩惱怨如勇力者。心善調伏猶如大龍。高振法音如大云吼。普施法雨如澍大雨。療治眾生諸煩惱病如大醫王。作大法王如王自在。善護世法如護世天。善觀天人如帝釋天主。心得自在具增上力猶如梵王。無所系著猶如飛鳥。怖諸憒鬧猶如猴鹿。于一切眾生忍伏諸惡猶如慈母。教授藝能開諸學門猶如慈父。施諸法寶流注無盡如毗沙門天王。得福莊嚴具諸相好。人所樂觀見者歡喜。具七珍財無貧乏苦。攝諸無智稱贊智者。具智慧故離諸過失。善護諸天善護諸龍及夜叉等。說法自在神通無礙。了知一切眾生意樂。隨入一切眾生根性聽法無厭。不求一切名聞利養說法無吝。無染著故具戒清凈。無怨害故忍力清凈。善能成辦諸事業故精進清凈。得自在故禪定清凈。潔白智故勝慧清凈。梵行最上故具四無量。善修出世靜慮等持。成就無上菩提圣道。以具如是諸相功德故。當得無上法王灌頂。寂慧。當知得陀羅尼菩薩。尚獲如是無量功德。若復如來神力加持諸有事業。皆得陀羅尼菩薩功德。經百千歲稱贊譬喻而不能盡。  
　　爾時寂慧菩薩白賢王天子言。仁者。汝今快得善利。能善稱贊如來無量無邊功德。時賢王天子白寂慧菩薩言。善男子。勝義諦中無有少法可得稱贊。何以故。法無有相非形顯色。是故功德不能稱贊得其邊際。若形顯色中決定有相者。即可以言詞宣說稱贊。  
佛說如來不思議秘密大乘經卷第二十 
總持功德贊說譬喻無盡品第二十四之二  
　　爾時賢王天子白佛言。世尊。一切法無攝受無我無取無續無斷。然以方便隨宜所作。諸勤行者。以正方便現前得法。世尊。譬如大水積于地下。須假人力勤行施作。或開以坑或鑿以井。由勤力故方獲其水。若無坑井水乃何得。勤行方便之者。亦復如是。以勤力故于一切處勝智通達。若無勤力智從何得。是故求菩提者。常勤方便發起精進。即能現前獲得圣法。又如世間生盲之人。所生色象而不能見。眾生煩惱暗蔽亦然。于所生法而不能見。又如世間有目之人于黑暗中。若無明炬即不能見一切色象。修天眼者亦復如是。若無善知識說法教導。不能于法而生信解。又如已具凈天眼者。不假世間光明所照。菩薩亦復如是。所作已辦者。不假他人而為教導。又如世人處胎藏者都無所見。亦復不見有所增長。發起精進菩薩亦復如是。雖修佛法亦不見菩提有所增長。又如大雪山王所有諸樹依之而生。諸樹必無中有破壞及彼焦枯。菩薩亦復如是。勤行方便修諸正法依智所生。亦不于中破壞減失。又如轉輪圣王出于世間七寶隨出。所謂輪寶象寶馬寶珠寶女寶主藏神寶主兵神寶等。菩薩亦復如是。若發菩提心七寶亦隨出。所謂布施持戒忍辱精進禪定勝慧方便等。又如轉輪圣王統行四大洲界。于諸眾生平等愛念而無異想。菩薩亦復如是。以四攝法普攝眾生而無異想。四攝所謂布施愛語利行同事。又如轉輪圣王行王法化。一切悉無斗戰爭訟。菩薩亦復如是。安居說法悉無一切邪外戰訟。又如三千大千世界最初成立大須彌山及彼大海。菩薩亦復如是。初發菩提心先以深固大悲建立。又如世間日光出時先照高山。菩薩亦復如是。最初發起大智光明。令諸眾生發起善根得智光照。又如大地受諸種子。而彼一切草木叢林。依地而生平等滋長。得陀羅尼菩薩亦復如是。以無著心于一切眾生平等與法而無棄舍。  
　　爾時世尊贊賢王天子言善哉善哉。天子。汝今善能譬喻宣說諸菩薩法。天子。當知假使一切草木叢林名相等聚法聚聲聚及形色聚。遍入一切眾生心行。普以一切名相分別。一切眾生周遍伺察。乃至眾生飲食受用。悉為譬喻稱揚贊說。彼得陀羅尼菩薩。所有功德而不能盡。天子。彼得陀羅尼菩薩者。諸有所說無有少法非佛語者。又復一切色相光明。聲香味觸法光明無不現前。所得辯才不隨他聞而有系屬。不觀他相而有所說。于一切處隨其所向通達無盡亦復無邊。不以威力偏入一切。身無粗重心無所緣。能于百千諸佛現前說法無染無著。而是菩薩以彼諸佛威神建立故。得陀羅尼智慧辯才。有所說法無染無著亦無退轉。天子。當知菩薩有三無著之法。何等為三。一者我無著。二者眾生無著。三者法無著。又有三種通達清凈。何等為三。一者法界清凈。二者真如清凈。三者實際清凈。又有三種通達無盡。何等為三。一者法無盡。二者文字無盡。三者演說無盡。又有三種獲得通達加持之力。何等為三。一者辯才加持。二者法義加持。三者入法加持。又有三種成就歡喜。何等為三。一者慧歡喜。二者智歡喜。三者斷疑歡喜。又有三種速疾之法。何等為三。一者念速疾。二者慧速疾。三者行速疾。  
　　當佛說是總持功德贊說譬喻無盡法時。會中八百菩薩得入陀羅尼門。  
囑累正法品第二十五  
　　爾時金剛手菩薩大秘密主白佛言。惟愿世尊。神力加持令此正法于后時后分后五百歲。閻浮提中廣宣流布。佛言。秘密主。我有密護正法秘密大明章句。汝能記念不。是章句者。我昔曾于寶月如來所親所聽聞。金剛手菩薩白佛言。世尊。我亦記念。佛言。秘密主。汝今宜應為此眾會。密護正法令久住世。當說往昔大明章句。  
　　爾時金剛手菩薩大秘密主。合掌頂禮十方一切諸佛。即說大明曰。  
　　怛[寧*也](切身下同)佗(引一句)惹野(二)惹野末帝(三)惹野設睹嚕(二合引四)阿梨(五)阿末梨(六)阿盧力帝(七)末彌那末末散提(八)烏諦(九)烏怛末帝(十)烏怛啰尼(十一)阿(引)哩(十二)阿(引)啰摩尼(十三)阿哩怛摩尼(十四)阿牟(引)梨(引十五)牟羅(引)嚩窒帝(引十六)牟(引)邏(引)努誐帝(十七)阿窒(十八)末窒(十九)末窒帝(二十)阿(引)尼(二十一)摩(引)尼(二十二)摩(引)尼帝(引二十三)枯嚕(引二十四)枯嚕(引)散提(二十五)達哩摩(二合引)努誐帝(二十六)達哩摩(二合)怛翅(引二十七)達哩摩(二合)缽啰(二合)尾(引)尸(引二十八)薩哩(引二十九)薩啰(引)薩哩(引三十)阿毗禰(引三十一)毗那散提(三十二)伊呬(三十三)伊喝儞(三十四)伊那努誐彌(引三十五)儞誐啰(二合)呬摩(引)啰(引)赧(引三十六)儞哩伽(二合引)怛儞底(引)哩他也(三合引)喃(引三十七)牟(引)喝那(引)達哩摩(二合)捺尾(二合)尸赧(引三十八)尾馱末那(引)訖梨(二合引)舍(引)喃(引三十九)烏入嚩(二合引)羅那(引)達哩摩(二合)儞(引)底哩(二合引)赧(引四十)阿(引)犖(呂角切)叉(引)達(引)哩摩(二合)葛體迦(引)喃(引四十一)阿(引)尾設那(引)儞哩嚩(二合引)拏寫(四十二)缽啰(二合)誐啰(二)呼(引)冒(引)提缽哩左(引)哩迦(引)喃(引四十三)缽哩三塞佗(二合引)缽那(引)缽哩沙(二合)那(引四十四)迦(引)夜(引)努缽啰(二合)那(引)喃(四十五)達(引)哩摩(二合)設啰(二合)嚩尼迦(引)喃(引四十六)三滿按(引)喝啰怛鍐(二合四十七)薩藐誐多(引)喃(引四十八)阿嚩路(引)葛喃(四十九)薩藐葛缽啰(三合)帝缽那喃(引五十)阿(引)穆契(引)婆(引)嚩怛鑁(二合五十一)滿怛啰(二合)缽那(引)儞摩(引)缽啰(二合)拏閃都(引五十二)滿怛啰(二合)散提啰(引)[口*爾](引)那烏那(引)喝蘭拏(五十三)倪也(二合引)那阿芻(引)拏多(引五十四)阿那嚩蜜哩(二合)[寧*也]多(引)禰(引)舍那(引)莎婆(引)嚩怛鍐(二合)(五十五)  
　　金剛手菩薩大秘密主。說是秘密大明章句已。時此三千大千世界皆悉振動。即此三千大千世界一切魔眾各與眷屬。同時來詣佛世尊所。曲躬合掌俱白佛言。世尊。若諸法師能從口門出是大明章句者。我等諸魔皆往承事恭敬。令此大明最勝威力。一切天人不能破壞。我等常當密作護衛。無令一切伺得其便。  
　　爾時世尊普遍觀察諸眾會已。即說秘密大明章句曰。  
　　惹曳訥哩惹(二合)曳(一句)惹野末帝(二)設彌(三)設睹嚕(二合引)儞哩伽(二合引)怛儞(四)阿牟(引)梨(五)牟(引)羅缽哩親儞(六)摩(引)啰塞(引)[寧*也](切身)尾怛啰(二合引)薩儞(七)穆吉底(二合八)穆吉多(二合)嚩帝(九)戍(引)提(十)阿毗禰(十一)婆野牟(引)左儞(十二)婆(引)嚕(引)喝尼(十三)難帝尾奈曳(二合引十四)尾[寧*也]缽啰(引)訖啰(二合)牟(引十五)  
　　即說伽陀曰。  
　　正法攝伏于他語　　以正法語善攝受 
　　于法寶藏常護持　　如來所說大明句  
　　復說大明曰。  
　　阿彌(一句)末彌(二)末末親禰(三)阿哩體(二合引四)阿哩佗(二合)儞薩多(二合引)啰尼(五)  
　　此是呼召四大天王。大明章句。  
　　復說大明曰。  
　　提(引)哩(一句)提(引)啰嚩帝(二)虞(引)缽帝(二合引三)戍(引)毗(引四)戍(引)婆嚩帝(引五)設彌(六)  
　　此是呼召帝釋天主。大明章句。  
　　說伽陀曰。  
　　具慈善順大忍力　　為悲愍故說大明 
　　喜舍二法悉具圓　　梵王帝釋咸呼召  
　　復說大明曰。  
　　阿啰尼(引一句)嚩啰尼(二)珂溪(三)阿牟(引)梨(四)牟(引)羅輸(引)馱儞(引五)  
　　此是攝伏諸魔大明章句。  
　　說伽陀曰。  
　　今此秘密大明句　　振動降伏一切魔 
　　人中圣主力加持　　善說斯經廣流演 
　　如來所說此正法　　當知于后末世時 
　　宣說明句密加持　　振動還復如今日  
　　時諸魔眾咸來集會。說伽陀曰。  
　　諸說法師大智者　　我等諸魔當密護 
　　令于最后末世時　　得此正法墮于手  
　　爾時世尊告金剛手菩薩大秘密主。言。汝應當知今此正法。如來威神已加持故。無人能于此正法中有所動轉。何以故。我念往昔過去世中。有佛出世。號寶月如來應供正等正覺明行足善逝世間解無上士調御丈夫天人師佛世尊。世界名無毀。劫亦名無毀。彼佛法中有二法師。有大威德名稱力勢。一名慧上。二名諦授。彼二法師。于寶月如來所。聽聞受持此大明章句。滿足半劫。隨彼如來轉正法輪。彼時所有三千大千世界百俱胝魔眾。皆令成熟菩提圣法。寂慧菩薩前白佛言。世尊。彼寶月如來為現住說法。為已涅槃邪。佛言寂慧。東方去此百萬俱胝佛剎。有佛國土其名無毀。佛號寶月。現住說法。彼佛壽量十千劫數。其佛剎中有諸魔眾佷惡難調。彼佛宣說大明章句而悉調伏。得調伏已。皆于菩提圣法成熟圓滿。秘密主。汝今當知。我亦曾于寶月如來法中。凈修梵行成就菩提圣法。彼時慧上法師者。即我身是。彼時諦授法師者。即金剛手菩薩是。寂慧。當知我于彼時。與金剛手菩薩。同勤精進心不放逸。于彼佛世尊所。尊重恭敬廣多供養。聽受彼佛宣說秘密大明章句。降伏諸魔攝護正法。  
　　爾時世尊普遍觀察諸眾會已。普告眾言。汝諸仁者。誰當堪任于佛如來入涅槃后。以我阿僧祇劫積集菩提勝行最上正法。受持衛護不令隱沒。  
　　爾時會中有一萬二千菩薩為護法故。從座而起合掌頂禮。向佛世尊說伽陀曰。  
　　若人捐棄于身命　　所舍不求諸果報 
　　但為受持佛所宣　　最上清凈正法故  
　　復有賢王等五千天子。合掌頂禮前白佛言。世尊。我等咸愿受持如來菩提圣法。時諸天子說伽他曰。  
　　普為一切眾生故　　發起堅固大悲心 
　　我當受持此法門　　最上甚深佛所說  
　　爾時帝釋天主。尸棄梵王。毗沙門天王。說伽陀曰。  
　　今此正法如妙藥　　能治一切眾生病 
　　我等當來悉護持　　愿佛知我眾心意  
　　爾時金剛手菩薩大秘密主。前白佛言。世尊。我當受持如來于阿僧祇劫積集無上正等正覺菩提圣法。即說伽他曰。  
　　諸法本來無文字　　無中假以文字說 
　　圣尊悲愍故敷宣　　我當受持而流演  
　　爾時世尊告尸棄梵王言。梵王當知。菩薩有三種最上供養承事。如來以其最上承事供養故。獲福無量。何等為三。一者發起阿耨多羅三藐三菩提心。二者任持諸佛正法。三者隨所聞法如實修行。大梵。如是三種最上供養。如來若住一劫乃至劫盡。或復壽命無量。此供養事所獲福報。廣說不能得其邊際。所以者何。若欲最上供養諸如來者。應當修此三種最上廣大清凈法之供養。  
　　復次大梵。若有人于如來所說正法之中。而能受持一四句偈者。是即護持過去未來現在諸佛世尊菩提圣法。何以故。諸佛菩提從法出生。是故法之供養。超出世間財供養事。法供養者。諸供養中勝中最勝最上第一。大梵。我念過去光明王族中有一太子。名曰具慧。忽時一夜于其夢中。親所聽聞說二伽陀。聞已記念覺乃惟忖。我今得大寶藏。即時忽然高振其聲。作如是言。我今得大寶藏時王及后子問其故。太子即時具陳上事。乃為父母說是二伽陀曰。  
　　世間財寶聚還散　　王官水火賊盜分 
　　諸佛多聞妙法財　　多俱胝劫不壞失 
　　常無放逸甘露法　　利眾生發菩提心 
　　深固寂靜心亦然　　諸樂根本無所取  
　　大梵。彼時太子為其父母。說夢中所聞二伽陀。時彼有八千人成熟菩提善根。四萬二千眾生悉得生天。以是緣故。所有多聞清凈法財。應當精勤依法修行修正法故即能如應為他攝受。  
　　復次大梵。有二種法而能多作。何等為二。一者于諸眾生不興損害。二者勤求多聞而無厭足。若有能行此二法者。于正法眼而不斷滅。大梵。汝于賢劫諸如來所。勸請說法善護正法。而彼賢劫諸佛如來。若諸清凈眾生方得值遇出世。是故汝今勿應厭舍。何以故。大梵。濁惡時中若能于一晝夜受持正法者。獲福多于百千劫中清凈佛剎持正法者。是故大梵。汝應發起廣大精進。于此濁惡時中堅固護持如來正法。  
　　爾時世尊告尊者阿難言。汝今宜應于此所說如來秘密金剛手品部惹啰陀羅尼門堅固受持。于后末世為他廣說。我今以是正法付囑于汝。汝于末世時中。所有具彼劣信解者。不應為說此正法門使彼癡迷。何以故。于此正法罔徹源底故。若有于正法中得自在者。已善成辦諸勝事業。是法器者。應當為說此正法門。彼得聞已不生驚怖。何以故。正法出生故。  
　　爾時尊者阿難前白佛言。世尊。我今以佛威神力故受持此法。隨其力能流布宣演。  
　　佛言阿難。汝今見此金剛手菩薩大士于佛正法勤力護持不。阿難白佛言。唯然已見。佛言阿難。汝今亦然于此正法隨宜攝受。堅固護持如應宣說。阿難白佛言。此經何名。我等云何受持。佛言阿難。是經名曰金剛手品。亦名宣說如來秘密。亦名不思議佛法。亦名無量福聚。如是名字汝當受持。  
　　復次阿難。汝今當知若有住菩薩乘人。佛眼所觀者。能以眾寶廣大充滿諸佛剎中。乃至從地積于有頂。廣行布施而不望報。若復有人不以財利之心。如善所作為他演說此正法者。福多于彼。此說是名如來秘密無量福聚。  
　　當佛說此囑累正法品時。會中有千俱胝人發阿耨多羅三藐三菩提心。九萬六千菩薩獲得忍法。八萬四千人得法眼凈。千六百苾芻得心解脫。千六百苾芻尼亦得心解脫。十方無量諸佛剎土皆悉振動。百千天人于虛空中鼓奏天樂雨眾妙華。伸供養已咸作是言。愿此正法久住世間。于閻浮提廣宣流布。  
　　佛說此經已。金剛手菩薩大秘密主。及寂慧等諸菩薩眾。賢王等諸天子眾。阿阇世王等諸大國王。并余菩薩。及阿難等諸大聲聞。乃至一切世間天人阿修羅乾闥婆等。聞佛所說。皆大歡喜信受奉行。  

 上一部：乾隆大藏經·宋元入藏諸大小乘經·普遍光明清凈熾盛如意寶印心無能勝大明王大隨求陀羅尼經二卷  下一部：乾隆大藏經·宋元入藏諸大小乘經·大乘瑜伽金剛性海曼殊室利千臂千缽大教王經十卷 



  
乾隆大藏經·宋元入藏諸大小乘經·佛說如來不思議秘密大乘經 
  