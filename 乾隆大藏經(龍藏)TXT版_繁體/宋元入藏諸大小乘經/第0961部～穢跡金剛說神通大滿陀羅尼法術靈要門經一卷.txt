  第0961部～穢跡金剛說神通大滿陀羅尼法術靈要門經一卷         
   
  
   宋元入藏諸大小乘經·第0961部   
穢跡金剛說神通大滿陀羅尼法術靈要門經一卷   
北天竺國三藏沙門無能勝譯      
 
 
　　 
 
穢跡金剛說神通大滿陀羅尼法術靈要門經  
　　如是我聞。一時佛在拘尸那國力士生處跋提河邊娑羅雙樹間。爾時如來臨入涅槃。是時有無量百千萬眾天龍八部人非人等。啼泣向佛四面哽咽悲惱而住。爾時復有諸天大眾釋提桓因等。皆來供養。唯有蠡髻梵王。將諸天女。依于四面圍繞而坐。前后天女千萬億眾。共相娛樂。聞如來入般涅槃而不來覲省。時諸大眾為言。今日如來臨般涅槃。是彼梵王何不來耶。其王必有我慢之心。而不來至此。我等徒眾驅使小咒仙。往彼令取。作是語已策百千眾咒仙。到于彼處。乃見種種不凈而為城塹。其仙見已。各犯咒而死。時諸大眾怪未曾有。復策無量金剛。亦令持咒而去。乃至七日無人取得。大眾見是事倍復悲哀。爾時大眾同聲而說偈言。  
　　苦哉大圣尊　　入真何太速 
　　諸天猶決定　　天人追喚得 
　　痛哉天中天　　入真如火滅  
　　時諸大眾說此偈已。倍復哽咽悲啼嗥哭。是時如來愍諸大眾。即以大遍知神力。隨左心化出不壞金剛。即于眾中從座而起。白大眾言。我有大神咒能取彼梵王。作是語已即于大眾之中顯大神通。變此三千大千世界六返震動。天宮龍宮諸鬼神宮皆悉崩摧。即自騰身至梵王所。以指指之。其彼丑穢物變為大地。  
　　爾時金剛至彼報言。汝大愚癡我如來欲入涅槃。汝何不去。即以金剛不壞之力。微以指之。梵王發心至如來所。  
　　爾時大眾贊言。大力士汝能有是神力。取彼梵王來至于此。時金剛即報言。若有世間眾生。被諸天惡魔一切外道所惱亂者但誦我咒十萬遍。我自現身令一切有情隨意滿足。永離貧窮常令安樂。其咒如是。先發此大愿。南無我本師釋迦牟尼佛。于如來滅后受持此咒。誓度群生。令佛法不滅久住于世。說是愿已。即說大圓滿陀羅尼神咒穢跡真言曰。  
　　唵[口*佛]咶啒[口*聿]摩訶缽啰(二合)[口*恨]那[得-彳+口](三音)吻汁吻(四音)微咭微摩那棲(六音)嗚深慕(七音)啒[口*聿]吽[合*牛]泮泮泮娑訶。  
　　時彼金剛說此咒已。復作是言。我于如來滅后常誦此咒。若有眾生請愿受持此咒者。我常為給使者令所求如愿。我今于如來前說此神咒。唯愿如來于真中照知我等。世尊若有眾生。多被諸惡鬼神之所惱亂。此咒者皆不能為害。永離苦難。世尊若有善男子善女人。欲救療萬病者。誦上咒四十萬遍。見有病者治之有驗。無問凈與不凈隨意驅使。我當隨從滿一切愿。若欲令枯樹生枝葉者。取白膠香一大兩。涂樹心。楊枝咒樹一百遍。日三時至滿三日即生華果。若欲令枯泉出水者。凈灰圍之。即井華水三斗置泉水中。于寅時咒一百八遍。水如車輪涌出。若欲令枯山生草木。取鑌鐵刀一口。于四方圍山。咒三千遍七日滿則生。若欲令野獸歸伏者。取安悉香燒向有獸住處咒一千遍。其獸至夜間。并集持法人門首。歸降如人間六畜相似。隨意驅使永不相舍。若令夜叉自來歸降者。取桃枝十翦齊截。取水一石煎取五斗。澇桃柳枝出。以丁香三大兩乳頭香三大兩白膠香三大兩。后和柳水煎取五斗。即置一破盆中。取一桃枝長三尺。攪水誦咒一百遍。一切夜叉羅剎皆來現。共行法人語。請求與人先為侍者。若令諸惡鬼神毒蛇蝎猛獸等毒以滅者。取凈灰圍所居穴孔。并自出來。當微出聲咒之一百遍。其蛇等一切蠱獸。各滅毒心不敢傷人。速得解脫。若令惡狗不傷人者。取食一搏咒七遍與食。永不傷人復不出聲。若令惡人來降伏者。書前人姓名置咒人腳下。咒之百遍。心念彼人其人立至。降伏舍怨憎之心。若欲人相憎者。書彼二人名號。于自足下咒二百一十八遍。其人等便相離背不相愛敬。若有相憎人令相愛敬者。即書取彼名姓。于自足下咒一百八遍。其人便相愛重永不相舍。若有未安樂之人令安樂者。取前人名字書足下。咒三百遍。當為彼人發大誓愿。我于彼時即自送。辯才無滯隨行者意。所須之者并悉施與。若持咒人求種種珍寶摩尼如意珠等者。但至心誦咒自限多少。我即自送滿其所愿。若欲治人病者。作頓病印。先以左手頭指中指。押索文。印咒之一百遍以印頓病人七下立差。若病人臨欲死者。先于禁五路印然后治之。即不死印目。如是先準印以無名指屈向掌中。豎小指咒之百遍其患速除。  
　　若治邪病者。但于病患人頭邊。燒安悉香誦之。咒立除之。若蟲毒病者。書患人名字紙上咒之即差。治精魅病者亦如法。若治伏連病者。書患人姓名及作病鬼姓名。埋患人床下咒之。其鬼遠奉名字自出現身。便令彼鬼看三世之事。一一具說向人其病速差。若有患時氣病者。咒師見之即差。若欲令行病鬼王不入界者。于十齋日誦我此咒一千八遍。能除萬里病患。  

 上一部：乾隆大藏經·宋元入藏諸大小乘經·仁王護國般若波羅蜜多經二卷  下一部：乾隆大藏經·宋元入藏諸大小乘經·穢跡金剛法禁百變法門經一卷 



  
乾隆大藏經·宋元入藏諸大小乘經·穢跡金剛說神通大滿陀羅尼法術靈要門經 
  