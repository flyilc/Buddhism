  第0802部～佛說較量壽命經一卷         
   
  
   宋元入藏諸大小乘經·第0802部   
佛說較量壽命經一卷   
宋西天中印度惹爛馱啰國三藏沙門天息災奉詔譯      
 
 
　　 
 
佛說較量壽命經  
　　如是我聞。一時世尊在舍衛國祇樹給孤獨園。爾時世尊告苾芻眾言。眾生壽命。較量長短。汝等諦聽。諸苾芻言。世尊我等樂聞。  
　　爾時善逝為諸苾芻。說眾生壽命較量等事。諸苾芻眾聞此語已。歡喜踴躍重白佛言。世尊唯愿演說。  
　　爾時世尊。告諸苾芻言。善哉善哉。汝應諦聽。今為汝說。無間地獄壽命中劫余。上七種地獄。壽命短長不等。苾芻當知。此是地獄壽命較量。劫數受苦畢已。然后命終。苾芻應知。人中三十晝夜。餓鬼趣中為一晝夜。以彼三十晝夜成彼一月。以彼十二月。成彼一年。以彼長年算數五百。彼餓鬼中方滿壽命。若四大洲較量算數。北洲千歲。西東二洲如次減半。南洲不定。劫初無量。末后十歲。中間無定。爾時世尊。重說頌曰。  
　　眾合常苦惱　　業報唇喉干 
　　身毛皆豎立　　腹廣大如山 
　　發亂恒覆體　　針口細如鋒 
　　面目皆擘裂　　饑瘦露形容 
　　朱發覆自體　　露現于骨節 
　　飲惡頸髑髏　　常啼哭奔走 
　　彼受饑渴苦　　困乏恒逼惱 
　　苦啼哭聲高　　自作須自受 
　　貪嗔違順生　　惡業因自造 
　　此罪業障熟　　餓鬼趣中受 
　　東勝身洲人　　二百五十歲 
　　西俱陀尼洲　　壽命年五百 
　　北俱盧洲生　　壽命定千歲 
　　南洲壽無定　　后十初叵量  
　　時諸苾芻白佛言。世尊。云何北俱盧洲。壽命千歲。然后命終。  
　　爾時世尊。告諸苾芻。當知北俱盧洲。皆無我執。無有分別。因行十善。定壽千歲。從此命終。往生天上。如是北俱盧洲。壽命千歲。然后命終。爾時世尊。而說頌曰。  
　　貧窮苦有情　　愛盜他財物 
　　善事不曾修　　卑賤他所使 
　　富貴有大財　　資生皆具足 
　　金玉及僮仆　　斯人作善事 
　　修十善業因　　得大富貴果 
　　現受北俱盧　　快樂生天上 
　　北俱盧洲人　　世間最快樂 
　　過去修施因　　劫樹妙衣果 
　　彼無寒熱苦　　亦無諸病惱 
　　色相妙端嚴　　過去因修施 
　　福勝難破壞　　粳米自然生 
　　清凈色純白　　過去因修施 
　　北俱盧洲生　　摩尼珠照曜 
　　飲食思念成　　過去因修施 
　　彼洲最安樂　　妙藥恒熾盛 
　　色香味具足　　過去因修施 
　　彼洲無菜茹　　恒食香稻米 
　　一受食無盡　　過去因修施 
　　阿藍梅果樹　　從座食不起 
　　枝落果更生　　過去因修施 
　　彼水八功德　　飲時無病惱 
　　安樂腹無傷　　過去因修施 
　　園林受快樂　　妙音恒聽聞 
　　適悅常無盡　　過去因修施 
　　劫樹人皆愛　　安樂雨涂香 
　　風香無有盡　　過去因修施 
　　妓樂妙華香　　衣服嚴身具 
　　思念即隨心　　過去因修施 
　　香草及林巒　　柔軟皆廣大 
　　愛樂常游戲　　過去因修施 
　　彼恒共歡娛　　嗔忿常不起 
　　無我復無貪　　過去因修施 
　　每夜至更初　　微微降細雨 
　　去塵地皆凈　　過去因修施 
　　子長母不識　　命終時無憂 
　　彼絕貪愛心　　過去因修施 
　　慈母產嬰兒　　在道棄皆去 
　　飲乳涌指流　　過去因修施 
　　命終時皆棄　　悲慟無纖毫 
　　飛禽遷凈地　　過去因修施 
　　莊嚴普覆遍　　歌舞皆嬉戲 
　　適意而快樂　　過去因修施 
　　彼洲人壽命　　盡皆滿千歲 
　　中夭彼全無　　過去因修施 
　　彼受福最勝　　平等亦無異 
　　命終往生天　　過去因修施  
　　爾時佛告諸苾芻言。此閻浮提。壽命無定。始從十歲。乃至百千萬歲。壽命無量。苾芻應知。閻浮提人。今壽百年。中夭無定。苾芻當知。閻浮提人。長壽百年。苦多樂少。復次苾芻。此洲雖壽百年。乃有十位。一者嚩魯。眠臥無知。二者俱摩嚕。作戲解生。三者與嚩。樂著欲境。四末羅鍐。勤修其業。五者缽羅枳穰。智辯有殊。六者悉蜜栗帝。曉了記憶。七者悉體睹。正安自行。八者尾嚕。國王愍恤。九者沒[口*栗]兔。色朽力微。十者孽多俞。數百歲命終。復次苾芻。未終百年時有三際。所謂寒熱及雨。亦名三時。未終百年。及十二月。得三際名。四月寒際。四月熱際。四月雨際。復次百年未終。十二月內。有二十四半月。百年未終內。有八月寒際。八月熱際。八月雨際。復次百年之中。十二月內有三十六晝夜。月內有十二寒際時。十二熱際時。十二雨際時。復次千年之中。十二月內有三十六晝夜月。內有七十二千度食。其中而有吃食。及不吃食時。所謂嗔怒時。苦惱時。路行時。清齋時。急務時。睡眠時。醉悶時。此皆不食。復有得食不食。亦有不得亦不食。如是食及不食。彼食之內。略說得食。乃有七十二千遍食。復次苾芻。此閻浮提。如上所說。及從乳母食。一月半月晝夜及年。吃食時及不食時。約中間說。爾時佛告諸苾芻言。我說人中壽命五十歲。四大王天成一晝夜。以彼晝夜。成彼一月十二月成年。以彼長年壽命五百。彼算人間晝夜壽命。當九十洛叉。然后命終。以彼四大王天五百歲壽命。成等活地獄為一晝夜。彼以三十晝夜。成彼一月。以彼十二月。成彼一年。以彼長年算數五百為等活大地獄中有情壽命。以彼五百年。當四大王天五百四十洛叉。即當人間比較算數。計一萬六千二百俱胝年。彼等活大地獄中。壽命方盡。爾時世尊。即說伽陀曰。  
　　惡業身具三　　口業惡有四 
　　意三業亦然　　罪畢苦方出 
　　等活地獄中　　惡業同皆入 
　　萬六千二百　　俱胝恒受苦 
　　生彼地獄中　　冤家互相殺 
　　死已復重穌　　業盡苦方出  
　　爾時佛告諸苾芻言。人間一百年。彼忉利天。成一晝夜。以彼三十晝夜。成彼一月。以彼十二月。成彼一年。忉利天中。壽命一千歲。以彼天中一千年。較量人間算數。當一十八俱胝年。彼天此后命終。爾時佛告諸苾芻言。彼天壽命一千歲。當彼黑繩大地獄中。成一晝夜。彼以三十晝夜。成月及年。彼大地獄中。壽命一千歲。以彼一千年。較量算數。即當人間三萬二千四百俱胝年。彼黑繩大地獄中。然后命終。爾時世尊。即說頌曰。  
　　憎嫌師父母　　毀謗佛聲聞 
　　破壞和合人　　黑繩受大苦 
　　惡業親自作　　地獄苦須受 
　　回避免無由　　業盡方始出  
　　爾時佛告諸苾芻言。人間二百年彼夜摩天。為一晝夜。以彼晝夜三十日成月。十二月成年。彼夜摩天壽命二千歲。彼當人間算數。計三十六俱胝年。較量壽命彼天然后命終。又以彼天壽二千歲。為眾合大地獄中成一晝夜。以彼三十晝夜。成彼一月。以彼十二月成彼一年。彼眾合大地獄中。壽命二千歲。較量彼處算數。即當人間計三萬二千四百俱胝年。彼地獄中。然后命終。爾時世尊即說頌曰。  
　　三種不善業　　眾合地獄生 
　　善三業不修　　牛羊鹿殘害 
　　豬狗及非人　　眾合互相殺 
　　苦因苦處生　　業盡方始出  
　　爾時佛告諸苾芻言。人間四百年。為彼睹史多天成一晝夜。以彼三十晝夜。成彼一月及年。彼睹史多天。壽命四千歲。當人間算數計七十二俱胝年。彼天壽量。然后命終。以彼天中壽四千歲。為叫喚大地獄中成一晝夜。以彼三十晝夜。成月及年。彼叫喚大地獄中。壽四千歲。當睹史多天四千三百二十俱胝年。彼當人間一十二萬九千六百俱胝年。彼叫喚大地獄中。然后命終。爾時世尊。即說頌曰。  
　　殺生造極惡　　叫喚恒受罪 
　　作惡虛誑人　　業盡苦方出  
　　爾時佛告諸苾芻言。人間八百年。為彼樂變化天成一晝夜。以彼三十日成月。十二月成年。比較算數。彼樂變化天。壽命八千歲。比較人間。計一百四十四俱胝年。彼天然后命終。又以彼天壽命八千歲。比較大叫喚大地獄中。成一晝夜。以彼三十晝夜。成月及年。彼大叫喚大地獄中。壽命八千歲。比較算數。即當人間二十五萬九千俱胝年。較量彼壽。然后命終。爾時世尊。即說頌曰。  
　　我見及貪欲　　謗法罪最深 
　　作惡并蓋纏　　生大叫喚中 
　　叫喚大地獄　　身毛皆豎立 
　　吃飲火焰燒　　回避禁難出 
　　虛誑愛殺生　　劍輪狗鹙鳥 
　　食髓老鐵烏　　殘害[馬*展]無免  
　　爾時佛告諸苾芻言。若人間一千六百年。為他化自在天成一晝夜。以彼三十晝夜成月。十二月成年。比較算數。彼他化自在天壽命一萬六千歲。比較算數。當人間二百八十八俱胝年。彼天然后命終。又以彼天一萬六千歲。比較炎熱大地獄中成一晝夜。以彼三十晝夜成月。十二月成年。彼炎熱大地獄中。壽命一萬六千歲。較量算數。當人間六十萬八千四百俱胝年。彼地獄中。然后命終。爾時世尊。即說頌曰。  
　　惱亂于父母　　沙門婆羅門 
　　善業不修習　　恒受炎熱苦 
　　誑惑諸眾生　　炎熱地獄受 
　　所作惡不亡　　業盡方此出  
　　爾時世尊告苾芻言。汝應諦聽。較量算數皰地獄等眾生壽命。時諸苾芻白佛言。善逝。我等樂聞。受持憶念。唯愿演說。此皰地獄有情壽命。比較長短。爾時世尊。告苾芻曰。善哉善哉。吾今為汝分別演說此皰地獄壽命之事。積聚胡麻。滿一婆訶。可容二十佉梨。彼有天人百年一粒。二十佉梨一一捻盡。彼皰地獄壽命方滿。復次苾芻。我說眾生壽命較量。又如皰裂之中。壽命二十婆訶胡麻。如是阿吒[舀*鳥]中。壽命四十婆訶麻。賀賀凡中。壽命六十婆訶麻。護護凡中壽命八十婆訶麻。青蓮華中壽命一百婆訶麻。紅蓮華中壽命一百二十婆訶麻。如是于大紅蓮華中。壽命一百四十婆訶麻。一一之中滿圌胡麻。百年一粒除去。胡麻粒粒皆盡。彼諸有情方滿壽命。如是苾芻。舍利子。大目健連。及天壽等。并諸眷屬。若復有人。心行暴惡。自身當墮此大地獄。是故苾芻。應如是知。若復有人。身患焦瘦。不生嗔恚。心不輕慢。是故苾芻。智者如是。應當修覺。爾時世尊。即說頌曰。  
　　若人發惡言　　毀他如刀斧 
　　劍輪斬其身　　皆從自口出 
　　毀謗于賢善　　稱贊復歡喜 
　　斗諍結宿冤　　死入地獄疾 
　　資財他所有　　斗諍生嫉妒 
　　惱彼不安樂　　當受皰裂苦 
　　毀謗于善逝　　意悅生歡喜 
　　百千皰裂劫　　恒受地獄苦 
　　發惡身口意　　毀謗諸賢圣 
　　五百三十六　　皰劫恒受苦 
　　廣作業無邊　　罪犯及虛誑 
　　長劫地獄中　　業盡后方出  
　　復次佛告諸苾芻等。此極炎熱大地獄中有情壽命。壽半中劫。較量算數。然后命終。爾時世尊即說頌曰。  
　　恒作惡業因　　愛樂安樂果 
　　遠離于人天　　當生炎熱獄 
　　打罵師父母　　沙門婆羅門 
　　邪見斷善根　　極熱受大苦  
　　復次佛告諸苾芻言。彼之阿鼻大地獄中。較量壽命。此后命終。若提婆達多。及于一切愚迷之人。于如來處。而發惡心。破壞塔寺。焚燒經像。出佛身血。殺阿羅漢。驅役苾芻苾芻尼等。命終必墮阿鼻大地獄中。受苦無窮。爾時世尊。即說頌曰。  
　　毀謗三乘教　　殺圣阿羅漢 
　　愚癡毀求法　　獲報無間罪 
　　刺竹果自壞　　惡業惡趣生 
　　如是放逸罪　　阿鼻地獄受  
　　爾時佛告諸苾芻言。梵眾天中壽命半劫。此后命終。苾芻應知。梵輔天中壽命一劫。然后命終。大梵天中壽命一劫半。然后命終。苾芻應知。少光天中壽命二劫然后命終。無量光天壽命四劫。然后命終。極光凈天壽命八劫。然后命終。苾芻應知。少靜天中壽命十六劫。然后命終。若無量靜天壽命三十二劫。然后命終。若遍靜天壽命六十四劫。然后命終。苾芻應知。若無云天壽命一百二十五劫。此后命終。若福生天壽命二百五十劫。然后命終。若廣果天壽命五百劫。然后命終。若無想天壽命亦然。苾芻應知。若無煩天壽命一千劫。然后命終。無熱天中壽命二千劫。然后命終。苾芻應知善現天中壽命四千劫。此后命終。若善見天壽命八千劫。此后命終。若色究竟天壽命一萬六千劫。然后命終。苾芻應知空無邊處有情壽命二萬大劫然后命終。識無邊處壽命四萬大劫。此后命終。無所有處壽命六萬大劫。此后命終。若非想非非想處有情壽命八萬大劫。然后命終。  
　　爾時佛告諸苾芻言。如是乃至在阿鼻大地獄中。乃至非想非非想處。輪回如此。苾芻應知。如是輪回五趣有情。往來不息。現有生異滅三種之相。苾芻當知。如是三種回輪之性。少分之中。不可愛樂。亦不可羨。于一剎那。而非久住。何以故。苾芻當知。所謂苦性故。不可愛樂。如是少穢。何況多穢。如是少穢。不可愛樂。亦不可羨。彼一剎那。而非究竟。何以故。苾芻應知輪回之苦。不可愛樂。若有愚迷。寡聞眾生。輪回五趣。往來不息。輪回之行。常不舍離。不能出于地獄中苦。亦不能出餓鬼中苦。恒墮惡趣。是故苾芻。應如是學。如是輪回大苦。不應愛樂。苾芻當知。策勤精進斷滅輪回。爾時世尊。說此法已。彼諸苾芻等。一心歡喜。信受奉行。  

 上一部：乾隆大藏經·宋元入藏諸大小乘經·嗟襪曩法天子受三歸獲免惡道經一卷  下一部：乾隆大藏經·宋元入藏諸大小乘經·佛說沙彌十戒儀則經一卷 



  
乾隆大藏經·宋元入藏諸大小乘經·佛說較量壽命經 
  