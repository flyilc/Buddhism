  第0972部～佛說如幻三摩地無量印法門經三卷         
   
  
   宋元入藏諸大小乘經·第0972部   
佛說如幻三摩地無量印法門經三卷   
宋朝散大夫試鴻臚少卿傳法大師臣施護奉詔譯      
 
 
　　 
 
佛說如幻三摩地無量印法門經卷上  
　　如是我聞。一時世尊。在波羅奈國仙人墮處鹿野園中。與大苾芻眾二萬人俱。菩薩摩訶薩一萬二千。其名曰師子菩薩摩訶薩。師子意菩薩摩訶薩。善住意菩薩摩訶薩。勝思惟菩薩摩訶薩。持世菩薩摩訶薩。人授菩薩摩訶薩。水天菩薩摩訶薩。寶積菩薩摩訶薩。隱密菩薩摩訶薩。賢護菩薩摩訶薩。電天菩薩摩訶薩。遍照菩薩摩訶薩。智積菩薩摩訶薩。不休息菩薩摩訶薩。不空見菩薩摩訶薩。慈氏菩薩摩訶薩。妙吉祥童真菩薩摩訶薩等。復有二萬天子。所謂善道天子。安意天子等。是諸天子。皆悉安住大乘法中。并余無數百千大眾。咸悉恭敬圍繞世尊。聽受說法。  
　　爾時會中有一菩薩摩訶薩。名勝華藏。從座而起偏袒右肩。右膝著地。合掌頂禮前白佛言。世尊。我有所問。惟愿如來應供正等正覺。哀愍聽許。略為宣說。佛言。勝華藏。如來應供正等正覺。隨有問者。即為開曉。今恣汝問。當為汝說。  
　　爾時勝華藏菩薩摩訶薩白佛言。世尊。菩薩摩訶薩云何得不退轉于阿耨多羅三藐三菩提。成就五神通。得如幻三摩地。得是三摩地已。諸有眾生善根成熟。即以自神力。如應現化。隨諸眾生所起信解。即為說法。而令速證阿耨多羅三藐三菩提。  
　　佛告勝華藏菩薩摩訶薩言。善哉善哉。勝華藏。汝今善問如是等義。汝于過去。已曾親近俱胝那庾多百千諸佛。于諸佛所。深種善根。而復能為一切眾生。起悲愍心。汝應善聽。極善作意。今為汝說于是勝華藏菩薩受教而聽。佛言。勝華藏。當知有一法若菩薩摩訶薩能具足者。即得如幻三摩地。得是三摩地已。諸有眾生善根成熟。即以自神力如應現化。隨諸眾生所起信解。即為說法。而令速證阿耨多羅三藐三菩提。勝華藏。所言一法者。謂無依止法。若菩薩摩訶薩成就此法已。乃至遍三界中不作依止想。若內若外悉無依止。由如是故。即具正見。以正見故。得正相應及正所行。是故獲得無障礙慧慧無礙故。心亦無礙。于無礙心中即起正行。勝華藏。云何菩薩能起正行。謂了一切法悉從緣生。于緣生法中。無有少法而實積聚。何以故。以彼諸緣皆不實故。是中云何有法可生。若法緣生。即是無生。是故一切法皆悉無生。菩薩若能如實了知一切法無生。即得成就諸菩薩道。所有一切眾生根欲及事。能以悲心而悉隨入。得深信解。了知一切法悉如幻化。乃至分別一切法。皆是化事。以彼分別畢竟空故。而一切法亦復皆空。如是知已。即得如幻三摩地。得是三摩地已。乃至能令眾生速證阿耨多羅三藐三菩提。勝華藏菩薩復白佛言。世尊。今此會中。有幾許菩薩摩訶薩。得是如幻三摩地。佛言。勝華藏。今此會中。有慈氏菩薩。妙吉祥童真菩薩等。六十大士。皆已被于不思議鎧。得是如幻三摩地法門。勝華藏言。余世界中。亦有菩薩大士得是三摩地邪。佛言。勝華藏。西方過此百千俱胝佛剎。有世界名極樂。有佛號無量光如來應供正等正覺。現住說法。教化眾生。彼佛剎中。有菩薩名觀自在。復有菩薩名大勢至。彼二菩薩得是三摩地。于七夜中。為余菩薩說是法門。諸菩薩聞已。亦得是三摩地。勝華藏菩薩復白佛言。世尊。彼佛剎中所有菩薩。得如幻三摩地者。應多于此。何以故。此佛剎中諸菩薩等。于慈氏菩薩。妙吉祥童真菩薩。所不能專勤請問聽受如是法門。是故少有得此三摩地者。佛言。勝華藏。如是如是。如汝所說。彼佛剎中所有菩薩。安住如幻三摩地者。無量無數不可稱計。  
　　爾時勝華藏菩薩摩訶薩復白佛言。世尊。惟愿如來應供正等正覺。如其所應現神通相。使彼佛剎二大士等。來此娑婆世界。復令此會大眾得見極樂世界。瞻睹無量光如來應供正等正覺。所以者何。此佛剎中諸善男子善女人。若得見彼無量光如來。即能發起阿耨多羅三藐三菩提心。各各愿生于彼佛剎。普得不退轉于阿耨多羅三藐三菩提。又若彼二大上來此剎中。所有此土修菩薩乘諸善男子善女人。善根增長或復于彼二大士所聞說法已。即令獲得如幻三摩地。  
　　爾時世尊受勝華藏菩薩摩訶薩請已。即從眉間放大光明。其光金色。于此三千大千世界普遍照耀。其中所有須彌山目真鄰陀山。摩訶目真鄰陀山。雪山輪圍山。大輪圍山等。乃至極余世界邊際。一切山石叢林暗暝等處。此金色光而悉照破。世間所有日月光明廣大熾盛。以佛光明所映蔽故。猶如眼光其量微小。是時光明金色晃耀。照徹西方百千俱胝佛剎。乃至極樂世界無量光如來所。其光旋環繞佛七匝。普照耀已。于彼佛前隱而不現。是時極樂世界所有菩薩聲聞。及余眾生之類。乘前光明。悉能見此娑婆世界。及見釋迦牟尼如來。菩薩聲聞大眾圍繞。如觀掌中庵摩勒果。皆生歡喜愛樂之心。咸作是言。南無世尊釋迦牟尼如來應供正等正覺。時此娑婆世界釋迦牟尼如來。會中所有諸菩薩摩訶薩。苾芻苾芻尼。優婆塞優婆夷。梵王帝釋護世四王。并余天龍夜叉乾闥婆阿修羅迦樓羅緊那羅摩睺羅伽。人非人等。悉能見彼極樂世界。及見無量光如來菩薩聲聞大眾圍繞。光明熾盛如妙高山。映徹照耀遍此剎中。如明眼人于一搩手地量之中。觀余面輪而不勞力。此彼互見亦復如是。時此會眾。得見彼佛及彼世界無數百千俱胝那庾多功德圓滿莊嚴事已。皆生歡喜愛樂之心。咸作是言。南無世尊無量光如來應供正等正覺。作是言時。會中有八萬四千眾生。皆發阿耨多羅三藐三菩提心。以此善根當得生于極樂世界。  
　　爾時彼世界中所有菩薩聲聞大眾。又復生希有心。合掌恭敬。遙向世尊釋迦牟尼如來。而伸頂禮重作是言。南無世尊釋迦牟尼如來應供正等正覺。發是言時。彼極樂世界六種震動。所謂震遍震等遍震。動遍動等遍動。擊遍擊等遍擊。涌遍涌等遍涌。爆遍爆等遍爆。吼遍吼等遍吼。現如是相已。時彼會中觀自在菩薩。大勢至菩薩。俱白無量光如來言。希有世尊。希有善逝。彼釋迦牟尼如來所有名字。稱念中間。能令大地六種震動。彼佛告言。善男子。不但此佛剎中。稱揚釋迦牟尼如來名字之時有如是相。別余無量佛剎之中。亦悉稱揚彼佛名字。而諸佛剎蒙光照觸。彼彼皆悉六種震動。是諸剎中無量無數眾生之類。若得聞是釋迦牟尼如來名已。悉得善根增長。不退轉于阿耨多羅三藐三菩提。  
　　復次彼會菩薩眾中。有四十俱胝菩薩。得聞釋迦牟尼如來名已。咸起是愿。普集所有一切善根。悉以回向阿耨多羅三藐三菩提。即時觀自在菩薩。大勢至菩薩。前詣無量光如來所。各各頭面禮彼佛足。肅恭瞻仰。退住一面。俱白佛言。世尊。彼釋迦牟尼如來前所放光。昔未聞見。甚為希有。何因緣故。現是光相。若無因緣。彼佛世尊不放光明。其事云何。愿佛為說。彼佛告言。善男子。如是如是。如汝所說。釋迦牟尼如來所放光明非無因緣。彼佛世尊。將欲宣說菩薩安住三摩地寶最上法門。為說法故先現是相。時觀自在菩薩大勢至菩薩。復白彼佛言。世尊。我等今者。樂欲往彼娑婆世界。瞻禮親近世尊釋迦牟尼如來應供正等正覺。聽其說法。惟垂哀許。佛言。善男子。汝等可往。今正是時。汝等往故。轉復發起彼佛世尊。宣說法要。時二菩薩蒙佛許已。即于諸菩薩摩訶薩眾中。顧謂八十四俱胝菩薩言。諸善男子。我等今往娑婆世界。瞻禮親近釋迦牟尼如來。聽其說法。所以者何。彼佛世尊。最上希有。能為難事。舍余清凈嚴好佛土。樂于娑婆世界穢惡土中。以大悲愿力教化眾生。彼諸眾生多起下劣信解。勇發貪嗔癡等諸業煩惱。而佛世尊。能于其中成就阿耨多羅三藐三菩提果。是為難事。汝等宜應隨我往彼。時諸菩薩歡喜隨順。  
　　復次會中有諸大聲聞。異口同音前白佛言。世尊。彼釋迦牟尼如來所有名字。若暫聞者尚得善利。何況親往現前瞻禮。使瞻禮者肉眼清凈。我等欲往愿佛聽許。佛言可往。今正是時。爾時八十四俱胝菩薩。并諸大聲聞。恭敬圍繞觀自在菩薩。大勢至菩薩。來詣娑婆世界。菩薩行時。如其所應。現諸色相神通事業。時八十四俱胝菩薩。各各化現八十四俱胝殊妙樓閣。一一樓閣高十二由旬。廣八由旬。四方四隅周遍妙好。是諸樓閣。有以金銀。吠琉璃。頗胝迦。赤珠碼瑙。琥珀等七寶合成。有以金銀所成。有以金銀吠琉璃成。有以金銀吠琉璃碼瑙所成。有以金銀吠琉璃碼瑙頗胝迦成。有以金銀吠琉璃頗胝迦琥珀赤珠所成。有以赤栴檀香。龍實栴檀香。沉水栴檀香成。有以眾妙栴檀香等所共合成。有以優缽羅華。缽訥摩華。俱母陀華奔拏利迦華所成。有以須摩那華。婆利師迦華。瞻波迦華。波吒羅華。阿提目多迦華成。有以馱努瑟迦華所成。有以曼陀羅華摩訶曼陀羅華成。有以曼殊沙華摩訶曼殊沙華。嚕左華摩訶嚕左華。作訖啰華摩訶作訖啰華。蘇啰毗作訖啰華摩訶蘇啰毗作訖啰華。贊捺啰華摩訶贊捺啰華。蘇啰毗贊捺啰華。贊訥盧怛摩華。薩他羅華摩訶薩他羅華。蘇啰毗薩他羅華等。所共合成。有以一切妙華莊嚴所成。有以無數百千殊妙色相莊嚴所成。如是一一樓閣之中。皆悉出現八萬四千清凈光明。  
佛說如幻三摩地無量印法門經卷中  
　　復次彼彼樓閣周匝。或有天女執眾樂器。所謂琵琶篳篥琴笙箜篌螺鼓小鼓拍板等類。作妙音樂。或有天女捧赤栴檀香末。或有天女。捧龍實栴檀香末。或有天女捧沉水栴檀香末。或有天女。捧黑沈栴檀香末。或有天女。捧眾妙栴檀香末。或有天女。執優缽羅華俱母陀華奔拏利迦華。或有天女。執曼陀羅華摩訶曼陀羅華。或有天女。執播嚕沙迦華摩訶播嚕沙迦華。或有天女。執曼殊沙華摩訶曼殊沙華。或有天女。執嚕左華摩訶嚕左華。或有天女。執作訖啰華摩訶作訖啰華。三滿多作訖啰華。蘇嚕唧啰作訖啰華。或有天女。執贊捺啰華摩訶贊奈啰華。蘇嚕唧啰贊奈啰華。或有天女。執薩他羅華摩訶薩他羅華。蘇嚕唧啰薩他羅華。或有天女。捧天妙衣。及妙華妙香。涂香末香等。隨處而住。而彼一一樓閣之中。各各有大妙寶莊嚴師子之座。化如來像。安處其上。三十二相莊嚴具足。又復一一樓閣之中。化出八萬四千真珠瓔珞。其珠三色。謂青白赤。又復一一樓閣之中。化出八萬四千殊妙寶幢。以諸金鈴網覆其上。天衣垂下而為嚴飾。又復一一樓閣之中。化出八萬四千寶瓶。盛諸妙香。又復一一樓閣之中。化出八萬四千上妙寶蓋。以百千種極妙彩繪。而為嚴飾。又復一一樓閣之中。化出八萬四千多羅行樹。及八萬四千七寶行樹。一一皆以寶繩交絡。又復一一樓閣之中。化出八萬四千懸鈴寶網。微風吹動出和雅音。如百千種妙音樂聲。又復一一樓閣之中。化出寶池是池純以金沙布底。七寶界道。琉璃水精周匝莊飾。八功德水充滿其中。池中出生優缽羅華。缽訥摩華。俱母陀華。奔拏利迦華等。其池復有鳧雁鴛鴦異鳥和鳴。八萬四千妙寶行樹。周匝圍繞。上以八萬四千寶繩。交絡而為嚴飾。又復一一樓閣之中。出大光明。廣照八萬四千由。爾時觀自在菩薩摩訶薩。大勢至菩薩摩訶薩。及彼所來諸菩薩眾。以是殊妙莊嚴一切樓閣。一時置在一樓閣中。諸莊嚴事互不相礙。譬如力士屈伸臂頃。到此娑婆世界。而諸菩薩。以神通力故。各以所現八十四俱胝功德莊嚴殊妙樓閣。置于佛會。如其所應神通威力。令此娑婆世界地平如掌。而佛會中亦不迫窄。是諸樓閣出大光明。照此三千大千世界。是時彼二菩薩。前詣佛所。頭面禮足。右繞三匝退住一面。俱白佛言。無量光如來應供正等正覺。致問世尊釋迦牟尼如來少病少惱動止輕利安樂行不。彼二菩薩復白佛言。我等菩薩聲聞。于極樂世界見佛世尊。故來瞻覲。時此娑婆世界佛會之中。所有菩薩聲聞大眾。見此世界清凈嚴飾。及見無數廣大樓閣已。咸起是念。如來何故現是威力。而能令彼諸大菩薩來至于此。  
　　爾時勝華藏菩薩。承佛威神。從座而起前白佛言。希有世尊。希有善逝。今此娑婆世界如是嚴飾。及現樓閣。為是如來威神力邪。為是彼二菩薩威力所變。愿佛為說。  
　　佛告勝華藏菩薩摩訶薩言。勝華藏。此非如來威神之力。乃是觀自在菩薩摩訶薩。大勢至菩薩摩訶薩。威力所變。故現是相。勝華藏復白佛言。希有世尊。希有善逝。此二大士。已得不可思議愿力清凈善根潔白。乃能有是神通威力。佛言勝華藏。如是如是。如汝所說。此二大士已于俱胝百千那庾多劫。積集善根清凈潔白。又復已得如幻三摩地法門。從是三摩地中。能現如是種種色相神通等事。  
　　復次勝華藏。且置是事。汝觀東方為有何相。勝華藏菩薩承佛圣旨。即以無礙清凈天眼。觀見東方殑伽沙數佛剎之中。有殑伽沙數諸佛世尊。彼一一佛前。皆有觀自在菩薩摩訶薩。大勢至菩薩摩訶薩。各禮佛足。又聞其言。無量光如來應供正等正覺致問世尊少病少惱動止輕利安樂行不。及見無量廣大樓閣妙寶嚴飾。如是南西北方。四維上下。一一皆見殑伽沙數佛剎之中。有殑伽沙數諸佛世尊。彼一一佛前皆有二大士各禮佛足。又聞其言無量光如來應供正等正覺。致問世尊少病少惱動止輕利安樂行不。及見無量廣大樓閣妙寶嚴飾。時勝華藏菩薩見是相已。復白佛言。希有世尊。希有善逝。此二大士真實已得最勝如幻三摩地門。能于十方諸佛剎中。悉現其身神通威力不可思議。  
　　爾時世尊。觀察眾會。如其所應現神通相。即時會中一切大眾。以佛威神力故。皆如勝華藏菩薩。亦能見彼十方世界如殑伽沙數諸佛剎土。彼彼剎中佛世尊前。皆有二大士。各禮佛足。乃至見彼廣大樓閣妙寶嚴飾。當此眾會見是相時。會中有三萬二千眾生發阿耨多羅三藐三菩提心。  
　　爾時勝華藏菩薩摩訶薩。復白佛言。世尊。此二大士。于何佛所發阿耨多羅三藐三菩提心。而所發心為久近邪。其佛如來。名字何等。惟愿世尊。善為宣說。令余菩薩知其所修。如其所行。畢竟皆得行愿圓滿。佛告勝華藏菩薩言。汝應善聽。極善作意。今為汝說。是時勝華藏菩薩受教而聽。  
　　佛言勝華藏。乃往過去阿僧祇阿僧祇劫前。又經廣大無量無邊不可思議劫數。過是劫已。將此三千大千世界。碎為微塵。一塵一劫。過是微塵劫數之前。時有世界。名無量功德寶莊嚴普現妙樂。有佛出世。號師子游戲金光王如來應供正等正覺明行足善逝世間解無上士調御丈夫天人師佛世尊。彼佛剎中。所有功德莊嚴等事。廣大無量。勝華藏于汝意云何。彼無量光如來應供正等正覺。極樂世界中所有功德莊嚴。是為多不。勝華藏言。甚多世尊。無量無邊不可思議。佛言勝華藏。我以譬喻略明斯義。譬如有人。取彼一毛。折為百分。將其一分于大海中取一滴水。勝華藏。于汝意云何。彼毛端水是為多邪。余大海水而為多邪。勝華藏白佛言。世尊。毛端之水。極為微少。余大海水深廣無量。佛言勝華藏。汝今當知無量光如來極樂世界。所有功德莊嚴等事。如毛端水。師子游戲金光王如來無量功德寶莊嚴普現妙樂世界所有功德莊嚴等事。如大海水。又師子游戲金光王如來會中所有菩薩聲聞之眾。比無量光如來會中菩薩聲聞多百千倍。彼佛世尊。隨應演說三乘之法。勝華藏。以要言之。彼師子游戲金光王如來剎土之中所有功德莊嚴。及妙樂事。假使我于殑伽沙數劫中。廣以辯才。而亦不能說其邊際。  
　　復次勝華藏。彼師子游戲金光王如來法中。有王名勝威。其王于千世界中。自在特尊。廣大富盛。正法化世。有七萬六千最上園苑。王所受用。其王諸子。各有一萬園林受用。勝華藏菩薩白佛言。世尊。彼佛剎中有女人不。佛言不也。善男子。彼佛剎中。尚無女人名字可聞。況有女人邪。其中生者。皆是化生清凈潔白。咸修梵行。一切眾生。皆以法喜禪悅為食。不受一切粗惡叚食。勝華藏。其王與子。于八萬四千俱胝歲中。尊重供養師子游戲金光王如來。彼佛世尊。知王深心起凈信已。即為宣說無量印善巧法門。勝華藏。何等名為無量印善巧法門邪。謂諸菩薩摩訶薩所起諸行。未嘗于限量法中而有趣求。何以故。以諸菩薩行無量布施。無量持戒。無量忍辱。無量精進。無量禪定。無量智慧。于無量生死中隨入。于無量眾生中慈愍。無量剎土莊嚴。無量聲聞莊嚴。無量色相成就。具足無量音聲。及無量辯才。勝華藏。諸菩薩乃至一發心所有善根。尚起無量廣大之心。回向一切。況復積集無量行愿。普用回向一切眾生。使諸眾生悉證無生。如佛涅槃而得涅槃。善男子。此即名為無量回向。以是回向故。即空無相無愿而悉無量。真如實際法界。亦復無量。解脫無生離諸系著。善男子。以要言之。無量義者。即一切法無量。何故說一切法為無量邪。以一切法無生無滅故無量。若法無量即無生無滅。若法無生無滅即無量。是名無量印法門。勝華藏。爾時彼師子游戲金光王如來。為彼勝威王。如是宣說無量印善巧法門時。其王于一切法而得覺了。  
　　復次勝華藏。彼勝威王。于佛法中修禪定行。后于一時安處禪定。其王忽然左右二脅。生二蓮華殊妙可愛。清凈猶如龍實栴檀香。于其華中生二童子。跏趺而坐。其王見已嘆未曾有。即向童子說伽陀曰。  
　　汝或是天或是龍　　或復夜叉羅剎類 
　　若人非人若神仙　　汝等何名為我說  
　　時右脅生者童子。即說伽陀。答彼王曰。  
　　于一切法空性中　　汝今問我何名字 
　　然彼諸法本無名　　何故以名而見問 
　　法空性中無天龍　　亦無夜叉羅剎類 
　　人與非人若神仙　　彼等一切無所有  
　　時左脅生者童子。亦說伽陀。答彼王曰。  
　　名與名體二皆空　　能名所名俱無有 
　　于一切法無名中　　但以強名而表示 
　　當知真實名自性　　是中非見亦非聞 
　　本來無滅復無生　　何故以名而見問 
　　諸所作事所有名　　既以假名而表示 
　　是故我今亦假名　　一名寶嚴二寶上  
　　彼二童子說伽陀已。宿善力故得五神通。即與勝威王。同詣師子游戲金光王如來所。到已頭面各禮佛足。右繞三匝。退住一面。彼二童子。合掌向佛異口同音。說伽陀曰。  
　　我今當以何等物　　供養正覺二足尊 
　　此事愿佛開我心　　令我聞已心安定 
　　我今無華亦無香　　復無飲食及衣服 
　　諸妙供養悉皆無　　將何供養最勝者  
　　爾時彼佛。為二童子。說伽陀曰。  
　　若能一發菩提心　　廣為眾生作利樂 
　　此即名為真供養　　正覺三十二相者 
　　若人以彼殑伽沙　　是等數量諸佛剎 
　　滿中勝上諸妙華　　供養世尊救世者 
　　若人至心但合掌　　發起無上菩提心 
　　是人所獲勝福門　　倍多于前無有量 
　　異此何名真供養　　異此何名勝依止 
　　若人能發菩提心　　我說名為上智者  
佛說如幻三摩地無量印法門經卷下  
　　復次勝華藏。爾時彼二童子。向佛世尊復說伽陀曰。  
　　能仁作大師子吼　　天人一切普得聞 
　　我等今對世尊前　　各發誠實最上愿 
　　我等乃至未來際　　愿我所行經多劫 
　　隨入生死輪回中　　救度無數眾生類 
　　我等今者以此緣　　盡未來際悉思念 
　　普為利樂諸眾生　　于無邊劫行無懈 
　　我等從今日已去　　永滅貪嗔癡等垢 
　　十方現在佛世尊　　證我所說誠無妄 
　　我等今發菩提心　　不樂聲聞緣覺果 
　　我等若有樂小心　　決定當招妄語報 
　　我所不樂二乘果　　但以悲心為眾生 
　　縱經俱胝多劫中　　愿我常行而不懈 
　　如佛世尊所成就　　如應佛剎廣莊嚴 
　　愿我當來得佛時　　剎土倍多俱胝數 
　　又愿當來佛剎中　　無有聲聞緣覺眾 
　　純一菩薩所莊嚴　　廣集無量諸智聚 
　　愿我得是莊嚴已　　當令眾生得離垢 
　　從諸佛法所出生　　普使當持佛法藏 
　　若我今時諸所說　　真實無妄無別異 
　　愿此大海及山川　　乃至大地皆震動 
　　當發如是愿言時　　大地即時皆震動 
　　不鼓音樂自然鳴　　出微妙音遍十方 
　　天雨眾華眾妙香　　殊麗嚴好極可愛 
　　俱胝百千妙天衣　　周遍繽紛而散布  
　　爾時彼二童子。各發阿耨多羅三藐三菩提心。勝華藏于汝意云何。彼時勝威王者豈異人乎。即今無量光如來應供正等正覺是。彼時寶嚴童子者。今觀自在菩薩摩訶薩是。寶上童子者。今大勢至菩薩摩訶薩是。是二菩薩。于彼師子游戲金光王如來所。首發阿耨多羅三藐三菩提心。  
　　復次勝華藏菩薩前白佛言。世尊。此二大士甚為希有。如是名字難可得聞。而復具足甚深信解。所發菩提心無與等比。世尊。此二大士于師子游戲金光王如來之后。又復供養幾許諸佛。佛言。善男子。所有殑伽河沙尚可知其邊際數量。此二大士于彼佛后其所供養諸佛如來。我亦不能知其邊際。何以故。此二大士悉已被于不思議鎧。具足無量殊勝功德。是故不能知其邊際。  
　　爾時勝華藏菩薩摩訶薩復白佛言。世尊。彼無量功德寶莊嚴普現妙樂世界。在何方處。佛言。善男子。今此西方極樂世界。即是彼往昔時無量功德寶莊嚴普現妙樂世界。勝華藏言。此二大士。當于何時成就阿耨多羅三藐三菩提果。當得何等佛剎功德莊嚴。而佛壽量其數幾何。復有幾許菩薩之眾。惟愿如來應供正等正覺。廣為悲愍利樂一切世間天人宣說此二大士。當成佛事。令余菩薩聞已悉得大愿圓滿。佛言。勝華藏。汝應善聽。極善作意。今為汝說。是時勝華藏菩薩受教而聽。佛言。善男子。當知西方無量光如來壽命無量。極不可計。假使俱胝那庾多百千劫中。亦復不能說其邊際。其佛正法住世。八萬四千那庾多劫。佛涅槃后。以諸眾生善根力故。亦得值遇余佛出世。而諸菩薩安住念佛三昧常得見佛中無間缺。善男子。又復無量光如來涅槃之后。其說法處。七寶莊嚴妙蓮華樹。自然演出微妙法音。經于一夜至明旦時。觀自在菩薩摩訶薩。即于眾寶莊嚴菩提樹下。安處其座。成等正覺。成正覺已號曰普明高顯吉祥峰王如來應供正等正覺明行足善逝世間解無上士調御丈夫天人師佛世尊。勝華藏。彼佛剎土功德莊嚴等事。假使我于殑伽沙數劫中。巧以譬喻言詞。而亦不能說其少分。又善男子。如是佛剎功德莊嚴。若以師子游戲金光王如來剎土功德莊嚴而較量者。即前百分不及一分。千分百千分。亦不及一。數分喻分乃至烏波尼殺曇分。皆不及一。又彼剎中無有聲聞緣覺名字純一清凈大菩薩眾。又善男子。總以無量光如來會中一切聲聞緣覺菩薩。合集較量。而普明高顯吉祥峰王如來會中菩薩之眾。亦復倍多。其佛壽命。九十六俱胝那庾多百千劫。正法住世。六十俱胝劫。勝華藏菩薩白佛言。世尊。彼佛世界豈不亦以極樂為名邪。佛言不也。善男子。彼世界名眾寶普嚴。彼佛如來。隨其所應作諸利樂。而此大勢至菩薩摩訶薩于彼法中隨佛壽量住世久近。承事供養。乃至彼佛入涅槃后。奉持佛法令法久住。至于最后法欲滅時。大勢至菩薩于其剎中。得成阿耨多羅三藐三菩提果。成正覺已號曰善住功德寶峰王如來應供正等正覺明行足善逝世間解無上士調御丈夫天人師佛世尊。其佛剎中所有功德莊嚴等事。菩薩大眾皆悉具足。其佛壽命及正法住世。與普明高顯吉祥峰行如來皆悉同等。一切圓滿不增不減。  
　　復次佛告勝華藏菩薩摩訶薩言。汝今當知普明高顯吉祥峰王如來。善住功德寶峰王如來。如是名字。若善男子善女人暫得聞者。是人當得不退轉于阿耨多羅三藐三菩提。又勝華藏。若善男子善女人。得聞過去師子游戲金光王如來及彼未來普明高顯吉祥峰王如來。善住功德寶峰王如來名字之者。隨彼聚落族氏之中。一切女人皆轉女身而成男子。四十俱胝劫中。背于生死。轉生當得清凈出家。常得見佛聞法。承事僧伽。世世所生具宿命智。及得總持無礙辯才。不退轉于阿耨多羅三藐三菩提。  
　　爾時世尊作是說時。會中有九十六俱胝天人。異口同音作如是言。南無十方三世一切諸佛及未來世普明高顯吉祥峰王如來。善住功德寶峰王如來。普集一切諸佛。一切善利。我皆隨喜。我等悉發阿耨多羅三藐三菩提心。即時諸佛咸為記言。汝等當得不退轉于阿耨多羅三藐三菩提。爾時會中有七千菩薩得無生法忍。八十四那庾多眾生遠塵離垢得法眼凈。八千苾芻無復諸漏得心解脫。爾時觀自在菩薩摩訶薩。大勢至菩薩摩訶薩。于此會中如其所應現諸色相神通事已。一切眾會皆悉得見。是時十方無量阿僧祇諸佛世尊見如是相。及聞宣說彼二菩薩當成佛事已。咸共贊言。希有世尊釋迦牟尼如來。能善護念是二菩薩。我等諸佛亦共稱贊。  
　　復次勝華藏菩薩摩訶薩白佛言。世尊。佛所宣說如是甚深微妙經典。若善男子善女人。有能受持讀誦為他廣說者。得幾所福。佛言止止。善男子。勿致斯問。何以故。諸有劣信解者。于佛所說如是深經。不能生信。故我不說。勝華藏菩薩白佛言。世尊。今此會中亦有廣大具深信解諸善男子善女人等。惟愿如來略為宣說受持功德。與后末世一切眾生作大明照。  
　　佛言勝華藏。諦聽諦聽。今為汝說。時勝華藏菩薩受教而聽。  
　　佛言。善男子。假使有人。有大勢力。福德具足。悉能了知眾生界分。作如是言。如佛所說世界無邊眾生無盡。我能于彼一切眾生頂肩荷負。經無量無邊俱胝劫數。復能以其飲食衣服一切樂具。周遍供給一切眾生。勝華藏。于汝意云何。此人以是因緣得福多不。勝華藏白佛言。甚多世尊。若有人經一彈指間。于一眾生起慈心者得福尚多。況如是邪。佛言。勝華藏。我今實言告汝。若有善男子善女人于此深經自能生信勸令他信者。其所得福倍多于彼。又若有人于此深經能受持讀誦為他廣說者。當知是人。以菩提心而為依止。  
　　爾時勝華藏菩薩摩訶薩白佛言。世尊。如來所說如是深經。若佛現在若涅槃后。我當受持讀誦為他廣說宣通流布使不斷絕。勝華藏菩薩發是言時。會中有九十六俱胝菩薩異口同音作如是言。世尊。我等于佛所說深經亦當受持讀誦。為他說廣。  
　　爾時娑婆世界主大梵天王。帝釋天主護世四王。及余無數諸天子眾。各以天曼陀羅華散于佛上。及以天華散諸菩薩。復作百千俱胝種天妙音樂而為供養。又發是言。一切眾生得聞如是甚深正法。光明普照得大善利。我等于此法門咸當受持宣通流布。  
　　佛言。如是如是。諸善男子。如汝所說。今此正法不可思議。若人曾于十千佛所深種善根。是人方得此經墮手。況復有能受持讀誦。生信解邪。  
　　復次佛告勝華藏菩薩摩訶薩言。今此正法若得聞者。隨彼方處一切女人轉成男子。唯除二種。謂慳嫉者。即時會中有一女人。名曰離塵。心生信解。從座而起。前白佛言。世尊。我今內心已滅慳嫉。我發阿耨多羅三藐三菩提心。若我發心真實無妄當得成佛。及如佛所言聞此法時隨處即得轉女人相。是事實者愿我轉身得成男子。爾時彼女發如是言已即得轉成男子之身。時佛為授不退轉阿耨多羅三藐三菩提記。當得成佛號除一切煩惱如來應供正等正覺。  
　　佛說此經已。勝華藏等諸菩薩摩訶薩。并諸苾芻眾。乃至世間天人阿修羅等。一切大會聞佛所說皆大歡喜。信受奉行。  

 上一部：乾隆大藏經·宋元入藏諸大小乘經·海意菩薩所問凈印法門經九卷  下一部：乾隆大藏經·宋元入藏諸大小乘經·守護國界主陀羅尼經十卷 



  
乾隆大藏經·宋元入藏諸大小乘經·佛說如幻三摩地無量印法門經 
  