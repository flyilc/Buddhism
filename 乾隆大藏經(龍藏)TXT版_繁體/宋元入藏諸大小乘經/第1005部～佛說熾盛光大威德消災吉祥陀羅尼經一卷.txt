  第1005部～佛說熾盛光大威德消災吉祥陀羅尼經一卷         
   
  
   宋元入藏諸大小乘經·第1005部   
佛說熾盛光大威德消災吉祥陀羅尼經一卷   
唐特進試鴻臚卿三藏沙門大廣智不空奉詔譯      
 
 
　　 
 
佛說熾盛光大威德消災吉祥陀羅尼經序 
越溪沙門性澄述  
　　夫能仁之為教也。所契者道。所體者神。統法界而有為。窮三世而不息。無乎不在。故天為覆。地為載。日月星辰為照臨。群生品物為吉兇消長。感而遂通。故兇可以避。吉可以趨。天地日月星辰萬物。各可以使其至于當者。皆斯經之宗用也。其消禳災難。導致禎祥。方軌壇儀。要制期限。粲然靡所不載。足以上福邦家。下祐民庶。即近而達遠。即事而顯真。誠博要之道歟。爰自不空傳譯。歷代寶之。依法誦持。眾機蒙益。可無訓釋以裨流通。維昔云間鑒師。雖嘗疏解繁略未馴輒不自揆。采摭山家諸祖格言。刪補治定。庶或少補于將來。時至治二年。龍集壬戌。奉詔赴都。乘驛淮河。中秋日敘。  
佛說熾盛光大威德消災吉祥陀羅尼經  
　　爾時釋迦牟尼佛在凈居天宮。告諸宿曜游空天眾九執大天。及二十八宿十二宮神一切圣眾。我今說過去娑羅王如來所說。熾盛光大威德陀羅尼除災難法。若有國王及諸大臣所居之處及諸國界。或被五星陵逼。羅睺彗孛妖星。照臨所屬本命宮宿及諸星位。或臨帝座于國于家及分野處。陵逼之時。或退或進作諸障難者。但于清凈處置立道場。念此陀羅尼一百八遍或一千遍。若一日二日三日乃至七日。依法修飾壇場。至心受持讀誦。一切災難皆悉消滅不能為害。若太白火星入于南斗。于國于家及分野處作諸障難者。于一忿怒像前。畫彼設都嚕形。厲聲念此陀羅尼加持。其災即除移于不順王命悖逆人身上。受者即說陀羅尼曰。  
　　曩謨三滿跢(一)沒馱喃(上聲二)阿缽啰(二合)底(丁逸切三)賀哆舍(四)娑(上聲)娜喃(上聲五)怛侄他(六)唵(引七)佉佉(八)佉呬(上聲)佉呬(九)吽吽(短呼十)入嚩(二合)啰(十一)入嚩啰(十二)缽啰(二合)入嚩(二合)攞(十三)缽啰入嚩攞(十四)底瑟姹(二合十五)底瑟姹(二合十六)瑟致(二合)哩(十七)瑟致(二合)哩(十八)薩普(二合)吒(十九)薩普(二合)吒(二十)扇底迦(二十一)室哩(二合)曳(二十二)娑嚩(二合)賀(二十三)  
　　此陀羅尼。一切如來同共宣說。若有苾芻苾芻尼族姓男族姓女。受持讀誦此陀羅尼者。能成就八萬種吉祥事。能除滅八萬種不吉祥事。若有國王大臣及諸眷屬一切庶民。或被五星羅睺計都彗孛妖怪惡星。陵逼帝座于國于家及分野處。所屬宮宿。災難競起。或鎮星陵逼。或進或退。及宿世冤家欲相謀害。諸惡橫事口舌厭禱咒詛。以為災難者。令諸眾生依法受持。一切災難悉皆消滅不能為害。變災為福皆得吉祥。我今說此陀羅尼不可思議功德無比。秘密受持勿妄宣傳。爾時如來告諸四眾。若有國界不安災難并起。請清凈眾如法建立道場。安置佛像結界護持。香華燈燭隨分供養。令諸有情獲福無量。其災即除。爾時如來說是陀羅尼經已。時曼殊室利菩薩摩訶薩。及諸聲聞四眾游空大天。及諸星辰一切圣眾。咸依佛敕頂禮奉持各還本宮。及天龍八部一切大眾。聞佛所說皆大歡喜信受奉行。  

 上一部：乾隆大藏經·宋元入藏諸大小乘經·佛說大威德金輪佛頂熾盛光如來消除一切災難陀羅尼經一卷  下一部：乾隆大藏經·宋元入藏諸大小乘經·佛說頂生王因緣經六卷 



  
乾隆大藏經·宋元入藏諸大小乘經·佛說熾盛光大威德消災吉祥陀羅尼經 
  