  第0906部～佛說戒香經一卷         
   
  
   宋元入藏諸大小乘經·第0906部   
佛說戒香經一卷   
宋三藏法師法賢奉詔譯      
 
 
　　 
 
佛說戒香經  
　　如是我聞。一時佛在舍衛國祇樹給孤獨園。與大比丘眾俱。爾時尊者阿難來詣佛所。到已頭面禮足。合掌恭敬而白佛言。世尊。我有少疑欲當啟問。唯愿世尊為我解說。我見世間有三種香。所謂根香花香子香。此三種香遍一切處。有風而聞。無風亦聞。其香云何。  
　　爾時世尊告尊者阿難。勿作是言。謂此三種之香。遍一切處有風而聞無風亦聞。此三種香有風無風遍一切處而非得聞。阿難。汝今欲聞普遍香者。應當諦聽。為汝宣說。阿難白佛言。世尊。我今樂聞。唯愿宣說。  
　　佛告阿難。有風無風香遍十方者。世間若有近事男近事女。持佛凈戒行諸善法。謂不殺不盜不淫不妄及不飲酒。是近事男近事女。如是戒香遍聞十方。而彼十方咸皆稱贊。而作是言。于某城中有如是近事男女。持佛凈戒行諸善法。謂不殺不盜不淫不妄及不飲酒等。具此戒法。是人獲如是之香。有風無風遍聞十方。咸皆稱贊而得愛敬。  
　　爾時世尊。而說頌曰。  
　　世間所有諸花果　　乃至沉檀龍麝香 
　　如是等香非遍聞　　唯聞戒香遍一切 
　　旃檀郁金與蘇合　　優缽羅并摩隸花 
　　如是諸妙花香中　　唯有戒香而最上 
　　所有世間沉檀等　　其香微少非遍聞 
　　若人持佛凈戒香　　諸天普聞皆愛敬 
　　如是具足清凈戒　　乃至常行諸善法 
　　是人能解世間縛　　所有諸魔常遠離  
　　爾時尊者阿難及比丘眾。聞佛語已。歡喜信受。禮佛而退。  

 上一部：乾隆大藏經·宋元入藏諸大小乘經·觀自在菩薩母陀羅尼經一卷  下一部：乾隆大藏經·宋元入藏諸大小乘經·佛說妙吉祥菩薩陀羅尼一卷 



  
乾隆大藏經·宋元入藏諸大小乘經·佛說戒香經 
  