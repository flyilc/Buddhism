  第0921部～佛說大方廣善巧方便經四卷         
   
  
   宋元入藏諸大小乘經·第0921部   
佛說大方廣善巧方便經四卷   
宋朝散大夫試鴻臚少卿傳法大師臣施護奉詔譯      
 
 
　　 
 
佛說大方廣善巧方便經卷第一  
　　如是我聞。一時佛在舍衛國祇樹給孤獨園。與大苾芻眾八千人。菩薩一萬六千人俱。是諸菩薩智慧方便神通具足。辯才無礙得大總持。  
　　爾時世尊處大法座。與如是等無數百千大眾。恭敬圍繞聽受說法。彼時會中有一菩薩摩訶薩名曰智上。從座而起偏袒右肩。右膝著地禮佛雙足。禮已合掌前白佛言。世尊。我有少法欲伸請問。如來應供正等正覺。非愍我故愿賜聽許。佛告智上菩薩摩訶薩言。善男子。恣汝所問今正是時。諸佛如來隨有問者。各各為其如應演說。令彼聞已心生歡喜。時智上菩薩摩訶薩。即白佛言。世尊。云何是菩薩摩訶薩善巧方便。愿佛世尊廣分別說。佛告智上菩薩摩訶薩言。善男子。汝今當知。具善巧方便菩薩摩訶薩。以一方便普令一切眾生如理修行。何以故。具善巧方便菩薩摩訶薩。乃至于彼傍生異類諸惡趣中。菩薩亦以平等一切智心。施其方便。即以如是善根。回向一切眾生。令諸眾生修行二法。何等為二。所謂一切智心回向心。善男子。如是名為菩薩摩訶薩善巧方便。  
　　復次善男子。具善巧方便菩薩摩訶薩。于諸眾生所有善根。不念破壞。常所愛樂生隨喜心。即以如是隨喜善根。回向一切眾生。復以一切智心。廣施一切眾生。雖起施心。悉無所取。亦無所得。善男子。如是名為菩薩摩訶薩善巧方便。  
　　復次善男子。具善巧方便菩薩摩訶薩。若時往彼十方世界。乃至一切方處。或見一切微妙可愛香樹華樹。菩薩見已不生一念希取之心。作是思惟。此香樹華樹非我所取。當獻十方一切諸佛。即以如是善根。回向一切智。善男子。如是名為菩薩摩訶薩善巧方便。  
　　復次善男子。具善巧方便菩薩摩訶薩。隨所向處。或見一切眾生受諸快樂。菩薩爾時生隨喜心。即以如是隨喜善根。回向一切智。又若菩薩隨所向處。或見一切眾生受諸苦惱。菩薩爾時起悲愍心。被精進鎧即作是言。一切眾生所有苦惱我當代受。普愿眾生得安隱樂。即以如是善根。回向無上菩提。善男子。如是名為菩薩摩訶薩善巧方便。  
　　復次善男子。具善巧方便菩薩摩訶薩。隨諸方處若禮一佛如來。即同禮彼諸佛如來。何以故。諸佛如來同一法性。同一戒品定品慧品解脫品解脫知見品。亦復同一最上心意。菩薩如是了知已。乃至恭敬供養一佛如來。即同恭敬供養諸佛如來。菩薩以廣大心普攝一切。善男子。如是名為菩薩摩訶薩善巧方便。  
　　復次善男子。具善巧方便菩薩摩訶薩。或時見有修大乘者于大乘法生退沒心。菩薩爾時知彼心已即作是念。我應為彼稱贊一四句偈。令彼如是如理修學使不退沒。念已即言。諸有修大乘者。若能于此一四句偈。解了其義。即能于彼一切語言。通達義趣。如所解了不生退沒。又復我此所說一四句偈。若有能聽受者。是人即得諸佛辯才。我當以是善根。普施一切眾生。悉愿得彼多聞具足。諸佛無礙辯才所攝。善男子。如是名為菩薩摩訶薩善巧方便。  
　　復次善男子。具善巧方便菩薩摩訶薩。或時往彼貧窮乞丐人所。菩薩爾時心生悲愍。即自念言。他業所作受決定報。我今于此歡喜和合。隨其所欲而悉施與。如佛所說。于一施中有四行相。所謂施大心大等。今我此中所施雖少。一切智心而復無量。若我以是一切智心施此乞人。即以如是善根力故。當以寶手常出珍寶。普施一切眾生。如是布施此乞丐人。乃能與彼現在佛世尊所布施持戒修禪定者。所作福行等無有異。善男子。如是名為菩薩摩訶薩善巧方便。  
　　復次善男子。具善巧方便菩薩摩訶薩。若時與彼聲聞緣覺同所居止。菩薩爾時于彼二乘但生恭敬。若彼聲聞緣覺。或以二事而生我相。何等為二。一者菩薩出生諸佛世尊。二者諸佛出生聲聞緣覺。彼以是事而自念言。我于此中是為最上。何能于彼生恭敬心。而此菩薩雖聞是說。以方便故心無異想。善男子。如是名為菩薩摩訶薩善巧方便。  
　　復次善男子。具善巧方便菩薩摩訶薩。能于一施行中。成就六波羅蜜多。是相云何。所謂菩薩隨諸方處見來求者。菩薩爾時攝伏慳心。隨其所欲而悉施與。此即名為菩薩成就布施波羅蜜多。如是施時。菩薩自持戒行。復能攝彼諸破戒者。普令安住清凈戒地。此即名為菩薩成就持戒波羅蜜多。如是施時。菩薩以其慈心為首。復起不破壞心救護心等住心。起是心時。此即名為菩薩成就忍辱波羅蜜多。如是施時。若飲若食及諸所欲隨其所施。菩薩來去住止。于身語心位不生懈倦。此即名為菩薩成就精進波羅蜜多。如是施時。隨所施處。菩薩心住一境不起散亂。此即名為菩薩成就禪定波羅蜜多。如是施時。菩薩悉知如是施者如是受者得何果報。如是知已。稱量較計皆悉平等。是中無有少法可得。此即名為菩薩成就智慧波羅蜜多。善男子。如是名為善巧方便菩薩摩訶薩。于一施行中成就六波羅蜜多。  
　　爾時智上菩薩摩訶薩復白佛言。希有世尊。菩薩摩訶薩布施行中。乃有如是善巧方便。以是方便。而能解脫一切眾生輪回苦惱。普攝一切諸佛法藏。佛言智上。如汝所說如是如是。諸菩薩摩訶薩具善巧方便故。而能于其一施行中成就無量利益勝行。爾時世尊。復告智上菩薩摩訶薩言。善男子。汝今當知。具善巧方便菩薩摩訶薩。設于異時有極重罪。而彼菩薩亦不壞善根。云何不壞。所謂菩薩或時值遇彼惡知識。勸令退失無上道意得極重罪。菩薩爾時即自思惟。我今若或即于此身。取證涅盤斷后邊際。不復堪任被精進鎧。何能度脫一切眾生輪回苦惱。我今不應以此因緣自壞其心。何以故。我欲于輪回中度脫一切眾生。設有極重罪亦不斷善根。善男子。如是名為菩薩摩訶薩善巧方便。又善男子。若出家菩薩有分別心生別異作意。彼所得罪過四根本。是菩薩若具善巧方便者隨起即悔。善男子。我說彼菩薩為無罪者。  
　　爾時智上菩薩摩訶薩白佛言。世尊。云何菩薩亦有罪耶。佛告智上菩薩摩訶薩言。善男子。若言菩薩無有罪者。云何菩薩于百千劫中。學波羅提木叉戒。有破根本果者。善男子。汝今當知。是等菩薩雖于一切眾生善言惡言皆悉能忍。但為于彼聲聞緣覺法中相應作意。是故我說彼所得罪過四根本。如彼聲聞乘人犯根本罪已。無所堪任取證涅盤。出家菩薩亦復如是。起是罪已不即悔舍。聲聞緣覺相應作意。亦復無所堪任。不能趣證大涅盤界。  
　　爾時尊者阿難。在大會中前白佛言。世尊。舍衛大城有一菩薩名光聚王。我于一時入城乞食。于其城中不見彼菩薩。是時光聚王菩薩別在一聚落中。與一女人同坐一處說非法語。我往見已彼不覆藏。而復別說彼梵行法。世尊。我佛如來。是一切眾生大師。無所不知。無所不見。無不解了。我見是相其事云何。愿佛開示。尊者阿難發是言時。而此佛會地大震動。  
　　爾時光聚王菩薩。現身虛空高一多羅樹。即于空中問阿難言。尊者阿難。于汝意云何。犯非法者。豈能如是住虛空耶。是時尊者阿難。對如來前向空問言。光聚王菩薩如我向者所見事相。云何菩薩有此非法耶。尊者阿難作是言時。世尊即為垂足按地。是時他方世界有佛世尊。現虛空中發是聲言。菩薩已離非法。我知是事我證是事。彼佛言已隱空不現。  
　　爾時世尊告阿難言。汝不應于住大乘者菩薩正士生過失想。阿難。譬如聲聞乘中初二果人求無漏道不以為難。具善巧方便菩薩摩訶薩亦復如是。求一切智不以為難。何以故。菩薩已離眷屬纏縛故。已能安住佛法僧寶不壞凈信。不退轉于阿耨多羅三藐三菩提。阿難。當知若有住菩薩乘者。不離一切智心。設于五欲法嬉戲而行亦無過失。所有諸佛如來。得五根具足。其義如是。阿難。如汝所見光聚王菩薩其事因緣。我今為汝如實宣說。阿難。汝今當知。光聚王菩薩向于聚落同處坐者。而彼女人于過去世二百生前。與此菩薩曾為夫婦。是故今時而此女人。見光聚王菩薩吉祥威光戒力具足。女人見已。由宿習故生粗重想。以善根力復作是念。我若得此光聚王菩薩來我舍中共坐一處。彼能令我發生阿耨多羅三藐三菩提心。阿難。時光聚王菩薩。知彼女人心所念已。即于夜分往詣彼舍。與其女人共坐一處。廣為宣說無數法門。時女人舍。內外平正廣博嚴凈。時光聚王菩薩既同坐已。即復執彼女人右手。說伽陀曰。  
　　佛不稱贊染欲法　　愚癡迷著而所行 
　　若能斷除欲愛心　　佛說斯人為最上  
　　阿難。時彼女人聞是伽陀已心大歡喜。即從座起合掌恭敬。禮彼光聚王菩薩足。說伽陀曰。  
　　我本無心實求欲　　我知欲法佛不贊 
　　若能斷除欲愛心　　佛說斯人為最上  
　　說是伽陀已。復說伽陀曰。  
　　當知如我心所思　　所說真實而無異 
　　若人樂求佛菩提　　一切眾生獲利樂  
　　阿難。時彼女人。得光聚王菩薩善巧方便為開導故。即時女人發阿耨多羅三藐三菩提心。時彼菩薩即從座起出離彼舍。阿難。汝今當知。我觀彼女人深心清凈勇猛最勝。我今為彼授菩提記。阿難。彼女人從此命終已。當轉女身得成男子。從是已后過九十九百千阿僧祇劫。當得成佛號曰近事如來應供正等正覺出現世間。阿難。以是緣故。當知菩薩摩訶薩已離眷屬恩愛纏縛。一切非法永不復生。  
　　爾時光聚王菩薩摩訶薩。聞佛世尊如是說已。從空中下頭面著地禮世尊足。禮已合掌前白佛言。世尊。具善巧方便菩薩摩訶薩。住大悲行常所利益。世尊。我今亦得是行。又復世尊。若有菩薩能為一眾生發一善根者。于諸色愛不起罪心。若如所起罪垢心者。當于百千劫中受地獄苦。世尊。若彼菩薩起是罪心受斯地獄苦者。當知是菩薩即舍離眾生所發善根。令彼善根不能成就。  
　　爾時世尊贊光聚王菩薩言。善哉善哉。菩薩正士。如汝所說如是如是。若住大悲心者。能為一切眾生斷除一切罪垢。善男子。我念過去阿僧祇劫前。有一摩拏嚩迦。名曰光明。于四萬二千歲中。修持梵行離諸過失。過是四萬二千歲已。而于一時以因緣故。入一王城其名神通。于彼城中見一女人名曰伽吒。時彼女人。見是摩拏嚩迦色相端正。女人見已生欲愛心。來詣其前作禮而住。光聚王。爾時摩拏嚩迦。即問彼女人言。今汝女人有何所求。女人答言。我今求汝摩拏嚩迦共為夫婦。摩拏嚩迦言。我不于女人而生欲想。女人又言。我于今時若不得汝為夫婦者。我當不久而趣命終。爾時摩拏嚩迦作是思惟。我于四萬二千歲中。修持梵行不犯禁戒。我于今時不應受是染愛非法。而此女人我宜遠離。作是念已。離彼女人而行七步。過七步已還復小住。為其女人起大悲心。作是念言。我于今時發勇悍心。設犯禁戒寧當忍受地獄苦報。不應遠離令彼失命。爾時女人聞是言已心生快樂。適本所愿不至命終。光聚王。時彼光明摩拏嚩迦。即執彼伽吒女人手。作如是言。如汝所欲。今我與汝隨所應作。如是光明摩拏嚩迦與伽吒女人。于十二年中共為夫婦。彼摩拏嚩迦。過是十二年已。又復精進修持梵行。從是歿已生梵天界。光聚王。汝今當知。彼時光明摩拏嚩迦者。勿起異見。今我身是。彼時伽吒女人者。今耶輸陀羅是。所以者何。我于爾時。但能一念起大悲心。又復還修梵行得生梵界。如是我于十千劫中受輪回身。雖受是身不生厭倦。光聚王。諸有眾生不具善巧方便者。于輪回中受地獄苦。菩薩以能具足善巧方便。是故得生于梵天界。光聚王。假使舍利子。目干連。大阿羅漢。雖復神通智慧于聲聞中而為第一。亦未能具善巧方便。光聚王。今我法中有一苾芻名俱迦梨俱。墮地獄中其事云何。光聚王。我念過去拘留孫佛法中。有一苾芻名曰無垢。時彼苾芻。修阿蘭那行獨止一巖。其巖不遠有五通仙人別止一處。忽于一時布大黑云降霔大雨。時彼近住五通仙人。往詣無垢苾芻巖所。欲生惱害破彼梵行。是時仙人正入。苾芻方出。仙人見已起過失心。妄生輕謗作是思惟。此無垢苾芻。退失梵行欲造非法。爾時苾芻知彼仙人心所念已。即踴身虛空高七多羅樹。仙人見是苾芻住在空中。仙人告言。我持利刀來此巖中破汝梵行。汝今何復住空中耶。仙人言已。苾芻即時從空而下。禮彼仙人不復踴身。是時仙人于須臾間。全身墮彼大地獄中。光聚王。于汝意云何。彼時無垢苾芻者。勿起異見。即今慈氏菩薩是彼五通仙人者。即俱迦梨俱苾芻是。光聚王。此因緣者當知非彼聲聞緣覺境界。皆是菩薩摩訶薩善巧方便智慧所行。光聚王。又如世間有誐尼迦人。六十四種藝能具足。是人愛樂財寶。隨所向處以藝能故。一切所用皆悉能得。于彼彼人所得財利已。后復忘恩心生棄舍。具善巧方便菩薩亦復如是。于一切處設諸方便救度眾生。彼彼所向于諸眾生無所希取。見彼眾生所有善根。勸令增進。由彼所作善根力故。普令眾生出生勝行。菩薩亦復無所取著。乃至戲樂等事。雖復順行而已舍離。不復于心有所系縛。光聚王。又如世間傍生異類。或見妙華色香具足。時彼傍生不能生起一念愛樂。具善巧方便菩薩亦復如是。雖受一切戲樂等事。未嘗暫起一念愛樂。無自作無他作。一切無著。光聚王。又如世間肥壞地中植諸種子。決定得生芽莖果實。具善巧方便菩薩亦復如是。修空無相無愿解脫法門。決定已能離諸染法。雖受一切戲樂等事。而亦不壞修行。佛所稱贊功德成就。光聚王。又如世間漁捕之人。于大池中張以大網。捕取其魚隨彼所欲。皆悉能取不墜水中。具善巧方便菩薩摩訶薩亦復如是。修空無相無愿解脫法門。一切智心堅固所護。畢竟不墮生死泥中。隨彼彼處。滅此身已生梵天界。  
佛說大方廣善巧方便經卷第二  
　　復次光聚王。又如持明人善修瑜伽悉地法門。于秘密五種縛中而受系縛。隨所作法不越三昧。是人以一大明句力。悉能斷除彼一切縛。而獲安住秘密行門。雖在系縛中常不離三昧。具善巧方便菩薩摩訶薩亦復如是。于五欲境中嬉戲順行。隨其所作不壞正行。是菩薩以一智慧明力。悉能清凈一切染法。于一切智心而能安住。雖受五欲樂。常生梵天界。光聚王。又如世間善用劍者。于其劍法巧妙精熟。是人一時隱覆利劍。獨行曠野險難之處。于其中路忽見一人。單己無伴復無器仗。時用劍人見彼人已。生悲愍心即相附近。而謂言曰。汝今獨行一無伴侶。又無器仗將何護身。汝今同我隨其所往。終不令汝有所闕失。若忽值遇盜賊等事。我當為汝作大救護。言已同行。于其中路忽逢賊眾。時同行人不知此人先隱利劍。見是賊已即生怖畏。時用劍人發勇猛心無所怯懼。即出其劍與彼賊眾而共斗敵。時彼賊眾皆悉斷命。其用劍人自護身已。復能防護彼同行者。咸得安隱過斯險難。具善巧方便菩薩摩訶薩亦復如是。而能具足種種方便執智慧劍。雖于五欲境嬉戲順行。終不暫令身根起放逸事。能為身根作大防護。設于異時遇煩惱魔。菩薩亦復無所動轉。被精進鎧不生怖畏。以智慧劍斷煩惱網悉令清凈。菩薩常生清凈佛土。  
　　爾時會中有一菩薩名曰作愛。于其食時。入舍衛大城。而行乞食。時彼菩薩次第行至一長者舍。住立門側發聲乞食。長者有女名曰上財。顏貌端正人所愛樂。是時彼女聞菩薩聲。即持飲食出施菩薩。授其食已。即于菩薩生愛樂心。若色相若音聲而生取著。由此因緣起貪染心。作愛菩薩見是女已。即知其念。菩薩爾時于貪染法無所作意。即自思惟于須臾間。若起一念貪染心者。是大過失。何以故。今此女人我于何處而生可愛。若彼眼根為可愛者。眼是無常敗壞不凈肉團。彼自性空何所愛樂。若于耳鼻舌身意根為可愛者。彼彼諸根亦復如是。自性皆空無有實法。何所愛樂。如是從足至頂乃至內外中間。一一如實審諦觀察。是中無有少法可得。我今如是如實觀已。于一切法悉無所有。法無有故即法無生。菩薩作是思惟時。即得無生法忍。菩薩得是利已心大歡喜。即于是處踴身虛空。高一多羅樹。于其城中右繞七匝出舍衛大城。乘空往詣佛世尊所。  
　　爾時世尊。見彼作愛菩薩。威德巍巍猶如鵝王。乘空自在徐緩而來。世尊見已。謂阿難言。阿難。汝見此作愛菩薩從空來不。阿難白佛言。世尊。唯然已見。佛告阿難言。汝今當知。此菩薩者。于一切法離貪愛心。證法無生悉無所得。而能降伏一切魔軍。廣為眾生轉正法輪。時佛言已。而彼菩薩即住空中聽佛說法。  
　　是時彼上財女人。于長者舍忽然命終。生三十三天。轉女人相得天子身。彼天子生時。有七寶莊嚴微妙宮殿同時出現。縱廣十二由旬。復有一萬四千天女眷屬同時而生。是諸天女于須臾間。自有智生咸作是念。我等今時以何善根得生于此。即知先世舍衛城中有長者女。于一菩薩起染愛心。以是因緣于彼命終生此天中。轉女人相而為天子。彼得無量勝報神通。我等由是天子勝因緣故亦得生此。作是念已歡喜而住。  
　　爾時彼新生天子即作是念。我昔人間生染愛心。而何今時得是勝報。此因緣者。乃是作愛菩薩增上善力為開導故。我今宜應往詣佛所。恭敬供養彼佛世尊。及欲瞻禮作愛菩薩。  
　　爾時彼天子作是念已。即時與諸天女眷屬。持以種種殊妙香華。從彼天界來詣佛所。到已頭面禮世尊足。即于佛前合掌向空。遙伸敬禮作愛菩薩。然后以彼所持眾香華等。尊重恭敬供養世尊。作供養已右繞三匝。合掌向佛說伽陀曰。  
　　不可思議人中尊　　不可思議大菩提 
　　不可思議諸佛行　　不可思議諸佛法 
　　我舍衛城長者女　　父本立名為上財 
　　色相端嚴眾所欽　　父母宗親亦愛念 
　　于一時中有佛子　　具大威德名作愛 
　　舍衛城中乞食行　　次第來至于我舍 
　　我時聞彼美音聲　　適悅歡喜即取食 
　　持食詣彼作愛前　　以尊重心施佛子 
　　我時見彼妙色相　　心生愛染欲和合 
　　彼因緣故不能成　　我于剎那而命斷 
　　我今不能具宣說　　作愛佛子大因緣 
　　于染愛法不相應　　令我滅已生勝處 
　　世尊我雖舍前報　　快哉斷我女人相 
　　轉成男子大威光　　又復得生于天界 
　　與我同生諸天女　　一萬四千為眷屬 
　　復有最上七寶嚴　　微妙宮殿同時現 
　　我時發生如是心　　此為不可思議事 
　　我以染愛心為因　　云何得此清凈報 
　　作愛佛子甚希有　　亦名作喜作光明 
　　我身熾盛大威光　　由彼勝因獲如是 
　　染因能成如是果　　聲聞緣覺不能知 
　　而彼乘中無此法　　唯善逝智而能轉 
　　假使殑伽沙數劫　　不能修學諸佛智 
　　我今無余所樂心　　唯求無上菩提果 
　　作愛佛子大威德　　是我最上善知識 
　　我因彼故得見佛　　安住菩提無退轉 
　　我知修行菩提者　　于染愛心無所著 
　　如我所轉女人相　　普愿一切為男子 
　　我前世中命終后　　父母親族懷悲惱 
　　恩愛極苦所纏心　　返于沙門生忿恚 
　　我今以佛威神力　　于剎那間詣父所 
　　隱身住空而白言　　勿于沙門生忿恚 
　　起忿恚者大過失　　于長夜中受苦惱 
　　上財女者今我是　　已生三十三天中 
　　轉彼女人前報相　　得大威光天子身 
　　父母今詣于佛所　　應當懺彼忿恚心 
　　佛是眾生大慈父　　一切眾生所歸趣 
　　父母聞說佛聲已　　即起廣大增勝心 
　　爾時父母承佛力　　應聲即詣于佛所 
　　到已頭面禮佛足　　懺悔先起忿恚心 
　　白言我今歸依佛　　合掌又復伸問言 
　　佛法僧寶最尊勝　　當云何作供養事 
　　唯佛能知我心意　　如我所問愿佛說 
　　發是言已諦誠住　　一心渴仰而聽受 
　　佛告上財父母言　　汝今諦聽我所說 
　　若欲供養諸佛者　　應當發起菩提心 
　　當知汝女上財者　　五百生中種善根 
　　今轉女身為天子　　為汝父母善開導 
　　父母聞佛如是語　　即發無上菩提心 
　　歡喜稱贊作是言　　人中大仙如實語 
　　爾時佛告阿難言　　汝今證知如是事 
　　菩薩方便不思議　　于染心中得凈報 
　　如上財女所轉相　　一切眾生亦如是 
　　阿難如是勝功德　　能令眾生皆離苦 
　　今此天子勝福報　　于染愛心常清凈 
　　而能恭敬佛世尊　　尊重無上菩提故 
　　多劫已曾供養佛　　于諸佛所種善根 
　　堅固安住菩提心　　決定當得菩提果  
　　爾時尊者阿難白佛言。世尊。如我意者。譬如須彌山王眾寶所成。雖種種寶有種種色。彼黃金色而為最上。菩薩摩訶薩亦復如是。若清凈心若染污心。若住法心若隱法心。雖種種心如是差別。彼一切智心而為最上。世尊。諸菩薩摩訶薩最初安住一切智心。于諸染法悉能清凈。又如有藥名曰善現。能治世間一切病苦。菩薩摩訶薩亦復如是。住一切智心已。能斷除貪嗔癡等諸煩惱病。  
　　爾時世尊贊尊者阿難言。善哉阿難。如汝所說如是如是。  
　　爾時尊者大迦葉。前白佛言。希有世尊。菩薩摩訶薩能行最上寂靜之行。能于一切眾生。起悲愍心常所利益。又復能修空無相無愿解脫法門。不樂聲聞緣覺之法。于一切處不離一切智心。具不可思議善巧方便。世尊。諸菩薩摩訶薩。一切所行無著無礙。于色聲香味觸境中。行而不取亦無起作。世尊。我今樂說譬喻明菩薩行。愿佛世尊聽許我說。佛言大迦葉。樂說當說今正是時。大迦葉言。世尊。譬如世間有無數百千人眾。于其曠野險難之處見有一門。而彼人眾爾時各各從其門入。過是門已次見道路。其路懸曠險惡多難。彼諸人眾見是路已。咸生怖畏。是時有一智人具善方便。欲為多人利益安樂。即告眾言。汝等當知。去此不遠有一大城。其城廣闊嚴麗清凈。人民熾盛安隱豐饒。入彼城者適悅快樂。誰當愛樂入其城中。即能遠離險難怖畏。時彼眾中有一類人。聞是語已即時發言。我今樂入。入是城已。見其豐饒安隱快樂。生希有想愛著不舍。即于彼住不復樂出。有一類人。聞說其城即時發言。我亦隨順入彼城中。是人雖入不樂彼住后復還出。又復眾中有一類人。雖聞是語不能前詣入彼城中。世尊。彼有智人過此城已。又復行于曠野險路。出是路已見一道徑。其徑狹小可一尺量。徑之左面有一大坑深百千肘。徑之右面復一大坑深百千肘。若或有人墮是坑者不能出離。彼徑四向有一類人發是聲言。我于此處生大怖畏。又復去彼狹徑不遠有四衢道。一類人眾游履其道。隨其所向。彼彼皆能見有大城。如如所見。彼彼隨應而生愛樂。時彼智人見是狹徑已。即行其徑到安隱處。世尊。世間無數百千人者。當知即是諸愚異生。  
　　一門者。當知即是取一有身。彼曠野險難中見道路者。當知即是生死險難之路。其路懸曠者。當知即是無明有愛為因受果。極懸遠故。彼有智人能唱導者。當知即是具善巧方便菩薩摩訶薩。彼大城者。即是二乘所證涅盤。有一類人入彼大城。愛樂安住不求出者。當知即是聲聞緣覺下劣信解生止息想。彼一類人亦欲隨順入其城中不樂安住后還出者。當知即是余諸菩薩。成就最上信解心故。彼一類人雖聞是語。不能前詣入其城者。當知即是少福無智諸外道輩。彼有智人過此城已。又復出彼曠野路者。當知即是具善巧方便菩薩摩訶薩。精進波羅蜜多故。彼一尺量狹徑路者。當知即是最上法界。左面坑者。當知即是彼聲聞地。右面坑者。當知即是彼緣覺地。彼徑四面有一類人發怖畏聲者。當知即是諸天魔王及魔眷屬。彼四衢道者。即是四攝法門。隨其所向彼彼皆能見大城者。當知即是彼二乘人。隨其所應見佛功德見佛所行。及佛智慧生愛樂故。時彼智人到安隱處者。當知即是到一切智地。世尊。如是等譬喻說者。當知皆是菩薩摩訶薩善巧方便引導眾生。是為菩薩最上勝行。以是義故。我于菩薩摩訶薩所應敬禮。  
　　爾時世尊贊尊者大迦葉言。善哉善哉。汝大迦葉。善說此語。當佛如是贊迦葉時。會中有萬二千眾生。得天人身。皆發阿耨多羅三藐三菩提心。佛告大迦葉言。汝今當知。菩薩摩訶薩具善巧方便者。已能成就無量功德。于一切時雖有所作。不復起彼諸不善業。于自于他遠離過失。  
　　爾時智上菩薩摩訶薩。于佛會中見如是事。聞如是法。又復恭敬。前白佛言。云何世尊。往昔為一生補處菩薩時。于彼迦葉如來法中。曾作是語。何故剃須發。云何求菩提。而此菩提最上難得。昔作是語當有何義。愿佛于今為我宣說。佛告智上菩薩摩訶薩言。止善男子勿作是語。當知菩薩摩訶薩隨其所行。隨有所說非無利益。何以故。具不可思議方便菩薩。見彼彼正士隨所應住。于彼彼眾生如應調伏。一切所行。當知不離菩薩摩訶薩善巧方便。  
　　復次智上。我今為汝廣說菩薩摩訶薩善巧方便甚深正法。汝應諦聽如善作意。善男子。如我往昔為菩薩時。于燃燈佛所。成就不可思議方便。爾時我于彼佛法中。證得無生法忍。從是已后。我為得忍菩薩。為菩提故轉復精進。若一劫若百劫。未嘗懈倦。未嘗厭舍。未嘗失念。數數來此輪回趣中。以善方便救度眾生。以自慧力隨諸所作悉得成就。于后邊際不作住想。為利眾生無有休息。當知此是菩薩摩訶薩善巧方便。  
　　復次善男子。我為菩薩時。為菩提故雖入聲聞寂靜三摩地。乃至入菩薩三摩地。若身若心無出沒想。雖得寂靜樂而不住著。雖在三摩地而精進不懈。以六波羅蜜多四攝法門。教化眾生。諸有所作未嘗懈息。當知此是菩薩摩訶薩善巧方便。又善男子。我為菩薩時已得一生補處。將欲成道轉大法輪。即于兜率天宮如實觀察。我今為當于此天中成等正覺轉法輪耶。為人間耶。如是觀察又復思惟。我若即于天中作此利者。閻浮提人不得聞法。若于閻浮提中作此利者。而此諸天不得聞法。我今隨其所宜。但應下降閻浮提中成等正覺。而此諸天亦可利益。又復菩薩思惟觀察。我若從此兜率天宮沒已。下生人間。不入胎藏現受生相。于須臾間便成正覺者。彼閻浮提所有眾生。當起疑念。此釋迦菩薩從何所來。天中來耶。乾闥婆中來耶。變化來耶。以是緣故從天中沒下降閻浮。隨順世間入母胎藏。當知此是菩薩摩訶薩善巧方便。  
　　復次善男子。菩薩雖住胎藏。世間眾生不應于此作實住想。何以故。菩薩本從無垢寂靜三摩地安詳而起。從天中沒。下降人間。處胎受生。出家苦行。乃至坐菩提場。成等正覺。降伏魔眾。轉大法輪。如是一切所作。菩薩于中清凈無染。無動無轉不出不沒。以是義故。應知清凈行菩薩不實住胎藏。當知此是菩薩摩訶薩善巧方便。又復何緣。菩薩但現胎生。不現余生耶。所謂菩薩于一切眾生中最上最勝。是潔白分純一無雜。以如是相現處胎生。當知此是菩薩摩訶薩善巧方便。又復菩薩初入母胎。其相云何。所謂。菩薩入母胎時內外清凈。安隱無難不苦不惱。如昔天中所受快樂。菩薩入母胎時。樂受相應亦復如是。不同世人攬彼父母羯邏藍等穢污不凈。為入胎相。又復何緣。菩薩于母胎中。住滿十月不增減耶。所謂菩薩不同世人住母胎藏。日月數量有增有減。以增減故胎藏不圓諸根缺減。是故菩薩。滿足十月胎藏圓滿。諸根具足無所增減。當知此是菩薩摩訶薩善巧方便。又復何緣。菩薩不樂宮殿。而返于其園林中生。所謂菩薩于其長時。遠離憒鬧樂寂靜處修寂靜行。有諸天龍夜叉乾闥婆等常所衛護。菩薩欲令迦毗羅城一切人民。以諸香華隨喜供養各得瞻睹。以是因緣。菩薩于其園林中生。又復何緣。菩薩之母攀其樹枝生菩薩耶。謂菩薩母不同世間所有母人。當產生時苦受相應得大苦惱。摩耶夫人生菩薩時。樂受相應得大快樂。以是因緣。菩薩之母攀彼樹枝而生菩薩。又復何緣。菩薩于母胎中。能念能知彼三世事。乃至菩薩入胎住胎等事悉能知耶。所謂清凈行菩薩于三界中最上最勝。正念現前于一切法無所忘失。是故菩薩雖住胎中。能念能知彼一切事。又復何緣。菩薩生時。唯帝釋天主而來衛護。菩薩生已即為捧接。爾時無復余天人耶。所謂。帝釋天主先發大愿。菩薩生時為作守護。以彼往昔善根力故。是故菩薩生時唯帝釋天主而來衛護。又復何緣。菩薩生已即于四方各行七步。不減至六不增八耶。所謂菩薩正士。神通變化隨宜方便。其相如是。由此因緣但行七步無所增減。又復何緣。行七步已即發是言。我于世間最尊最勝。已能解脫老病死法。謂此梵界諸天子眾。聞菩薩生。悉來瞻禮。各各隨應得其利益。菩薩爾時即自思惟。但此梵界諸天子眾得知是事。我今欲令一切普得聞知。作是念已。乃發聲言。我于世間最尊最勝。已能解脫老病死法。發是言時。所有三千大千世界。諸天子眾及諸梵眾。聞是聲已于須臾間。一切皆來至菩薩所。合掌恭敬隨喜稱贊。以是因緣乃唱是言。我于世間最尊最勝。  
佛說大方廣善巧方便經卷第三  
　　復次善男子。何緣菩薩生已現大笑相。豈非菩薩以掉舉故現是相耶。所謂菩薩生已作是思惟。我欲普令一切眾生。悉能同我發菩提心。我當得菩提已。廣度眾生出輪回苦。我于是事無懈怠想。我觀一類眾生。起下劣心迷亂作意。于解脫道。不能發起廣大精進。此復云何。所謂具大悲心者能起精進。彼類眾生無如是行。我欲令彼成就如是廣大精進。得最上解脫。是故我取一切智果。由此因緣心生歡喜。以其喜因現大笑相。而非菩薩掉舉相故。又復何緣。菩薩身本無垢而沐浴耶。所謂菩薩無量劫來雖離垢染。今此現生。隨順世間沐浴其身。又復何緣。菩薩生已而不便從園中詣菩提場成等正覺。復入王宮其事云何。所謂菩薩身相圓滿威德具足。人所瞻者皆獲利益。菩薩乃入王宮。令彼宮嬪一切眷屬咸得瞻睹。又欲于其宮中隨順世間作嬉戲事受諸快樂。雖同有作而無其實。乃至一切所有及轉輪王位皆悉棄舍。出家修道由此因緣。是故菩薩復入王宮。又復何緣。摩耶夫人生菩薩已七日命終。豈非菩薩咎耶。所謂菩薩于兜率天。將欲下降入母胎藏。先以天眼審諦觀察。見摩耶夫人所有壽量滿足十月。余復七日即當命盡。菩薩如是觀已。乃入胎藏住經十月。由此因緣。摩耶夫人七日命終。壽量盡故非菩薩咎。又復菩薩未出家時。遍學世間一切藝能。所謂書算咒術工巧歌舞。乃至弓箭器仗等事。如是學者其義云何。所謂菩薩為欲調伏世間顯最勝故。所以者何。而此三千大千世界中。無有一人所學藝能勝菩薩者。以是緣故。菩薩未出家時學如是事。又復何緣。菩薩未出家時納妻有子。而復廣有宮嬪婇女諸眷屬等。豈非菩薩生貪愛耶。所謂菩薩雖同世間起如是相。而非菩薩生貪愛心。何以故。菩薩正士已離貪愛。于貪愛中隨所施作。而無其實所有。菩薩納耶輸陀羅而為妻者。菩薩為欲令耶輸陀羅滿宿愿故。彼耶輸陀羅。往昔曾于燃燈佛所。發是愿言。愿我當于釋迦牟尼佛法中為釋種女種諸善根。以彼宿世無虛妄言。是故我今納以為妻。令彼速得善根成就。隨世間相雖復如是。而菩薩心不生過失。后當棄舍出家修道。所有生羅睺羅子者。謂世間人作是謗言。若無子息生育相繼者。彼非丈夫。菩薩息是謗故。乃令耶輸陀羅釋種之女即時產生羅睺羅子。而此羅睺羅者。不從父母羯邏藍等穢污所生。當知從天中沒化相生此。所有廣集宮嬪婇女諸眷屬者。菩薩為欲各各隨應教化開導。悉令獲得最上善利。后當棄舍出家修道。菩薩于其宮中。以阿耨多羅三藐三菩提法。教化開導四萬二千宮嬪婇女。悉令種是菩提善根。余諸宮女但能信心清凈安住正見。是故當知諸菩薩摩訶薩修菩薩行者。隨世間相雖處王宮納妻有子。廣集宮嬪諸眷屬等。乃至于五欲樂嬉戲順行。諸有所作皆無其實。清凈潔白離諸垢染。無愛無著無動無轉。菩薩但為教化一切眾生。圓滿宿愿成熟善根故。即以不可思議善巧方便神通愿力。變化所生變化所作。于其神通游戲法中。得三摩地寂靜快樂。隨應所作皆悉利益。菩薩處王宮時。雖受一切象馬奴婢。而彼一一皆是宿世殊勝愿力。菩薩為成就故而乃攝受。以是因緣。當知菩薩納妻等相非貪愛心。又復何緣。菩薩一時往閻浮樹下結加趺坐。彼時日光雖轉樹影不移。其相云何。所謂菩薩欲令七俱胝天人獲利益故。其相如是。又復何緣。菩薩出游園林。見老病死生怖畏耶。所謂菩薩已離老病死怖。見是相時現恐怖者。欲令眾生起厭畏故。又復何緣。菩薩于中夜分踰城出家。而不于彼晝日分耶。所謂菩薩取夜分者。欲令迦毗羅城一切人民皆不見故。又為菩薩令自善根而得增長。白法清凈圓滿具足。棄舍一切所有樂事。是故菩薩于中夜分踰城出家。又復菩薩出王宮已。至苦行處自手截發。菩薩之父凈飯大王。聞如是事心不生信。云何我子便截發耶。后知其實心生苦惱。是相云何。所謂菩薩以所截發。欲令三千大千世界一切天龍夜叉乾闥婆人非人等。見佛吉祥威光最勝發髻。瞻禮恭敬獲大利益。以是因緣而自截發。又復菩薩所有迦蹉迦馬王。種種莊嚴馭人餐那善能控馭。菩薩當乘出王宮時。而彼馬王歡喜而行后乃棄舍。是相云何。所謂菩薩一切所愛歡喜棄舍無所戀著。欲令末世一切眾生。如我今時離諸愛著于我法中如是修學。又復令末世中諸出家者。以彼正命出家學道。以是緣故棄舍馬王。又復何緣。菩薩于寂靜處。六年苦行歷諸難事。豈非菩薩余業障故感是報耶。所謂菩薩。諸障已盡無有苦報。諸所作事但是菩薩善巧方便。善男子。汝前所問我為一生補處菩薩時曾發是言。何故剃須發。云何求菩提。而此菩提最上難得。此因緣者非無利益。今當為汝如實宣說。我念往昔于迦葉如來法中。而為菩薩名曰護明。我時以善巧方便。于諸眾生隨其所宜為作利益。彼時有五婆羅門是大族姓子。先于菩薩乘中修諸梵行。后因值遇彼惡知識。使令妄失大菩提心。彼五婆羅門即于一時起如是心。我等已能得菩提法。起是心者異見相應。我于爾時觀知彼心。即以方便欲為開導。乃于彼前發如是言。何故剃須發。云何求菩提。而此菩提最上難得。彼五婆羅門聞是語時。咸作是念。何故護明菩薩發如是言。我知其念。又復告言。何故剃須發。云何求菩提。而此菩提最上難得。我時言已安住真實平等法門。即與五婆羅門同住一處。時有二人。一名竭致迦啰。二名貢婆迦啰。來詣于我及五婆羅門所。先廣稱贊迦葉如來最上功德。后復謂我及五婆羅門言。今可往詣迦葉如來應供正等正覺所。我于爾時作是思惟。此五婆羅門善根未熟。若今同詣迦葉佛所。我或稱贊迦葉如來最上功德。彼五婆羅門不能稱贊。作是思惟已。告彼二人言。我自知時作是言已。我即于般若波羅蜜多。住無所住。以般若波羅蜜多力所護故。從是出生善巧方便。即謂五婆羅門言。我向語汝。何故剃須發。云何求菩提。而此菩提最上難得。于如是義汝等未解。今為汝說。以何義故菩提難得。所謂菩薩若于般若波羅蜜多。無所行想無所住想。即于菩提無智無得。如實而觀悉無所得。又菩提者。不在內不在外不在中間。不可以身得。不可以心得。畢竟空中一切無得。是故我向謂汝等言。何故剃須發。云何求菩提。而此菩提最上難得。當知此說是真實說。時五婆羅門聞是法已心得開悟。還復安住大乘法中。我作是說已。住一切法無所得心。即離是處。又復別詣于一方所。彼五婆羅門爾時亦復同于彼住。是時竭致迦啰。貢婆迦啰。二人承佛威神力故。復詣彼處方便勸導。五婆羅門令彼同往迦葉佛所。我時觀彼五婆羅門根緣已熟。即時與彼五婆羅門及其二人。同詣迦葉如來應供正等正覺所。到佛所已各禮佛足。時彼二人以宿世善根力故。見佛相好。爾時各各心得清凈。彼五婆羅門得見如來色相光明吉祥威德。心生歡喜。各以宿世善根力故。還發阿耨多羅三藐三菩提心。我時白佛言。此五婆羅門。善根成熟愿佛化度。  
　　爾時迦葉如來應供正等正覺。即為宣說菩薩藏法。隨其所應而能解了。即時皆得無生法忍。迦葉如來即為我授阿耨多羅三藐三菩提記。我得記已。即白迦葉佛言。以如來應供正等正覺。攝受此五婆羅門故。而令得見如來。復為宣說菩薩藏法。教化開導皆為得忍。菩薩求佛菩提。不復退轉。  
　　復次智上。我昔于彼迦葉如來法中。為一生補處菩薩時。先所發言。何故剃須發。云何求菩提。而此菩提最上難得。作此說者為開導故。由是因緣彼獲利益。是故當知諸所言說非無義利。皆是菩薩摩訶薩善巧方便。而非過咎非不善法。若有眾生少知少見者。或于持戒清凈沙門婆羅門所。發無義語。所謂以智為非智。作是語者不能長夜利益安樂。但能與彼苦受相應。此等眾生作不善業是過咎者。菩薩摩訶薩即不如是。一切障累悉已清凈。無復少分業障可得。但為眾生滅諸惡法。普令堪任趣證解脫。智上。如昔因緣當如是知。又我所有六年苦行歷諸難事。但為降伏諸外道故。又欲令諸眾生起精進故。一麻一麥為所食者。欲令身器得清凈故。由此因緣于六年中修諸苦行。而非余業所感報應。我昔如是于六年中修苦行時。有五百萬天眾仙眾。皆得智通三昧。是故當知我修此行以善巧方便為利益故。又復菩薩先受乳糜食已。增益勢力方乃行詣菩提場中而取正覺。何不但令其身瘦悴。往彼道場成正覺耶。所謂菩薩悲愍末世一切眾生。先受乳糜食已方成正覺。何以故。末世眾生皆以飲食而為資助。有諸眾生求道果者。若無飲食資身。彼不能增進。咸生退屈。若得飲食為資助者皆獲安隱。以安隱故。于諸善法而悉記念。乃能增進趣求道果。我欲令彼末世眾生如是學。我先受飲食后方進道。又為令彼獻乳糜者牧牛女人圓滿施因成就菩提分法。我時食已。安坐道場得菩提果。能于一三摩地中住經千劫。皆由段食力所資故。以是因緣受彼乳糜。又復菩薩既處菩提樹下金剛座上。何不速證阿耨多羅三藐三菩提果。而先降伏諸魔軍耶。所謂無處可能容受諸惡魔眾。菩薩若不以善巧方便而容受者。彼諸惡魔即當嬈亂一切眾生。是故菩薩處其座已作是思惟。我于今日成等正覺。而此三千大千世界諸眾生中。有何等眾生心不喜樂。念已觀察知諸惡魔心不喜樂。欲于菩薩而生嬈害。菩薩爾時又復思惟。我今不應與魔斗戰。但以神通作變化事使彼降伏。又令一切天龍夜叉乾闥婆阿修羅迦樓羅緊那羅摩睺羅伽人非人等眾。得見菩薩師子游戲。神通相已。發于阿耨多羅三藐三菩提心。以是因故普令當得最上涅盤。爾時菩薩作是念已。即于眉間放大光明。其光普照三千大千世界。一切魔宮皆悉映蔽。于其光中發是聲言。今此釋迦種族凈飯王子。舍轉輪王位出家修道。詣菩提場取證阿耨多羅三藐三菩提。發是聲時復有無數天人四眾。來菩薩所瞻禮恭敬。是時一切魔王及魔眷屬。見是事已四散馳走驚怖戰掉。憂箭入心生大苦惱。時惡魔眾忿恚轉增。于須臾間化四兵眾。繞菩提場面百由旬。種種變現而為嬈亂。菩薩爾時住大慈心。雖見是相而無動轉。菩薩即以寶網鬘手作降魔相。是時諸魔即皆降伏。爾時有八十四俱胝。天龍夜叉乾闥婆阿修羅迦樓羅緊那羅摩睺羅伽人非人等。皆發阿耨多羅三藐三菩提心。以是緣故菩薩先現降魔相。當知皆是善巧方便。又復何緣。如來得阿耨多羅三藐三菩提已。于七晝夜中結加趺坐。觀彼樹王寂然不動。所謂色界有諸天子修寂靜行者。見如來應供正等正覺加趺而坐。心大歡喜作是思惟。如來于七晝夜中依止一心寂靜而住。是心不可得。作是念時。有三萬二千色界天子發阿耨多羅三藐三菩提心。我為欲令未來世中諸修道者。悉能如是修寂靜行。以是因緣如來得菩提已。于七晝夜觀彼樹王寂然不動。又復如來得菩提已。何故最初梵王勸請轉法輪耶。此因緣者。所謂有諸梵眾勸請梵王隨應說法。何以故。彼諸梵眾謂能依止梵王。復謂梵王能生梵眾。于此世間無復最先過梵王者。爾時梵王作是思惟。如來大師為世間尊。隨應悉能知眾生根。是故我應勸請說法。作是念已詣菩提場。勸請世尊轉正法輪。當彼梵王如是勸請。時有六百八十萬梵眾發阿耨多羅三藐三菩提心。以是緣故。梵王最初勸請轉正法輪。復次智上。如來大圓鏡智。悉能顯照一切眾生語言心行。一切所作無不容受。照見眾生最初邊際。有具善根者。有不具善根者。彼彼眾生彼彼業報。大圓鏡中皆悉顯現。乃至諸佛如來所作報應亦于中現。菩薩詣菩提場成等正覺。圓滿一切白法最勝功德。如來已斷一切不善之法。已能清凈一切障累。已能遠離一切過失。如是功德大圓鏡智皆悉顯照。復次智上。如來從大悲心起善巧方便。普為救度一切眾生。譬如醫師善解醫藥。諸有病者隨其所宣。甘苦辛味和合妙藥。應病而授皆得除愈。如來大師亦復如是。具足種種善巧方便。為大醫王善療眾病。隨觀眾生有何等病。如其所應以善巧方便。而為救療皆令解脫。又如世間彼初生子。慈母乳哺恩育愛憐。不令有少病苦所侵。若后有病慈母即為揀擇良藥。授與令服。子既服已而得安樂。如來大師亦復如是。為一切世間之父。觀諸眾生如其子想。不令眾生有苦惱者。若見眾生造彼彼業得彼彼報。如來隨應即以善巧方便。而為救度令得解脫。智上。如是所說當知是為善巧方便。  
佛說大方廣善巧方便經卷第四  
　　復次智上。我念過去世。時有五百商人入海求寶。是時別有一商人。其性剛強猛利暴惡。于海中路而忽相逢彼一商人即生惡心欲謀珍寶彼自思惟。我今宜應設其方便悉斷彼諸商人命已。當取珍寶還閻浮洲自受快樂。是時五百商人眾中有一商主。名曰善御。其性慈和于一切人常生悲愍。商主一時止息而臥。忽于夢中見大海神出現其相。謂商主言。汝今當知諸商眾外。別有一人其性暴惡。如是色相如是名字。彼人起賊害心欲謀珍寶。彼作是念應當速斷諸商人命。取其珍寶還閻浮洲自受快樂。是故我今如彼所念而先語汝。汝可思惟作何方便。令此惡人不造殺業免地獄報。又復商眾得全其命。何以故。此五百商人。皆于阿耨多羅三藐三菩提已住不退轉。而彼惡人于如是住菩薩法者。若造殺業永墮地獄無有出期。是故汝今宜設方便善為救度。爾時善御商主。從夢覺已即作是念。我于今時有何方便。令此惡人不造殺業免地獄報。得諸商人各全其命。于一日中如是思惟。求善方便而未能得。乃至七日審諦思惟亦不能得。過七日已即作是念。我今無復方便可得。但當于彼興殺心者先與斷命。彼斷命故不造殺業免地獄報。又令余眾得全其命。如是念已而復籌量。我若與此五百商人共斷其命。而五百人皆墮地獄。我今宜應起大悲心為救護故。自手當殺。此殺因者。設于百千劫中獲地獄報亦當忍受。但能今時以如是大悲方便。令此惡人不造殺業當免地獄無量劫苦。又令住菩薩法者。諸商人眾安隱無難。爾時商主作是念已。即設方便乃斷其命。時彼惡人既此命終得生天界。智上。彼五百商人者。當知即是此賢劫中五百如來。是時眾中為商主者。即我身是。我于百千劫在輪回中。以大悲心出生善巧方便。如是種種救度眾生。于汝意。云何。菩薩摩訶薩雖經百千劫在輪回中。皆為以方便智救度眾生。勿謂菩薩摩訶薩有業障可得。是故當知諸佛菩薩諸所作業皆悉清凈。無復少分障累可得。智上。又復當知如來應供正等正覺。是金剛不壞之身。乃至舉足下足皆以神通方便作大利益。是時舍衛城中有二十人。忽與二十極惡知識而相值遇。是諸人等互起惡心欲相謀殺。各各伺求彼彼方便。時四十人承佛威神力故俱詣佛所。到佛所已住立一面。爾時如來應供正等正覺。為欲化度彼四十人。故于剎那間化一大人在佛會中。即白大目干連言。尊者當知今此大地。不久出現諸草木相。而彼大人作是言。時世尊即為垂其右足。于須臾間。而此大地即生草木各一尺量。時尊者大目干連白佛言。世尊今所出現草木之相。我于余方可能見不。佛言不能。尊者大目干連而即隨取少分草木。乃自執持。時三千大千世界皆悉震動。于是如來應供正等正覺。以神通力現自身相出過梵界。而此草木亦復隨從出過梵界。又復如來以神通力現大海中。而此草木亦隨彼住。又復如來以神通力入大山間。而此草木亦隨彼住。爾時如來還本座已即收右足。而此草木亦安住不動。  
　　爾時尊者阿難白佛言。世尊如來。往昔有何因緣今現是相。佛言阿難。我于往昔為大商主。入海求寶逢惡知識。我時以大悲心而斷其命。昔因緣故今有是相。爾時世尊說伽陀曰。  
　　今此所現如是相　　不住虛空及山海 
　　乃至不住諸地方　　以宿因故如是住  
　　爾時彼四十人咸作是念。如來是大法王。無實業障可得。我等互起惡心自相謀害。今對佛前宜應懺悔。作是念已。俱白佛言世尊。我等先起惡心互欲殺害。是故今時各各懺悔。爾時世尊。即為如應宣說法要。彼四十人皆得智證三昧。是時有三百二十萬眾生。遠塵離垢得法眼凈。智上。以此因緣。當知諸佛如來。舉足下足皆是神通方便作大利益。實無少分業障可得。又復如來已離諸病。何故一時。遣諸苾芻詣耆婆所。求青蓮華蕊汁要當何用。所謂我于一時與五百苾芻。結夏未久住于林間。是時有修左啰摩婆尾迦行者。住彼林側。是人忽有病生。不能進止不能調伏。即于我所求以妙藥而救其苦。我時作是思惟今不應知是病所宜。何以故。我若知其病所宜者。后末世中破壞圣心。于今設何方便得藥與療。但當令此諸苾芻眾為求其藥。作是念已。即令諸苾芻詣耆婆所。求青蓮華蕊汁與療其病。是諸苾芻雖承佛旨。而未即行。爾時凈居天子。見諸苾芻已白言。尊者。汝等當如佛旨求如是藥。為作救療勿求別藥。令彼服已而趣命終。諸苾芻言。我等若行求藥違佛戒法。我等寧自喪命。終不違佛戒法而行。凈居天子復白諸苾芻言。如來是大法王。以利益心猶故現相服藥除病。汝等今時何不如教。當行求藥當行求藥。凈居天子如是三白已。時諸苾芻息疑悔心。即詣耆婆所求如是藥。得是藥已授彼病人服已除差。智上。以是因緣我為利益故。乃遣苾芻求如是藥。而非如來有諸病惱。又復如來諸福蘊中最上最勝。何故最先執持應器。入城乞食。所謂如來已離諸障無叚食想。但為愍念后末世中有諸苾芻少福德者。雖入王城聚落持缽乞食。而不能得乃生退屈。不能長時勤行乞食。為令此等苾芻當于爾時作是思惟。如來大師。于諸世間福聚最勝。猶尚隨宜持缽乞食。況復我今末世苾芻。薄福德故乞食所難不應生苦。但當行乞雖復少得而亦為足。智上。如來在世行乞食者。又為隨順作利益故。所謂令諸婆羅門長者居士乃至一切人民。以佛威神所加持故。于現世中飲食豐足。不值饑饉之苦。何以故。如來在世不令諸魔作饑饉難。是故如來以善方便隨順世間。雖受叚食不生愛著。不令婆羅門長者乃至一切人民及余諸天子眾等。起如是念。沙門瞿曇于其叚食愛樂作意。如來為令彼等不生念故。于晝夜中與苾芻眾。常住三昧依止一心。寂而無動無高無下。前引于后后如于前。正念相應于一時中我住三昧。有七萬天子發清凈心禮敬于我。我即從三昧出為其如應宣說法要。彼諸天子于諸法中得法眼凈。由此因緣。是故當知。諸佛如來現行乞食。但以善巧方便作利益故。又復一時有贊左摩拏嚩迦。于佛如來而生惡意當墮地獄。佛為救護其事云何。所謂如來怨親平等無復少分障累可得。但為眾生安樂利益。我于爾時為欲救護彼贊左摩拏嚩迦。故以我威神力令其得見。兢伽沙數世界諸佛如來。是諸如來大圓鏡智中現彼所作業。以諸如來神通力故。令此摩拏嚩迦見自業已。即生悔心作如是言。今于此中真實顯現。乃自思惟如來一切白法具足。云何我今但造惡業。于白法分而不能得。彼摩拏嚩迦。作是念時。即得清凈正白梵行。于其夢中見佛現身。所有先起惡意之罪皆悉銷滅。命終已后免地獄報。當知皆是如來神力而為救護。何以故。所謂如來。以大悲方便不舍眾生故。又復一時有孫那利梵志。于只陀林中彼以因緣而斷其命。佛時不知云何名為一切智耶。所謂如來無礙正智皆悉具足無不知見。如來隨諸色相神通等事。皆以威神建立。今此孫那利梵志者。佛觀是人壽量已盡決定命終。亦非如來不能了知。又欲以是因緣令諸外道攝伏其心止息自罪。  
　　爾時如來以加持力。于七夜中不入聚落。是時有六十俱胝天人。過七夜已往詣佛所。到佛所已乃為隨應宣說法要。即時各得智證三昧。又復何緣。如來昔曾于三月中食馬麥耶。所謂如來欲令婆羅門長者等生希有心。又為成就利益事故。所以者何。我于一時與五百苾芻見五百馬。我觀彼馬宿世善根今已成熟。何以故。此五百馬于前前世。已曾為人親近供養先佛如來。于先佛所發菩提心。后因值遇彼惡知識。破壞善法造諸惡業。以是報應今受馬身。又復此五百馬。往昔曾于日藏菩薩所發大誓愿。以其宿世大愿力故。今復值遇日藏菩薩。以菩提法方便教化令得度脫。是五百馬以菩薩威力及自愿力故。各能思念宿生中事。智上。我觀彼馬有是因緣。生悲愍心欲為化度。乃與苾芻往彼馬所。以所食麥即取食之。我自食已而復授彼五百苾芻。時五百馬以宿善根力故。見佛及苾芻眾食是馬麥。即時禮佛及諸苾芻。彼五百馬過三月已。皆悉命終生兜率天。即從彼天來詣佛所。恭敬尊重瞻禮供養。佛即隨應為說法要。是諸天子悉于阿耨多羅三藐三菩提。住不退轉。如來為令此五百馬成就如是大利益事故食馬麥。智上。當知所有一切飲食。如來食者皆為最上食。假使三千大千世界土及乳糖。如來食者于是二種。等無差別皆成上味。何以故。如來舌根常得上味。是大人相以是緣故。當知諸佛如來凡所受食皆為最上食。我時謂阿難言。汝舍轉輪王位出家修道。于諸眾生起悲愍心。汝今食此馬麥而得何味。阿難白佛言世尊。今此馬麥甚為希有。我雖生于王宮昔未曾得此最上味。是時阿難食馬麥已。于七日中得大喜樂。智上。我時與彼五百苾芻。夏安居已各還所止。是時五百苾芻眾中有四十苾芻。食是馬麥雖于其味作清凈想。還復思念諸苦糲食。如是思念已于七夜中。各得阿羅漢果。智上。當知如來雖食馬麥實非宿障報應之事。但為眾生作大利益。又令諸修凈戒沙門婆羅門生希有心。復令一切眾生如說能行。當知如來一切最勝。諸所施作不壞法行。又復何緣。如來一時謂迦葉言。我患背痛汝可為我說七覺支法。此因緣者。所謂爾時有八千天子而共集會。是諸天子先于佛法僧寶未生凈信。當于爾時暫聞迦葉說七覺支法。而彼信心漸能開悟。即詣迦葉所。迦葉重復廣為分別七覺支法。是八千天子。即時各得智證三昧。乃自思惟眾生有病不能聽法。若聞法者病得銷除。如來是大法王猶故現病。令大迦葉說七覺支法。我等云何不樂聽法。彼諸天子作是思惟已即于佛法心得清凈。以是利益因故。如來乃現背痛。令大迦葉說七覺支法。當知皆是善巧方便。實非宿障報應之事。又復何緣。昔有莊嚴幢婆羅門。于一時中向佛世尊發不善語。佛于爾時不生恚礙。所謂如來于天人四眾大集會中。已得忍力具足隨觀諸境不生恚礙。如來爾時于諸眾生。住平等心救護心安住心柔軟心勇猛心。如來住是諸心時。有四千眾生發阿耨多羅三藐三菩提心。以是利益因故。如來乃于莊嚴幢婆羅門不生恚礙。當知皆是如來善巧方便。實非宿障報應之事。復次智上。我念昔為菩薩時。彼提婆達多在在處處常隨于我。何以故。彼提婆達多雖來我所伺求嬈害。而能令我圓滿六波羅蜜多。能令無量眾生得大利益。所謂若時欲令眾生得大快樂。我不能行布施攝法。提婆達多即來我所。乞妻子奴婢頭目手足。我于爾時皆悉能舍。以能舍故彼作是言。如是名為難行之行。能令眾生起發善根。我作是施時。有無量眾生起愛樂心。于布施行得凈信解。又復若時我以菩提愿力住凈戒行。提婆達多來詣我所欲破凈戒。我于爾時堅固不動不壞戒行。有無量眾生見是事已悉住清凈戒地。又復若時提婆達多。于我起其忿恚打罵。我于爾時不生嗔恨住忍辱心。有無量眾生見是事已皆住忍行。所有精進禪定智慧等行。以提婆達多故我皆圓滿。及令無量眾生得大利益。智上。當知彼提婆達多雖于我所欲生嬈害。而能令我增長善法。為諸眾生作利益事。是故應知諸佛如來以善巧方便故。于諸眾生隨所施作。皆令不壞所有報應。又復如來。于眾生界普遍觀察。有某眾生造如是因得如是報。隨所觀已設諸方便而為化度。智上。如我上說種種法門。皆是最勝善巧方便。如是法門不應于彼下劣善根眾生前說。所以者何。所有眾生雖種聲聞緣覺相應善根。而亦不能于此最勝善巧方便中如理修學。何以故。非法器故。但當為彼修菩薩法者如實宣說。譬如盲人于夜分中雖有光明亦不能見一切境相。若有目人于其夜分得彼光明。而為照耀一切境相悉能觀見。菩薩摩訶薩亦復如是。已修菩薩最勝行法。又能具足善巧方便。所有諸佛勝行。解脫法門悉能通達。智上。若有志求無上菩提諸善男子善女人。愛樂法故縱在百千由旬之外。若有宣說如是善巧方便法門處。而亦不怖遙遠即來聽受。何以故。若人聞是法已。即得廣大光明所行清凈。于佛法中離諸疑悔。是故當知所有天人四眾之中。是法器者。即能愛樂聽受此法。非法器者。雖復得聞不生愛樂。佛說是法時。有七萬二千眾生。發阿耨多羅三藐三菩提心。  
　　爾時尊者阿難。白佛言世尊。此經何名。我等云何受持。佛言阿難。此名善巧方便波羅蜜多正法。亦名一切秘密最上波羅蜜多正法。如是名字汝當受持。于后末世宣通流布。令諸眾生得大利益。  
　　佛說此經已。阿難等諸聲聞。智上等諸菩薩摩訶薩。乃至世間天人阿修羅乾闥婆等一切大眾。聞佛所說皆大歡喜信受奉行。  

 上一部：乾隆大藏經·宋元入藏諸大小乘經·佛說未曾有正法經六卷  下一部：乾隆大藏經·宋元入藏諸大小乘經·佛說佛母出生三法藏般若波羅蜜多經二十五卷（第一卷～第十二卷） 



  
乾隆大藏經·宋元入藏諸大小乘經·佛說大方廣善巧方便經 
  