  第0850部～佛說圣六字大明王陀羅尼經一卷         
   
  
   宋元入藏諸大小乘經·第0850部   
佛說圣六字大明王陀羅尼經一卷   
宋西天北印度三藏傳法大師施護奉詔譯      
 
 
　　 
 
佛說圣六字大明王陀羅尼經  
　　如是我聞。一時世尊。在舍衛國祇樹給孤獨園。爾時世尊告尊者阿難言。阿難。汝當諦聽。我有六字大明王陀羅尼。乃是過去無量諸佛。為諸大士之所宣說。阿難。我今復為汝等及末世有情。宣說是陀羅尼。當使有情。于未來世。得此陀羅尼者。而得大利。  
　　爾時阿難及娑婆世界主。大梵天王帝釋四天大王等。白世尊言。世尊大慈大悲愿為宣說。當令我等及末世。有情于長夜中。得利益安樂。  
　　爾時世尊即說六字大明王陀羅尼曰。  
　　怛儞也(二合)他(引一)難底隸(引二)摩度摩底(三)曼拏哩(引)計(引四)布哩(引)曩禰計(引)娑嚩(二合引)賀(引五)  
　　爾時佛告阿難言。若有眾生。得聞此大明王陀羅尼章句名字。信心受持憶念讀誦。及以香花。種種供養者。是人所有王怖水火等怖。乃至盜賊怨家之怖。如是諸怖。悉皆解脫。又復毒藥。乃至刀兵。亦不能傷害。又復天人非人。夜叉羅剎俱畔拏。乃至羯吒布單曩等。所持所魅。亦不能侵害。又復瘧病。一日二日三日四日。或復多日。或復須臾。又復頭痛耳痛脊痛腹痛。乃至水腫諸惡病苦。皆不能侵害。于其晝夜。常獲安隱。一切所求。皆得如愿。爾時世尊。又說陀羅尼曰。  
　　怛儞也(二合)他(引一)阿拏哩(引二)波拏哩(引三)那彌(引)那摩儞(四)嚩迦細(引五)俱酥計(引六)句(引)迦切計(引七)部多誐啰(二合)切(引八)帝濟(引)嚩底(九)野舍嚩底娑嚩(二合引)賀(引十)  
　　佛告阿難。若有眾生。得聞是陀羅尼者。我不見有一切天龍夜叉羅剎。畢哩多毗舍遮部多俱畔拏。布單曩羯吒布單曩。乃至人非人等。一切行不饒益者。敢有違逆。阿難如是等行不饒益者。若有違逆我如是陀羅尼者。當頭破七分。如阿梨樹枝。  
　　爾時世尊。復告阿難言。如是陀羅尼功德力勢。無量無邊利益眾生。無有窮盡。汝當受持。廣令流布。于后后世。勿令斷絕。佛說是經已。阿難及大梵天王天帝釋四天大王等。聞佛所說。歡喜信受。禮佛而退。  

 上一部：乾隆大藏經·宋元入藏諸大小乘經·佛說圣莊嚴陀羅尼經二卷  下一部：乾隆大藏經·宋元入藏諸大小乘經·千轉大明陀羅尼經一卷 



  
乾隆大藏經·宋元入藏諸大小乘經·佛說圣六字大明王陀羅尼經 
  