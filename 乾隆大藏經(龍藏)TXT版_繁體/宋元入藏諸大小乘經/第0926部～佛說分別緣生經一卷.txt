  第0926部～佛說分別緣生經一卷         
   
  
   宋元入藏諸大小乘經·第0926部   
佛說分別緣生經一卷   
宋朝奉大夫試鴻臚卿傳教大師臣法天奉詔譯      
 
 
　　 
 
佛說分別緣生經  
　　如是我聞。一時佛在烏盧尾螺池邊。泥連河側。菩提樹下。成佛未久。獨止其中。心生思念。世間苦法。無能免者。無能怖者。決定實有。如是觀察。是大義利。世間樂法。亦復如是。無能免者。無能厭者。決定實有。如是觀察。是大義利。又復思惟。所有世間。天人魔梵沙門婆羅門等界中。而于此法。不能了知。若復有人。善能思惟。警覺苦樂。如是了達。非究竟法。常所思念。依法修行。是人當得具足戒定慧解脫解脫知見等法。所有過去未來諸佛。皆悉覺知世間苦樂。一一了知。如法修行。以自行力。而成正覺。何以故。此法未曾有。無能了知者。所有過去。如來應供正等正覺。皆于此法。一一了知。如法修行。乃成正覺。未來世中。如來應供正等正覺。如是世間苦樂等法。一一了知。如法修行。乃圓道果。  
　　爾時娑婆界主。大梵天王。以佛威力故。知佛所念。譬如力士屈伸臂頃。離梵天界。來詣佛所。修敬畢已。住立佛前。而白佛言。世尊。佛所思念。如是如是。世間苦樂。無能免者。是大義利。過去未來。亦復如是。于天人魔梵界中。唯佛世尊。一一了知。若增若減。若善若惡。悉能分別。緣生之法。以佛智力。如實了知。佛言梵王。如是如是。世間眾生。于一切法。無智無識。不能了知。無明癡暗之所覆閉。是為無明。從無明緣而生于行。行有三種。謂身口意。復從行緣而生于識。識有六種。謂眼識耳識鼻識舌識身識意識。從于識緣而生名色。名者除色。各有四種。謂受想行識。色者所謂四大。一切色法。由四大生。如是色蘊名蘊二種。是為名色。從名色緣生于六處。內六處者。有其六種。謂眼處耳處鼻處舌處身處意處。從六處緣。復生于觸。觸有六種。謂眼觸耳觸鼻觸舌觸身觸意觸。復從觸緣而生于受。受有三種。謂樂受苦受不苦不樂受。復從受緣而生于愛。愛有三種。謂欲愛色愛無色愛。復從愛緣而生于取。取有四種。所謂欲取見取戒禁取我語取。復從取緣而生于有。有者三種。謂欲有色有無色有。從有為緣即有生法。其生法者。謂眾生界。隨蘊生起。處處差別。生異滅法。常所遷易。從生為本有蘊有界有處乃至命根等法。是名為生。從生為緣而有老死。老者所謂心識昏昧。發白面皺。氣力劣弱。呻吟喘息。身體羸劣。乃至諸根而悉衰朽。是名為老。死復何相。死者謂諸眾生界趣差別。悉歸無常。壽限終盡。舍于暖觸。命根滅已。諸蘊亦舍。四大離散。是名為死。如前所說。老與死法。是為二種。如是所說。即名分別緣生之法。若諸眾生。能了知者。是人當得具足五分法身。爾時梵王。聞佛所說緣生法已。禮佛而退。還梵天界。  

 上一部：乾隆大藏經·宋元入藏諸大小乘經·佛說分別布施經一卷  下一部：乾隆大藏經·宋元入藏諸大小乘經·佛說法印經一卷 



  
乾隆大藏經·宋元入藏諸大小乘經·佛說分別緣生經 
  