  第1008部～佛說大乘入諸佛境界智光明莊嚴經五卷         
   
  
   宋元入藏諸大小乘經·第1008部   
佛說大乘入諸佛境界智光明莊嚴經五卷   
宋西天三藏朝散大夫傳梵大師法護等奉詔譯      
 
 
　　 
 
佛說大乘入諸佛境界智光明莊嚴經卷第一  
　　如是我聞。一時世尊。在王舍城鷲峰山半月妙峰法界殿中。與大苾芻眾二萬五千人俱。皆阿羅漢。一切漏盡離諸煩惱。心善解脫慧善解脫。如大龍王。諸所應作修作已辦。去除重擔逮得己利。盡諸有結心智解脫。諸心自在到于彼岸。阿若憍陳如等十八大聲聞。而為上首。復有七百二十萬俱胝那庾多菩薩摩訶薩眾。其名曰妙吉祥童真菩薩摩訶薩。財吉祥菩薩摩訶薩。覺吉祥菩薩摩訶薩。藥王菩薩摩訶薩。藥上菩薩摩訶薩等。是諸菩薩。皆悉善轉不退轉法輪。悉于寶積方廣正法而善請問。住法云地其慧高廣猶若須彌。善能觀察一切法空無相無愿。無生無起無性照明廣大。甚深法理善威儀道。而諸菩薩皆是各各世界百千俱胝那庾多諸佛如來遣來至此。悉能出生諸神通事。安住諸法自性清凈。  
　　爾時世尊即作是念。此諸菩薩摩訶薩眾。具大威德為求法故。從殑伽沙數等大威德世界。迅疾如風來此集會。我今應為開明宣說廣大正法。或現光相廣大照曜。復令此諸菩薩摩訶薩眾。于此會中聞所說法請問其義。爾時世尊即放光明。遍照十方不可思議如微塵等三千大千世界。即時十方一一方分。各有十佛剎不可說如微塵等。百千俱胝那庾多菩薩摩訶薩眾來此集會。一一菩薩各現不可思議菩薩所有神通。而來到佛會已。各以不可思議妙色供養而供養佛。各各處自愿力出生蓮花座中瞻仰世尊。是時法界殿中自然出現大寶蓮花藏師子之座。縱廣正等阿僧祇俱胝由旬次第高顯。以眾光明摩尼寶所成。以電光明摩尼寶而為界道。不思議光明摩尼寶為蓮花莖。無比喻摩尼寶而為間錯。超越譬喻光明摩尼寶作殊妙鬘。自在王摩尼寶網垂覆其上。豎立種種光明摩尼寶蓋及寶幢幡。而彼大摩尼寶蓮花藏師子座上。普遍出現十阿僧祇百千俱胝那庾多光明。其光普照十方世界。是時十方一一方分。有十佛剎不可說微塵數等。百千俱胝那庾多天龍夜叉乾闥婆阿修羅迦樓羅緊那羅摩睺羅伽。帝釋梵王護世天等。皆來集會。是中或有處寶樓閣與不思議百千俱胝那庾多天女眾等奏妙音樂。或處妙花所成樓閣。或處龍堅栴檀香所成樓閣。或處真珠所成樓閣。或處大金剛寶所成樓閣。或處金剛光明摩尼寶所成樓閣。或處渾金所成樓閣。或處一切光明積集摩尼寶王所成樓閣。或處自在王摩尼寶所成樓閣。或處如意寶所成樓閣。或處帝青摩尼寶所成樓閣。或處大海之中清凈莊嚴普遍光明大摩尼寶所成樓閣。皆有阿僧祇不思議百千俱胝那庾多天女眾等。奏妙音樂乘空而來。到佛會已。皆以不思議無等比超越分量諸妙供養。供養佛已。各各于自愿力出生座中瞻仰世尊。時此三千大千世界。悉成閻浮檀金殊妙色相。自然出現種種摩尼寶莊嚴樹。妙衣服樹。龍堅旃檀香樹。妙寶所成電光明摩尼寶網垂覆其上。豎立寶蓋及寶幢幡。其諸樹間皆有阿僧祇百千俱胝那庾多天女。執持半身真珠瓔珞。或復執持摩尼寶鬘。  
　　時彼大摩尼寶蓮花藏師子座中。自然有聲說伽陀曰。  
　　人中王來就此座　　本從福力所出生 
　　普令眾愿悉圓成　　勝二足尊愿攝受 
　　此我身相寶所成　　中一寶謂蓮花座 
　　隨其意樂人中尊　　能滿諸愿救世者 
　　今此寶成蓮花座　　于此世間最殊妙 
　　為俱胝眾說法門　　聞者皆令得此座 
　　汝身出現千光相　　普遍照曜諸世間 
　　我觀此相歡喜生　　愿佛今就我此座 
　　速就座已攝受我　　此座數有八俱胝 
　　今自然智牟尼尊　　登座普攝諸群品  
　　爾時世尊從本座起。即于寶蓮花藏師子座上。加趺而坐。普遍觀察一切菩薩人天大眾。為諸菩薩欲當宣說最上妙法。  
　　爾時一切大菩薩眾咸作是念。若我今時得聞妙吉祥童真菩薩請問如來應供正等正覺不生不滅甚深正法。斯為慶幸。  
　　爾時妙吉祥童真菩薩先在會中。知諸菩薩摩訶薩眾心之所念。即從座起。前白佛言。世尊。如佛所說不生不滅。此所宣說當是世尊。何法增語。即說伽陀而伸請問。  
　　不生與不滅　　此是佛所說 
　　大慧相云何　　于此中宣演 
　　若法不生滅　　即無見無因 
　　佛大牟尼尊　　復云何宣說 
　　此十方菩薩　　諸佛故遣來 
　　求大智法門　　愿尊說正法  
　　爾時世尊。贊妙吉祥童真菩薩摩訶薩言。善哉善哉妙吉祥。汝今善能請問如來如是義理。如汝意者。廣為多人作大利益。悲愍世間令其修行普得安樂。復能利樂諸天人眾。今此所來諸大菩薩摩訶薩眾。為得佛地故不生恐怖。是處施作亦無所畏復無驚悚妙吉祥。彼等皆得實智所攝。如來今此說如是法。所謂不生不滅。妙吉祥。不生滅者。此說即是如來增語。譬如吠琉璃寶成大地相。于彼所成大地相中。而有忉利天中帝釋天主所居之處大廣勝殿。而彼天主常處其中。受天五欲勝妙快樂嬉戲自在。彼諸天眾呼彼閻浮提中若男若女童男童女一切人眾。謂言善來。汝等且觀帝釋天主大廣勝殿。天主于中受勝妙樂。汝等來此廣行布施。修作福事積集戒行。汝等當知。今此帝釋天主所居大廣勝殿神通具足。汝等宜應修作福事。愿當獲報如彼天主。安處天宮受勝妙樂。是時閻浮提中若男若女童男童女一切人眾。見此吠琉璃寶所成大地帝釋天主大廣勝殿。見已合掌執持香花向空散擲。作如是言。愿我等當來亦獲是相。如帝釋天主居廣勝殿。受勝妙樂嬉戲目在。然彼人眾而悉不知影像對現琉璃大地。忉利天中帝釋天主。大廣勝殿清凈所成猶如影像。妙吉祥。彼帝釋天主以廣行布施。修作福事積集戒行。宿善根力廣成熟故。感彼天中勝妙宮殿。妙吉祥。而彼吠琉璃地本無所有。忉利諸天及彼帝釋天主所居大廣勝殿亦無所有。皆是清凈所成影像對現而亦常在。而實不生亦復不滅。妙吉祥。一切眾生亦復如是。以清凈心如實觀想。如來即為對現身相。復以如來威神力故。令諸眾生得見如來。然本無實不生不滅。無性非無性。無見非無見。非世間非非世間。無狀貌非無狀貌。妙吉祥。一切眾生但以如來對現影像而為所緣。散擲香花衣服妙寶而為供養。作如是言。愿我當來獲勝妙報。同彼如來應供正等正覺。彼諸眾生求佛智故廣行布施。修作福事積集戒行。回向愿當得如來智。  
　　復次妙吉祥。又如吠琉璃寶所成大地。帝釋天主對現影像。無動轉無領受無戲論。無分別不離分別。無計度不離計度。非思惟作意。寂靜清涼無生無滅。無見無聞無嗅無味無觸無想。無施設無表了。妙吉祥。如來應供正等正覺亦復如是。無動轉無領受無戲論。無分別不離分別。無計度不離計度。非思惟作意。寂靜清涼無生無滅。無見無聞無嗅無味無觸無想。無施設無表了。如是等如來無所生趣向。諸所對現皆如影像。隨諸眾生信解差別。現諸色相壽量分限。但為成熟信解力故。是菩提器彼眾生者即為對現。隨其意樂隨其信解。令諸眾生得聞法要。如所樂欲知三乘相。如所樂欲悉得解脫。妙吉祥。又如忉利天中帝釋天主。以福力成辦故。有大法鼓出妙法音。處虛空中大廣勝殿上。彼諸天子極目徹視。不能觀見。妙吉祥。彼大法鼓。若或忉利天中諸天子眾。耽媔嬉戲五欲自娛心生放逸。而不樂入善法堂中歌詠法音。或時帝釋天主五欲娛樂。亦復放逸不處法座為眾說法。彼大法鼓處虛空中極目徹視。超眼境界不可觀見。自然出聲令諸天子開明警覺。謂言。諸仁者。色聲香味觸是無常法。汝等今時勿生放逸。無令速疾離失宮殿。諸行是苦諸行皆空。諸法無我勿生放逸。此苦蘊滅佗趣復生。汝諸仁者。宜當精勤歌詠正法。游戲法園求法真實愛樂正法。于正法中隨念作意。即得不離天中五欲娛樂。妙吉祥。然彼大法鼓。無分別無離分別。超眼境界不生不滅。出語言道離心意識。其大法鼓所出法音令彼天眾常所開覺驚怖迷亂。即入善法堂中歌詠正法。游戲法園求法真實愛樂正法。于正法中隨念作意。天趣歿已勝處受生。又復帝釋天主。入善法堂處于法座。為諸天眾宣說法要。若時與彼阿修羅眾。而共斗戰天眾或負。彼大法鼓自然出聲。阿修羅眾驚怖迷亂馳走而去。妙吉祥。然彼法鼓亦無我相。復無言說自然隱歿。大法鼓者無所觀矚。住于真實無心無思。無相無色無聲無性。亦復無二超眼境界。妙吉祥。以彼忉利天中諸天子眾宿善業故。有大法鼓出妙法音。令彼天眾一切嬈亂隨煩惱等皆悉寂止。彼大法鼓而亦常在。然其無心亦無所思。無相無色無聲無性亦復無二。如來應供正等正覺亦復如是。無見無觀然亦常在。而無我相無心無思。無相無色無聲無性超眼境界。但隨眾生宿善業報。隨其信解為說法音。令其開曉聞法音故。使諸眾生一切嬈亂隨煩惱等皆得寂止。彼法音聲當知即是如來音聲。妙吉祥。是法音聲而無其實。如來但為一切世間權巧施設。隨諸眾生宿善業報。如來乃為出法音聲。隨諸眾生各各意樂而生解了。為令一切眾生皆得安樂。諸放逸者咸皆警悟。妙吉祥。一切眾生聞法音已。皆愿當得如來身相。彼新發意菩薩及諸愚夫異生。但以如來善法出生而為所緣。令其得聞如來法音。妙吉祥。如來應供正等正覺所說。不生不滅甚深法理應如是知。  
佛說大乘入諸佛境界智光明莊嚴經卷第二  
　　復次妙吉祥。譬如炎夏向殘雨際初月時景方來。以諸眾生宿業報故。此大地中一切種子。禾稼藥草樹林而悉成長。時虛空中大風吹擊大水流注。是時大地而悉滋養。閻浮提中一切人眾。見是相已咸生歡喜。其心適悅想此世間有大云起。妙吉祥。而此空中有大水蘊流注大地。是時閻浮提中一切人眾。即作是念。今此大地大水流注。豈非此中有大云起。作是念已咸發是言。奇哉大云降注大水充滿大地。妙吉祥。而彼大水非云所有非云施設。但以大風吹擊。故有大水充滿大地。即彼水蘊以其眾生宿業報力。隨時隱沒。風所攝持風所破散。如云注水。妙吉祥。但由眾生宿業報故。乃于空中大水流注。非云所有非云施設。云無所生非從心入。離于來去彼善根成熟。諸菩薩摩訶薩及聲聞緣覺諸異生等亦復如是。謂由彼等隨智所樂。積集勝行種善根故。如來應供正等正覺出現世間。為諸眾生示涅槃道對現無礙。如來處于天人眾中。諸有所說名字建立悉無別異。妙吉祥應知。如來于天人眾中所出音聲。而無其實都無所有。妙吉祥。如來無相離諸相故。無方處不離方處。無實所成無生無滅。如來為諸天人世間。隨宜對現廣說正法悉充足已。而彼新發意菩薩及諸愚夫異生。以宿善業報樂涅槃法而化度者。不見如來有所對現。皆謂如來入大涅槃。妙吉祥。如來若生若滅悉無所有。以佛如來不生滅故。如來應供正等正覺本來寂靜。如來無實如其大水。所緣無實云亦無實。無生無滅云無實故。乃于世間假施設有。如來諸有說法所緣。亦復如是而無其實。不生不滅本來如是。如來應供正等正覺。于是無生法中。為諸世間假名安立。妙吉祥。又如大梵天王勝中最勝。于十三千大千世界。百三千大千世界中。而得自在。日日觀察一切天眾。下至四大王天乃為邊際。以其大梵天王。遍于諸天常觀察故。彼彼一切諸天子眾。各各天中五欲娛樂。彼娛樂已鼓吹歌音。復止息已舍諸樂事。各各合掌尊重恭敬。瞻仰梵王目不暫舍。諸天子眾各各愿求大梵王出現世間成熟善根。是時大梵天王。于須臾頃即為出現。若此大梵天王天報滅時。別有大梵天王安立宮殿。若十若百三千大千世界之中。以宿愿力故而得自在。彼諸天子亦以宿世善根成熟故。感彼大梵天王日日觀察一切天眾。乃至大梵天王于須臾頃即為出現。妙吉祥。彼大梵天王都無所有無處所。無動轉悉空無實。無文字無音聲。無說無性無思無相。離心意識無生無滅。為彼諸天子眾隨宜對現。以其大梵天王宿世善根愿力所建立故。諸天子眾宿世善根亦成熟故。然彼諸天子眾。亦不作是念。今此大梵天王諸所化現于空自在。無有實無文字。無音聲無說。無性無相狀。非思惟離心意識。無生無滅。妙吉祥。如來應供正等正覺亦復如是。于空自在。無有實無文字。無音聲無說。無性無相狀。非思惟離心意識。無生無滅。如來應供正等正覺。但以宿昔菩薩行愿力等所建立故。又以彼諸新發意菩薩。及一切聲聞緣覺諸愚夫異生等。宿昔善根成熟建立故。如來乃以百千種相。而為莊嚴出現世間。皆如影像。無處所無動轉。亦無新發意菩薩。無一切聲聞緣覺愚夫異生。亦無如來于空自在。無有實無文字。無音聲無說。無性無相狀。非思惟離心意識。無生無滅。妙吉祥。以諸法空故。如來身相乃有百千種相而為莊嚴。現起如來諸威儀道設諸法用。隨諸眾生種種信解說廣大法。其所說法令諸眾生一切嬈亂隨煩惱等皆得寂止。如來平等于一切處住平等舍。離諸疑惑亦無差別。妙吉祥。以是緣故當知不生不滅。皆是如來方便增語。  
　　爾時世尊說伽陀曰。  
　　如來無生法本常　　一切法與善逝等 
　　有所執相乃愚癡　　無實法于世間轉 
　　如來所成如影像　　一切善法皆無漏 
　　一切皆遍佛真如　　三種影像世間現  
　　復次妙吉祥。如日光明行閻浮提。從東方出。先照須彌山王。次照鐵圍山大鐵圍山。次照余諸大山。次照黑山。次照一切高顯地方。次照一切此閻浮提低下地方。然彼日光悉無分別不離分別。非思惟非不思惟。離心意識。又日光明無生無滅。無諸相狀以離相故。復無作意離作意故。無諸戲論離戲論故。無諸損惱離損惱故。非此非彼。非高非下。非縛非解。非有智非無智。非有煩惱非離煩惱。非真實語非虛妄語。非此岸非彼岸。非平非不平。非水非陸。非尋伺非離尋伺。非色非非色。妙吉祥。為由大地有高下中容故。光明照亦下中上影像差別。如來應供正等正覺亦復如是。無生無滅。無諸相狀以離相故。復無作意離作意故。無諸戲論離戲論故。無諸損惱離損惱故。非此非彼。非高非下。非縛非解。非有智非無智。非有煩惱非離煩惱。非真實語非虛妄語。非此岸非彼岸。非平非不平。非水非陸。非一切智非非一切智。非尋伺非離尋伺。非積集非不積集。非有念非無念。非思惟非離思惟。非意生非非意生。非名非非名。非色非非色。非說非非說。非表了非無表了。非見非無見。非眼境非非眼境。非開導非不開導。非得果非不得果。非分別非不分別。非離分別非不離分別。妙吉祥。如來日輪光明。于三界中普遍照曜。所照亦無中邊障礙。如來所放智日光明。先照菩薩深固大山。次照住緣覺乘諸眾生等。次照住聲聞乘諸眾生等。次照善根深固信解眾生。次照著邊執者。及邪定聚眾生。如來所放智日光明。但為成熟長養諸眾生故。出生未來因故。增長善法語故。如來平等于一切處住平等舍。離諸疑惑亦無差別。妙吉祥。如來智日光明不作是念。此眾生類具大信解。我當為說廣大之法。此眾生類不為說法亦不分別。此類眾生具菩薩信解。此類眾生具緣覺信解。此類眾生具聲聞信解。此類眾生有善意樂。此類眾生下劣邪意。又復不作如是思惟。此大信解眾生。我當為說菩薩之法。此中信解眾生。我當為說緣覺之法。此下信解眾生。我當為說聲聞之法。此善意樂及正見眾生。我當為彼清凈意樂。乃至住邪定聚諸眾生等。隨其所樂當為說法。如來智日光明不生如是種種分別。何以故。如來智日光明照破一切分別遍計及分別所起。妙吉祥。當知為諸眾生種種意樂有差別故。如來智日光明所照亦復差別。  
　　復次妙吉祥。又如大海之中。有能圓滿一切意樂大摩尼寶。置高幢上。隨諸眾生所有意樂。自然有聲令其知覺隨意皆得。然彼大摩尼寶。都無分別不離分別。非心非離心。非思惟非不思惟。離心意識。妙吉祥。如來亦復如是。無分別不離分別。非心非離心。非思惟非不思惟。離心意識。無能取無所取。無當得無已得。無差別諦。無貪無嗔無癡。無實無虛。非常非無常。無光明非無光明。非世間非非世間。無尋無伺。無生無滅。非思惟非離思惟。無自性無自性空。無出無入。無性可取。無言說言說斷故。無喜愛無離喜愛喜愛斷故。無數量離數量故。無趣類無趣類所向諸趣斷故。一切所行而悉斷故。無見無觀無所取。非容受非不容受。非和合非不和合。無分別無計度。無障礙無表示。非染非凈。無名無色相。無業無業報。無過去無未來無現在。無少法可得。無文字無音聲。離諸音聲故。無相狀離諸相故。非內非外亦非中間。而有所得。妙吉祥。如來智寶深心清凈。安置大悲最上勝幢。隨諸眾生意樂信解。出妙音聲隨宜說法。令諸眾生咸得解了。如來平等于一切處住平等舍。離諸疑惑亦無差別。  
　　復次妙吉祥。如響應聲。隨彼響聲眾生知覺。是聲無實。非過去非未來非現在。非內非外亦非中間。而有所得。無生無滅非斷非常。非有智非無智。非有慧非無慧。非明非非明。非解脫非不解脫。非有罪非無罪。非念非無念。非有住非無住。非坐非不坐。非地界非水火風界。非有為非無為。非戲論非離戲論。非有造作非無造作。非見非無見。無文字無音聲。超越音聲故。非稱量出過稱量故。無相狀離諸相故。非寂靜非不寂靜。非長非短。非思非無思。非狀貌非無狀貌。非世間非非世間。諸見自性空。無念無作意。無尋無伺。離心意識一切處平等。離諸分別出過三世。妙吉祥。如來所出種種音聲。皆如響應。但隨一切眾生種種意樂。乃出音聲隨宜施設。令諸眾生皆得解了。如來亦然。非過去未來現在。非內非外亦非中間。而有所得。不生不滅不斷不常。非有智非無智。非有慧非無慧。非明非非明。非解脫非不解脫。非有罪非無罪。非念非無念。非有住非無住。非坐非不坐。非地界非水火風界。非有為非無為。非戲論非離戲論。非見非無見。無文字無音聲。超越音聲故。非稱量出過稱量故。無相狀離諸相故。非寂靜非不寂靜。非長非短。非思非無思。非狀貌非無狀貌。非世間非非世間。諸見自性空。無念無作意。無尋無伺。離心意識。一切處平等離諸分別出過三世。妙吉祥。如來隨諸眾生種種信解種種意樂。出妙音聲隨宜說法。令諸眾生咸得解了。譬如世間依止于地由地安立一切樹林藥草悉得生成廣多增長。然彼大地都無分別不離分別。一切處平等無差別分別離心意識。一切眾生亦復如是。依止如來皆由如來之所安立。一切善根悉得生成廣多增長。所謂聲聞乘緣覺乘菩薩乘。及余外道梵志尼乾陀等。一切邪外總略。乃至邪定聚眾生。彼彼所有善根。皆悉依止如來安立。悉得生成廣多增長。然佛如來都無分別不離分別。一切分別非分別所緣。作意皆悉斷故。妙吉祥。如來應供正等正覺。離心意識。無尋伺無觀示。無思惟無作意。于一切處住平等舍悉無差別。譬如虛空于一切處。無高無下。亦無差別無生無滅。非過去未來現在。無色相無戲論。無表示無系著無稱量無比喻。無安立無所取。超眼境界離心意識。乃至超越諸語言道。于一切處悉無所住。  
佛說大乘入諸佛境界智光明莊嚴經卷第三  
　　復次妙吉祥。眾生相狀有下中上故。乃謂虛空有下中上。如來應供正等正覺亦復如是。一切處平等無差別分別。無生無滅。非過去未來現在。無色相無戲論。無表示無施設。無覺觸無系著。無稱量過諸稱量。無比喻超越比喻。無住無取超眼境界。離心意識無狀貌。無文字無音聲。無作意無出無入。無高無下超言境界。于一切處隨知隨入。但為眾生有下中上性。故見如來有下中上。妙吉祥。如來亦不作是念。今此一類下品信解眾生。我當為現下品身相。此之一類中品信解眾生。我當為現中品身相。此之一類上品信解眾生。我當為現上品身相。如來說法亦復如是。但以一音為眾生說。隨眾生類各得解了。如來又復不作是念。此類眾生下品信解。我當為說聲聞乘法。此類眾生中品信解。我當為說緣覺乘法。此類眾生上品信解。我當為說菩薩乘法。如來又復不作是念。此類眾生信解布施。我當為說布施波羅蜜多法。此類眾生信解持戒忍辱精進禪定智慧。我當為說彼等諸波羅蜜多法。如來于諸法中不生分別。何以故。如來法身畢竟無生。如來以無生故。不以名色宣說隨識而轉。如來于剎那間暫無分別。如來具無盡相。盡際實際皆決定故。是即一切法平等際。如來應供正等正覺。一切處平等。無下中上差別分別。一切法平等。無下中上差別分別。亦復如是。何以故。以一切法無所得故。妙吉祥。若一切法無所得。即一切法平等。若法平等即法常住。若常住即無動。若無動即無依。若一切法無所依止。即心無所住。心無住故。即無生而生。若如是觀即心心所轉而不顛倒。彼不顛倒心即如說而得。若如說而得即無戲論。若無戲論即無所行。若無所行即無流散。若無流散即無聚集。若法無流散即法性無違。若法性無違即一切處而悉隨順。若一切處隨順即法自性無動。若法自性無動即法自性乃有所得。若法自性有所得者。即無有少法而可決擇。何以故。當知因緣所生性故。若因緣生性即畢竟無生。若畢竟無生即得寂靜。若得寂靜即一切法作意悉同無依。若一切法作意悉同無依即都無依止。若無依止即無得無非得。若無得無非得即得法常住。若得法常住即深固法相應。若深固法相應即無有少法可住。亦無佛法。何以故。覺了空性故。若覺了空性即是菩提。如是空無相無愿無造作。無著無生無取無依。悉覺了故。即是菩提。菩提者與深固法相應。相應之名由是建立。是故無高無下法相應。無作非無作相應。無縛無解相應。無一性無多性相應。無來無去相應。是即深固法相應。若深固法相應。彼即無所相應亦無所斷復無果證。何以故。心法本來自性明亮。但為客塵煩惱之所坌污。而實不能染污自性。若自性明亮即無煩惱。若無煩惱即無對治。謂以對治煩惱皆悉斷故。所以者何。無已凈。無當凈不離清凈本來如是。若清凈即無生。若無生即無動。若無動即斷諸喜悅。一切所愛皆亦斷滅。若諸愛滅彼即無生。若法無生即是菩提。若菩提即平等。若平等即真如。若真如即一切有為無為法而悉無住。若真如中無彼有為及無為法即無二施設。若有為無為法無二施設彼即真如。若彼真如即無異真如。若無異真如。無種類真如。若無種類真如即無來真如。若無來真如即無去真如。若無去真如即如所說真如。若如所說真如即無生真如。若無生真如即無染無凈。若無染無凈即無生無滅。若無生無滅即涅槃平等。若涅槃平等即無生死亦無涅槃。若無生死亦無涅槃。即無過去未來現在。若無過去未來現在。即無下中上法。若無下中上法。彼即是真如。真如之名由是建立。此說真如。亦名實性。此說實性。亦名如性。此說如性。亦即真如。真如與我而本無二。亦無種類。無二義者即是菩提。菩提者覺了義。此所說義。即是證入三解脫門之智。宣說一切法智。解入一切法三世平等。一切法無破壞義。此所說義即是無義。無音聲無記說。無詮表及詮表所起。此說名智。所謂義隨知智識隨知智。此說智義。即是如性智義。識隨知智義。如是勝義即是法性。彼法性義即是義隨知智識隨知智。勝義隨知智。如其法性即如其義。若法性即法住性。法寂靜性。彼法寂靜即無所轉。若法無轉。即文與義而悉平等。若文義平等。即無二之義平等。若彼義平等義識亦平等。此即是為入無二門平等之智。由是世俗勝義而悉平等。世俗義平等故。即空義平等性平等。若空性義平等故。即補特伽羅平等性平等。若補特伽羅平等故。即法平等性平等。若法平等故。即信解平等性平等。若信解平等彼覺了故。即是菩提。妙吉祥。若于色平等性有著有礙者。即于眼有礙。以色及眼自性智無所礙故。若于諸見有著有礙者。即于身有礙。以諸見趣身中自性空智無所礙故。若于不深固作意有著有礙者。即于法光明有礙。以深固作意伺察諸法自性空智無所礙故。若于疑惑垢染有著有礙者。即于解脫有礙。以信解解脫如實之智無所礙故。若于懈怠垢染有著有礙者。即于現證堅固精進有礙。以如所說法覺了之性無所礙故。若于諸障有著有礙者。即于七覺支法有礙。以無障解脫智無所礙故。應知一切法自性清凈。但由因緣和合而轉。而諸菩薩當善了知一切法中染因凈因。若染因若凈因。皆清凈已即無所住。謂我所起及見所起是染因。入無我法忍辱是凈因。我我所見是染因。于內寂靜外無所行是凈因。欲嗔害尋是染因。慈悲喜舍入伺察法忍辱是凈因。四顛倒是染因。四念處是凈因。五蓋是染因。五根是凈因。六處是染因。六念是凈因。七不正法是染因。七覺支法是凈因。八邪法是染因。八正法是凈因。九惱處是染因。九次第定是凈因。十不善業道是染因。十善業道是凈因。總要而言。一切不善作意皆是染因。一切善作意皆是凈因。若染因若凈因。彼一切法自性皆空。無眾生無壽者。無養者無補特伽羅。無主宰。無攝受無所作。如幻無相內心寂靜。若內寂靜是即遍寂。若遍寂即自性。若法自性即無所得。若無所得即無依止。若無依止即如虛空。當知染凈。彼一切法與虛空等。然彼虛空亦不壞法性。何以故。妙吉祥。是中無有少法可得若生若滅。妙吉祥白佛言。世尊。若爾者如來取證菩提。皆謂何乎。佛言。妙吉祥。如來以無根本無住故得菩提。妙吉祥言。何名根本復何名住。佛言。妙吉祥。有身為根本。依虛妄分別而住。諸佛如來以菩提平等故。即是一切法平等智。是故說名無根本無住。如來以如是故現成正覺。妙吉祥。當知諸法寂靜近寂。何名寂靜何名近寂。內謂寂靜外謂近寂。何以故。以眼空故我我所自性亦空。此名寂靜。知眼空已色無所取。此名近寂。以耳空故我我所自性亦空。此名寂靜。知耳空已聲無所取。此名近寂。以鼻空故我我所自性亦空。此名寂靜。知鼻空已香無所取。此名近寂。以舌空故我我所自性亦空。此名寂靜。知舌空已味無所取。此名近寂。以身空故我我所自性亦空。此名寂靜。知身空已觸無所取。此名近寂。以意空故我我所自性亦空。此名寂靜。知意空已法無所取。此名近寂。妙吉祥。菩提自性明亮。心自性明亮。以何因故。說自性明亮。謂即自性無染污故與虛空等。虛空自性而悉周遍。如虛空性。畢竟自性本明亮故。又妙吉祥。菩提無入無出。何名無入無出。謂無攝取故名無入。謂無棄舍故名無出。如來證解無入無出。如所證解即同真如。無此無彼以一切法離彼此故。是故如來現成正覺。又妙吉祥。菩提無相亦無所緣。何名無相及無所緣。謂眼識無所得此名無相。色無所觀此名無所緣。耳識無所得此名無相。聲無所聞此名無所緣。鼻識無所得此名無相。香無所嗅此名無所緣。舌識無所得此名無相。味無所嘗此名無所緣。身識無所得此名無相。觸無所覺此名無所緣。意識無所得此名無相。法無所分別此名無所緣。妙吉祥。此等皆是諸圣境界。所有三界非圣境界。由是應行圣境界故。又妙吉祥。菩提非過去未來現在。三世平等故。三輪斷故。三輪者。謂過去心不轉。未來識無取。現在意無動。彼心意識設有所住。而無分別不離分別。無計度不離計度。無過去已作。無未來領納。無現在戲論。又妙吉祥。菩提非身得。無所為故。非身得者。謂即眼識無所了知。耳鼻舌身意識無所了知。以非心意識所了知故。即是無為。此說無為。謂即無生無住無滅三輪清凈。如其無為。于有為法應如是知。何以故。一切法無自性故。以法無自性。即法無有二。又妙吉祥。菩提是無差別句。何名無差別。復何名句。謂無想是無差別。真如是句。無住是無差別。法界是句。無種種性是無差別。實際是句。無所緣是無差別。無動是句。空是無差別。無相是句。無尋伺是無差別。無想是句。無求愿是無差別。無眾生是句。眾生無自性是無差別。虛空是句。無所得是無差別。無生是句。無滅是無差別。無為是句。無所行是無差別。菩提是句。寂止是無差別。涅槃是句。無所取是無差別。無生是句。又妙吉祥。菩提者非身可證。何以故。身雖有生無思無動。如草木瓦礫。其心如幻。空虛不實無所造作。妙吉祥。若于身心如實覺了。即是菩提。世俗所行非勝義諦。何以故。勝義諦中無身無心無法無非法。無實無不實。無真無妄。無語言無非語言。一切法是菩提。所以者何。菩提無處所。非語言詮表。猶如虛空無處所故。亦無造作無生無滅。非語言詮表。如來以菩提無處所。無造作無生滅。無詮表故。如實如理審伺察時。彼一切法悉無言說。菩提亦復如是。如實伺察時亦無言說。何以故。語言無實故無生滅故又妙吉祥。菩提無所取無含藏。何名無所取。何名無含藏。了知眼故名無所取。色無所得名無含藏。了知耳故名無所取。聲無所得名無含藏。了知鼻故名無所取。香無所得名無含藏。了知舌故名無所取。味無所得名無含藏。了知身故名無所取。觸無所得名無含藏。了知意故名無所取。法無所得名無含藏。如來以是無所取無含藏故。現證菩提證菩提已。于眼無所取色無所得眼識無住。耳無所取聲無所得耳識無住。鼻無所取香無所得鼻識無住。舌無所取味無所得舌識無住。身無所取觸無所得身識無住。意無所取法無所得意識無住。以識無住故。乃名如來應供正等正覺。又妙吉祥當知。眾生有四種法而住于心。何等為四。謂色受想行一切眾生而住其心。謂以眾生于四法中心有住故。如來乃說。不生不滅無所了知。建立菩提名之為空。以菩提空故。即一切法空如來亦空。以是空故現成正覺。妙吉祥。非為空故取證菩提亦空。當知法中有一理智。所謂空性。以菩提不空故即菩提無二。是故菩提及空悉無種類。何以故。彼一切法本無二故。無狀貌無種類。無名無相離心意識。無生無滅無行無不行。亦無積集無文字無忘失。由如是故。乃說諸法空無所取。此中所說非勝義諦。謂勝義諦中無法可得乃說名空。妙吉祥。譬如虛空故。此說虛空者。謂無言故名為虛空。妙吉祥。空亦復如是。此所說空。謂無言故名之為空。若如是解入即一切法無名。以無名故彼一切法假名施設。妙吉祥。名者不在方不離方。如名不在方不離方故。于法名字乃有所說。其所說法亦不在方不離方。彼一切法亦復如是。如來了知本來如是。不生不滅無起無相。離心意識無文字無音聲。如所了知亦然解脫如吉祥。當知一切法無縛無解。  
佛說大乘入諸佛境界智光明莊嚴經卷第四  
　　佛言。妙吉祥。菩提者與虛空等。謂以虛空無高無下。菩提亦然無高無下。由是如來成等正覺。雖成正覺。亦無少法如微塵許若高若下諸所施作。此如是法若如是知即是實智。妙吉祥。以何義故名為實智。謂一切法了無根本無生無滅。彼無實性亦無所得。若有實性即是滅法。彼雖有生而無主宰復無攝受。妙吉祥。若無主宰無攝受法即是滅法。此等諸法若生若滅。當知皆是緣法所轉。亦非此中有少法可轉。然佛如來不于諸法說斷滅相。  
　　復次妙吉祥。菩提者即是如說句。以何義故名如說句。如說句者即是菩提。如其菩提色受想行識亦然。而不離真如。如其菩提眼耳鼻舌身意。色聲香味觸法處亦然。而不離真如。如其菩提眼界色界眼識界。耳界聲界耳識界。鼻界香界鼻識界。舌界味界舌識界。身界觸界身識界。意界法界意識界亦然。而不離真如。如其菩提地界水界火界風界亦然。而不離真如。此等諸法如是施設。其所施設謂蘊處界。由是如來成等正覺。所成正覺離顛倒法。如其先法后法亦然中法亦然。前際不生后際不去中際性離。此如是法是即名為如所說句。如其一法多法亦然。如其多法一法亦然。妙吉祥。若一性若多性皆無所得。若有相若無相無入無住。何名為相何名無相。所言相者。謂即生起一切善法。言無相者。謂一切法無所得故。又相者謂即心無所住分位。無相者即無相三摩地解脫法門。又相者即一切法思惟稱量算數伺察。無相者謂出過稱量。何名出過稱量。謂識法無故。又相者即有為伺察。無相者即無為伺察。  
　　復次妙吉祥。菩提者即是無漏無取。何名無漏。何名無取。無漏者。謂離四種有漏之法。何等為四。一者欲漏。二者有漏。三者無明漏。四者見漏。無取者。謂離四種取著之法。何等為四。一者欲取。二者見取。三者戒禁取。四者我語取。如是四取。悉由無明暗蔽愛法滋潤互相取著。妙吉祥。若或本初于我語取根本。能了知者即我清凈。我清凈已。隨知一切眾生清凈。由我清凈故即彼一切眾生清凈。若一切眾生清凈即法無二無二種類。彼無二義即無生無滅。妙吉祥。若無生無滅即無心意識可轉。若無心意識可轉即無分別。若無分別即深固作意相應無明不能發起。若彼無明不發起者。即十二有支亦不生長。若十二有支不生長者即法無生。若法無生即法決定。若法決定即調伏義。若調伏義即是勝義。若其勝義即離補特伽羅義。若離補特伽羅義即不可說義。若不可說義即緣生義。若緣生義即是法義。若法義即如來義。如是所說。若見緣生即能見法。若能見法即見如來。彼諸所見。若其如理審伺察時。是中亦無少法可見。妙吉祥。何名少法。謂心所緣。若無心所緣即無所見。由如是法故如來成等正覺。平等故平等。  
　　復次妙吉祥。菩提者。是清凈義。無垢義。無著義。何名清凈。何名無垢。何名無著。謂空解脫門即是清凈。無相解脫門即是無垢。無愿解脫門即是無著。無生是清凈。無作意是無垢。無起是無著。自性是清凈。圓凈是無垢。明亮是無著。無戲論是清凈。離戲論是無垢。戲論寂止是無著。真如是清凈。法界是無垢。實際是無著。虛空是清凈。寥廓是無垢。廣大是無著。了知內法是清凈。外無所行是無垢。內外無所得是無著。了知蘊法是清凈。界法自性是無垢。離諸處法是無著。過去盡智是清凈。未來無生智是無垢。現在法界安住智是無著。妙吉祥。此如是等。清凈無垢無著諸義。于一句中普能攝入。謂寂靜句。若寂靜即遍寂。若遍寂即近寂。若近寂即寂止。若寂止此說即是大牟尼法。  
　　復次妙吉祥。如其虛空菩提亦然。如其菩提諸法亦然。如其諸法眾生亦然。如其眾生剎土亦然。如其剎土涅盤亦然。妙吉祥。此說即是涅盤平等。為一切法畢竟邊際清凈之因。無對治離對治因。本來清凈。本來無垢。本來無著。如來了知彼一切法。如是相故現成正覺。然后觀察諸眾生界。建立清凈無垢無著游戲法門。以是名字于諸眾生大悲心轉。  
　　復次妙吉祥。云何是菩薩所行菩薩勝行。謂若菩薩無盡無不盡。無生無不生。于畢竟盡相無所領受。然亦不壞畢竟無生。妙吉祥。菩薩若如是行。是為菩薩勝行。  
　　復次妙吉祥。菩薩于過去心已盡此無所行。未來心未至此無所行。現在心無住此無所行。菩薩于其過去未來現在諸心悉無所著。菩薩若如是行。是為菩薩勝行。  
　　又復布施之法。諸佛如來與諸菩薩。而無其二無二種類。菩薩若如是行。是為菩薩勝行。持戒忍辱精進禪定智慧亦復如是。諸佛如來與諸菩薩。而無其二無二種類。菩薩若如是行。是為菩薩勝行。  
　　又妙吉祥。菩薩不行色空。不行色不空。菩薩若如是行。是為菩薩勝行。何以故。色即是空色自性空。受想行識亦復如是。是故不行識空。不行識不空。菩薩若如是行。是為菩薩勝行。何以故。謂心意識無所得故。妙吉祥。此中無少法可有若知若斷若修若證。悉無所有由如是故。此說名盡。如是乃為畢竟盡相。若畢竟盡即無所盡。無盡亦無盡。何以故。如所說盡故。若如所說盡彼即無法可盡。若無法可盡即是無為。若無為即無生亦無滅。若佛出世若不出世法性常住。以法住故即是法界。如法界住故智無所轉亦非無轉。以智無轉非無轉故。如是法理若悟入者。即得無漏無生無滅。此名漏盡。妙吉祥。是故當知雖復世俗音聲文字總聚施設。是中無有少法若生若滅。  
　　爾時妙吉祥童真菩薩摩訶薩即從座起。偏袒右肩右膝著地向佛合掌。以妙伽陀伸贊嘆曰。  
　　無形顯色無狀貌　　是中無滅亦無生 
　　無住亦復根本無　　無所緣尊今贊禮 
　　以無住故無出入　　亦復無彼諸分位 
　　已能解脫六處長　　無所緣尊今贊禮 
　　一切法中無所住　　有性無性皆遠離 
　　諸行平等得圓成　　無所緣尊今贊禮 
　　已能出離于三界　　虛空平等性中住 
　　世間諸欲不染心　　無所緣尊今贊禮 
　　三摩呬多常安處　　行住坐臥亦復然 
　　諸威儀事妙肅成　　無所緣尊今贊禮 
　　平等而來平等去　　平等性中妙安住 
　　不壞平等性法門　　無所緣尊今贊禮 
　　大圣善入平等性　　諸法皆住等引心 
　　遍入無相妙法門　　無所緣尊今贊禮 
　　大圣無住無所緣　　定中高積慧峰峻 
　　普遍諸法得圓成　　無所緣尊今贊禮 
　　眾生威儀及色相　　語言音聲亦復然 
　　普能示現剎那間　　無所緣尊今贊禮 
　　大圣已離于名色　　于蘊界法亦普斷 
　　復能善入無相門　　無所緣尊今贊禮 
　　大圣善離于諸相　　諸相境界亦遠離 
　　已能善入無相門　　無所緣尊今贊禮 
　　無所思惟無分別　　凈意亦復無所住 
　　無諸作意無念生　　無所緣尊今贊禮 
　　譬如虛空無含藏　　已離戲論無所著 
　　其心平等復如空　　無所緣尊今贊禮 
　　譬如虛空無中邊　　諸佛法性亦如是 
　　已能超越三世門　　無所緣尊今贊禮 
　　諸佛猶如虛空相　　即此虛空亦無相 
　　已能解脫事及因　　無所緣尊今贊禮 
　　一切法中無依止　　如水中月無所取 
　　無我相亦無音聲　　無所緣尊今贊禮 
　　大圣不依止蘊法　　界處諸法亦復然 
　　已能解脫顛倒心　　無所緣尊今贊禮 
　　大圣已離于二邊　　亦復斷除于我見 
　　法界平等得圓成　　無所緣尊今贊禮 
　　色相名數已解脫　　亦復遠離不正法 
　　無取無舍平等心　　無所緣尊今贊禮 
　　已能超越諸魔法　　一切法中悉通達 
　　妙入無障礙法門　　無所緣尊今贊禮 
　　正智不說諸法有　　亦復不說諸法無 
　　無語言道無發生　　無所緣尊今贊禮 
　　圣不依止于二法　　久已摧折我慢幢 
　　解脫二無二法門　　無所緣尊今贊禮 
　　所有身語意過失　　大圣久已普除斷 
　　不可譬喻不可思　　無所緣尊今贊禮 
　　大圣無轉無發悟　　一切過失悉遠離 
　　智為先導遍所行　　無所緣尊今贊禮 
　　無漏凈念最微妙　　實不實法悉了知 
　　亦無系著無思惟　　無所緣尊今贊禮 
　　大圣于心無所緣　　而能遍知一切心 
　　亦無自他想念生　　無所緣尊今贊禮 
　　無所緣中有所緣　　于一切心不迷著 
　　無障礙法已圓明　　無所緣尊今贊禮 
　　大圣于心無所緣　　亦復自性無所有 
　　無心平等得圓成　　無所緣尊今贊禮 
　　大圣不依于智法　　而能遍觀諸剎土 
　　一切眾生行亦然　　無所緣尊今贊禮 
　　智者于心無所得　　是中亦復畢竟無 
　　于一切法正遍知　　無所緣尊今贊禮 
　　知一切法皆如幻　　即此幻亦無所有 
　　已能解脫幻法門　　無所緣尊今贊禮 
　　正覺雖行于世間　　亦不依止于世法 
　　復無世間分別心　　無所緣尊今贊禮 
　　大圣于彼空中行　　由空所成空境界 
　　空與非空圣所宣　　無所緣尊今贊禮 
　　現大神通起化事　　悉依如幻三摩地 
　　離種種性遍入門　　無所緣尊今贊禮 
　　了知非一非多性　　若近若遠無所轉 
　　無高無下平等心　　無所緣尊今贊禮 
　　金剛喻定現在前　　一剎那中成正覺 
　　遍入無對礙法門　　無所緣尊今贊禮 
　　雖知涅盤無所動　　亦于三世善調伏 
　　具足種種方便門　　無所緣尊今贊禮 
　　于彼一切眾生類　　善解智慧及方便 
　　然亦不動涅盤門　　無所緣尊今贊禮 
　　大圣無相無發悟　　已離戲論無對礙 
　　無我故無對礙心　　無所緣尊今贊禮 
　　已離疑惑無過失　　無我我所亦復然 
　　于一切處正遍知　　無所緣尊今贊禮  
佛說大乘入諸佛境界智光明莊嚴經卷第五  
　　稽首十力度煩惱　　稽首廣大施無畏 
　　善住不共諸法中　　稽首世間尊勝者 
　　稽首能斷眾結縛　　稽首已住于彼岸 
　　稽首救世諸苦尊　　稽首不住于生死 
　　普遍通達眾生行　　于一切處離意念 
　　如蓮不著于水中　　凈空寂默常親近 
　　圣師種種無上句　　稽首無緣度染海 
　　普遍善觀諸相門　　于諸愿求無所有 
　　佛大威力不思議　　猶如虛空無依止 
　　稽首廣持勝德門　　稽首猶如妙高勝  
　　爾時世尊贊妙吉祥童真菩薩摩訶薩言。善哉善哉妙吉祥。如是如是妙吉祥。勿于諸佛起色相見。勿于諸法謂其無相。勿謂諸佛獨居法界。亦勿謂佛處大眾中。當知諸佛無見無聞。無所供養無供養者。諸佛如來無有少法若一性若多性而可施作。亦勿謂佛得菩提果。亦勿謂佛有法可現。無見無聞無念無知。佛亦無言已說現說當說諸法。亦非諸佛現成正覺。亦無有法能成正覺。亦非諸佛斷染證凈。設有所作離見聞覺知。何以故。妙吉祥當知。一切法本來清凈故。  
　　復次妙吉祥。汝等當知此經功德不可思議。若有菩薩以三千大千世界微塵等數一切眾生。普令建立成緣覺果。然于此正法不生信解。若有菩薩于此正法生信解者。其所獲福比前福蘊廣多無量。何況自書或教人書。所得福蘊倍復增勝。  
　　又妙吉祥。若復有人以三千大千世界所有一切眾生之類。若卵生若胎生。若濕生若化生。若有色若無色。若有想若無想。若非有想若非無想。若二足若四足。若無足若多足。彼如是等諸眾生類。普令建立皆得人身。得人身已悉令發起大菩提心。發大菩提心已一一菩薩。于不可思議殑伽沙數佛剎土中。為微塵等諸佛菩薩并聲聞眾。以飲食衣服坐臥之物。病緣醫藥及諸樂具。供給供養經殑伽沙劫。彼彼諸佛入涅盤后。造七寶塔廣一由旬高百由旬眾寶界道。摩尼真珠殊妙嚴飾。豎立種種寶幢幡蓋。自在王寶妙網垂覆種種莊嚴。若復有人深心清凈。能于如是入諸佛境界智光明莊嚴甚深正法。聞已信解或復悟入。起清凈心少略乃至一四句偈為人演說。此所獲福不可稱數。現證佛智成辦福行殊勝事業。比前菩薩布施福蘊。百分不及一。千分不及一。百千分不及一。千俱胝分不及一。百千俱胝分不及一。算分數分及譬喻分。乃至烏波尼殺曇分。皆不及一。又妙吉祥。若有在家菩薩于阿僧祇殑伽沙數諸佛菩薩及聲聞所。以其飲食衣服坐臥之具病緣醫藥。經阿僧祇殑伽沙劫供給供養。或有出家菩薩戒行清凈深心具足。于其一切牛畜聚中。少略乃至施以一食。此獲福蘊比前福蘊。百分不及一。千分不及一。百千分不及一。千俱胝分不及一。百千俱胝分不及一。算分數分及譬喻分。乃至烏波尼殺曇分。皆不及一。  
　　又妙吉祥。若三千大千世界如微塵等出家菩薩。若行具足深心清凈者。一一菩薩于十方世界阿僧祇殑伽沙數諸佛菩薩及聲聞所。以其飲食衣服坐臥之具病緣醫藥。經阿僧祇殑伽沙數劫中供給供養。彼諸菩薩所獲福蘊其數無量。若有菩薩或在家者或出家者。戒行具足深心清凈。于此正法聞已信解。若自書寫或教人書。此所獲福比前菩薩布施福蘊倍復增勝。百分不及一。千分不及一。百千俱胝算數譬喻。皆不及一。  
　　又妙吉祥。若有菩薩以三千大千世界滿中七寶。經三千大千世界微塵數劫。布施供養佛菩薩等。若有菩薩于此正法。少略乃至一四句偈。能解入者此所獲福。比前福蘊百分不及一。千分不及一。百千俱胝算數譬喻。皆不及一。  
　　妙吉祥。且置如上經三千大千世界微塵數劫布施福行。妙吉祥。假使阿僧祇殑伽沙數等諸菩薩。一一菩薩皆于阿僧祇殑伽沙數佛剎土中。以閻浮檀金所成諸妙寶樹及殊妙衣服。普遍光明真珠摩尼寶網垂覆。自在王摩尼寶所成樓閣。以電光明摩尼寶。而為界道。豎立殊妙幢幡寶蓋。圓滿作已。普為阿僧祇殑伽沙數佛世尊等日日供養。如是經于阿僧祇殑伽沙劫修布施行。或有菩薩于此最上甚深正法生信解已。少略乃至一四句偈。為余菩薩如理宣說令其解入。此獲福蘊比前菩薩布施福蘊。百分不及一。千分不及一。百千俱胝算數譬喻。皆不及一。  
　　又妙吉祥。正使三界成已。所有一切地獄餓鬼畜生趣中諸眾生類。若有在家菩薩為彼地獄餓鬼畜生趣中一切眾生普令救拔。得出離已皆悉建立成緣覺果。若有出家菩薩于諸牛畜聚中。少略乃至施以一食。此所獲福無有稱量。  
　　又妙吉祥。正使十方所有一切佛剎土中。不可說俱胝那庾多百千如微塵等出家菩薩。一一菩薩于十方世界一一方分皆有十佛剎不可說俱胝那庾多百千如微塵等諸佛世尊。彼一一佛并諸菩薩聲聞大眾。經十佛剎不可說俱胝那庾多百千微塵數劫。以飲食衣服坐臥之具病緣醫藥。為彼一一諸佛如來。于日日中以十佛剎不可說俱胝那庾多百千如微塵等世界充滿自在王摩尼妙寶布施供養。若有菩薩于此正法生信解已。于其牛畜聚中少略乃至施以一食。此所獲福比前菩薩布施福蘊。百分不及一。千分不及一。百千俱胝算數譬喻。皆不及一。何以故。今此正法若得聞者。即得不退轉。諸大菩薩大智印故。  
　　又妙吉祥。若有菩薩能為十方一切世界一切眾生。悉令建立皆住隨信行地。若有菩薩為一眾生建立令住隨義行地。此所獲福無有稱量。  
　　又妙吉祥。若有菩薩能為十方一切世界一切眾生建立令住隨義行地。若有菩薩為一眾生建立令住隨法行地。此所獲福無有稱量。  
　　又妙吉祥。若有菩薩能為十方一切世界一切眾生。建立令住隨法行地。若有菩薩為一眾生建立令住須陀洹果。此所獲福無有稱量。  
　　又妙吉祥。若有菩薩能為十方一切世界一切眾生。建立令住須陀洹果。若有菩薩為一眾生建立令住斯陀含果。此所獲福無有稱量。  
　　又妙吉祥。若有菩薩能為十方一切世界一切眾生。建立令住斯陀含果。若有菩薩為一眾生建立令住阿那含果。此所獲福無有稱量。  
　　又妙吉祥。若有菩薩能為十方一切世界一切眾生。建立令住阿那含果。若有菩薩為一眾生建立令住阿羅漢果。此所獲福無有稱量。  
　　又妙吉祥。若有菩薩能為十方一切世界一切眾生。建立令住阿羅漢果。若有菩薩為一眾生建立令住緣覺之果。此所獲福無有稱量。  
　　又妙吉祥。若有菩薩能為十方一切世界一切眾生。建立令住緣覺之果。若有菩薩為一眾生建立令發大菩提心。此所獲福無有稱量。  
　　又妙吉祥。若有菩薩能為十方一切世界一切眾生。建立令發菩提心已。若有菩薩為一眾生建立令住不退轉位。此所獲福無有稱量。  
　　又妙吉祥。正使菩薩普為一切眾生。建立皆住不退轉位。若有菩薩發清凈心。于此最上甚深正法。正信解已。能自書寫若教人書。或復為他廣大宣說。少略乃至令一眾生于此最上甚深正法信解悟入者。所獲福蘊無量無數不可稱計。  
　　爾時世尊。普為大眾說伽陀曰。  
　　若有諸菩薩　　供十俱胝佛 
　　受持正法門　　極盡時邊際 
　　復于甚深典　　愛樂而聽受 
　　此福廣無邊　　果報中最勝 
　　若有諸菩薩　　神力往十方 
　　十俱胝佛所　　親近而供養 
　　遍禮人中尊　　最上諸正士 
　　悲愍諸眾生　　增長眾利樂 
　　今此甚深經　　諸佛共宣說 
　　若能為他人　　須臾敷演者 
　　是即佛教中　　善開發凈信 
　　彼所獲福果　　廣大復最勝 
　　諸佛大悲愍　　宣示此正法 
　　如廣大燈明　　普照人天界 
　　中有猛利慧　　及具大力者 
　　能發信解心　　速得成佛果 
　　如是善逝教　　若有得聞者 
　　聞已復為他　　展轉而宣演 
　　如為彼諸佛　　最上人中尊 
　　入大無余依　　清凈涅盤已 
　　能建立寶塔　　增聳復殊妙 
　　眾寶所莊嚴　　高踰有頂際 
　　豎立勝幡蓋　　寶鈴出妙聲 
　　上徹有頂天　　嚴好而廣大 
　　若有諸菩薩　　愛樂此經典 
　　于如是相中　　聞已發凈信 
　　于彼清凈處　　安布是正法 
　　此所獲福蘊　　廣大而最勝 
　　若有諸菩薩　　受持此正法 
　　廣為他流通　　滌除吝法垢 
　　此所獲福蘊　　功德勝無量 
　　趣求大菩提　　隨愿而獲得 
　　此甚深經典　　諸佛之所宣 
　　諸大菩薩眾　　多受持宣演 
　　十方一切佛　　悉于虛空界 
　　普現諸佛身　　令一切瞻仰  
　　佛說此經已。妙吉祥菩薩摩訶薩。并余無數不思議不可說諸菩薩眾。及大聲聞。一切世間天人阿修羅乾闥婆等。聞佛所說皆大歡喜。信受奉行。  

 上一部：乾隆大藏經·宋元入藏諸大小乘經·佛說大乘隨轉宣說諸法經三卷  下一部：乾隆大藏經·宋元入藏諸大小乘經·佛說大乘智印經五卷 



  
乾隆大藏經·宋元入藏諸大小乘經·佛說大乘入諸佛境界智光明莊嚴經 
  