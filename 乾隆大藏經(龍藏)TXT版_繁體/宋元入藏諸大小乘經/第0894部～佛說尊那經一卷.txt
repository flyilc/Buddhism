  第0894部～佛說尊那經一卷         
   
  
   宋元入藏諸大小乘經·第0894部   
佛說尊那經一卷   
宋朝散大夫試光祿卿明教大師法賢奉詔譯      
 
 
　　 
 
佛說尊那經  
　　如是我聞。一時世尊在憍睒彌國瞿師羅林中。爾時有大尊者名曰尊那。來詣佛所。到已致敬頭面禮足。住立一面而白佛言。世尊。無盡功德還可得不。唯愿世尊為我敷演。爾時世尊告大尊者尊那言。善哉善哉。汝能問于如來無盡功德。汝今諦聽。當為汝說。尊那。此無盡功德甚深微妙名稱普聞。若人歸心獲大果報。而此功德乃有七種。名聞普遍甚深廣大。若善男子善女人。發至誠心能具足此法。是人于四威儀中。恒得增長無盡功德。所增功德不可思議不可稱量。何等為七。尊那。若有善男子善女人。發大信心布施園林池沼。充四方眾僧經行游止。尊那。此是第一無盡功德。有大果報得大稱贊。名聞普遍甚深廣大。若善男子善女人。能具足此法。是人于四威儀中。恒得增長無盡功德。所增功德。不可思議不可稱量。  
　　復次尊那。若有善男子善女人。發大信心于彼林中建立精舍。令眾僧安止。尊那。此是第二無盡功德。有大果報。乃至名聞普遍甚深廣大。若善男子善女人。能具足此法。是人于四威儀中。恒得增長無盡功德。所增功德不可思議不可稱量。  
　　復次尊那。若有善男子善女人。發大信心于彼眾僧精舍之內。布施坐臥之具。所謂床椅氈褥衣被種種受用之物。尊那。此是第三無盡功德。有大果報。乃至名聞普遍甚深廣大。若善男子善女人。發至誠心能具足此法。是人于四威儀中。恒得增長無盡功德。所增功德不可思議不可稱量。  
　　復次尊那。若有善男子善女人。發大信心。于彼精舍之內能布施財谷供養眾僧。尊那。此是第四無盡功德。有大果報。乃至名聞普遍甚深廣大。若善男子善女人。發至誠心能具足此法。是人于四威儀中。恒得增長無盡功德。所增功德不可思議不可稱量。  
　　復次尊那。若有善男子善女人。發大信心。能于往來眾僧常行布施所須之物。尊那。此是第五無盡功德。有大果報。乃至名聞普遍甚深廣大。若善男子善女人。發志誠心能具足此法。是人于四威儀中。恒得增長無盡功德。所增功德不可思議不可稱量。  
　　復次尊那。若有善男子善女人。發大信心。于病苦者能行布施。及看病者亦行布施。尊那。此是第六無盡功德。有大果報。乃至名聞普遍甚深廣大。若善男子善女人。發至誠心能具足此法。是人于四威儀中。恒得增長無盡功德。所增功德不可思議不可稱量。  
　　復次尊那。若有善男子善女人。發大信心。或見霜雪嚴凝風雨寒冷。而見是已。便能修撰種種飲食湯藥臥具衣物鞋履等。于眾僧中供給供養。如是眾僧風雨不侵不受寒冷。承是供養得大安樂。尊那。此是第七無盡功德。有大果報。乃至名聞普遍甚深廣大。若善男子善女人。發志誠心能具足此法。是人于四威儀中。恒得增長無盡功德。所增功德不可思議不可稱量。尊那。如是七種無盡功德法。若有善男子善女人。發至誠心具足此法。所獲無盡功德不可思議不可稱量。功德甚多名大功德蘊。尊那。譬如五大河恒流。其水所謂殑伽河。閻母那河。薩啰喻河。愛啰嚩帝河。末呬河。而此河水不可限量。如是河水乃至盛水之器。百數千數百千億數。其水甚多名為水蘊。無盡功德亦復如是。尊那。此七種無盡功德法。悉皆具足。是善男子善女人。所獲功德不可思議不可稱量。具大名聞及大果報。功德甚多名為大功德蘊。  
　　爾時大尊者尊那。復白佛言。世尊。此無盡功德。若人具足此法真實不虛。獲大果報具大稱贊。名聞普遍甚深廣大。佛告大尊者尊那言。如汝所說。實獲此無盡功德果報如是。  
　　佛言。尊那。復有七種無盡功德法。有大果報具大稱贊。名聞普遍甚深廣大。若善男子善女人。發至誠心能具足此法。是人于四威儀中。恒得增長無盡功德。所增功德不可思議不可稱量。何等為七。  
　　尊那。若有凈信善男子善女人。聽聞如來。或聞聲聞眾。在彼聚落。或在城隍經行游止。聞如是已生大歡喜。起大善意發菩提心。尊那。此是第一無盡功德法。有大果報具大稱贊。名聞普遍甚深廣大。若善男子善女人。能具足此法。是人于四威儀中。恒得增長無盡功德。所增功德不可思議不可稱量。  
　　復次尊那。若有凈信善男子善女人。聽聞如來及聲聞眾。或往聚落。或詣城隍。聞如是已生大歡喜。起大善意發菩提心。尊那。此是第二無盡功德法。有大果報。乃至名聞普遍甚深廣大。若凈信善男子善女人。能具足此法。是人于四威儀中。恒得增長無盡功德。所增功德不可思議不可稱量。  
　　復次尊那。若有凈信善男子善女人。聽聞如來或聲聞眾。在于路次。聞如是已生大歡喜。起大善意發菩提心。尊那。此是第三無盡功德法。有大果報。乃至名聞普遍甚深廣大。若善男子善女人。能具足此法。是人于四威儀中。恒得增長無盡功德。所增功德不可思議不可稱量。  
　　復次尊那。若有凈信善男子善女人。聽聞如來。或聞聲聞眾到于聚落。或到城隍。聞如是已生大歡喜。起大善意發菩提心。尊那。此是第四無盡功德法。有大果報。乃至名聞普遍甚深廣大。若善男子善女人。能具足此法。是人于四威儀中。恒得增長無盡功德。所增功德不可思議不可稱量。  
　　復次尊那。若有凈信善男子善女人。聽聞如來。及聞聲聞眾。或于聚落。或在城隍。自往親近禮拜瞻仰。獲瞻仰已生大歡喜。起大善意發菩提心。尊那。此是第五無盡功德法。有大果報。乃至名聞普遍甚深廣大。若善男子善女人。能具足此法。是人于四威儀中。恒得增長無盡功德。所增功德不可思議不可稱量。  
　　復次尊那。若有凈信善男子善女人。到于佛所。或至聲聞所。禮拜瞻仰。聽聞妙法。聞是法已生大歡喜。起大善意發菩提心。尊那。此是第六無盡功德。有大果報。乃至名聞普遍甚深廣大。若善男子善女人。能具足此法。是人于四威儀中。恒得增長無盡功德。所增功德不可思議不可稱量。  
　　復次尊那。若有凈信善男子善女人。于如來所或聲聞所。聞是法已起大善意歸佛法僧。歸三寶已乃至受于如來清凈戒法。尊那。此是第七無盡功德法。有大果報。乃至名聞普遍甚深廣大。尊那。若善男子善女人。發至誠心能具足此法。是人于四威儀中。恒得增長無盡功德。所增功德不可思議不可稱量。  
　　尊那。如是七種無盡功德法。若有善男子善女人能具足此法。所獲功德不可限量。尊那。此七種無盡功德法。若有善男子善女人。發至誠心能具足此法。所獲無盡功德不可限量。如是功德名聞稱贊及大果報功德甚多。名為大功德蘊。  
　　復次尊那。譬如有五大河恒流。其水所謂殑伽河。閻母那河。薩啰喻河。愛啰嚩帝河。末呬河。而此河水不可限量。如是河水乃至盛水之器。百數千數百千億數。其水甚多名為水蘊。無盡功德亦復如是。  
　　尊那。此七種無盡功德法悉皆具足。是善男子善女人。所獲功德不可思議不可稱量。具大名聞及大果報功德甚多。名為大功德蘊。爾時世尊。而說頌曰。  
　　清凈修禪行　　唯修圣跡中 
　　采寶無過海　　如河濟有情 
　　河水無邊際　　眾流還復源 
　　布施獲多福　　如河常流海  
　　爾時大尊者尊那。聞佛說已。歡喜作禮。信受奉行。  

 上一部：乾隆大藏經·宋元入藏諸大小乘經·佛說八大靈塔名號經一卷  下一部：乾隆大藏經·宋元入藏諸大小乘經·佛說頻婆娑羅王經一卷 



  
乾隆大藏經·宋元入藏諸大小乘經·佛說尊那經 
  