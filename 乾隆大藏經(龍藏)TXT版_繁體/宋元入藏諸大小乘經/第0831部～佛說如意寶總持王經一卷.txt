  第0831部～佛說如意寶總持王經一卷         
   
  
   宋元入藏諸大小乘經·第0831部   
佛說如意寶總持王經一卷   
宋西天北印度三藏傳法大師施護奉詔譯      
 
 
　　 
 
佛說如意寶總持王經  
　　如是我聞。一時佛在睹史多天宮中。與妙住等無數千菩薩摩訶薩俱。是諸菩薩摩訶薩。皆得具足諸法轉不退輪。一生當得無上正等正覺。是時復有無量天眾并諸營從亦來集會。  
　　爾時世尊在大眾中處大寶座顧視眾會欲說妙法。時妙住菩薩摩訶薩。從座而起詣世尊前。五輪著地禮已白言。世尊有彼善男子。得此如意寶總持章句一心受持于過去見在未來世尊。不見不聞亦不值遇者。是事云何當有何因。唯愿如來普為我等一一開說。乃至未來一切眾生使無疑惑。說是語已颙然而住。爾時世尊告妙住菩薩言。汝大方便能問斯事。汝當諦聽為汝宣說。  
　　佛言妙住彼善男子。受持此如意寶總持章句者。而于過去見在及彼未來。雖行利益常住福業。又復于此總持章句疑未斷故。妙住此雖受持而非受持。所以者何此人住有為心。無善巧智無方便故。若彼善男子于此總持章句。心無疑惑決定專注。是則名為真受持者。是則名為知過去未來及以見在說法師名。是則名為見過去未來及以見在說法師相。亦復得見過去未來及以見在正遍知者。何以故妙住是人于總持門而妙解故。又復于信不信而不住故。又復了知無去無來。不生不滅。非空非不空。無瑞相非無瑞相。無愿求非無愿求。亦復于如是法無取著故。妙住彼善男子。能如是積行住無所住。是則名住是得涅盤。是名受持供養此如意寶總持章句。是名得無趣無壞之義。是名得無疑力。是名得尸羅清凈。是名得一切法平等究竟成佛見所說法。無自無他非和合非不和合。妙住彼善男子。若恒修是行即得自無染。若得無染亦得無縛。若自無縛令他無縛。若自他無縛亦不住解脫。妙住若彼不染不縛不住解脫。是則名為得如意寶總持。又于如來族名知過去佛最上之明。亦名知未來佛最上之明。亦名知見在佛最上之明。妙住此如意寶總持章句。乃是過去未來見在佛母。何因緣故為住過去未來見在得利益故。妙住若菩薩摩訶薩。受持此如意寶總持章句者。當知得名供養稱贊無數諸佛。亦復得名于無數佛聞無上法。又復得無數佛稱贊護念。亦得佛無量福智生故。妙住若受持此如意寶總持章句者。凡有所求無不獲得。求聰明得聰明。求總持得總持。求七寶得七寶。妙住若善男子于如是事有人求者。當須于半月中。清凈志心以乳為食。于我佛族作大供養。然持誦此如意寶總持章句。一心專注而無間斷。凡所求事無不獲得。妙住若有受持如是總持章句者。以此總持章句威德之力。設使有恒河沙數世界之中。所有天龍阿修羅迦樓羅緊曩羅摩睺羅伽鳩槃茶乃至人非人等。如是之眾有極惡之心無能惱亂。以至星宿及尾也(二合)拏等亦不能惱害。何以故以法力所加護故。又有賢愛菩薩大金剛手菩薩等而擁護故。而此菩薩于此知足天。乃至色究竟天而常擁護。何況于人間持誦之者。妙住非唯此菩薩等。諸佛之心亦恒護念。何以故為受持此如意寶總持章句故。  
　　爾時世尊說是法已。妙住菩薩及會中無數千菩薩。及天眾并諸營從等。得聞法已歡喜踴躍禮佛而退。  

 上一部：乾隆大藏經·宋元入藏諸大小乘經·佛說智光滅一切業障陀羅尼經一卷  下一部：乾隆大藏經·宋元入藏諸大小乘經·佛說大自在天子因地經一卷 



  
乾隆大藏經·宋元入藏諸大小乘經·佛說如意寶總持王經 
  