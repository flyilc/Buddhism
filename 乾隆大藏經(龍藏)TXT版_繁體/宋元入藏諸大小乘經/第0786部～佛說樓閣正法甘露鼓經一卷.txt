  第0786部～佛說樓閣正法甘露鼓經一卷         
   
  
   宋元入藏諸大小乘經·第0786部   
佛說樓閣正法甘露鼓經一卷   
宋西天中印度惹爛馱啰國三藏沙門天息災奉詔譯      
 
 
　　 
 
佛說樓閣正法甘露鼓經  
　　如是我聞。一時世尊在舍衛國祇樹給孤獨園。爾時尊者阿難陀發誠諦心。詣世尊所。到佛所已。用彼頭頂禮世尊足。修敬畢已住立一面。爾時尊者阿難陀白世尊言。云何種于清凈善根。云何作曼拏羅。云何歸依受持學處。云何合十指掌。恭敬如來成何善業。世尊。云何輪回善根不滅。云何業盡獲得涅盤。作如來像云何功德。世尊告言。阿難陀。當于五德而凈修持。又說以何等語發于自心發于他心。復令賢圣得心歡喜。善業巍巍所求皆得。身謝命終生善逝天。阿難陀。若有發心為于佛故伸乎供養。作四方曼拏羅。我說彼人當來之世。于北俱盧洲為富貴主。身歿之后生忉利天。阿難陀。若有發心為于佛故伸乎供養。如半月形作曼拏羅。我說彼人當來之世。于東勝身洲為富貴主。身歿之后生夜摩天。阿難陀。若有發心為于佛故伸乎供養。作圓曼拏羅。我說彼人當來之世。于西牛貨洲為富貴主。身歿之后生兜率天。阿難陀。若有發心為于佛故伸乎供養。如彼車形作曼拏羅。我說彼人當來之世。于南閻浮洲為富貴主。身歿之后生化樂天。阿難陀。若有歸依于佛及以法僧護持凈戒。我說彼善根福無量無邊。一切聲聞及與緣覺。盡涅盤際無能較量。  
　　爾時世尊告尊者阿難陀。隨汝意知彼紅蓮花柔軟無垢。無憂樹葉銅色微妙。我舌如彼舒覆面門乃至發際如汝所見。阿難陀。誰以妄語綺語惡口兩舌。而能有此如來應正等覺。語唯真實舌乃如是。阿難陀。若有歸命合掌頂禮于彼世尊如來應正等覺。作此歸依者。彼之有情為我救度。何以故。阿難陀。如來法界而決定故。若有誠心決定合掌禮拜及以布施。阿難陀。又復有人如洗其手及滌諸器。同此少時發利生心。愿彼所有一切眾生悉得安樂。阿難陀。我說此人開于福門。閉于惡趣得免三劫。云何三劫。謂刀兵劫疫病劫饑饉劫。阿難陀。又若有人一日持此遠離殺生之戒。彼人不生刀兵劫中。若以一訶梨勒布施眾僧。彼人不生疫病之劫。若以一盂飲食施于眾僧。彼人當得不生饑饉之劫。阿難陀。有三善根無盡無邊。處輪回中亦不滅盡當趣涅盤。阿難陀。何等為三。謂于如來而種善根。無盡無邊處輪回中。亦不滅盡終趣涅盤。于法于僧而種善根亦無盡無邊。處輪回中亦不滅盡。當來必得趣于涅盤。  
　　爾時世尊以如來功德。謂阿難陀言。而汝見彼南閻浮洲。阿難陀白世尊言。唯然已見。阿難陀。若有族姓男族姓女。以七寶作南閻浮洲如車相形。縱廣正等七千由旬。而用布施供養四方眾僧。及預流一來不還阿羅漢乃至緣覺等。若有如來應正等覺般涅盤后。用彼泥團作窣堵波。大如阿摩勒果。上安相輪大小如針。覆以傘蓋由如棗葉。中安佛像同彼麥粒。下葬舍利如白芥子。我說此福廣大而勝于彼。  
　　阿難陀。南閻浮洲而汝且止。阿難陀。若有族姓男族姓女。以七寶作東勝身洲。四面周匝如半月形。縱廣正等八千由旬。布施供養四方眾僧。及預流一來不還阿羅漢乃至緣覺等。若有如來應正等覺般涅盤后。用彼泥團作窣堵波。如阿摩勒果。上安相輪大小如針。覆以傘蓋由如棗葉。中安佛像同彼麥粒。下葬舍利如白芥子。我說此福廣大而勝于彼。  
　　阿難陀。彼南閻浮洲東勝身洲而汝且止。阿難陀。若有信心族姓男族姓女。以七寶作西牛貨洲如圓滿月。縱廣正等九千由旬。以此布施供養四方眾僧。及預流一來不還阿羅漢乃至緣覺。若有如來應正等覺般涅盤后。用彼泥團作窣堵波。如阿摩勒果。相輪如針傘蓋如葉。中安佛像同彼麥粒。下葬舍利如白芥子。我說此福而勝于彼。  
　　阿難陀。彼南閻浮洲。東勝身洲。西牛貨洲而汝且止。阿難陀。若有族姓男族姓女以七寶作北俱盧洲。四面方等各十千由旬。以此供養四方眾僧。及預流一來不還阿羅漢乃至緣覺。若有如來應正等覺般涅盤后。用彼泥團作窣堵波如阿摩勒果。相輪如針傘蓋如葉。中安佛像同彼麥粒。下葬舍利如白芥子。我說此福廣大而勝于彼。  
　　阿難陀。彼四大洲而汝且止。若有族姓男族姓女。以七寶作帝釋天主善法之堂。布施供養四方眾僧。及于預流一來不還阿羅漢乃至緣覺。若有如來應正等覺般涅盤后。用彼泥團作窣堵波。如阿摩勒果。種種莊嚴相輪傘蓋。作佛形像及葬舍利同前無異。我說此福廣大而勝于彼。  
　　阿難陀。彼之四洲及善法堂而汝且止。阿難陀。若有信心族姓男族姓女。乃至以彼七寶作三千大千世界。布施供養四方眾僧。及于四果乃至緣覺。若有如來應正等覺般涅盤后。用彼泥團作窣堵波。如阿摩勒果種種莊嚴相輪傘蓋。安佛形像及葬舍利同前無異。我說此福廣大而勝于彼。何以故。阿難陀。如來施戒忍辱精進靜慮。及一切智無量無邊。乃至十力四智三不共法及四念處。乃至大悲亦無量無邊。蓋以如來有如是功德故。  
　　阿難陀。如來應正等覺說是法時。三千大千世界周遍振動。爾時尊者阿難陀白佛言。世尊。今此正法當云何名云何受持。佛告阿難陀。此經名正法甘露鼓。亦名未曾有正法。如是受持。爾時尊者阿難陀。以希有心承佛圣旨。信受奉持頂禮而退。  

 上一部：乾隆大藏經·宋元入藏諸大小乘經·佛頂放無垢光明入普門觀察一切如來心陀羅尼經二卷  下一部：乾隆大藏經·宋元入藏諸大小乘經·佛說大乘善見變化文殊師利化問法經一卷 



  
乾隆大藏經·宋元入藏諸大小乘經·佛說樓閣正法甘露鼓經 
  