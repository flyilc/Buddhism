  第0984部～佛說輪王七寶經一卷         
   
  
   宋元入藏諸大小乘經·第0984部   
佛說輪王七寶經一卷   
宋西天北印度三藏傳法大師施護奉詔譯      
 
 
　　 
 
佛說輪王七寶經  
　　如是我聞。一時佛在舍衛國。與大芻苾眾俱。是時佛告諸苾芻言。汝等當知。有剎帝利大灌頂王。已受灌頂得輪王位。威德自在人所尊重出現世間。其王出時有七寶現。何等為七所謂輪寶象寶馬寶主藏臣寶主兵臣寶摩尼寶女寶。如是七寶隨王出現。何名輪寶。所謂千輻金輪最上殊妙。諸相圓滿有大威力。其金輪寶從空而下住王宮門。是時彼剎帝利大灌頂輪王。見是輪寶出已心大歡喜。即告侍臣言。汝今速嚴四兵當出游幸。是時侍臣受王命已。即嚴四兵既嚴整已。即詣王所而白王言。四兵已嚴王出游幸。今正是時。爾時彼剎帝利大灌頂輪王。即從座起整其衣服出于宮門。彼千輻輪導于王前。從王右手順次而轉。是時彼王游于四海。于少時間即還王宮。以其輪寶功能勝故。諸苾芻。此名剎帝利大灌頂輪王出時第一輪寶出現。  
　　復次諸苾芻。彼剎帝利大灌頂輪王出時。復有象寶出現。其相殊妙純白無雜。猶如大龍。七處具足圓滿而住。從于北方乘空而來住王宮門。是時臣寮見是事已。即馭王所具。以其事而白于王。彼大灌頂輪王見是象寶出已。心大歡喜內自思惟。甚為賢善最大殊勝。我有所用而必當取。是時彼王謂諸臣言。象寶出現。汝等宜應專勤守護備吾所用。是時侍臣受王命已。于長時中專勤守護。善巧調習無少損失備王所用。佛告諸苾芻。往昔有剎帝利大灌頂輪王出世。是時亦有象寶出現。其王于晨朝時乘彼象寶。游于四海即時還宮。汝等當知。象寶有是勝妙功能。諸苾芻。此名大灌頂輪王出時第二象寶出現。  
　　復次諸苾芻。大灌頂輪王出時。復有馬寶出現。其數有四。諸分圓滿而各有其上妙色相。所謂青黃赤白。項頸妙好猶如謨啰。行步迅疾而復調善。是四馬寶出現宮門。爾時臣寮見是馬寶希有妙好。即馭王所。彼大灌頂輪王見是四馬寶已。心大歡喜內自思惟。馬寶出現甚為賢善。我有所用必當如意。彼大灌頂輪王而復宣言。汝等諸臣。于長時中當勤守護善巧調習。我有所用而必當取。是時臣寮受王命已。長時守護備王所用。諸苾芻。往昔有大灌頂輪王出世。是時亦有馬寶出現。其王于晨朝時乘是馬寶。游于四海即復還宮。汝等當知。馬寶有是殊勝功能。諸苾芻。此名大灌頂輪王出時第三馬寶出現。  
　　復次諸苾芻。輪王出時復有主藏臣寶出現。是時有大寶藏。堅牢具足大財大富彼臣所主。時主藏臣。即詣王所作是白言。有大寶藏一切殊妙珍寶具足。所謂金等一切寶物王有所用。我當授王一切如意無少闕失。是時輪王見是主藏臣寶出已。心大歡喜。又聞其言金等諸寶一切具足獲大如意。時王即謂彼主藏臣寶言。汝今有如是色相神通威力。能主地中廣大伏藏。金等諸寶一切具足。觀如是事甚為希有最上賢善汝善主持。我有所欲汝當供給。余非欲者亦善主持。諸苾芻。汝等當知。此地伏藏。人所不見非人即見。輪王出時有主藏臣而自出現。為王守護一切供給。此名輪王出時第四主藏臣寶出現。  
　　復次諸苾芻。輪王出時復有主兵臣寶出現。是時彼臣有大智略勇猛威德。大力色相一切具足。善御兵眾護王國界不令侵擾。時主兵臣詣于王所。白如是言。大王當知。我善主兵守護王境。若時非時諸有所作。當如王意無少闕失。是時彼王見是主兵臣寶出現已。心大歡喜即謂彼言汝今有大智略勇猛威德大力色相。若時非時一切能作。善御兵眾。守護國界。甚為賢善。汝當長時親輔于我。諸有所為汝善方便。汝今于王是大守護。諸苾芻。此名輪王出時第五主兵臣寶出現。  
　　復次諸苾芻。輪王出時復有大摩尼寶出現。彼摩尼寶最上色相妙好殊勝。有大光明圓滿具足。其光廣大普照一切有大功能。于王宮中。若有是寶而彼夜暗非燈所照。寶出光明自然照曜猶如日光。諸苾芻。往昔有大輪王出世。是時亦有大摩尼寶出現有大光明。彼王爾時欲驗其能。即敕臣寮速嚴四兵。當于夜分出游園林。是時臣寮受王命已。即嚴四兵速詣王所白如是言。四兵已集王出游幸今正是時。爾時彼王。即以大摩尼寶置旌旗上引導王前。于夜分中出游園林。其寶光明照一由旬。其王四兵皆悉光明互相映曜。如天光明等無有異。諸苾芻。此名輪王出時第六大摩尼寶出現。  
　　復次諸苾芻。輪王出時復有女寶出現。最上色相諸分圓滿妙好第一。諸世間人無有等者。輕妙柔軟如干唧梨。身諸毛孔出諸妙香。譬如盛香寶器。于一切時香氣常在。又復女寶所有出入之息。一一皆如青蓮華香人所愛樂。如王所行女寶從后。諸有所作適悅自在。性行貞正不受邪染。常出愛語人所樂聞。面有光明人所喜見。諸苾芻。此名輪王出時第七女寶出現。  
　　佛告諸苾芻。如是名為輪王出時七寶出現。汝等當知。如來應供正等正覺出時。宣說七覺支法。何等為七。所謂念覺支。擇法覺支。精進覺支。喜覺支。輕安覺支。定覺支。舍覺支。如是名為七覺支法。唯除如來應供正等正覺出世宣說。如前七寶亦如是。唯除大灌頂輪王出時其寶出現。汝等當知。如來所說七覺支法。令諸眾生如理修行。一切皆得安樂利益。汝等當勤如是修學。  

 上一部：乾隆大藏經·宋元入藏諸大小乘經·佛說勝軍王所問經一卷  下一部：乾隆大藏經·宋元入藏諸大小乘經·佛說園生樹經一卷 



  
乾隆大藏經·宋元入藏諸大小乘經·佛說輪王七寶經 
  