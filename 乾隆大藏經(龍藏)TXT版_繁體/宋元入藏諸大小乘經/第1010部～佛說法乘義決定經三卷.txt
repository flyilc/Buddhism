  第1010部～佛說法乘義決定經三卷         
   
  
   宋元入藏諸大小乘經·第1010部   
佛說法乘義決定經三卷   
西天三藏寶法大師賜紫沙門智吉祥等奉詔譯      
 
 
　　 
 
佛說法乘義決定經卷上  
　　如是我聞。一時薄伽梵。在舍衛國祇園精舍。與大比丘眾千二百五十人俱。時有一比丘。名曰甚深勇猛。美妙音聲。善問法要。初中后善。利益自他。能修梵行。清凈圓滿。敬禮合掌。前白佛言。世尊。如來往昔鹿野苑中。所說法乘決定之義。是事云何唯愿世尊。敷演分明。開示眾生。皆令悟入。世尊嘆言。善哉比丘。汝如是問甚深法要。最勝利益不可思議。汝應諦聽。善思念之。吾當為汝分別解說。我于爾時。說四諦法。義無窮盡。所謂五蘊五取蘊。十二處。十八界。十二緣生支。四圣諦法。二十二根。五三摩地。四禪天定。四無色定。四三摩地。四念處。四正勤。五根。五力。七覺支。八圣道。十六心念。聲聞四果。如來十力。四無所畏。四無礙辯。十八不共法。三十二大丈夫相。八十種隨形相好。佛言。比丘如上所說。是名法乘決定之義。比丘復白佛言。世尊。云何五蘊。世尊答言。所謂色蘊受蘊想蘊行蘊識蘊。比丘是名五蘊。云何五取蘊。佛言。所謂色取蘊受取蘊想取蘊行取蘊識取蘊。比丘。是名五取蘊。云何十二處。佛言。所謂眼為內處。色為外處。耳為內處。聲為外處。鼻為內處。香為外處。舌為內處。味為外處。身為內處。觸為外處。意為內處。法為外處。比丘。是名十二處。云何十八界。佛言。所謂眼界色界眼識界。耳界聲界耳識界。鼻界香界鼻識界。舌界味界舌識界。身界觸界身識界。意界法界意識界。比丘。是名十八界。云何十二緣生支。佛言。所謂無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老盡憂悲苦惱。無明滅則行滅。行滅則識滅。識滅則名色滅。名色滅則六入滅。六入滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老盡憂悲苦惱滅。比丘。是名十二緣生支。比丘復白佛言。世尊。云何名無明。世尊答言。所謂癡惑暗蔽。無他明慧故。前際無智。后際無智。現在際無智。內無智外無智內外無智。業無智果無智業果無智。善作業無智。惡作業無智。因無智果無智因果法無智。緣無智緣生無智緣生法無智。無佛智無法智無僧智。苦無智集無智滅無智道無智。有恥無智無恥無智有恥無恥無智。有恥無恥法無智。乃至愛支有恥無恥法無智。世無智出世無智世出世法無智。依止無智非依止無智依止非依止法無智。有為無智無為無智有為無為法無智。過去無智現在無智未來無智過去現在未來法無智。比丘是名無明。云何無明緣行。佛言。所謂身行語行意行。是名無明緣行。云何身行。動轉所作。身為濟渡。任持諸法。為依止處。是名身行。云何語行。能詮能顯。分別校量諸法實性。是名語行。云何意行。心所愛樂。心所思惟。心所攝受。心所依止。是名意行。云何行緣識。佛言。所謂眼識耳識鼻識舌識身識意識。比丘。是名行緣識。云何識緣名色。佛言。名謂非色四蘊受想行識。色謂形質。體即四大。是名識緣名色。云何四大。佛言。所謂地大水大火大風大。云何四大體相差別。所謂地以堅硬為性。水以濕潤為性。火以溫熱為性。風以輕動為性。比丘。是名四大體相差別。云何名色緣六入。佛言。所謂眼入處耳入處鼻入處舌入處身入處意入處。比丘。是名名色緣六入。云何六入緣觸。佛言。所謂眼觸耳觸鼻觸舌觸身觸意觸。比丘。是名六入緣觸。云何觸緣受。佛言。所謂眼觸生受。謂生苦受樂受非苦非樂受。耳鼻舌身意生受。亦復如是。比丘。是名觸緣受。比丘復白佛言。世尊。云何受緣愛。佛言。所謂色愛聲愛香愛味愛觸愛法愛。云何色愛。所謂一切有色。可愛可樂。深心戀著。無有厭離。是名色愛。聲香味觸法愛。亦復如是。比丘。是名受緣愛。云何愛緣取。佛言。所謂欲取見取戒禁取我語取。比丘。是名愛緣取。云何取緣有。佛言。所謂欲有色有無色有。云何欲有。謂欲界五趣。及四王天。忉利天。焰摩天。兜率天。化樂天。他化自在天。是名欲有。云何色有。佛言。所謂梵眾天。梵輔天。大梵天。少光天。無量光天。極光天。少凈天。無量凈天。極遍凈天。無云天。福生天。廣果天。無煩天。無熱天。善現天。善見天。色究竟天。比丘。是名色有。云何無色有。佛言。所謂空無邊處。識無邊處。無所有處。非想非非想處。是名無色有。比丘。如是三種。是謂取緣有。云何有緣生。佛言。所謂一切眾生。以愛取為緣。潤生五蘊。住世動作。隨順流轉。種種差別所與及取。皆從蘊起。身之所生。以命為本。比丘。是名有緣生。云何生緣老盡。佛言。所謂四大遷變。諸根衰朽。身體羸弱。動輒疲苶。博識多知。智已昧劣一切眾生。身識欲離。諸根欲滅。性境冥昧。無所覺知。比丘。是名生緣老盡。比丘復白佛言。世尊。云何四圣諦法。佛言。所謂苦圣諦法。集圣諦法。真圣諦法。道圣諦法。云何苦圣諦法。所謂生苦老苦病苦壞苦。愛別離苦。冤憎會苦。求不得見。五盛陰苦。比丘。是名苦圣諦法。云何苦集諦法。佛言。所謂眾生愛著世間一切有及有具隨順貪欲。比丘。是名苦集諦法。云何苦真諦法。佛言。所謂以智慧刀。斷除愛著世間一切有及有具隨順貪欲。永盡無余。入勝義諦。證寂滅理。是名苦真諦法。云何苦道諦法。佛言。所謂八圣道支。正見正思惟正語正業正命正念正定正精進。是名苦道諦法。云何二十二根。佛言。所謂眼等五根。謂眼耳鼻舌身。信等五根。謂信進念定慧。五受根。謂苦樂憂喜舍。三無漏根。謂未知當知根。已知根。具知根。及意命男女。比丘。是名二十二根。云何五三摩地。佛言。所謂身支五體。可喜可樂。無毀無損。深生戀著。于一切身。皆生愛樂。由如是心。隨順染欲。種種愛著。不了虛幻。妄執為實。是故應當如實觀察。如是五體。皆從四大緣會而生。一心思惟。安住悟入妙三摩地。名身定智。譬如山上散水。于下流布四方。如是散已。不見其水。地復干涸。時有天人。空中告言。汝若須水。我有天水大泉。自然涌出。潔凈清涼。甚可愛樂。濟渡潤益。無有窮盡。身生定智。利益無窮。亦復如是。復告比丘。當審思惟觀察籌量。此身不實。勿應愛著。譬如優曇缽羅華。缽頭摩華。俱勿陀華。奔茶利迦華。如是青黃赤白。四種蓮華。眾色殊好。甚可愛樂。皆生于水而壞于水。此身變異。虛幻不實。亦復如是。復告比丘。身語意業。圓滿清凈。獲得勝解。如實安住三摩地門。以清凈心。觀一切身。皆非堅固。譬如長者及長者子。以眾珍寶新凈妙衣。嚴飾其身。色相雖好。體非堅固。能以清凈身語意業。而為莊嚴。是名堅固。復告比丘。如是觀察。善思念之。此身五體。有為無常。應行住坐臥四威儀中。系念思惟。清凈定智。堅固攝受。比丘。是名五三摩地。比丘復白佛言。世尊。云何四禪定地。佛言。所謂離生喜樂地。離諸欲染一切煩惱故。定生喜樂地。已離尋伺降伏障染故。離喜妙樂地。安住方便作利樂行故。舍念清凈地。苦樂已離。善惡心伏。非苦非樂念已離故。方便修習圓滿清凈。比丘。是名四禪定地。云何四無色定。佛言。所謂空無邊處定。一切色想俱已遠離。平等持心。如實安住故。識無邊處定。內識無邊。如實安住故。無所有處定。于一切法。皆無所有故。非想非非想處定。粗想非有。細想非無故。比丘。是名四無色定。爾時比丘復白佛言。世尊。云何名為四無量心。佛言所謂慈無量心。悲無量心。喜無量心。舍無量心。云何名為慈無量心。謂一切時處。慈心隨順。利益眾生。不損害他。離諸冤結。以廣大心等示眾生。愍念救護猶如赤子。于冤親所而無差別。令斷纏蓋皆得解脫。如是名為慈無量心。悲心隨順。喜心隨順。舍心隨順。亦復如是。比丘。如是名為四無量心。復有四種苦樂。皆應了知。所謂了知眾苦。了知有苦。了知眾樂。了知有樂。云何名為了知眾苦。謂觀一種補特伽羅所著者。貪所著者。嗔所著者。癡于貪不怖因貪故生。苦憂悲隨順。于嗔不怖因嗔故生。苦憂悲隨順。于癡不怖因癡故生。苦憂悲隨順。皆悉了知。于出世間五種善根。精勤修習。所謂信根進根念根定根慧根。次第獲得三摩地門。名曰漏盡比丘。此則名為了知眾苦。云何名為了知有苦。謂觀一種補特伽羅。少貪少嗔少癡。雖少分貪不懼貪過故生。苦憂悲隨順。雖少分嗔不懼嗔過故生。苦憂悲隨順。雖少分癡不懼癡過故生。苦憂悲隨順。皆悉了知。于出世間五種善根。精勤修習。次第獲得三摩地門。名曰漏盡比丘。此則名為了知有苦。云何名為了知眾樂。所謂一種補特伽羅。皆悉了達此貪嗔癡三不善根。為生苦本。能永除斷。于出世間信等五種無漏善根。精勤修習。次第獲得三摩地門。名曰漏盡比丘。此則名為了知眾樂。了知有樂。精勤修習。次第獲得三摩地門。亦如上說。比丘如是四種苦樂。皆應了知。比丘復白佛言。世尊。云何名為四三摩地。佛言。所謂信解受持。如法修行。能斷貪欲故。信解受持。如法修行。通達一切諸妙法門故。信解受持。如法修行。獲得一切甚深智見故。信解受持。如法修行。獲得一切清凈妙慧故。云何能斷貪欲。佛言比丘。汝等應當于顯露處。或林間或樹下或空寂處。常坐不臥。安住禪定。應觀此身。三十六物和合而成。體非清凈。虛幻不實。不應妄生愛念戀著。如是思惟。深生厭離。比丘。如是名為能斷貪欲。云何三十六物。佛言。所謂外相十二。發毛爪齒眵淚耵矃涕唾垢汗大小便溺。中相十二。皮膚血肉筋脈骨髓肪膏腦膜。內相十二。脾腎心肺肝膽臟胃。赤白二痰。生熟二臟。比丘。是名三十六物。復告比丘。又諸世間。地中所生。百谷苗稼。須假耕種。亦非清凈自然而生。是故汝應于顯露處。或林樹下。一心安住。如實觀察。此身不凈。虛假浮脆。眼耳等處。常行垢濁。而不堅固。極可厭離如是安住三摩地門。信解受持。如法修行。永斷貪欲。云何通達一切諸妙法門。佛言比丘。汝等應當于顯露處。或林樹下。或空寂處。常坐不臥。修習禪定。護念憐愍一切眾生。而為引導。皆令了悟。一切有為。虛幻不實。譬如優曇缽羅華。顏色殊好。既開敷已。非能堅固。此身非堅。亦復如是。是故汝應于顯露處。或林樹下。寂靜之處。安住禪定。觀一切身。有為不實。如夢如幻。方便開示。引導眾生。皆令信受愛樂禪定。比丘。是名于三摩地信解受持如法修行通達一切諸妙法門。云何獲得一切甚深智見。佛言比丘。安住禪定悟此甚深微妙法已。深心愛樂。決定堅固。晝夜系念。精進無懈。智光遍照。無明暗蔽。永盡無余。譬如虛空密云暗蔽于日中時。云忽退散得見日光。普照一切無有障礙。三摩地門一切智光。除其煩惱無明暗蔽。亦復如是。是故汝應善思念之。如實安住。晝夜無懈。于一切智。堅固攝受。比丘。是名于三摩地門信解受持如法修行。獲得一切甚深智見。云何獲得一切清凈妙慧。佛言比丘。汝等應當于顯露處。或林樹下。或空寂處。常坐不臥。正念安住。三摩地門。苦受樂受憂受喜受及與舍受。皆已離故勝定熏修。圓滿清凈。則為安住四三摩地。悉能了知四種信解攝受通達作大導師。若攝受者。若通達者。則為安住善平等地。觀察度量。一切智智。如是如是。復告比丘。汝應于顯露處。或林樹下。或空寂處。苦已離故。樂已離故。憂已離故。喜已離故。舍已離故。勝定解脫。圓滿清凈。如實安住四三摩地。比丘。是名于三摩地門信解受持如法修行。獲得一切清凈妙慧。比丘。如是名為四三摩地。  
佛說法乘義決定經卷中  
　　爾時勇猛甚深比丘。復白佛言。世尊。云何名為住四念處。佛言。比丘。所謂應觀內身外身內外身。住有色不凈。一切世間。憂悲苦惱。正念了知。觀內受外受內外受。住種種諸苦。一切世間。受悲苦惱。正念了知觀內心外心內外心。住虛幻無常。一切世間。憂悲苦惱正念了知。觀內法外法內外法。住悟無我理。一切世間。憂悲苦惱。正念了知。比丘。是名住四念處。比丘復白佛言。世尊。云何四正斷。佛言。所謂未生不善法。以精進力。攝伏斷除。令永不生故。已生不善法。以精進力。攝伏斷除。令永斷滅故。未生善法。以精進力。正念攝受。令生起故。已生善法。以精進力。堅固安住。正念攝受。令增長故。是名四正斷。比丘復白佛言。世尊。云何四神足。佛言。所謂欲定斷行具神足力。自欲獲得思惟依止離欲依止寂滅依止。于此攝受伏除諍論。勤定斷行具神足力。自勤獲得思惟依止離欲依止寂滅依止。于此攝受伏除諍論。心定斷行具神足力。自心獲得思惟依止離欲依止寂滅依止。于此攝受伏除諍論。觀定斷行具神足力。自觀獲得思惟依止離欲依止寂滅依止。于此攝受伏除諍論。佛言。比丘。是謂四神足。比丘復白佛言。世尊。云何五根。佛言。所謂信根進根念根定根慧根。云何信根。謂于因果而生信樂。輪回世間信行正見業報差別。若作諸業。或善或惡。彼彼業果。如如招報。于自信根。如實了知。是名信根。云何進根。謂于妙法而生信樂。勤加精進。如法修行。是名進根。云何念根。以精進力。積集善行。念念修習。而無退轉。是名念根。云何定根。謂于法念。專心一境。而無散動。是名定根。云何慧根。謂于定中。觀照一切。通達無礙。是名慧根。比丘復白佛言。世尊。云何五力。佛言。所謂信力進力念力定力慧力。云何信力。謂諸有情。受如來法。信為根本。善能安住。而無流轉。若沙門婆羅門。若天魔梵。若世間法。皆能信解。隨順攝受。是名信力。云何進力。謂能勇猛。精進堅固。安住善法。無有疲懈。雖被眾苦。而能堪忍。不舍善軛。行大精進。是名進力。云何念力。謂于念中。安住分位。堅固憶持。常無散動。亦無忘失。是名念力。云何定力。謂能摧伏欲染業果諸不善法。乃至安住四禪三昧。是名定力。云何慧力。謂住世間。發起正慧。于圣道行。具足修行。擇不善法。離諸苦際。是名慧力。比丘復白佛言。世尊。云何七覺支。佛言。所謂擇法覺支。念覺支。定覺支。精進覺支。輕安覺支。舍覺支。喜覺支。云何擇法覺支。謂于諸法。而能揀擇。思惟依止離欲依止寂滅依止。攝伏諍論故。云何念覺支。謂于諸法。正念修習。思惟依止離欲依止寂滅依止。攝伏諍論故。云何定覺支。謂能發起清凈妙慧。思惟依止離欲依止寂滅依止。攝伏諍論故。云何精進覺支。謂于善行。精進無懈。思惟依止離欲依止寂滅依止。攝伏諍論故。云何輕安覺支。謂于諸法。遠離粗重。調暢身心。思惟依止離欲依止寂滅依止。攝伏諍論故。云何舍覺支。謂于諸法。遠離放逸。令心寂靜。思惟依止離欲依止寂滅依止。攝伏諍論故。云何喜覺支。謂于諸法。而生喜受。思惟依止離欲依止寂滅依止。攝伏諍論故。佛告比丘。是名七覺支。比丘復白佛言。世尊。云何八圣道。佛言。所謂正見。正思惟正語正業正命正勤正念正定。云何正見。于所見境。有取有與。有善惡行。有善惡行所招之果。有世出世間一切眾生所作之業。乃至須陀洹果。斯陀含果。阿那含果。阿羅漢果。此世他世。微妙善行。皆以正見。通達明了。凈修梵行。永斷惑障。所作已辦。到于彼岸。是名正見。云何正思惟。謂以智慧。分別揀擇。令身語意三業無失。離諸過咎。是名正思惟。云何正語。謂能永斷妄言綺語惡罵兩舌。是名正語。云何正業。謂諸有情永離殺生偷盜染欲。是名正業。云何正命。謂受世間衣服臥具飲食醫藥。而為資養。非邪命故。是名正命。云何正精進。謂能勇猛。破煩惱魔。常修善行。無有懈怠。是名正精進。云何正念。謂憶過去所修善法。念念攝持。而無錯謬。是名正念。云何正定。謂心能安住于奢摩他毗缽舍那。寂然不動。是名正定。佛告比丘。是名八圣道。爾時勇猛甚深比丘復白佛言。世尊。云何十六心念。佛言。所謂念心和合故。和合平等。如實了知。念心相應故。相應平等。如實了知。念法自性和合故。和合平等。如實了知。念法自性相應故。相應平等。如實了知。念法增長和合故。和合平等。如實了知。念法增長相應故。相應平等。如實了知。念身正知和合故。和合平等。如實了知念身正知相應故。相應平等。如實了知。念身行正知和合故。和合平等。如實了知。念身行正知相應故。相應平等。如實了知。念一切身正知和合故。和合平等。如實了知。念一切身正知相應故。相應平等。如實了知。念一切身行正知和合故。和合平等。如實了知。念一切身行正知相應故。相應平等。如實了知。念輕安身行和合故。和合平等。如實了知。念輕安身行相應故。相應平等如實了知。念喜正知和合故。和合平等。如實了知。念喜正知相應故。相應平等。如實了知。念樂正知和合故。和合平等。如實了知。念樂正知相應故。相應平等。如實了知。念心正知和合故。和合平等。如實了知。念心正知相應故。相應平等。如實了知。念心行正知和合故。和合平等。如實了知。念心行正知相應故。相應平等。如實了知。念輕安心行和合故。和合平等。如實了知。念輕安心行相應故。相應平等。如實了知。念喜樂心和合故。和合平等。如實了知。念喜樂心相應故。相應平等。如實了知。念勝解心和合故。和合平等如實了知。念勝解心相應故。相應平等。如實了知。念等引心和合故。和合平等。如實了知。念等引心相應故。相應平等。如實了知。如是乃至無常觀。離欲觀。寂滅觀。出離觀。和合平等。如實了知。相應平等。如實了知。佛言比丘。如是名為十六心念。比丘復白佛言。世尊。云何聲聞四果。佛言。所謂須陀洹果。斯陀含果。阿那含果。阿羅漢果。如是四果。諸聲聞眾。皆能信解。如來十號。功德圓滿。了知正法。清凈流布。無有窮盡。了知僧伽。具足眾善。功德圓滿。于無我理。皆悉了達。如是信解。凈修梵行。具戒定慧。無礙解脫。解脫知見。出世功德。轉正法輪。證須陀洹果。功德具足。證斯陀含果。功德具足。證阿那含果。功德具足。證阿羅漢果功德具足。凈戒圓滿。圣智現前。自在安隱。離諸熱惱。清凈無染。盡未來際。無有間斷。亦無退轉。以方便智。觀察一切。通達無礙。佛言。比丘。如是名為聲聞四果。比丘復白佛言。云何如來十力。佛言。所謂處非處智力。因果相應及不相應。如實了知故。自業智力。三世三業。如實了知故。靜慮解脫等持等至智力。皆能了知故。根勝劣智力。信等五根。或軟中上。皆能了知故。種種勝解智力。觀一切法。勝解明了。皆能通達故。種種界智力。無量世界。種種界性。皆能了知故。遍趣行智力。諸趣遍行。種種差別。皆能了知故。宿住隨念智力。過去世境。宿住隨念。皆能了知故。生滅智力。諸有情類。生滅因緣。皆能了知故。漏盡智力。根隨諸惑。凈盡無余故。佛告比丘。如是名為如來十力。比丘復白佛言。云何四無所畏。佛言。所謂正等覺無畏。佛于正覺。諸法等覺。諸法皆悉了知。心無所畏故。諸天魔梵。沙門婆羅門。天人阿修羅等。皆悉恭敬。漏盡智無畏。如來諸漏欲染煩惱。皆已盡故。住安隱地。無有驚怖。于大眾中。作師子吼。梵釋諸天轉輪圣王。尊重贊嘆。出障道無畏。如來通達三乘圣道。于一切法。無有障礙故。心無所畏。諸天魔梵。沙門婆羅門等。皆悉恭敬。出苦道無畏。如來于無數劫。修習善法。乃能決定出離苦道。諸天魔梵。沙門婆羅門等。皆悉恭敬佛告比丘。如是名為四無所畏。比丘復白佛言。云何四無礙辯。佛言。所謂法無礙辯。義無礙辯。詞無礙辯。辯才無礙辯。法無礙辯于無漏法智無退轉故。義無礙辯。于所詮理。智無退轉故。詞無礙辯隨諸眾生所有問難。一音解釋。普令歡喜故。辯才無礙辯。世出世間。一切諸法。皆悉通達。智無退轉故。佛告比丘。如是名為四無礙辯。比丘復白佛言。云何如來十八不共法。佛言。所謂如來無誤失。無卒暴語。無種種想。無不定心。無忘失念。無不擇舍欲。無減念。無減精進。無減定。無減慧。無減解脫。無減身業隨智慧行。語業隨智慧行。意業隨智慧行。知過去世無著無礙。知未來世無著無礙。知現在世無著無礙。佛告比丘。如是名為十八不共法。比丘復白佛言。云何如來三十二相。佛言。所謂足下平滿高下等觸相。足下千輻輪文網轂圓滿相。手足柔軟如睹羅綿相。手足指間咸有網鞔金色交絡相。手足諸指纖長圓滿相。足跟廣長與趺相稱相。足趺修高充滿柔軟與跟相稱相。雙腨纖圓如翳泥耶鹿王腨相。雙臂修圓如象王鼻平立過膝相密處深隱如龍象王相。身諸毛孔一一毛生柔軟紺青右旋宛轉相。發毛上靡柔軟紺青螺文右旋相。身真金色光潔晃曜眾寶莊嚴相。皮膚薄潤塵垢不住相。手足掌中頸及雙肩七處平滿相。肩項之間妙好充滿相。膊腋清凈悉皆充實相。容儀圓滿端嚴殊妙相。身相修廣端直相稱相。體相縱廣量等周匝圓滿如諾瞿陀相。其身上半如師子王威容廣大相。身常放光面各一尋相。具四十齒齊平凈密相。四牙鋒利白逾珂雪相。于諸味中得最上味相。舌相廣薄遍覆面輪相。梵音洪雅隨眾等聞相。眼睫齊整猶若牛王相。其目紺青鮮白紅環間飾皎潔相。面如滿月雙眉皎凈如天帝弓相。眉間白毫右旋宛轉如睹羅綿鮮白光凈相。其頂上現烏瑟膩沙高顯周圓如天蓋相。佛告比丘。如是名為三十二相。  
佛說法乘義決定經卷下  
　　爾時世尊復告勇猛甚深比丘言。如來所現三十二相金色之身。皆由過去修種種行之所感得。亦為汝等。分別解說。時比丘眾唯然諦聽。佛言。所謂諸佛世尊。經無量劫。修菩薩行。于戒禁忍及惠舍中善能安住。堅固平等故。感得足下平滿之相。有情苦惱。方便救護。孝順父母。嚴飾布施。未嘗退轉故。感得足下千幅輪文相。給侍尊長。涂身按摩。沐浴衣服。莊嚴之具。未嘗退轉故。由是感得手足柔軟相。以四攝法。饒益有情。平等護念。無有差別。由是感得手足指間金色網挽相。于諸尊長。恭敬和順。于他有情。遠離損害及不與取。能以妙法。密護眾生。由是感得手足諸指纖長圓滿相。以方便智。勸導覆護一切有情。令修善行。未嘗退轉故。由是感得足跟廣門與趺相稱相。足趺修高充滿柔軟與跟相稱相。自于正法。如實攝受。皆能了解。廣為人說及正為他善作給使。是故感得雙腨纖圓如翳泥耶鹿王腨相。修習善行。無有懈惓。令諸善法展轉增長。是故感得雙臂修圓平立過膝相于被他擯無依有情。能以正法。慈悲攝受。令知慚愧。是故感得密處深隱如龍象王相。自善觀察明智賢善樂欲親近唯一住故。依一支故。入微義故。又能蠲除客塵垢故。是故感得身諸毛孔一一毛生柔軟紺青右旋宛轉相。發毛上靡柔軟紺青螺文右旋相。能施悅意法喜飲食騎乘衣服嚴飾之具。資身什物。永離嗔恚。由此感得身真金色皮膚薄潤塵垢不住相。廣以上妙肴饌飲食。普施眾生。皆令充足。由此感得其身七處皆悉平滿相。于諸有情。隨所生起。如法所作。能為上首。而作助伴。離于我慢心無獷悷。能為有情興利益事。由是感得其身上半如師子王于一切事稟性勇決。又復感得肩項圓滿膊腋充實容儀端嚴身相修廣。能自防護身語意業。見疾病人給施良藥。于不平等事業。皆不攝受。于界互違能令隨順由此感得身相圓滿如諾瞿陀常光一尋。遠離一切破壞親友離間語言設已乖離能以善言方便和合。由是感得具四十齒齊平凈密。修廣大慈思惟法義。由是感得四牙鋒利白逾珂雪。愍念眾生猶如一子。方便救護。給施醫藥。由是感得于諸味中得最上味。遠離殺害。修慈心故。于廣大法。能正行故。由是感得其頂上現烏瑟膩沙。舌相廣薄。遍覆面輪。常修諦語愛語法語及悅意語。由是因緣。得大梵音。言詞辯雅。能悅眾意。于諸世間。行大慈悲。憐愍饒益一切有情。由是感得目紺青色睫如牛王。見有德者。如實贊嘆。稱揚其美。由是感得面如滿月。眉若帝弓眉間白毫。有旋宛轉。鮮白光潔。如睹羅綿。佛告比丘。如是諸佛三十二相。往昔因緣。應如是知。比丘復白佛言。云何世尊八十種好。佛言。所謂世尊指爪狹長薄潤光潔。世尊諸指纖圓傭直。世尊手足各等指間充密。世尊骨節深隱不現。世尊手足如意柔軟。世尊筋脈盤結深隱。世尊兩踝俱隱不現。世尊行步庠序如龍象王。世尊進止儀雅猶如鵝王。世尊右旋回顧舉身隨轉如龍象王。世尊肢節傭圓妙善安布。世尊容貌敦蕭無有所畏。世尊身支安定無有掉動。世尊骨節交絡無隙猶如龍蟠。世尊膝輪圓滿殊妙。世尊密處清凈無垢。世尊肢節稠密堅固。世尊身相周匝端嚴。世尊身光常自照曜。世尊臍深圓妙殊異。世尊臍厚不窊不凸。世尊身體光潔離垢。世尊皮膚無疣贅等。世尊手掌平滿潤澤。世尊腹間方正柔軟。世尊手紋深長明直不斷。世尊唇色丹輝如頻婆果。世尊面如滿月端嚴稱量。世尊舌相廣長遍覆面輪。世尊梵音圓滿猶如天鼓。世尊鼻高修直其竅不現。世尊諸齒方整齊密。世尊四牙鋒利鮮白。世尊目凈紺青青白分明。世尊眼相修廣如青蓮華葉。世尊上下眼睫齊整稠密。世尊雙眉不白長致細軟世尊身分上半威嚴最上如師子王。世尊額廣圓滿平正殊妙。世尊耳厚修長輪埵圓滿。世尊兩耳綺麗齊平離諸過失。世尊儀容能令見者無舍無染皆生恭敬。世尊雙眉綺靡順次其色紺青。世尊雙眉高顯光潤猶如初月。世尊首發紺青修長稠密不白。世尊首發香潔細軟潤澤旋轉。世尊首發齊整光凈。世尊首發堅固不落。世尊首發塵垢不著。世尊身分充實堅固。世尊身相修長端直。世尊諸竅清凈妙好。世尊身相勢力殊勝無與等者。世尊身相眾樂瞻仰無有厭足。世尊面輪修廣相稱皎潔光凈如秋滿月。世尊顏貌舒泰光顯含笑先言唯向不背。世尊面貌光澤熙怡遠離顰蹙無青赤色。世尊肢體清凈無垢亦無臭穢。世尊所有身毛孔中常出如意微妙之香世尊面門常出最上殊勝之香。世尊首相周圓妙好猶如天蓋世尊身毛光凈紺青如孔雀項紅輝綺錯。世尊法音隨眾等聞應理無差世尊頂相無能見者。世尊手足指節分明莊嚴妙好。世尊行時其足去地如四指量而現印紋。世尊自持不待他衛身無傾動亦不逶迤。世尊威德遠震一切嗔心見喜恐怖見安。世尊音聲不高不下隨眾生意和悅與言。世尊能觀諸有情類言音意樂而為說法。世尊一音演說諸法隨有情類各令得解。世尊說法咸依次第必有因緣言無不善。世尊等觀諸有情類贊善毀惡而無愛憎。世尊所為先觀后作軌范具足令識善凈。世尊相好一切有情不能觀盡。世尊頂骨堅實圓滿。世尊顏容無衰老相。世尊手足及胸臆前皆有吉祥喜旋德相。佛告比丘。如是名為八十種好。爾時世尊說是經已。復告勇猛甚深比丘言。吾今所說法乘妙理決定之義。所詮法要。初中后善。利益安樂。汝善誦持敷演分別。引導眾生。令修梵行。一食如法。三衣具足。住顯露處。或住冢間。或林樹下。或空寂處。修頭陀行。常勤精進。無有懈怠。永離惑染。究竟解脫。時勇猛甚深比丘與俱來會中諸大比丘等。及天人阿修羅等。一切大眾。聞佛所說。歡喜作禮。信受奉行。  

 上一部：乾隆大藏經·宋元入藏諸大小乘經·佛說大乘智印經五卷  下一部：乾隆大藏經·宋元入藏諸大小乘經·佛說大白傘蓋總持陀羅尼經一卷 



  
乾隆大藏經·宋元入藏諸大小乘經·佛說法乘義決定經 
  