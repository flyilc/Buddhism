  第0819部～佛說苾芻迦尸迦十法經一卷         
   
  
   宋元入藏諸大小乘經·第0819部   
佛說苾芻迦尸迦十法經一卷   
宋西天中印度摩伽陀國三藏傳教大師法天奉詔譯      
 
 
　　 
 
佛說苾芻迦尸迦十法經  
　　如來應正等覺。在舍衛國。與諸苾芻眾俱。是時如來廣為時會人天及彼未來而說師范。  
　　爾時如來告苾芻眾言。苾芻當具足十種法得度人出家受戒。為苾芻得一生不依止住。得與他人為依止。何等為十。一者得慚愧樂戒。二者得多聞法。三者得毗奈邪多聞。四者得力正行犯生戒。依法依毗奈邪正行。五者得力正行犯生罪邪行邪見。依法依毗奈邪正行。六者得力正行看病安住。七者得力正行愛樂定法。及毗奈邪法自說令他說。八者得力正行說身行戒。九者得力正行說出家梵行戒。十者得十年得十年滿得十年余。苾芻。此十種法當具足住。  
　　云何苾芻得慚愧樂戒。謂此苾芻如是得。云何我未得阿缽底。不速疾得阿缽底。如法如毗奈邪作為苾芻。是為得慚愧樂戒。  
　　云何苾芻得多聞知法。謂此苾芻得法藏所說。得多聞說。為得知法力。周四圣諦廣略解說。苾芻。是為得多聞知法。  
　　云何苾芻得多聞知毗奈邪。此苾芻所說二毗奈邪說者。周二別解脫廣念誦。于行住坐臥口念心思微。細觀察。苾芻。是為得多聞知毗奈邪。  
　　云何苾芻得力正行犯生戒依法依毗奈邪正行。謂苾芻知阿缽底。知非阿缽底。知輕阿缽底。知重阿缽帝。知因業阿缽底。知非因業阿缽底。知中阿缽底。知前阿缽底。知后阿缽底。知已起阿缽底。知未起阿缽帝。阿缽底起已一一能知。苾芻。是為得力正行依。法依毗奈邪正行。  
　　云何苾芻得力正行犯生罪邪行邪見依法依毗奈邪正行。苾芻。此得力正行。謂周緣生廣略解說。所謂。無明緣行行緣識識緣名色名色緣六入六入緣觸觸緣受受緣愛愛緣取取緣有有緣生生緣老死憂悲苦惱。如是得此一大苦蘊集。此無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱滅，此如是滅。則得一大苦蘊滅。苾芻。是為得力正行生罪邪行邪見依法依毗奈邪正行。  
　　云何苾芻得力正行看承病安住。苾芻。此得力正行看承病安住。謂隨其病疾而與湯藥。滿自住房而不嫌厭。苾芻。是為得力正行看承病安住。  
　　云何苾芻得力正行愛樂定法及毗奈邪法自說令他說。苾芻。此得力正行。謂愛樂相非相法。自說令他說。及滿樂欲說。苾芻是為得力正行愛樂定法及毗奈邪法自說令他說。  
　　云何苾芻得力正行說身行戒。苾芻。此得力正行。謂觀犯過犯已觀察觀見。謂見威儀開僧伽梨。及受持缽受飲食。乃至語言愛等。苾芻。是為得力正行說身行戒。  
　　云何苾芻得力正行說梵行戒阿缽底。苾芻。此得力正行。謂四念處四正滅四神足四無量五根五力七覺支八正道。舍摩他微缽舍那念戒無煩惱無我。如是苾芻。是為得力正行說梵行戒阿缽底。  
　　云何苾芻得十年得十年滿得十年余。苾芻。如是年滿。是名具足。  
　　苾芻。此十種法具足。是苾芻得度人出家受戒。得一生不依止住。得與他為依止。若苾芻此十種法減。度人出家受戒不依止住。復與他為依止。彼日日戒得訥瑟訖哩(二合)多。彼所有法彼一一減。得阿缽底。彼所有法彼一一減。彼日日戒得訥瑟訖哩(二合)多。苾芻。此十年戒。當信重持三法一心行。何等為三。謂度人依止不依止。如是世尊應正等覺。說此十種法戒過犯報應已。是會大眾苾芻等。歡喜奉持。禮佛而退。  

 上一部：乾隆大藏經·宋元入藏諸大小乘經·佛說苾芻五法經一卷  下一部：乾隆大藏經·宋元入藏諸大小乘經·諸佛心印陀羅尼經一卷 



  
乾隆大藏經·宋元入藏諸大小乘經·佛說苾芻迦尸迦十法經 
  