  第0920部～佛說未曾有正法經六卷         
   
  
   宋元入藏諸大小乘經·第0920部   
佛說未曾有正法經六卷   
宋朝散大夫試鴻臚卿傳教大師臣法天奉詔譯      
 
 
　　 
 
佛說未曾有正法經卷第一  
　　如是我聞。一時佛在王舍城鷲峰山中。與大苾芻眾萬二千五百人俱。是時有菩薩摩訶薩八萬四千人。從諸佛剎而來集會。是諸菩薩。皆具大智得大總持。具無礙辯悉證無生法忍。入三摩地總持智門。了諸眾生心所樂欲。善說法要如法解脫。復有四大天王并帝釋天。娑婆界主大梵天王。及無量百千天龍夜叉乾闥婆阿修羅迦樓羅緊那羅摩睺羅伽人非人等皆來集會。是時有大菩薩名妙吉祥。在其山側與二十五大菩薩眾俱。其名曰龍吉祥菩薩摩訶薩。龍授菩薩摩訶薩。吉祥生菩薩摩訶薩。吉祥藏菩薩摩訶薩。最上蓮華吉祥菩薩摩訶薩。蓮華吉祥生菩薩摩訶薩。持世菩薩摩訶薩。持地菩薩摩訶薩。寶手菩薩摩訶薩。寶印手菩薩摩訶薩。師子意菩薩摩訶薩。師子無畏音菩薩摩訶薩。虛空藏菩薩摩訶薩。平等心轉法輪菩薩摩訶薩。了別一切句義大辯菩薩摩訶薩。辯積菩薩摩訶薩。海意菩薩摩訶薩。妙高王菩薩摩訶薩。愛見菩薩摩訶薩。喜王菩薩摩訶薩。無邊視菩薩摩訶薩。無邊作行菩薩摩訶薩。破諸魔菩薩摩訶薩。無憂授菩薩摩訶薩。一切義成菩薩摩訶薩。  
　　復有四兜率天子。其名曰普開華天子。光明開華天子。曼陀羅華香天子。精進法行天子。是諸天子以信樂心故。各與諸眷屬來詣妙吉祥菩薩所。聽受正法。是時諸大菩薩及天子眾。既至會已次第而坐。是時大眾咸作是言。佛一切智甚深無量廣大無邊。不可思議無有比倫。最上無勝不可了知。云何菩薩摩訶薩被精進鎧。而能趣證阿耨多羅三藐三菩提耶。爾時會中有大菩薩。名龍吉祥。謂諸菩薩言。若有菩薩種諸善根。心無所著回向實際。是名安住諸善根法被精進鎧。是菩薩摩訶薩。即能趣證佛一切智。  
　　龍授菩薩言。若菩薩發平等心調伏心。愛樂心適悅心。柔軟心無分別心。是名堅固被精進鎧。即能趣證佛一切智。  
　　吉祥生菩薩言。若有菩薩于多劫中。樂欲了知佛一切智。當于無量劫中被精進鎧。為諸眾生難行苦行不自貢高。是能趣證佛一切智。  
　　吉祥藏菩薩言。若諸菩薩起利他心。不著自樂不樂禪定。而能普為一切作大利益。以無量善根回向一切眾生。是能趣證佛一切智。  
　　最上蓮華吉祥菩薩言。如佛所說。若諸菩薩于一切法。無自無他無顯無密。普能調伏無諸起作。于一切行而盡能行。是為菩薩住奢摩他相應之法。自能行已復能教他。是菩薩即能趣證佛一切智。  
　　蓮華吉祥生菩薩言。若諸菩薩著世間法。即不能了知佛一切智。若于世間法無所樂著。無利無衰無毀無譽。無稱無譏無苦無樂。即于諸法無增無減。是謂菩薩出離世間。即能趣證佛一切智。持世菩薩言。若諸菩薩以諸勝行。利益一切眾生而獲自利。不以自他而生分別。但以善根回向一切。起大精進常為眾生種諸善根。是名菩薩安諸勝行。即能趣證佛一切智。  
　　持地菩薩言。譬如大地能生樹木諸藥草等。敷榮結實悉能成就。乃至萬物皆因地而有。而彼大地不作是念。我生草木而成熟之。及于萬物依止而住。一切眾生依法界地而得生長。不作是念能生眾生。菩薩摩訶薩亦復如是。起平等心猶如大地。長時利樂一切眾生。不作是念我能利樂一切眾生。離其分別即能趣證佛一切智。  
　　寶手菩薩言。精進鎧者行諸勝行廣大無量。自非具大善根而不能行。若諸菩薩。住平等心無分別想。乃至夢中于諸眾生不生喜恚。普令有情被大乘鎧。趣證佛智平等而住。亦無聲聞緣覺之意。是菩薩即能趣證佛一切智。寶印手菩薩言。所有眾生界。各各令起大悲心普施法印。是諸眾生無信者令生正信。無聞者令其多聞。慳貪者令行布施。毀禁者令具戒足。嗔恚者令行忍辱。懈怠者令起精進。散亂者令住禪定。愚癡者令具智慧。而令常修善法皆使圓滿具足善根。常行菩薩三種寶印。何等為三。謂令眾生佛智圓滿。所有善根悉能回向一切眾生。是為第一寶印。自所作善普皆利益。成就一切眾生善根。是為第二寶印。觀有情界猶若虛空自性清凈。是名第三寶印。若菩薩常行是事無有休息。即能趣證佛一切智。  
　　師子意菩薩言。若菩薩精進堅固而無所畏。不能破壞無懈怠心。無驚怖想勇猛不退。于輪回中捍勞忍苦無怯無懼。而能出離趣證涅盤。于苦樂法平等而住無有二相。夫如是者是為菩薩被精進鎧。即能趣證佛一切智。  
　　師子無畏音菩薩言。譬如世間有力之士。難屈難伏所作能辨。是名正士。其正士者常行正法離諸罪垢。不生邪見勤行大行。心常柔軟無粗惡相離諸卒暴。是名正士。常發善言親近善友。以殷重心尊敬師長。順行正道無所違背。是名正士。離諸貪愛修正命行。以清凈業絕其過失。以智慧心斷愚癡見。于自三業安住寂靜。復于他人不生擾撓。不議好惡長短無毀無譽。是名正士。愍諸貧窮而行惠施無怨親想。內心質直外相柔和。離諸邪曲守真實行。以無上法娛樂其心。寂然堅固平等而住。是名正士。于諸眾生所有障礙為其破滅。于身命財而能普施。于勝義法不生難吝。見諸眾生無福無慧者。而為滅除諸不善法。然后施與妙法寶藏。貧苦眾生常施珍寶。疾病眾生施與醫藥。怖畏眾生施其安樂。無依怙者為作主宰。墮輪回者而為救度。在闇瞑者為作光明而照導之。在邪道者示以正道。常以法語教導一切。見其過失不生恚怒。是名正士。諸菩薩當修是行。即能安住奢摩他相應之法。而能趣證佛一切智。  
　　虛空藏菩薩言。菩薩等視眾生行大慈觀。猶如虛空無有邊量。行大悲觀無量無邊亦復如是。常生歡喜守護諸根離其染著。于六波羅蜜法行無懈倦。行于布施等如虛空無所掛礙。持戒忍辱精進禪定智慧。皆亦如是。菩薩即能趣證佛一切智。  
　　平等心轉法輪菩薩言。若有菩薩行菩提道。當于諸法不起諸相及分別心。即不為魔之所惱害。常得諸佛之所愛念。諸天龍神常所衛護。所作善根真實無失。若菩薩于法生有相心起分別想。即為魔境界為魔所動。諸佛不能攝受。諸天不能衛護。若堅固不動無相無分別者。是菩薩當轉無上法輪普為一切。何以故。菩薩了諸法無起無作故。菩薩雖起諸心而無所著故。以無相心證佛菩提。乃至轉妙法輪亦復如是。此即名為菩薩摩訶薩被精進鎧。而能趣證佛一切智。  
　　了別一切句義大辯菩薩言。諸正士當知。一切處是菩提。煩惱是菩提。諸所作是菩提。有為法是菩提。無為法是菩提。有漏法是菩提。無漏法是菩提。有著心是菩提。無著心是菩提。善根是菩提。不善根是菩提。世間法是菩提。出世間法是菩提。輪回法是菩提。涅盤界是菩提。虛妄是菩提。真實是菩提。蘊處界是菩提。地水火風空是菩提。菩薩摩訶薩。了一切法自性空故。諸有所作皆無自性。于一切義如實了知。譬如虛空遍一切處。菩提之法亦復如是遍一切處。若菩薩解了諸法。當具辯才而得正智分別句義。即能趣證佛一切智。  
　　辯積菩薩言。若菩薩智慧解脫。諸有所作皆不可取。心無相故。無所增減不動不搖。于一切語言如理而解。毀謗稱譽亦不能動。所有一切外道語言。一切如來語言。若內若外若隱若顯。皆悉平等無有差別。知一切法皆歸寂滅。心無所著安固不動。如妙高山無動轉相。若菩薩智慧解脫歸寂滅心者。即能趣證佛一切智。  
　　海意菩薩言。菩薩大智慧海。萬法所歸平等一味。菩薩多聞總持諸法之性一味無異。了知諸法本真自性非無所有。從緣生法即真實義。種種善根之所從生。應知是法不增不減。本末之性福利無盡。究竟寂滅非斷非常自如實知。復于眾生起無量心無忘無失。常生尊重而為顯說。平等宣示不共之法。廣為眾生種諸善根。是菩薩即能被精進鎧趣證佛一切智。妙高王菩薩言。諸正士應知。佛一切智。未易可知難可度量豈能趣證。所以者何。若諸菩薩超過一切世間眾生心行。超過一切世間眾生見聞。乃至信樂知識。悉能超過世間眾生者。而能于布施持戒忍辱精進禪定智慧。所有福聚踰于須彌者。是菩薩即能趣證佛一切智。  
　　愛見菩薩言。菩薩摩訶薩。于六塵境觀無所觀。乃至緣無所緣。何以故。若色若心本性清凈故。色清凈故眼無所觀。聲清凈故耳無所聞。香清凈故鼻無所嗅。味清凈故舌無所了。觸清凈故身無所覺。法清凈故意無所緣。所以者何。諸根清凈自性空故。無自無他無愛無厭自性平等。觀諸眾生無有高下悉皆平等。于諸佛法起決定心不生疑惑。樂法無厭得已還施施無悔吝。漸能圓滿一切佛法。是菩薩摩訶薩。若如是者即能趣證佛一切智。  
　　喜王菩薩言。菩薩摩訶薩安住布施忍辱之心。若能有人毀罵呵責期克打擲。菩薩于此不生嗔恚心而作歡喜想。于諸眾生常為善友無自他相。無能毀者無所毀者。諸法皆空內空外空我相人相悉皆空故。所以常生歡喜心行布施行。設有求頭目手足妻子眷屬。乃至身命無吝無惜歡喜布施。菩薩樂求妙法若聞一偈。設有轉輪王位亦不戀著。若得一眾生發菩提心者。設有帝釋位亦不愛樂。若暫聞希有之法。設有梵天王位亦不愛樂。若得見諸如來。設使三千大千世界。滿中珍寶棄如瓦礫。樂見諸佛歡喜圓滿。諸根具足成就菩提分法。即能趣證佛一切智。  
　　無邊視菩薩言。菩薩摩訶薩無我見相。觀一切法悉皆清凈不生疑惑。即能得見一切諸佛。觀諸色無所著無色想。見諸眾生不作眾生想。乃至觀諸世間一切色像亦復如是。肉眼所見一切佛剎皆悉清凈。業報清凈故即得天眼具足。具大神通而得慧眼具足。圓滿不共佛法即得法眼具足。離諸煩惱即得佛眼具足。是菩薩當得十力具足。即能趣證佛一切智。  
　　無邊作行菩薩言。諸佛一切所作皆是菩提。所以者何。菩提者一切智之所出生無內想無外想亦無中間。是故菩薩于一切法而無所著。即得煩惱界滅盡無余。無有魔事出魔境界。是菩薩即能趣證佛一切智。  
　　破諸魔菩薩言。若菩薩不起我見即離諸見。諸見不生能離魔業。即能了悟諸蘊。諸蘊皆空我相永滅。我相滅已魔無能為。魔業既滅諸障解脫。遠離諸障即得菩提。是名趣證佛一切智。  
　　無憂授菩薩言。若人造不善業。常生憂懼追悔自責。若人造諸善業無所憂懼。是故菩薩常行善法。無有間斷相續現前。即不為憂惱毒箭之所傷害。即能被精進鎧。趣證佛一切智。  
　　一切義成菩薩言。若善男子。戒法具足行愿具足。即能安住戒法根本。譬如妙香普熏一切。而能離諸過失。遠離諸惡乃能圓滿菩提分法。菩提分法既圓滿已成一切智。由是當知戒足為本。菩提分法而得成就。菩薩了如是者。即能趣證佛一切智。如是諸菩薩各說法已。會中有兜率天子。名普開華。作如是言。諸菩薩。譬如世間有妙華樹。開敷茂盛色香鮮美人多愛樂。諸菩薩摩訶薩亦復如是。若諸法解脫如華開敷莊嚴。一切菩薩摩訶薩共所愛樂。又如忉利天宮園生之樹。廣大嚴麗華開美盛適悅可樂。菩薩摩訶薩。若具法解脫開華莊嚴。一切菩薩及諸人天共所愛樂。亦如最上大摩尼寶。凈無瑕翳具如意德。菩薩摩訶薩內心清凈。無諸垢染具法功德。如是即能趣證佛一切智。  
　　光明開華天子言。諸菩薩如日舒光能破諸闇。一切色像而得顯現。菩薩摩訶薩亦復如是。具智慧光舒妙法炬。普照眾生令除癡闇。皆悉明徹慧光顯現無諸闇瞑。而不復為愚盲所覆。常履光明道。是故菩薩引示一切失道眾生令行正道。即能趣證佛一切智。  
　　曼陀羅華香天子言。諸菩薩曼陀羅華妙香遠聞滿百由旬。菩薩摩訶薩。具戒定慧亦復如是。戒香定香慧香。遍于世間普聞一切。若諸眾生聞是香者。一切煩惱皆悉銷除。是菩薩摩訶薩。具足如是法功德香。即能趣證佛一切智。  
　　精進法行天子言。若諸菩薩暫時懈退。即不能修進勝行得佛菩提果。若精進心不計劫數。長時勇猛種諸善根心無厭足常行八種助道之法。何等為八。一者勸助勝行相應之法。二者常修四無量行慈悲喜舍之法。三者修習五種智通智慧之法。四者常行四攝之法。謂布施愛語利行同事。五者于三解脫門忍法具足。六者廣為他人宣說妙法。七者發起無上大菩提心。八者作善方便回向一切攝諸正法。菩薩行此八法。即能趣證佛一切智。  
　　爾時妙吉祥菩薩摩訶薩。告諸菩薩及天眾言。諸菩薩摩訶薩。當于諸法離諸分別即證佛智。云何離分別。謂不分別三界。不分別諸見。不分別是內是外。不分別是聲聞地是緣覺地是愚異生地。亦不分別是輪回是煩惱。是能觀是所觀。是因是果。是境界非境界。是增是減。是我見是我所見。是慳貪是布施。是毀戒是持戒。是嗔恚是忍辱。是懈怠是精進。是散亂是禪定。是愚癡是智慧。亦不分別是善根能生諸善法。是不善根能生諸不善法。不分別是世間法是出世間法住平等法。不分別是有為是無為。不分別是有著心是無著心。不分別是有漏是無漏。諸菩薩當知。是法無所分別住平等相應。即能趣證佛一切智。  
　　復次諸菩薩摩訶薩。諸佛阿耨多羅三藐三菩提本不可得。何以故。非心所緣非智所知唯佛而證。與佛等者一切智亦等。于一切智觀無所有。無所有故。是故于一切智無所著。非色取受想行識皆不可取。是名一切智。無法相亦無非法相。是名一切智無。檀波羅蜜可證。尸羅波羅蜜可證。羼提波羅蜜可證。毗離耶波羅蜜可證。禪波羅蜜可證。般若波羅蜜亦不可證。所以者何。以諸法無所得。是故一切智亦無所得。  
　　復次諸菩薩。一切智非三世可得。過去不可得。現在不可得。未來亦不可得。不著三世故。非眼識所觀。非耳鼻舌身意識所觀。何以故。離諸境界故。諸菩薩摩訶薩。成就一切智者當如是住。所以者何。一切法亦如是住。諸法平等一切智亦平等。乃至諸佛法凡夫法皆悉平等。如是一切法平等。是名一切智。菩薩摩訶薩。當如是住應如是學。譬如四大自性皆無。本自有性亦不可得。何以故。自性空故。世間諸善不善法。自性空故亦不可得。何以故。非分別故。分別既空是真實義。爾時妙吉祥菩薩說是法時。會中有二千天子。得無生法忍。萬二千天子。發阿耨多羅三藐三菩提心。  
佛說未曾有正法經卷第二  
　　爾時辯積菩薩摩訶薩。前白妙吉祥菩薩言。今當共詣佛所問。菩薩摩訶薩當云何住。是時妙吉祥菩薩。即于會中不起于座。攝菩薩形化如來像相好具足。與釋迦牟尼佛等無有異。即告辯積菩薩言。如來在此汝今當問。爾時辯積菩薩。不知化相謂即如來。前詣佛所而發問言。世尊。菩薩摩訶薩當云何住。化佛答言。如我所作菩薩應如是住。辯積菩薩言。如佛世尊復云何住。化佛答言。佛世尊者。不行持戒忍辱精進禪定智慧之法。不著欲界色界。無色界不行身業不發語業不起意業。如是于一切處無所行。善男子。一切所行皆悉如化。辯積菩薩言。如佛世尊亦幻化相耶。化佛答言。如是如是。菩薩摩訶薩當如是住。辯積菩薩即白佛言。云何世尊亦幻化相耶。化佛答言。不也善男子。一切諸法皆幻化相。辯積菩薩言。如是如是。諸法性空皆幻化相。云何我佛世尊亦幻化耶。化佛答言。善男子。豈唯此佛是幻化相。所有一切如來皆幻化相。辯積菩薩言。誰為能化者。化佛答言。自業清凈。非有能化及所化者。亦無我無人。無眾生無壽命。無士夫無有識。無補特伽羅。無佛無異生等相。辯積菩薩白佛言。世尊。當云何學而得菩提。化佛答言。一切法無所學。菩薩當如是學。諸法無所行。菩薩應如是學。諸法無所畏。菩薩應如是學。諸法無疑惑。菩薩應如是學。諸法無所有無所緣。無虛妄無聚集。無所作無文字。無生無滅。無已有無今有。非幻化非色像。非智所觀離一切想。菩薩摩訶薩應如是學。如是學者是名正學。無所減失亦無增長。若如是學者。無所遠離無所戲論。無所樂無所厭。無喜無恚無來無去。若如是學是名正學。是故善男子。若有樂求阿耨多羅三藐三菩提者。當知無輪回無涅盤。無取無舍無施無慳。無戒無犯無忍無恚。無勤無惰無定無亂。無智無愚。非學非無學。非行非不行。無所得無所證。無菩提無佛法。無我想無人想。無眾生想無壽者想。無補特伽羅想。無法想亦無非法想。非有想非無想。何以故。諸法如幻化。無二無差別。無動轉相。一切法非色取相。眼不能觀。一切法無分別相。非心所知。諸法性空。無法可行無菩提可得。是故善男子。諸菩薩摩訶薩。當如是行如是修學。若有善男子聞是說者。不生驚怖不生疑惑。是人即能證得阿耨多羅三藐三菩提。  
　　復次善男子。譬如虛空不可侵害。火不能焚風不能轉。水不能注塵不能坌。煙云雷電皆不能著。虛空無掛礙故。菩薩摩訶薩亦復如是。心無掛礙不為諸法之所動轉。無樂欲無厭舍心若虛空。蘊等諸魔所不能動。是菩薩當證阿耨多羅三藐三菩提。而能普為眾生作大利益而無窮盡。爾時化佛說是法已隱而不現。妙吉祥菩薩卻復本形。辯積菩薩前白妙吉祥菩薩言。如來世尊從何所來適當說法。今何所往。妙吉祥告言。本無所來今亦無去。又問。無來之來從何所來。答曰。從如是來。辯積菩薩言。如佛所言。一切如來皆幻化相。幻化相者非所從來。亦無所去耶。妙吉祥言。如是如是。如所化相無來無去。一切法一切眾生亦如是。辯積菩薩又問言。一切法何所住。妙吉祥菩薩言。諸法無自性如是住。又問。一切眾生復云何住。答曰。一切眾生彼彼業報亦如是住。又問。一切眾生業報云何。答曰。諸法無生亦無業報。諸法平等今如是住。又問。無業報者彼彼業報云何。答曰。如所作業如所受報。是為業報。又問。眾生業報性空。當生亦爾復云何受。答曰。如真實法無業無報。及無有生非有非無。是為業報。然眾生業報無亡無失。自業性空是真實義。妙吉祥菩薩說是法時。釋迦牟尼佛會中。有尊者舍利子阿難及余聲聞等。以佛威力故。聞妙吉祥菩薩所說妙法。是時舍利子即從座起前白佛言。世尊希有。彼諸菩薩各以種種善巧方便。宣說甚深之法。若有聞者。其誰不發阿耨多羅三藐三菩提心。佛告舍利子。菩薩摩訶薩。以無著心修學諸行。以無懈心宣說正法。舍利子。如菩薩所行。所得果報所有智慧。及所說法皆亦如是。如汝舍利子。所行所學皆聲聞行有所著相。所得智慧亦復如是。爾時有菩薩名光嚴。即從座起前詣佛所。而白佛言。世尊。云何名聲聞行。佛言。善男子。聲聞行者。于法有所限量。于所修行不能遠離諸相。樂離生死趣證涅盤。厭舍眾生不能濟度。智慧狹劣無廣大心。所以菩薩觀聲聞行猶若愚盲。是故菩薩心行無所著智慧無限礙。而能廣度眾生利益無量。是時光嚴菩薩復白佛言。世尊。彼妙吉祥菩薩及諸大士。莫于今時而來此會說妙法耶。我等樂聞。何以故。妙吉祥菩薩證甚深法入解脫門。以無礙辯善說法要。  
　　爾時釋迦牟尼佛。即以神通警覺。令妙吉祥菩薩來赴法會。是時妙吉祥菩薩。與二十五大菩薩及天人眾。咸到釋迦牟尼佛所。各各頭面禮佛雙足。右繞三匝住于一面。是時光嚴菩薩。即白妙吉祥菩薩言。云何大士離于佛所異處說法。妙吉祥答言。佛所說法甚深難解。離諸語言非我能知。光嚴菩薩言。佛所說法甚深難解。如大士者智慧無量尚不能知。我等云何當能了解。妙吉祥菩薩言。唯佛與佛而悉通達。非如來者不能信悟。是故我今隨力演說其所說法。但如法說于真際法界。非離非不離。如是所說是名說法。于諸語言于諸戲論。于諸名相于諸生滅。亦非離非不離諸法平等。是名說法。諸法無自相無他相。無法相亦無非法相。非輪回相非涅盤相。是名說法。  
　　爾時釋迦牟尼佛。贊妙吉祥菩薩言。善哉善哉。如汝妙吉祥所說是真說法。何以故。諸法離言。離一切想。無大法無小法斷諸分別。非三昧心所觀所見。未有一法若增若減。如是說法是名解法即名見佛。是時釋迦牟尼佛說此法時。會中有八千菩薩。證無生法忍。有二百天子。先發大乘心不久。而作是念。佛法甚深難解難知不能窮盡。而我等終不能解了深義。行諸勝行趣證無上菩提。不若于聲聞緣覺之果。趣求涅盤定無疑惑。于是退轉大乘心。爾時世尊知諸天子心所思念。告諸天子言。汝等勿起懈怠心退失大乘行。當發阿耨多羅三藐三菩提心堅固無退。爾時釋迦牟尼佛為欲度諸天子故。即化一長者身。手持滿缽眾味飲食。來入法會到佛所已。以所持食奉上世尊然后頭面禮世尊足。而作是言。唯愿世尊。哀愍我故。受我此食。是時世尊隨長者意而受此食。于是妙吉祥菩薩。從座而起合掌恭敬。前白佛言。世尊。佛所受食無有限量。應遍法界而無所著。無施者無受者。皆悉平等如法受食。爾時舍利子心生疑念。施食長者從何所來。豈非妙吉祥菩薩所化而作佛事。爾時世尊知舍利子心之疑念。即告舍利子言。汝舍利子勿作是念。若來若去佛自知時。  
　　爾時世尊以所受食擲缽置地。其所擲缽于下方世界各各佛剎現說法者一一佛前缽皆至彼。諸佛弟子各發問言。此缽從何所來。諸佛皆為告言。上方世界名曰娑婆。有佛世尊號釋迦牟尼。今現說法。此缽從彼而來。為欲教化諸菩薩故。其缽下過七十二殑伽河沙數佛剎。有世界名光明。佛號光明王如來應供正等正覺。現在說法。于彼佛前虛空中住。  
　　爾時釋迦牟尼佛。擲是缽已。即告尊者舍利子言。汝舍利子。當以神力觀所擲缽今在何處于何所住。是時舍利子。即入十千三摩地門。于其定中。以自智力及佛神通力。于十千佛剎遍觀此缽不見所住。從定出已而白佛言。世尊。如我所觀。經十千佛剎不見此缽所住之處。  
　　爾時世尊即告尊者大目干連言。汝大目干連。當以神力觀所擲缽何所而住。是時尊者大目干連。承佛圣旨。即入八千三摩地門。于其定中以自通力。于下方世界經八千佛剎。遍觀此缽亦不見所住。從定出已前白佛言。世尊。我以自通力。于下方世界經八千佛剎。不見此缽所住之處。  
　　爾時世尊即告尊者須菩提言。汝當以神通力。觀所擲缽今在何處于何處住。須菩提承佛圣旨。即入萬二千三摩地門。于其定中經萬二千佛剎。遍觀此缽不見所住。從定出已前白佛言。世尊。我以自通力經萬二千佛剎。遍觀此缽不見所住。如是五百聲聞弟子。各各以自神通及天眼力。遍觀此缽皆不能見。  
　　爾時尊者須菩提。前白慈氏菩薩摩訶薩言。仁者受一生記當補佛處。惟愿今時入三摩地。觀缽所往示諸大眾。慈氏菩薩告須菩提言。尊者。然我受一生記。當得阿耨多羅三藐三菩提。所有妙吉祥菩薩一切三摩地門。名字尚不能知。何況證入。唯妙吉祥菩薩悉能證之。所作所行無不通達。須菩提。諸佛如來所作。今我豈能知耶。是故我今神通智慧。未逮于妙吉祥菩薩。而今世尊所擲之缽。唯妙吉祥可知所住。降茲已往皆莫能知。是時須菩提前白佛言。世尊。彼妙吉祥菩薩功德尊勝。自舍如來無能過者。應知世尊所擲之缽。惟愿世尊。敕妙吉祥菩薩。以大神通取缽赴會。示諸大眾而作佛事。于時世尊。即告妙吉祥菩薩言。妙吉祥。汝知此缽當何所往復何所住。于是妙吉祥菩薩。承佛語已而作是念。我今不起于座不離佛會不隱其身。當取此缽示諸大眾。作是念已即入三摩地。于其定中舒其右手。于下方界過一一佛剎。于一一佛前。其手發聲作如是言。我今敬禮諸佛。我師釋迦牟尼佛。問訊世尊。少病少惱起居輕利安樂行不。伸問訊已。其手于一一毛孔。放百千俱胝光明。一一光明有百千蓮華。一一華上各有如來坐于其上。一一如來各各贊嘆釋迦牟尼佛。一一世界皆悉六種震動。現大光明遍照佛土。復現幢幡傘蓋種種嚴飾之具而作佛事。如是一一佛剎悉皆如是。度七十二殑伽沙數佛剎已。到光明王佛所。其手發聲致敬問訊亦復如是。復放百千光明。一一光中有百千蓮華。一一華上皆有佛坐。諸佛各各贊嘆釋迦如來。光明交照洞徹無量。爾時光明王佛會中。有菩薩名曰光幢。從座而起。前白光明王如來言。此手何來。現如是相放此光明。復于光中現如是蓮華。于其華上有諸如來。各各贊嘆釋迦牟尼佛。是相云何愿佛宣示。爾時光明王如來。告光幢菩薩言。上方去此七十二殑伽沙數佛剎。有世界名娑婆。佛號釋迦牟尼應正等覺。現在說法教化眾生。彼有菩薩名妙吉祥。具大功德被不思議精進鎧。有大智力已到彼岸。是菩薩于彼釋迦牟尼佛會中。不起于座舒其右手來取其缽。以是緣故有斯瑞應。  
　　爾時光明王如來。從于眉間放大光明。普照七十二殑伽沙數佛剎上。至娑婆世界廣大照曜。而此世界所有眾生蒙光照者。得大快樂如轉輪王。所有修菩薩行者蒙光所照。皆得其果自行圓滿。所有諸大菩薩。皆得日光三摩地門。所有修聲聞行者。皆得八解脫法門。彼光明王佛剎諸菩薩承如來光。皆得見此娑婆世界釋迦牟尼佛。并妙吉祥菩薩。諸聲聞眾圍繞說法。  
　　爾時光幢菩薩摩訶薩。見此娑婆世界眾生業濁而生悲泣。即白光明正如來言。世尊。我承佛光明。得見彼娑婆世界。而此世界穢惡充滿。諸大菩薩生于彼處。譬如吠琉璃寶沒于泥中。是事云何。  
　　爾時光明王如來。告光幢菩薩言。善男子勿作是言。我此世界諸修菩薩行者。于十劫中修習禪定。而不及彼娑婆世界眾生。發起一念慈悲喜舍之心。便能獲于無量功德。滅除一切煩惱重障。何以故。娑婆世界眾生猛利。是故諸菩薩生于彼中。為護佛法故。汝今勿應而生悲泣。  
　　爾時釋迦牟尼佛會中諸菩薩眾。蒙光照已即白佛言。世尊。何緣有此光明普能照曜。亦令我等生大適悅。諸眾生等滅諸煩惱。釋迦牟尼佛告諸菩薩言。善男子。下方去此七十二殑伽沙佛剎。有世界名曰光明。有佛如來名光明王應正等覺。現在說法教化眾生。彼佛眉間放大光明照此世界。是時諸菩薩復白佛言。世尊。我今欲見彼光明世界。光明王佛及諸菩薩。愿佛以神通力令我得見。  
　　爾時釋迦牟尼佛。現其足下千輻輪相。于其輪中放大光明。下照七十二殑伽沙數世界。至光明王佛剎廣大照曜。是時諸菩薩眾。乘佛光明。皆得見彼光明王佛及諸菩薩已。而能獲妙高燈三摩地法門。于時下方一一佛剎光明普照。與此娑婆世界。互得相見迥無障礙。如是下方諸世界。乃至光明王佛剎諸菩薩眾。與此娑婆世界諸菩薩。互相觀見各得瞻敬。譬如日光去其闇瞑。一切眾生各得相見亦復如是。是時彼諸菩薩各各發起精進之心趣求大果。  
　　爾時妙吉祥菩薩舒手至光明王如來前。住虛空中當取缽時。有諸佛剎無數百千俱胝那由他大菩薩眾。恭敬圍繞隨缽上至娑婆世界。瑞相光明皆悉漸隱。妙吉祥菩薩置缽于釋迦牟尼佛前虛空中住。于是出三摩地。從座而起前詣佛所。禮世尊足而白佛言。世尊。我承佛旨。于下方世界取所擲缽。今在佛前置虛空中。愿佛納受。于是世尊默然而受。是時下方世界諸佛剎中。菩薩之眾隨缽至者。咸詣釋迦牟尼佛前禮敬雙足。各各稱彼佛名。某佛如來正等正覺問訊世尊。少病少惱起居輕利氣力安不。教化眾生無疲勞耶。如是伸敬已畢。世尊安慰退坐一面。  
　　爾時世尊告舍利子言。汝今諦聽。當為汝說妙吉祥菩薩過去所行及本因緣。時舍利子受教而聽。佛言。舍利子。過去無數百千俱胝那由他劫。彼時有佛。號無能勝幢如來應供正等正覺出現于世。彼佛世界名不可毀。有八萬四千聲聞之眾。萬二千菩薩眾。彼佛說三乘法教化眾生。是佛亦出五濁惡世。為諸菩薩說六波羅蜜法。舍利子。彼時有苾芻名曰智王。聰慧明達善說法要。是苾芻食時著衣持缽。入一王城次第乞食。其城名曰廣大。得滿缽眾味食已將出彼城。是時城中有長者子。名曰凈臂。在母懷中見彼苾芻持缽而過。即詣苾芻前欲缽中飲食。是時苾芻見是童子善根純熟是大法器。即取缽中歡喜團而授與之。童子得彼食已發歡喜心。隨智王苾芻。至無能勝幢如來之所。時彼童子。即詣佛前禮世尊足。智王苾芻。將所乞食授其童子。而告之言。汝以此食供養世尊及諸大眾。當令汝得無量福聚。是時童子如苾芻言。即捧其食添世尊缽食猶未盡。然后次第供諸大眾。是會菩薩聲聞。咸受其食悉皆飽滿食猶未盡。佛告舍利子。凈臂童子既供養已心大歡喜。即于佛前說伽陀曰。  
　　我以無盡食　　供佛及大眾 
　　我今供養已　　獲福聚無疑 
　　所施食無盡　　佛功德無盡 
　　今供養于佛　　必獲無盡福 
　　我以無盡食　　供養于世尊 
　　增長諸善根　　相續無窮盡  
　　如是以一缽食。于七日中。供養如來及聲聞菩薩之眾。以佛威力故食猶不盡。是時智王苾芻告彼童子言。汝供養已。當歸依佛歸依法歸依僧。受佛戒法盡形受持。是時童子受苾芻教。歸佛法僧。既歸依已即生隨喜。發阿耨多羅三藐三菩提心。是時凈臂父母求覓其子。到無能勝幢如來會中。到已禮世尊足住立一面。凈臂童子見其父母。心生歡喜問訊起居。于父母前說伽陀曰。  
　　父母今善來　　諸佛甚難值 
　　我求大菩提　　為一切眾生 
　　當觀佛相好　　身放妙光明 
　　諸有智慧者　　應求菩提果 
　　我今求出家　　愿父母聽許 
　　不樂于富樂　　以佛難值故  
　　爾時父母。即為其子說伽陀曰。  
　　我聽汝出家　　趣無上菩提 
　　我以汝因緣　　亦當如是學  
　　佛告舍利子。是時凈臂童子。蒙其父母聽許出家。時彼父母。深生信樂亦復出家。歸佛法僧歡喜信受。是時復有五百人。同時發阿耨多羅三藐三菩提心。皆悉歸佛出家。佛皆攝受。佛告舍利子。汝今當知。爾時智王苾芻者。豈異人乎。即今妙吉祥菩薩是。凈臂童子者。今我身是。舍利子。我往昔時為長者子。因彼妙吉祥菩薩授我缽故。令我發大菩提心。又舍利子。我從初發大菩提心。乃至果滿十力無畏一切功德具無盡智。皆因妙吉祥菩薩起發開導。何以故。我所發心。猶如虛空無有邊際。又舍利子。所有十方無量無數。同名釋迦牟尼佛。皆如我于妙吉祥所。開發菩提心。又舍利子。過去底沙如來。弗沙如來。然燈如來。尸棄如來。如是諸佛。我于無量劫中。稱贊其名。是諸如來亦同我。于妙吉祥菩薩所發起道心。得成正覺轉妙法輪。又舍利子。所有諸修菩薩行者。初處兜率天。示降生相出現世間。初生王宮。然后修諸苦行。乃至坐于道場。皆因妙吉祥菩薩教化示導。舍利子。當知妙吉祥菩薩。為諸菩薩母。出生一切諸菩薩故。舍利子。如我所說皆是真實。如是往昔因緣應如是知。佛說是語時。十方一切佛剎。悉現種種寶蓋。而來供養妙吉祥菩薩。于一一蓋中。放大光明廣照娑婆世界。復于蓋中出妙音聲。作如是言。如釋迦牟尼佛所說。如是如是。往昔從彼妙吉祥菩薩發菩提心。  
　　爾時釋迦牟尼佛會中。先退菩提心者。二百天子。見佛世尊及妙吉祥菩薩。現如是種種不思議事。及聞佛說本起因緣。各作是念。一切諸佛無上大法不可得聞。何況得見諸佛如來功德如是。我今宜于世尊前舍下劣心。發起無上大菩提意。決趣無上大菩提果。作是念已。即發堅固阿耨多羅三藐三菩提心。不復退轉。  
佛說未曾有正法經卷第三  
　　爾時世尊釋迦牟尼佛。復告舍利子言。汝今當發阿耨多羅三藐三菩提心。修諸菩薩行。不應樂著聲聞之果。何以故。舍利子。一切眾生處輪回中。不生怖畏無由解脫。是故諸菩薩當起大精進。于輪回中種種化度。令怖生死出于三界。汝若唯樂聲聞之果。不能起大菩提心救度一切眾生。是故一切眾生。若得值遇菩薩勸令發起精進。即得解脫生死亦能發阿耨多羅三藐三菩提心。舍利子。過去世時有佛出世。號具足功德如來應供正等正覺明行足善逝世間解無上士調御丈夫天人師佛世尊。是佛會中有百俱胝聲聞之眾。有八千菩薩眾。其佛壽十萬歲。有二聲聞最為上首。一名出現智慧第一。一名迅疾神通第一。是時具諸功德如來。于其食時著衣持缽。與諸大眾前后圍繞入一王城。其城名曰妙音。次第乞食。佛入城時。智慧聲聞居佛右側。神通聲聞在佛左側。余聲聞眾俱從佛后。諸菩薩眾而導其前。復有大梵天王帝釋天主護世四王及諸天眾。圍繞世尊入彼王城。是時城中有三童子。種種莊嚴于其道側而共戲劇。是三童子遙見世尊。相好端嚴威德無量。光明晃曜猶如金山。儀容尊重如大龍王。見已歡喜心生恭敬。第一童子曰。汝等見此佛世尊不。于諸眾生最尊最上福聚無盡。天上人間咸悉尊敬。是故我等宜共供養必獲大果。共相議已。  
　　第一童子說伽陀曰。  
　　此佛一切眾中尊　　天上人間所應供 
　　我等宜伸供養事　　獲大果報而不虛  
　　余二童子說伽陀曰。  
　　我伸供養無香華　　亦無種種妙供具 
　　但唯有此全身命　　當舍供養佛世尊  
　　是時前一童子。即脫所著殊妙真珠瓔珞價直百千兩金。向二童子說伽陀曰。  
　　我今當以此瓔珞　　供佛如來大智尊 
　　愿我伸其供養已　　當獲無上大福聚  
　　是時余二童子。見此童子獻供養已。亦各脫身所著瓔珞。向一童子說伽陀曰。  
　　我以瓔珞伸供養　　一切最勝正覺尊 
　　發此誠心供養已　　誓愿求于佛正法  
　　是時前一童子。見此二人亦獻瓔珞。而告之曰。汝等所作福利無量。當于佛法求何等果。第二童子曰。我愿當來得為世尊右邊弟子。而得智慧第一。第三童子曰。我愿當來為佛左邊弟子。而得神通第一。二童子各說所愿已。復問第一童子曰。汝善開導為我善友。汝獻供養何所求耶。答曰。我所愿者。愿當得阿耨多羅三藐三菩提果。具一切智放光照曜。使一切眾見者歡喜發菩提心。如師子王大眾圍繞。如佛今日等無有異。佛告舍利子。彼三童子。如是各各發誓愿時。于虛空中有八千天子。俱發聲言。善哉善哉。汝等善說此語。所希勝果決定無疑。是三童子。各持瓔珞前詣佛所。爾時佛告舍利子。具諸功德如來。見三童子持諸瓔珞來詣佛所。即告海慧苾芻言。苾芻。汝見此三童子不。海慧白佛言。世尊。唯然已見。佛言。苾芻。第一童子心所希求。與二童子不同。舉足下足自在特尊。如轉輪圣王。假使百千梵王帝釋亦不能及。今來佛所開發道心。愿欲趣證無上菩提故。是三童子到佛所已。各各頭面禮世尊足。各以瓔珞奉上世尊。佛既受已。其發聲聞心者。所獻瓔珞住于佛前。其發菩提心者。所獻瓔珞在于佛上虛空中住。變成四柱寶臺四面嚴飾。其上有無量諸佛結跏趺坐。現諸相好種種莊嚴殊勝無量。是時具諸功德如來即入三昧。普觀諸佛如來變化之相。從其面門出種種色光。所謂青黃赤白紅紫碧綠。光明普照無邊世界上至梵天。映蔽日月光明皆悉不現。其光照已右繞三匝。還復世尊頂門而入。是時海慧苾芻前白佛言。世尊。有何因緣放斯光明。惟愿世尊示我令知。佛告苾芻言汝見此二童子所獻瓔珞于佛前住不。苾芻白佛言。唯然已見。佛言。苾芻。此二童子為求聲聞果故。樂欲趣證自利涅盤。不能發起大菩提心。苾芻。汝見前一童子。所獻瓔珞在于佛上于虛空中作諸變化。此人為欲趣證無上菩提利益一切眾生故。彼二童子但樂智慧神通。不能普為利樂。是故所獻供養。亦無殊勝之相。當知發大菩提心者。所作福事亦不可量。汝今宜應舍聲聞心。當求阿耨多羅三藐三菩提。佛告舍利子。彼時發大乘心童子。豈異人乎。即我身是。樂智慧者即汝身是。樂神通者即目干連是。汝等聲聞雖免輪回唯樂趣于涅盤。終不能廣利眾生。心等諸佛同若虛空無窮無盡。福聚無量功德無量。超過聲聞緣覺境界。舍利子。汝等速發阿耨多羅三藐三菩提心。是時舍利子。大目干連。大迦葉。阿泥盧馱。優波離。富樓那。須菩提等諸大聲聞。異口同音作如是言。善哉世尊。善能開導。令我等發起大菩提心。世尊。當知善男子善女人。種諸善根欲求解脫者。應發廣大心及廣大行愿。是人當得見百千諸佛聽聞正法。世尊。我等自昔已來智慧狹劣。不敢希求佛無邊智。而今深自克責當發大心。譬如有人造諸不善業已。若不悔過改惡從善。無由免諸苦惱。我等聲聞唯求自利。若不舍下劣心求佛智慧。終不能免無余涅盤。又如臨命終人心識昏亂。于親愛眷屬不能顧戀。我等若求自利涅盤。于諸眾生無心化度亦復如是。世尊當知。阿耨多羅三藐三菩提。猶如大地。世間一切眾生依地而住依地而生。一切善根依阿耨多羅三藐三菩提。而得生長亦應如是。爾時會中有一萬人。聞佛說本事因緣。及聞舍利子說是語已。皆發阿耨多羅三藐三菩提心。  
　　爾時摩伽陀國王。嚴整其駕來詣佛所。到佛會已頭面禮足。繞佛三匝坐于一面。是時彼王向佛合掌。一心恭敬而白佛言。世尊。一切眾生因何造業。造業因緣依何而住。佛言。大王。一切眾生。壽者乃至補特伽羅。皆依我身見住顛倒分別。由分別故起惑造業。以造業故不得解脫。王復問言。世尊。我身見者何為根本。佛言。無明為根本。又問。即此無明孰為根本。佛答曰。不如理作意是為根本。又問。不如理作意復何為本。佛答曰。不平等心是為根本。又問。何謂不平等心。佛言。無始時來不如實知名為不平等心。又問。云何名為不如實知。佛言一切眾生無始時來于無計有。是為不如實知。又問。云何于無計有。佛言。分別之法不生不實計而為有。又問。若法不生今何所說。佛言。大王。我身尚空法無所說。又問世尊。身若空者何作何住。佛言。大王。雖有所作亦無所著。又問。即此無著當云何說。佛言。無著法者如實而說是圣所說。又問。云何名為如實之說。復何名為圣所說。佛言。大王于一切法離塵離見。是真實語名如實說。如實說者是圣所說。圣所說者謂善了諸法本無所生。當如是住當如是學。是時摩伽陀國王。聞佛說法心生歡喜。而白佛言。希有世尊。善說此法實未曾有。如佛世尊以無漏智。普為利樂一切眾生故說真實法。一切眾生罪業所纏。而不能聽受修行。我亦如是。世尊應念。我自昔來不遇善友。以不善心我亦廣作諸不善業。是故不能親近世尊聽聞正法。我于深宮但樂嬉戲飲食宴樂。而于晝夜無暫厭舍。故我不能詣佛聽聞正法。世尊。我今悔過自責。昔所作惡深自追想。于晝夜中未暇安樂。如負罪人常生驚怖。世尊大慈為眾生父。無依怙者為作依怙。無眼目者為作引導。諸苦惱者為作安樂。諸失道者為示正道。諸貧匱者為施珍寶。其心平等而無懈倦。普能利樂無怨親想。世尊。惟愿哀愍救度于我。我念先所造罪實懷怖懼。猶如臨墜坑人唯望救拔。我恐墮于惡道之中。愿佛救護滅其罪垢解寤正法。  
　　爾時世尊。知摩伽陀國王。悔昔造惡深生發露。愛樂大乘甚深之法。而自思念。妙吉祥菩薩智慧辯才能為敷演。是時尊者舍利子。承佛威力知佛心念。即告摩伽陀國王言。大王當知。妙吉祥菩薩辯才無量智慧無量善說法要。必能為王宣說正法。令王開解獲大安樂。宜伸求請于王宮中。飯食供養利益無量。復令王舍城中一切人民。瞻禮贊嘆見聞隨喜。種諸善根獲殊勝福。是時摩伽陀國王。如尊者語。即前白妙吉祥菩薩言。菩薩大慈哀愍我故。就于宮中飯食供養。惟愿今時哀受我請。是時妙吉祥菩薩告其王言。我受王請當如王愿。王發勝心我已受供。樂欲聽法我當宣說。大王。當于一切法無所著為王說法。于一切法無疑惑想為王說法。于一切法不著三世相為王說法。于一切法不以聲聞緣覺涅盤為寂滅相為王說法。王白妙吉祥菩薩言。善哉希有。惟愿菩薩哀愍我故。與諸大眾同受供養。妙吉祥菩薩言。大王且置是語。如王以飲食衣服供諸大眾。為哀愍故而為供養。斯亦不為利不為福。夫供養者。于法起希有心。無作無我。無眾生無壽命。無補特伽羅等想。不著自相不著他相。是為供養。當觀諸法無取無蘊處界。無內無外。不在三界非離三界。亦無善亦無惡。無樂欲無厭舍。非世間非出世間。非有漏非無漏。非有為非無為。非有煩惱非離煩惱。非輪回非寂滅。若如是者是為供養。王復白妙吉祥菩薩言。菩薩哀愍利樂我故愿受供養。妙吉祥菩薩言。大王當不求利樂無所哀愍。是心無所著。無動無轉。無贊無毀。無取無舍。無求利樂。無所哀愍故。法法平等而無所得。是名受供。大王。若如此者是真利樂。王白妙吉祥言。法本無相而無動作。我獻供養亦應如是。妙吉祥言。空性無相亦無動作。求法者無想無愿。無行無作。亦非無作。何以故。大王。諸法自性本無所動。亦無有作。眾生自性本空。三業無所動作。大王當觀一切行皆悉無作。了一切法自性空故。王言。諸行造作云何名無。妙吉祥言。大王。如過去法已滅。未來法未至。現在無所生。諸行有為亦復如是。所以不著三世皆無常故。法無增亦無減。大王。當于諸行如是了知。王言。圣道煩惱二法平等不。妙吉祥言。此二平等亦無增減。大王。日光出時與暝合乎。王言不也。日光出時眾暝皆遣。妙吉祥言。日光出時。而彼眾暝當歸何處。王言。而彼闇暝亦無所往。妙吉祥言。煩惱圣道亦復如是。此二不相待。亦不增不減非住非不住。大王。煩惱平等圣道亦平等。此二平等故諸法皆平等。大王當知。煩惱性空亦無所住。以煩惱故而得圣道。得圣道故無復煩惱。是故此二不增不減亦無差別。王言。煩惱圣道從何所生。妙吉祥言。從心所生。心若不生煩惱無復生。煩惱不生圣道無復生。是故當知煩惱如是觀。圣道亦如是觀。如是觀已則心無所得。王言。圣道之法歸于涅盤乎。妙吉祥言。不也。諸法無來去。涅盤亦如是。王言。圣道當云何住。妙吉祥言。圣道如是住。王言。圣道得非戒定慧之所住耶。妙吉祥言。諸法無行無相離諸戲論。若戒定慧者是即戲論。有行有相不應如是住。如是住者非住非不住。圣道亦如是。王言。所有善男子善女人。修菩提行者得圣道乎。菩薩言。修菩提者無有少法可得。菩提道者非苦非樂。非我非無我。非常非無常。非凈非穢。無輪回可厭。亦非涅盤可證。是故一切法皆不可得。圣道之法亦不可得。王復白妙吉祥菩薩言。善哉大士甚為希有。善說法要我悉信解。然我誠心敬辦供養。當以飲食供諸大眾。菩薩今時赴我所請。妙吉祥言。食無所作施無所受。施者受者無二無別。王已誠心當受王供。爾時世尊告妙吉祥菩薩言。今正是時受王所請。當為多人作大利益。妙吉祥菩薩前白佛言。我今承佛圣旨已受王請。當與大眾同受供養。  
　　爾時摩伽陀國王知妙吉祥菩薩受其請已。心生歡喜得大安隱。禮敬世尊及妙吉祥菩薩并諸大眾。然后詣尊者舍利子所問尊者言。妙吉祥菩薩將受我供。同來菩薩其數幾何。舍利子言。當與五百大菩薩眾同赴王會。是時摩伽陀國王。先還宮中嚴飾廣殿。令諸給使者皆精潔其心。備辦種種上味飲食。羅列幢幡珍妙寶蓋。散諸妙華焚種種香。真珠瓔珞盡其華麗。敷設五百座位。復于王城令嚴治道路散華燒香。無諸塵穢清肅其道。是時城中人民聞妙吉祥菩薩赴王宮中受王供養。皆生歡喜一心渴仰。各以香華伺其道側。  
　　爾時妙吉祥菩薩于初夜分作是思惟。我于來晨赴于王請。同我往者菩薩眾少。今當往諸佛剎請諸大菩薩眾共赴王宮莊嚴勝會。我若為王說法。彼諸菩薩能作證明。作是念已即于本處隱身不現。經須臾間。東方過八萬佛剎到一世界。名曰常聲。佛號吉祥聲如來應供正等正覺。現在說法。為諸菩薩說大乘法。彼諸菩薩皆是不退轉地。其佛剎中有七寶樹。出種種華果。其樹枝葉常出微妙音聲。所謂贊佛聲贊法聲。贊不退轉地菩薩之聲。常出如是三寶之聲。是名常聲世界。妙吉祥菩薩既到彼已。詣吉祥聲如來前。頭面禮足而白佛言。我自娑婆世界故來至此。為受摩伽陀國王請于宮中飯食供養。為菩薩眾少故。來請諸大菩薩上士。來晨與我同赴王宮受其供養。令彼一切眾生咸受其福。惟愿世尊。敕諸菩薩令受我請。  
　　爾時吉祥聲如來即告八萬大菩薩言。善男子。今妙吉祥菩薩。來請汝等往彼娑婆世界赴摩伽陀國王宮中飲食供養。汝今當往同為佛事。是時諸菩薩如世尊敕即當奉行。于是妙吉祥菩薩。禮辭吉祥聲如來。與八萬大菩薩隱身不現。即還娑婆世界到本住處。是時妙吉祥菩薩與諸菩薩共相坐已。即告諸菩薩言。我有法門名大總持。今為諸大士分別演說。云何名總持法門。所謂樂欲趣證總持法門者。當住正念心不散亂離諸癡恚。于一切法智慧通達。行如來道得辯才門。住于無相入一切法總持智門。相續圣道而能任持三寶。有所言論無有滯礙。善解一切眾生語言。若有論難而為分別。于大眾中心無怖畏。所有一切天龍夜叉乾闥婆阿修羅迦樓羅緊那羅摩睺羅伽人非人。乃至帝釋梵王。下至傍生異類之屬。種種言音差別。而能隨彼種種言音而為說法。善知眾生根性利鈍隨類得解。諸根清凈離諸邪見。平等安住總持法門。不著世間八種違順之法。圓滿一切出世善法。為諸眾生說其行業因緣果報。令其得大安樂。于一切處智慧通達。能令眾生去除重擔。心無憂惱知法自性。隨根演說應病之法。令起精進獲諸善利。菩薩心生歡喜不望果報。所有善根但為回向一切智故求一切智。普為利樂一切眾生。于六度行悉能成就。施行圓滿回向一切智。戒行圓滿回向眾生令其安樂。忍行圓滿得佛相好。莊嚴具足。精進圓滿成熟一切善根。禪定圓滿得相應法自在無礙。智慧圓滿通達一切法。于自在離諸過失。諸善男子。如是總持法門。得此法門已無所忘失。總能任持一切智故。  
　　復次善男子。總持法門。復能受持一切法。所謂了一切法。空無相無愿。無動無作。離其分別。不生不滅非斷非常。非有非無不來不去。非成非壞非聚非散。非有性非無性。非有想非無想。離其戲論。非我人眾生壽者補特伽羅。無取無舍。非見非聞非覺非知。是名受持一切法。  
　　復次善男子。又總持法門。謂持一切法自性空故。如夢所見如水泡。如陽焰如虛空等。又能持一切法。苦空無常無我。寂滅等自性無作。無樂無苦無得無證。又總持法門。譬如大地能持世間。無大無小悉能持之亦不懈倦。菩薩摩訶薩得總持法門亦復如是。為眾生故發菩提心。攝諸善根不令散失。雖經阿僧祇劫無暫懈退。又如大地能育養萬物。得總持菩薩能化利一切眾生故。又如大地能生草木滋養眾生。其得總持菩薩能生一切善法利益眾生。又如大地不增不減。任持萬物無高無下。其得總持菩薩心亦如是。不增不減任持眾生無怨親想。又如大地受其甘雨終無厭足。其得總持菩薩愛樂聽受佛菩薩法曾無厭足。又如大地能持一切種子。依時生長終無休息。其得總持菩薩能持一切善法種子。依時生長亦無休息。又如世間勇猛之士。威力強盛能伏他軍。其得總持菩薩具大精進。神通威德能伏魔軍。又善男子當知。一切法自性無忘無所記念。是常無常。是苦是樂。是凈不凈。是我無我。是有情非有情。是壽命非壽命。是補特伽羅非補特伽羅等。總持法門亦復如是。亦無記念。諸法離二相故亦無所忘。又善男子。總持法門。如虛空任持大地無所持想。總持一切法無所持相。又如日光照曜一切相。總持能觀照一切法。又如眾生能持一切煩惱種終無散失。總持法門能持一切法亦不散失。又如諸佛菩薩記心輪。能轉一切眾生心意。而無能轉相。總持法門持一切法。亦無能持相。諸善男子。如前所說種種譬喻無有窮盡。諸法無窮盡。總持法門亦無窮盡。無量無邊如虛空故。是時妙吉祥菩薩說此法時。會中有五百菩薩摩訶薩。得大總持。  
佛說未曾有正法經卷第四  
　　爾時妙吉祥菩薩于中夜分。復為諸菩薩宣說菩薩藏法門。告諸菩薩曰。諸大士。當須了知菩薩藏法門。未有一法非菩薩藏攝。所有世間出世間法。有為無為。若善不善。有相無相。有漏無漏等法。皆是菩薩藏故。善男子。譬如三千大千世界。其中有百億四大洲。百億日月百億須彌山。百億大海。皆不離三千大千世界所攝。菩薩藏法亦復如是。所有凡夫法。聲聞法緣覺法。乃至諸佛法。亦不離菩薩藏攝。所以者何。聲聞乘緣覺乘諸佛乘皆同一故。譬如大樹莖簳枝葉繁密茂盛皆一本故。菩薩藏為本出生三乘法無異無別。其量廣大不可度量。譬如大海浩無邊際。假使阿修羅王諸藥叉等。乃至諸大力士。欲酌其海終不可知。諸聲聞緣覺一切人天等眾。欲知菩薩藏法不可窮盡。諸有智者欲知菩薩戒定慧法尚不能知。唯入菩薩藏者自所知故。又善男子。譬如大海所居一切眾生。唯飲大海中水。不復知江河之味。修菩薩乘者唯知菩薩藏法。不復樂聲聞緣覺之道。善男子。菩薩藏中強名曰三。謂聲聞緣覺異故。但聞四諦理趣證涅盤。是名聲聞藏。但樂緣生理趣證涅盤。是名緣覺藏。菩薩藏者證佛一切智故。又善男子。當知聲聞藏緣覺藏菩薩藏平等無異。眾生心所樂欲有三乘學。所以學求聲聞者。智慧狹劣無所容受怖輪回苦。于四諦法深所樂欲。趣證涅盤求安隱故。樂求緣覺者心有限礙。不能普為眾生。無大悲心行利他行。證彼涅盤以為究竟。菩薩摩訶薩學菩薩藏。其量廣大非聲聞緣覺之所測度。唯諸菩薩修學其法悉能了知。又善男子。聲聞緣覺唯樂自乘。修諸善根求二乘果。于菩薩法而不能知。諸菩薩觀聲聞法。于四諦道悉能證知。善能分別而不趣證彼果。觀緣覺法于十二因緣而悉證知。善能分別而不趣證彼果。菩薩圓滿諸行而盡通達。譬如清凈琉璃寶器內置諸物。咸同一色瑩凈無異。聲聞緣覺之法。入菩薩藏中本無差異。是故諸菩薩摩訶薩。入菩薩藏已。見法平等無有差別。無諸佛法相。無菩薩法相。無二乘法相。于一切法無所思念。離諸語言文字。無表無示。何以故。無相故不可觀。無義故不可思。如是學者攝一切智。善男子。是名菩薩藏。如是通達自在無礙。  
　　爾時妙吉祥菩薩。于后夜分。復為諸菩薩摩訶薩。宣說金剛句不退轉法輪。告諸菩薩曰。善男子。若菩薩摩訶薩。善說法者聽聞解了。說者聽者。一切皆得不退轉法。其無動轉無所散壞。善男子。不退轉法。若乘若乘境界。若佛若法若僧。皆是不退轉輪。何以故。不退輪者即法界故。不離法界之所生故。其輪無轉相。是名轉法輪。無別無二即法界自性故。善男子。是故修諸菩薩行者。應如是知。即得解脫不退轉輪。菩薩摩訶薩如是了知。如是解脫已。當得如來之果。普能利樂一切眾生。于解脫門無二法可得。如來解脫相。一切法解脫相。皆無異故。一切法無解脫相。亦無二相。何以故。身非解脫心亦非解脫。二法自性即解脫相故。一切法亦復如是。諸菩薩如是了知。是即不退轉輪。善男子當知。不退轉輪而無所轉。何以故。色與色自性本無所轉故。如是受想行識。識自性亦無所轉。諸法自性皆無所轉。是即不退轉輪。其輪本來無所斷壞。非相非無相。非有所得非無所得。非說非無說。無名無著。  
　　復次空無相無愿解脫門相。不可得分別之法。從何所得。彼一切相猶如虛空無所依附。諸法自性無依而住。是名金剛句不退轉輪。善男子。諸法空性不可破壞。彼金剛句離一切見。當如是住空解脫門。彼金剛句離諸分別。當如是住無相解脫門。彼金剛句離諸疑惑。當如是住無愿解脫門。彼金剛句離諸有著。當如是住法界。金剛句者離種種法。無我無作無貪無著。自性安住清凈涅盤。是名金剛句。  
　　爾時妙吉祥菩薩即于是夜初中后分。為諸菩薩說種種法已。是諸菩薩皆得此光明華三摩地法門。彼諸菩薩各各舉身。于毛孔中出百千光明。一一光中出百千諸佛。彼一一佛于十方世界。廣為眾生施作佛事。  
　　爾時摩伽陀國王嚴備種種飲食已。于其晨朝來詣妙吉祥菩薩所。白菩薩言。今正是時往受我供。菩薩受請王即還宮。是時尊者大迦葉。乃于食時著衣持缽。與五百苾芻欲入王舍大城次第乞食。于其中路心生思念。我今不入此城。當往妙吉祥菩薩所聽受正法。作是念已。即與苾芻眾。同詣妙吉祥菩薩所。到已歡喜禮敬問訊退住一面。爾時妙吉祥菩薩告尊者大迦葉言。迦葉何故食時持缽住此。迦葉白言。我欲入王舍大城乞食故先來此。妙吉祥菩薩言。我當施汝及同來苾芻飲食。迦葉答言。不也菩薩。我今來此為聽法故。非求飲食。妙吉祥言。尊者當知。諸求道者有二種攝養。一者飲食。二者妙法。迦葉白言。如是大士世間有情。若離段食非所和合。不能資養色身。何能聽受妙法。妙吉祥菩薩言。尊者當受飲食。我即施汝。其所施已不離輪回。不證涅槃。非離異生法。非住圣道法。何以故。所施能施無增無減。無法可生無法可滅。無法可學亦無所得。是故我當施汝飲食。迦葉白妙吉祥菩薩言。善哉菩薩是大施主。如是施者是真布施。  
　　爾時妙吉祥菩薩作如是念。我今入王舍大城。為摩伽陀國王作大佛事。作是念已。即時入一切神通變化三摩地。于此三摩地中放大光明。遍照娑婆世界見三千大千世界如觀掌內。所有地獄傍生諸有情類。蒙光照者皆得離苦。無一眾生起三毒心。亦無憎嫉怨嫌之想。互相愛念如子如母。所有三千大千世界。皆作六種震動。是時欲色界諸天子等。皆來供養妙吉祥菩薩。奏百千種樂。雨天妙華散其道路而為莊嚴。妙吉祥菩薩以神通力。令其道路悉皆平坦猶如手掌。以無數珍寶而嚴飾之。散諸妙華大如車輪。謂優缽羅華。俱母陀華。奔拏利迦華等。復以寶網幔覆于上。布諸幢幡傘蓋遍滿虛空。復現七寶之臺及諸寶樹。其寶樹上皆吠琉璃寶而為華果。以諸寶繩而為交絡。一一寶樹出微妙香遍一由旬。其諸樹間復有寶池金沙布底。八功德水充滿其中出諸妙華。謂優缽羅華。缽訥摩華。俱母那華。奔拏利迦華等。復有鴛鴦鳧雁之屬游止其中。諸寶樹寶臺皆有妙香聞者歡喜。一一樹下有二十五大女。持栴檀香而為供養。妙吉祥菩薩于其定中。現如是等殊特事已出三摩地。即告尊者大迦葉言。我今與汝同赴王舍大城摩伽陀王宮中受食供養。耆年大德宜當導前我必從后。迦葉白言。不也菩薩。大士具大智慧神通無量。多聞辯才善說諸法。我佛世尊常所稱嘆。眾生見者發菩提心修菩薩行。我于聲聞眾中雖稱耆舊無所堪能。何敢居前而行。愿從菩薩之后。何以故。一切眾生若發菩提心。一切聲聞緣覺己所不及。何況久行菩薩道者。譬如師子之子初生即有大力。勇健輕捷無所畏懼。其身香氣為風所吹。群獸聞者無不驚怖。乃至大象雖有大力。一切世間不能制伏。聞初生師子之香亦生驚怖。眾生若發菩提心勇猛堅固。一切魔眾生怖畏想。聲聞緣覺所不能及。諸菩薩摩訶薩聞佛說大乘法。其心不動生大歡喜。而能作師子吼降伏一切。是故妙吉祥菩薩。于真法中無有三乘。但以菩提心而為尊長。一切善法從菩提心生故。今菩薩前行。猶菩提心生無量善法。于是妙吉祥菩薩居前而行。諸大菩薩左右圍繞。聲聞之眾皆從其后。離本住處入王舍城。是時天雨眾華。于虛空中奏百千天樂。放大光明普照大眾。于光明中雨眾蓮華。王舍城中一切人民。見菩薩已皆生歡喜。持諸香華而伸供養。  
　　爾時摩伽陀國王聞妙吉祥菩薩與八萬大菩薩眾及五百聲聞而來赴會。即作是念。我所備辦飲食五百。今此菩薩等眾其數倍多。今此少食如何充足。又于何處可容其坐。作是念時。妙吉祥菩薩即敕多聞。天王及恭毗羅大夜叉主。于剎那頃化童子形。詣于王前而白王曰。大王勿生憂念。妙吉祥菩薩有大方便。福德智慧不可思議。能以一食普供三千大千世界一切眾生。悉皆飽滿食猶不盡。今此八萬菩薩五百聲聞。其數不多何所慮耶。何以故。妙吉祥菩薩。福德智慧本無盡故食亦無盡。是時摩伽陀國王。聞是語已心大歡喜適悅快樂。即于妙吉祥菩薩。起恭敬尊重希有之心。與諸宮屬持以香華末香涂香等。作諸伎樂出迎菩薩。見已拜跪問訊散其香華。前引菩薩入于王宮。是時妙吉祥菩薩至王宮已。即告普照菩薩曰。善男子。汝當莊嚴道場。今正是時。普照菩薩受其命已。以神通力其王宮殿忽然廣博嚴凈。種種莊嚴無所妨礙。懸諸華蓋幢幡瓔珞。嚴飾第一成大道場。復告法上菩薩曰。善男子。汝可為吾敷置上妙之座安諸大眾。于是法上菩薩。作彈指相而為召集。于剎那間有八萬三千妙好之座出現道場。種種珍寶而為莊嚴。其座周遍于道場中亦無迫迮。爾時妙吉祥菩薩即就于座。命諸菩薩聲聞之眾各就其座。于時摩伽陀國王即前白妙吉祥菩薩言。惟愿菩薩大眾哀愍我故。從容小待飲食將至。爾時四大天王與諸眷屬來詣道場。禮敬供養妙吉祥菩薩及諸大眾。復有帝釋天主。與諸眷屬及彼阿修羅眷屬等。各各持栴檀末香。來詣道場供養大眾。復有娑婆界主大梵天王。變童子相。與諸梵眾左右侍者。各持寶拂來詣道場。禮敬妙吉祥菩薩已住立其側。諸來梵眾亦持寶拂。于諸菩薩及聲聞眾右側而住。復有無熱惱龍王。來詣道場住虛空中。不現其身垂諸瓔珞。于瓔珞中出八功德水。一切大眾用而無盡。  
　　爾時摩伽陀國王即作是念。此諸菩薩皆無缽器。當用何食。妙吉祥菩薩知王所念而告王言。勿作是念。此諸菩薩不持其缽。若須缽時。隨其佛剎所有應器自然而至。王大歡喜。即白妙吉祥菩薩言。此諸菩薩居何佛土從何所來。愿聞諸菩薩所來國土及佛名字。妙吉祥答言。大王當知。東方有國其名常聲。佛號吉祥聲如來應供正等正覺。現在說法。此諸菩薩從彼而來受王供養。亦令大王得見希有之事。應時常聲世界。遣八萬三千寶缽。以彼佛威神力故。及諸菩薩行愿力。其缽從空來此娑婆世界。至無熱惱池。即時有八萬三千龍女。以八功德水凈其缽已。各各持至諸菩薩前。是時摩伽陀國王見是事已。嘆不可思議未曾有也。心大歡喜。是時妙吉祥菩薩即告王言。今諸菩薩應器已至。王當分布飲食普供大眾。時王即以所辦種種飲食。奉上菩薩及諸大眾。是時道場大眾咸悉滿足。無有一人乏少之者。觀其飲食猶尚不盡。王白妙吉祥菩薩言。希有大士。我以少食普供大眾食猶不盡。菩薩告言。大王真實之法而無窮盡。食所從生亦無窮盡。是時諸菩薩大眾。飯食已竟擲缽向空而住。無所動搖。王白菩薩言。此缽于何而住。菩薩告言。大王真實之法有所住不。王曰。真實之法應無所住。菩薩曰。大王當知。真法無所住。此缽亦無所住。缽若無所住諸法亦如是。大王當知。法性空故應如是住。爾時摩伽陀王供養妙吉祥菩薩及諸大眾已。住菩薩前生渴仰心欲聽其法。即白妙吉祥菩薩言。菩薩大慈可能為我說希有法。菩薩告言。大王。希有法者。假使殑伽沙數諸佛如來應正等覺。經百千劫說不能盡。彼王聞已心生驚懅迷悶不樂。是時尊者大迦葉謂其王曰。汝勿謂殑伽沙數諸佛。不能宣說希有之法。妙吉祥菩薩亦不能說耶。但以諸佛之法無所窮盡。非言說之所能及。汝但當隨所樂欲。問于妙吉祥菩薩。而此大士無量善巧方便之力。必能為王說希有法。聞是語已心遂醒寤。即白尊者言。我適聞菩薩所說心生疑惑。承尊者言微當醒寤。即前白妙吉祥菩薩言。菩薩如何殑伽沙數諸佛。亦不能宣說希有之法。我聞是語心無所措。惟愿菩薩決我疑惑。妙吉祥菩薩告言。大王。殑伽沙數諸佛。非不能說希有之法。法無所說是希有法。大王。當于一切法但心無所住。其法不可說。諸佛如來亦不可說。大王于諸佛世尊。有所見相耶。王言不也。又問。心生可見耶。心滅可見耶。答曰不也。又問。有為法無為法。真實法虛妄法。皆可見不。王言。皆不可見。菩薩言。于一切法有所觀相。于一切法有所說耶。王言不也。妙吉祥言。大王。由是義故。我作是言。希有之法。殑伽沙數諸佛不能宣說。  
　　復次大王。虛空無相亦無動轉。煙云塵霧所不能著。虛空本性清凈無法可染無法可凈。諸佛如來了一切法與虛空等。以是義故。殑伽沙數諸佛說不能盡。  
　　復次大王。諸佛如來于無住相中。凝然不動用而常寂。何以故。法無可遷。離處非處故。法不可得。離諸取相故。大王當知。諸法非生亦非無生。非大非小。非真實非不真實。非有想非無想。無所作非無作。無智無愚。無取相非不取相。非集非散。無來無去。非顛倒非離顛倒。非即煩惱非離煩惱。非自然生非由他生。大王。諸法如虛空無動轉故。諸法無比等離伴侶故。諸法無二相無差別故。諸法無有邊不可見故。諸法無有量非大小故。諸法無窮盡常所轉故。諸法廣大遍法界故。諸法無所住非內外中間故。諸法無分別離妄想故。諸法是常無遷變故。諸法是樂無苦惱故。諸法有主宰離妄執故。諸法是清凈非垢染故。諸法寂靜常湛然故。諸法無所得離我相故。諸法無可樂解脫相故。諸法無此彼離我取故。諸法無破壞離種種相故。諸法一味同解脫性故。諸法一相離諸異想故。諸法皆空離諸見故。諸法無相相清凈故。諸法無愿離三世故。諸法非三世所攝。過去現在未來不可得故。生死涅槃本平等。諸法皆平等。大王。諸法既如是。煩惱疑惑可得生不。王言不也。諸法皆空。煩惱疑惑其何有也。妙吉祥菩薩言。煩惱無生法亦無說。煩惱性空諸法平等。生死涅盤本平等。煩惱菩提亦平等。  
佛說未曾有正法經卷第五  
　　復次大王。希有之法甚深難解。即一切法寂滅之相。非取非舍非聚非散。從因緣生無有主宰。以緣生故非自非他。諸法無自性。自性空故即無所得。由無所得故一切法寂靜。寂靜相者是真實相。大王當起正信心。應如是修學如是觀察。如是學者離一切相。非有所學非無所學。無得無失。如是了知是正解脫。解脫相者即諸法也。諸法性空是真實義。即無所著無所限礙。是名最上希有之法。  
　　復次大王。當知眼根非染非凈。何以故。眼根自性本真實故。耳鼻舌身意根。亦非染非凈。而彼自性本真實故。大王。色非染非凈。受想行識亦非染非凈。何以故。蘊之自性本真實故。乃至一切法亦復如是。非染非凈。自性真實故。大王當知。心無形相。非眼所觀。心無所住。內外中間俱不可得。何以故。心之自性非染非凈。無所增減無所動轉。是故大王。當如實觀勿生疑惑住真實法。此心真實故。諸法亦如是。大王。譬如虛空離諸色相亦無動轉。若有人言。我能以彼煙云塵霧染于虛空。斯為信不。王言不也。虛空無相非所染故。菩薩曰。心亦如是。本來清凈不受諸垢。乃至一切法自性無染。亦復如是。  
　　復次大王。一切法與法界非即非離。本性平等無有差別。若了是者即于諸法無所掛礙亦無增減。妙吉祥菩薩說是法時。摩伽陀王悟法性空生大歡喜。即時獲得無生法忍。發希有心合掌恭敬。白妙吉祥菩薩言。菩薩大慈善巧方便。如所說法甚為希有。微妙深遠昔所未聞。我于今日斷諸疑惑心得開曉。妙吉祥菩薩曰。大王。莫作是言。疑惑得除。作是言者未斷諸相。有相于心是大疑惑。大王當知。諸法寂滅無說無示無聞無得。豈有疑惑而可除耶。王言。菩薩若如是者。貪嗔癡等一切煩惱應不礙心耶。菩薩曰。大王。我先所說虛空本凈非所染故。其義如是。大王。心本清凈煩惱性空。二俱無得何所礙耶。是故不應以罪垢相而生于心。大王當知。過去心不可得。未來心不可得。現在心不可得。乃至一切法亦復如是。于三世中無來無去無住無著。無所入無所歸。離諸妄想非知見所及。離知見法者佛所說也。是故智者應如是觀如是解了。是時大王白妙吉祥菩薩言。如菩薩所說。我今解了心之自性。諸法自性本來清凈。非障所染。亦非有相可得。是故我今于菩薩前得不壞信。菩薩言。大王。若如是者是即解脫離諸過失。  
　　爾時摩伽陀王。聞妙吉祥菩薩宣說妙法。心大歡喜即從座起。持上妙細氎價直百千。詣妙吉祥菩薩所而奉上之。欲以其[疊*毛]被菩薩身。是時菩薩于剎那間隱身不現。但聞空中聲曰。大王。有所見相非我所受。如我受者不見自身不見他身。無能施無所施。乃至一切法亦復如是。無所見相離取著心。大王。其所施[疊*毛]若有能見身者當可施之。時有菩薩名曰智幢。其王即時復持其[疊*毛]而以奉施。彼菩薩曰。大王。有所見相非我所受。如我受者不著異生及異生法。不住有學及有學法。不證無學及無學法。不趣緣覺及緣覺法。亦不求諸佛如來解脫涅盤而為果證。如是于一切法無所著相。能施所施二種清凈無利無得。如是施者而可受之。是時大王欲以其[疊*毛]被菩薩身。菩薩即時隱身不現。但聞空中聲曰。若有能見身者當可施之。是時復有菩薩名善寂解脫。其王即時持[疊*毛]奉施。彼菩薩曰。大王。有所見相非我所受。如我受者不起我見及我所見。非即煩惱非離煩惱。非住定心非起散亂。非智非愚離諸取舍。如是施者而可受之。是時大王欲以其[疊*毛]被菩薩身。菩薩即時隱身不現。但聞空中聲曰。若有能見身者當可施之。復有菩薩名最勝作意。其王即時持[疊*毛]奉施。彼菩薩曰。大王。有所見相非我所受。如我受者不起諸相不行身業。不發語業不起意業。不著蘊處界法。了一切法皆不可得。非智所知非言所及。無所依止湛若虛空。如是施者而可受之。是時大王。欲以其[疊*毛]被菩薩身。菩薩即時隱身不現。但聞聲曰。若有能見身者當可施之。復有菩薩名曰上意。其王即時持[疊*毛]奉施。彼菩薩曰。大王。有所見相非我所受。如我受者不起取相希求之心。若言發于阿耨多羅三藐三菩提心者。是為取相有所希求。何以故。離有相心即菩薩摩訶薩心。此心平等故菩提心亦平等。此菩提心即一切如來心。由是平等故諸法皆平等。無二無差別。無取亦無舍。離取舍故我相不生。我相滅已無所希求。如是施者而可受之。是時大王欲以其[疊*毛]被菩薩身。菩薩即時隱身不現。但聞聲曰。若有能見身者當可施之。復有菩薩名三昧開華。其王即時持[疊*毛]奉施。彼菩薩曰。大王。有所見相非我所受。如我受者于一切三摩地門。證而無相無所分別。了一切法自性無動即三摩地。如是施者當可受之。是時大王欲以其[疊*毛]被菩薩身。菩薩即時隱身不現。但聞聲曰。若有能見身者當可施之。復有菩薩名成就意。其王即時持[疊*毛]奉施。彼菩薩曰。大王。有所見相非我所受。如我受者了一切語言文字。自性本空無所著相。夫欲起心求諸法者。墮有相中不名成就。若于一切法解無所得。即一切義成就。一切皆如意。如是施者而可受之。是時大王欲以其[疊*毛]被菩薩身。菩薩即時隱身不現。但聞聲曰。若有能見身者當可施之。復有菩薩名三輪清凈。其王即時持[疊*毛]奉施。彼菩薩曰。大王。有所見相非我所受。如我受者無彼能施無此能受。受者無所得。施者無果報。我尚非有我所亦空。如是施者而可受之。王即持[疊*毛]欲被其身。時彼菩薩隱身不現。但聞聲曰。若有能見身者當可施之。復有菩薩名曰法化。其王即時持[疊*毛]奉施。彼菩薩曰。大王。有所見相非我所受。如我受者不以聲聞緣覺涅盤而為果證。亦不以大般涅盤而為果證。不離輪回法不求涅盤法。何以故。生死涅盤二俱平等。如是施者當可受之。王即持[疊*毛]欲被其身。時彼菩薩隱身不現。但聞聲曰。若有能見身者當可施之。是時大王以所施[疊*毛]。奉如是等諸大菩薩。各各隱身皆不納受。  
　　爾時大王即持其氎。詣于尊者大迦葉所。作如是言。尊者迦葉。于聲聞中耆年有德。佛所稱贊頭陀第一。愿受我此上妙細[疊*毛]滿我施心。迦葉答曰。大王。有所見相非我所受。如我受者不斷貪嗔癡無所染著。乃至無明有愛而悉不斷。亦不與俱無。見苦斷集證滅修道。不見佛不聞法不入眾數。非盡智無生智可得可證。無施者無受者。無大果無小果。無輪回可厭無涅盤可證。諸法清凈離一切相。如是施者而可受之。王即持[疊*毛]欲被其身。迦葉亦復隱身不現。但聞聲曰。若有能見身者當可施之。如是大王。于五百大聲聞所持[疊*毛]奉施。亦各不受隱身不現。  
　　爾時大王即作是念。今此菩薩聲聞。皆不受我所施之氎。我今持往后宮。施其夫人及諸眷屬彼應當受。作是念已持[疊*毛]入宮而欲施之。是時大王不見夫人。復思施彼宮嬪眷屬亦復不見。如是漸次觀察所有宮城殿宇。皆悉不現同彼虛空。是時大王復作是念。今此上妙細[疊*毛]無復所施。作是念已欲持此[疊*毛]自被于身。其王即時亦自不見其身。但聞空中聲曰。若有能見身者當可施之。大王。當自觀身色相今何所在。如自觀身不見其相觀他亦然。自他之相俱不可得。若如是見者即見真實法。真實法者離一切見。以離諸見故即住平等法。是時大王聞空中聲已。離有相心斷疑惑想。如從睡覺而得醒寤。即時宮城殿宇后妃眷屬。見其色相還復如故。即詣菩薩大眾之所。悉得瞻睹菩薩之相如本無異。是時大王。前白妙吉祥菩薩言。菩薩大眾適當何往我所不見。妙吉祥言。大王。勿生疑惑。今此大眾本相無來其何所往。大王。于今見此眾不。王曰。唯然已見。菩薩曰。何所見耶。答言。如見真實法。觀此眾亦然。又問曰。即此真實亦云何見。答曰真實法者離一切相非眼所觀。不在內不在外。不在中間。名相二法不可得故。  
　　爾時妙吉祥菩薩復謂王曰。大王當知汝先造惡。我聞佛記于當來世墮惡道中。王白菩薩言。不也大士。如佛世尊未曾有說墮惡道者證涅盤者。何以故。于真法中無二差別。菩薩復言。不也大王。如佛所說善惡因果報應昭然。作是說者其義云何。大王答曰。菩薩大士如我意者。諸佛如來隨順方便。巧說生死涅盤。令諸眾生厭生死苦趣涅盤樂。如實說者生死涅盤二俱平等何以故。諸法皆空無有自性。彼諸法性即法界性。法界性中無二差別。由是義故。諸法無所生無所往。無樂欲無厭舍。我今起正信心不生怖畏。妙吉祥菩薩言。善哉大王。善說此語離諸有相。王言。菩薩我性自空誰為說者。法本無相當何所離。如佛所說。真實法中我相本無離情非情。諸行無作亦無受者。菩薩告言。大王。汝于真實法中。雖復解了猶生執著。王復白言。云何離著。菩薩曰。不壞惡趣相是為無所著。王言。菩薩。如是如是。如我意者惡趣之相無所動轉。不壞不著無所畏懼。我今得離諸執。永不復生有相之見。譬如得忍菩薩。不復生于三毒之想。是時智幢菩薩謂其王曰。大王。于智慧道已得清凈。離諸塵染忍具足。王白菩薩言。諸法甚清凈廣大無有量。煩惱不能染涅盤不可得。唯佛世尊自所證知。  
　　爾時妙吉祥菩薩及諸大士。于王宮中說正法時。摩伽陀王獲得無生法忍。其王宮中有三十二女人。見妙吉祥菩薩神通變化事已。皆發阿耨多羅三藐三菩提心。會中復有五百人。得法眼凈。所有王舍城中一切人民。皆悉持諸名華妙香。集王宮門。遙伸供養妙吉祥菩薩及諸大眾。  
　　爾時妙吉祥菩薩哀愍城中一切人民。為利樂故以足指按地。即時大地皆作吠琉璃色。清凈光潔內外映徹。是時城中若男若女一切人民。皆悉得見妙吉祥菩薩及諸大眾無所障礙。譬如清凈圓鏡照其面像。一切人民瞻菩薩相亦復如是。時妙吉祥菩薩。各各為其如應說法時。城中八萬四千人得法眼凈。五百人發阿耨多羅三藐三菩提心。  
　　爾時妙吉祥菩薩。受摩伽陀王飯食供養。及為廣說法已。王之宮屬乃至一切人民。皆獲利樂發希有心生大歡喜。妙吉祥菩薩即從座起。與諸菩薩大眾。而共圍繞出于王宮。是時摩伽陀王。與諸臣從及其眷屬禮敬勞謝。隨從菩薩來于佛會。是時菩薩既離王宮漸次而行。于其中路見有一人在于樹下。涕淚悲泣發如是言。我造殺業甚可怖畏。當來決定墮于地獄。我今如何得其救度。是時菩薩見此人已觀其根緣。而已成熟堪受化度。菩薩即化一人與其無異。往彼人所既相附近。亦復啼泣謂前人曰。我造殺業甚可怖畏。當來決定墮于地獄。前人聞已而即謂言。我亦如是造于殺業。偶會今時誰生方便能為救度。是時化人即告之言。今我等輩造極重罪。雖甚怖畏無能救者。唯佛世尊有大方便而能救度。我等今宜共詣佛所。化人言已便即前行。其人見已亦復隨從詣于佛所。時彼化人到佛會已。頭面禮足前白佛言。世尊。我造殺業怖墮地獄。愿佛慈悲救度于我。  
　　爾時世尊即贊是言。善哉善哉。善男子。今于佛前發誠實語。如其所作稱實而言。如汝所說。造殺業者。汝從何心而起罪相。為過去耶未來耶現在耶。若起過去心者。過去已滅心不可得。若起未來心者。未來未至心不可得。若起現在心者。現在不住心亦不可得。三世俱不可得故。即無起作。無起作故。于其罪相何所見耶。善男子。心無所住。不在內外中間。心無色相。非青黃赤白。心無造作無作者故。心非幻化本真實故。心無邊際非限量故。心無取舍非善惡故。心無動轉非生滅故。心等虛空無障礙故。心非染凈離一切數故。善男子。諸有智者應如是觀。作是觀者即于一切法中求心不可得。何以故。心之自性即諸法性。諸法性空即真實性。由是義故。汝今不應妄生怖畏。是時化人聞佛宣說真實之法。心大歡喜即白佛言。希有世尊。善說法界自性清凈。我今得悟罪業性空不生怖畏。我今樂欲于佛法中出家修道持于梵行。唯愿世尊攝受于我。佛言善哉。善男子。今正是時為汝攝受。是時化人于剎那間須發自落。袈裟被身成苾芻相。即白佛言。世尊。我今入般涅盤。愿佛聽許佛言隨意。時化苾芻承佛威神力故。即踴身虛空高一多羅樹。化火自焚滅盡無余同彼虛空。  
　　爾時實造業者。見是化人出家。及聞佛說法已。心生思念。此人與我同造罪業彼先解脫。我今亦宜求佛化度。作是念已即時頭面禮世尊足。而白佛言。世尊。我造殺業怖于當來墮大地獄。愿佛慈悲而垂救度。佛言善哉。善男子。今于佛前發誠實語。汝所造業于何起心。罪業之相其復云何。是時此人以善根成熟故。聞佛言已。身諸毛孔出大火焰旋繞其身。即作是言。我今歸佛愿垂救度。  
　　爾時世尊。舒金色右手于其頂上。此人即時身火得滅。離其苦惱得大快樂起凈信心。向佛合掌而白佛言。希有世尊。我先聞佛廣說清凈法界離相之法。我今得悟罪業性空。而不復生怖畏之想。我今亦于佛法中。樂欲出家修持梵行愿佛攝受。佛言善哉。今正是時為汝攝受。即時此人須發自落袈裟被身。成苾芻相如百臘者。諸根調適威儀庠序所愿圓滿。  
　　爾時世尊。為其宣說四諦之法。彼聞法已。即時遠塵離垢得法眼凈。而復審觀諦理。即于會中證阿羅漢果。而白佛言。世尊。我今欲入涅盤愿佛聽許。佛言隨意。是時苾芻。踴身虛空高七多羅樹。化火焚身滅盡無余。即時會中有百千天人。發希有心各伸敬禮。  
佛說未曾有正法經卷第六  
　　爾時尊者舍利子。見造殺業人歸佛出家得證圣果如是希有事已。前白佛言。希有世尊。如來大慈善巧方便宣說正法。所有造殺業者罪根深重。如來于剎那間。善為救度令得解脫。斯乃諸佛如來方便之力。其所說法皆是諸佛境界。唯妙吉祥大士及諸菩薩。被精進鎧者而善了知。非是我等聲聞緣覺境界。何以故。諸聲聞人智慧狹劣。尚不能分別眾生機宜。豈能解了方便之法。佛言。如是如是。舍利子。諸佛境界唯諸菩薩得忍法具足者而能趣入。汝聲聞人雖離補特伽羅之見。唯樂趣求自利涅盤。雖復修習頭陀功德。亦唯樂求戒定慧具足。不樂修學諸佛之法。諸所施作有相有礙。是故于佛境界莫能思議。舍利子。汝今當知。適所化度造殺業者。此人已曾于五百佛所。恭敬供養種諸善根。亦曾得聞如是之法。是故此人今于我前聞說正法。以宿善根力得見諸法真實之理如法解脫。  
　　復次舍利子。若人于此正法得聞一四句偈者。是人不墮惡趣離苦解脫。決定成佛一切智。何況受持讀誦如法修行。是人所獲功德無量無邊。  
　　爾時妙吉祥菩薩。與諸菩薩摩訶薩眾。及迦葉等諸大聲聞。摩伽陀國王并其官屬。同時還詣鷲峰山中釋迦牟尼佛會。到佛會已各禮佛足退住一面。  
　　爾時尊者舍利子。即謂摩伽陀王言。汝所愛樂大乘希有之法。妙吉祥菩薩已廣為汝開示演說。汝于是法實了解不。王言。尊者。我已解了希有之法。舍利子言。汝當如何作了解耶。答曰。如我意者于一切法離諸染著。無得無失非取非舍。非心境界無所得相是真實法。如是了知疑惑永滅。一切障累無所從生。  
　　爾時舍利子白佛言。世尊。此摩伽陀王善根成熟。愛樂大乘甚深法味。見法無生盡諸業障。為實滅盡為有余耶。是事云何愿佛為說。佛言。舍利子。此王所有業障。皆悉滅盡無余可得。舍利子。譬如芥子其量微小。須彌山王能摧滅不。汝今當知。王之業障猶如芥子。我所宣說甚深之法如彼山王。是故此王聞甚深法。豈有障累不滅盡耶。舍利子言。希有世尊。此王利根明達。而能聞法解了滅盡諸障。如佛所言誠不虛耳。佛言。舍利子。此王曾于過去七十二俱胝佛所。恭敬供養種諸善根。于彼佛所已聞正法。由是善根當來決定。得證阿耨多羅三藐三菩提。  
　　復次佛告舍利子。汝見此妙吉祥菩薩不。答曰已見。佛言。今此摩伽陀王與妙吉祥菩薩有大因緣。舍利子。過去有劫名為無垢。有佛出世號曰妙臂。于彼劫中復有三俱胝佛出現于世。如是諸佛皆因妙吉祥菩薩開發道心。彼諸如來壽命長遠。轉大法輪利益眾生。此摩伽陀王于彼劫中。已得值遇妙吉祥菩薩教化。發于阿耨多羅三藐三菩提心。王發心已于如是等佛世尊所種諸善根。聽受大乘希有之法。以是因緣善根深厚。舍利子。汝今當知。摩伽陀王此命終后。于上方界過四百佛剎。有佛剎名曰莊嚴。其佛號寶聚如來應供正等正覺。此王生于彼中。亦見妙吉祥菩薩。聽受甚深之法。聞已解了證無生法忍。乃至當來慈氏菩薩。于此娑婆世界成正覺已。此摩伽陀王。從彼莊嚴佛剎而來生此。于慈氏如來法中。得為菩薩號曰無動。是時亦得見妙吉祥菩薩。爾時慈氏如來。為無動菩薩。如其過去所聞之法重宣說已。告彼眾言。汝等見無動菩薩不。此菩薩者豈異人乎。即過去釋迦牟尼佛法中。摩伽陀國王是。此人于彼妙吉祥菩薩所。聽受正法獲得無生法忍。  
　　佛告舍利子。彼慈氏如來。為無動菩薩說妙法時。會中有八千菩薩。得無生法忍。二萬四千諸小菩薩。進入初地。舍利子。彼無動菩薩。從是已后。于八百阿僧祇劫中修行。凈諸佛剎教化眾生。令趣聲聞緣覺菩薩之地。令諸眾生滅一切障。解悟正法不生疑惑。彼無動菩薩。過是八百阿僧祇劫已。即于無染世界。證阿耨多羅三藐三菩提。號曰清凈境界如來應供正等正覺。十號具足。其佛壽命四中劫。正法住世一俱胝歲。有七十萬聲聞之眾。皆悉具足三明六通。得八解脫。有十二俱胝大菩薩眾。而悉具足智慧方便。彼土所有眾生。皆悉愛樂甚深之法。彼佛如來廣為宣說。而諸眾生聞法悟解。離諸煩惱身心清凈。各各不起我見之想。  
　　爾時釋迦牟尼佛。為舍利子。說摩伽陀王當成佛事。時會中有三萬二千天子。發阿耨多羅三藐三菩提心。皆發愿言。愿我當得生彼無染世界。見彼清凈境界如來成正覺道。釋迦牟尼佛即記之曰。汝等當得生彼世界。見彼如來成正覺道。  
　　爾時摩伽陀王有一太子名月吉祥。年始八歲。先隨父王至于佛會。聞說法已即自解頸真珠瓔珞。持以奉佛作是愿言。我今以此供佛善根。回向阿耨多羅三藐三菩提。愿我當來生彼清凈境界如來剎中為金輪王。乃至命盡。以其四事。供養彼佛及苾芻眾。至彼佛滅后。我當收其舍利恭敬供養。愿我相繼。即于彼剎。證得阿耨多羅三藐三菩提。是時月吉祥太子。發誓愿已。由佛威神力故。所獻瓔珞住虛空中。在彼佛上變成七寶樓閣。中有七寶之座。其上有佛結跏趺坐。相好具足種種莊嚴。  
　　爾時世尊。從其面門放眾色光。所謂青黃赤白紅紫碧綠。如是光明普照無邊世界。上至梵世光明晃曜。映日月光而悉不現。其光復還繞佛三匝從佛世尊頂門而入。  
　　爾時尊者阿難。從座而起偏袒右肩右膝著地。向佛合掌說伽陀曰。  
　　已到彼岸大牟尼　　具足一切勝功德 
　　天人世間共所尊　　一切智者離諸著 
　　眾生心行及根性　　如來一一皆了知 
　　宣說妙法利群生　　一切世間為最勝 
　　所放希有大光明　　普照十方一切剎 
　　俱胝那由他眾生　　蒙光照者獲安隱 
　　善逝已具于十力　　念慧圓滿出世間 
　　善別眾生心所行　　說法斷疑無與等 
　　所有梵王并帝釋　　日月星辰及諸天 
　　聞佛宣說妙法門　　離諸煩惱得安隱 
　　如來一切眾中尊　　眾生有疑悉開決 
　　今日何緣放是光　　愿佛慈悲為我說  
　　爾時世尊告阿難言。汝見此月吉祥太子不。阿難白佛言。唯然已見。佛言。阿難。今此太子于過去世中。已修菩薩之行。供養于我深種善根。由是機緣而已成熟。今于我前。發阿耨多羅三藐三菩提心。起大誓愿。以是緣故放斯光明。阿難。此太子。當來生于無染世界清凈境界如來法中為金輪王。供養彼佛及苾芻眾。至彼佛滅后。收其舍利恭敬供養。是人于彼命終已后生兜率天。至滿一劫生無染世界。證于阿耨多羅三藐三菩提。名為日幢如來應供正等正覺。十號具足。彼佛世尊及菩薩聲聞之眾。所有壽量皆悉同等。  
　　爾時他方來會諸菩薩眾。聞授月吉祥太子記已。俱白佛言。世尊。今釋迦牟尼佛。與妙吉祥菩薩。于一切方處作大佛事。利益眾生無有空過。何以故。佛及菩薩以大悲心起諸方便。于國城郡邑乃至聚落處處。為諸眾生說法教化。令諸眾生聞法解脫。離諸怖畏斷除一切煩惱重障。我等今日得于此地。聞佛及妙吉祥菩薩宣說妙法。及見放光希有之事。利益眾生誠無空過。  
　　爾時世尊告諸菩薩言。善男子。如是如是。若佛菩薩于諸方處。為諸眾生宣說正法施作佛事。當觀是處如佛塔廟。何以故。我于過去世中值遇燃燈如來時。我以信重心故。垂發布地承彼佛足。我時獲得無生法忍。彼燃燈如來。知我已得忍法具足。即為我授阿耨多羅三藐三菩提記作如是言。汝于來世過阿僧祇劫。當得作佛。號釋迦牟尼如來應供正等正覺。十號具足。彼燃燈佛授我記已。告彼苾芻眾言。汝等宜于此地起尊重想勿生輕慢。何以故。此地有善男子。垂發布地承世尊足。以殊勝力故即得忍法具足。是故此地所有天人。瞻敬如佛塔廟而無有異。燃燈如來作是言時。有八十俱胝天人。異口同音白佛言。世尊。我等今于此地。起尊敬想如佛塔廟。是時有一長者名曰賢天。在彼會中。即白燃燈佛言。我今于此造七寶塔。使諸眾生瞻禮獲福。時彼長者。即如其言起希有心。集諸珍寶造立一塔。高廣妙好種種莊嚴。其功殊麗不日而成。是時長者既造塔已。即詣燃燈佛所白言。世尊。我已造立七寶妙塔。于當來世得幾所福。佛言。長者。若有善男子。于菩薩摩訶薩證無生法忍之地。墾取其土下至水際。當持此土恭敬供養。所得福聚尚如供養諸佛塔廟等無有異。何況汝今起凈信心造七寶塔。所獲福聚倍勝于前。無量無邊不可較量。是時燃燈如來。復告賢天長者言。汝今于此深種善根。于未來世中釋迦牟尼佛所。得授阿耨多羅三藐三菩提記。  
　　爾時釋迦牟尼佛。為他方來會諸大菩薩。說是往昔受記因緣。復告諸菩薩言。汝今當知。我往昔時于燃燈佛所。種善根已今得成佛。彼時我得忍法之地。彼諸天人敬如佛塔。汝等今日于此地中。亦應如是起尊敬想。復次諸菩薩。汝等當知。彼時賢天長者。豈異人乎。即今賢天長者是。于彼法中亦名賢天。此人于未來世當得成佛。號曰善現如來應供正等正覺。十號具足。復次諸菩薩。我此所說甚深之法。若有苾芻苾芻尼。優婆塞優婆夷。能聽受讀誦。為他演說者。是人所居之地天人瞻敬。如佛塔廟等無有異。  
　　復次諸菩薩。若有善男子善女人修施行者。聚以七寶滿三千大千世界。于晝夜六時。供養諸佛及苾芻眾。如是乃至劫盡。不如于此未曾有正法聽受讀誦一四句偈。是人所獲功德倍勝于前。  
　　又復若人修戒行者。于一劫中持佛戒法無有缺犯。圓滿一切凈戒功德。不如于此正法聽受讀誦。比前功德千分不及一。  
　　又復若人修忍行者。于一劫中常行忍辱。于一切眾生不生恚害。如是獲得忍行圓滿。不如于此正法聽受讀誦如法修行。獲得法忍具足功德。如是而為最上。  
　　又復若人修精進者。于一劫中勤行教化一切眾生。而不暫起懈怠之心。如是獲得精進圓滿。不如于此正法聽受讀誦。所獲功德倍勝于前。  
　　又復若人修禪定者。于一劫中住三摩地。一心專注離諸散亂。如是獲得定行圓滿。不如于此正法聽受讀誦。所獲功德倍勝于前。  
　　又復若人修智慧者。于一劫中修諸智慧方便。如是獲得智慧圓滿。不如于此正法聽受讀誦。所獲功德廣大無量。速能圓滿一切智果。  
　　爾時他方來會諸大菩薩。聞釋迦牟尼佛宣說此法甚深功德。各白佛言。世尊。我等聽受此法還于本土。為人演說宣通流布。使諸眾生各獲利益。釋迦牟尼佛言。善哉善哉。諸善男子。汝等宜應宣布此法。廣為眾生施作佛事。是時諸來菩薩即散妙花。滿三千大千世界。供養釋迦牟尼佛及妙吉祥菩薩。作如是言。愿此正法久住閻浮提中。利益一切眾生。愿釋迦牟尼佛。及妙吉祥菩薩。久住世間放法光明照諸眾生。我等今者得入此會。見佛世尊聞說妙法。皆因妙吉祥菩薩而為勸導。假使我等舍其頭目手足而以奉施。猶不能報菩薩之恩。今此散花而亦未為報恩供養。是故若有善男子善女人。得見諸佛聞正法者。假使舍其頭目毛足。終不能報諸佛之恩。是故當須于佛菩薩及諸經法。起凈信心尊敬供養。勿生輕易及疑惑想。起是想者獲大重罪。  
　　爾時他方來會諸大菩薩。說是語已禮世尊足右繞三匝。即于會中隱身不現還本佛土。各各住于彼彼佛前。作如是言。我于娑婆世界聞釋迦牟尼佛及妙吉祥菩薩宣說正法。我已受持。于此宣布為眾生說。令諸眾生決定證得阿耨多羅三藐三菩提。  
　　爾時尊者大迦葉白佛言。世尊。今此正法甚為希有。如我所見。妙吉祥菩薩。于摩伽陀王宮中受食供養。菩薩為王宣說此法。時王證得無生法忍。我亦隨喜聽受此法。深自克責生大歡喜。世尊。于后末世若有眾生聞此正法心生正解者。是人乃能知法自性斷諸疑惑。當來決定成等正覺。佛言。迦葉。善哉善哉。善說此語。若諸眾生聞是法已。當來決證佛菩提果。  
　　爾時佛告慈氏菩薩言。汝今受持此法。于后末世為諸眾生宣布演說。使諸眾生皆獲利益得大快樂。慈氏菩薩白佛言。如世尊敕我當受持。世尊。我于過去佛所。亦曾聽受此法。今于佛前又復得聞深自慶幸。我于當來護助宣通令法久住。乃至我此命終生兜率天。而彼天中若有根熟樂大乘者。我亦為其開示演說令發道心。于南閻浮提不令斷絕。又末世之中。若有男子女人受持讀誦此正法者。若為諸魔之所嬈亂。我于彼時密往其中而為護助。使諸魔眾不得其便。又復世尊。末世之中若有得聞是法聽受讀誦如法修行者。當知是佛威神之所建立。  
　　爾時佛告帝釋天主言。憍尸迦。汝今受持記念我此正法。于后末世而為護助。何以故。此法能斷一切疑。能凈諸業障。與諸法平等。又復有大威力。帝釋當知。汝若與彼阿修羅斗戰之時。汝當記念此法。爾時得勝彼當退敗。又復若人于王難賊難虎狼蟲獸惡人等難中。若能思惟記念此法者。是人即得遠離諸難。時帝釋天主白佛言。如世尊敕。我當護持于后末世。若國城郡邑乃至聚落有是法處。我當往彼恭敬供養。若有持是法者我乃護助。  
　　爾時佛告尊者阿難言。汝今受持我此正法。于后末世。為諸眾生宣布演說。何以故。此法甚深昔未曾有。若男子女人受持此法者。彼得離諸疑惑。滅除一切煩惱罪垢。是故汝當記念受持。阿難白佛言。世尊。我以佛神力之所加護。于末世中宣布此法。令諸眾生皆獲利益。世尊。此經何名。我等云何奉持。佛告阿難。是經名為未曾有正法。如是受持。  
　　爾時世尊付囑菩薩聲聞及帝釋已。即于會中佛身左右放大光明。普照十方一切世界。于其光中出微妙聲普告大眾。如來應供正等正覺所說正法。乃至劫壞大海枯竭此法不壞。能為眾生作大利益。是時光中發其聲已。所放光明旋還佛身。是時世尊復告阿難言。汝持佛語慎勿忘失。于后末世宣通此法。廣為利樂一切眾生。釋迦牟尼佛。說是未曾有正法時。有九萬六千天人。遠塵離垢得法眼凈。七百八十萬人發阿耨多羅三藐三菩提心。三萬二千菩薩得無生法忍。八十萬苾芻不受諸法漏盡意解。即時三千大千世界六種震動。欲色界天。于虛空中奏百千天樂。供養世尊及所說法。釋迦牟尼佛說此正法時。所有一切天魔外道。聞已驚怖皆悉歸佛。如佛初轉法輪降伏天魔。今日無異。此法是諸佛印。是大法印。是解脫印。諸有智者。當如是學如是修行。佛說此經已。摩伽陀國王及其眷屬。妙吉祥等諸大菩薩。大迦葉阿難舍利子目干連等諸大聲聞。乃至世間天人。阿修羅乾闥婆等。一切大眾聞佛所說。皆大歡喜信受奉行。  

 上一部：乾隆大藏經·宋元入藏諸大小乘經·佛說帝釋所問經一卷  下一部：乾隆大藏經·宋元入藏諸大小乘經·佛說大方廣善巧方便經四卷 



  
乾隆大藏經·宋元入藏諸大小乘經·佛說未曾有正法經 
  