  第0987部～佛說大方廣未曾有經善巧方便品一卷         
   
  
   宋元入藏諸大小乘經·第0987部   
佛說大方廣未曾有經善巧方便品一卷   
宋西天北印度三藏傳法大師施護奉詔譯      
 
 
　　 
 
佛說大方廣未曾有經善巧方便品  
　　爾時有菩薩摩訶薩。其名大意。于眾會中即從座起。嚴整衣服合掌恭敬。頂禮佛足前白佛言。世尊。諸修菩薩行者。于五欲境作何方便取而不著。雖復常行無所障礙。  
　　爾時佛告大意菩薩言。善哉善哉。大意。汝名最上。見最上義。能于眾中問如是事。諸修菩薩行者。未來世中于諸佛所。深種善根。如是名為善巧方便。即得諸佛共所建立。  
　　是時大意菩薩復白佛言。世尊。諸修菩薩行者。未來世中云何于諸佛所。深種善根。唯愿世尊。利樂一切眾生廣為宣說。  
　　佛言。善男子。汝今諦聽。當為汝說。若有人行少分施能起增上。廣為一切眾生最勝善心。所獲功德回向一切眾生。如是善利無有窮盡。譬如天雨降霔大海。一一水滴數不可知。相續流注無有窮盡。行布施者。善巧回向一切眾生所有功德。亦復如是。資諸善法展轉增勝。亦復無盡。乃至成佛眾善圓滿。  
　　復次大意。若復有人見有曼拏羅處。施以一香。作是施時當起是意。普愿一切眾生得最上戒香。具足一切樂具皆得如意。若施一華。普愿一切眾生當于天上人間。平等受大供養。若施一燈。普愿一切眾生開諸盲目消除瞑暗。得大明照如日月光。若施涂香而用涂飾。普愿一切眾生。當得真金色相天香涂飾。若施衣服。普愿一切眾生慚愧具足離諸過失。若施摶食。普愿一切眾生得天甘露定復得最上法甘露味快樂具足。若施鈴鐸。普愿一切眾生。皆得最上清妙梵音聞者適悅。若施傘蓋。普愿一切眾生離風雨難。得大清涼普覆一切。若施幢幡。普愿一切眾生身如朗月。清凈潔白光明普照。盡諸世間人所愛樂。若施寶拂。普愿一切眾生離諸塵垢身得清凈。有大名稱最上吉祥所應具足。若施諸莊嚴具。普愿一切眾生當得一切佛功德寶圣莊嚴具。若施歌樂。普愿一切眾生得勝耳根。常聞諸佛妙好音聲。若施船舫騎乘。普愿一切眾生得最上乘。又復隨諸眾生有所愛樂而悉施與。得童子相柔軟妙好受天快樂。諸所施作適悅自在。若施旃檀香。普愿一切眾生。得三十二大丈夫相具足莊嚴。乃至無見頂相常出妙香。若施座具。普愿一切眾生受天富樂。一一當處最上最勝大金剛座。若施臥具。普愿一切眾生當得最上歡喜適悅。若施僧坊舍宇。普愿一切眾生住天悅意妙寶樓閣。四種神足悉得圓具。若施空地。普愿一切眾生。當得安住勝妙十地。速至最上圓滿佛地。若施眷屬。普愿一切眾生。當得世間天人阿修羅等。常所侍衛堅固不壞。最上最勝諸所施作而無等比。若施醫藥。普愿一切眾生。離諸病苦如大藥樹。當得金剛不破壞身。一切莊嚴常得最上適悅快樂。若施明鏡。普愿一切眾生。如月光明普照一切。若施瓶器。普愿一切眾生得大賢瓶。灌注法水普潤一切。若施園林樹木。普愿一切眾生身如劫樹。若施酥酪。普愿一切眾生得最上樂味。若施甘美等物。普愿一切眾生。得最上可愛輕安樂味。  
　　又復諸修菩薩行者。若見一切男女奴婢當起是意。普愿一切眾生。悉當遠離恩愛纏縛憂惱等苦。一一皆獲自在快樂。若見苦境當起是意。普愿一切眾生。得離諸苦解脫自在與諸佛等。若于一切眾生。作父母師長阿阇梨想。恭敬尊重。于當生中天上人間若沙門婆羅門等。諸所生處諸根調伏離一切苦。若處五欲樂時當起是意。普愿一切眾生。如所樂欲悉得如意。一切皆具菩薩勝行。若澡沐時當起是意。普愿一切眾生。離諸塵垢清凈無染與諸佛等。若入園林寺舍及諸方處當起是意。普愿一切眾生。得入最上解脫法門。若出一切方處當起是意。普愿一切眾生。出輪回際住安樂法。若飲食時當起是意。普愿一切眾生。離諸惡趣斷飲食想。若處眷屬中當起是意。普愿一切眾生。遠離斗諍互相愛敬。為善知識慈和平等。若開戶時當起是意。普愿一切眾生。開解脫門咸得趣入。若閉戶時。普愿一切眾生。閉惡趣門不復趣進。若履道路時當起是意。普愿一切眾生。如理修行順趣正道。若乘船舫騎乘。當起是意。普愿一切眾生。乘最上乘登正覺道。若有所過度時當起是意。普愿一切眾生。出過地獄等苦不復趣入。若有一切。常語論時當起是意。普愿一切眾生正念現前諸法圓滿。若見有人。起忿怒時即生歡喜。作如是意。普愿一切眾生。當息一切毒害忿怒遠離魔嬈。若有宣說善法語言。當起是意。普愿一切眾生。得諸佛智辯才無礙。若處戲笑歌樂贊詠。當起是意。普愿一切眾生。常大歡喜受諸富樂自在適悅。若睡眠時當起是意。普愿一切眾生。起最上心。出離無智塵暗淤泥。諸有所作得佛建立住圓滿智。若經行時當起是意。普愿一切眾生。常得履諸圣道。  
　　爾時大意菩薩聞說是法生大歡喜。復白佛言。善哉世尊。善說此法。能令一切修菩薩行者。所有身語意業如善所作。常得諸佛共所攝受。所有惡趣一切眾生得佛救度。世尊。于后末世修菩薩行者。如佛所說善巧方便。應如是行。是即名為修菩薩行。  
　　佛言大意。如是如是。諸修菩薩行者。若如是學即得信心堅固不復退轉。種子具足出生現行。大意當知。此即名為菩薩勝相。復為最上善巧方便。汝等于此正法。當勤修習為人演說。爾時大意菩薩摩訶薩。聞佛說是法已。歡喜稱贊。禮世尊足。退住一面。  

 上一部：乾隆大藏經·宋元入藏諸大小乘經·佛說了義般若波羅蜜多經一卷  下一部：乾隆大藏經·宋元入藏諸大小乘經·佛說大堅固婆羅門緣起經二卷 



  
乾隆大藏經·宋元入藏諸大小乘經·佛說大方廣未曾有經善巧方便品 
  