  第1106部～佛說迦葉禁戒經一卷         
   
  
   小乘律·第1106部   
佛說迦葉禁戒經一卷   
宋居士沮渠京聲譯      
 
 
　　 
 
佛說迦葉禁戒經  
　　聞如是。一時佛在舍衛國祇樹給孤獨園。時摩訶比丘千二百五十人。菩薩萬二千人。是時佛語摩訶迦葉比丘言。比丘有二事。身墮地獄中。一者言是我所。二者求人欲得供養。比丘復有二事。一者反聽外道。二者多欲積衣被袈裟缽。比丘復有二事。一者與白衣厚善。二者見好持戒沙門反嫉之。比丘復有二事。墮鑊湯中。一者常念愛欲。二者喜交結知友。比丘復有二事。一者自有過不肯悔。二者反念他人惡。比丘復有二事。當墮泥犁中。一者誹謗經道。二者毀傷經戒。比丘復有二事。一者于都犯戒。二者于法中無所得。比丘復有二事悔。一者強披法衣袈裟。二者身不持戒不承事持戒沙門。比丘復有二事。實難愈。一者心邪亂。二者止人作菩薩道。  
　　佛語迦葉。沙門何故。正字沙門。有四事為沙門。一者形容被服像類沙門。二者外如沙門內懷諛諂。三者但欲求索承事名譽自用貢高。四者行戒不犯。是為真沙門。何等為形容被服者。除須發。被法衣。持應器。心不自政。但欲作惡。喜學邪道。是為外被服像類沙門。內諛諂者。安徐而行徐出徐入。外衣食粗惡。內欲甘美。外居山間草苗為廬。內無信意自寬賈。若內嫉忠直。從因緣多索財物。成其承名。是為諛諂不持戒。不持戒者。但欲令人稱譽。諛諂屏處。欲令人稱譽。不自克責趣求度脫。但有諛諂之態。是為不持戒。何等為真沙門。持戒行道不惜壽命。捐棄身體。不索萬物不求供養。若有比丘守空行者。常觀凈法本無瑕穢。自作慧行不從他人得。于佛法中得泥洹。是為真沙門。  
　　佛語迦葉。欲求道當于是真沙門。莫效承名沙門諂諛沙門。譬如貧人稱名大富。但有富名內無所有。佛問迦葉。是人應有不。迦葉言不應。佛言如是。雖有沙門名者。不行沙門法。如貧人稱大富。譬如有人為水所沒漂反渴欲死。沙門雖多諷誦高才智慧。不去情欲。為是情欲饑渴欲死。坐是入泥犁禽獸薜荔中。譬如賢醫師。滿一器藥。不能自愈其病。雖多諷經。不持戒。譬如摩尼珠墮不凈中。雖多諷經。不持戒。譬如死人著金銀珍寶。身不持戒。反著袈裟像類沙門。譬如長者子被服莊飾。著好新衣中外潔凈。多諷經不持戒如是。  
　　佛語迦葉。有四事像持戒人。何等四事。一者有比丘。禁戒所。語言我不犯。雖有是語。為有著自呼有善。二者若有比丘。悉知深經著行。自言是我所行。三者若比丘多著言是我所著。四者自言我常行等心。著恐畏于生死。是為沙門自稱譽為持戒。佛語迦葉。禁戒無形。不著三界。無常無吾我無人。無命無意無名無稱。無化無教作者。無所從來。無所從去。無形無滅。無身無所犯。無口無所犯。無心無所犯。無世間無計。無世事無所住。亦無戒亦無所念。亦無敗壞。是名為禁戒。是時佛說禁戒無瑕穢亦無所著。戒者無諸嗔恚。安定就度世道。如是為持戒。不愛身形。不愛壽命。亦不樂于五道。悉曉了入于佛道中。是為持戒。亦不在中。亦不在邊。不著亦不轉。譬如虛空中風。是為持戒。是乃名為無種人有定心。亦無所著亦無我。為天人相。而曉是者。是為凈持戒。不轉于禁戒。不自貢高。常欲守道持戒。如是無有而過者耶。無有是人信于空者。隨佛所行不染污。從世間冥中。入照入明。適無所住立。亦莫于三界。是戒法。佛說是戒法。三萬三千諸天人民。皆得須陀洹道。八百沙門。從是因緣意解得度。行智慧如是。  

 上一部：乾隆大藏經·小乘律·根本說一切有部戒經一卷  下一部：乾隆大藏經·小乘律·佛說犯戒罪報輕重經一卷 



  
乾隆大藏經·小乘律·佛說迦葉禁戒經 
  