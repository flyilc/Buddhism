  第1339部～阿毗曇五法行經一卷         
   
  
   西土圣賢撰集·第1339部   
阿毗曇五法行經一卷   
安息三藏安世高譯      
 
 
　　 
 
阿毗曇五法行經  
　　苦法黠可苦法黠。習法黠可習法黠。盡法黠可盡法黠。道法黠可道法黠。苦法者。謂形體萬物皆當衰老死亡。是為苦。癡人謂可常保持。是為樂黠。可知是為苦。便不復向生死。是為苦法黠。可。  
　　習法者。謂習欲習得習淫習怒習癡習好習美。黠可者如是為習。從習得盡便不欲。是為習法黠。可盡法者。謂人物會當消散滅盡。便得亦不喜。失亦不憂。是為盡法黠。可道法者。行道得道。作善上天。作惡入惡。道黠可者知去惡就善。是為道法黠。可黠者。覺可者。知。  
　　本不知是為苦。苦為一意知為苦。是為二意。習為一意知為習。是為二意。盡為一意知為盡。是為二意。道為一意知為道。是為二意。此八意在外。  
　　非常苦空非身。本習生因緣盡。止如意要道處受觀。  
　　盡。苦空非身何緣得盡。盡從苦來。從苦得盡。因盡便得空。得空便知非我身。是四意為隨苦諦。  
　　何等為苦。一切在生死皆為苦。會欲亦不欲會欲。謂人諸所欲得亦不欲。謂人意諸所不欲。是皆為苦。貪從習出。隨非常意求滅苦從習得。  
　　何等為法。謂因緣作是得是是為法。當為識已識為卻意當為斷。從四諦中苦諦。習諦為證有。道見苦知從習起。見習知苦見盡諦知非常。  
　　何等為可。謂喜道不忘道。常求道以道為可。何等為黠。常問道為黠。已問能受能行是為黠。習亦如是。盡滅亦如是。道亦如是。  
　　苦為罪法為行結。黠為三十七品經。可為行行者為行道。如是為習。如是為盡。如是為道。皆為增上。  
　　第一為苦。何等為苦。一切惡不可意為苦。已識苦不欲者。便行道不離為可。苦生有本。苦為何等。本從萬物。萬物無有亦不盡。已不盡人亦不憂。已不憂人亦無有苦。  
　　第二為習。何等為習。意隨愛為習。斷愛無有習。持何等行為斷愛。萬物皆從因緣生。斷因緣不復生。當那得斷因緣。持意念道。已持意念道。意不得兩念。便在道是。為習。  
　　第三為盡。苦法為萬物。以敗便得憂。已得憂便老。已老便得病瘦死。是名為外盡苦法。何以故。為外盡苦法。為自罪未除。何以故。為自罪未除。為生死未滅。何以故。生死未滅為非一意。何以故。非一意為不墮禪棄故。何以故。不墮禪棄不受行如佛語。是名為外盡。內盡為何等。意墮守。已墮守余意不得生。已余意不得生便滅結。已滅結便罪盡。已罪盡便盡無有。是名為內盡。  
　　第四為道。何等為道。苦可意道名為八種。何等為八種。如是安般守意說八行意。不墮生死但有墮道。已墮道便斷上頭三事。何等三事。苦習盡。已斷苦習盡便定。已定所向便得道。何等為得道。已苦滅不復生是為得。有五法行。何等五。一者色。二者意。三者所念。四者別離意行。五者無為。  
　　色為何等。所色一切在四行。亦從四行所。四行為何等。地種水種火種風種。亦從四行因。所色為何等。眼根耳根鼻根舌根身根。色聲香味細滑。亦一處不更。  
　　意為何等。所意心識。是為何等。六識身。六識為何等。眼識耳識鼻識舌識身識心識。  
　　所念法為何等。若所念法意共俱。是為何等。痛想行癢念欲。是意定黠。信進計念貪不貪善本惡本不分別本。一切結縛便勞。從起所黠所見所要亦所有。如是法意共俱。是名為意所念法。  
　　別離意行為何等。所別離意不共。是為何等。得不思想政盡政不思想念想。下輩苦得處得種得。入生老止非常名字絕具如應。亦余如是法分別意行。是名分別意行。  
　　無為何等。空滅未離滅不須受。  
　　地種為何等堅者。水種何等濕者。火種何等熱者。風種何等起者。眼根何等。眼識相著可色。耳根何等。耳識相著可色。鼻根何等。鼻識相著可色。舌根何等。舌識相著可色。身根何等。身根相著可色。色為何等。若色端正不端正等色。俱中央色想。像上頭一識更。眼識色更為心識更。是色兩識。更知何等。兩眼識心識。聲為何等。從受行出聲。亦不從受行出聲。從受行本聲。亦不從受行本受聲。若上頭一識更知耳識已。更心識便知是聲。兩識更知耳識心識。香為何等。若根香若莖香若花香若實香。香香臭香等香所香。是名為香。若上頭一識。一識更知鼻識已。更心識便如是香。兩識更知鼻識心識。味為何等。若酢味甜味鹽味苦味堿味辛味澀味。亦所啖覺味。若上頭一識知舌識。舌識已更心識便知是味。兩識更知舌識心識。細滑更為何等。若滑若粗若輕若重若寒若熱若饑若渴。為上頭一識知身識身。識已更心識便知。是一處樂為兩識更知身識心識。心識一處不更。色為何等。若色法識想著。是為何等。若身善者不善者不更。若常一識知心識。  
　　眼識為何等。眼相依色因知。耳識為何等。故耳根相依聲因知。鼻為何等。鼻根相依香因知。舌識為何等。舌根相依味因知。身識為何等。身根相依樂著因知。心識為何等。心根相依法因知。痛為何等。為樂是亦為三輩少多無有量。想為何等。所對行為何等。所作是亦為三輩。善惡不分別福殃度。愿樂為何等。三會是亦為三輩。善樂惡樂亦不善亦不惡樂意念。何等為意念。是亦為三輩。善惡不分別。欲為何等。欲作是何等。意可意為何等。念思惟何等。為一意。黠為何等。為觀法。信為何等。可意。進為何等。觀念。計為何等。所念使求增望念愿。愿是名為計。分別念為何等。所觀觀隨不絕相隨。是名為念。計念為何等。異意大為計。意微為念。計念是為異。貪為何等。不隨善法不信至誠不行不應行。是名為貪。不貪為何等。隨善法信至誠行應行。是名為不貪。善本何等。有三善本。無有貪善本。無有嗔恚善本。無有愚癡善本。是名為善本。不善本為何等。不善本有三。貪為不善本。嗔恚為不善本。愚癡為不善本。是名為不善本。不分別本為何等有五不分別。愛不分別。憍慢不分別。癡不分別。疑不分別。行是名為不分別本。  
　　結為何等。有九結。一為持念結。二為憎結。三為憍慢結。四為癡結。五為邪結。六為失愿結。七為疑結。八為嫉結。九為慳結。  
　　持念結為何等。三界中貪。增結為何等。為人間不可息。憍慢結為何等。憍慢結名為七輩。何等七。一為憍慢。二為憍。三為自慢。四為自計慢。五為欺慢。六為不如慢。七為邪慢。憍慢為何等。不如者我為勝如者等。從是憍慢自計意起。意識合意。是名為憍慢。慢為何等輩中勝勝中等。從是所慢亦自計自計勝者勝。是名為自慢。亦說者憍慢慢當為一切合會。是名為自慢。自計慢為何等。為五陰自身是我身計自念。從是慢慢自知意生意起合意。是名為自計慢。欺慢為何等。未得計得未知計知未盡計盡。從是憍慢自計意觀意起合意。是名欺慢。不如慢為何等遠不如自計少不如。若豪若業。若業若何。若罪若病不及十倍百倍。自計如是為不如。從是憍慢自計自見意生意起合念。自為是名為不如慢。邪慢為何等。不賢者自計賢者。從是有憍慢自念自計。意生意起合念。是名為邪慢。是為七慢。慢名為憍慢結。  
　　癡結為何等。三界中所有癡。是名為癡結。  
　　邪結為何等。邪結有三輩名為邪結。一為身邪。二為邊邪。三為邪邪。身邪為何等。是身是我身。是名為身邪。邊邪為何等。一者斷滅。二者常在。是名為邊邪。邪邪為何等。邪邪為諍本壞福。是為三邪。  
　　失愿結為何等。失本不受功挍恩。是名失愿結。是兩失名為失愿結。盜結為何等。兩盜名盜結。一為受盜。二為戒盜。受盜為何等。為五陰念尊大最無有極。從是所欲所意。所可所用。是名為盜結。盜戒為何等。從是凈從是離從是解從是要出用。是故所人所意所可所愿。是名為盜戒。是兩盜名為盜結。  
　　疑結為何等。為疑四諦。是名為疑結。嫉結為何等。亂意為嫉結。  
　　慳結為何等。不能制意。是名為慳結。故一切結。  
　　縛者為何等。所結者名為縛故說縛。  
　　使者為何等。使者為七。何等為七。一為欲使。二為不可使。三為欲世間使。四為憍慢使。五為癡使。六為邪使。七為疑使。  
　　欲使為何等。欲使名為五使。何等為五者欲。從苦見斷欲。著欲從習見斷欲。著欲從盡見斷欲。著欲從道見斷欲。著欲從思惟見斷欲。是名為五使。名為欲使。  
　　不可使名為何等。五使名為不可使。何等為五。從苦見不可斷。從習見不可斷。從盡見不可斷。從道見不可斷。從思惟見不可斷。是五使名為不可使。世間欲可使為何等。十使名為世間可欲使。何等為十。著色見苦斷欲。著色見習斷欲。著色見盡斷欲。著色見行道斷欲。從色因著思惟斷欲。從無有色因著見苦。斷欲。從無有色因著見習斷欲。從無有色因著見盡斷欲。從無有色因著見道斷欲。從無有色因著思惟斷欲。是十使名為欲世間使。憍慢使為何等。憍慢使有十五。何等為十五。著欲見苦憍慢斷。著欲見習憍慢斷。著欲見盡憍慢斷。著欲見道憍慢斷。著欲思惟見憍慢斷著色見苦憍慢斷。著色見習憍慢斷。著色見盡憍慢斷。著色見道憍慢斷。著色思惟憍慢斷。著無有色見苦憍慢斷。著無有色見習憍慢斷。著無有色見盡憍慢斷。著無有色見道憍慢斷。著無有色思惟憍慢斷。是十五使名為憍慢使。  
　　癡使為何等。十五使名為癡使。何等為十五。著欲見苦癡斷。著欲見習癡斷。著欲見盡癡斷。著欲見道癡斷。著欲思惟癡斷。著色見苦癡斷。著色見習癡斷。著色見盡癡斷。著色見道癡斷。著色思惟癡斷。著無有色見苦癡斷。著無有色見習癡斷。著無有色見盡癡斷。著無有色見道癡斷。著無有色思惟癡斷。是十五使名為癡使。  
　　邪使為何等。三十六使為邪使。何等為三十六。十二使著欲。十二使著色。十二使著無有色。是名為三十六使。十二使著欲為何等。著欲見苦斷身邪。著欲見苦斷要邪。著欲見苦斷邪邪。著欲見習斷邪邪。著欲見盡斷邪邪。著欲見道斷邪邪。著欲見苦斷見盜。著欲見習斷見盜。著欲見盡斷見盜。著欲見道斷見盜。著欲見苦斷戒盜。著欲見道斷戒盜。是名為十二使著欲使。  
　　十二使著色為何等。著色見苦斷身邪。著色見苦斷要邪。著色見苦斷邪邪。著色見習斷邪邪。著色見盡斷邪邪。著色見道斷邪邪。著色見苦斷見盜。著色見習斷見盜。著色見盡斷見盜。著色見道斷見盜。著色見苦斷戒盜。著色見道斷戒盜。是名為十二使。著色使。  
　　十二使。著無有色為何等。著無有色見苦斷身邪。著無有色見苦斷要邪。著無有色見苦斷邪邪。著無有色見習斷邪邪。著無有色見習斷邪邪。著無有色見道斷邪邪。著無有色見苦斷見盜。著無有色見習斷見盜。著無有色見盡斷見盜。著無有色見道斷見盜。著無有色見苦斷戒盜。著無有色見道斷戒盜。是名為十二使著無有色使。是為三十六使。名為三十六邪使。  
　　疑使為何等。十二使名為疑使。何等十二。著欲見苦斷疑。著欲見習斷疑。著欲見盡斷疑。著欲見道斷疑。著色見苦斷疑。著色見習斷疑。著色見盡斷疑。著色見道斷疑。著無有色見苦斷疑。著無有色見習斷疑。著無有色見盡斷疑。著無有色見道斷疑。是名為十二疑。使是為塵是為塵腦。有時塵無有腦者。除塵所余亂意念法。是為腦非塵。從起為八。一為睡。二為瞑。三為樂。四為疑。五為猗。六為恣態。七為不愧。八為不慚。是故說從起八。  
　　所黠為何等。十黠。何等為十。一為法黠。二為比黠。三為知人心黠。四為巧黠。五為苦黠。六為習黠。七為滅黠。八為道黠。九為盡黠。十為無為黠。  
　　法黠為何等。在生死欲所無有結黠。在生死欲本所無有結黠在。生死欲滅無有結黠。在生死欲壞道行無有結黠。亦在法黠亦在法地所無有結黠。是名為法黠。  
　　比黠為何等。在色無有色行無有結黠。在色無有色本無有結黠。在色無有色行滅無有結黠。在色無有色行斷為道無有結黠。亦在比黠亦在比地無有結黠。是名為比黠。  
　　知人心黠為何等。所黠行所黠福所黠合。已得不舍。常在前常念不忘。為人故為他眾故恩行。是故意念知。是名為知人心黠。  
　　巧黠為何等。世間所行黠。是名巧黠。苦黠為何等。受五陰非常苦空非身念所無有結黠。是名為苦黠。  
　　習黠為何等。世間本亦本集生因緣思念無有結黠。是名為習黠。  
　　滅黠為何等。滅滅為黠。最要念不結黠。是名為滅黠。  
　　道黠為何等。道為道如應受觀者。欲出念無有結黠。是名為道黠。  
　　盡黠為何等。已識苦已舍習盡已有證。道已行從是黠見知意得應。是名為盡黠。  
　　無為黠為何等。苦已更不復更。習已畢不復畢。盡已有證不復用證。道已行不復行。從是所黠所見所知所意得。是名為無為黠。故說所黠。  
　　所有見為何等。所有黠見為見。有時見非黠。為何等。八更者可。八更者可為何等。苦法黠可苦譬黠可。習法黠可習譬黠可。盡法黠可盡譬黠可。道法黠可道譬黠可。故說所見。若得是為黠。不有時得。非黠八更可如上說。故說所更。  
　　德為何等。得法為德。無有思想思惟為何等。天上一處名為一切凈。在有無有欲前。有思想出所意念法滅不隨。是名為不思想思惟。滅思惟為何等。二十六天上名為不欲。中得道者。上頭行要出所意念法滅倒。是名為滅思惟不思想為何等。無有思想人化生天上。上頭意亦墮天上時意除是中間。乃從是若意念法滅倒。是名為不思想。  
　　念根為何等。三界中命會為何等。人同居得。處為何等。同郡縣。種得為何等。為五陰。入得為何等。所內外得入。是名為入得。生為何等。得陰。老為何等。陰熟。止行何等。宿命行來望。非常為何等。已生復亡。名字為何等。知分別。絕為何等。字為具。政用為何等。字會。  
　　空為何等。虛空無所有無所著無所色。是名為空。盡尚未離為何等。已盡不復更不復著。盡為何等。度世無為。是名為五法五行行說具。  

 上一部：乾隆大藏經·西土圣賢撰集·三慧經一卷  下一部：乾隆大藏經·西土圣賢撰集·賓頭盧突羅阇為優陀延王說法經一卷 



  
乾隆大藏經·西土圣賢撰集·阿毗曇五法行經 
  