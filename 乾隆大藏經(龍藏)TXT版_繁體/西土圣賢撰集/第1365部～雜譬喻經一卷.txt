  第1365部～雜譬喻經一卷         
   
  
   西土圣賢撰集·第1365部   
雜譬喻經一卷   
后漢沙門支婁迦讖譯      
  

雜譬喻經  
（一）  
　　昔有比丘聰明智慧。時病危頓。弟子問曰。成應真未。答曰未得。不還未也。問曰和上道高名遠。何以不至乎。和上告白。已得頻來。二果未通。問之。已得頻來礙何等事不至真人。答曰。欲睹彌勒佛時三會二百八十億人得真人時。及諸菩薩不可限載。彌勒如來巨身至尊長百六十丈。其土人民皆桃華色。人民皆壽八萬四千歲。土地平正衣食自然。閻浮土地廣長各三十萬里。意欲見此不取真人。彌勒佛時二尊弟子。一曰雜施。二曰數數。復欲見之。知何如我弟子復問。從何聞此。和上答曰。從佛經聞。弟子白曰。生死勤苦。彌勒設有異法當往待之乎。答曰無異。六度四等四恩四諦寧有異乎。答曰不也。設使一等彼此無異。何為復待。今受佛恩反歸彌勒。亦可取度不須待彼。和上言止。卿且出去。吾當思惟。弟子適出未到戶外。已成真人。弟子還曰。何乎。師曰。已成真人。弟子禮曰。咄叱之頃已成果證。  
（二）  
　　昔有比丘得定意時。野火燒不燒。人見之謂是鬼。便斫之刀折不入。用心一故不入。柔軟故不燒。有人得定者。弟子呼之飯不覺。因前牽其臂。臂申長丈余。弟子怖便取結之。意恐結不可復解之。師禪寤苦臂痛。問弟子。白如是。師言。汝不解寤我折我臂。人得定意柔軟如綿。在母腹中亦爾。  
（三）  
　　昔罽賓國有一菩薩。始生墮地地有大動。父母皆驚。時有真人。低頭面禮華蓋供散。后長出家明哲辯慧。然多蕩泆乃無法度。所說聞者輒令得道。時有二人共為比丘。精舍守戒清白積年。意不開解。天神語之。彼國有比丘多所化度。二人即往故遠歸請。時此比丘彼國有比丘與淫女通。二人求現。一人先入禮敬卻坐。淫女故臥端正極世。專心聽經無他異念。便得道跡。稽首還。復使一前禮調訊坐聽。見臥淫女心念此人穢辱不良。唐苦遠來便棄出外。比丘曰何愁乃爾。知有邪見。曰乃誤我曹。涉曠辛苦。師此污濁有是蕩行。曰卿為大非學士法。但當正心聽受慧解。焉譏是非自生惡念令無所得。更自端心共入聽經。復得道跡。一得應真師為設賓便還本國。師后典寺大用僧物通淫戲樂過度。眾僧議逐。有真人曰。且莫擯棄。雖用僧物能多化度。便止不逐。親親詣曰。卿前弟子可往從乞備眾人物。即到彼國大得眾寶還倍償僧。  
（四）  
　　昔有賢者奉法精進。得病奄亡。妻子嗥戀無聊有生。火葬收骨埋去既訖。廢忘經道香燈不設。家財饒富月旦晦朔烹殺饌餟上冢集會。相哭哀摧悲悼斷絕。亡者戒德終乃升天。天眼遙見愍其笑之愚癡之至。便作小兒于邊牧牛。牛便卒死兒便嗥哭。刈草著前曉喻令食。復打呼起對泣自傳。如此終日。眾人怪笑共往呵問。汝誰家子。牛死當歸語家。嗥哭何益。牛死豈知乎。曰我不愚也。牛死尚在猶可有望。汝父早死。設百種食共向嗥哭。焦骨何知。眾聞霍解曰。吾本汝父蒙佛生天故來釋卿。因還復天身。欲得如我加進道供已忽不現。妻子內外便還精進。戒德布施拯濟一切不復憂愁。皆得道跡同時生天。  
（五）  
　　海中有一國名私訶疊。中多出珍寶唯無石蜜。時有賈人。持五百余車石蜜。往念欲上王。所得賞報必勝市賣。便以石蜜置王宮門。作事自陳。如是月日之中無有問者。恚曰。彼王亦是人。我亦是人。眼耳鼻口四大俱爾。乃不可得一見與言語也。何則王福德勝人故也。吾亦當作功德。當令王不覺來歸我。時遂行作沙門。以蜜供養三尊。求一靜處思惟苦空非身。使其未半。意解無縛得六通道。諸能一處不移成羅漢者。地為震動。帝釋諸天應來慰問。于是天帝諸天人皆下作禮助其歡喜。比丘問天帝。卿等天上盡何所為。答曰。天上有四戲觀園。三處是五欲處。一處是道德。在中或論佛貴典。或時論天下四輩精進持法者。比丘曰。論持者為一等也。為有深淺乎。天帝曰。普論善人耳。佛泥曰以來有三人諸天持論未曾廢舍。比丘曰。斯何人也。天得與我一一說之。天帝言。波羅柰國有一人作沙門。自誓言。當經行仿佯不得應真終不臥息。于是晝夜經行。足壞流血百鳥逐啄。三年得道。諸天稱察無不奉承矣。有一人在羅閱只國亦作沙門。布草為蓐坐其上。自誓曰。不得道終不起。而蔭蓋來但欲睡眠。使人作錐長八寸。睡來時便刺兩髀。以瘡痛不睡。一年之中得應真道。天亦嘆未曾有也復有一人在拘睒尼國亦作沙門。在山石室峻險。卒無能得往來者。時魔波旬見其精進。便化作水牛。在比丘前鳴鼻角目。以欲觸之。比丘甚畏而思曰。此間牛所不能得至。何以有此。得無是魔所為也。即[口*戒]言。汝是弊魔所為耶。魔謂已知便服本形。比丘語魔。卿恐我何求。魔言。見道人精勤恐出我界去。故來相恐矣。比丘說言。我所以作沙門者求度世間。佛有相好欲見之耳。佛以去世無能見者。聞魔能變作佛身為吾現之。吾便不復精進也。魔其當然即化為佛在前立。思惟即得應真。諸天空中稱善無量。魔悔愁毒即時滅去。天帝語比丘。是三人諸天所嘆于今未休。比丘語天帝。此三人者。明識苦空是以朽身。吾本無意為人所輕。遂行求道得出三界。亦復奇妙亦得應真。諸天報曰。今還天上以道人上頭第一。于是諸天作禮而去。于是國王聞石蜜主勤行得道。即往稽首叩頭謝過。遂為國師。興隆三寶國致太平。得福得度不可復計。  
（六）  
　　昔有一病人。眾醫不能治差。徑來投國王。王名薩和檀。以身歸大王。慈愿治我病。王即付諸師。敕令為治病。諸醫啟王。此藥不可得。王問諸師曰。其藥名何等。世無五毒人其肉中作湯。服此便得差。何等為五毒。一者無貪淫心。二者無嗔恚心。三者無愚癡心。四者無妒嫉心。五者無克虐心。若有此人者其病便愈。王告諸師曰。此人來歸我。唯我無此毒。即割身上肉與之令合湯。病者服愈便發摩訶衍。  
（七）  
　　昔有迦羅越。常愿見文殊師利。迦羅越便大布施并設高座訖。便有一老翁甚大丑惡。眼中眵出鼻中洟出口中唾出。迦羅越見在高座上便起意。我今日施高座。高尚沙門當在其上。汝是何等人。便牽著地布施訖。迦羅越便然燈燒香。著佛寺中言。持是功德現世見文殊師利便自還歸家疲極臥。夢有人語言。汝欲見文殊師利。見之不識。近前高座上老翁正是文殊師利。汝便牽著地。如是前后七反見之。不識當那得見文殊師利。若人求菩薩道。一切當等心于人。求菩薩道者。文殊師利便往試之。當覺是意。  
（八）  
　　為無常家說譬喻。有一大樹其果如二升瓶。其果垂熟。有烏飛來住樹枝上方住。果落烏頭殺。樹神見此。而作偈言。  
　　烏來不求死　　果墮不為烏 
　　果熟烏應死　　因緣會使爾  
　　人在世間罪福會遲速合無有前卻。黠人得罪不怨得福不喜。爾乃為諦信佛言受持不離。三界之中有九十六種道。世人各奉其所事冀神有益。此諸小道未曉為福。豈能執德。所以爾者。不識三尊之上明。不執五戒之清真。無有八正之深見。豈能祐濟于人乎。是以名之薄田耳。  
（九）  
　　有能敬佛三尊。監通三世。明天堂之福。審太山之罪。至信三寶以塞三涂。強智慧之力以消三界癡冥。修六凈神水以蕩六患之穢。故能輕財損身口分。行等之施。以樹來世之本。施一萬報疾若響應。故言大道三界之良田也。何以明之。昔阿育王曾作小兒時。道遇佛不勝歡喜。以少沙土至心奉佛。由此之福故得為圣王。典主四十萬里十六大國。以此明之。佛最為良田。昔佛弟難陀。乃往昔惟衛佛時人。一洗眾僧之福。功德自追生在釋種。身佩五六之相。神容晃昱金色。乘前世之福。與佛同世研精道場便得六通。古人施一猶有弘報。況今檀越能多行者乎。普等之行必逮尊號。加增歡喜廣度一切。  
（一○）  
　　法言。染神億劫不朽煎熬生死。得道乃止。昔佛泥曰后五百十年。有一國王。精進勇猛世所希有。供養六萬沙門三月一時。甘香肴膳極世之味。最上座道人博綜群籍探古達今得應真。去此國東四百八十里有一國王。供養五百婆羅門。亦盡世之美。作百種幢幡裝校繒彩綿潔金寶雜物。一幢直五百兩金。以此伎樂而娛樂之。其有能作此技藝者。便以與之。諸國貧人聞彼國王有此寶物。各各四面云集合五百人。路由精舍。各習技藝欲取彼寶。糧食乏盡不能得達。便詣上座前求作沙門。上座即觀之。乃惟衛佛時賢者家奴客。曾為道人作食飲。又聞法言。從是以來天上人中受福自然。福今始盡法言故存。此等可度。便下須發授以戒法。將入宮食還大歡喜。師知其意為說此飯不可妄食。人無至誠而食此飯者。當累劫為王作牛馬奴婢。五百新學比丘。聞此恐怖厲志精進。九十日皆得應真。比丘已得道。欲自說本末。便大走行喚入王門共相撲來。三毒十二因緣五陰六衰我皆撲之。誰能與我對者。眾坐愕然。此何言也。比丘曰吾等本習技藝取彼寶利養。為沙門自致羅漢。三界眾邪吾等已撲滅之。蒙大師恩快樂無極。  
（一一）  
　　昔者兄弟二人居。大勢富貴資財無量。父母終亡無所依仰。雖為兄弟志念各異。兄好道誼弟愛家業。官爵俸祿貪世榮色。居近波利弗。雞鳴精舍去之不遠。兄專行學咨受經道不預家計。其弟見兄不親家事恒嫌恨之。共為兄弟。父母早終。勤苦念生活。反棄家業追逐沙門聽受佛經。沙門豈能與汝衣財寶耶。家轉貧狹財物日耗人所蚩笑。謂之懈廢門戶絕滅。凡為人子當立功效。繼續父母功勛不廢。乃為孝子耳。兄報之曰。五戒十善供養三寶行六度。坐禪念定以道化親。乃為孝耳。道俗相反自然之數。道之所樂俗之所惡。俗之所珍道之所賤。智愚不同謀猶明冥。不可共處是故慧人去冥就明以致道真。卿今所樂苦惱之我。一切空無虛偽不真。迷謬計有豈知苦辛。其弟含恚俾頭不信。兄見如是便謂曰。卿貪家事以財為貴。吾好經道以慧為珍。今欲舍家歸命福田。計命寄世忽若飛塵。無常卒至為罪所纏。是故舍世避危就安。弟見兄意志趣道誼寂然無報。兄則去家行作沙門。夙夜精進誦經念道一心坐禪。分別思惟未曾休息懈怠。即具根力三十七品。行合經法成道果證。往到弟所勸令奉法。五戒十善生天之本。布施學問道慧之基。弟聞此言嗔恚更盛。即答兄曰。卿自應廢不親家業毀壞門戶。可獨為此勿復教我。疾出門去莫預我事。兄便舍去。弟貪家業汲汲不休。未曾以法而住其心。然后壽終墮牛中肥盛甚大。賈客買取載鹽販之。往返有數。牛遂羸頓不能復前。上阪困頓躃臥不起。賈人策撾搖頭才動。時兄游行飛在虛空。遙見如是。即時思惟。知從何來。觀見其本本是其弟。便謂之曰。弟汝所居舍宅田地汲汲所樂。今為所在。而自投身墮牛畜中。即以威神照示本命。即自識知淚出。自責本行不善慳貪嫉妒。不信佛法輕慢圣眾。快心恣意不信兄語。違戾圣教抵突自用故墮牛中。疲頓困劣悔當何逮。兄知心念愴然哀傷。即為牛主說其本末。事狀如是。本是我弟。不信三尊背真向偽。慳妒自恣貪求不施。墮牛中羸瘦困劣甚可愍傷。今已老極疲不中用。幸以惠我濟其殘命。賈人聞之便以施與。即將牛去還至寺中。使念三寶飯食隨時。其命終盡得生忉利。時眾賈客各自念言。我等勤治生無厭。不能施與又不奉法不識道誼。死亦恐然不免此類。便共出舍。捐其妻子棄所珍玩。行作沙門精進不懈。皆亦得道。由是觀之。世間財寶不益于人。奉敬三尊修身學慧博聞行道世世獲安。  
（一二）  
　　昔者舍衛國有一貧家。庭中有蒲桃樹。上有數穗。念欲即施道人。時國王先前請食一月。是貧家力勢不如。王正玄許一月。乃得一道人便持施之。語道人言。念欲施來一月。今乃得愿。道人語優婆夷。以一月中施矣。優婆夷言。我但一穗蒲桃施耳。那得一月施。道人言。但一月中念欲施。則為一月也。  
　　有十八事。人于世間甚大難。一者值佛世難。二者正使值佛。成得為人難。三者正使得成為人。在中國生難。四者正使在中國生。種姓家難。五者正使在種姓家。四支六情完具難。六者正使四支六情完具。財產難。七者正使得財產。善知識難。八者正使得善知識。智慧難。九者正使得智慧。善心難。十者正使得善心。能布施難。十一者正使能布施。欲得賢善有德人難。十二者正使得賢善有德人。往至其所難。十三者正至其所。得宜適難。十四者正使得宜適。受聽問訊說中正難。十六者正使得中正。解智慧難。十七者正使得解智慧。能受深經種種難。是為十八事。  

 上一部：乾隆大藏經·西土圣賢撰集·迦丁比丘說當來變經一卷  下一部：乾隆大藏經·西土圣賢撰集·思惟要略法一卷 



  
乾隆大藏經·西土圣賢撰集·雜譬喻經 
  