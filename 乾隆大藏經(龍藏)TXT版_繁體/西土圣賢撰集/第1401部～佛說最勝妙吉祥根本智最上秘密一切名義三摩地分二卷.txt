  第1401部～佛說最勝妙吉祥根本智最上秘密一切名義三摩地分二卷         
   
  
   西土圣賢撰集·第1401部   
佛說最勝妙吉祥根本智最上秘密一切名義三摩地分二卷   
唐三藏沙門大廣智不空奉詔譯      
 
 
　　 
 
佛說最勝妙吉祥根本智最上秘密一切名義三摩地分卷上  
　　爾時大吉祥　　最勝金剛手 
　　具一切功德　　能調難調者 
　　三界中最勝　　最尊大無畏 
　　諸秘密部中　　自在為主宰 
　　正智蓮華目　　眉相復如蓮 
　　于佛世尊前　　戲擲金剛杵 
　　復于須臾間　　出現無邊數 
　　金剛杵圍繞　　當戲擲杵時 
　　即有俱胝眾　　金剛光照曜 
　　面現顰眉相　　勇猛大無畏 
　　威德復殊勝　　調伏于一切 
　　具悲智方便　　自利利世間 
　　身心大歡喜　　得最上妙樂 
　　復現忿怒相　　佛世尊所作 
　　一切皆攝受　　普獲于利樂 
　　是時金剛手　　頂禮正覺尊 
　　釋迦牟尼佛　　合掌而白言 
　　一切眾生類　　愚沒生死泥 
　　起煩惱疑惑　　無由能解脫 
　　愿哀愍利樂　　我及諸眾生 
　　令如理所得　　了知幻化網 
　　佛為世間師　　愿宣說正法 
　　利樂諸眾生　　令得無上果 
　　諸佛大三昧　　最上真實智 
　　能了別眾生　　諸根欲性等 
　　世尊正智眾　　現烏瑟膩沙 
　　妙德真實智　　最上自然智 
　　了達甚深義　　一切廣大義 
　　無等寂靜義　　最上最勝義 
　　瑜伽大教中　　諸秘密名義 
　　圣三摩地分　　初中后皆善 
　　過去佛已說　　未來佛當說 
　　現在今世尊　　三世盡宣說 
　　今此幻化網　　我從是出生 
　　喜執大金剛　　善持一切明 
　　如我所得法　　愛樂而受持 
　　最勝堅固意　　住佛秘密心 
　　如眾生意樂　　愿說最勝法 
　　滅煩惱無余　　令得最勝智 
　　如是秘密主　　金剛手菩薩 
　　作合掌恭敬　　勸請而前住 
　　爾時二足尊　　釋迦牟尼佛 
　　從舌及面門　　出廣大光明 
　　普照于十方　　清凈諸惡趣 
　　三界光所照　　四魔悉調伏 
　　復出美梵音　　遍聞于三界 
　　稱贊秘密主　　大力智金剛 
　　時佛作是言　　善哉執金剛 
　　吉祥最勝者　　勇猛金剛手 
　　汝大悲方便　　廣為利世間 
　　是故勸請我　　說秘密法門 
　　此秘密名義　　妙德根本智 
　　最勝大吉祥　　能伏諸魔等 
　　我今當善說　　汝大秘密主 
　　住最上一心　　諦聽佛所說 
　　時釋迦牟尼　　即說如是法 
　　盡諸真言部　　持明大咒部 
　　觀照三密部　　世間最上部 
　　世出世間部　　最上大印部 
　　烏瑟膩沙部　　如是等諸部 
　　總攝一切法　　是秘密名義 
　　六種大明王　　無二說其二 
　　是無生法句　　從彼而出生 
　　所謂  
　　阿阿(引)壹翳嗢污伊愛烏奧暗惡。  
　　此法安住諸智心　　三世諸佛所共說  
　　復次大明曰。  
　　唵(引)嚩日啰(二合)低(引)剎拏(二合)耨珂砌(引)那(一句)缽啰(二合)倪也(二合引)倪也(二合引)那謨(引)哩多(二合)曳(引二)倪也(二合引)那迦(引)野嚩(引)詣(引)說啰(三)阿啰跛左那(引)野帝(引)那莫。  
　　阿字為正智　　諸佛從是生 
　　復為諸勝相　　是最上字義 
　　大生無生義　　離飲食語言 
　　舍最上愛樂　　諸語業清凈 
　　最上增勝貪　　諸眾生染行 
　　最上增勝嗔　　諸煩惱大怨 
　　最上增勝癡　　愚迷為智障 
　　最上增勝忿　　大忿怒大怨 
　　最上增勝染　　為諸染所纏 
　　如是貪嗔等　　皆最上增勝 
　　秘密妙法門　　通達能遠離 
　　執大智慧劍　　破諸煩惱頂 
　　現大色大身　　大相及大力 
　　大名大威德　　大廣博圓滿 
　　大欲大自在　　大喜及大樂 
　　大愛大名稱　　大光大明照 
　　具一切廣大　　出生大智慧 
　　了知大幻化　　成就大幻義 
　　得大幻妙樂　　識根本幻網 
　　大財大施主　　凈戒最上持 
　　大忍辱大智　　發起大精進 
　　大禪定等持　　大慧堅固聚 
　　大方便大愿　　大力大智海 
　　大慈平等法　　大悲心增上 
　　大慧悉通達　　大方便廣作 
　　大神通變化　　大行大速疾 
　　大神通自在　　大力大勇猛 
　　善度諸有苦　　大金剛執持 
　　大惡極忿怒　　作大怖皆畏 
　　大明破諸喑　　大咒最上尊 
　　大乘教濟度　　大乘最上教 
　　法身大遍照　　大寂大牟尼 
　　大明咒希有　　大明咒自在 
　　得十波羅蜜　　依十波羅蜜 
　　凈十波羅蜜　　十波羅蜜教 
　　十地自在尊　　十地善安住 
　　十智清凈我　　十智凈堅固 
　　十相十種義　　十力寂諸根 
　　最勝真常義　　十相最寂靜 
　　遠離諸戲論　　我及真如凈 
　　如語真實語　　如理行無異 
　　無二說二語　　皆住真實際 
　　無我師子吼　　怖彼諸執相 
　　一切處解脫　　如來速疾意 
　　降伏諸勝怨　　如轉輪大力 
　　眾法中最上　　主宰及敬愛 
　　大威德大智　　諸教無能勝 
　　諸語中自在　　無邊正語業 
　　真實語及義　　宣說四圣諦 
　　隨順聲聞眾　　不退阿那含 
　　及彼阿羅漢　　漏盡諸苾芻 
　　尊上復利根　　勇猛諸緣覺 
　　雖種種出生　　同一真實相 
　　皆以智慧劍　　斷煩惱無余 
　　得安樂無畏　　善住真實際 
　　得明行具足　　善逝世間解 
　　無我相可生　　安住二諦法 
　　出度輪回際　　所作皆已辦 
　　純一智所生　　慧刀大猛利 
　　正法光明聚　　照世出世間 
　　法王法自在　　宣說最勝道 
　　分別成就義　　離諸分別相 
　　彼分別界盡　　顯最上法界 
　　福語福所生　　大智智所作 
　　當起正智想　　二法從是生 
　　畢竟離眾相　　相應定自在 
　　不動大主宰　　三身勝根本 
　　五身正智主　　五智大自在 
　　五佛冠妙嚴　　五眼凈無著 
　　諸佛最勝尊　　出生諸佛子 
　　慧最上出生　　正法中所作 
　　金剛一實理　　世主最上生 
　　虛空自然智　　大智大慧眼 
　　大光明遍照　　大智光大日 
　　智光照世燈　　大光明熾盛 
　　最上咒明王　　大咒王所作 
　　大頂真實頂　　自在現眾相 
　　諸佛無我性　　普照無邊界 
　　于中現眾色　　供養大仙尊 
　　持三部明咒　　大三昧咒法 
　　持最勝三寶　　說最上三乘 
　　最勝不空索　　金剛索大攝 
　　金剛鉤大索　　大金剛能怖 
　　金剛阿閦佛　　即大圓鏡智 
　　從是智所生　　一切方便門 
　　現大忿怒相　　其相有六面 
　　六眼及六臂　　圓滿復大力 
　　利牙而外出　　大惡極可怖 
　　復現大笑相　　百眼所莊嚴 
　　現焰鬘得迦　　怖畏金剛相 
　　最上心金剛　　廣大幻金剛 
　　最勝金剛部　　無喻金剛場 
　　不動一髻尊　　象皮為嚴飾 
　　訶訶聲大惡　　呬呬聲大怖 
　　阿吒聲大笑　　金剛喜大聲 
　　金剛士大士　　金剛王大樂 
　　金剛相大喜　　吽字金剛智 
　　持金剛智箭　　執金剛利劍 
　　現金剛巧業　　金剛破他軍 
　　金剛火惡視　　金剛熾盛頂 
　　金剛大入寤　　百眼金剛照 
　　金剛諸嚕摩　　一嚕摩所攝 
　　俱胝那珂數　　住金剛娑啰 
　　圣金剛持鬘　　金剛寶莊嚴 
　　訶訶吒大聲　　百字金剛聲 
　　妙音聲大吼　　普振于三界 
　　虛空界無邊　　音聲亦無礙 
　　真如無我相　　實際無掛礙 
　　空性離語言　　說廣大甚深 
　　出大法螺聲　　擊大法健稚 
　　佛威力無勝　　十方鳴法鼓 
　　無色中現色　　種種色殊妙 
　　眾色吉祥光　　現無余影像 
　　最勝大自在　　三界大主宰 
　　顯示諸圣道　　建廣大法幢 
　　于彼三界中　　出現童子身 
　　或現耆年相　　尊長大世主 
　　佛三十二相　　圓滿而具足 
　　普遍三界中　　瞻仰生歡喜 
　　世間智功德　　世間行無畏 
　　三界中最上　　為主為依怙 
　　虛空藏出生　　一切智智海 
　　無明藏所集　　三有諸結縛 
　　滅煩惱無余　　出度輪回岸 
　　戴智冠灌頂　　正等覺莊嚴 
　　三苦等滅除　　三世得解脫 
　　遠離一切障　　等虛空清凈 
　　過去煩惱垢　　三世悉同然 
　　諸眾生大龍　　現功德山頂 
　　一切得解脫　　如妙寶蓮華 
　　彼大如意寶　　眾寶中最上 
　　堅牢大劫樹　　最上大賢瓶 
　　利一切眾生　　皆方便所作 
　　凈智凈分智　　三昧智最上 
　　了別眾生根　　具三種解脫 
　　功德智法智　　廣大利吉祥 
　　吉中大吉祥　　獲名稱廣愛 
　　具圣財大富　　大喜復大樂 
　　善義而善作　　喜稱大吉祥 
　　最勝大誓愿　　作最上救護 
　　諸有大怖畏　　悉令滅無余 
　　妙頂功德頂　　最勝寂默頂 
　　五眼五髻尊　　五唧啰頂髻 
　　諸有大苦行　　執自見解脫 
　　以自所修行　　謂最上梵行 
　　自謂得大仙　　已得究竟法 
　　謂沐身外道　　一切見等執 
　　從梵天所生　　滅亦生梵天 
　　得離系解脫　　無礙寂靜法 
　　證寂靜涅槃　　得最上圓寂 
　　了苦樂邊際　　貪等法滅盡 
　　無勝無比喻　　無相亦無著 
　　謂所得涅槃　　出過一切道 
　　如是等邪執　　皆不正解脫 
　　彼不能了知　　無漏種微細 
　　清凈離塵染　　遠離諸過失 
　　唯正智所覺　　一切智通達 
　　彼一切識法　　無二智可觀 
　　離疑惑分別　　三世佛同體 
　　無初亦無后　　一智眼所觀 
　　如來智頂生　　同體而無垢 
　　語自在大語　　勝語最上語 
　　無勝師子吼　　無上無比等 
　　普現身大喜　　或現火鬘相 
　　或吉祥妙光　　大光明熾盛 
　　一切勝自在　　離染法最上 
　　如無勝妙藥　　治諸煩惱怨 
　　三界大吉祥　　眾星曼拏羅 
　　建立大法幢　　表剎十方界 
　　一廣大寶蓋　　遍覆于世間 
　　慈悲二種法　　作大曼拏羅 
　　大吉祥蓮華　　自在為嚴飾 
　　最上寶蓋等　　周匝而莊嚴 
　　諸佛大主宰　　諸佛心自性 
　　諸佛大相應　　諸佛同一教 
　　金剛寶灌頂　　眾寶自在主 
　　諸觀自在王　　諸執金剛尊 
　　諸佛廣大心　　諸佛最上意 
　　諸佛廣博身　　諸佛真實語 
　　金剛日大明　　金剛凈根本 
　　眾色熾盛光　　照貪等自性 
　　正覺跏趺坐　　說妙法心義 
　　一切智智藏　　正覺蓮華生 
　　眾幻化中主　　持明大覺尊 
　　大金剛利劍　　斷一切苦惱 
　　最上清凈字　　金剛大法器 
　　金剛甚深義　　金剛慧所了 
　　具諸波羅蜜　　為大地莊嚴 
　　法無我清凈　　正智根本心 
　　幻化網大教　　一切教中主 
　　最勝金剛生　　最勝大智聚 
　　大普賢妙意　　地藏世間主 
　　諸佛大法藏　　現眾變化輪 
　　諸性勝自性　　諸性自性心 
　　無生法眾義　　即諸法自性 
　　大慧剎那間　　證悟一切法 
　　現諸法三昧　　真實大寂默 
　　現證一切佛　　正等正覺尊 
　　發大智光明　　照無我自性  
佛說最勝妙吉祥根本智最上秘密一切名義三摩地分卷下  
　　此勝成就法　　能最上變化 
　　出現種種身　　清凈諸惡趣 
　　與一切眾生　　為主為所依 
　　一切眾生界　　普令得度脫 
　　入煩惱戰陣　　為勇猛堅固 
　　諸無智大怨　　破滅無有余 
　　勇猛心無退　　威勝大吉祥 
　　現無畏色相　　一切皆敬伏 
　　或現威勢身　　百臂期克相 
　　或復作下足　　按地現舞相 
　　或現吉祥臂　　住空而自在 
　　或一足接地　　成大曼拏羅 
　　或舒足一指　　出過梵天界 
　　當了諸變化　　皆一法無二 
　　諸法中自在　　最勝第一義 
　　種種表色等　　皆神力所作 
　　一切心識法　　從方便出生 
　　過去諸有染　　成三有差別 
　　彼最上空性　　真實無所動 
　　如秋月初現　　云暗皆清凈 
　　法界曼拏羅　　貪等不能染 
　　最上摩尼寶　　現帝青大青 
　　為最勝吉祥　　佛化所莊嚴 
　　現神足大步　　三界普振動 
　　所有三摩地　　正念持自性 
　　彼四念處等　　如實而分別 
　　開敷七覺華　　香聞于一切 
　　宣說八正道　　圓滿諸智果 
　　如來功德海　　出生一切法 
　　普令諸有情　　成正等覺道 
　　一切眾生類　　無著如虛空 
　　眾生意所生　　眾生速疾意 
　　眾生根欲性　　彼一切差別 
　　了五蘊實義　　見五蘊清凈 
　　一切化所作　　一切所化事 
　　一切化所說　　皆住真實際 
　　彼十二有支　　十二相清凈 
　　四圣諦教相　　八智所覺了 
　　十二相實義　　十六相真實 
　　二十正覺相　　覺了一切法 
　　此等諸法相　　皆佛所化說 
　　出現諸化身　　令一切觀察 
　　于一剎那間　　現一切三昧 
　　于一剎那間　　了一切心法 
　　宣諸乘方便　　普利諸世間 
　　雖顯說三乘　　住一乘圣果 
　　煩惱界清凈　　即諸業界盡 
　　度煩惱海已　　住諸法相應 
　　煩惱隨煩惱　　斷滅無有余 
　　起悲智方便　　自利利世間 
　　若一切想斷　　諸識法即滅 
　　息眾生意境　　出過眾生意 
　　眾生意安住　　諸心法平等 
　　眾生意喜生　　眾生意大樂 
　　成就最勝云　　能離諸云暗 
　　三世大覺尊　　為大功德聚 
　　五蘊三時義　　剎那盡觀察 
　　剎那能證悟　　一切佛自性 
　　無著最上身　　是即身實相 
　　出現諸色像　　大摩尼寶幢 
　　諸佛正覺尊　　無上大菩提 
　　說三部大咒　　離文字分別 
　　諸明咒勝義　　無文字等相 
　　五文字大空　　百字相亦空 
　　一切相非相　　及十六相等 
　　無相無所動　　住四禪定心 
　　一切定分通　　三摩地所攝 
　　三摩地勝身　　一切身自在 
　　化身最上身　　諸佛所變化 
　　十方皆自化　　如理度世間 
　　所有諸天主　　天輔并天眾 
　　及阿摩啰天　　乃至阿修羅 
　　如是等諸天　　佛神通變化 
　　一一皆調伏　　住諸佛三昧 
　　十方世界中　　一最勝導師 
　　為大法施主　　廣度諸有海 
　　以慈悲二法　　為堅固鎧甲 
　　執智慧劍等　　破煩惱大敵 
　　所有四種魔　　及諸魔眷屬 
　　壞善法難調　　正覺悉調伏 
　　天魔歸佛已　　悉舍我慢心 
　　作恭敬供養　　如來最勝師 
　　佛于三界中　　運神足大步 
　　開示三明法　　六通六念等 
　　菩薩摩訶薩　　過去世威力 
　　究竟波羅蜜　　了真實勝慧 
　　一切我自在　　勝補特伽羅 
　　喻所不能喻　　智所不能知 
　　最上法施主　　宣說四印義 
　　為利益世間　　出生三乘法 
　　第一義清凈　　三世勝妙主 
　　諸所作吉祥　　妙德勝根本  
　　歸命金剛大施愿　　歸命真如實際理 
　　歸命空性勝妙藏　　歸命無上佛菩提 
　　歸命佛所愛樂法　　頂禮歸命佛智身 
　　歸命諸佛大喜王　　頂禮歸命佛大悅 
　　歸命諸佛正念法　　頂禮歸命佛大笑 
　　歸命佛所說正語　　頂禮歸命佛自性 
　　歸命不從諸有生　　歸命正智所出生 
　　歸命虛空自性生　　歸命出生一切智 
　　歸命最上幻化網　　歸命諸佛大嬉戲 
　　一切有情所稱贊　　是故歸命正智聚  
　　復次金剛手菩薩大執金剛者。如我所說秘密名義。是即一切如來智頂。一切如來智身。妙吉祥根本正智所生。諸佛最勝不共功德清凈圓滿。最上稱贊大喜樂法。廣大神通威德勝義。身口意業秘密清凈。諸波羅蜜諸地功德。清凈圓滿無所減失。福智所生彼一切法圓滿清凈。此名最上無比勝義。由此法故未得果者悉皆令得。是為一切如來無上法眼總持勝義。如實了知如理宣說。  
　　金剛手汝今當知此秘密名義。一切諸佛威力所持。是為最上大幻化義。諸咒法中大無能勝。最上白法圓滿清凈。乃至一切智智身口意秘密真實。能證一切如來正等正覺現前三昧。善入一切如來無上法界。一切魔力無能勝者。成就如來十力功德。出過菩薩所有十力。成就一切智智出過諸智一切法所歸。普集諸佛教無垢清凈。福智所生廣大圓滿。諸大菩薩以為眷屬。增長熾盛雖處一切聲聞緣覺人天剎中。隨順彼法而常安住最上大乘。出生菩薩無邊勝行。畢竟通達諸圣道法。自得解脫已。復能出生變化一切道行不斷佛種。具大智慧住菩薩族。攝受一切最勝語業。破壞一切諸外道教。作勇健軍降伏四魔得無能勝。又能普攝一切眾生。開示圣道出生一切法。常住三摩地行四梵行。而于禪那心住一境。成就瑜伽身語意業已。得斷盡一切煩惱及隨煩惱。即能離系一切結縛。大智所解脫。寂靜一切心。止息一切障。斷滅一切見。遠離一切相。能閉一切不善趣門。于實諦道皆悉解脫摧生死輪。轉大法輪立大法幢。安住如來廣大法教。隨順機宜宣說諸法。速疾成就秘密行門。觀察一切菩薩自性。圓滿智慧波羅蜜門。覺了一切菩薩空性。證悟一切無二解脫。出生一切波羅蜜法。通達一切波羅蜜法。圓滿清凈一切地位。此秘密名義總攝聲聞四圣諦法。及彼四念處乃至八圣道法。如是諸法差別。而以一心覺了無二。是名圓滿諸佛功德。  
　　復次金剛手菩薩大執金剛者。此秘密名義是一切眾生最勝身語意業成就行門。息除眾生一切罪法。清凈一切惡趣。斷除一切業障。永不受生八難報處。息除八種大怖畏事。破壞一切惡夢不祥。不起一切不善境想。破壞一切極惡境界。遠離一切魔業。一切非理作意不復暫起。斷除一切我執見等。不生一切憂苦煩惱。增長一切福智善根。安住一切如來心真實。一切菩薩秘密真實。一切聲聞緣覺秘密真實。一切印相明咒真實。隨順一切如理語業正念正知。此法又能于現世中。增長智慧無諸疾病。色力具足富樂自在。吉祥清凈增長善法。得大名稱歌詠贊嘆人所愛樂。此秘密法有大利益。息除一切疾病大怖。一切邪妄使令真實。一切不善相皆令善相。一切不勝悉使殊勝一切不祥而令吉祥。諸無主者為作主宰。諸無依者而為依止。諸無救者為作救護。無歸向者為作所歸。處暗暝者為作燈明。無所趣者為彼開示真實正道。沉沒生死海者為作舡筏真實濟渡。為大醫王療治眾病。以真實慧了性無性世智真實。照破一切癡暗盲暝。作大如意寶王隨諸眾生。有所求愿皆得圓滿。又此秘密法是為真實一切智智妙吉祥智身。所得圓滿清凈出現智身。真實五眼所得六波羅蜜。真實圓滿最上法施。無虛妄怖得十地法。安住真實福智所生。三摩地分圓滿具足。安住一法離二法相。真如實際離諸有色無別法性。善住禪那真如實際。色相清凈離諸妄相。如來自性正智出生。諸相大空色性無著于何有見。諸相離見即得諸法。是即真實秘密名義。謂從無二法性出生勝義。能持說者皆亦如是。  
　　復次金剛手菩薩大執金剛者。此妙吉祥根本智一切如來智身智頂純一無二最上最勝秘密名義三摩地分。是大摩尼寶髻莊嚴。一切教中無能勝法。若有諸修真言行者。于此秘密真言行門樂修習者。當須選擇吉祥勝地。隨力隨時作曼拏羅。安布毗盧遮那如來[巾*(穴/登)]像隨分供養。最上一心諦實觀想。所安圣像專注系念離諸散亂。然后以正語業日日三時。受持諷誦記念思惟。秘密明咒當持誦時。心語相應文句圓正無令雜亂。起信解心真實作意。于此秘密真言行門。如是修習得精熟已。即得一切所欲如意。了知諸法最上勝義。證無礙慧無二分別信心具足。悉能了知彼三世事。復得一切諸佛菩薩來現其前。開示出生一切法門。而能照達我法自性。如是瑜伽行人既成就已。即能作諸變化。現執金剛大忿怒王。能調一切難調伏者。救度世間作大利益。現眾色身有大光明。復能成就一切。明咒印相三昧曼拏羅法。而作最勝大咒明王。所有一切極惡頻那夜迦。乃至魔及魔族。于晝夜中而常衛護。于一切處不現其身而常隨逐。不令諸惡伺得其便。復得一切諸佛菩薩加哀。建立一切身語意業常住正法。諸佛菩薩共所攝受。獲一切法無畏辯才。通達聲聞緣覺所有諸法。而能觀照無我自性。所有梵王帝釋。嚕捺啰天那羅延天。童子天大自在天。迦哩底迦天大黑天。難禰計說啰天。火天水天風天訶利帝等。乃至十方護世。如是等一切天眾。于晝夜中亦常衛護。令彼瑜伽行者行住坐臥常得安隱。常住三摩呬多離諸散亂。若獨止一處若入多人眾中。乃至或入王城聚落村邑巷陌空舍山林江河等處。若住若起于一切時一切所作。彼諸天等而常密護。又復晝夜若止自舍或居他處。復有天龍夜叉乾闥婆阿修羅迦樓羅緊那羅摩睺羅伽人非人等。及諸宿曜并諸鬼眾。所謂圣曜母眾七母眾。乃至藥剎尼眾啰剎西眾。必舍唧眾如是等眾。咸各與諸眷屬常來衛護。令其修習瑜伽行者。得最勝身色力堅固無諸疾病。壽命增長獲大吉祥。  
　　復次金剛手菩薩大執金剛者。若有修習瑜伽行人。于此一切秘密名義三摩地分大摩尼寶髻。能日三時專注持誦記念勤修。而復住心觀想本尊圣像。從妙吉祥正智起變化身。出現無邊種種色相。如是觀已。不久即現所觀色相。又復即見諸佛菩薩。于虛空中出現無數種種色身。又復修習瑜伽行者。以是最勝法功德故。永不復墮一切惡趣。于當來世不生卑賤種族。不生邊地不處下劣根性。不與諸根不完具者同所受生。又復不生諸邪見家。非佛剎土而不受生。佛不出世宣說正法亦不受生。永不生于長壽天中。永不生于五濁惡世。不生饑饉刀兵劫中。世世生中遠離怨對賊盜等怖。凡所生處不受貧苦。名譽稱贊所不能動。世世所生常生善族。人相具足端正圓滿。于世間中人所愛敬。常受快樂離諸憂惱。凡所生處人皆喜見。出言誠諦人所信受。世世生生得宿命智。具大財富有大眷屬。增長無盡一切眾生最上功德皆悉具足。六波羅蜜自性功德亦復具足。修四梵行圓滿具足。正念正知方便愿力皆得具足。通達一切清凈教法。語業自在得大無畏。凡所對論詞辯無礙。復能安慰一切眾生。如阿阇梨師長無異。昔所未聞一切法分。乃至世間一切文典。及外論等皆悉通達。得大辯才戒足壽命。清凈圓滿。常樂出家具諸禁戒。于一切智永不忘失。大菩提心堅固不壞。出過聲聞緣覺境界。亦不樂于彼等法中。金剛手諸修瑜伽行者。獲如是無量功德皆悉具足。速疾成就大菩提果。此秘密名義復有無量無邊大功德分圓滿具足。假使無量劫中稱揚贊嘆不能窮盡。  
　　復次金剛手菩薩大執金剛者。諸佛如來以大悲方便出現世間。于此秘密名義已得圓滿。福智所生成就阿耨多羅三藐三菩提。普集一切佛功德寶。無有少法而不圓滿。廣為一切眾生。遍十方剎擊大法鼓。普令安住無上正法。諸佛所說諸法中王。所謂如是大明曰。  
　　唵(引)薩哩嚩(二合)達哩摩(二合引)婆(引)嚩莎婆(引)嚩尾秫提(一句)達哩摩(二合)作芻(二)阿阿(引)暗惡(三)  
　　一切法自性清凈不生不滅一切如來智身妙吉祥清凈根本所生。所謂。  
　　阿(引)惡。  
　　一切如來根本心。所謂。  
　　訶啰訶啰唵(引)吽(引)紇哩(二合引)  
　　一切如來智頂一切如來勝語自在廣大語業一切法無垢虛空清凈法界智藏所謂。  
　　阿(引)  
　　爾時金剛手菩薩　　聞佛說是秘密法 
　　歡喜合掌從座起　　頂禮釋迦牟尼尊 
　　及彼諸佛賢圣眾　　最上金剛秘密主 
　　一切忿怒大明王　　普伸敬已作是言 
　　最上歡喜自在尊　　善哉善哉能善說 
　　慈悲利我及眾生　　成就正等菩提果 
　　佛為世間大導師　　引示咸歸解脫門 
　　宣說最勝清凈道　　秘密瑜伽大教王 
　　最上方廣甚深義　　普為世間作利益 
　　此即諸佛圣境界　　一切如來盡宣說  

 上一部：乾隆大藏經·西土圣賢撰集·大樂金剛不空真實三昧耶經般若波羅蜜多理趣釋二卷  下一部：乾隆大藏經·西土圣賢撰集·金剛王菩薩秘密念誦儀軌一卷 



  
乾隆大藏經·西土圣賢撰集·佛說最勝妙吉祥根本智最上秘密一切名義三摩地分 
  