  第1373部～大乘修行菩薩行門諸經要集三卷         
   
  
   西土圣賢撰集·第1373部   
大乘修行菩薩行門諸經要集三卷   
唐至相寺沙門釋智嚴譯      
 
 
　　 
 
大乘修行菩薩行門諸經要集卷上  
　　諸經要集四十二部。  
　　凡菩薩行門總六十六條具列如后。  
第一  
　　出象腋經(顯說三條行)  
　　解修行菩薩行六波羅蜜空行　菩薩生入六道救度眾生故身受快樂　菩薩修行喻若虛空譬喻。  
　　爾時文殊師利童子白佛言。世尊。我有所疑。唯愿如來為眾解說。佛告文殊師利童子言。恣汝所問。我當為汝解說其義令汝及眾歡喜奉行。  
　　爾時文殊師利童子白佛言。世尊。修行菩薩如何住于勝上妙法。顯現一切菩薩行門。而能成熟無量眾生。喻如滿月現于一切佛剎。爾時世尊嘆文殊師利童子言。善哉善哉。文殊師利。汝以少問。我今為汝廣解所疑。汝當諦聽善思念之。時文殊師利童子言。唯然世尊。授教而聽。佛言。修行菩薩有六種相應法。善住于一切甚深法趣。何者為六。所謂一者若修行菩薩樂施無吝不見慳心與身有異。身與慳心俱無所得。二者堅持戒行。不見身與非戒有異。身與非戒俱無所得。三者善住忍辱守護自心不見自身與嗔恚異。身與嗔恚俱無所得。四者精勤善行不見自身與慢有異。身與怠慢俱無所得。五者方便凈住禪定三昧不見自身。離于諸行亦不和合。三昧定心一切法故俱無所得。六者正智于一切諸法無所得故。乃至不求涅槃不見自身與眾生身而為有異。于六趣中見身無異故。文殊師利當知。修行菩薩以此六種法故。成就一切甚深法行。復次文殊師利。修行菩薩復有六種相應法行。善入一切甚深法行。何者為六。所謂一者修行菩薩若生地獄受天快樂。二者若生畜生則受人間上妙快樂。三者若生貧家則受轉輪圣王快樂。四者若生六趣。各現本身端嚴殊勝無能過者。五者善巧方便游歷十方諸佛剎土。無去無來安然不動。于一切佛剎示現其身。六者以隨類音演說諸法。而不雜亂。文殊師利當知。修行菩薩以是六種法故。善得一切甚深法行。  
　　爾時文殊師利童子白佛言。世尊。如何修行菩薩生于地獄而得受天快樂。佛告文殊師利童子言。修行菩薩有三昧。名摩訶缽頭摩。得此三昧已。為諸眾生入于地獄受天快樂。是諸獄人。見其菩薩受地獄苦。菩薩以福力故。與諸罪人普為說法度脫無量百千眾生。文殊師利當知。修行菩薩生于地獄而受諸天快樂。  
　　復次文殊師利童子白佛言。如何修行菩薩生于畜生而受人間上妙快樂。佛告文殊師利童子言。修行菩薩有三昧名遍寂靜。得此三昧已。則生畜生。不失其念。仍受人間上妙快樂。以畜生身故。與諸畜生解說佛法。度脫無量百千眾生。文殊師利當知。修行菩薩為眾生故生于畜生而受上妙人間快樂。  
　　文殊師利童子復白佛言。世尊。如何修行菩薩生于貧里而受輪王快樂。佛告文殊師利童子言。修行菩薩有三昧。名離緣寂靜。得此三昧已。而生貧家與諸貧里眾生說法毀呰慳貪無戒贊揚布施持戒善因。度脫無量百千眾生。身受轉輪圣王快樂。  
　　文殊師利童子復白佛言。如何修行菩薩于六趣中為眾生故。各隨其類。現種種形受諸快樂。皆得殊勝。佛告文殊師利童子言。修行菩薩有三昧。名一切遍光明。得此三昧力故。遍生六趣。方便示現雜類身形。受諸快樂相貌殊勝。  
　　文殊師利童子復白佛言。世尊。如何修行菩薩善巧方便游于一切佛剎。無去無來安然不動。如水中月現于一切佛剎。爾時佛告文殊師利童子言。修行菩薩有三昧。名攝一切語言。得此三昧力故。分身現于十方諸佛剎土。而無去無來安然不動。現于佛剎。見諸如來皆聞法要。如是修行菩薩善巧方便遍歷一切諸佛剎土。無去無來安然不動。如水中月現諸佛剎。  
　　文殊師利童子復白佛言。世尊。如何修行菩薩于一切異類眾生隨其類音而為說法。是諸言音而無雜亂。佛告文殊師利童子言。修行菩薩有陀羅尼。名阿難哆伐多。得此陀羅尼已。修行菩薩則能了知無量無邊眾生心。各解其言語而無雜亂。爾時文殊師利童子白佛言。世尊。修行菩薩善巧方便甚難了知。世尊。修行菩薩求于甚深法者。親近何等法行可知可識。佛告文殊師利童子言。若有修行菩薩樂知是法義者。喻若虛空為對。文殊師利童子言。如何虛空為對。佛言。譬如虛空無貪嗔癡。文殊師利當知。色等諸法亦復如是。無貪嗔癡不異涅槃相故。復次譬如虛空。布施持戒忍辱精進禪定智慧皆無和合為無相故。一切色等諸法亦復如是。無所相應。施戒忍進定慧不異涅槃相故。涅槃亦無和合。復次譬如虛空無棄無別。文殊師利當知。色等諸法亦復如是。無棄無別。涅槃亦爾。無棄無別。復次譬如虛空無知無習。文殊師利當知。一切色等亦復如是。無知無習。涅槃亦爾。無知無習。復次譬如虛空無明無闇。色等諸法亦復如是。無明無闇。涅槃亦爾。無明無闇。復次譬如虛空于一切處無所執得。當知色等諸法亦復如是。不可執得。涅槃亦爾。無所執故。復次譬如虛空無道所得無非道所得。色等諸法亦復如是。無道所得無非道所得。涅槃亦爾。無道無非道故。復次譬如虛空不學聲聞解脫緣覺解脫大乘解脫。色等諸法亦復如是。一切乘處無所學故。涅槃亦爾。無所學故。復次譬如虛空無攀無受。色等諸法亦復如是。無攀無受。涅槃亦爾。無攀無受。復次譬如虛空不取不舍。色等諸法亦復如是。不取不舍。涅槃亦爾。不取不舍。復次譬如虛空無有體性無有濁亂。是以一切眾生。于涅槃體性。皆無濁亂。涅槃亦爾。無濁無亂。復次譬如虛空于一切處無著無動。文殊師利當知。修行菩薩亦復如是。當知一切眾生于一切法無所著故。涅槃亦爾。無有所著。若能如是悟達正智。當知執想諸法則是涅槃知無常故。文殊師利。一切諸法既無實相。若愿見佛身者。不應如是。若非所見則達正位。達正位者于中執相。如是行施非大福田。亦非利他。如是施者不獲多福。無所利益。若有所施。不求獲多福利者。是名世間乞士。于中所施福利無價。既獲無價福利。則得自無所得。福智成就。既獲自無所得福智成就已。則能速得無生法忍。  
第二  
　　出說妙法決定業障經(顯說三條行)  
　　解善知識不退菩提　解邪魔故聞法故聞法誹謗已聞法故后當成佛　解二十四種大乘名號。  
　　如是我聞。一時佛在法界藏殿諸佛所會無邊道場。與大比丘眾菩薩摩訶薩俱。時此道場有一夫人。名曰功德莊嚴開敷花。合掌向佛。退坐一面。  
　　爾時夫人白佛言。若有初修行菩薩。何等之人非善知識。不應共住。佛告夫人。若三界中。梵釋四王沙門婆羅門。皆與修行菩薩為善知識。唯除聲聞非善知識。恐聲聞退修行菩薩大乘道行。何以故。聲聞緣覺為己利故。勸引初修行菩薩。回入小乘。是以聲聞乘人非善知識。夫人當知。初修行菩薩。不應與聲聞比丘同居房舍不同坐床不同行路。若初修行菩薩。智慧彌廣無二分別。悟大乘法而為方便勸引聲聞。令入大乘方許同住。若聲聞比丘。福智狹劣。則修行菩薩不應為說甚深大乘。恐其誹謗。復次修行菩薩不應數覽小乘經論。何以故。為障佛道故。夫人當知。修行菩薩寧舍身命不棄菩提而入聲聞求羅漢道。菩薩勸請一切眾生已。爾時若舍菩提之心別起異道入于聲聞羅漢道果因惱亂故。菩薩而退菩提二人俱墮無間地獄。佛告夫人。修行菩薩。寧犯殺等五種大罪。不學須陀洹果。不退菩提修行。菩薩寧于一劫百劫乃至千劫。受地獄苦。不學斯陀含果。不退菩提修行。菩薩寧墮畜生。不學阿那含果。不退菩提修行。菩薩寧殺害眾生墮于地獄。不修阿羅漢果。不退菩提。羅漢獨證私入涅槃。譬如小賊密入他舍。修行菩薩菩提心故。攝諸眾生。寧同火坑。不住聲聞寂滅涅槃。不退菩提。以是義故。為攝眾生令入佛道故。如是修行菩薩一切世間天人阿修羅之所尊重。堪任供養。超越聲聞則邪魔眷屬無能嬈惱。  
　　爾時夫人白佛言。何者邪魔眷屬。佛告夫人。敷演大乘經典之處。若有眾生聞說大乘。心不樂聞。調弄誹謗。當知則是邪魔眷屬。誹謗大乘經典心故。死墮阿鼻受苦無量。復生餓鬼食火屎尿。無量劫中。受苦畢已。后生人中。盲聾喑啞病癩不具。此等眾生命終之后。經無量生。方得值遇如來。親承供養于諸佛所。還復得聞大乘經典。純一無雜。爾時如來于諸毛孔。普出言音。一一毛孔。出無量億百千法光。復生無量法音偈贊。時此會中若有聲聞。則聞聲聞乘法。若有緣覺乘人。則聞緣覺乘法。若有大乘行人則聞大乘妙法。鳥獸之類。各隨其音。而聞佛法。于此會中。所有眾生過去未曾耳聞佛法。皆見如來默然不語。其余眾生。過去曾謗大乘經故。雖于多劫墮在地獄餓鬼受苦。由謗法時大乘入耳是故佛所親聞大乘。心生歡喜而發無上菩提之心。究竟成就阿耨多羅三藐三菩提。  
　　爾時夫人白佛言。所說大乘何故名為大乘。何故說為大乘。佛告夫人善哉善哉。夫人深樂大乘以是義故善思念之。當為汝說大乘名號。所謂一者令人深樂。是名大乘。二者不動是名大乘。三者無過是名大乘。四者無量是名大乘。五者如四大海是名大乘。六者金翅及緊那羅摩睺羅伽雜類所敬。是名大乘。七者乾闥所贊。是名大乘。八者諸天恭敬。是名大乘。九者梵天歸依。是名大乘。十者天帝所敬。是名大乘。十一者四王所攝。是名大乘。十二者龍王供養。是名大乘。十三者菩薩奉持。是名大乘。十四者成就佛性。是名大乘。十五者賢圣歸依。是名大乘。十六者一切普堪所受。是名大乘。十七者如藥樹王。是名大乘。十八者斷諸煩惱。是名大乘。十九者能轉法輪。是名大乘。二十者無言無說。是名大乘。二十一者如虛空相。是名大乘。二十二者三寶種性無斷。是名大乘。二十三者鈍根眾生不信。是名大乘。二十四者超過一切。是名大乘。  
　　爾時佛說大乘威力名號之時。此三千大千世界六種震動。百千樂器不鼓自鳴。則于空中。諸天雨花無量。百千天子皆發無上菩提之心。無量百千聲聞皆發阿耨多羅三藐三菩提心。復有初戒菩薩未悟法者。皆已悟解。爾時阿難白佛言。世尊。此法何名如何奉持。佛言。是經名為大乘巨拏勝斯受持。又名說妙法決定業障受持。如來說此經已。阿難及功德莊嚴開敷花夫人。及諸天龍八部。皆大歡喜。持受奉行。  
第三  
　　出維摩詰所問經(顯說二條行)  
　　解佛種性因緣發起菩提　解出家因緣功德。  
　　爾時維摩詰長者。白文殊師利菩薩言。汝善明解如來種性。于意云何。何等為種。文殊答言。善男子。是諸佛性。五陰種性。無明生死種性。貪嗔癡種性。四倒妄想種性。五蓋種性。六入種性。七識煩惱種性。九惱滅壞身心種性。十惡不善種性。善男子。略要言之六十二見及一切煩惱。皆是如來種性。時維摩詰問言。汝何義故云一切煩惱是佛種性。文殊師利答言。善男子。若執見無為已住定滅。是人不應發得阿耨多羅三藐三菩提。若菩薩住于煩惱。住地見正位實相。是人堪任發得菩提。譬如陸地不生蓮花。青淤泥中而生蓮種。善男子亦復如是。若聲聞緣覺。住于無為滅定。佛種花芽無復更生。煩惱淤泥池中能發菩提。因煩惱故。佛種芽生。善男子。譬如空中種子不生。糞壤之地乃能茂盛。善男子亦復如是。不應無為滅定而生菩提。若起我所非我所心等于須彌仍堪發生菩提。而生佛種無量智慧。善男子。譬如不入四大海水無由取得無價寶珠。善男子亦復如是。若不入煩惱大海。無由取得佛性寶珠。當知菩提種性本從煩惱中來。  
　　爾時長老摩訶迦葉。嘆文殊師利菩薩言。誠如所說真實不虛。如是佛種皆是煩惱種性。何以故。我等聲聞無復堪任發生菩提。我等為燒滅三界煩惱種子。我等寧以無間五逆不應斷解世間煩惱。何以故。若人已造五逆惡罪受畢究竟。還復發生菩提之心。親聞佛法顯現佛事。若阿羅漢。煩惱已盡無復后有。無能發得阿耨多羅三藐三菩提。譬如有人五根總壞。是人識心不堪更起羅漢亦爾。煩惱總壞諸結已除。既無力故不堪扶持無上菩提。以是義故。凡夫親近于佛。聲聞辟支遠離菩提何以故。凡夫數聞三寶威力無量種性。則發菩提。不斷阿耨多羅三藐三菩提心。若聲聞緣覺。雖曾聞說如來圣德十力無畏十八不共。亦不堪任發得菩提。  
　　佛告羅睺羅。汝詣維摩詰問疾。羅睺羅白佛言。世尊。我不堪任詣彼問疾。所以者何。我念昔時鞞舍離城。有諸族姓子來詣我所。稽首作禮而問我言。唯羅睺羅。汝佛之子。舍轉輪王位。出家為道。其出家者有何等利。時我與諸族姓。如法為說出家功德因緣。說此法時。維摩詰而來我所。稽首我足。而謂我言。唯羅睺羅。汝今所說出家功德不應如是。所以者何。夫出家者。無利無功德。是為出家。有為法者。可說有利有功德。夫出家者。無為法故。無為法者。無利無功德。遠離一切諸行處。于涅槃智趣所受圣所行處。降伏眾魔。度五道。凈五眼。定五根。施無畏不惱于他。不染雜惡。摧諸外道。超越假名。出離犯戒淤泥池中。我所無著無我所。無所受。亦無擾亂。調伏身心。攝護他眾。隨禪定離外過。一切處而無所取。若能如是出家名為善出。汝等于正法中宜共出家。善學律儀諸佛法教。所以者何。人身難得。佛世難逢。無上菩提甚難發起。爾時此等諸子。白維摩詰言。我等聞佛所說。若父母不聽不得出家。爾時維摩詰長者告諸童子言。汝等但發阿耨多羅三藐三菩提心。常修梵行。是則出家功德。  
　　爾時此三十二族姓子。皆發阿耨多羅三藐三菩提心故。我無言可答。以是義故。我不堪任詣彼問疾。  
第四  
　　出方廣如來智經(顯說二條行)  
　　解善惡知識菩薩不應聲聞同居　解修行菩薩與聲聞校量道行深淺。  
　　爾時佛告摩訶目揵連。善男子。當知善知識故教道諸法菩薩而成阿耨多羅三藐三菩提。是以初修行菩薩。不應學聲聞緣覺小乘教道。何以故。一切破戒邪行之人。是菩薩善知識。若聲聞緣覺。障佛道故。則非善知識。何以故。犯戒之人不堪破于菩薩正行。是犯戒邪行之人法無力故。不能障于菩薩佛道。若聲聞緣覺。以世諦無我復無煩惱。以是智故。能令初學菩薩入于聲聞教道。當知聲聞非是菩薩善知識也。修行菩薩寧與破戒邪行交通。不與聲聞緣覺乘人受法。何以故。犯戒邪行。雖共交通身相遠離。若聲聞人。行坐不離。譬如家賊不離其側。以是義故。菩薩不應與聲聞人習學交往。譬如野干不堪師子同居。當知聲聞與其菩薩亦復如是。何以故。聲聞修學唯利己故。若修行菩薩專求佛道度脫眾生。聲聞唯見一身趣路。若菩薩善行正路導引眾生。聲聞唯凈己心。若菩薩能凈己心亦凈眾生。聲聞唯自除煩惱。若菩薩自除煩惱。亦能除滅眾生煩惱。聲聞入邪疾路獨避世間。菩薩自入正路導引眾生。聲聞唯除習氣煩惱。菩薩成等正覺。習氣都滅煩惱悉除。聲聞異道入于涅槃。菩薩自證正道無余涅槃。聲聞入于寂滅涅槃。其法亦滅。若菩薩成等正覺已入無余涅槃。法仍不滅。十力無畏十八不共四圣諦三十二相八十種好無量佛事神通不滅。當知聲聞及辟支佛。皆無是德。  
第五  
　　出勝義諦品經(顯說二條行)  
　　修行菩薩起十種行愿速成佛道　解修行菩薩十種戒行成就六波羅蜜。  
　　爾時普賢菩薩語普智菩薩言。佛子修行菩薩。為求阿耨多羅三藐三菩提故。應起十種行愿。何者為十。所謂一者愿度一切眾生。二者令其遠離一切煩惱。三者除滅相續習氣。四者于一切佛法無所疑惑。五者除救眾生一切苦聚。六者愿救眾生三涂八難。七者歸依親侍一切諸佛。八者愿學菩薩一切戒行。九者升于空中示現毛端無量佛事。十者以大法鼓擊動一切佛剎。眾生聞者隨機速入無余涅槃。當知初學菩薩如是修行。若住此地不久而起如來行愿。  
　　復次佛子修行菩薩。復有十種戒行。何者為十。所謂一者究竟不退菩提是其戒行。二者遠離聲聞辟支佛地。三者常為一切眾生身心利故。四者令一切眾生住于佛行。五者受持菩薩戒行無令缺犯。六者開悟一切諸法。七者所修功德回施十方愿成佛道。八者不應分別如來法體。九者一切世法無所貪著。十者防護六根無令染著。佛子是修行菩薩十種戒行。若菩薩能住此地不久圓滿戒行六波羅蜜。成就無上菩提。  
　　復次修行菩薩。復有十種退道迷路。應當遠離每自察心。何者為十。所謂一者不敬師僧和尚及善知識。是其迷路。二者怖畏世苦。是其迷路。三者所修戒行忽生悔心。是其迷路。四者不樂住于諸佛剎土。是其迷路。五者不樂三摩缽低。是其迷路。六者修少分功德便以為足。是其迷路。七者誹謗大乘。是其迷路。八者遠離菩薩戒行。是其迷路。九者樂阿羅漢辟支佛道。是其迷路。十者若見修行菩薩心生憎嫉。是其迷路。佛子如是十種菩薩迷路。能遠離不久當入解脫法門。  
　　復次修行菩薩。應有十種行愿。何者為十。所謂一者愿我為諸眾生盡未來劫住于世間。如是愿者是普善愿。二者愿我最后親侍供養一切諸佛。如是愿者是普善愿。三者愿我令一切眾生住于普賢菩薩行愿。如是愿者是普善愿。四者愿我積集一切戒行功德。如是愿者是普善愿。五者愿我普修六波羅蜜。如是愿者是普善愿。六者愿我滿足菩提戒行。如是愿者是普善愿。七者愿我莊嚴凈一切佛剎。如是愿者是普善愿。八者愿我生于十方佛剎。如是愿者是普善愿。九者愿我深求一切佛法善自開解。如是愿者是普善愿。十者于諸佛剎成等正覺。如是愿者是普善愿。佛子當知。是修行菩薩十種大愿。以愿力故。速獲菩薩具足行愿。  
　　復次修行菩薩。復有十種魔障。何者為十。所謂一者忽生退心我不成佛。是其魔障。二者正起勤修忽然棄舍。是其魔障。三者少分功德而生厭足。是其魔障。四者樂住隱僻善行俱舍。是其魔障。五者棄舍一切善愿。是其魔障。六者舍斷煩惱樂修滅定。是其魔障。七者斷割世法。是其魔障。八者退舍菩薩道行。是其魔障。九者不樂勸化眾生。是其魔障。十者誹謗佛法。是其魔障。佛子當知。是修行菩薩十種魔障。若菩薩遠離是等。不久速得如來十種記別地位。  
第六  
　　出摩訶般若波羅蜜經中(顯說四條行)  
　　初修行菩薩初學檀波羅蜜發起菩提心。  
　　無散亂已菩提心散亂故攝念六波羅蜜行。  
　　解煩惱因緣。  
　　菩薩初發菩提心持六波羅蜜行。  
　　爾時圣者舍利弗語圣者富婁那言。復次富婁那修行菩薩。應當初學檀波羅蜜。何以故。貪惜世業無始習氣。若修行菩薩舍施之時。慳心則舍。因則能發菩提心。若發菩提則能漸漸增長成就。若漸增長成就。則漸遠離二乘。若漸遠離二乘。則復升進阿耨多羅三藐三菩提。譬如雨中安置瓦瓶。是瓶所入第一雨滴。及最后滴。非緣前后二滴水。瓶得滿要其中間。雨滴漸入而得盈滿。富婁那當知亦復如是。若修行菩薩不應以初發菩提心故而成佛道。亦不以最后菩提樹下而成佛道。以是義故。初發菩提心故。乃至最后于其中間。菩薩漸證佛道。發起種種善行。三阿僧祇修行利益資助佛道。是以仁者富婁那。修行菩薩不應散亂心無所染。  
　　爾時圣者富婁那語圣者舍利弗言。修行菩薩如何攝心而無散亂。舍利弗言。菩薩助佛道故。若發邪行惡見將為善利。當知我今所發惡行。應是菩提利故。何以故。為我是邪見不斷世間生死。是以我身變易世間。方便利益無量眾生。以是義故。修行菩薩如是智慧心無散亂。  
　　爾時富婁那語舍利弗言。若菩薩菩提心亂。如何相貌而得知耶。舍利弗言。此心散亂。是聲聞緣覺乘人障其道故。若求二乘道果。當知則是散亂心也。何以故。二乘道行不應菩提。若修行菩薩貪嗔癡見尚不散亂。何以故。為此三毒見助佛道故。轉易生死利益菩提。以是見故生于世間。善巧方便圓滿六波羅蜜。修行菩薩以資助煩惱故。得阿耨多羅三藐三菩提。富婁那。當知若修行菩薩攝念心故。而生障善。當知則是散亂。復有相應聲聞辟支佛攝念菩薩。亦是散亂。若非此等攝念。不斷生死資助道故。不應亂心。何以故。為攝念故。修行菩薩在于世間。以善巧方便。攝念相續。不斷生于世間。生已則受檀波羅蜜持戒波羅蜜忍辱波羅蜜精進波羅蜜禪波羅蜜智慧波羅蜜。修學如是。攝念資助世間生死道故。修行菩薩應當如是授學。乃至成佛。而無有舍。富婁那。當知修行菩薩不應厭離煩惱。何以故。以智識別煩惱。作是思念。是等煩惱饒益我身。助我成佛。若此煩惱有相。可以上妙供養。何以故。為此煩惱故。修行菩薩常所護惜煩惱。以是義故。應當以智識煩惱因。何以故。為我善巧方便。不攝三界系縛。令我增長圓滿六波羅蜜故。速得菩提。若六波羅蜜漸漸增長。我則解脫世間生死系縛而得寬慢。富婁那。當知譬如車載重物。以車重故車軸漸漸研磨載物才入到城。其軸事畢則斷。當知因煩惱故。三界而有生死修行菩薩若煩惱故。續續生于世間。六波羅蜜則得增長圓滿。若六波羅蜜漸得圓滿。則生死煩惱漸得微薄。若生死煩惱漸薄。則能決定漸近佛位。若修行菩薩坐菩提樹已。則起薩婆若智。前后煩惱當則斷滅。無復更生。是諸煩惱所作已辦。菩薩成正覺已。煩惱無復有緣。譬如車軸載重入城。事畢然乃始斷。修行菩薩若成阿耨多羅三藐三菩提已亦復如是。煩惱事辦無復有緣。是以當知為是利故。中間不斷煩惱。修行菩薩縱被嗔罵。返從乞求所須。皆是助道善緣。發起菩提心故。若攝羅漢心智亦是。修行菩薩助佛道故。若無羅漢行門。如來從何制修羅漢道果。以制修故。而助佛道。  
　　爾時世尊于摩訶般若伽他所說。譬如世間若樹木無芽則無樹身。若無樹身枝葉花果無由盛茂。當知眾生若無菩提芽種。諸佛不現世間。若佛不出于世。聲聞從何而起譬如明燈要賴炷心。而是炷心不因第一火焰而能燒盡。亦非不因初焰而盡。復非后焰燒滅而盡。亦非因后焰而盡。以是義故。前后中間焰焰相續故。炷心燒盡。菩提亦爾。非緣初心成佛。亦非后心。前后中間相續心故。而能成佛。何以故。剎那剎那菩提心故。而成佛道。若修行菩薩布施不著我相人相受者相。心無所求無慳吝心。如是布施。縱施少分等施無量。則是修行菩薩。具足檀波羅蜜行。  
　　復次修行菩薩若恒念如來圓滿威神。顯揚圣德。則是菩薩甚深戒行。若菩薩漸減佛說戒相則虧。若修行菩薩順世法故。雖受五欲心念三歸。是故愿我成等正覺救度眾生。此則已住持戒波羅蜜行。修行菩薩如是智慧念心不犯不名犯戒。若修行菩薩于億劫中。雖持十善戒行。若樂聲聞阿羅漢果。當知則是增上纏犯虧于大乘。是為修行菩薩持戒波羅蜜行。復次若修行菩薩發廣大心見諸眾生。禁閉牢獄枷鎖杻械栲楚鞭撻。斬其頭項割截手足耳鼻身分。爾時菩薩念言。愿我代彼普受諸苦。令一切眾生皆得安樂。若有惱我難忍能忍心無惡對。當知如是修行菩薩則是慈忍波羅蜜行。  
　　復次修行菩薩愿為眾生樂住世間成熟眾生。清凈佛土苦行逼惱行而無疲倦。當知則是菩薩精進波羅蜜行。  
　　復次修行菩薩若色聲香味觸五欲所纏。不樂聲聞羅漢道果專念菩提。當知是人恒在禪波羅蜜行。  
　　復次譬如商人欲入大海船舶不修。商人及財陷沒當盡。若預修船寬廣牢固。商人及財皆達彼岸。修行菩薩雖有道心。若無堅牢智慧。不久退失菩提。是以智慧波羅蜜。成就菩提無所缺陷。速成阿耨多羅三藐三菩提。剎那一念無上菩提。則是修行菩薩過于無量二乘功德。智慧波羅蜜行。  
第七  
　　出花嚴經入法界品(顯說一條行)  
　　初修菩薩發起菩提心故喻類聲聞無所能及。  
　　善男子。譬如師子獸王。為諸獸故哮吼大聲。以其聲故。師子初生子而得肥壯勇健跳梁。諸獸聞其大聲悉皆逃竄。初修行菩薩。喻若師子初生子息。菩提發吼菩薩亦復如是。是以如來薩婆若智。為初修行菩薩故。吼贊佛性。皆以如來善教引故。菩薩而得智慧勇健。菩提增長。若諸眾生貪著煩惱而自損減。譬如師子身筋造作箏弦其音若奏余弦悉斷。如來以波羅蜜。成熟菩提起發心故。若有贊嘆五情俱斷二乘道行皆悉俱斷。譬如以象牛雜乳盛滿大池。若以師子真乳一滴入池。是諸雜乳悉皆流出不住同池。菩提心乳亦復如是。百千劫中積惡罪業。以師子菩提心故。罪障悉皆壞滅無余。二乘解脫與菩提種性不堪同居。善男子。譬如迦陵頻伽。猶在卵中若發聲音雪山大鳥聲不能及。修行菩薩亦復如是。生死卵中發大菩提心故。所修功德大悲勢力。若聲聞緣覺無能及者。善男子。譬如金翅鳥王。其子初生目則明利飛則勁捷。一切諸鳥雖久成長無能及者。修行菩薩亦復如是。發菩提心為法王子。智慧清凈大悲勇猛。一切二乘雖已歷劫久修道行。皆不能及。  
第八  
　　出寶髻所問經(顯說一條行)  
　　解修行菩薩一種持戒清凈行波羅蜜。  
　　爾時佛告寶髻菩薩言。善男子何者是修行菩薩。持戒波羅蜜清凈行。善男子。修行菩薩有一種持戒清凈行。何者為一。所謂于無上菩提而舍心復有。是心若不相應事者而能相應。是心于三界中勝上為最。是心超越聲聞緣覺。是心能救一切度達三界眾生至于彼岸。是心能類無價寶珠而為等量。是心深重護念無舍使無暫忘。善男子當知。修行菩薩為十種尸波羅蜜清凈行。何者為十。所謂三種身凈行。四種口凈行。三種意凈行。是為十無盡清凈戒。  
第九  
　　出演法師品經(顯說二條行)  
　　修行菩薩挍量聲聞法教　修行菩薩于諸剎土修學菩薩行門。  
　　爾時佛告舍利弗言。舍利弗。譬如有人自言我能入大海至海底坐。是人既見海已則于牛跡渦中動搖手腳自云我學拍浮。他人告言。汝自昔云我入大海取海底坐。何故今日不入海中。其人答言。我先于此牛跡水中習學。然后方入大海。舍利弗于意云何。是人所修邪正。以不所擬作者。善巧方便以不所執。我入海底。先于牛跡渦中習學。舍利弗言。不也世尊。若人愿入大海。必須入海習浮。佛告舍利弗。亦復如是。佛入涅槃后。世有法主比丘比丘尼優婆塞優婆夷。于是大乘經典信心供養。顯揚如來智慧圣德恭敬尊重。既緣大乘深義。智慧狹劣不達其底不解其義。后時依止聲聞。修習雜學阿含經論。以名聞利養故。與諸檀越交通。若有比丘。不習大乘經者。隨順遞相諂曲心故。構引伴侶樂學聲聞。牛跡水渦習學拍浮。舍利弗。以是義故。若修行菩薩所將大乘經典而求佛智者。是修行菩薩應學如來威儀集行。若如來在于無智眾中。不共交通亦不所受。除施法外默然不語。修行菩薩亦復如是。如聞諸佛剎土諸大菩薩摩訶薩見在。住持百千善巧方便。于諸百千剎土。習學教授億百千眾生。令得神通大力而得善行功德。舍利弗。修行菩薩應當于諸剎土隨諸菩薩習學法行。復應學彼威儀行業禪定解脫三昧三摩缽帝善巧方便威神五通解脫故。隨其修學。然于空閑靜處。心念十方剎土諸大菩薩隨機方便。不應樂入聲聞智慧受持習學。  
第十  
　　出決定毗尼經(顯說二條行)  
　　解聲聞及菩薩如何授教戒行律儀相應　又解三毒類定輕重。  
　　爾時圣者優波離。從禪定起。詣于佛所稽首頂禮退坐一面。而白佛言。世尊。我今向來宴坐入定而有所思。世尊。先為聲聞緣覺乘人。及初修大乘行菩薩。為其制戒清凈律儀。如來所說。寧舍身命不得犯戒。我于毗尼律藏。名為上首。今如來在世若復涅槃。我當云何教授戒律。若聲聞緣覺乘人修持禁戒不令缺犯。復當云何。教授初修大乘行菩薩修持護戒。世尊。是以為我廣說教跡。我今密于佛所聽聞授記。我則以佛威神力故。敢當自制我若攝授禁斷律儀。愿佛慈悲為我宣說。云何犯戒。云何無犯。世尊今此會中聲聞菩薩無量眾集。堪可表示。  
　　爾時優波離說此語已。佛告優波離言。汝為聲聞應機別說清凈戒行。復為初修大乘行菩薩故。善巧方便應機別說清凈戒行。何以故。優波離。若聲聞持戒當知戒行差別。與初修大乘菩薩戒相違背。則非菩薩凈戒。若初修大乘菩薩持戒清凈。則與聲聞戒行違背不同。非是凈戒。所以者何。若聲聞志愿力故乃至剎那不求世間生死。亦無所樂亦無所愿。是其聲聞清凈戒行。若初修大乘行菩薩志愿力故。愿我無量劫時。于此苦海救度眾生。心無疲倦。是其初修大乘行菩薩清凈戒行。以是義故。優波離當知。各為隨機當說禁戒。若為初修大乘行菩薩說戒順于他心無惱眾生。若為聲聞說戒利己不順他心。若為初修大乘菩薩說戒寬容方便。若為聲聞說戒無所寬容禁戒嚴切。若為初修大乘菩薩說戒。可以長遠無相所說。若為聲聞說戒。可以嚴切。執見有相為其所說。優婆離。何故初修大乘行菩薩。兼順他意而令修學。何以故。聲聞不順他意而令修學。優波離當知。初修大乘行菩薩。各各隨機引化眾生。順他心故無所惱故修持戒行。若聲聞則非他心故修持戒行。何故初修大乘行菩薩戒行寬容無犯。何故聲聞禁戒笮狹嚴切。優波離當知。若初修大乘行菩薩晨朝有犯應當結罪至午。若菩提心無間斷戒聚成就則非所犯。若當午時有犯至于黃昏。菩提心無間斷戒積成就則非所犯。若黃昏有犯至于初夜。菩提心無間斷戒積成就則非所犯。若初夜有犯至于中夜。菩提心無間斷戒積成就則非所犯。若中夜有犯至于后夜。菩提心無間斷戒積成就則非所犯。優波離當知。初修大乘行菩薩戒行寬緩。若有菩薩結罪有犯不應悔懼。復次若聲聞犯戒戒相則滅無復更全。何以故。若聲聞持戒除煩惱故。如救頭然燒衣。心速為求寂滅涅槃。堅持戒行。云何初修大乘行菩薩。長遠修行無相無著不離世間。云何聲聞執相一生斷滅現前修學。優波離。若初修大乘行菩薩喻若恒河沙劫雖受五欲快樂。菩提心無暫舍。當知是菩薩戒行無缺。何以故。為初修大乘行菩薩。后時成熟菩提心故。若在睡眠五欲尚無所染。況在覺悟。所以者何。若初修大乘行菩薩。不應一生總斷煩惱。若菩提成熟煩惱自滅。若聲聞修習道行。猶未成熟。是等其心剎那不愿更生世間。是以一生迅速修行。喻若救頭。優波離當知。初修大乘行菩薩。長遠心無厭倦隨入修行應知。聲聞一生暫時修學。以是義故。優波離。汝若為初修大乘行菩薩。教授說戒寬遮順他意故。長遠深邃教其修學。若為聲聞。教授說戒不應順他亦無寬緩。何以故。初修大乘行菩薩。為大因緣修法器故。而成阿耨多羅三藐三菩提。菩薩不應厭懼世間。愿我無量長遠劫時。為眾生故。受生死苦。是以如來不為修行菩薩。而說出離三界生死苦海悔過因緣。所以者何。如來為修行菩薩故喜悅歡心。為說甚深清凈因緣。無過無纏無障空相如是與其言說。若菩薩聞是說已。樂住世間無有厭倦。乃至成就阿耨多羅三藐三菩提。  
　　爾時圣者優波離白佛言。世尊。說有三種三毒重罪。或緣貪欲相應。或緣嗔恚牽纏。或為愚癡。何者最重。何者最輕。愿為初修大乘行菩薩。說其輕重方便戒行。  
　　爾時佛告圣者優波離言。若初修大乘行菩薩。以恒河沙劫。常犯貪欲種類罪故。若信受大乘而生一念嗔心。結罪重于貪欲。何以故優波離。若嗔心發動則能舍棄眾生。若舍嗔貪欲心發則攝眾生。菩薩而無厄難。何以故。優波離。佛說若犯貪欲舍離稍慢。犯罪稍輕。若犯嗔恚解離稍速。獲罪甚重。若犯愚癡解離則速得罪稍深。優波離當知。三毒輕重如是。修行菩薩應當守護善巧方便智慧心故。無令缺犯。  
第十一  
　　出遍清凈毗尼經(顯說二條行)  
　　解釋菩薩行聲聞行各各如何調伏其心　類于二乘輕重。  
　　爾時寂凈天子白文殊師利童子言。初修行菩薩。云何調伏其心。若聲聞比丘。云何調伏其心。文殊答言。厭離三界心驚動故。則是聲聞調伏其心。若攝授世間無量法故。不斷生死一切眾生而施無畏利眾生故。樂住世間。則是修行菩薩調伏其心。若厭離功德資糧。則是聲聞調伏其心。若集智資糧功德無厭。則是修行菩薩調伏其心。若厭見一切煩惱則是聲聞調伏其心。若攝一切眾生煩惱。則是修行菩薩調伏其心。若不為眾生故不念諸佛圣德。則是聲聞調伏其心。若為一切眾生故顯現諸佛圣德。則是修行菩薩調伏其心。若所修行業諸天不證。則是聲聞調伏其心。若復所修業行三千大千世界諸天普證知聞。則是修行菩薩調伏其心。若舍一切魔軍。則是聲聞調伏其心。若三千大千世界所有魔軍令其發動。菩薩而能摧伏。則是修行菩薩調伏其心。若不明自身心量。則是聲聞調伏其心。若明一切剎土諸佛如來圣德。則是修行菩薩調伏其心。若唯為自身。則是聲聞調伏其心。若為眾生故。修習攝念一切諸佛圣德。則是修行菩薩調伏其心。若為小乘解脫執速。則是聲聞調伏其心。若以剎那智慧成熟菩提。則是修行菩薩調伏其心。若斷滅三寶種性。是聲聞調伏其心。若修學三寶種性。則是修行菩薩調伏其心。若喻瓦瓶壞破無復更全。則是聲聞調伏其心。若喻金器破壞修持如舊。則是修行菩薩調伏其心。若以善巧方便不具。則是聲聞調伏其心。若善巧方便相應。則是修行菩薩調伏其心。若十力四無所畏不具。則是聲聞調伏其心。若以十力四無畏心相應。則是修行菩薩調伏其心。若避世間如避火坑。則是聲聞調伏其心。若樂住世間如游園苑居住殿堂。則是修行菩薩調伏其心。若不具六波羅蜜并四攝事。則是聲聞調伏其心。若修六波羅蜜并四攝事堅持攝念。則是修行菩薩調伏其心。若不斷一切宿緣習氣。則是聲聞調伏其心。若除相續一切習氣。則是修行菩薩調伏其心。略要言之。若心著數量親近量法習學有量戒行三昧智慧解脫解脫知見。則是聲聞調伏其心。若非量數以無量系親近無量善巧方便所學戒行三昧智慧解脫復緣解脫所見。則是修行菩薩調伏其心。  
　　爾時如來告文殊師利菩薩言。善哉善哉。如汝所說。此是修行菩薩初入調心法行。以何義故。文殊師利。聽我所說乃至解脫。此調伏義多應成就圓滿故。文殊師利。譬如二人同居一處。一人贊嘆四大海水。一人贊嘆牛跡渦水。文殊師利于意云何。牛跡渦水堪贊多不。文殊師利言。是坑微淺況堪類于四大海水贊嘆輕重。佛言若聲聞調伏現相亦復如是。譬如牛跡渦水自少不濟無所贊益。當知小乘輕重若是。其有一人所贊大海者。文殊師利于意云何。是人堪任贊大海不。文殊師利言。大海功德無量贊嘆無量。佛言修行菩薩亦復如是。應現修行無量。譬如大海不知滴量。大乘功德亦復如是。  
　　爾時說此法已。一萬二千天子。皆發阿耨多羅三藐三菩提心。各發是言。世尊我等。從今修行菩薩行處而能修學。愿引一切眾生。令入此道。  
大乘修行菩薩行門諸經要集卷中  
第十二  
　　出海慧菩薩所說經(顯說八條行)  
　　解菩薩犯戒而能成就六波羅蜜　解般若波羅蜜深義挍量聲聞輕重　解初發菩提心寶忍辱邪魔不退菩提　解身口意三業成就六波羅蜜　解成就觀行六波羅蜜念門　解八種功德與煩惱和雜喻　解四種善行門　解菩薩行門有十二種魔障鉤。  
　　爾時有一天子。白文殊師利童子言。文殊師利。頗有初修行菩薩。心懷慳吝。而能成就檀波羅蜜不。文殊師利言。有是行人。天子白言。以何義故而有是人。文殊師利言。若修行菩薩成熟眾生。不舍菩提故。以不舍故。則是慳吝以施成熟眾生心故。則能成就檀波羅蜜。  
　　復次天子白文殊師利言。頗有修行菩薩。若當犯戒而得成就尸羅波羅蜜不。文殊師利言。有是行人。天子白言以何義故而有是人。文殊師利言。修行菩薩攝護成熟諸眾生故。若不具戒而得成就尸羅波羅蜜。  
　　復次天子白文殊師利言。頗有修行菩薩。舍于忍辱而得成就羼提波羅蜜不。文殊師利答言。有是行人。天子白言。以何義故而有是人。文殊師利言。若修行菩薩舍外道行。專習無上菩提法忍。而得成就羼提波羅蜜。  
　　復次天子白文殊師利言。頗有修行菩薩。貢高我慢而得成就精進波羅蜜不。文殊師利言。有是行人。天子白言。以何義故而有是人。文殊師利言。若修行菩薩。不樂辟支阿羅漢果故。然為顯揚薩婆若智故。樂于大乘。而無怠心。積集善念無上菩提。而得成就毗梨耶波羅蜜。  
　　復次天子白文殊師利言。頗有修行菩薩。以散亂心。而得成就禪波羅蜜不。文殊師利言。有是行人。天子白言。以何義故而有是人。文殊師利言。若修行菩薩乃至睡眠。不樂辟支阿羅漢果。專求無上菩提。而得成就禪波羅蜜。  
　　復次天子白文殊師利言。頗有修行菩薩。愚癡無智。而得成就般若波羅蜜不。文殊師利言。有是行人天子白言。以何義故而有是人。文殊師利言。若修行菩薩。智慧狹劣。見于世俗厭魅咒詛起尸擾動驚亂他心。而菩薩無有方便救護之智。然為菩提心故。攝念佛地。而得成就般若波羅蜜。  
　　爾時如來嘆文殊師利菩薩言。善哉善哉。文殊師利。誠如所說汝能分別。初修行菩薩應作不作修習行業真實不虛。所以者何。汝今聽我略說般若波羅蜜圓滿解脫。文殊師利。譬如有人一日之中忍受饑餓。不嘗毒食。修行菩薩亦復如是。寧守慳吝無持戒心嗔恚怠慢不攝念。心不樂聲聞緣覺道行。若心愛樂修六波羅蜜行則不應爾。何以故。是中菩薩應當有厄。天子言世尊。修行菩薩不應怖畏煩惱。佛言修行菩薩。實怖煩惱。恐入聲聞地位。天子。于意云何。譬如有人志存身命忽被加害。寧當截首寧截身耶天子言。世尊。若欲存命。寧割身肉不截其頭。何以故。若存其首。尚得修集功德善蹤。以善蹤故生于天上。若截其首善蹤俱滅。佛告天子言。修行菩薩亦復如是。寧舍威儀戒行不退菩提。寧與煩惱相應。不入聲聞斷煩惱門。天子言世尊。修行菩薩如是修行行業。世間稀有甚為難信。聲聞緣覺精進行業。乃如修行菩薩犯戒。佛言。誠如所說。譬如貧人家常飯食。若轉輪王暫少嘗之如服毒藥。若聲聞除滅煩惱堅固精進。類于修行菩薩戒行亦復如是。復次譬如有人勤求生業莊飾一身。其人不堪富饒一國。況余世間。聲聞亦爾。除己煩惱心故。雖行精進。不堪饒益閻浮眾生。況余世間。復次譬如大富商主多諸眷屬親侍部從勤心。好施而能饒益無量眾生。天子當知。修行菩薩亦復如是。修習慈悲悲心精進。是以饒益一切眾生。勝義諦世俗諦。廣施眾生快樂。  
　　爾時長老摩訶迦葉。白佛言。世尊。若聲聞修道證無為果。修行菩薩乃在有為。以何義故。修行菩薩。能過無為證果之人。佛言。迦葉當知。為汝說喻。智者以喻而速聞解。譬如于四大海滿中成酥。而有人取一牛毛。分為百分。以一分毛端。取其一滴酥。迦葉于意云何。彼一分毛端一滴酥量。多彼四大海中酥不。迦葉言。不也世尊。佛言。迦葉于意云何。此二處酥。何者最上最尊最多最貴。迦葉言。若以一毛端酥。類大海酥。過億百千。是酥實為最上最尊最多最貴。其一滴酥。不可為比。佛言。迦葉。譬如百分毛端所取得酥。若聲聞于無為智慧類于佛智亦復如是。修行菩薩。修習有為功德。無為行愿普入佛智。迦葉當知。譬如蚊蟻之屬。唯能取得一粒食味。若復有人三月廣種田苗。迦葉于意云何。何者數多。迦葉言。三月所種。若至秋收其數無量饒益眾生。其一粒食未能利己。況利眾生。佛言。迦葉當知。譬如蚊蟻執一粒食。聲聞亦爾。若三月廣種收獲甚多。修行菩薩于六波羅蜜并四攝事功德。亦復如是。若成熟已安立利益無量眾生。勝義諦世俗諦普施快樂。乃得成就無上涅槃。佛告迦葉。譬如有琉璃珠百千馱乘般入城邑。復有一顆無價寶珠。置于大海舟船之內。若無障礙到閻浮提。是珠普富閻浮眾生。饒益貧苦。迦葉于意云何。彼百千馱琉璃珠所有價直。頗能過此一寶珠不。迦葉言不也世尊。佛言。彼諸琉璃珠無所直故。聲聞修入無為解脫。亦復如是。迦葉當知。譬如無價寶珠猶在海船。若無障礙得到閻浮。則能普富一切眾生。若修行菩薩。三寶種性相續無斷。而能發起無上菩提。喻得寶珠利益無量。爾時佛告海慧菩薩言。云何初發菩提心寶而能忍辱不退菩提。云何菩提心寶而有障礙。海慧當知。若修行菩薩已發菩提心故。逢惡知識或魔波旬。或魔眷屬。或事邪魔。或住魔行。被其嬈惱劫奪善心。修行菩薩心有疑惑。是等邪魔來惱菩薩。菩薩爾時心無退散。復不離隔無上菩提。亦不斷絕眾生解脫。以大悲故精進修集。亦不斷絕三寶種性。亦不斷絕一切佛行。亦不斷絕如來三十二相八十種好。次第修行顯集功德資糧。顯現清凈諸佛剎土。護持善法修習學故。乃舍身命成熟眾生。不樂染著世間快樂。若修行菩薩。為眾生故。大悲忍辱其心堅固。被他輕賤罵辱不可言說。苦楚打棒皆能忍受。眾生重擔而能荷負。不潛不縮。精勤不退。其心勇猛。至于彼岸。亦不疲倦修持精進起方便心專心堅固。他若惱者自不惱他。有人打罵自不嗔他。大乘義故世間殊別。是心正念籌量善路。為眾生故順三界行。我今勤求逆行。三界眾生違順我故。我應與其相應和合。是等眾生嗔心勇猛。我求忍辱心懷隨順。世間眾生遞相誑惑。我今唯念智慧圓滿。若有十方眾生來集。各持兵器刀劍槍槊。隨我而行各懷是心。此修行菩薩。若行若立若坐若臥。若發菩提心時。若發施心。若發持戒心。若發忍辱心。若發精進心。若發禪定心。若發智慧心。若發習學經典心。若發修持功德心。修行菩薩念此心時。我等則當斬斷其首。細截身分大如棗葉。是等眾生專懷忿怒志在殺人。爾時修行菩薩專心自念。我今于他無嫌怨心。我以忍辱而無仇惡。以何義故。我今是身從無始三界已來無邊數量轉易生死。無不經歷經于地獄餓鬼畜生。受苦無量。或生人中。五欲貪故而無暫舍。或聞非法隨順他心。以是因緣抂失身命。被解支節百段分張。如是苦時彼此總無所益。今既截我身分斷我命根。若能盡未來劫不休。我常不舍無上菩提。以何義故。我今所受割截。支體苦楚難忍。比于地獄苦過此百倍。愿我入于地獄不舍菩提。以大慈悲度眾生故。何以故。如來所說少分心量能成大事。今世間眾生。惡友甚多善友甚少。當知不應惡友為侶。所以者何。我與眾生而無怨惡不生恨心。他有與人我有與他。他唯與人嗔嫉。我唯慈忍與他。我今應現不殺忍力不生嗔力。若能舍身命則速得菩提無礙。于身五欲貪愛所染。命斷悉已自除嗔心。若起當舍覺除若能入是法門。當知如是修行菩薩。則能忍受一切眾生惱亂。不共眾生斷絕。常能忍辱三種苦惱。何者為三。所謂一者身惱忍。二者口惱忍。三者意惱忍。  
　　復次何者惱亂身忍。若被割身而能忍受。唯心世法觀念眾生被割身者。若修行菩薩智慧方便正割體時觀念六波羅蜜。如是觀心。舍身命財。施身命故。不吝身故。則能成就檀波羅蜜行。若當被害悲心普遍。雖有楚痛。心無散亂。則能成就持戒波羅蜜行。若被割身分之時。愿度此人忍受無報。則能成就忍辱波羅蜜行。若以堅固精進。不舍菩提心故不厭世間修諸功德。則能成就精進波羅蜜行。若割身分之時。應當攝念。是身猶如草木瓦石影壁。如幻無常無我須臾壞滅。如是觀已。則能成就智慧波羅蜜行。海慧當知。若修行菩薩。如是善巧方便。則能圓滿六波羅蜜行不退菩提。則是菩薩成就身忍辱行。  
　　復次何者是修行菩薩口惱忍辱。若修行菩薩被罵不可言說。一切斗諍嗔忿嫌賤打棒邪直不可所言。聞他惡口。不起嗔怨。皆能忍受。則是菩薩成就口忍辱行。  
　　復次云何修行菩薩惱亂意忍。若修行菩薩。善巧方便智慧相應。被人毀呰罵辱嗔責不可言說。菩薩聞已意能忍辱。則是修行菩薩。成就意忍辱行。  
　　復次海慧。如何修行菩薩善巧方便智慧圓滿。而能成就六波羅蜜觀行念門。若修行菩薩。聞他被罵難聞難忍。惡口嗔責不可言說。菩薩應當觀念。是人今罵我之人。應是過去慳吝嫉妒。不遇良緣不授習學。不曾供養三寶。今者罵我。我今應當除其煩惱嗔恚怒心。我今可舍怨惡嫉心。無所貪惜。求善知識修學善路。親侍善人禁慎口過。則能成就檀波羅蜜。  
　　復次修行菩薩應作是念。是人犯戒不識罪咎。我已受戒不應嗔動。一心念佛觀受罪報。則能成就持戒波羅蜜。  
　　復次修行菩薩應作是念。是人習性多嗔惡故。是以罵我。我今無怨。慈心相向。則能成就忍辱波羅蜜。  
　　復次修行菩薩應作是念。是人不具善行。是以罵我。我今自當策勵身心。一心正念不忘菩提。此等惡人利益我故。結大因緣。未調伏者當令調伏。未念善者令其念善。未息惡者令其息惡。如是心念。則能成就禪波羅蜜。  
　　復次修行菩薩應作是念。是人自在無智。執見有相我相眾生相貪受財相。是以罵我。我今如法自念。是中有誰罵者。是誰與受俱無。既無自他則能除滅一切法相邪行。無怨能忍則得成就般若波羅蜜。  
　　佛告海慧菩薩。若修行菩薩具智慧故。聞他惡口罵詈毀辱不堪聞說。菩薩乃能安忍受故。行愿圓滿成就。波羅蜜定不離大乘。則能成就口惱忍辱。  
　　爾時海慧菩薩言。何者是修行菩薩被惱意忍。一切魔障。令其菩薩遠離菩提。勸生退心。一切外道貪利養故。修習邪行。令其菩薩遠離菩提。菩薩已悟正行。心無散亂不離菩提。縱為化現佛身。其心無所退動。復有大力邪魔。訶責菩薩令生邪念。語菩薩言。汝非有力。能集大乘終不成佛。速棄重擔舍此精進。菩提難得。如來圣德亦復難求。世間無量難忍苦惱。已入涅槃者現受快樂。汝大丈夫宜亦速入涅槃。海慧當知。修行菩薩正被勸退菩提之時。菩薩不遂他心不舍正念。菩薩作是念言。我定當坐菩提樹下。定當摧伏邪魔軍眾。定當成等正覺轉大法輪。于三千大千世界敷演佛法。我已勸請一切眾生令成正覺。普愿于我受凈法施。若一切諸佛他心賢圣。知我誠心菩提行愿。我今以此菩提心故。于身忍辱不敢誑惑。諸佛賢圣及一切眾生乃至自身。如是修行菩薩攝心忍受。不退大乘不斷菩提心寶。海慧當知。如是發起菩提心寶。既能發起忍辱波羅蜜。復能不退精進波羅蜜。圓滿二行。則是菩薩忍辱意惱。  
　　爾時海慧菩薩白佛言。世尊。何者是世間相續功德。與煩惱和雜而能成熟。我等眾生以何義故。名為相續世間功德與煩惱和雜。佛言。有八種世間相續功德與煩惱和雜。何者為八。所謂一者修行菩薩功德資糧無厭。二者樂受世間生死。三者愿值諸佛如來。四者愿成就眾生無惓。五者守護佛法修行習學。六者勤心攝授眾生善行。七者深樂佛法不舍菩提。八者系著波羅蜜行而無舍心。海慧當知。世間相續功德和雜煩惱修行如是。而此修行菩薩。惡見煩惱。無所染著。  
　　爾時海慧菩薩白佛言。是諸功德云何煩惱和雜。佛言。當知所立三界皆因煩惱成就。其修行菩薩以善巧方便功德力故。愿住世間救度眾生。恒在三界攝受煩惱。菩薩不為自身動亂深故。以是義故。功德和雜煩惱。  
　　爾時舍利弗白佛言。世尊。如是無量菩薩行愿。依佛如來不可思議智慧方便。甚希難有。世尊。又見初修行菩薩。如來智故隨諸眾生。修行無量種種行業。甚難甚難。不可聞說。若修行菩薩如是難行難忍。不驚不懼。其事更難。時舍利弗說是語已。佛告舍利弗言。舍利弗。于意云何。如師子兒聞父哮吼有驚怖耶。舍利弗言。不也世尊。佛言。舍利弗。當知。修行菩薩若聞菩提師子吼聲不驚不懼。若聞眾生種種異類無量行業。亦不驚不動。舍利弗。如微小火。不懼一切草木叢林。亦不作是念。我無力燒世間草木。修行菩薩亦復如是。以少慧火救諸眾生。不懼一切煩惱。亦不作念。我不堪任除滅眾生世間煩惱。何以故。若明識一切眾生煩惱。而此煩惱則助慧炬。佛告舍利弗。譬如世間一切草木枝葉根莖。各相謂言。劫后七日。一切草木宜共火戰各取為勝。爾時此諸草木積聚柴草。高如須彌。有告火言。柴草積集高若須彌。汝火何不集力。必被柴草所勝。火云。我不集眾。何以故。草木是我朋友。若草木多我則有力。若草木少我當則滅。舍利弗。修行菩薩亦復如是。以眾生無量煩惱故。而能熾然智慧火炬。修行菩薩漸漸力強。若明識煩惱義已。然持煩惱為智慧炬。若修行菩薩。不樂煩惱而有舍棄。便墮聲聞緣覺之地。舍利弗。當知若修行菩薩。正念觀察一切煩惱。修行菩薩漸則力強。聞是語已不驚不動。當知菩薩善巧方便智慧成就。  
　　復次修行菩薩有四種相應善行。何者為四。所謂一者精進修習六波羅蜜。二者以大悲心成熟眾生。三者堅持功德成就圓滿。四者無量劫時守護三界。亦無疲倦。積集一切功德資糧。若修行菩薩能成如是四種功德。則為決定菩薩行業。  
　　爾時佛告海慧菩薩言。善男子。汝識邪魔波旬央俱賒鉤不。海慧菩薩言。世尊。我識知是邪魔障鉤。佛言。汝今愿聞邪魔障鉤解脫義不。海慧菩薩言。愿樂欲聞。佛言。若有菩薩。聞是義已。則得解脫邪魔障鉤。而能摧伏一切魔軍。速成阿耨多羅三藐三菩提。爾時海慧菩薩白佛言。我等今者以佛威神。欲說十二種邪魔央俱賒鉤。初修行菩薩道故。何者十二。所謂一者若修行菩薩修檀波羅蜜。所愛之物而生吝心。不愛之物方能舍施。若有親識意樂施與。若非親識心無舍施。施者受者俱生分別。世尊。此是修行菩薩第一障布施魔鉤。  
　　復次世尊。若修行菩薩。善行精進堅持戒行威儀具足。少分所犯則見聞其罪。身心清凈平等習戒。若見精進比丘及婆羅門。而生供養共其習學。若見犯戒則生嗔心嫌恨惡賤。所修行業自贊毀他。世尊。此是修行菩薩第二障持戒魔鉤。  
　　復次世尊。若修行菩薩。身忍口忍。意心不忍。返生嗔恚。若見倚世豪族。則為顯揚其德。為其忍受。若見卑下庶類。則生嗔恨而無忍心。雖暫忍定心懷高慢嗔恚無舍。世尊。此是修行菩薩第三障忍辱魔鉤。  
　　復次世尊。若修行菩薩。勤心習學而化眾生。令入聲聞緣覺乘中。不教大乘。而贊聲聞辟支佛地。專習俗諦。舍棄勝義諦法門。掩覆大乘。專修世俗名利。幢幡音樂花香供養尊容以求聲譽。不覽大乘。不求佛法。世尊。此是修行菩薩第四障精進魔鉤。  
　　復次世尊。若修行菩薩。起四禪定三摩缽低。宴坐寂然成就禪定。而被毀呰成熟眾生處。毀呰說佛法處。毀呰眾生同居處。毀呰善行有為功德處。不動無為法少分修習不求禪定。返見欲界及無色界樂無色天。以鈍心故愿壽長遠。若生無想天上。百千般佛成等正覺。是人無由值遇諸佛。不聞佛法不值僧徒。不能成就眾生。亦不值受如來妙法。不值積集功德資糧。而無智慧愚癡怠慢。若無想天壽生畢已。下生之處少智尪弱。世尊。此是修行菩薩第五障禪定魔鉤。  
　　復次世尊若修行菩薩。智慧彌廣別識習性知因緣起所有不立不行不住。而乃毀呰有為功德。遂失善巧方便智慧。若布施持戒忍辱精進禪定。俱不修習。唯贊般若波羅蜜。自言。般若最勝。于五波羅蜜心生分別。以四攝事不攝眾生。心常無相無為將為最妙。是人未熟智故卻墮邪路。世尊。此是修行菩薩第六障般若魔鉤。  
　　復次世尊。若修行菩薩。修阿蘭若行樂住寂靜。獨處山林無所樂著。迥無儲積不居道俗。少用功智不動安然。亦不習學深義。亦不成熟眾生。亦不聽聞佛法。亦不挍量趣路。若有講深義處。亦不往就。聽聞。亦不求問深教。亦不尋善知識。以其樂住阿蘭若。志存煩惱不動。若不開剝煩惱種子乃至八圣道路。是修行菩薩。雖在獨住不利他己。世尊。此是修行菩薩第七障阿蘭若魔鉤。  
　　復次世尊。若修行菩薩。說法深邃。美言悅豫威德攝眾。若有眾生堪與授法。不為授說。若見鈍根愚癡不堪教授。則為顯示佛法。世尊。此是修行菩薩第八障歸依法海魔鉤。  
　　復次世尊。若修行菩薩。習學世間外道疏論。舍棄大乘深義。贊揚外道所說。若見有人明閑外論。樂說聽聞稱美為德。是時會中有諸天眾。心樂聽聞大乘法故。來赴道場。既聞所說外道疏論。心生懊惱而還本宮。發如是言。此善男子今已滅法如來善教。如是修行菩薩于法棟梁。何故翻教世間外論。樂戲論故。棄舍大乘。何以故。諸佛如來為甚深法故。成等正覺。不因世俗外道戲論。成就菩提。世尊。是等修行菩薩。學說外道種種言論。而乃覆藏如來佛法。如是之人于佛法化成等正覺專行斷滅。世尊。此是修行菩薩第九障覆蓋甚深佛法贊揚外道戲論魔鉤。  
　　復次世尊。若修行菩薩。逐惡伴侶為善知識共結朋友。而是惡友專令菩薩棄舍眾生不令成熟。亦復不令扶護佛法。教住空寂少功力處。數為教授聲聞法行。若有大乘相應深義。不為宣傳。若修行菩薩習大乘故。住寂靜處欲進菩提。惡友為障令其菩薩攀緣世間。而謂之言。修行菩薩合攀緣世間俗法。若應教習世法。他則令住寂靜為現令悟入于他位。不為顯示菩薩決定無上行門。世尊。何者是菩薩決定無上行門。有其十種。何者為十。所謂一者依住信根受善知識教故。二者精求妙法如救頭然。三者于善法教樂住正念常勤修學。四者正勤精進已作法者其心不舍。五者不樂自樂唯愿成熟眾生。六者為求法故不惜身命。七者三十二相八十種好凈佛剎土修諸功德資糧無厭。八者總持威德圓滿成就。九者一切凡俗世位心無染故修習摩訶般若波羅蜜行。十者過一切聲聞緣覺位地善巧方便智慧超進。世尊是為十種決定無上菩薩行業。修行菩薩應當習學。是諸惡友。不為顯示善事翻令障道。謂菩薩言。汝若勤苦修行然可成佛。不可怠慢心故得成佛道。汝若八劫乃至十劫不成菩提。更無可求阿耨多羅三藐三菩提。世尊。修行菩薩。苦行精進被他障道。令退入聲聞果位。此是修行菩薩第十障非善知識魔鉤。  
　　復次世尊。若修行菩薩。貢高我慢。以貢高故。心不下故。于諸師僧和尚威儀羯磨門徒檀越乃至父母。心無摧伏。若見修行菩薩。已超菩薩行門悟達善行。已得總持威儀圓滿。不愿親近不共習學善教。亦不尋求請問。若見曾修大乘行人。已被魔鉤鉤著其心。以是義故。是人翻修邪行。愛樂邪伴。專行邪路。退失菩提。如癡母羊無步前進。譬如有人于炕旱時。高原陸地種贍部樹。復不溉灌。縱有流渠堰塞令斷。是人雖種不溉不生。世尊。修行菩薩亦復如是。先發菩提。后生貢高我慢心故。退失善知識教不聞佛法。已聞受者更不修治。譬如海水波浪不動地勢洼下水能深厚。所有江河泉源湊流就下。世尊修行菩薩亦復如是。于師僧父母。心為卑下用少功力獲大深法隨所記念法入心耳。若貢高我慢不伏師僧父母。當知是人已被魔鉤之所鉤著。世尊。此是修行菩薩第十一障貢高魔鉤。  
　　復次世尊。若修行菩薩。形貌端嚴眾所欽仰。富饒高族部從眷屬倉庫珍寶。其數無量。以其端嚴眾所觀美。富饒高族部從眾多功德資糧貴敬遵崇。是菩薩不求集智資糧。以自威嚴富豪力故。醉心怠慢不見正路。若見出家初修菩薩戒人。已出塵勞精勤修習。集智資糧智慧力故。為法精誠宴坐風日。血肉干焦露骨羸瘦。晨昏修習如救頭然。是貢高修行菩薩。若見如是行人而生嫌賤。不共為伴不隨受教。其心愚昧闇鈍無智。世尊。此是修行菩薩第十二障我心所醉魔鉤。  
　　爾時菩薩言。世尊。是為修行菩薩十二種魔障央俱賒鉤。令其修行菩薩障道。若修行菩薩。不覺不知不離不遠。如是無明尚不堪習隨逐菩薩幼童行業。況能得成阿耨多羅三藐三菩提。是以初修行菩薩。應當精勤攝心自覺超過邪魔十二障鉤。  
第十三  
　　出戲樂嚴經(顯說一條行)  
　　解善巧方便施五欲樂故勸化一切眾生令發無上菩提。  
　　爾時長老須菩提。告夫人言。善女人。汝之夫婿今在何處。夫人答言。須菩提當知。我今非唯一夫。何以故。世間眾生五欲所纏戲樂習故。皆是我夫。須菩提言。何者是善巧方便隨意戲樂。夫人答言。須菩提當知。若有眾生貪求五欲。我當則以資助奉施。然則勸化令發菩提。若有眾生欲心熾盛。我當回施恣情戲樂。是以名為善巧方便隨意戲樂。須菩提言。如來不許眾生耽欲。夫人答言。如聞如來經中所說。若有比丘。受持袈裟錫杖臥具病緣雜藥什物之屬。不應多畜。是其童子及諸檀越。就于聚落所得上妙供具。供養師僧和尚同居僧徒隨所樂受。若因此一物。惡行滅除而得長道。以是義故。如來許其比丘受畜是物。須菩提言。誠如所說真實不虛。夫人言。一切五欲耽著戲樂。如來以是方便。若有利故亦許不遮。須菩提言。善女人。幾何眾生。因是善巧方便受諸戲樂。成熟無上菩提。夫人答言。若三千大千世界。虛空所有星辰數量至于邊際。尚知其數。若與我善巧方便受世戲樂。調伏勸化故。皆發無上菩提。是等眾生。其數多于虛空星數。須菩提言。善女人。汝何能得令諸眾生而獲安樂。夫人答言。須菩提當知。有諸眾生。樂事梵天。我以四禪喜樂隨意奉施。然后勸令發菩提心。復有眾生樂事帝釋。我當奉以帝釋快樂。然后勸令發菩提心。復有眾生。樂于諸天龍王夜叉修羅乾闥及金翅鳥諸雜大蛇皆以戲樂。我當各隨所樂施奉無闕。然后勸令發菩提心。復有眾生。意樂轉輪圣王游戲乃至大臣國邑聚落族姓之子及婆羅門中部下庶。如是眾生各隨意樂悉皆施與不令闕乏。然后勸令發菩提心。復有眾生。樂于色聲香味觸法。復有眾生意所貪著。花鬘瓔珞涂香末香衣服繒彩以為嚴飾。復有眾生。貪著錢財。金銀珠玉頗梨馬瑙鼓樂弦歌。如是眾生意所樂者五欲戲樂皆當施與。然后勸令發菩提心。須菩提言。善女人當知。是諸五欲障八圣道涅槃趣路善無所得。是等五欲正受之時。亦有眾生以是緣故。于善調伏勸入菩提。此義次第甚為難思。善女人。以大菩薩修行甚難之事。令是修行菩薩成就善事。當知甚難。何以故。如是等事。皆是眾生障道一種之事。亦有諸類眾生。還復因調伏而得入善。  
　　爾時精舍演法會中有二長者子。曾與夫人交游。善巧方便隨意戲樂故。勸入無上菩提。是時此二長者子。白須菩提言。須菩提。勿以自智簡擇他智。須菩提。于意云何。若有少分油燈。堪以口吹手扇而能滅不。須菩提言。甚堪吹滅。長者子言。若聲聞行善男子善女人。以少智慧明故。以一游戲智故而能則滅。亦復如是。須菩提當知。譬如劫末之時有七日現。以眾日光。世間起大火焰。是火堪以恒河中水滅得以不。須菩提言。百千海水尚不能滅。況恒河水能使滅耶。長者子言。須菩提當知。菩薩如是無量無邊智慧光明。無量無邊功德光明。若修行菩薩于恒河沙數劫中。以五欲游戲娛樂受世快樂。是修行菩薩智慧光明功德光明。無能堪任而能得滅。譬如有一貧病之人求醫療病。以其貧故醫處單方。于時貧人病愿除愈。藥價賤者服之病除。何以故。是貧病人以無力故。聲聞亦爾。十二頭陀修攝心故。獨住阿蘭若樂弊惡衣。然后解脫世間煩惱。須菩提當知。如貧病人良醫為其隨機處藥愿求病差。聲聞解脫亦復如是。復次譬如剎利國王。已授灌頂。王若有病良醫為王和合貴藥。光澤香美唇口甘甜四支安泰。堪為王服。王服藥已。奉獻音樂花香娛樂將為歡樂。以是方便國王病差。須菩提當知。亦復如是。亦有修行菩薩。以善巧方便隨意戲樂受諸五欲。以歡樂乘故。而成阿耨多羅三藐三菩提。須菩提當知。如王病服上妙藥者。修行菩薩亦復如是。以善巧方便智慧力故。而得解脫。  
第十四  
　　出善巧方便經(顯說一條行)  
　　為修行菩薩聲聞行故犯重障因。  
　　爾時佛告無上慧菩薩言。善男子。若有比丘修菩薩行。而犯眾重。以善巧方便而能滅除。以是義故。我今為說不犯因緣。爾時無上慧菩薩白佛言。世尊。修行菩薩如何所犯。佛言。善男子。若修行菩薩。修習聲聞法行。縱使百千劫中。服諸藥草根莖花果。及能忍諸眾生善惡言氣。以于聲聞緣覺行中修習定故。此是修行菩薩重大所犯。善男子。譬如聲聞犯四重。已。是五陰現身無復堪任入得涅槃。善男子。亦復如是。若修行菩薩。不舍聲聞不懺其罪。于時修行菩薩。無復堪任成等正覺。無能入于佛地無余涅槃。  
第十五  
　　出勝積經(顯說一條行)  
　　說修行菩薩退入聲聞行中。  
　　復次善男子。譬如有人患眼。經過一月以藥醫療。眼漸開見。然有仇人以畢茇末而撲眼中。是人眼光盲闇如舊。若修行菩薩。修大乘時退入聲聞。其根闇鈍。譬如無智之人。以白栴檀末和青淤泥涂于身體。是其白檀和惡氣故。其檀本香無復更聞。修行菩薩亦復如是。以習聲聞行故。污染功德資糧。難遭佛行無復更堪集諸菩薩會中清凈位地。  
第十六  
　　出如來藏經(顯說一條行)  
　　觀念如來因果。  
　　爾時佛告摩訶迦葉言。譬如有人倒地。若還拓地而得起立。迦葉當知。亦復如是。若于佛法中。傾倒直墮無間地獄。若拓如來圣德。從地獄中還復得起。何者倚拓如來若能一心念佛圣德依教修行。爾時摩訶迦葉白佛言。縱無凈心觀察如來。尚能獲大利益。況以凈心觀察如來其福無量。佛言。誠如所說。但種種意行觀察如來。皆當為說趣涅槃路。爾時摩訶迦葉言。我今解如來所教。寧于佛法犯罪。不事外道惡行修學。以何義故。若于如來法中行非法罪。所起惡行皆因涅槃能滅。若事外道所起惡行。皆入地獄餓鬼畜生。受諸惡報。佛言。誠如所說。迦葉當知。譬如有人罵詈紫檀香木捶打而擲于地。毀呰不堪受用。迦葉。于意云何。此紫檀香氣更能熏是罵人以不。迦葉言。其紫檀香氣熏彼罵人。如本無異。佛言。迦葉當知。若有眾生。專念如來若見如來。若聞佛名。是等眾生。皆得資熏解脫法門。亦復如是。  
第十七  
　　出金光上勝毗尼經(顯說一條行)  
　　為金光勝童女十種行愿請出家因緣。  
　　爾時文殊師利童子語金光勝童女言。汝如何應聽佛法。童女言。樂聞法故聽法如來所說修行。爾時此童女。以文殊師利菩薩威神。兼自善根智慧功德力故。于其會中相續說法。因其一萬二千眾生而發阿耨多羅三藐三菩提心。復有五百天人。先于菩薩藏中修集善根。于時是等菩薩發悟無生法門。又有三萬二千天人。遠離煩惱棄除塵垢。于法眼凈。是時童女說法之際。以其喜悅心故。入隨順深悟解脫法門。既悟法已。則于文殊師利菩薩前。五體投地愿請出家。伏愿文殊師利。以大慈悲聽聞法故。我愿是生得預緇服。文殊師利菩薩言。童女當知。若修行菩薩。自樂出家割截身發。不應如是出家。何以故。先為一切眾生。割截煩惱令其精進。此則名為菩薩出家。若修行菩薩。自樂出家。以湯染色修造衣服袈裟臥具。不應如是出家。何以故。先除一切眾生貪嗔癡色湯。令其精進。此則名為菩薩出家。若修行菩薩。自樂出家。受具足戒。不應如是出家。何以故。若見犯戒眾生。令其攝行斷惡修善。此則名為菩薩出家。若修行菩薩自樂出家。獨住寂靜。不應如是出家。何以故。菩薩先除五趣眾生愚癡。令住智慧。此則名為菩薩出家。若修行菩薩。自樂出家。住威儀相。不應如是出家。何以故。先為眾生發大慈大悲喜舍之心。此則名為菩薩出家。若修行菩薩。自樂出家。剛修精進善根功德。不應如是出家。何以故。勸化眾生發起善根。令修功德。此則名為菩薩出家。若修行菩薩自樂出家。意求涅槃。不應如是出家。何以故。先為一切眾生堅心為求涅槃趣路。此則名為菩薩出家。若修行菩薩自樂出家。除己煩惱。不應如是出家。何以故。先為一切眾生。勤求精進除他煩惱。此則名為菩薩出家。若修行菩薩自樂出家。愿悟身心。不應如是出家。何以故。先用成熟諸眾生故。令悟身心。此則名為菩薩出家。若修行菩薩。自樂出家解脫己厄。不應如是出家。何以故。先救眾生厄難。令得解脫。此則名為菩薩出家。若修行菩薩自樂出家。厭離煩惱。不應如是出家。何以故。先為成熟一切眾生樂住世間。此則名為菩薩出家。若修行菩薩自樂出家。愿入涅槃。不應如是出家。何以故。先為圓滿如來一切善根功德。此則名為菩薩出家。復愿一切眾生速得出家。是名出家。復能不見眾生過失。是名出家。復舍一切過患除滅眾罪。是名出家。夫出家者系心屬他。若修行菩薩則非所屬。童女言。何故出家名為屬他。文殊師利菩薩言。凡出家者當屬禁戒守護無犯。是名屬他。凡出家者屬禪定故。不應散亂。是名屬他。凡出家者屬智慧。不應愚癡。是名屬他。復屬解脫。是名屬他。不應系縛。是名屬他。童女言。文殊師利。如何修行菩薩則非屬他。文殊師利菩薩言。若修行菩薩不受他行。則非屬他。亦不隨他顏色。亦不他智他語。菩薩自有薩婆若智。是以不應屬他。時文殊師利菩薩。說是出家法已。有五百菩薩。各脫自身上妙袈裟。持奉文殊師利菩薩。掛其身上。而作是言。文殊師利所說出家因緣誠。實不虛。我等從今應當修學。爾時金光勝童女。得法本源渡達彼岸。得智慧光滅愚癡闇。見生死過煩惱緣起。則頂禮文殊師利童子。右繞三匝。升車而還本宮。  
第十八  
　　出降伏魔經(顯說一條行)  
　　魔為修行菩薩說二十種魔障菩薩應覺不取。  
　　爾時善堅天子。在于會中。見魔波旬化現佛形坐在道場。天子問波旬言。向來文殊師利菩薩所說魔波旬。能障修行菩薩行業。當愿為說。何者是修行菩薩魔障。說是語已。是魔波旬蘇失迷卻化本形。而白天子言。修行菩薩凡有二十種魔障。所謂一者求于解脫怖畏世間。習瑜伽諸論供養修學。當知則是魔障。二者搜求空相遠離眾生。當知則是魔障。三者修無為法。不樂有為善根功德。當知則是魔障。四者所修禪定。不樂世間定門。當知則是魔障。五者所顯法教不令發大慈心。當知則是魔障。六者尋求精進有德之徒。于破戒人而生嗔嫌。當知則是魔障。七者顯揚聲聞道行覆蓋大乘。當知則是魔障。八者顯揚世諦所說。若聞大乘空義無著無相。而能覆蓋。當知則是魔障。九者已識趣菩薩道。更不求六波羅蜜。當知則是魔障。十者自贊精進。不勸怠慢眾生。當知則是魔障。十一者修集功德。不念無上菩提。當知則是魔障。十二者修治鞞缽舍那正見。不見眾生正見。當知則是魔障。十三者志求斷煩惱。不愿處于三界。當知則是魔障。十四者雖以智慧觀察慈悲而無習行。當知則是魔障。十五者所修善行。若非善巧方便。當知則是魔障。十六者不修大乘菩薩藏經。習學外道世論。當知則是魔障。十七者博達慧學護惜經法。恐他習解。當知則是魔障。十八者若緣俗事皆當盡心。若習妙法元無學意。當知則是魔障。十九者若修行菩薩見說大乘而不敬習。亦不供養。若見聲聞緣覺乘人。隨其習行相應和合。當知則是魔障。二十者若修行菩薩得大名聞無所乏少。若當親見釋梵四王帝主大臣長者。若不顯說如來無量圣德。亦不供養。亦不敬承。當知則是魔障。天子當知。修行菩薩。有如是二十種最大魔障。應當攝心覺悟如教。修行菩薩則入大乘次位已。發菩提心。修禪波羅蜜定。若在睡眠。尚不樂入聲聞位地。  
第十九  
　　出富婁那所問經(顯說一條行)  
　　修行菩薩為惡知識故四種因緣退菩提入聲聞解脫。  
　　爾時佛告圣者富婁那言。富婁那當知。修行菩薩有四種相應法退失菩提。回入聲聞位地。何者為四。所謂一者若修行菩薩。伴惡知識。共習惡行。是等惡友。令其遠離佛行舍棄眾生。而謂菩薩言。汝可厭足如是行業。三界長遠苦惱無窮。世間受生煩惱結集暫無停息。成佛甚難。在家棄俗。更復甚難。勞心長遠更勿修習。汝亦未曾授記得成阿耨多羅三藐三菩提。汝今力微尪弱。不堪度五趣路。中途不應斷絕。修行菩薩聞是語已。心生退縮潛隱萎垂。則于菩薩行中心無所樂。富婁那當知。是第一法故。修行菩薩而退菩提。翻入聲聞解脫。二者若修行菩薩。不聞菩薩道行。不聞菩薩藏經。菩薩積集功德菩薩所說禁戒趣六波羅蜜路相應法證。皆不曾聞。既不曾聞。不能如法習學。不知以何行門修行。以何行門遠離。如何法習業次。如何法不應習。何者聲聞法行。何者菩薩法門。既未明閑。不知如何法則修學應修而不修行不應修而更修。如是修行菩薩。菩提漸漸損減。道心漸慢心意回惶。舍昔行愿退失菩提。富婁那當知。修行菩薩如是退舍菩提。而入聲聞解脫。三者若修行菩薩。起異見行厭見己身。執邪正二邊不離此行。若聞無上甚深法要。應得開悟。反生誹謗輕嫌不信。以謗法故。死墮無間地獄。無復見聞佛法。不復更修大乘。不遇善知識。以不值故。退失善行。入于惡行。隔斷善友。和合惡人。忘失本念。棄菩薩乘位。不救三界眾生。不習大乘行業。富婁那當知。此第三法相應故。退失菩提而入聲聞解脫。四者若修行菩薩。聽聞甚深法要。不為眾生解說。怠慢潛縮心無樂說。少用力處而生修學。慳惜佛法不攝眾生。以是罪故。所念漸滅。念行滅已。不應籌量法義。亦不堪任更受法分。舍是身命退失菩提。富婁那當知。此第四法相應故。退失菩提而入聲聞解脫。  
第二十  
　　出寶童夫人所問經(顯說一條行)  
　　修行菩薩四種實語不妄超越聲聞諸行無厭。  
　　爾時佛告寶童夫人言。修行菩薩。有三種實語不妄。何者為三。所謂一者不誑諸佛如來。不誑一切眾生。亦不誑自身。夫人當知。如何修行菩薩。不誑如來一切眾生及以自身。若修行菩薩發菩提心已。然后發愿樂證聲聞阿羅漢果。夫人當知。是菩薩則誑如來及誑眾生并誑自身。何者名為不誑。若修行菩薩發菩提心已。縱值種種苦惱逼切乃至邪魔外道尼干。調弄罵辱以口言氣狀若刀劍槍槊刺心損其所受毀呰苦楚。若修行菩薩不驚不動不潛不縮不憂不悔皆能忍受。堅固不棄前言菩提心寶。不移不動。于其三界救度眾生。歸依無等無上菩提乃至剎那不念余乘。常念諸佛愿轉法輪。攝受眾生生大威力現大勢力。善行堅固修治精進。不隨他語無能摧伏。夫人當知。如是修行菩薩。不誑眾生不誑自身。若有如是菩薩。則是最大無上實語。復有四種因緣。修行菩薩不誑如來。何者為四。所謂一者堅固心。二者威力心。三者勢力無怠。四者持戒精進。復有四種因。不誑一切眾生。何者為四。所謂一者堅牢修學。二者慈心與樂。三者悲心愍苦。四者攝受眾生。復有四種因。不誑自身。何者為四。所謂一者堅固心。二者重復堅固心。三者無諂惑心。四者無誑心。夫人當知。修行菩薩則入第一實語位。不舍菩提。過去行愿不移不動。爾時寶童夫人白舍利弗言。汝能以女身為諸眾生演說法不。舍利弗言。我今尚厭男子之身。況受女人身耶。夫人答言。舍利弗汝豈厭離是身耶。舍利弗言。實厭是身。夫人言。以是義故。修行菩薩超越一切眾生。何以故。若聲聞厭者菩薩殊無厭心。若聲聞所嫌菩薩無厭。聲聞厭離五陰六入。菩薩則無厭離。聲聞厭攝身分。菩薩無厭。聲聞厭攝三界菩薩無厭。聲聞厭世間生死菩薩無厭。聲聞厭離有為功德。菩薩集功德資糧無厭。聲聞厭與眾生結緣。菩薩成熟眾生心故無厭結緣。聲聞厭離聚落。菩薩無厭入于國邑聚落王宮。聲聞厭自煩惱。菩薩能攝眾生不厭煩惱。舍利弗當知。聲聞所嫌厭離諸行。菩薩皆能攝受無厭。舍利弗言。如是修行菩薩。以何威力以何氣勢而無厭心。夫人答言。修行菩薩八種威力相應而無厭心。何者為八。所謂一者于諸眾生慈力無惱。二者悲力成熟眾生。三者善修行愿無作者。四者智慧力故為除煩惱。五者善巧方便力故無倦。六者功德力故無退。七者智慧力故愚癡已除。八者精進力故具足已入不棄往愿。舍利弗當知。修行菩薩有此八種行力相應。皆無厭心。  
第二十一  
　　出寶積經(顯說一條行)  
　　修行菩薩校量聲聞道行。  
　　爾時佛告摩訶迦葉言。如月與星。不可棄月先念諸星。智者亦爾。修行菩薩亦復如是。以習學故不應棄舍先念聲聞。復次譬如諸天世人。共力磨治琉璃珠擬令光潔。無由變為頗梨寶珠。縱數揩磨還復如故。迦葉當知。聲聞亦復如是。縱使持戒清凈十二頭陀一切禪定相應。仍不堪任坐于菩提樹下成等正覺。迦葉譬如磨治頗梨寶珠。價直無量百千利益無數。迦葉當知。亦復如是。若修行菩薩道行清凈已。爾時令無量百千聲聞緣覺而入解脫法門。  
大乘修行菩薩行門諸經要集卷下  
第二十二  
　　出虛空藏菩薩所問經(顯說一條行)  
　　修行菩薩以四十五種魔障覺故超度四魔。  
　　爾時佛告虛空藏菩薩言。善男子。如何修行菩薩能伏一切邪魔。而得超度四魔。若修行菩薩以智慧故。見一切諸法喻如幻化。則能超度陰魔。若聞甚深佛法依句披尋。則能超度蘊魔。若悟常樂我凈則能超度死魔。若不離菩提心故則能超度天魔。然此修行菩薩能伏一切魔障。何者魔障菩薩而能摧伏。不令邪魔嬈亂。善男子當知。凡有魔障四十五種。障其正行。所謂一者若修行菩薩心樂聲聞。是為魔障。二者不念菩提。是為魔障。三者所施而有分別。是為魔障。四者求生高貴。是為魔障。五者愿生端正。是為魔障。六者勤求世事。是為魔障。七者[斬/食]嘗禪定少分欣悅。是為魔障。八者以智輕嫌少分功德。是為魔障。九者不樂世間生死。是為魔障。十者所修功德而不回向無上菩提。是為魔障。十一者厭見煩惱。是為魔障。十二者覆藏所犯不能懺悔。是為魔障。十三者于修行菩薩起憎嫉心。是為魔障。十四者誹謗佛法。是為魔障。十五者誑惑眾生。是為魔障。十六者不修六波羅蜜。是為魔障。十七者于諸佛法不樂聽聞。是為魔障。十八者慳吝佛法。是為魔障。十九者為利養故宣說佛法。是為魔障。二十者不以方便設化眾生。是為魔障。二十一者不攝受眾生。是為魔障。二十二者于犯戒人憎嫌輕賤。是為魔障。二十三者于持戒精進無敬重心。是為魔障。二十四者修聲聞行。是為魔障。二十五者順獨覺行。是為魔障。二十六者非時意修道業。是為魔障。二十七者舍大慈悲而求涅槃。是為魔障。二十八者樂修無為。是為魔障。二十九者嫌賤有為。是為魔障。三十者不助眾生善行。是為魔障。三十一者我慢貢高。是為魔障。三十二者兩舌斗亂。是為魔障。三十三者誑惑眾生。妄說是非。是為魔障。三十四者諂曲妄語所愛非真。是為魔障。三十五者于諸眾生無真直心。是為魔障。三十六者心變剛獷。是為魔障。三十七者心變粗猛。是為魔障。三十八者見造罪人不勸懺悔。是為魔障。三十九者謗法不信。是為魔障。四十者隨自欲樂。是為魔障。四十一者樂行非理。是為魔障。四十二者愛樂非法。是為魔障。四十三者所有業障報障煩惱障纏繞積聚不令散滅。是為魔障。四十四者心垢不除。是為魔障。四十五者與諸俗緣。是為魔障。  
第二十三  
　　出如來境界經(顯說一條行)  
　　諸比丘于迦葉佛所聞法故值遇釋迦如來法化當來若有眾生于佛法中聞說大乘者當生彌勒三會。  
　　爾時如來告須菩提言。是等比丘所說誠不虛言。須菩提當知。迦葉如來出現世時。是諸比丘于佛聞法皆悉隨逐。文殊師利以隨逐故。所聞深法無有忘失。善根智慧成就圓滿。當來若有于我法中聞是深法聞已憶念。如是眾生。皆于未來彌勒三會大數之中。次第皆入。何況修習大乘菩薩。若能修習大乘行已。是等通達甚深法忍。  
第二十四  
　　出阿阇世品經(顯說一條行)  
　　解菩薩藏及聲聞緣覺藏定上座。  
　　爾時寶日菩薩言。善男子。如來行業不可思議。若大乘法不可率爾調習悟入。若修行菩薩乃至睡眠。不樂聲聞緣覺行業。將是如來實相示現眾生不應吝惜。能作是念愿。一切眾生習學大乘。此無等心而無損減。以是不吝法故。應當覺悟如來大乘義趣。善男子。譬如栽樹根莖著地枝葉花果必當茂盛。修行菩薩亦復如是。已能堅持菩薩藏故。亦當解了一切諸乘。是名無量善根菩薩藏法器。善男子。何者是菩薩藏。何因名菩薩藏。譬如大海中水滴無量雜寶無數。諸龍夜叉乾闥婆阿修羅金翅鳥王緊那羅摩睺羅伽摩竭魚等。無量雜類悉居其中。修行菩薩亦復如是。無量法寶印記布施持戒禪定智慧解脫解脫知見悉住其中。是以名為菩薩法藏。譬如大海所生雜類一切眾生。是等不堪飲余河水。若修行菩薩修習菩薩藏已。亦不應餐余乘法味。是以名為菩薩法藏。善男子當知。凡有三藏。聲聞藏緣覺藏大乘菩薩藏。何者是聲聞藏。依他所說依他所聞而得道行。何者辟支佛藏。依自悟入常樂我凈滅定門故。何者是菩薩法藏。悟達無量諸佛法故。發起無上菩提心故。善男子。當知聲聞緣覺乘人。不應得有三藏名位。然但可得為三乘教。若聞師說三乘教者。各隨所聞而般涅槃。由于三乘各稟承故。以此三乘號為三藏。然非明于大乘義趣。若修行菩薩說法之時。以三乘教化眾生令入涅槃。是以菩薩名為三藏。善男子。有三種學。何者為三。所謂一聲聞學。二辟支佛學。三者菩薩行學。何者是聲聞學。分令悟自心故。何者辟支佛戒學。隨中品行無悲心故。何者是修行菩薩學。隨順大悲自悟智故。精進善行。聲聞緣覺不習菩薩行門。亦不知義。若菩薩則知二乘義理行門。然不染著。菩薩習學深心樂住。而能示現聲聞辟支解脫趣路不入其位。善男子。若修行菩薩如是學故。是以名為菩薩乘藏。爾時文殊師利童子。著衣持缽。呼長老迦葉言。仁當先行我等隨從。何以故。長老須菩提。如來先度出家已久。年夏俱尊。汝自往昔當發是愿。我今所度出家。依世間諸阿羅漢道。迦葉。仁但先行我等隨從。時須菩提白文殊師利言。于佛法中。不應以老為上。生年為上。何以故。文殊當知。于佛法中智慧為上。智慧上故所學亦上威德亦上。此等甚深法教中為上。文殊師利。仁者智慧為上法教為上威德無礙。普觀一切眾生善惡根性。明了知見。是故當知。文殊師利最尊最上。仁但先行我等隨從。  
第二十五  
　　出離垢菩薩所問經(顯說一條行)  
　　諸菩薩從空中下往昔為女人以發菩提愿故現身轉為男子。  
　　爾時佛告凈光夫人言。夫人當知。若有女人以一行故。速得舍離女人之身。受丈夫身。何者一行。以堅固愿發起無上菩提之心。何以故。夫人當知。菩提心者是大丈夫。是大男子非容易心。故能遠離阿羅漢行。摧伏一切諸魔外道。于三界中最為無上。斷除一切煩惱習氣。若有女人正念歸佛。起菩提心。無復更受女人之身。清凈心故。回此女身轉成男子。如是善根回施一切女人。以此回施功德故。亦皆回向無上菩提。夫人當知。以一行愿故。速離女人轉成男子。時于此會虛空之中。有諸菩薩來至佛所頂禮佛足。退坐一面。是諸菩薩往昔皆是女人。現身轉為男子。于時會中是諸菩薩。見諸往昔夫婿蒙放出家者。各相慰言。汝等是我善知識故。速發無上菩提之心。諸佛出世難可值遇。修功德因會緣甚難。若于眾生起大慈悲。發起無上菩提心者。則得成就圓滿供養過去現在未來一切諸佛。時諸菩薩說是語已。是等比丘告諸菩薩言。善大丈夫。汝與我等為善知識。救度一切眾生故。今勸我等發無上心。我等以汝勸故。善念歸依一切諸佛。愿我等未來成等正覺。皆如世尊釋迦牟尼。是時此大菩薩及諸修行菩薩白佛言。愿佛慈悲度我等出家。爾時佛告彌勒菩薩言。彌勒為度此等諸善男子出家。彌勒言。如佛所教。則以度訖。  
第二十六  
　　出文殊師利菩薩解義經(顯說一條行)  
　　修行菩薩修二種行獲十一種善根利益。  
　　爾時佛告舍利弗言。修行菩薩以二種行相應不退善愿。隨愿往生諸佛剎土。無所障礙。何者為二。若修行菩薩。不樂聲聞行業。亦不習學交通不說聲聞和雜教跡。亦不勸化眾生令入聲聞緣覺法中。專為無上菩提勸化眾生。修學成就如來圣德。若修行菩薩。勸諸眾生。令入佛乘獲十種利。何等為十。所謂一者遠離聲聞緣覺乃至成佛游諸剎土。二者值遇清凈菩薩法集。三者成佛已來諸佛攝護。四者名聞十方諸佛會中稱其名號。五者發起無等最妙上心。六者唯受帝釋梵天之身。七者若生人中受轉輪王位。八者常得值遇諸佛如來。九者天人所敬。十者積集無量善根功德。舍利弗。若三千大千世界眾生悉令勸入阿羅漢辟支佛位。若復有人能勸一善男子善女人。令住佛位。是人功德甚多于彼。何以故。舍利弗當知。佛種不應聲聞緣覺起故而能斷絕。若如來不出于世。則聲聞緣覺不有。若佛種不斷佛出世故。聲聞緣覺方得出現。修行菩薩。于佛地中安立他故。得此十種善利。以是二種功德相應故。不離行愿。于諸剎土隨愿往生。  
第二十七  
　　出光明遍照品經(顯說一條行)  
　　挍量菩薩聲聞福力。  
　　爾時佛告毗盧遮那愿光明菩薩言。譬如恒河兩岸有無量百千餓鬼。饑渴所逼裸形露體火焰為衣身肉焦然形枯風日。雕鴟烏鷲飛繞爭餐。惡獸豺狼競來搏撮。餓鬼罪故。不見恒河。設有所見其水枯涸。或見為灰。何以故。為罪障故受諸苦惱說不可盡。聲聞弟子雖復同住逝多林中。不見如來廣大神力。不聞佛說菩薩集會挍量法義。何以故。無明翳膜覆其眼故。不曾種植薩婆若地諸善根故。善男子。譬如有人于大會中。昏睡安寢。忽然夢見須彌山頂帝釋所居善見大城宮殿園林種種嚴好天子天女百千萬億普散天花遍滿其地。種種衣樹出妙衣服。種種花樹開敷妙花。諸音樂樹奏天音樂。天諸婇女美音歌詠。無量諸天于中戲樂。其人自見著天衣服。普于其處住止周旋。時大會中一切諸人。雖同一處不知不見。何以故。此人夢見。非彼大眾所能見故。一切菩薩世間諸王亦復如是。以久積集善根力故發一切智廣大愿故。習學一切佛功德故。修行菩薩莊嚴道故。圓滿一切智智法故。滿足普賢諸行愿故。趣入一切菩薩智地故。游戲菩薩諸三昧故。已能觀察一切菩薩智慧境界無障礙故。是故悉見如來不可思議自在圣德神變。一切聲聞諸大弟子不能知見。以無菩薩清凈眼故。譬如比丘得心自在入滅盡定。六根作業皆悉不行。一切語言不知不覺。定力持故。不般涅槃。以在定故。不覺世間諸法。一切聲聞亦復如是。此等諸大比丘。同在逝多林中。六根具足。不見如來圣德神變。不見菩薩集會挍量法義。何以故。為諸佛如來及大菩薩甚深自在力故。希逢難遇過去善根功德清凈無雜。若聲聞緣覺無有分故。是以比丘。雖在逝多林中如來足下。不見如來圣德神變。亦不見菩薩集會挍量法義。以不相應住于無上菩提位故。  
第二十八  
　　出出生菩提經(顯說二條行)  
　　說三種佛地　解釋三乘高下。  
　　爾時迦葉敖怛婆羅門。白佛言。世尊。若有已發菩提心者。而有退失不。佛告婆羅門言。若發菩提心已則無退失。何以故。婆羅門當知。有三種菩提。一者聲聞菩提。二者緣覺菩提。三者諸佛無上菩提。其中何者是聲聞菩提。若有善男子善女人。于聲聞行中。雖發菩提心者。亦不勸化安立眾生令發菩提。亦不顯示大乘深義。不敬大乘行人。不共習學。亦不供養。若見來者不迎不喜。以是行故。當獨解脫。是名聲聞菩提。復次婆羅門。何者是緣覺菩提。若有善男子善女人。在于緣覺行中。雖已自發菩提之心。不勸眾生令發菩提。不習甚深大乘法教。亦不教授他人。不敬大乘行人。不共習學。亦不供養。若見來者不迎不喜。以是行故。當獨解脫。是名緣覺菩提。復次婆羅門。何者是無上菩提。若有善男子善女人。自發菩提心已。勸諸眾生發菩提心。調伏安立。習學大乘法義為他演說。若見大乘行人。歡喜迎送。婆羅門當知。是人解脫他已安立人天利益世間。是為大乘無上菩提。何故名為無上菩提。為于三界一切已辦更無勝上所求。是以名為無上菩提。  
　　爾時迦葉敖怛婆羅門白佛言。世尊。解脫解脫有二義不。佛言。解脫解脫無有異義。復云道與道亦無二義。若三乘者而有分別。婆羅門當知。譬如衢路有三乘車。第一象駕。第二馬駕。第三驢駕。此三次第駕馭同入城門。婆羅門。于意云何。是三乘車有高下不。婆羅門言。有高下也。佛言。若聲聞乘緣覺乘無上佛乘。亦復如是。而有高下。若道與解脫而無高下。婆羅門。譬如三人同渡恒河至于彼岸。一人浮草得渡。一人浮囊得渡。一人造大船而渡。并與百千眾生同乘達彼岸。復屬長子監此渡船。語言。來者皆應運渡令至彼岸。其第三人自達彼岸。復能濟渡一國眾生。婆羅門。于意云何。三人所渡同益不耶。婆羅門言。不也世尊。佛言。婆羅門。于意云何。三乘利益有高下耶。婆羅門言。有高下也。佛言。婆羅門當知。聲聞乘緣覺乘無上佛乘。有高下所益不同。  
第二十九  
　　出寶聚經(顯說一條行)  
　　初發菩提心挍量聲聞羅漢與修行菩薩數量輕重不同。  
　　爾時佛告長老舍利弗言。若此三千大千世界眾生。皆得阿羅漢果。復有三千大千世界眾生。皆得成佛。是諸佛前各置一羅漢。各各供養是諸如來。或經一劫百劫千劫。乃至經于恒河沙劫。舍利弗于意云何。況復供養無量無邊諸佛如來。其福甚多說不可盡。佛言。若有如是無量阿羅漢。供養如是無量諸佛。復有初發菩提心者。是人功德多于是數羅漢。況以菩提無斷故。供養諸佛及諸弟子師僧和尚善知識等。乃至畜生施其一團之食。此之功德。比阿羅漢供養功德百分千分。不如供養初修菩提心者。  
第三十  
　　出那羅延品經(顯說一條行)  
　　修行菩薩住四種住地修四種行。  
　　爾時佛告那羅延菩薩言。那羅延當知。譬如吠琉璃寶。若置諸雜器中。其寶不失本光。那羅延當知修行菩薩亦復如是。所在三昧縱為俗服名為出家。不離法界道行。說是語已。那羅延菩薩白文殊師利菩薩言。菩薩住于何地而無損減。集諸三昧功德而得無盡智慧資糧。文殊師利菩薩。告那羅延菩薩言。菩薩有四種住地。何者為四。所謂一者若于身命無所吝惜。二者不樂名聞利養。三者不樂己所快樂。四者不愿受生諸天快樂。是為四種住地。  
第三十一  
　　出集一切功德經(顯說一條行)  
　　菩薩為諸眾生不離三界喻。  
　　爾時復有菩薩白佛言。世尊。譬如多人各犯刑名。臨刀欲殺。而有一人解散得脫。是人卻來就執刀者。謂是執刀殺我殺我。世尊。是三界地不異法人之處。凡夫愚鈍亦如犯死之人。菩薩解脫世間卻來成熟諸眾生故。如人臨刑得免卻就死刑。菩薩亦復如是。不離三界。是以諸佛如來大慈大悲相應菩提心故。修行菩薩超度一切聲聞緣覺。何以故。為聲聞緣覺無是大悲心故。亦無善巧方便。  
第三十二  
　　出密嚴經(顯說一條行)  
　　顯示聲聞菩薩挍量行門。  
　　若有菩薩。于法深解善巧方便法義。當得阿耨多羅三藐三菩提。若成等正覺已。顯揚法教。若見五陰離。于自身觀無人我諸法體性。亦無所動。此則聲聞解脫。若修行菩薩一切法行。觀于二邊。遠離邊際。此等速得阿耨多羅三藐三菩提。若有直見邊際快樂已。于諸眾生無慈悲心舍離世緣。如是之人成佛甚難。快哉如來智慧。令諸眾生至于安樂。譬如蓮花雖淤泥垢生甚清凈。雖生淤泥所。為諸佛賢圣供養故生。菩薩亦復如是。生于三界淤泥。若成佛已則得諸天嘆美。若修行菩薩轉生人間。當得王四天下轉輪王位。若生天上。自為天主乾闥婆王。為不斷相應大乘法故。所生之處恒受勝上高位。是故修行菩薩。應當攝護大乘。常受勝位究竟。成就阿耨多羅三藐三菩提。  
第三十三  
　　出梵剎經(顯說一條行)  
　　修行菩薩發大忍辱行愿。  
　　爾時佛言。初修行菩薩。宜當數發無上菩提相應行愿。為諸眾生苦惱枯涸。令為發大誓愿忍辱心故。成就眾生。  
　　愿三千大千世界地為金剛。于其地上我身分散。譬如蘆葦甘蔗。或如稻苗。如是多身。各受世法苦樂。依恒一切眾生。變為那羅延力。以其力故。愿于我身生大嗔嫌。各執金剛錘杵。晝夜三時杵碎我身。如安善那眼藥碎已復生。依前無舍。我于此等眾生無嫌怨心。愿我代于一切眾生。受此苦厄無有間斷。普令遠離諸煩惱苦。不退無上菩提。不入聲聞緣覺道果。愿成等正覺。度脫一切眾生。  
第三十四  
　　出一切諸佛所念經(顯說一條行)  
　　忍辱慎三業行門。  
　　爾時善等觀菩薩白佛言。世尊。修行菩薩。如何住于忍辱羞恥行門。佛言。若修行菩薩以身惡行自慎羞恥。以口惡行自慎羞恥。以意惡行自慎羞恥。以聲聞緣覺談論惡行自慎為恥。善男子。是修行菩薩羞恥之處。若能慎覺。則得至于無上菩提道位。  
第三十五  
　　出法集經(顯說二條行)  
　　修行菩薩修十種戒行　復別有十種戒行。  
　　爾時佛告無所發菩薩摩訶薩言。善男子。于意云何。何者是修行菩薩實語。菩薩若發菩提心已。寧舍身命不舍菩提。于諸眾生。不行非法是為不妄語。若修行菩薩發無上菩提心已。后違前志違言欺誑。則是修行菩薩退失菩提。  
　　復次修行菩薩。云何持戒念行。所謂一者若樂聽聞佛法。是其為戒成就圓滿而得四無量心。二者若志求佛法是其為戒成就圓滿得卑下心。三者若供養善知識故。是其為戒成就圓滿伎藝無缺。四者若修波羅蜜行。是其為戒成就圓滿而得佛智。五者若聞經典轉為他說。是其為戒成就圓滿而能廣說大乘經典。六者若常念佛法。是其為戒成就圓滿明閑總持威力。七者若專修菩提。是其為戒成就圓滿滅諸罪障。八者不嫉眾生。是其為戒。是以不失菩提。九者不退菩提。是不失戒三寶現前。十者如如念戒觀一切無缺。善男子。修行菩薩。應當恒以心念如是善戒。  
　　復次修行菩薩。復有十種菩提心戒。所謂一者為求一切眾生利故。非獨利己。二者所修道業回施眾生。愿速成佛非專為己。三者以堅牢行利他世業。亦非為己。四者戒行清凈增長菩提。歷劫忍辱無有疲倦。五者布施為戒。乃至能舍頭目髓腦利眾生故。六者持戒為戒。菩薩不舍無戒眾生。七者忍辱為戒。菩薩不懼一切魔軍。八者精進為戒。為眾生故。積集佛道無有疲倦。九者禪定為戒。菩薩為聲鬧亂定心不動。十者智慧為戒。菩薩見諸世法想同菩提空相為戒。菩薩不染世間慈悲為戒。不入涅槃是為法集。  
第三十六  
　　出阿差耶末所問經(顯說一條行)  
　　修行菩薩戒行無盡諸行人戒力皆有盡時。  
　　爾時阿差耶末菩薩白舍利弗言。修行菩薩持戒無盡。舍利弗當知。相續無斷見故。何故凡夫持戒上生善處戒力銷盡。人間持戒十善受畢戒力銷盡。若六欲天戒功德報畢戒力銷盡。若色界天戒四禪滅故。戒力銷盡。若無色界天戒四三摩缽帝滅故。戒力銷盡。若五通仙人戒失于五通戒力銷盡。若一切聲聞戒入涅槃故。戒力銷盡若辟支佛戒無大悲故。戒力銷盡。舍利弗當知。若菩薩摩訶薩戒行無盡。何以故。一切凈戒皆因菩薩戒攝現前故。譬如種子漸多利益無盡。舍利弗當知。菩提心者猶如種子。諸佛如來戒行無盡。是大丈夫名為無盡戒行。舍利弗是修行菩薩持戒故。戒行無盡。  
第三十七  
　　出集會品經(顯說一條行)  
　　修行菩薩于三乘中普明善巧方便。  
　　何者是修行菩薩。于一切乘中善巧方便。凡有三乘法而得解脫。何者為三。一者聲聞乘。二者緣覺乘。三者大乘。復有二乘。何者為二。天乘人乘。其中何者修行菩薩。于聲聞乘中而有善巧方便。若佛不出于世。聲聞乘亦無成就。何以故。為依他聞法故而現聲聞。何者是聞法。持戒忍辱積集圓滿故。若積集戒圓滿。則得積集禪定圓滿。若積集定圓滿。則得積集智慧圓滿。若積集慧圓滿。則得積集解脫圓滿。若得積集解脫圓滿。則得積集解脫知見圓滿。如是方便是為聲聞善巧方便。聲聞復有善巧方便福德不動諸法嫌故。于是三界而生厭離一切諸行無常。厭離煩惱一切諸法無我故。專求寂滅涅槃。乃至剎那不求世間生死。恒懼無常。五陰諸行無相故。五根喻若蟒蛇相故。十二因緣如空聚落。一切生死無心樂故。顯是法已。修行菩薩。則知聲聞乘中善巧方便。  
　　何者修行菩薩。于緣覺乘中。而有善巧方便。是何因緣。緣覺而得出世。修行菩薩應知。緣起何者。加行樂修精進禪定。不住積集功德資糧。不住積集持戒資糧。少分聽法修習故。亦不親近供養諸佛故。中分智故常為出家。下心故而修少用功力。不樂籌量法集。樂住空寂獨居別處。速求難入大灌頂位。樂行乞食。數思常樂我凈法。出離三界。披尋涅槃。故自智悟入定故。樂修三昧非他自悟以智明悟起一切諸行因緣邊際。顯是法已。修行菩薩。則知緣覺乘中善巧方便。  
　　何者修行菩薩。于大乘中善巧方便。若大乘行故方便無量無邊。我今略說。此乘功力為一切眾生。令入此乘。功德資糧積集善根。為諸眾生。清凈攝受諸波羅蜜。令入一切法故。以無間斷常行佛道。此乘以無礙故。光明所照。若此大乘一切眾生皆是乞士。超越一切無畏邪路。此乘如來圣德恒在目前。一切邪魔外道雜行皆能摧伏。復為如來資助善行。如樹寶幢無有間斷。此乘能除三界住滅二邊妄想執持空相無常結使所持疑惑。皆能除斷如來佛乘無障礙得故。此乘能于一切法集。親近三寶。利益世人。皆當恃怙行。不誑路一切眾生皆有分故。為過去大悲堅持力故。示現此處。以十力四無所畏十八不共法三十二相八十種好。身口意莊嚴具光明嚴飾。為一切處無嫌無過。是為修行菩薩大乘中善巧方便。  
第三十八  
　　出郁伽長者所問經(顯說一條行)  
　　說在家菩薩應修四種行不出家因緣。  
　　爾時佛告郁伽長者言。在家修行菩薩。以四種行相應而得歸依如來。何者為四。所謂一者菩提心無舍故。二者不破三摩禪業。三者大慈大悲無斷故。四者不染雜乘。是為四種相應成就歸依如來。復有四種行業相應而得歸依法。何者為四。所謂一者供養法師故。二者尊重聽法。三者聽聞法已正直披尋。四者若聞法要而為眾生顯說。流傳回施眾生成等正覺。復有四種行相應而得歸依僧。何者為四。所謂一者不樂聲聞專求無上菩提。二者若有眾生修余行業。勸令修學正真佛法。三者以菩提心無退。四者供養僧徒推尋聲聞行業而不取聲聞解脫。若修行菩薩。舍一切財物已智。而生施心作是念言。若有饑餓來乞飲食。皆當施與。縱施酒者復作是念。一切所求而成檀波羅蜜。如是在家修行菩薩攝護戒行。  
　　爾時佛告阿難。汝見郁伽長者供養如來修習于法所樂之物而能布施。阿難白佛言。世尊我見是事。佛言。阿難當知。郁伽長者此賢劫中。所有一千佛出世。皆以無量供具當遍供養攝護佛法。雖在俗服而修僧行廣修佛道。  
　　爾時阿難問郁伽長者言。長者。以何義故。俗中猶如怨賊。所居俗服而能樂住。今值出家因緣何無樂心。長者答言。我不樂俗。何以故。修行菩薩相應大悲故。不求快樂。忍辱苦惱不舍眾生故。佛言。阿難。當知此郁伽長者。雖在俗服已曾成就無量眾生。諸余百千菩薩。無能如是成熟眾生。何以故。彼百千菩薩。皆無如是善巧威力如郁伽長者一人。  
第三十九  
　　出殊勝具戒經(顯說二條行)  
　　初發起修行菩薩堪受無量衣食床座供養其福無量　又表阿耨達多龍王神力。  
　　爾時佛告諸善男子言。汝善男子。應共魔斗尋求圣位。若修行菩薩。成熟眾生之時。先共邪魔斗戰。令其變化相應善行。不求余師。是為法行。諸善男子當知。若有人譏嫌聲聞行者。汝等勿有譏嫌。若有樂修聲聞行者。汝等勿樂。爾時諸菩薩白佛言。世尊。何者行聲聞譏嫌。而菩薩無譏嫌。然聲聞求者而菩薩不求佛言若聲聞譏嫌生死。汝不應嫌。若聲聞所愿樂涅槃。汝等不應愿樂。是為法行。  
　　爾時佛告舍利弗言。舍利弗。若修行大菩薩。滿于世間于諸眾生。每日授與袈裟衣服。于意云何。如是施者是善清凈施。不但為初修行菩薩初心發起無上菩提心故。從此之后則成最上。修行菩薩而堪凈受如是衣施。若初修行菩薩。每日于他受凈臠食積如須彌。而堪凈受。不為修行菩薩初心發起無上菩提心故。從此之后則成最上。修行菩薩而堪受如是凈食。若初修行菩薩受用高座。廣如四天下高若須彌。七寶所成金銀頗梨真珠碼瑙金剛雜寶而為廁鈿。諸天上衣彌覆其上。其座每日于諸眾生。清凈受用而成凈受。不為初修行菩薩初心發起無上菩提心故。從此之后為一切眾生。當成施主而堪受如此高座。舍利弗當知。譬如阿耨達多龍王宮四面出生四大河水。何者為四。所謂一者恒河。二者斯涂。三者薄叉。四者新都。此四大河流入大海。令海盈滿。此四大河。各有眷屬。若恒大河與五百小河而為眷屬。東方流入大海。若斯涂大河與五百小河而為眷屬。南方流入大海。若薄叉大河與五百小河而為眷屬。西方流入大海。若新都大河與五百小河而為眷屬。北方流入大海。舍利弗于意云何。是等四河隨方流出。滿四大海。曠野遍流。而能利益世間眾生。舍利弗言。世尊此四大河利益無量眾生人非人等。如是大小諸河流注天下。潤澤五谷粳糧菉豆雜麥油麻床氎雜田皆以諸河溉灌田野。舍利弗。于意云何。是四大海如何得滿。舍利弗言。以是四大河故。而得盈滿。佛言舍利弗。于意云何。此四大河于大海中。而能利益幾何眾生。舍利弗言。世尊。利益無量眾生。第一利益水陸眾生魚鱉黿鼉鮫龍摩竭蟒蛇雜類萬像海人蚌蛤珂蟲諸龍母子修羅羅剎人與非人皆能利益。種種雜寶遍滿海中。蚌蛤真珠放光動地頗梨瑪瑙靺羯車磲琥魄珻瑰珊瑚雜寶遍滿海中利益眾生。舍利弗。于意云何。是四大海從何而有。舍利弗言。以阿耨達多龍王故而有。佛言舍利弗。是阿耨達多龍王不遭三難。何者三難。一者不懼金翅吞食其身。二者熱沙不墮身上。三者若行欲時不變為蛇。諸余龍王皆有三難。唯阿耨達多龍王而無此難。阿耨達多龍王宮殿。恒止神通禪定之人。所有眾生入其宮者。熱沙不墮其身。爾時舍利弗白世尊言。世尊。阿耨達多龍王宮殿。如何得如是奇妙功德威力。何故諸余龍王晝夜六時。皆有厄難。唯此阿耨達多龍王及彼宮中無如是難。而有無量善根功德。流出四河利益無量眾生產業。佛告舍利弗。誠如所言。阿耨達多龍王是大菩薩。是大修行菩薩。舍利弗。譬如阿耨達多龍王。于三種難而得解脫。修行菩薩亦復如是。亦得解脫三種厄難。何者為三。地獄難餓鬼難畜生難。譬如阿耨達多龍王池中四河潛潤廣遍田野。修行菩薩亦復如是。以四攝事攝諸眾生。何者為四。一者布施攝。二者愛語攝。三者利行攝。四者同事攝。舍利弗。譬如四大海水。以阿耨達多龍王四大河故成就。初修行菩薩亦復如是。以發生菩提心故。而成阿耨多羅三藐三菩提。譬如四大海中無量無邊億百千眾生快樂相應。舍利弗。當知三界眾生于佛法中安立亦復如是。應見欲界色界無色界眾生。若三千大千世界眾生受樂。皆因菩薩應現功德。  
第四十  
　　出解深密經(顯說一條行)  
　　修行菩薩修六波羅蜜住地行。  
　　爾時觀世音菩薩白佛言。世尊。是諸修行菩薩凡有幾種修學住地。菩薩應學能成無上菩提。佛告觀世音菩薩言。善男子。當知修行菩薩學住地。略有六種。何者為六。所謂布施持戒忍辱精進禪定智慧。  
　　觀世音菩薩白佛言。世尊。如是六種修學住地。幾是戒學所攝。幾是定學所攝。幾是慧學所攝。佛告觀世音菩薩言。善男子。當知初三種學第一布施持戒忍辱。此三者當知為戒學所攝。若禪定一種。但是增上心學所攝。若慧則是增上慧學所攝。若精進我說遍行一切。觀世音菩薩復白佛言。世尊。如是六學住地。幾是功德資糧。幾是智慧資糧所攝。佛告觀世音菩薩言。善男子。若因戒學所攝者。是名功德資糧所攝。若智慧修學所攝者。是名智慧資糧所攝。我說精進禪定遍行一切。亦入功德資糧。亦入智慧資糧所攝。觀世音菩薩復白佛言。世尊。于此六種所學。一者最初于菩薩藏波羅蜜。相應微妙正法堅牢行愿。二者次于十種法行。精進修行。以聞思修妙智所成。三者護持菩提心故。四者親近供養真善知識。無間勤修善品。  
　　觀世音菩薩言。世尊。何故是六種學住地。六數各愿知所因。  
　　佛告觀世音菩薩言。善男子二因緣故。一者饒益諸眾生故。二者對治諸煩惱故。觀世音。當知是六學中。前三種饒益眾生。布施持戒忍辱。后三種對治一切煩惱因。精進禪定智慧。是中修行菩薩以前三種布施故。種種資具攝養眾生。以持戒故。不行損害逼迫惱亂令離怨家。以忍辱故。他來欲害逼迫苦惱。堪能忍受攝護眾生。觀世音。當知此三所說。為眾生攝施因。后復三種對治煩惱者。修行菩薩由修學精進故。令煩惱傾動。修學而能對治。勇猛修諸善品。由禪定學故。而能剝削心家煩惱。由智慧故永除煩惱。此后三種為對治煩惱因。  
第四十一  
　　出勝鬘師子吼一乘大方便方廣經(顯說一條行)  
　　發十大受愿贊嘆如來如來則現。  
　　爾時波斯匿王及末利夫人。信法未久共相謂言。勝鬘夫人是我之女。聰慧利根通敏易悟。若見佛者必速解法心得無疑。宜時遣使發其道意。夫人白言。今正是時。王及夫人與勝鬘書。略贊如來無量功德。即遣內人名旃提羅。使人奉書至阿踰阇國。入其宮內敬授勝鬘。勝鬘得書歡喜頂受。讀誦受持生希有心。向旃提羅而說偈言。  
　　我聞佛音聲　　世所未曾有 
　　所言真實者　　應當修供養 
　　仰惟佛世尊　　普為世間出 
　　亦應垂哀愍　　愿必令我見 
　　即生此念時　　佛于空中現 
　　普放凈光明　　顯視無比身 
　　勝鬘及眷屬　　頭面接足禮 
　　咸以清凈心　　嘆佛實功德 
　　如來妙色身　　世間無與等 
　　無比不思議　　是故今敬禮 
　　如來色無盡　　智慧亦復然 
　　一切法常住　　是故我歸依 
　　降伏心過惡　　及與身四種 
　　已到難伏地　　是故禮法王 
　　如一切爾炎　　智慧身自在 
　　攝持一切法　　是故今敬禮 
　　敬禮過稱量　　敬禮無譬類 
　　敬禮無邊法　　敬禮難思議 
　　哀愍覆護我　　令法種增長 
　　此世及后生　　愿佛常攝受 
　　我久安立汝　　前世已開覺 
　　今復攝受法　　未來生亦然 
　　我已作功德　　現在及余世 
　　如是眾善本　　唯愿見攝受  
　　爾時勝鬘夫人。聞授記已恭敬而立。受十大受。世尊。我從今日乃至菩提。于所受戒不起犯心。世尊。我從今日乃至菩提。于諸尊長不起慢心。世尊。我從今日乃至菩提。于諸眾生不起恚心。世尊。我從今日乃至菩提。于他身色及外眾具不起嫉心。世尊。我從今日乃至菩提。于內外法不起慳心。世尊。我從今日乃至菩提。不自為己受畜財物。凡有所受悉為成熟貧苦眾生。世尊。我從今日乃至菩提。不自為己行四攝法。為一切眾生故。以不愛染心無厭足心無礙心。攝受眾生。世尊。我從今日乃至菩提。若見孤獨幽系疾病。種種厄難困苦眾生。終不暫舍必欲安隱。以義饒益令脫眾苦然后乃舍。世尊。我從今日乃至菩提。若見捕養眾惡律儀及諸犯戒。終不棄舍。我得力時于彼彼處。見此眾生。應折伏者而折伏之。應攝受者而攝受之。何以故。以折伏攝受故。令法久住。法久住者。天人充滿惡道減少。于如來所轉法輪而得隨轉。見是利故。救攝不舍。世尊我從今日乃至菩提。攝受正法終不忘失。何以故。忘失法者則忘大乘。忘大乘者則忘波羅蜜。忘波羅蜜者則不欲大乘菩薩。不決定大乘者則不能攝正法。欲隨所樂入。永不堪任越凡夫地。我見如是無量大過。又見未來攝受生正法菩薩摩訶薩無量福利故受此大受法主。世尊。現為我證。唯佛世尊現前證知。而諸眾生善根微薄。或越疑網以十大受極難度故。彼或長夜非義饒益不得安樂。為安彼故。今于佛前說誠實誓。我受此十大受。如說行者以此誓故。于大眾中。當雨天花出天妙音。說是語時于虛空中。雨眾天花出妙聲言。如是如是。如汝所說真實無異。彼見花及聞音聲。一切眾會疑惑悉除喜踴無量。而發愿言。恒與勝鬘常共俱會同其所行。世尊悉記一切大眾如其所愿。爾時勝鬘夫人復于佛前。發三大愿而作是言。以此實愿安慰無量無邊眾生。以此善根。于一切生得正法智。是名第一大愿。我得正法智已。以無厭心為眾生說。是名第二大愿。我于攝受正法舍身命財護持正法。是名第三大愿。  
　　爾時世尊即記勝鬘三大誓愿。如一切色悉入空界。如是菩薩恒沙諸愿。皆悉入此三大愿中。此愿者真實廣大。  
第四十二  
　　出出生無邊門陀羅尼經(顯說三條行)  
　　說持是經陀羅尼者臨命終時八十億諸佛親迎接　又表如來三身　又說修行菩薩修四事四事無相行門速成佛道。  
　　爾時佛告舍利弗言。若諸修行菩薩。為求阿耨多羅三藐三菩提者。應當發廣大心。無所染著無取無舍。受持誦念此陀羅尼。  
　　爾時世尊說陀羅尼曰。  
　　寫陀(提耶反)體曇(一)阿拏么拏(二)阿溪么溪(三)娑蔓多目溪(四)娑低(低耶反)[口*邏](去)咩(五)掃咩(六)欲訖低(二合七)泥嚕訖低(二合八)泥嚕訖多缽鞞(九)翳黎咩黎醯梨(十)舸立箄(二合十一)舸立謗(二合)泥(十二)舸立跛(二合)棲(十三)娑(去)[口*(黍-禾+利)]娑(去)啰啝低(十四)醯羅醯犁(十五)醯禮犁(十六)醯邏醯禮犁(十七)戰提(十八)遮啝低(十九)者[口*犁]遮啰拏(二十)遮邏遮啰拏(二十一)阿者黎(二十二)按低(二十三)按多低(二十四)舸啰拏(二十五)阿啰拏(二十六)阿散低(二十七)涅漫泥(二十八)涅靺怛泥(二十九)涅目訖低(二合三十)涅殿低(三十一)涅陀(提耶反)嚟(三十二)涅訶嚟(三十三)涅訶啰伏么黎(三十四)涅訶啰燒馱泥(三十五)燒馱泥(三十六)尸羅燒馱泥(三十七)缽吉低(二合)靺泥(三十八)缽吉低(二合)泥跛泥(三十九)婆(去)啝伏婆(去)啝泥(四十)阿僧倪(四十一)娜咩(四十二)縒咩(四十三)微晡羅缽鞞(四十四)桑葛屣拏(四十五)侄[口*梨](四十六)侄侄嚟(四十七)摩訶侄侄嚟(四十八)泥那泥(四十九)婆(去)啝伏婆(去)[口*梨]泥(五十)婆啝泥(五十一)摩訶婆啝泥(五十二)訖吒泥(五十三)摩訶訖吒泥(五十四)耶賒啝低(五十五)者黎(五十六)阿者黎(五十七)摩者黎(五十八)娑摩者黎(五十九)侄荼散泥(六十)速思體(二合)低(六十一)阿僧伽鞞訶嚟(六十二)阿僧伽泥訶嚟(六十三)娑蔓多目溪(六十四)涅訶嚟(六十五)涅訶啰欲訖低(六十六)泥訶啰伏么嚟(六十七)泥訶啰燒馱泥(六十八)侄荼散泥(六十九)速思體(二合)低(七十)掃咩宋摩啝低(七十一)思蕩(二合)咩(七十二)思湯(二合)摩啝低(七十三)思貪(二合)婆啝低(七十四)侄荼思儻(二合)咩(七十五)思湯(二合)摩缽(去)卑低(二合七十六)摩訶缽鞞(七十七)娑蔓多缽鞞(七十八)鞞摩羅缽鞞(七十九)鞞摩羅濕咩(二合八十)娑蔓多目溪(八十一)薩婆怛邏(二合)女褐低(八十二)閜(烏可)那(去)扯陀(提耶反)缽啰(二合)低婆(去)泥(八十三)馱啰尼泥馱泥(八十四)馱啰尼目抗奴散泥(八十五)薩婆勃陀婆(去)瑟低(八十六)薩婆勃馱侄瑟恥(二合)低(八十七)泥馱那遨低黎(二合八十八)莎訶(八十九)  
　　佛告舍利弗。若菩薩修此陀羅尼者。不應分別有為無為。亦不取不著不增不減不成不壞不合不散不生不滅。亦不念于過去未來現在諸法。亦不積集攝取諸法。但當思惟諸佛非色非無色非相非無相。菩薩不應同于二乘取佛色身。何以故聲聞緣覺。取佛色身莊嚴之相。光明照曜父母生育飲食長養血肉筋骨四大合成無常變壞苦惱不凈為佛色身。菩薩不爾。何以故。如來之身無生相故。普為眾生于一切法。以非明照集智資糧。顯現法身虛空相無生相。如來法身以無生相而為色蘊。復以無生相甚深之義是一切法體故。然諸菩薩不應非色取如來相。若以非色取如來相便同聲聞。謂佛入于寂滅涅槃色身斷滅無復更生。菩薩不爾。何以故。如來之身無盡相故。普為眾生于一切法。以非明照顯現色身。以法作相集福資糧。以如來色身無盡相故。是為無盡色蘊。是故諸法亦無盡相。若眾生界度脫未盡。如來常現無盡色身。舍利弗。于此經中陀羅尼故。出生無量面門。修行菩薩若聞是經于無上菩提皆不退轉。何以故。是中顯示如來一切圣德神通。復因此經。增益眾生戒行分段守護無所得法。  
　　爾時世尊而說頌言。  
　　汝等勿樂著　　一切諸法空 
　　于諸佛菩提　　亦莫起分別 
　　于菩提涅槃　　亦不生疑惑 
　　若能修此行　　速得陀羅尼 
　　聽此修多羅　　習智空無相 
　　無生亦無滅　　當速證菩提 
　　菩薩持是經　　深解無量法 
　　得生諸佛剎　　親近最勝尊 
　　若得陀羅尼　　決定深義趣 
　　不生退懼心　　受持無盡法 
　　十方一切佛　　說法皆盡聞 
　　聞已悉受持　　頂戴而奉行 
　　若受持此經　　于文字名句 
　　及所說妙義　　終無有疑忘 
　　如日月光明　　所照無不遍 
　　了知此法門　　通達無量義 
　　誦持此經故　　即自能開解 
　　一切最勝法　　陀羅尼妙門 
　　假使一劫中　　一切諸眾生 
　　所有深疑惑　　皆問持經者 
　　時持經菩薩　　咸皆為開演 
　　疑網悉已除　　菩薩智無盡 
　　愛樂此經故　　能速近菩提 
　　如是真佛子　　護持秘密藏 
　　持此陀羅尼　　眾生咸敬念 
　　諸佛共稱揚　　名聞十方界 
　　由持此經故　　臨欲命終時 
　　見八十億佛　　伸手俱攜接 
　　咸作如是言　　汝當往我剎 
　　由誦持此經　　現受如斯福 
　　若百千億劫　　造罪當應受 
　　誦此陀羅尼　　一月皆清凈 
　　菩薩億劫中　　勤習諸功德 
　　一月誦此經　　其福超于彼 
　　善念慧精進　　三昧陀羅尼 
　　經故常現前　　乃至如來地 
　　三界諸眾生　　一時盡為魔 
　　誦持此經故　　悉無能障礙 
　　此經中解釋　　一切諸法門 
　　而說一切智　　因是成正覺 
　　我因聞是經　　然燈授我記 
　　記言汝成佛　　解脫諸眾生 
　　彼時見諸佛　　其數如恒沙 
　　聞諸佛說法　　皆悉能解了 
　　若欲得受持　　諸佛所說法 
　　勤修學此經　　速成如是力 
　　殊勝莊嚴剎　　大會諸圣眾 
　　光相及妙族　　皆從此經得 
　　若人經七日　　諦思惟是經 
　　八十億諸佛　　為說如斯法 
　　邪思慎莫思　　不應思勿思 
　　以智當正思　　速得此經典 
　　勤修此法門　　勿懼菩提遠 
　　如人至寶洲　　隨意采眾寶 
　　若持陀羅尼　　莫言無善報 
　　具足人天樂　　近佛道非難 
　　若愿速成佛　　應持是經典 
　　畢竟定當得　　無上大菩提  
　　佛告舍利弗。若菩薩成就四法。必定當得此陀羅尼。何等為四。一者不樂愛欲。二者不生嫉姤。三者于諸眾生。能舍一切無有恚惱。四者晝夜歡悅深樂求法。舍利弗。菩薩成就如是四法。得此陀羅尼。  
　　復次舍利弗。若菩薩成就四法。得此陀羅尼。何等為四。一者住寂阿蘭若行。二者悟入甚深法忍。三者不樂名聞利養。四者能舍所愛之物乃至身命。菩薩成就如是四法。得此陀羅尼。  
　　復次舍利弗。若菩薩成就四法。得此陀羅尼。何等為四。所謂入于八字之義。云何八字。一者跛字。是第一義。一切諸法無我入義。二者攞字。入于如來無生法身。以非明照集智資糧無所入相。以無生相而為色身。以無盡相而為色蘊入義。三者么字。智慧愚癡法作同類入義。四者舸字。分別業報。亦無業報入義。五者阇字。悟生老病死不生不滅入義。六者馱字。悟陀羅尼法體空無相。無愿寂如涅槃開解入義。七者賒(賒可反)字。奢摩他住寂定相。鞞缽舍那正見諸法相。如何而得住于寂定。宜當精勤晝夜無間觀佛禪像不應取相。當念鞞缽舍那以慧正見。若行者見佛而現。將為真佛應作是念。此所見佛從何方來。東西南北四維上下方所來耶。若將此佛是人所造應作是念。此佛為是泥木作耶。為復金銀銅鐵所作。如是觀已。知所見佛。但由我于精舍之中。觀佛形像。晝夜憶念。是故佛形常現目前。由是當知。我常見聞一切諸法。將為實者。皆從自心憶念而起。即是修行菩薩。第一溫習不住定乃至歡喜地位。  
　　云何觀佛形像。亦住勝義諦門。當作是念。我今所見佛之形像。非佛所有種類之相。此但是我現在觀察像因緣故。見佛形像。得入定中。類知一切諸法亦復如是。以是義故。見佛形像。不應總無。當知賒字與一切法無有差別。皆同法門入義。八者叉字。諸法皆空不生不滅。何以故。悟解諸法本來空寂自性涅槃入義。是八字義。如是受持。隨何方所。有是經卷者。應當尊重恭敬供養。半月半月。讀誦演說。若見誦習此經典者。稱揚勸進。舍利弗。若有修行菩薩修此四法。得是陀羅尼。  

 上一部：乾隆大藏經·西土圣賢撰集·十不善業道經一卷  下一部：乾隆大藏經·西土圣賢撰集·四阿含暮抄解二卷 



  
乾隆大藏經·西土圣賢撰集·大乘修行菩薩行門諸經要集 
  