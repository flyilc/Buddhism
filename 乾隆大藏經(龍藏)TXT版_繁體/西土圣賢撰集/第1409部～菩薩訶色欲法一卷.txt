  第1409部～菩薩訶色欲法一卷         
   
  
   西土圣賢撰集·第1409部   
菩薩訶色欲法一卷   
后秦三藏鳩摩羅什譯      
 
 
　　 
 
菩薩訶色欲法  
　　女色者。世間之枷鎖。凡夫戀著不能自拔。女色者。世間之重患。凡夫困之至死不免。女色者。世間之衰禍。凡夫遭之無厄不至。行者既得舍之。若復顧念。是為從獄得出。還復思入。從狂得正。而復樂之。從病得差。復思得病。智者怒之知其狂而顛蹶。死無日矣。凡夫重色。甘為之仆。終身馳驟。為之辛苦。雖復呋質寸斬。鋒鏑交至。甘心受之不以為患。狂人樂狂不是過也。行者若能棄之不顧。是則破枷脫鎖。惡狂厭病。離于衰禍。既安且吉。得出牢獄。永無患難。女人之相。其言如蜜。而其心如毒。譬如停淵澄鏡。而蛟龍居之。金山寶窟。而師子處之。當知此害不可近。室家不和。婦人之由。毀宗敗族。婦人之罪。實是陰賊滅人慧明。亦是獵圍鮮得出者。譬如高羅。群鳥落之。不能奮飛。又如密網。眾魚投之。刳腸俎肌。亦如暗坑。無目投之。如蛾赴火。是以智者知而遠之。不受其害。惡而穢之。不為此物之所惑也。  

 上一部：乾隆大藏經·西土圣賢撰集·圣觀自在菩薩心真言瑜伽觀行儀軌一卷  下一部：乾隆大藏經·西土圣賢撰集·四品學法一卷 



  
乾隆大藏經·西土圣賢撰集·菩薩訶色欲法 
  