  第1392部～大孔雀明王畫像壇場儀軌一卷         
   
  
   西土圣賢撰集·第1392部   
大孔雀明王畫像壇場儀軌一卷   
唐三藏沙門大廣智不空奉詔譯      
 
 
　　 
 
大孔雀明王畫像壇場儀軌  
　　佛告阿難陀。若諸世間所有災禍逼惱。刀兵饑饉亢旱疾疫。四百四病憂惱斗諍。及八萬四千鬼魅嬈惱有情。所求世間出世間勝愿多有障礙者。皆由無始已來貪愛無明。虛妄分別三毒煩惱。不了實相積集不善。感招如是種種災難。  
　　阿難陀是故我今為彼讀誦佛母大孔雀明王經者。及一切災厄眾生。復說畫像法及建立道場供養儀軌。若依此法轉讀是經。一切災難皆得消除。所有愿求隨意滿足。阿難陀若有苦惱災難起時。或彼國王及諸王子大臣妃后。及苾芻苾芻尼善男子善女人等。為除災故。或于王宮或于勝地。或于清凈伽藍或隨本所居宅舍。依法凈地掘深一肘。除去瓦礫地中穢物。填滿凈土筑令平正。其土本凈卻用填之。若土有余其地殊勝。應泥拭清凈建立道場作五肘方壇。高四指量三重布位。或以彩畫或用五色粉成。于內院中心畫八葉蓮華。于蓮華胎上畫佛母大孔雀明王菩薩。頭向東方白色。著白繒輕衣。頭冠瓔珞耳珰臂釧種種莊嚴。乘金色孔雀王。結跏趺坐白蓮華上。或青綠花上。住慈悲相有四臂。右邊第一手執開敷蓮華。第二手持俱緣果(其果狀相似水苽)左邊第一手當心掌持吉祥果(如桃李形)第二手執三五莖孔雀尾。從佛母右邊右旋。周匝蓮華葉上。畫七佛世尊。從微缽尸如來乃至釋迦及慈氏菩薩等。皆頭向外坐各住定相。至西北角第八葉上。畫慈氏菩薩。左手執軍持右手揚掌向外作施無畏勢。又于蓮華葉外。內院四方畫四辟支佛。皆作佛形頂有肉髻亦住定相。又于四隅畫四大聲聞。從東北隅畫阿難陀。次東南隅畫羅睺羅。次西南隅畫舍利弗。次西北隅畫大目揵連。皆著揵陀袈裟偏袒右臂。此皆中院。次第二院畫八方天王并諸眷屬。東方畫帝釋天王。執金剛杵與諸天眾圍繞。次東南方畫火天。左手執軍持右手施無畏。與五通苦行仙眾圍繞。次南方畫焰摩天王。執焰摩幢。與焰摩界鬼眾圍繞次西南方畫羅剎王執刀。與諸羅剎眾圍繞。次西方畫水天。持罥索。與諸龍眾圍繞。次西北方畫風天王。執幢幡。與諸持明仙眾圍繞。次北方畫多聞天王。執寶棒。與諸藥叉眾圍繞。次東北方畫伊舍那天。執三戟叉。與諸步多鬼眾圍繞。此皆是第二院。次第三院從東北隅。右旋周匝畫二十八大藥叉將。各與諸鬼神眾圍繞。及畫宿曜十二宮神。次第三院外周匝。用香泥涂飾。布以荷葉。葉上安置供養食食所謂乳麋酪飯食果子等。皆以阿波羅爾多明王真言。加持香水散灑。布列四邊供養。及以諸漿沙糖石蜜石榴蜜漿等而奉獻之。壇上散白色花于四角置酥燈四盞。四門各置二凈器滿盛香水。于壇東安佛母大孔雀明王像。其畫像法如前畫壇。唯不安界道即是。中院圣眾燒沉香和香等供養。東方天眾應燒白膠香而為供養。南方天眾以紫礦芥子及鹽相和燒之供養。西方天眾以酥和安悉香燒之供養。北方天眾應燒薰陸香而供養之。持誦者于壇西面。敷茅薦為座。或坐卑腳床子。嚴飾經案置于壇前。以諸香花供養經卷。應如是布列。轉讀經者可三人五人乃至七人。更替相續晝夜不令經聲間斷。要在絕語言。除數內一人明閑教法。咒師指撝取與只對。作法結印啟請賢圣。余人但當至心讀經。唯在遍數多。殷重發愿依三十七尊禮懺。三時或六時。其道場或一日或二日三日乃至七日。一切災禍悉皆殄滅。除不至心。轉經者或在家人或是出家人。每日澡浴清凈著新凈衣。初起首時對道場前。虔誠一心禮諸圣眾。先以印契真言。依教請召一切佛菩薩及諸天眾。如法供養。說所求事殷勤啟告。愿垂加護。普為一切苦難眾生。廣發大愿。然后結跏趺坐以涂香涂手。先結三昧耶印。二手右押左外相叉作拳。直豎二中指頭相拄即成。結印當心誦三昧耶真言七遍真言曰。  
　　唵三(去)么(上)野娑怛鍐(三合)  
　　即以此印加持自身四處。所謂心額喉頂頂上散印。  
　　次結金剛鉤菩薩印。  
　　準前三昧耶印。以二頭指屈如鉤向身招。不間斷誦真言七遍。普召諸佛菩薩諸天鬼神一切圣眾真言曰。  
　　唵嚩日[口*朗](二合引)矩尸(一)阿(引)羯(重呼)茶微羯茶娑嚩(二合引)訶。  
　　由結此印誦真言請。召一切圣眾不違本誓皆來赴集。  
　　次結阿波羅爾多明王印。用結地界結方隅界。二手右押左內相叉。直豎一中指頭相拄。即以印頂上右旋三匝。隨心遠近便成結界誦七遍真言曰。  
　　唵虎嚕虎嚕戰拏里摩蹬岐(去)娑嚩(二合引)訶(引)  
　　次結普供養一切賢圣印。  
　　二手右押左相叉合掌。十指互交上節即成。結印當心誦七遍頂上散印真言曰。  
　　曩莫三滿多勃馱(引)南(一)薩嚩佗(引二)欠(平三)嗢娜[卄/(阿-可+辛)/木](二合)帝(四)娑[叵*頁](二合)啰呬(馨異反引)[牟*含](五)誐誐曩劍(六)娑嚩(二合引)訶。  
　　由結此印及誦真言。能于一一佛菩薩諸圣眾前及于無量諸佛剎土。成辦一切廣大供養。  
　　次結佛母大孔雀明王印。  
　　二手右押左內相叉。二大指二小指。各直豎頭相拄即成。結印當心誦真言七遍。如前以印加持四處頂上散印真言曰。  
　　唵么庾(引)啰(引)訖蘭(二合引)帝(引)娑嚩(二合引)訶。  
　　次捧香爐奉獻啟請。告白圣眾說所求事。如是依法請召供養已。然后起悲愍心。為拔濟眾生苦難故。轉讀此經。每日中前換諸供物。應結阿波羅爾多明王印誦本真言。以印頂上左旋一匝。暫解其界換供養已。即如前次第再迎請結界如是依教供養轉讀此經。所有災難亢旱疾疫。鬼魅厭禱惡毒災障。種種苦難必得除滅。所有祈愿無不遂心。我已廣說畫像壇場供養儀軌竟。若不辦如是涂畫壇場。或有急速災難至。可隨自力分于一凈處。以瞿摩夷涂地作一肘方壇。隨其大小。磨白檀香涂作圓壇。九位中安佛像。及以三五莖孔雀尾豎于壇上。隨時燒香散花乳糜酪等供養圣眾。但虔誠一心轉讀此經。或一遍或三遍乃至七遍。或一日或二日。一切厄難悉得消除。所有祈愿皆得圓滿。  
　　爾時阿難陀聞佛世尊。為當來世一切苦難有情。說此讀誦大孔雀明王經法。頂戴受持禮佛而退。  

 上一部：乾隆大藏經·西土圣賢撰集·大威怒烏芻澀摩儀軌一卷  下一部：乾隆大藏經·西土圣賢撰集·金剛頂瑜伽金剛薩埵儀軌一卷 



  
乾隆大藏經·西土圣賢撰集·大孔雀明王畫像壇場儀軌 
  