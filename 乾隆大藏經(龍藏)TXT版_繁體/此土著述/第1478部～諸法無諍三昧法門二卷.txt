  第1478部～諸法無諍三昧法門二卷         
   
  
   此土著述·第1478部   
諸法無諍三昧法門二卷   
陳南岳思大禪師撰      
 
 
　　 
 
諸法無諍三昧法門卷上  
　　如萬行中說。從初發心至成佛道。一身一心一智慧。欲為教化眾生故。萬行名字差別異。夫欲學一切佛法。先持凈戒勤禪定。得一切佛法諸三昧門。百八三昧。五百陀羅尼。及諸解脫。大慈大悲。一切種智。五眼。六神通。三明。八解脫。十力。四無畏。十八不共法。三十二相。八十種好。六波羅蜜。三十七品。四弘大誓愿。四無量心。如意神通。四攝法。如是無量佛法功德。一切皆從禪生。何以故。三世十方無量諸佛。若欲說法度眾生時。先入禪定。以十力道種智。觀察眾生根性差別。知其對治。得道因緣。以法眼觀察竟。以一切種智。說法度眾生。一切種智者。名為佛眼。亦名現一切色身三昧。亦名普現色身三昧。上作一切佛身。諸菩薩身。辟支佛身。阿羅漢身。諸天王身。轉輪圣帝諸小王身。下作三涂六趣眾生之身。如是一切佛身。一切眾生身。一念心中一時行。無前無后。亦無中間。一時說法度眾生。皆是禪波羅蜜功德所成。是故佛言。若不坐禪。平地顛墜。若欲斷煩惱。先以定動。然后智拔。定名奢摩他。智慧名毗婆舍那。定有無量。總說三種。下定名欲界定。中定名色界定。上定名無色界定。復次下定是聲聞定。總攬三界。中定是辟支佛定。上定是如來定。及諸菩薩定。智有無量說有三。一者道智。二者道種智。三者一切種智。慧亦有三。一者道慧。二者道種慧。三者一切種慧。復次分別說有十一智。何者是耶。法智。世智。他心智。宿命智。苦智。集智。滅智。道智。盡智。無生智。如實智。復次盡智無生智。分別則有十八種智。盡智有九。無生智有九。是名十八智。亦得名為十八心。三乘圣人共在四禪諸智慧中。問如實道如實智者。于一切法總相別相。如實能知故。名如實智。是諸智慧。即是一切智。亦名無智。何以故。如先尼梵志問佛。經中說。先尼梵志白佛言。世尊。如來一切智慧。從何處得。佛答先尼。無有得處。先尼復問。云何智慧無有得處佛復答言。非內觀中得是智慧。非外觀中得是智慧。非內外觀中得是智慧。亦非不觀得是智慧。是故智慧無有得處。故名無智。如奇特品說。一字入四十二字。四十二字還入一字。亦不見一字。唯佛與佛善知字法。善知無字法。為無字法故說于字法。不為字法故說于字法。是故四十二字。即是無字。復次欲坐禪時。應先觀身本。身本者如來藏也。亦名自性清凈心。是名真實心。不在內。不在外。不在中間。不斷不常。亦非中道。無名無字。無相貌。無自無他。無生無滅。無來無去。無住處。無愚無智。無縛無解。生死涅槃。無一二。無前無后。無中間。從昔已來無名字。如是觀察真身竟。次觀身身。復觀心身。身身者從妄念心生。隨業受報。天人諸趣。實無去來。妄見生滅。此事難知。當譬喻說。身本及真心。譬如虛空月。無初無后。無圓滿。無出無沒無去來。眾生妄見謂生滅。大海江河及陂池。溪潭渠浴及泉源。普現眾影似真月。身身心心如月影。觀身然欲甚相似。身本真偽亦如是。月在虛空無來去。凡夫妄見在眾水。雖無去來無生滅。與空中月甚相似。雖現六趣眾色像。如來藏身未曾異。譬如幻師著獸皮飛禽走獸種種像。貴賤男女差別異。端正丑陋及老少。世間種種可笑事。幻師雖作種種變。本丈夫形未曾異。凡夫雖受六趣色。如來藏色不變異。身本及真心。譬如幻師睡身心無思覺寂然不變易。身身及心數。如幻師游戲故示六趣形種種可笑事。身身眾生體。難解譬喻說。如此法性無涅槃。亦無有生死。譬如眠熟時。夢見種種事。心體尚空無。何況有夢事。覺雖了了憶。實無有于此凡夫顛倒識。譬喻亦如是。禪定智慧能覺了。余散心智不能解非。但凡夫如夢幻。月影現水種種事。復次諸佛菩薩圣皆爾。從初發心至佛果。持戒禪定種種事甚深定心不變易。智慧神通幻化異。法身不動。如空月普現色身作佛事。雖無去來無生滅。亦如月影現眾水。何以故。如經論中說。欲學一切智定。必修諸善心。若在定能知世間生滅法相。亦知出世三乘圣道。制心禪智。無事不辦。欲求佛道持凈戒。專修禪觀。得神通能降天魔。破外道。能度眾生斷煩惱。問曰。般若經中佛自說言。欲學聲聞。當學般若。欲學緣覺當學般若。欲學菩薩。當學般若。復次有六波羅蜜。般若為前導。亦是三世諸佛母。汝今云何。偏贊禪不贊五波羅蜜。復次如經中說。五度如盲。般若如眼。汝今云何。偏贊度不贊明眼。誰能信者愿廣解說。除我等疑惑。答曰。諦聽善思念之。吾當為汝決定說。  
　　三乘般若同一觀　　隨證淺深差別異 
　　如大海水無增減　　隨取者器大小異 
　　聲聞緣覺及菩薩　　如來智慧亦如是 
　　十二因緣四種智　　下智聲聞中緣覺 
　　巧慧上智名菩薩　　如來頓覺上上智 
　　以無名法化眾生　　方便假名差別異 
　　三乘智慧不能知　　唯佛世尊獨知耳 
　　如大集經雜四諦　　三乘法行同一義 
　　陳如稽首白世尊　　十方菩薩大眾集 
　　云何名法行比丘　　愿佛演說法行義 
　　爾時佛告憍陳如　　至心諦聽今當說 
　　若求法行諸比丘　　誦如來十二部經 
　　謂修多羅及毗曇　　優婆提舍及毗尼 
　　樂為四眾敷暢說　　是樂誦說非法行 
　　若更復有諸比丘　　誦如來十二部經 
　　能廣演說思惟義　　是樂思惟無法行 
　　若復次有諸比丘　　更讀誦十二部經 
　　演說思惟觀其義　　是名樂觀無法行 
　　夫法行者三乘同　　一觀我今當說者 
　　有比丘能觀身心　　心不貪著一切相 
　　謙虛下意不生慢　　不以愛水洗業田 
　　不于中種識種子　　滅覺觀法境界息 
　　永離煩惱心寂靜　　比丘如是觀身心 
　　佛說是人真法行　　如是比丘即能得 
　　聲聞緣覺佛菩提　　法行比丘觀三事 
　　觀身觀受及觀心　　比丘觀察三念已 
　　一心四禪十八智　　復次大智論中說 
　　聲聞緣覺及諸佛　　四禪二九十八智 
　　同共證道明闇異　　共觀四諦十二緣 
　　隨機感悟種種異　　聲聞四諦十六心 
　　辟支獨覺無漏智　　菩薩亦解二乘法 
　　獲得無礙十六諦　　如諸天共寶器食 
　　飯色黑白各有異　　四諦譬喻如鐙品 
　　定如凈油智如炷　　禪慧如大放光明 
　　照物無二是般若　　鐙明本無差別照 
　　睹者眼目明暗異　　禪定道品及六度 
　　般若一法無有二　　覺道神通從禪發 
　　隨機化俗差別異  
　　問曰。佛何經中說般若諸慧皆從禪定生。答曰。如禪定論中說。三乘一切智慧皆從禪生。般若論中。亦有此語。般若從禪生。汝無所知。不解佛語。而生疑惑。作是狂難。汝何不見。十方諸佛。若欲說法度眾生時。先入禪定。以神通力。能令大地十方世界。六種震動。三變土田。轉穢為凈。或至七變。能令一切未曾有事。悉具出現。悅可眾心。放大光明。普照十方。他方菩薩。悉來集會。復以五眼觀其性欲。然后說法。復次般若波羅蜜光明釋論中說。有人疑問佛。佛是一切智人。智慧自在。即應說法。何故先入禪定。然后說法。如不知相。論主答曰。言如來一切智慧。及大光明。大神通力。皆在禪定中得。佛今欲說摩訶般若大智慧法。先入禪定。現大神通。放大光明。遍照一切十方眾生。報禪定恩故。然后說法。為破外道執。外道六師。常作是言。我是等智慧。于一切常用常說。不須入禪定。佛為降伏如是邪見諸外道輩。先入禪定。然后說法。復次如勝定經中所說。若復有人。不須禪定。身不證法。散心讀誦十二部經。卷卷側滿。十方世界皆闇誦通利。復大精進。恒河沙劫。講說是經。不如一念思惟入定。何以故。但使發心欲坐禪者。雖未得禪定。已勝十方一切論師。何況得禪定。說是語時。五百論師來詣佛所。俱白佛言。我等多聞。總持十二部經。及韋陀論五部。毗尼講說無礙。十六大國。敬我如佛世尊。何故不贊我等多聞智慧。獨贊禪定。佛告諸論師。汝等心亂。假使多聞何所益也。汝欲與禪定角力。如盲眼人欲睹眾色。如無手足欲抱須彌山王。如折翅鳥欲飛騰虛空。如蚊子翅欲遮日月光。如無船舫人欲度大海。皆無是處。汝等論師。亦復如是。欲角量禪定。無有是處。復次毗婆沙中說。若有比丘。不肯坐禪。身不證法。散心讀誦。講說文字。辨說為能。不知詐言知。不解詐言解。不自覺知。高心輕慢坐禪之人。如是論師。死入地獄。吞熱鐵丸。出為飛鳥。豬羊畜獸。雞狗野干。狐狼等身。若復有人。不近善知識。雖復坐禪獲得四禪定。無有轉治。無方便智。不能斷煩惱。雖得寂靜之樂煩惱不起。獲四禪時。謂得寂滅涅槃之道。便作是念。我今已得阿羅漢果。更不復生。如此比丘。實不得道。不斷煩惱。但得似道禪定。不近善知識。無方便智。謂得實道。起增上慢。臨命終見受生處。即生疑悔。阿羅漢者更不復生。我今更生。當知諸佛誑惑于我。作是念時。即墜地獄。何況余人不坐禪者。重宣此義。而說偈言。  
　　欲自求度及眾生　　普遍十方行六度 
　　先發無上菩提心　　修習忍辱堅持戒 
　　晝夜六時勤懺悔　　發大慈悲平等心 
　　不惜身命大精進　　欲求佛道持凈戒 
　　專修禪智獲神通　　能降天魔破外道 
　　能度眾生斷煩惱　　從初發心至成佛 
　　一身一心一智慧　　為欲教化眾生故 
　　萬行名字差別異　　欲覺一切諸佛法 
　　持清凈戒修禪定　　舍諸名聞及利養 
　　遠離憒鬧癡眷屬　　念十方佛常懺悔 
　　不顧身命求佛道　　獲得百八三昧門 
　　亦得五百陀羅尼　　及諸解脫大慈悲 
　　五眼六通一切智　　亦得三明八解脫 
　　具足十力四無畏　　三十二相八十好 
　　三十七品具六度　　十八不共微妙法 
　　視諸眾生如一子　　四弘誓愿具四攝 
　　四無量心道種智　　一切種智四如意 
　　觀察眾生廣法施　　入四禪定放光明 
　　遍照十方諸世界　　變穢為凈大震動 
　　現諸奇特希有事　　十方菩薩悉集會 
　　三界天王皆在此　　端坐瞻仰一心待 
　　同聲三請愿聞法　　從禪方便三昧起 
　　為眾隨應演說法　　色身香聲種種別 
　　禪定寂然心不異　　雖在座坐現法身 
　　十方九道無不遍　　凈戒禪定三昧力 
　　十方了了分明見　　應可度者如眼前 
　　未可度者即不見　　如空月影現眾水 
　　闇室深井即不現　　譬如幻師種種變 
　　盲瞎之人則不見　　盲瞎睡重者不見 
　　諸佛法身鏡亦爾　　三障眾生不能見 
　　若無凈戒禪智慧　　如來藏身不可見 
　　如金礦中有真金　　因緣不具金不現 
　　眾生雖有如來藏　　不修戒定則不見 
　　凈戒禪智具六度　　清凈法身乃顯現 
　　凈妙真金和水銀　　能涂世間種種像 
　　如來藏金和禪定　　法身神通應現往 
　　普告后世求道人　　不修戒定莫能強 
　　無戒定智皆不應　　匆匆亂心講文字 
　　死入地獄吞鐵丸　　出為畜生彌劫矣 
　　如是眾生不自知　　自稱我有大智慧 
　　輕毀一切坐禪人　　壞亂正法作魔事 
　　假使講經恒沙劫　　都不曾識佛法義 
　　如殺三千世界人　　及諸一切眾生類 
　　高心謗禪壞亂眾　　其罪甚重過于此 
　　譬如群賊劫牛乳　　高聲唱得醍醐味 
　　不知鉆搖及熮暖　　亦失酪漿生熟酥 
　　粗淺薄味尚都失　　醍醐上味在何處 
　　不修禪智無法喜　　譬喻說言無婦女 
　　不凈亂心執文字　　故言皮囊可盛貯 
　　譬如盲狗咬草叢　　不見人及非人類 
　　但聞風吹草鳴聲　　高聲叫言賊虎至 
　　養一盲狗虎咬故　　舉世盲狗叫亂沸 
　　其心散亂都不定　　覺觀心語亦如是 
　　贊百千經心常亂　　如蛇吐毒與世諍 
　　增見諸非毒轉盛　　自言壞常子難生 
　　既見禪智法喜妻　　石女無兒難可生 
　　解文字空不貪著　　若修定時解無生 
　　禪智方便般若母　　巧慧方便以為父 
　　禪智般若無著慧　　和合共生如來子 
　　三乘圣種從是學　　故稱一切眾導師 
　　凈戒禪智如大地　　能生萬物載群類 
　　禪智神通巧方便　　能生三乘一切智 
　　若能一念在禪定　　能報三世佛恩義 
　　三世諸佛坐道場　　覺悟眾生皆由此 
　　一切凡夫共一身　　一煩惱心一智慧 
　　真如一像不變易　　善惡業影六道異 
　　諸佛菩薩一法身　　亦同一心一智慧 
　　一字萬行化眾生　　一圣假名四十二 
　　凡圣色藏一而二　　方便道中凡圣二 
　　色藏元象無一二　　唯佛與佛乃知此 
　　我從無數十方佛　　聞此一字無量義 
　　少行法師不能知　　文字論師不能解 
　　若人不近善知識　　學得有漏似道禪 
　　初禪謂得須陀洹　　四禪謂得阿羅漢 
　　起增上慢諸漏盡　　謂言斷結不更生 
　　臨命終時見生處　　即作是言佛欺我 
　　阿羅漢者不更生　　我今云何更受生 
　　身證不了尚如此　　何況散心著文字 
　　不知詐知起我慢　　顛倒說法誑眾生 
　　身不證法升高座　　死入阿鼻大地獄 
　　身證不了尚生疑　　何況不證盲心說 
　　高心亂語謗諸佛　　受學之徒皆效此 
　　從地獄出為畜生　　備作種種諸雜類 
　　若人親近善知識　　證無漏禪乃明解 
　　具足禪智多聞義　　如是導師可依止 
　　禪定深隱難可知  
　　復次禪波羅蜜。有無量名字。為求佛道。修學甚深微妙禪定。身心得證。斷諸煩惱。得一切神通。立大誓愿。度一切眾生。是乃名為禪波羅蜜。立大誓愿故禪定轉名四弘。欲度眾生故。入深禪定。以道種智清凈法眼。觀察眾生是處非處十力智。爾時禪定轉名四無量心。慈悲愍眾生。拔苦與樂。離憎愛心。平等觀察。爾時禪定。轉名慈悲喜舍。既觀察已。與其同事。隨應說法。爾時禪定。轉名四攝法。布施。愛語。利益。同事。是名四攝法也。復次大慈大悲。現如意神通一切色身。以神通力入五欲中。遍行六趣。隨欲度眾生。爾時禪定。轉名神通波羅蜜。亦普現十方一切佛事。常在禪定寂然無念。復次深大慈悲憐憫眾生。上作十方一切佛身。緣覺聲聞一切色形。下作六趣眾生之身。如是一切佛身。一切眾生身。一念心中一時行。無前無后無中間。一時說法度眾生。爾時禪定及神通波羅蜜。轉名一切種智。亦名佛眼。復次菩薩摩訶薩。持戒清凈。深妙禪定。斷習氣故。遠離三世諸愛見故。爾時禪定。轉名十八不共法。復次菩薩摩訶薩。以三明智分別眾生。爾時禪定。轉名十力。善知是處及漏盡故。復次菩薩摩訶薩。色如受想行識如。觀一切法。始從初學終至成佛斷煩惱。及神通盡知十方世界名號。亦知三世諸佛名號。及知諸佛弟子名號。亦知一切眾生名號。及知眾生煩惱名號。解脫名號。一念一時知。及知宿命因緣之事。爾時禪定轉名十號也。復次菩薩摩訶薩。以諸法無所有性。一念一心具足萬行。巧方便慧。從初發心至成佛果。作大佛事。心無所著。總相智。別相智。辯說無礙。具足神通波羅蜜。供養十方一切佛。凈佛國土。教化眾生。爾時禪定。轉名般若波羅蜜。復次行者。為出世間故。三界九地名為八背舍。次第斷煩惱。欲界未到地禪及中間。二禪及四禪。空處及非有想。最后滅受想。于欲界中具五方便。一者發大善心。求佛道故。欲得禪定。名善欲心。是善欲心。能生一切佛法。能入一切禪定。能證一切解脫。起一切神通。分別欲界色界無色界。五陰三毒四大。十二入十八界。十二因緣。一切諸法無常變異。苦空無我。亦知諸法無生滅真實相。無名無字。無漏無為。無相無貌。覺了諸法。故名法智。未到初禪得金剛智。能斷煩惱證諸解脫。是名未到地。初欲界地及未到地。如是二地。是佛道初門。欲得禪定。是名欲心。復次初夜后夜。專精學禪。節食攝心。舍離眷屬。斷諸攀緣。是名精進。復次專念初禪樂。更無余念。是名念心。復次巧慧籌量欲界五欲。欺誑不凈。是三惡道伴。初禪定樂。斷諸欺誑。得真智慧。是入涅槃伴。是籌量。是名巧慧心。復次專心一處。滅諸覺觀。境界都息。身心寂靜。是名一心。如是五方便。能斷五欲妖媚煩惱。滅除五蓋。有覺有觀。離生得喜樂入初禪。名初背舍得入二禪。名二背舍。入第三禪。名三背舍。喜樂心內清凈得四禪。名為入一切處。滅一切色相。舍第四禪。滅有對想。入無邊虛空處。名為空一切處。第四背舍虛空處定。得一切識處定。是名識一切處第五背舍。復次舍識處定。入無所有處定。是名第六背舍。舍無所有處定得入非有想非無想處定。生厭離心。是名第七背舍。舍非有想非無想處定。入滅定受想定。心無所著。是名第八背舍。爾時禪波羅蜜。轉名八背舍。復次自覺覺他。通達無礙。得三解脫。能破三界一切煩惱。爾時禪波羅蜜。轉名十一智。復次行者。總持旋陀羅尼。戒定慧三分。八圣道。破四顛倒獲四真諦。爾時禪波羅蜜。轉名三十七品。起一切神通。所謂四念處。四正勤。四如意足。五根五力。七覺分八圣道分。名為摩訶衍。如四念處品中說。轉一切智慧。以一神通。現一切神通。以一解脫。作一切解脫。轉一名字語句。入一切名字語句。如是一切名字語句。還入一名一字一語一句。平等不異。是四念處字等語等。諸字入門。一切佛法盡在其中。復次菩薩摩訶薩。欲教化眾生。令生清凈歡喜信心故。與一切圣人。建立一圣官階位次第。眾生之得大歡喜。決定無疑。爾時誓愿勤修禪定。得六神通。作轉輪圣王。入五道中。飛行十方。廣行布施。須衣與衣。須食與食。金銀七寶。象馬車乘。樓櫓宮殿。房舍屋宅。五欲眾具。簫篴箜篌。琴瑟鼓吹。隨眾生欲盡給與之。后為說法令其得道。雖作如是種種法施。實無施者。無財物。無說無示。無聽法者。譬如幻師幻作幻人。四衢道中化作高座。廣說三乘微妙圣法。又作四眾集共聽受。如是幻師所作幻事。無色無心。無示無聽。無受無聞。無得菩薩。爾時禪波羅蜜。轉名檀波羅蜜何以故。施人物時。雖知諸法無所有性。無施無受。無財物相。三事俱空。雖知空寂。勤行布施。復次菩薩摩訶薩。雖知諸法空罪相不可得。持戒破戒。如夢如幻。如影如化。如水中月。雖知諸法無生滅。堅持凈戒無毀缺。亦以戒法為他人說。若人惡心不受戒。化作禽獸行。禮儀人類。見此大羞辱。各發善心。堅持凈戒。發大誓愿。遍十方不顧身命行戒施。常現六道種種形。廣說如來清凈戒。以宿命智觀察之。必令歡喜無嗔害。非但為說戒法。亦說攝根定共戒。道共戒。性寂戒。報寂戒。爾時禪波羅蜜。轉名尸波羅蜜。復次菩薩摩訶薩。行此財施法施戒施時。受者嗔恚來打罵。割截手足心不動。乃至失命心不悔。爾時禪定。轉名羼提波羅蜜。菩薩行是甚深禪定。于一切圣行。以法忍故。心無所著。禪定即是羼提波羅蜜。復次菩薩。學四念處時。獲得四禪。復作是念。我于身念處。未得如意神通。受念處未獲宿命神通。修心念處。未獲他心智。不知十方凡圣心故。修法念處時。如是思惟。我今未獲漏盡神通。修身念處。觀一切色。亦未得清凈天眼。于受念處。未證因緣業報垢凈神通。于心念處。未得眾生語言三昧。作是念已。勤精進求乃至成就。具六神通。爾時禪定。轉名精進毗梨耶波羅蜜。復次菩薩。為起神通故。修練禪定。從初禪次第。入二禪三禪四禪。四空定。乃至滅受想定。一心次第。入無雜念心。是時禪波羅蜜。轉名九次第定。復次菩薩。入初禪時。觀入出息。自見其身。皆悉空寂。遠離色相。獲得神通。乃至四禪。亦復如是。入初禪時。觀入出息。見三世色。乃至微細。如微塵許。悉見無礙。亦見眾生出沒果報差別。于無量劫通達無礙。是名天眼神通乃至四禪。亦復如是。入初禪時。觀息出入。以次第觀聲。悉同十方凡圣音聲。是名天耳神通。乃至四禪。亦復如是。入初禪時。觀入出息住息住舍摩他。觀色相貌。以毗婆舍那。觀他心相。善知十方凡圣之心。是名他心智神通。乃至四禪。亦復如是。入初禪時。觀息入出。獲得眼通。得眼通已。觀于有歌羅邏時五陰生滅。乃至無量劫中五陰生滅。獲得宿命。是名宿命神通。乃至四禪。亦復如是。悉能觀察一切眾生。善惡業行差別不同。亦復知其發心早晚。入道遠近。十方三世通達無礙。是名道種智慧神通。爾時禪定轉名師子奮迅三昧。以神通力。供養十方佛。及教化眾生。凈佛國土。邊際智滿十地具足。變身如佛滿十方。學佛神通。未得滿足。是師子奮迅三昧。唯有諸佛。乃能具足。復次菩薩。入重玄門修四十心。從凡夫地初發心時。所修禪定。次第重入。乃至最后無垢地。修諸禪定。學佛神通化眾生法。從初禪入乃至滅受想定。三禪四禪四空。亦復如是。是名順超無礙。從滅受想定超住散心中。超入初禪。非有想非無想處無所有處。識處空處。四禪乃至二禪。亦復如是。是名逆超自在無礙。爾時禪定。轉名超越三昧。修佛神通。得佛智慧。余五波羅蜜。亦復如是。是少一波羅蜜。不名五波羅蜜復次學禪定時。修四念處。于欲界中。觀內外色。入初背舍。具足聞慧。觀內外假二相不可得故。亦非是一如。如性故一解脫。復次思慧具足。觀察內外法。內外一切法。總相別相異相。不可得如如。故二解脫。復次修慧。六觀具足。色界五陰空。三解脫。復次聞慧修慧。用巧方便金剛智。破四空定。無貪著心。空五陰不可得故。得解脫空處。得解脫識處。得解脫無所有處。得解脫非有想非非想處。得解脫觀滅受想定。不可得故。得是解脫。是名八解脫。如如性故。無縛無脫。菩薩爾時。禪波羅蜜名八解脫。復次菩薩禪定。修四念處。得三十七品。具足佛法。何以故。是身念處。觀色法故。一念具足四念處故。是身念處。用念覺分。觀五陰時。能斷一切煩惱。故觀色陰時。是身念處。不凈觀九想。具足舍摩他。能破一切煩惱。是名為定。如論偈中說。  
　　初觀身念念　　系縛心令定 
　　亦系縛識定　　及除煩惱怨  
　　九想舍摩他。欲界金剛定。能破五欲如縛賊。十想毗婆舍那。欲界未到地金剛智。能觀五陰。畢竟盡想。不能更生。得盡智無生智。斷一切煩惱。如意利刀。斬斷賊頭。觀色如受想行識如。深觀五陰如如性故。即無煩惱可斷。亦無解脫涅槃可證。何以故。色即是空。空即是色。受想行識即是空。空即是受想行識。空即是涅槃。涅槃即是空。煩惱即是空。空即是煩惱。智慧即是空。空即是智慧。不可以虛空斷虛空。不可以虛空證虛空。如論偈說。  
　　觀身不凈相　　真如性常定 
　　諸受及以心　　法亦如是觀  
　　煩惱者六欲心也初死想。能斷威儀語言欲。膨脹想壞想散想。能斷形容欲。青瘀血涂想膿爛想。能斷色欲。骨想燒想。能斷細滑欲。散想滅盡想。能斷人欲。如論中說。  
　　四蛇同一篋　　六賊同一村 
　　及王旃陀羅　　分自守根門 
　　六欲妖媚起　　愛怨詐為親 
　　聲香味觸法　　六情起諸塵 
　　貪欲如猛火　　嗔恚如蛇蚖 
　　愚癡覆心眼　　智者當善觀 
　　外想三四塊　　身器二六城 
　　中含十二穢　　九孔惡露盈 
　　癰疽蟲血雜　　膨脹臭爛膿 
　　骨鎖分離斷　　六欲失姿容 
　　九想觀成時　　六賊漸已除 
　　及識愛怨詐　　兼知假實虛 
　　四大共相依　　緣習成假名 
　　行者諦觀察　　但見骨人形 
　　初觀如珂許　　后漸滿一城 
　　骨人遍法界　　深生憂厭道 
　　從生至老死　　老死復有生 
　　轉輪十二緣　　生死如循環 
　　三涂苦難忍　　人天亦復然 
　　誰聞六道苦　　而不興厭心 
　　妄識本無體　　依因寂法生 
　　妄想生妄想　　轉輪十二緣 
　　知過二業患　　現不造三因 
　　老死更不續　　反流盡生源  
諸法無諍三昧法門卷下 
四念處觀身念處觀如音品  
　　觀身不凈時。先觀息入出生滅不可得。次觀心心相。若先觀色。粗利難解。沉重難輕。若先觀心。微細難見。心空無體。托緣妄念。無有實主。氣息處中。輕空易解。先觀入息從何方來。都無所從。亦無生處。入至何處。都無歸趣。不見滅相。無有處所。入息既無。復觀出息從何處生。審諦觀察。都無生處。至何處滅。不見去相。亦無滅處既無入出。復觀中間相貌何似。如是觀時。如空微風。都無相貌。息無自體。生滅由心。妄念息即動。無念即無生。即觀此心住在何處。復觀身內。都不見心。復觀身外。亦無心相。復觀中間。無有相貌。復作是念。心息既無。我今此身從何生。如是觀時。都無生處。但從貪愛虛妄念起。復觀貪愛妄念之心。畢竟空寂。無生無滅。即知此身化生不實。頭等六分色如空影。如虛薄云。入息氣出息氣。如空微風。如是觀時。影云微風。皆悉空寂。無斷無常。無生無滅。無相無貌。無名無字。既無生死。亦無涅槃。一相無相。一切眾生亦復如是。是名總觀。諸法實相。如是觀竟。欲得神通。觀身四大。如空如影。復觀外四大。地水火風。石壁瓦礫。刀杖毒藥。如影如空。影不能害影。空不能害空。入初禪時。觀息入出。從頭至足。從皮至髓。上下縱橫。氣息一時。出入無礙。常念己身。作輕空想。舍粗重想。是氣息入無聚集。出無分散。是息風力能輕舉。自見己身空如水沫。如泡如影。猶如虛空。如是觀察。久修習竟。遠離色相。獲得神通。飛行無礙。去住遠近。任意自在。是身念處。不凈觀法。九想十想。及觀氣息生滅出入空無障礙。亦能獲得如意神通。先證肉眼。次觀天眼。能見無量阿僧祇十方三世微細色等。亦見眾生生死出沒善惡業報。皆悉知之。明了無礙。總攝十力十八不共法。能作大身。遍滿十方。能作小身。細如微塵。一能作多。多能作一。重能作輕。輕能作重。丑陋作端正。端正作丑陋。長短大小。青黃赤白。悉能變化。虛空作地地作虛空。地作水火。水火作地。能令變作。金銀七寶石壁草木。亦復如是。皆能變作。金銀七寶。象馬車乘。城郭樓櫓。宮殿屋宅。房舍燈燭。日月大珠。及如意珠。飲食衣服。床榻被褥。簫笛箜篌。五欲眾具。眾生所須。盡給與之。然后說法。令入佛道。能自變身。作十方佛身。名字不同。色像差別。亦復能令皆作金色。三十二相。八十種好。頂上肉髻光明。普遍滿十方。間無空處。十方遠近。如對目前。過去未來。亦復如是。人天交接。兩得相見。亦復能作菩薩緣覺阿羅漢身釋梵四王諸天身轉輪圣王諸小王身。能作四種佛弟子形。男變為女。女變為男。亦作六趣眾生之身。如是凡圣眾色像。一念心中一時行語言音聲。亦復如是亦復能作臭爛死尸縛魔波旬。令舍高慢遠離魔業。求佛正道。臭爛尸觀。非獨系縛波旬魔王。亦能降伏一切淫女。令舍要欲發清凈心信求佛道是禪波羅蜜身念不凈觀法。初修行時。能斷五欲一切煩惱。能除五蓋。能斷十纏。若人修習。如偈所說。  
　　氣息輕空風火觀　　飛行十方無障礙 
　　皮肉筋骨不凈觀　　獲得如意大神通 
　　總名八大自在我　　一切形色能變化 
　　總名十四變化心　　非但變化如上事 
　　能令大地六種動　　變十方穢為凈土 
　　是身念處不凈觀　　總說如是大功德 
　　若廣諸說不可盡　　三十七品亦在中 
　　今已總說身念處　　種種功德差別法  
受念處品  
　　復次禪波羅蜜中受念處觀如偈說。  
　　能斷一切受　　今當更總說 
　　斷除三受法　　一切受亦盡  
　　三受者。一者苦受。二者樂受。三者不苦不樂受。如十二因緣中說。不苦不樂受。但是無明。有名無色。苦樂二受是行識名色六入觸受愛取有生老死滅壞苦憂悲惱。如是三受和合共成事。不能一一獨生煩惱。內受外受內外受。內受是六根名為六情。外受是六塵。名為六境。內外受名六識。亦名為心思惟分別。如是內外。有三十種六根六塵六識六觸六受。是名三十。皆由無明不能了故。貪善惡業。遍生六趣。若能修習戒定智慧。凈三毒根。名曰六度。是故論言智度。大道佛從來生死往來故。曰大道智慧。斷三受故名為度。是故佛言。凈于三毒根。成佛道無疑。一切貪嗔癡。三受以為根。破戒是惡趣門。持戒是善趣門。若修戒定智。閉塞諸惡道。通達善趣門。亦得名為關閉一切諸惡趣門。開佛無上大菩提門。六根名為門。心為自在王。造生死業時。貪著六塵。至死不舍。無能制者。自在如王。是故名為無上死王。譬如世間五月時雨大惡雹。五谷果樹。摧析墮落。人畜皆死。是惡雹雨。譬如金剛。無能制者。斷諸善根。作一闡提。是故名為死金剛雨。譬如世間金翅鳥王。飛行虛空四大海中。擒捉諸龍。自在無礙。食啖令盡。無能制者。是故名為死金翅鳥。譬如世間惡轉輪王。飛行虛空。遍四天下。擒捉諸王。自在無礙。壞他事業。無能制者。是故復名死轉輪王。一切天人王。無能制者。唯除一人。大力神仙。幻術咒師。智如金剛。能伏一切。乃能伏此生死心王。亦復如是。二十五有。無能制者。唯除菩薩。修戒定慧智獲得初禪。至第四禪及滅受想定。成就四念處。法忍具足。得大神通。乃能降伏生死心王。一切凡夫及二乘人。不能降伏如是死王。為無常法之所遷故。不能降伏。唯有法大力菩薩生分盡者。乃能降之。無習氣故。苦受內苦外苦。內苦者。饑渴悲惱。愁憂嗔恚。嫌恨宿怨。不適意事。怨憎會時。內心大苦。如是等苦。名為內苦。復次求物不得。若得更失五欲眾具。愛別離故。父母兄弟。妻子眷屬。抄劫死亡。若遭惡病。無藥可治。必死無疑。憂悲啼哭如是等苦。皆名內苦。聞外惡聲。罵辱機刺。內懷忿怒。亦名內苦。外苦者。若為王法所加鞭杖拷楚。牢獄系閉。杻械枷鎖。名為外苦。亦名內外苦。若師子虎狼。諸惡毒獸。風雨寒熱。如是等。此名為外苦。若自身有病。諸根不具足。名身苦。若為他役使。擔負重載。若行遠路。中間崄難。無止息處。如是等苦。是名身苦。應學慈悲修空。忍之不生嗔恚。于怨憎處。應作是念。是我先世。惱害彼人。今但自責。不應嗔他。虎狼獅子。狂象惡王。亦復如是。于貪求處。應求舍心。不應嗔惱。觀惡音聲。如空中響。彼聲不來。耳不往受。隨聞隨滅。誰罵誰受。則無嗔恚。聞好音聲。稱揚贊嘆。如前觀之。亦不生喜。禮拜供養。一切樂受。應作是念。彼自求福。便于我處。自作功德。不聞我事。不應歡喜。譬如廢田。有人耕種。自求報故。地不應喜。復有異人。多持糞穢。毒刺惡草。積種在中。掘鑿穿穴。高下不平。彼人自生。如是惡心。地亦不嗔。亦不念彼徒自苦惱。有人問言怨害罵辱。能忍不嗔。是事可爾。禮拜供養贊嘆樂受。何以不喜。答曰。彼今雖復供養贊嘆于我。后若遇惡緣。即便嗔我。若打若殺。不應生喜。苦受樂受。皆如幻化。無有定相。不應嗔喜。如彼大地。無憎愛心。菩薩欲求無上佛道。應先修學大地三昧。亦應學如虛空三昧。不苦不樂受。亦復如是。不應貪著。應作是念。苦樂中間故。有不苦不樂。若無苦樂。則無不苦不樂。一切皆是無常生滅。不曾暫停。生滅無故。無生滅處。求不可得。如是觀時。即無三受。得三解脫。男女等相。亦復如是。如幻如化。無生無滅。不可得故。如身念處。五陰如相。不可得故。無十八界。故無一切受。何以故。六根六塵六識空故。求不可見。名之為空。求亦不得。名之空空。亦無有空。復次禪波羅蜜中。觀受念處。無生無滅。無一切受。即是涅槃。觀察涅槃。亦不可得。無名字故。即無涅槃。如是觀時。初學能斷一切煩惱。又得一切宿命通。自觀己身現在初生五陰歌羅邏時。生滅不住。亦見過去無量阿僧祇劫五陰生滅。以身念處天眼力故。住初禪中。能見如是宿命神通。一切生處壽命長短。苦樂受報。飲食衣服。種性名字。生死出沒。國土世界。欲性善惡。悉見悉知。現在未來宿命因緣。及一切事。悉見悉知。如過去世。亦知諸天六趣眾生三世宿命。知己不異。亦復能知諸佛菩薩緣覺聲聞一切宿命。一念心中。稱量盡愿。明了無礙。于一切眾生中。得自在壽命。隨其所感。長短不同。為眾生故。現一切身。受一切命。欲度十方三惡道眾生。欲度餓鬼。觀受念處。住初禪中。用如意通。施美飲食。令其苦息。而為說法。欲度畜生時。觀受念處。入初禪時已入第四禪從四禪起住第二禪。用如意神通。令諸眾生離畜生業得人天。令其歡喜。而為說法。欲度地獄眾生時。觀受念處。入初禪時已入第二禪。從二禪起入第四禪。從四禪起住第三禪。以如意通。變化十方阿鼻地獄及諸地獄。悉為天堂。一切苦具。變為瓔珞。如其苦息。如第三禪樂。隨應說法。欲度福德大力眾生時。觀受念處及三念。入初禪。初禪起入二禪。二禪起入三禪。三禪起。入第四禪。住火一切處。放大光明。遍照十方。住地一切處。十方大地六種震動。住風一切處。戒定慧香。遍熏十方。住水一切處。現月愛三昧。十方重病苦惱眾生。悉得消除。身心安樂。住地一切處。穢惡世界。變為凈土。池流華果。七寶莊嚴。放眉間光。召集十方諸大菩薩。悉求集會。口光頂光。放中間光。集三界天王轉輪圣王阿修羅王及諸小王并諸天人。放下光明。普及三涂一切眾生。集會聽法。悉為受記。受記之法。凡有九種。三乘及六道。是名九種差別受記。如摩訶般若放光論中說。若放頂上肉髻光明。遍照十方。集大菩薩。并集過去多寶佛等。又及十方分身應化無量諸佛十方世界。為一切佛土滿中諸佛。移諸天人三涂八難。置于他土。不令在會。無余雜眾。當知此會。但說一乘。為一生補處菩薩受如來記。若放眉間大光明。同頂光中事。當知此會。為大聲聞密行菩薩過十地入佛境界者受如來記。如法華中說。二種放光受記之法。但說佛果事一乘佛智慧。無余雜眾故。不說九道記。問曰。佛大慈悲平等說法。眾生普聞。復何意故。說法華時。三變世界八方通同為一佛土。初第一變。八方五百萬億那由他恒河沙等諸佛世界。同于娑婆。上下兩方。亦復如是。第二變化。八方各變二百萬億那由他恒河沙等諸佛世界。亦同娑婆。第三變化。八方各二百萬億那由他恒河沙等諸佛世界。同于娑婆。如是三變。各放眉間白毫光明。移諸天人阿修羅等三涂八難。置于他方。不得聞法。當知如來心不平等。答曰。是事不然。如來智慧。非汝境界。不應難言佛不平等。彼以何故。妙法華會但說一乘頓中極頓諸佛智慧。為大菩薩受如來記。難信難解。是故漏盡二乘人。新發意菩薩及以不退諸菩薩等。疑惑不能解。何況余人。譬如世間轉輪圣王。莊嚴四天下。集諸轉輪王。共論圣王事。唯有王邊智慧大臣。乃能信解。得近王座。同論王事。諸余惡臣。愚闇無智。則不堪聞。不得同座。何況余小王及諸仆使。而近王座。如來頓教。亦復如是。唯有一生補處無垢大士。得佛智慧。受如來記者。乃得聞之。此會不說引導之教。是故余人不得在座。余人若聞不解故。即生疑謗。墮于地獄。是故移之置于他土。四眾五千。亦復如是。譬如閻浮提人眼不得見上界諸天。若得見者。兩眼雙瞎。薄福德故。不堪見此諸天光明。是故見者兩眼雙瞎天人阿修羅三涂八難。亦復如是。尚不得見肉眼眉間受記光明。何況聞說受如來記也。若得聞者。則生誹謗。永失信心。斷諸善根。作一闡提。將護彼意。不得聞之。譬如世間饑餓病瘦絕食來久薄腹者。不得一往多食干麩及以強餅[起-巳+并]面驗酒。一往飽食。必死不疑。五千四眾天人阿修羅三涂八難。亦復如是。薄福德故。不堪得聞受如來記。問曰。諸佛神通無量方便。一音說法隨類得解。何故移之置于他土。答曰。如汝所問。他土之音。有二義。一者本土。是如來藏。一切眾生不能解故。貪善惡業輪回六趣。二者一切眾生。無量劫來。常在六趣。輪回不離。如己舍宅。亦名本土。天人阿修羅等薄福德故。不能感見三變座席。復不感聞本無如教甚深妙聲。是本無如如來如一如無二如本末究竟等。唯佛與佛乃能知之。余人不解。五千四眾天人阿修羅三涂八難。不聞本無如。不得究竟解故。是故名為置于他土。復次五千天人阿修羅及難處。異座異聞。得解薄少。永舍六趣。是故復名置于他土。實不移卻。不覺不知。不離本座。物解不同。故言他土。欲重宣受念義。而說偈言。  
　　行者初觀受念時　　三種受法難舍離 
　　苦受能生諸怖畏　　亦生九惱諸怨害 
　　常懷忿難作方便　　得怨便時斷其命 
　　或凈五欲起怨心　　或諍名利作怨害 
　　或貪住處獲利養　　見勝己來欲殺害 
　　或加誹謗惡名流　　或時愿人令殺害 
　　是苦受法有三種　　內受外受內外受 
　　若欲斷除諸苦受　　當觀怨家如赤子 
　　亦如父母及兄弟　　亦如諸師及同學 
　　生生無不從彼生　　是無量劫之父母 
　　我曠劫來曾生彼　　一切皆是我赤子 
　　此觀成時嗔恚盡　　獲得大慈大悲心 
　　怨家悲嘆生悔心　　如見父母悉歸命 
　　我往昔曾彼受學　　一切皆是我大師 
　　或修俗禮及五經　　或學出世解脫道 
　　學善法故好名流　　忍惱害故得神通 
　　一切皆是我和尚　　亦是諸師及同學 
　　應當孝順勤供養　　恭敬供養如佛想 
　　若受上妙五欲樂　　人天王處自在樂 
　　三界天王人王樂　　無常至時皆碎破 
　　一切樂受是苦本　　樂報盡故苦報至 
　　貪受榮華謂是常　　愛別離時地獄至 
　　苦樂受盡則無苦　　不苦不樂則無生 
　　具五方便除五欲　　亦除五蓋障道因 
　　五欲五蓋煩惱盡　　具足五支入初禪 
　　二禪三禪第四禪　　還入初禪觀五陰 
　　見身如泡空如影　　出入息如空中風 
　　見過去世無量劫　　諸受五陰生滅空 
　　斷五欲故煩惱盡　　斷五蓋故獲五通 
　　斷五欲故獲如意　　斷五蓋故獲三明 
　　是故諸佛而說偈　　言內外怨賊皆已 
　　除無明父亦滅退　　若能斷貪諸愛盡 
　　自覺覺他名解脫　　諸行魔母既滅盡 
　　無明魔父亦破碎　　既斷煩惱獲六通 
　　立大誓愿度一切　　自能斷除三受已 
　　亦斷眾生一切受　　得自在受無量命 
　　亦知一切解脫受　　知受凡圣九道記 
　　亦受補處如來記　　若欲說法度眾生 
　　先現希有奇特事　　深入禪定放光明 
　　普照十方諸世界　　變諸穢惡為凈土 
　　七寶行樹以莊嚴　　三涂八難悉解脫 
　　等齊人天來聽法　　以受念處觀察之 
　　然后為其演說法　　或令世界凈穢異 
　　眾生各見不相知　　形色音聲種種別 
　　眾生各聞皆不同　　各見佛同為說法 
　　都不見他前有佛　　雖復差別各各異 
　　能令一時各解脫　　隨眾生壽命長短 
　　能自在受種種命　　或見短壽入涅槃 
　　或見長壽無量劫　　是受念處初學時 
　　能斷苦樂諸系縛　　初觀諸受內外苦 
　　亦觀諸受內外空　　不苦不樂受亦空 
　　斷陰界入破無明　　觀三受性非空有 
　　則無系縛無解脫　　法性無佛無涅槃 
　　亦無說法度眾生　　眾生與佛一如如 
　　本末究竟無差別　　坐道場得成佛道 
　　即是導師方便說　　如人夢中得成佛 
　　放光說法度眾生　　此無佛道無眾生 
　　佛法性相亦復然　　眾生迷惑不覺知 
　　深著苦因不暫舍　　諸苦所因貪為本 
　　舍貪求心無相依　　見諸受空無生滅 
　　證苦無生苦圣諦　　內外假合名為集 
　　無十八界集圣諦　　生滅滅已名寂滅 
　　證無寂滅滅圣諦　　陰無縛解無邪正 
　　證平等慧道圣諦　　四諦無二是一諦 
　　實無差別四種諦　　一諦空故即無諦 
　　無諦巧慧佛三諦　　一切眾生從本來 
　　無生無滅無縛解　　五陰如性非明闇 
　　凡夫與佛無一二  
　　三十七品亦在其中。觀受念處多故。受念處為主。獨稱其名(略說受念處竟)  
心念處品  
　　復次行者。初學禪時。思想多念。覺觀攀緣。如猿猴走。不曾暫停。假使行者。數隨心觀。亦不能攝。即作是念。三界虛妄。皆心所作。即觀是心從何處生。心若在內。何處居止。遍觀身內。求心不得。無初生處。亦無相貌。心若在外。住在何所。遍觀身外。覓心方所。都不見心。復觀中間。亦不見心。如是觀時。不見內入心。不見外入心。不見內外入心。不見陰中心。不見界中心。當知此心空無有主。無名無名行。無相貌。不從緣生。不從非緣生。亦非自生。是是名者。能觀心念。心念生滅。觀念念生滅。觀念念相。不可得故。亦無生滅。如觀我心。他心亦然。復觀心性。無有心性。無有心性。亦無相貌。畢竟無心。亦無不見心。如是觀竟。身心空寂。次第入禪。能起神通。復次菩薩摩訶薩。觀心念處。學得一切禪定解脫起如意神通。立大誓愿。度一切眾生。應先觀其心入初禪。次第入至第四禪。乃至滅受想定。還入初禪心。觀念處。內心外心內外心。亦復觀察三毒四大五陰十二入十八界十二因緣。如是觀竟。觀諸解脫遍一切他心智三昧。以他心智如意神通。亦入天眼宿命漏盡神通遍觀中。如是諸神通已觀七覺分。住他心智三昧。用念覺分擇分覺分及精進覺分遍觀十方一切眾生心心性欲。用十力智分別之。一一眾生。感聞何法。聞何音聲。見何色像。于何解脫門。而得解脫。如是觀竟。用喜覺分神通三昧。悉令十方六道眾生皆大歡喜。用除覺分定覺分舍覺分。用如意神通。普現色身。上中下根。隨機說法。悉令解脫。此心念處。初修學時。身心得證。自斷一切心想妄念諸結煩惱。亦能如已教他人學。但未得神通。不能明力。不識眾生種種根性所念各異。不稱其機。利益甚少。作是思惟。但是學時。未是說時。不應強說非時之言。若修禪定。獲大神通如意自在。得他心智差別三昧。一念悉知凡圣差別之心。通達無量阿僧祇劫過去未來。如現在世。如是學竟。乃可說法。思惟既竟。還入初禪觀于身心。空如影。息如空風。心無相貌。輕空自在。即得神通。住第四禪。放大光明。一者色光遍照十方凡圣色身。二者放于智慧光明遍照十方九道凡圣上下智慧。悉能遍知彼是處非處。及知宿世因緣果報。亦如身念處受念處三昧。如是竟現一切身。十方遠近。如對眼前。各為說法。悉令解脫。欲說法時。現希有事。悅可眾生。令大歡喜。以神通力。十方世界穢惡之處。變為凈土。金銀琉璃一切眾寶。間錯其地。充滿世界。上妙栴檀。七寶行樹。華果茂盛。行列相當。臺館樓櫓。城邑聚落。七寶房榻。如意寶珠。光明相照。若日月現。猶如如來所居凈土。諸佛菩薩充滿其中。各現神通。降伏天魔。破諸外道。或有諸佛。寂然禪定。上下身分。放大光明。猶如段云。遍滿十方光明中現一切佛事。或有菩薩。現不思議。四大海水。置一毛孔。水性之屬。不覺往來。須彌王置芥子中。亦不迫迮。還置本處。諸四天王及忉利天。不覺不知。三千世界置一毛端。亦不傾側。一切大眾不覺寬迮。如故不異。人天交接。兩得相見。一切人天未得道者。及諸聲聞小行菩薩。皆得見此不思議事。十方諸佛諸四天王。及阿修羅迦樓羅緊那羅摩護羅伽等。悉與菩薩對面共語。能以一面對一切面。如鏡中像面亦不異然后說法。悉令聞者一時得道。是名菩薩住心念處如意神通如愿三昧。三十七品一切佛法。悉在其中。觀心念處本。是故心念處為主。獨舉其名宣心議。而說偈言。  
　　內心外心中間心　　一切皆是心心數 
　　心性清凈無名相　　不在內外非中間 
　　不生不滅常寂然　　非垢非凈非明暗 
　　非定非亂非緣慮　　非動非住非來去 
　　非是非死非涅槃　　非斷非常非縛解 
　　非如來藏非凡圣　　不了名凡了即圣 
　　行者初學求道時　　觀察心數及心性 
　　觀察心數名方便　　覺了心性名為慧 
　　初坐禪時觀不凈　　觀出入息生滅相 
　　不凈觀及出入息　　是心心數非心性 
　　觀心心數斷煩惱　　心性即是煩惱性 
　　心數心性平等觀　　具足禪慧成大圣 
　　不凈初學斷五欲　　久修獲得如意通 
　　初觀息解假名空　　久修飛行無障閡 
　　二觀具足成一觀　　獲得三明見三世 
　　身念受念及法念　　覺了三念由觀心 
　　內假外假內外假　　此三假名非實法 
　　心念非假非真實　　求了三假當觀心 
　　一名心相二名性　　三假由相不由性 
　　從無明緣至老死　　皆是心相之所造 
　　此假名身及諸受　　善不善法及無記 
　　皆由妄念心所作　　觀妄念心無生處 
　　即無煩惱無無明　　心性無念不可觀 
　　觀四念處心想盡　　煩惱盡故即盡智 
　　若觀心性了四念　　解無生法無生智 
　　無妄念心無緣慮　　無雜染故無六道 
　　若人隨順妄念心　　持戒坐禪欲求道 
　　如雨彩衣其色變　　不證無漏著禪味 
　　不得解脫歸四趣　　何況破戒無禪定 
　　顛倒亂心著文字　　心性清凈如明珠 
　　不為眾色之所污　　譬如清凈如意珠 
　　雜色物裹置水中　　能令清水隨色變 
　　青物裹時水則青　　黃赤白黑皆隨變 
　　珠色寂然不變異　　心性清凈如意珠 
　　善惡業雜緣色雜　　十善有漏禪生天 
　　行十惡業生四趣　　持戒清凈修禪智 
　　證得無漏解脫道　　從生死際至涅槃 
　　心性寂然不變異　　譬如世間如意珠 
　　隨人所求皆應現　　珠無心相無異念 
　　隨所求念悉周遍　　心性無體無名字 
　　隨學者業凡圣現　　若人欲求解脫道 
　　具足十善觀三性　　心性眼性及意性 
　　具足三信三解脫　　觀身心空持凈戒 
　　證真如解名信戒　　觀身如影如化生 
　　觀心無主無名字　　觀罪不罪如夢幻 
　　乃至失命不破戒　　持戒畢竟證寂滅 
　　速離得相之分別　　持戒雖空不雜世 
　　亦不著空隨世法　　深入涅槃解脫意 
　　不舍世間十善行　　獲得無漏禪智慧 
　　無定亂心定信時　　修四念處斷四倒 
　　證四真諦一諦相　　是名般若波羅蜜 
　　諸法如性如慧信　　若人具足此三信 
　　是人乃可得法施　　信施戒聞慧慚愧 
　　是此七財名導師　　若不具足此七法 
　　是人不應升高座　　既無信證自不知 
　　向眾妄語何所說　　此人誑自亦誑他 
　　匆匆亂心謗佛說　　如富長者自有財 
　　所行法施名實施　　若人修道證解脫 
　　如富長者行實施　　受者學者皆效此 
　　先學自證如實說　　不應匆匆亂后世 
　　佛意甚深難可知　　如教修行證乃解 
　　此性雖空無生滅　　隨喜惡業必有報 
　　譬如虛空無明暗　　風云靜亂有明暗 
　　若平旦時無風云　　日出虛空大明凈 
　　若風黑云暴亂起　　虛空塵霧大黑風 
　　是虛空性無垢凈　　不為明暗之所染 
　　眾生心性亦如是　　生死涅槃不能染 
　　眾生心性亦如是　　不為斷常之所染 
　　眾生心性若無常　　念念滅壞無業報 
　　眾生心性若是常　　如空不變無業報 
　　心性亦非非無常　　除煩惱故得解脫 
　　生死解脫不失故　　若言心性非無常 
　　求道不應得解脫　　若舍生死得解脫 
　　當知解脫即無常　　若生死性不可舍 
　　當知則無有解脫　　若言生死不可舍 
　　此人所說不可舍　　若言生死是可舍 
　　此人所說不可依　　若言死法不可舍 
　　眾生則不得解脫　　是義應然何以故 
　　眾生非是生死法　　眾生若是生死法 
　　舍生死則舍眾生　　眾生若是自舍者 
　　亦應自舍解脫法　　眾生之性即心性 
　　性無生死無解脫　　如虛空性無明暗 
　　無有生死無解脫　　眾生心性如明珠 
　　生死解脫喻如水　　萬惡萬善喻眾色 
　　隨善惡業種種現　　顛倒妄念造善惡 
　　隨業受報遍六道　　若持凈戒修禪智 
　　法身處處皆應現　　雖隨業影種種現 
　　心性明珠不曾變　　舍利弗問一比丘 
　　比丘汝今得解脫　　比丘答言舍利弗 
　　我今獲得諸煩惱　　法今不在于涅槃 
　　亦復不在于生死　　若言生死即涅槃 
　　即陰計我是外道　　若言生死非涅槃 
　　離陰是我是外道　　若言不即不離是 
　　亦非不即非不離　　此人具足六十二 
　　悉是邪見外道輩　　眾生非是眾生相 
　　亦復非是非眾生　　生死涅槃假名說 
　　唯佛與佛乃知此　　(略說心義竟)  
法念處品  
　　復次菩薩初學坐禪觀法念處者。善法不善法無記法。善法者。有二種。一者有漏十善道。及有漏四禪四空定。是世間善法。二者出世間善。無漏四禪四空定四四定滅受想定三十七品。是出世間善法。不善法者。有二種。一者身口意十惡法。二者身口意作五逆罪。復有一人。重于五逆。是人學道。值惡知識。魔鬼入心。常說是言。我解大乘甚深空義。犯四重罪。淫欲熾盛。飲酒食肉。不持齋戒。作如是言。諸法悉空。誰垢誰凈。誰是誰非。誰作誰受。作是念已。即便破威儀。破正命。無量眾生。懶墮懈怠。不能求道。見此易行惡趣空法。即便破戒。共相朋黨。謗佛謗法。罵比丘僧。輕毀一切比丘。令使疑惑悉皆破戒。斷諸佛種。罪重五逆。命終悉入阿鼻地獄。常詐稱言。我如善根法師。解甚深義。余精進者。悉是勝意比丘。不如我等。如是欺誑。壞眾生故。但著惡趣空。實不識佛法。毀三寶故。罪重五逆。大集經中。佛告頻婆娑羅王。未來世有諸惡比丘。行淫破戒。飲酒食肉。向四眾說。我解如此大乘空義。多領無量破戒眷屬。四眾無力。不能治之。佛復語王言。我今以此大乘經法。付囑國王。令治破戒諸惡比丘。王若不治。死入地獄。頻婆娑羅王聞已。悉之是名惡法。法行比丘。則不行此破戒惡法。無記法者。一非十善。二非十惡。中間散亂無記之心。善惡不攝。是名無記。復次阿毗曇中。色中一可見十則說有對。無記謂八種。余則善不善。此是十二入。色中一可見者。眼有二入。但見前境。善惡眾色不自見。眼根覺是名一可見。若見人等。怨親中人記之。妄別經久。后得相見時。猶故相識。我曾某處共居。相見余眾生非眾生色。亦復如是。皆屬一色入。是故說言色中一可見。十則說有對者。耳對音聲。鼻對香臭。舌對于味。身對眾觸。意對法。是故說言十則說有對。無記謂八種者。耳根對聲。不能相見。不知處所。不見色像。不能記錄。亦復不識冤親中人及余音聲非人響聲。若眼不見。心意不覽。悉不能記。但能相對。譬如有人于說法座下坐。心緣外事。境外境界。眼亦不觀。乃至緣座。都不曾聞法師語聲。鼻舌身根。亦復如是。不能記錄故名無記。設有記者。悉意等三事和合。乃能記之。獨不能記。四根對四塵。故言八種不能相記。是故說言無記謂八種。余則善不善者。意法相對。悉能記錄善不善事。我曾某處作如是功德若干善法。我曾某處作若干重罪。若干輕罪。我于某處不作善惡。隨宜而住。都無所作。我曾某處得若干好物。若干不好物。善不善法。亦復如是。然其意根。都無處所。能懸屬正當五塵之事。譬如神龜懸悟密事悉能記錄。不名無記。但得名為善不善法心。能總覽十二入法。六識由心。意但少分。不能盡知。攀緣計校。名之為心。屬當受持。名之為意。是故大集經中。坐禪學道法行比丘。但觀三性。一者心性。二者眼性。三者意性。此三法輕利用事強故。復次法念處。內法外法內外法。內法者。是六情。外法者是六塵。名為六境。內外法者。名為六識。亦名六神。名十八界三毒四大五陰十二入十二因緣。悉是其中。今但總說余者。亦攝一切。一切煩惱。無明為主。因眼見色。生貪愛心。愛者即是無明。為愛造業。名之為行。至心至念。名之為識。識共色行。名曰名色。六處生貪。名為六入。因入求受。名之為觸。念色至法。名之為受。貪著心者。即名為愛。四方求覓。名之為取。如是法生。名之為有。次第不斷。名之為生。次第斷故。名之為死。眾苦所逼。名之為惱。乃至識法因緣生貪。亦復如是。如是十二因緣。一人一念中心。悉皆具足。名為煩惱。生老病死。十二因緣。非是解脫。夫解脫者。因眼見色。生貪愛心。名為無明。為愛造業。名之為行。未睹色時。名為獨頭無明。亦名無始無明。亦名不共無明。若眼不對色。則不能生愛。無伴共合故。無愛行二法。不能于中種識種子。是故名為無明。獨頭無明。不共無明。二乘聲聞。及諸行人。初入道者。不能斷此無始無明。諸佛菩薩。及二乘行人。但斷有始共伴。無明共愛合故。名之為伴。能作行業。名為始生。是身初因。是故為無始無明。無明為父。愛心為母。行業和合。生識種子。亦得名為種識種子。種未來身故名為種。名色是芽故名生。如是別知乃能斷除。求解脫者。應觀察生死父母。斷令皆盡。不令有余。夫觀察者。眼見色時。應作是念。空明根塵。意識屬當。妄想和合。共生眼識。睹眾色像。假名為眼。復作是念。何者是眼。空是眼耶。明是眼也。塵是眼也。意是眼也。為當識獨生名為眼也。眶骨是眼也。精淚是眼也。瞳人是眼也。若空是眼。無色無對無所見故。不應是眼。若明是眼。無根無覺無所知故。不應是眼。若根是眼。精淚瞳人。匡骨白異。空明未現。睹不見色。空明設現。精盲之人。眼不破。不能見色。當知空明及根。都無有眼。若色是明。色性無知。不能自見。空無生處。無情無對。不與根合。當知色塵空無有眼。何以故。假使根塵對。空明不現。意不屬當。即不見色。當知根塵空無眼。復作是念。意是眼也。若意是眼。能見色者。盲瞎之人。意根不壞。不能見色當知無眼。假使不盲有眼之人。眼不對時。意根不壞。不能見色。以是定知意非是眼。意空無根。無生無滅。無名無字。眼空無根。無有生滅。亦無眼名字諸因緣故。無集無散無識名。如是觀時。不見眼始來處。無始法亦無。求無始法。不可得故。名曰無始空無。有無始可破故。亦無無始空。為世流布故。名為方便慧明解。無始空是名方便慧。無始空亦無。無無性亦無。名之為慧性。若破和合。共伴無明。是方便智。若破無始無明。名之為度。故名為智度菩薩母。方便慧以為父。一切眾導師。無不由是生萬行。得蒱蔬則生如來家故。名不生生。更有一解。若斷有始和合無明。是名無生。若知無始無明。能斷能知。無所斷故。是名無生法。名之為慧。是名中慧。破有始無明。名為盡智慧。亦得名為盡智。有為煩惱盡故。名為盡智。斷無始無明。名為無生智。若知無無始則無始空。名無生法忍。無法亦無不見。不無無亦不有。是觀無明生亦無。亦不見無性。不見無無性。亦非是不見。非非無所見。無有無所見。亦非非無。有無所見。不名有所得。不名無所得。名為如如性。無生法忍慧非智之所及。十八種空智所能攝無名可說故。亦非是無明。是故佛言五陰之法。既非是有。亦非是無。不斷不常不在中道。無空無無相亦無有無作。不合亦不散。名相法亦無。既見有眾生。不見無眾生。涅槃非是有。亦復非是無。是名法念處。雖知諸法爾。精進禪定。苦行求佛道。不墮惡趣空。誓度一切眾。其心不退轉。更略說。復次眼見色時。即反觀察內求覓眼。誰能見色。何者是眼。從何處生。如是處生。如是觀時。都不見眼。亦無生處。亦不見。亦無生。名無字。都無明貌。復觀于色。從何處生。誰使汝來。如是觀時。不見生處。亦無使來者。求其生處。不可得故。如空中影。如夢所見。如幻化。無生無滅。即無有色。無所得故。耳鼻舌身意。亦復如是。六識為枝條。心識為根本。無明波浪起。隨緣生六識。六識假名字。名為分張識。隨緣不自在。故名假名識。心識名為動轉識。游戲六情作煩惱。六識緣行善惡業。隨業受報遍六道。能觀六根空無主。即悟諸法畢竟空。觀妄念心無生滅。即斷無始無明空。解六識空得解脫。無六識空無縛解。何以故。六識非有。亦非空。無名無字無相貌。亦無系縛無解脫。為欲教化眾生故。假名方便說解脫。解脫心空。名金剛智。何以故。心不在內。不在外。不在中間。無生滅。無名字。無相貌。無系無縛無解脫。一切結無障礙。假名說為金剛智。更總說心作。二分名心相。二分名心性。相常共六識行心性畢竟常空寂。無有生滅。無三受則無一切諸煩惱。復次修行者。欲破業障諸煩惱。作如是思惟。由我有身故。諸業聚集生。我今此身。從何處來。本無從何生誰之所作。如是觀時。即知此身因過去世無明行業和合聚集。而來生此。我今不能見過去世造業因緣。但觀現世從生已來所作善惡。比知過去。作是念竟。觀我現在世殺生偷劫邪淫善惡及無記心。先觀淫欲。愛境強故。我于某處某年某時。共某甲。誰使我作業。在何處。業若屬我遍身。內外中間。觀察都不見業。業若在身外。在何方所。遍觀察之。都無處所。既不見業觀造業心。業若與心俱。心念念滅。業亦應滅。如是觀時。亦不見不滅。初念見和合。觀察即空。無念無滅。默然正定。念起即更觀數數重觀察。不念見和合。念生不復生。既無妄念心。則無現在世。過去亦爾。復作是念。心行若無常。我亦無業報。何以故。念念滅盡故。心行若是常。我亦無業報。何以故。常法如空。不變易故。但虛妄念如夢所見。無作夢者。何況見夢法。心相如夢者。諸行如夢法。無夢無夢法。亦無觀夢者。夢非是生滅。亦非無生滅。觀夢者亦然。觀察心相及行業。不斷不常觀亦爾。是名觀心相破一切業障。名之為解脫。即觀心性時。心性無生滅。無名無字。無斷常。無始無原。不可得。當知無心無無心。亦無心名字。如是觀察竟。坐禪眼不睡。覺觀不復生。次第入諸禪。觀身如泡影。次第發五通。獲得如意通。誓度眾生。是名字脫也。  
坐禪修覺意  
　　復次修法念處。應勤坐禪。久久修習。得一切定解脫三昧如意神通。發愿誓度一切眾生。先觀眾生感聞何法而得入道。若修多羅。若優婆提舍。若毗尼。若阿毗曇。若布施戒忍辱精進禪定智慧。若說三毒對治之法。若四大。若五陰。若十二入十八界。若十二因緣。若四念處。若四禪。若四真諦。若不說法直現神通。若疾是遲是處非處。如是各各感聞。不同色像音聲。名字差別。各各不同。皆得圣道。或有眾生。不可教化。假使說法神通變化無如之何。或有眾生。若先說法。及現神通。不能生信。要先同事自恣五欲。及余方便破戒之事。欲心得息。隨應說法。即可得道。如是觀竟。示諸眾生。一切世事。應可度者。乃得見耳。余人不見。如是籌量。觀弟子心。而為說法。是名好說法。不令著機。十號中名修伽陀佛。如是觀察入初禪。初禪起入二禪。二禪起入三禪。三禪起入四禪。四禪起入四空定。四空定入滅受想定。滅受想定起住第四禪。觀四念處。入法念處三昧如意神通。十方世界六種震動。放大光明。遍照十方。諸大菩薩三界人天悉來集會。四念處力。能令大眾各見世界凈穢不等。各不相知。現不思議神通變化無量種異。感見佛身。亦復如是。于一法門。無量名字。差別不等。現無量身。為眾說法。各不相知。獨見一佛。一念心中一時說法。見聞雖復各不同。得道無二。只是一法。是名菩薩法自在三昧。法念處成就故。三十七品亦在其中。但法念處為主。獨稱其名。總說法念處竟。  

 上一部：乾隆大藏經·此土著述·法華三昧懺儀一卷  下一部：乾隆大藏經·此土著述·釋摩訶般若波羅蜜經覺意三昧一卷 



  
乾隆大藏經·此土著述·諸法無諍三昧法門 
  