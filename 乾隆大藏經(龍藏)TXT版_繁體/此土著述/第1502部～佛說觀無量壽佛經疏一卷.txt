  第1502部～佛說觀無量壽佛經疏一卷         
   
  
   此土著述·第1502部   
佛說觀無量壽佛經疏一卷   
天臺智者大師說      
 
 
　　 
 
佛說觀無量壽佛經疏(并序)  
　　夫樂邦之與苦域。金寶之與泥沙。胎獄之望華池。棘林之比瓊樹。誠由心分垢凈。見兩土之升沈。行開善惡。睹二方之粗妙。喻形端則影直。源濁則流昏。故知欲生極樂國土。必修十六妙觀。愿見彌陀世尊。要行三種凈業。然化因事漸教藉緣興。是以阇王殺逆韋提哀請。大圣垂慈乘機演法。曜玉相而流彩。聳珍臺而顯瑞。雖廣示珍域而宗歸安養。使末俗有緣遵斯妙觀。落日懸鼓。用標送想之方。大水結冰。實表琉璃之地。風吟寶葉共天樂而同繁。波動金渠。將契經而合響。觀肉髻而瞻侍者。念毫相而睹如來。及其瞑目告終。上珍臺而高踴。文成印壞。坐金蓮而化生。隨三輩而橫截。越五苦而長騖。可謂微行妙觀至道要術者哉。  
　　此經心觀為宗。實相為體。所言佛說觀無量壽佛者。佛是所觀勝境。舉正報以收依果。述化主以包徒眾。觀雖十六言佛便周。故云佛說觀無量壽佛。經者訓法。訓常。由圣人金口故言經也。  
　　釋經五義。名體宗用教相(云云)第一釋名者。一切眾經皆有通別二名。通則經之一字。別則有七。或單人法譬。或復。或具。今經從能說所說人以立名即教別同名為經即教通為行不同。從一乃至無量即行別。同會常樂即行通。理雖無名將門名理。理隨于門四四十六。即名理。別門隨于理。即名理通。此約一化以明通。別更約一題。佛說即教。觀即是行。無量壽佛。即是理。教行理足任運有通別意。更就一字說者。釋論云。所行如所說。說即是教。如即是理。行即是行。佛即法身。觀即般若。無量壽。即解脫。當知即一達三。即三達一。一中解無量。無量中解一。于一字尚達無量義。況諸字況一題。況一經一切經耶。故經云。若聞首題名字。所得功德不可限量。若不如上解者。安獲無限功德耶。初釋佛者。佛是覺義。有六種。即涅槃經云。一切眾生即是佛。如貧女舍寶眾物具存。力士額珠圓明頓在。如來藏經舉十喻。弊帛裹黃金。土模內像。闇室瓶盆。井中七寶。本自有之非適今也凈名云。一切眾生皆如也。寶篋云。佛界眾生界。一界無別界。此是圓智圓覺諸法。遍一切處無不明了。雖五無間皆解脫相。雖昏盲倒惑其理存焉。斯理灼然。世間常住。有佛不能益。無佛不能損。得之不為高。失之不為下。故言眾生即是佛。理佛也。如斯之理。佛若不說無能知者。法華云。一百八十劫。空過無有佛。世尊未出時。十方常闇瞑。涅槃云。于無量世。亦不聞有如來出世大乘經名。若佛出世方能闡智慧日。識三寶之光明。開甘露門。知十號之妙味。因說生解于寶適悅。故須達聞名身毛皆豎。昏夜大朗巨關自辟。此名字佛也。觀行佛者。觀佛相好如鑄金像。心緣妙色與眼作對。開眼閉目若明若闇。常得不離。見佛世尊從大相海流出小相。浩浩漾漾如大劫水。周眸遍覽無非佛界。念一佛與十方佛等。念現在佛與三世佛等。一身一智慧力無畏亦然。念色身念法門念實相。常運念無不念時。念念皆覺是名觀行佛也。相似佛者。念佛相好身。得相似相應念佛法門。身得相似相應。念實相身。得相似相應。相似者。二物相類。如鋀似金。若瓜比瓠。猶火先暖涉海初平。水性至冷飲者乃知。渴不掘井聽說何為。略舉其要。如法華中六根清凈。即是其相。名相似佛也。分證佛者。初發心住。一發一切發。發一切功德。發一切智慧。發一切境界。不前不后亦不一時。三智一心中得。得如來妙色身湛然應一切。開秘密藏。以不住法即住其中。以普現色身作眾色像。一音隨類報答諸聲。不動真際群情等悅。應以三輪度者能八相成道具佛威儀。以佛音聲方便而度脫之。況九法界三輪耶。初住尚爾。況等覺耶。是名分證佛也。究竟佛者。道窮妙覺位極于茶故。唯佛與佛。乃能究盡諸法實相。邊際智滿種覺頓圓。無上士者。名無所斷。無上士者。更無過者。如十五日。月圓滿具足。眾星中王最上。最勝威德特尊。是名究竟佛義。佛有無量德。應有無量號。舉一蔽諸。華嚴有十萬號。又經有萬號。三世諸佛通有十號。凈名三號以劫壽說。不能令盡。何況諸號耶。說者悅所懷也。即十二部經八萬法藏。六度四等一切法門。又于一法中。作四門分別。于一一門巧作四悉檀利益。聞者歡喜贊用受行。信戒進念而得開發。貪恚愚癡豁爾冰消。革凡成圣入法流水。或三二一益。若都無益則樂默然。若一機扣。圣于一門施四益者。余三門亦如是。為一緣說一法既爾。諸緣諸法亦如是。觀者觀也有次第三觀。一心中三觀。從假入空觀。亦名二諦觀。從空入假觀。亦名平等觀。二空觀為方便。得入中道第一義諦觀。心心寂滅自然流入薩婆若海。此名出瓔珞經。今釋其意。假是虛妄俗諦也。空是審實真諦也。今欲去俗歸真故。言從假入空觀。假是入空之詮。先須觀假。知假虛妄而得會真。故言二諦觀。此觀若成。即證一切智也。從空入假觀者。若住于空與二乘何異。不成佛法不益眾生。是故觀空不住于空。而入于假。知病識藥應病授藥。令得服行。故名從空入假觀。而言平等者。望前稱平等。前破假用空。今破空用假。破用既均。故言平等觀。此觀成時證道種智。二空為方便者。初觀空生死。次觀空涅槃。此之二空為雙遮之方便。初觀用空。次觀用假。此之二用為雙照之方便。心心歸趣入薩婆若海。雙照二諦也。此觀成時。證一切種智。是為次第三觀也。一心三觀者。此出釋論。論云。三智實在一心中。得秖一觀而三觀。觀于一諦而三諦。故名一心三觀。類如一心而有生住滅。如此三相在一心中。此觀成時證一心三智。亦名一切種智。寂滅相種種行類相貌皆知也。寂滅相者。是雙亡之力。種種相貌皆知者。雙照之力也。中論云。因緣所生法。即空即假即中。釋論云。三智實在一心中得。即此意也。此觀微妙。即一而三。即三而一。一觀一切觀。一切觀一觀。非一非一切。如此之觀攝一切觀也。無量壽者。天竺稱阿彌陀佛。本無身無壽。亦無于量。隨順世間而論三身。亦隨順世間而論三壽。亦隨順世間而論三量法身者。師軌法性。還以法性為身。此身非色質亦非心智。非陰界入之所攝持。強指法性為法身耳。法性壽者。非報得命根。亦無連持。強指不遷不變名之為壽。此壽非長量。亦非短量。無延無促。強指法界同虛空量。此即非身之身。無壽之壽。不量之量也。報身者。修行所感。法華云。久修業所得。涅槃云。大般涅槃修道得故。如如智照如如境。菩提智慧。與法性相應相冥。相應者。如函蓋相應。相冥者。如水乳相冥。法身非身非不身。智既應冥亦非身非不身。強名此智為報身。法壽非壽非不壽。智既應冥亦非壽非不壽。強名非壽為壽。法量非量非無量。智既應冥亦非量非無量。強名無量為量也。應身者。應同萬物為身也。應同連持為壽也。應同長短為量也。智與體冥能起大用。如水銀和真金能涂諸色像。功德和法身處處應現。往能為身非身。能為常壽為無常壽。能為無量能為有量。有量有二義。一為無量之量。二為有量之量。如七百阿僧祇及八十等。是有量之量。如阿彌陀實有期限。人天莫數是有量之無量。應佛皆為兩量。逐物隨緣參差長短。然此三身三壽不可并別一異。即乖法體。即一而三即三而一。乃會玄文釋名竟。次辯體者。體是主質。釋論云除諸法實相余皆魔事。大乘經以實相為印。為經正體。無量功德共莊嚴之。種種眾行而歸趣之。言說問答而詮辯之。譬眾星之環北辰。如萬流之宗東海。故以實相為經體也書家解。禮者。訓體也。體有尊卑長幼。君父之體尊。臣子之體賤。當知體禮之釋。是貴極之法也。復次體是底也。窮源極底理盡淵府究暢實際。乃名為底。釋論云。智度大海唯佛窮底。故以底釋體也。復次體是達義。得此體意通達無壅。如風行空中。自在無障礙。一切異名別說。皆與實相不相違背。釋論云。般若是一法。佛說種種名。故以體達釋經體也。次明經宗。初簡宗體。次正明宗。有人言。宗即是體。體即是宗。今所不用。何者宗既是二。體即不二體若是二。體即非體。宗若不二宗即非宗。如梁柱是屋之綱維。屋空是梁柱所取。不應以梁柱是屋空。屋空是梁柱。宗體若一。其過如是。宗體異者。則二物孤調。宗非顯體之宗。體非宗家之體。宗非顯體之宗。宗則邪倒無印。體非宗家之體。則體狹不周。離法性外別有諸法。宗體若異。其過如是。今言不異而異。故有宗。不一而一。故有體也。今此經宗。以心觀凈則佛土凈。為經宗致。四種凈土。謂凡圣同居土。方便有余土。實報無障礙土。常寂光土也。各有凈穢。五濁輕重同居凈穢。體析巧拙有余凈穢。次第頓入實報凈穢。分證究竟寂光凈穢。娑婆雜惡荊棘瓦礫。不凈充滿同居穢也。安養清凈。池流八德樹列七珍。次于泥洹皆正定聚。凡圣同居上品凈土也。方便有余者。修方便道斷四住惑。故曰方便。無明未盡故言有余。釋論云。出三界外有凈土。聲聞辟支佛出生其中。受法性身非分段生。法華云。若我滅后實得阿羅漢。不信此法。若遇余佛。于此法中。便得決了。就中復有利鈍。指上為凈。指下為穢也。實報無障礙者。行真實法感得勝報。色心不相妨。故言無障礙。純菩薩居無有二乘。仁王經云。三賢十圣住果報。即是其義。釋論云。菩薩勝妙五欲。能令迦葉起舞。華嚴云。無量香云臺。即其土凈妙五塵。就中更論次第頓悟上下凈穢等也。常寂光者。常即法身。寂即解脫。光即般若。是三點不縱橫并別。名秘密藏。諸佛如來所游居處。真常究竟極為凈土。分得究竟上下凈穢耳。故以修心妙觀能感凈土。為經宗也。次辯經用。用者力用也。生善滅惡為經力用。滅惡故言力。生善故言用。滅惡故言功。生善故言德。此皆偏舉具論必備也。苦是惡果。貪恚癡是惡因。惡因不除果不得謝。是故此經能令五逆罪滅。往生凈土。即是此經之大力用也。教相者。此是大乘方等教攝。赴機適化廣略不同。大本二卷。晉永嘉年中。竺法護譯。此本是宋元嘉時畺良耶舍。于揚州譯。兩經皆在王舍城說。復有小本名阿彌陀。在舍衛國說。阿彌陀無量壽。彼此方言。二藏明義菩薩藏收。漸頓悟入此即頓教。正為韋提希及諸侍女。并是凡夫未證小果。故知是頓不從漸入。題稱佛說。簡異四人弟子。諸仙諸天化人等說也。  
　　分文為三。序正流通。從如是訖清凈業處序分。爾時世尊放眉間光。訖諸天發無上道心正說。當機益分。爾時阿難白佛當何名下。訖經流通分。序中文二。證信發起正說亦二。凈業妙觀。流通復二。王宮鷲山。初證信序六句。如是標于信。我聞異外道。一時辯息諍。佛正明化主。王城論住處。列眾為同聞。如是者。諸法實相古今不異名如。如理而說故為是。決定可信故云如是。我聞者。表異外道親承有在。我者自在義。一切法空無我。何故說我。隨俗假名說我。謂見慢名字。若無我則無聞。若無聞化道則絕。為此義故。雖知無我為傳化不絕。假名說我。如人以金錢易銅錢及草木等。賣買法爾人無笑者。故言我聞。一者佛法無有定實之一。云何稱一。隨俗假說一耳。釋論廣破一異也。時者有二種。一迦羅即短時。亦名實時。二三摩耶名長時。亦名假時。今不論長短假實。說此經竟。總云一時。佛者亦婆伽婆。此云有大名聲。亦云能破煩惱。佛者平等開覺故。名為佛。既能自覺。復能覺他。覺行備滿。一切智異外道慈悲。異二乘平等。異小菩薩。尊極名為佛。在者。暫時曰在。久停名住。一往語耳。住者。四威儀皆為住。差別者。謂天住梵住圣住佛住也。天住謂六欲天。因即施戒善心也。梵住從初禪至非想。因即四無量心也。圣住三乘人。因即三三昧也。佛住。首楞嚴百八三昧十力四無畏十八不共也。王舍城者。天竺云羅閱只伽羅。釋論解。摩伽陀國王有夫人生子。一頭兩面四臂。人謂不祥。王即裂其身首。棄之曠野。羅剎女鬼名阇羅。還合其身以乳養之。后大成人。力能并國王有天下。取諸國王萬八千人。置此五山。以大力勢治閻浮提。閻浮提人。因此名王舍城也。又先所住城。城中失火一燒一作。如是至七。國人疲役。集諸智人宜應易處。即求覓地。見此五山周匝如城。即作宮殿王于中住。故名王舍。又古昔國王名婆藪。厭世學仙。妄云天祀中應殺生啖肉身陷地獄。其子廣車。次復為王。自念我父生入地獄。今欲出家復畏地獄。欲治天下復恐有罪。當何處身。作是念時。空中語言。汝行若見難值希有處。當作舍住。王出畋獵。見一鹿走疾如風。王便逐之。至此山周匝峻固。其地平正。生草細軟好華遍地。茂林華果溫泉浴池。皆悉清凈。天雨天香奏天伎樂。乾闥婆等適見王來。各自還去。見此靈奇于中起舍。故名王舍城也。耆阇崛山者。翻名靈鷲。諸圣仙靈依之而住。又名鷲頭。峰形似鷲。又山南有尸陀林。諸鷲食尸竟棲其山。然法身無像。實不假地所居。為欲利益故。隨化身明化主住處耳。與大比丘眾下。列同聞眾也。先聲聞次菩薩。顯示教中二乘外相為勝。菩薩心雖是勝外相無定。是故后說也。聲聞先標位。次列數。何不嘆德。非是無德。譯經人略。與者共義。一處一時一心一戒一道一見一解脫等。皆一故名共也。今經與阿難諸大眾同聞。故云與也。大義有三。謂大多勝。天王大人所敬故言大。遍解內外經書名曰多。出九十五種上號為勝。此等皆是無學。小乘中極故云大也。比丘者。因果六義。因名乞士怖魔破惡。果號應供殺賊無生。釋論凈目問舍利弗。乞士者有四種食。合藥種植田園。名下口食。仰觀星宿名仰口食。四方巧語名方口食。咒術卜算四維口食。比丘不作此四。名清凈乞士也。怖魔者。若發心出家。地行夜叉唱。飛行空中。展轉乃至六天。魔王聞之。怖畏失人眾也。破惡者。能破煩惱九十八使。悉皆破斷。故名破惡。眾者四人已上。乃至百千無量。一處羯磨作法行籌布薩。事理二和無有違諍。名和合眾也。一有羞僧。持戒無違。二無羞僧。不持戒不別好惡。三無知僧。雖不破戒不別輕重。二人共諍不能判決默然無言。四真實僧。謂學無學人。今此二僧得共羯磨同聞證信。唯取無學人也。千二百五十人者。列數也。三迦葉兄弟有千弟子。優樓此云木瓜林。伽耶此云城。那提此云江。昔共起剎今連枝也。舍利弗名翻言珠子。亦云身子。姓拘栗陀。目犍連姓也。翻贊頌。亦萊茯根。或云胡豆。二人共有二百五十人。迦葉舍利弗等。先并事火。翻邪入正。艱苦累載。都無所獲。一遇見佛便得上果。感佛恩深常隨侍佛。為同聞眾。菩薩位中有四。第一明位。第二列數。三萬二千人。第三標名文殊。第四結為上首。天竺云摩訶菩提質帝薩埵。此云大道心成眾生。文殊此云妙德。以法化人。名法王子也。二發起序者。諸經不同。或放光動地。微笑入禪自唱位號。勸人令問。今經正以殺父以為發起。何故舉此逆事。為發起耶。為彰此界極惡令人厭棄。親所生子猶尚危害。即欲令人同欣凈土。下韋提希愿。為我說無憂惱處。不樂閻浮濁惡之世。就中為二。初爾時下正明殺父。次問守門人下。明欲害母。問頻婆何故遣人說法。韋提何故如來自往。答父愿聞法。遣人傳授為化義足。母求生凈土。非佛不開。故須自往。頻婆娑羅此云摸實。亦曰影堅。韋提希此云思惟。阿阇世此云未生怨。或婆羅留支。此云折指。內人將護名為善見也。初段為四。一頻婆為子幽禁。二國太夫人密奉王食。以濟王命。三漱口畢下。圣為說法以潤王心。四如是時間下。明因食兼由聞法多日不死。初爾時王舍太子阿阇世者。當佛在王舍城時。未生怨者。未生之日相師占之。此兒生已定當害父。隨順調達惡友教者。調達此云天熱。亦云天授。是斛飯王子。是佛堂弟阿難親兄。阿難此翻歡喜。亦云無染。或云欣樂。調達有三十相。出家誦六萬法聚。滿十二韋陀。為利養故往詣佛所。求學神通。佛不為說。令觀無常自可得道。復至舍利弗目連。乃至五百弟子所。皆不為說取通之法。阿難親未得他心。授與通法。調達入山學得五通。心念誰作檀越。阇世太子有大王相。或自變身作象馬寶。于王子前抱持歍嗽。復至天上取天華天食。語王子言。我作新佛汝作新王。豈不快耶。隨順惡友收執父王。調達破僧。舍利目連教化還合。推山壓佛。密跡金剛以杵擬之。碎石迸來傷佛足指。華色比丘尼呵之。拳打眼出。作三逆罪。生入地獄。頻婆往日毗富羅山游行獵鹿。空無所獲。遇值一仙正坐。使人驅逐令去。遂敕殺之。臨終惡念。愿我來生。還如今日心口害汝。如此等事皆是大士善權現化。行于非道通達佛道。眾生根性不同。入道有異。一逆一順。弘道益物。示行無間而無惱恚。阇王現逆為息惡人。令不起逆。二明夫人奉食。王食麨飲漿。求水嗽口合掌遙禮。請受八戒澡浴清凈。三二圣為說法。目連是佛右面弟子。昔為辟支佛剃頭作袈裟。愿得神通。授八戒者。不殺不盜。不淫不妄語。不飲酒不著華香。不觀聽伎樂。不上高床。此八是戒。不過中食是齋。毗曇不著香衣不上高床。同是莊嚴處。合為一也。富樓那。此云滿愿子。亦滿慈子。從父母得名。說法第一。巧開人心故偏遣之。四頻婆因食聞法。遂得多日不死也。次害母中為四。一為子幽閉。二因禁請佛。三佛與弟子因請往赴。四見佛傷嘆請法。初中又三。一欲害母。二二臣諫不聽害。三敕內官幽閉。初阇世問守門者。王今在不。二守門者以事實答。三王聞嗔怒。名婦為賊。母為賊伴。即執利劍欲害其母。應殺守門人。而欲害母者。守門有辭。王先有敕。制諸群臣。不言婦女。沙門從空飛入。非我能禁。王雖貪國殺父。猶不違法。劫初已來一萬八千。未聞無道害母。害母眼見何得言聞。謂不忍聞。世人傳說不宜住此。欲奔他國。故云不住。有國已來。雖有刑罪不加女人。況所生母故不住也。以手按劍卻行而退者。按劍現威以息王忿也。驚怖惶懼者畏懼也。耆婆此云固活。生時一手把藥囊。一手把針筒。昔誓為醫能治他病。從德立號。庵羅女子也。是國賢臣。賢臣去必國亡也。汝不為我者。耆婆重諫慎莫害母。懺悔求救前愆也。即便舍劍止不害母。敕語內官幽閉深宮。韋提希被幽閉下。第二請佛。謂請如來令遣弟子與己相見。文為二。初明請人。次明請法。韋提何故。請見目連及以阿難。目連是門師。阿難佛侍者。先恒教誡故偏求見。居在深宮不敢偏求。內厭惡界愿生凈土。欲令二人傳意請佛。悲泣雨淚望佛哀憐。遙向佛禮。前已禮竟。今復重禮。表己殷勤。世尊在耆阇下。如來現宮不異勝鬘。即生此念時。佛于空中現也。文為五。一神通。二色身。三坐座。四眷屬。五雨華。知韋提希心念者。是知他心。從崛山沒王官出。顯神通也。問前頻婆請弟子。意在如來。今夫人亦請弟子意在佛。何故前請遣弟子。今請自往耶。解有二義。一阇王與調達殺父。如來若躬赴。恐世王起怨嫌心。為護彼故不得自往。二者佛法寄在國王。頻婆定死。阇世當為國主。如來若往者。王得國主佛法不行。故不得往。夫人無此諸事。如來自往。傷嘆請法中有二意。韋提見佛下。正明請其生處。今向世尊下。明請往生之因。初明供養問往生因。次問生處也。我有何罪生此惡子。世尊復有何等因緣。與提婆達多而為眷屬。此經不答余經說之。昔于錠光佛時。釋迦為摩納。就珍寶仙人學。學習既成念欲報恩。自惟貧乏。于時耶若達欲嫁女。時有須摩提求為女。婿聰明有智而形貌丑。摩納遇見論義。須摩提屈在言下。耶若達歡喜。大賜珍寶以女妻之。摩提生忿發誓。未來世世常惱。為此因緣常觸惱也。濁惡者。濁五濁也。一見。二煩惱。三眾生。四命。五劫。惡者十惡也。殺盜淫妄語惡口兩舌綺語貪嗔邪見也。三途地獄名泥犁。譯云不可樂畜生云帝行。從主畜養。為人驅使食啖。餓鬼饑虛怯畏。三千剎土同有此惡。故曰盈滿。多不善聚惡道因也。無人不起故名曰多。人常現行殺盜淫等。違理枉物為不善。積集稱聚也。愿我未來。不聞惡聲不見惡人。今向世尊五體投地。兩肘兩膝頭頂。是為五體也。懺摩梵言。悔過漢語。彼此并舉故云懺悔。將果驗因。知過去有罪。恐償未盡來更受。故須懺悔。惟愿佛日啟告所求。佛能破壞眾生癡闇。如日除昏。故言佛日教我觀于清凈業處。序文竟。  
　　爾時世尊放眉間光下。第二正說文為三。初明凈業。次辯妙觀。三利益。如來眉間有白毫相。猶如珂雪。長一丈五尺。毫有八楞。周圍五寸。其毫中空右旋宛轉。如琉璃筒。從此發光照無量國。還住佛頂變為金臺。廣現諸國。令韋提希樂生安養。初放光酬前請于生處。次世尊微笑下。酬前凈業近答。思惟正受三種凈業。散心思量名曰思惟。十六正觀說名正受。就初有二。第一答其生處。惟愿下明見凈土。更請凈國之因。初放光普示諸土。次或有下示土差別。韋提下示生處。思惟是愿愿思是業。正問其因。正受者。非邪曰正領納名受。即第二問。觀行微笑中有二。初明三種凈業答思惟。汝是凡夫下。次明十六妙觀答正受。初業共凡夫。次共二乘。后是大乘不共之法。初凈業中有三。第一明三種凈業。告阿難下。第二嘆其所問妙契佛心。從阿難汝當受持下。第三略付阿難令持獲利也。就初復三。初明光照頻婆獲道。次世尊告韋提汝今知不下。舉果勸修因。三欲生彼國者下。明往生之因也。何以不直答其土因。而復放光微笑耶解有二。初為次增道。次欲使王與夫人因光相見。王既睹光增道。知國非實。視死如眠。夫人見王無憂。觀法成果也。微笑如釋種被誅。如來光色益顯。正以如來善達因緣。業報無差對至叵避。王雖應死而獲道跡。夫人幽縶。即是現凈土之緣。有此多緣所以致笑也。阿那含者。第三不還果也。去此不遠者。安樂國土去此十萬億佛剎。一一剎恒沙世界。何言不遠。解云。以佛力故欲見即見。又光中現土顯于佛頂。一念能緣言不遠也。第一孝養父母奉事師長。敬上接下慈心行也。修十善業是其止行。身除三邪口離四過。意斷三惡也。第二三歸者。佛法僧也。在家戒亦即是十戒。具足諸戒者。道俗備受。微細不犯。威儀者。三千悉皆不缺也。第三發菩提心。是愿起意趣向。名為發心。菩提是道。佛果圓通。說為菩提。讀誦大乘明修解也。行能運通說之為乘。余二不及是言大也。佛告韋提。此三種業三世諸佛凈業正因。是嘆辭也。諦聽諦聽善思念之。諦聽令生聞慧。善思思慧念之修慧。煩惱賊者。此能損慧命傷法身。故名為賊也。即得無生忍。是初住初地。仁王經說五忍。一伏二信三順四無生五寂滅。初明韋提見土之由。次一問答。明為未來眾生請見土之方法。汝是凡夫。彰其分齊不能遠觀。韋提實大菩薩。此會即得無生忍。示同在凡夫。心想羸劣未得天眼。不能遠照見彼國土。有異方便令汝得見。異方便者。即十六觀。非直觀名方便。以佛力故見彼國者。亦是方便也。韋提白佛如我今者下。為佛滅后眾生請也。濁者五濁。不善者十不善。五苦者。五道非樂故云五苦。或是五惡五痛五燒。五惡殺盜邪淫妄語飲酒如大經。現遭厄難王法刑罰。是五痛也。五燒即當來墮三途苦毒名五燒。云何當見阿彌陀極樂國土。正為啟請。答中有十六觀。一日觀。二水觀。三地觀。四樹觀。五池觀。六總觀。觀一切樓地池等。七華座觀。八佛菩薩像觀。九佛身觀。十觀音觀。十一勢至觀。十二普往生觀。十三雜明佛菩薩觀。十四上品生觀。十五中品生觀。十六下品生觀。就十六觀分文為三。初六觀觀其依果。次七觀觀其正報。后三明三輩九品往生也。  
　　第一日觀示令系心。佛告下。略明系念總勸修觀。云何下。正明作日觀。一切有目皆見。日沒下。舉所觀境。當起想下。正教觀察。是為下結也。教令正觀為除疑心。大本所明。以疑惑心修諸功德。生彼國者。落在邊地。復受胎生。故作此觀令除疑惑也。障者。大本言。唯除五逆誹謗正法。故須作觀。五逆重罪除六十劫生死罪等下輩自論。  
　　第二水觀初作水想者。舉所觀境界。從見水澄清下。正起觀行。是為水想下。結觀也。一作水想。二變水成冰。三變冰為琉璃。四觀琉璃以成大地內外映徹。地下寶柱承擎地上諸相莊嚴。以眾寶間錯其地。一一寶出雜色光明。光明成諸樓觀。樓觀兩邊有華幢。幢上多有樂器。宣說妙音也。八種清風者。彼處實無時節。若寄此八。謂除上下余四方四維。故云八。亦可用對八卦也。  
　　第三地觀。文有四。一漸想觀。從若得三昧下。第二實觀。佛告下。明利益。作是觀下。顯觀邪正。前水是想不能滅罪。地觀是實。故能除斷也。  
　　第四樹觀。文三。初明結前生后。次觀寶樹下。正明觀行。是為下結。正觀中有五。一明樹體。二明莊嚴相。三明生法。四有大光明下。現佛國土。五見樹莖葉下。結觀也。  
　　第五池觀。中有五。一明池體。二明池相。三明隨心適意。四明利益。第五結觀。摩尼者。如意珠也。八功德者。輕清冷軟美不臭。飲時調適飲已無患。清是色入。不臭香入。輕冷軟是觸入。美是味入。調適無患是法入。  
　　第六總觀中有四。眾寶國土下。明總觀。初寶樓。二樹。三地。四池。觀樓中初正觀樓。次觀上及虛空中。諸音樂聲。結成觀想名為粗見。從是為下。二結。從若見下。第三利益。作是觀下。第四顯觀邪正。  
　　第七明佛身中有四。第一佛告下。敕聽許說。第二從說是語時下。明佛現身相。第三從時韋提下。為未來請。第四佛告下。酬請廣明佛身。五種觀門。第一觀華座。第二觀像。第三觀佛身。第四觀觀音。第五觀勢至。初華座中有五。一明成座法用并辯其相。二一一金色下。明能隨機利物。三是為華想下結觀。四阿難如此華下。明由愿力所成。五若欲念彼佛下。明觀未來有利益。  
　　第八明像想中有三。初泛明諸佛法身自在從心想生。二是故應當下。遍觀彼彌陀。并示觀行。三作是觀者下。明修觀獲利也。法界身者。報佛法性身也。眾生心凈法身自在。故言入眾生心想中。如似白日升天影現百川。即是三十二相八十種好。明佛身自在。能隨物現前。明佛菩薩此顯能隨也。又法界身是佛身。無所不遍法界為體。入一切眾生心想中者。得此觀佛三昧解入相應。故言入心想中也。是心作佛者。佛本是無心凈故有。亦因此三昧。心終成作佛也。是心是佛者。向聞佛本是無心凈故有。便謂條然有異。故言即是。心外無佛亦無佛之因也。始學名作。終成即是佛。若當現分別諸佛。法身與己同體。現觀佛時心中現者。即是諸佛法身之體。名心是佛。望己當果由觀生彼。名心作佛也。正遍知海從心想生者。以心凈故諸佛即現。故云生也。亦因此觀佛三昧出生作佛。多陀阿伽度。或明十號。無量名號等。此中略舉三號。即如來應供正遍知。天竺三名相近。阿羅訶翻應供。阿羅漢翻無生。阿盧漢翻殺賊。令與修多羅合者。觀行之時。令與教法相應。故言合也又解。與十二部經教合。入定是修多羅出定之時心與定合。故云與修多羅合也。  
　　第九觀佛真法身中有五。一明結上。第二次當更觀下。正觀佛身。第三從作是觀下。正明觀于佛心。第四從作此觀者舍身他世下。舉利勸修。第五從作是觀者下。顯觀邪正。觀身大小。高六十萬億那由他恒河沙由旬。毫相如五須彌山。須彌山舉高三百三十六萬里。縱廣亦爾。彼佛毫相過此五倍。眼如四大海水。準眼量以度身。身量太長。世人身長七尺者。眼長一寸余。四大海水。一海八萬四千由旬。四海合三十三萬六千由旬。身過其眼。五十六億倍。假令極多無出萬倍。何緣佛身得長六十萬億那由他恒河沙由旬。準眼定身。正六十萬億那由他由旬。言恒河沙者譯人謬耳。眼見佛身即見佛心。身由心起故見身即見心。由見身心想轉明。故得見佛心。佛心者大慈悲心是。以無緣慈普攝眾生。釋論云。慈有三種。一眾生緣。無心攀緣一切眾生。而于眾生自然現益。如涅槃經。我實不往。慈善根力。能令眾生見如斯事。二法緣者。無心觀法。而于諸法自然普照。如日照物無所分別。三者無緣。無心觀理。而于平等第一義中。自然安住。以無緣慈攝諸眾生。辯佛心相也。念佛眾生攝取不舍者。若為佛慈悲所護。終得離苦永得安樂。釋論云。譬如魚子母。若不念子則爛壞眾生亦爾。佛若不念善根則壞。今明無緣慈者。諸佛所被謂心不住有無。不依三世。知緣不實。以眾生不知故。實相智慧令眾生得之。是為無緣也。舍身他世生諸佛前。以修念佛三昧故發見佛。愿生生常值。如人習巧從少至長所作遂妙。以隨念佛三昧故。得生無量壽佛國。故般舟經云。眾生問佛。何因緣得生此國。彌陀佛答。以修念佛三昧得生我國也。從一相好入但觀眉問白毫者。如觀佛三昧經云釋迦如來眉間白毫者(云云)寶性論明。佛毫相在兩眉間。闊三百六十萬里。方圓亦然。故文云。無量壽佛身量無邊。非是凡夫心力所及。正可取如釋迦毫相大小現。觀若得三昧觀心成就。方可稱彼佛相而觀也。智度論云。為增長諸菩薩念佛三昧故。說般若波羅蜜經。今說般若現奇特身相光明色像遍至十方。以此為觀也。  
　　第十觀觀音中有三。初結上。次復應觀觀世音菩薩下。正明觀菩薩身也。第三作此觀者。觀之邪正也。觀菩薩法身中有三。初觀身相。冠中立化佛者。帶果而行因也。第二明與佛同異。第三佛告阿難下。還舉利勸修也。釋迦毗楞伽翻能圣。  
　　第十一勢至中有三。初明因光神力制二種名。次此菩薩天冠有五百寶下。明與觀音同異。后除無量劫罪下。勸修。略無觀法當不異上。故不重明。所以觀佛。先作像想。后觀法身菩薩。直明法身者。但佛法身妙極。不可一往而觀。故先作像想流利。后觀法身則易。菩薩者。觀佛既竟。次二大士是眷屬莊嚴。如王來即有營從。有佛必有菩薩也。  
　　第十二普觀普雜何異而為二耶。普觀作自身往想。稱彼境界一一具觀。雜觀明佛菩薩神力自在轉變非恒。大小不定。或隨物現故名為雜。以此為別。普中有二。初從見此事時當起自心下。作自身往想次無量壽佛化身下。佛及菩薩化身來現也。  
　　第十三雜觀有二。第一觀丈六像。第二無量壽佛身量無邊下。明彌陀變現自在。堅固行者。常令習觀修行不倦。所觀若大若小皆是佛身。拂去眾疑生人重意。眾云何疑。前聞廣大無量。今聞觀小。疑非佛身。于小不敬。故須拂去。明皆是佛生其重意。但觀手相者。有作頭首解者。上言觀音頭上。天冠中有一立化佛。勢至頭上有寶瓶。以此為別。作手解者。上云其手柔軟。有八萬四千畫。以此寶手接引眾生。皆是經文用無在也。  
　　第十四上品生觀。此下三觀。觀往生人者有二義。一為令識三品往生。舍于中下。修習上品。二為令識位之上中下。即是大本中三品也。釋會經論者。問依往生論。二乘不得生。此經中輩小乘得生。答正處小行不生。要由垂終發大乘種爾乃得生。經說現今。論舉本始。何故復證小果。釋雖復垂終發大心。先多學小。至彼聞苦空無常。發其本解。先證小果。得小果已。于小不住。必還入大。問論女人根缺不生。此經韋提希及五百侍女。同皆往生。釋言。論說女人根缺不生者。就彼為言。生彼國者凈根離欲故。無女人身根精上故。無根缺經語初往故。有善心一切得往。問大本五逆謗法不得生。此經逆罪得生。釋有兩義。約人造罪有上有下。上根者。如世王造逆。必有重悔。令罪消薄。容使得生。下根人造逆。多無重悔故不得生。二者約行。行有定散。觀佛三昧名定。修余善業說以為散。散善力微。不能滅除五逆。不得往生。大本就此故言不生。此經明觀故說得生。就三品中更為九。上品之人。始從習種。終至解行菩薩。中品者。從外凡十信已下。下品即是今時悠悠凡夫。何以得知。上品見佛聞法便悟無生故。是道種人。下品備造四重眾罪亦得往生。類此似爾。上品位當道種。中品位當性種。下品位當習種。一得道有遲疾。二所乘有異。初則金剛臺。中紫金臺。下金蓮華。就初中文為三。第一標。第二若有眾生愿生彼國下。正釋。第三從是名下結。釋中復四。初明修因。第二從生彼國時下。明值緣。第三從行者見已下。正明得生。第四從生彼國下。生后利益。至誠心者。即實行眾生。至之言專。誠之言實。深者。佛果深高以心往求故云深心。亦從深理生。亦從厚樂善根生。故十地經言。入深廣心。涅槃經云。根深難拔故言深心。六念者。佛法僧施戒天。六事安心不動。稱之為念也。無生忍言登初地也。陀羅尼者。一能特善。二能遮惡。是總持也。上品中生者有三。第一標。第二釋。第三結。釋中有四。初往生因。第二行此下。明值緣。第三行者自見下。得生。第四行者身作紫磨金色下。往生利益。甚深第一義者。謂諸法實相。言語道絕心行處滅。名之深妙。精進最稱第一。阿耨不退轉者。謂道種菩提。亦通是道種地不退位。現前受記者。四種受記一往現前也。上品下生中有三。初標。第二亦信因果下釋。第三是名下結。釋中有四。第一明往生之因。第二行者命欲終時下。值緣。第三見此事時下。得生。第四一日一夜下。生后利益。得百法明門者。地論云。入百法明門。增長智慧思惟種種法門義故。歡喜地者初證圣處多生歡喜也。  
　　第十五中品生觀。中品上生者有三。第一標。第二從若有眾生下釋。第三從是名下結。釋中有四。初明生因。第二從臨命終時阿彌陀佛下。值緣。第三從行者見已下。得生。第四從當華敷時下。明生后利益。五戒者。不殺盜淫妄語飲酒也。八戒者。加不上高床。不著華鬘瓔珞香涂身熏衣。不得歌舞作樂及往觀聽也。四諦者。苦集滅道也。羅漢者。應共不生殺賊也。三明者。過現未來明也。六神通者。天眼天耳他心宿命漏盡。身得如意。此六悉皆無壅故為通。八解脫者。一內有色相外觀色。二者內無色相外觀色。三者凈。四空處。五識處。六無所有處。七非非想處。八滅盡解脫也。此八中前三種微妙五欲無染無著。中四于下得離。后一能脫心慮故名解脫。亦名背舍。背者背彼凈潔五欲也。舍者離是著心也。釋會者。論明小乘不生者。決定不生。此中明生。退菩提心得生。至彼處無漏道熟。即證第四果。大論亦然。或接引小乘。然彼實無。中品應時即得羅漢。何以不及九品。解云。是退菩提聲聞往生彼國。無漏道熟。便證小果不守小位。而往還起大心進行彌速。或五劫或十劫得成初地。如是階級猶是其勝。大本。上品明其出家。中品不明出家。此中所明是則中品。若其不出家。經云一日一夜持沙彌戒故知有也。而大本不明據長時始終為語。今言出家者。就短時而論。中品中生者有三。初標。第二從若有眾生下釋。第三是名下結。就釋中有四。初明生因。第二從如此行者下。明值緣。第三從行者自見下。明得生。第四在寶池中下。明生后利益也。十戒者。即前八戒。更足不捉金銀生像。及不過中食。為十戒也。具足戒者。二百五十戒。五百戒等。須陀洹者。翻修習無漏。或逆流也。中品下生者有三。初標。第二從若有下釋。第三是名下結。釋中有四。初明因。第二此人命終時下。明緣。第三從聞此事下。得生。第四從經七日下。生后利益也。  
　　第十六下品生觀。下品上生者有三。初標。第二從或有眾生下釋。第三從是名下結。釋中有四。初明因。第二從爾時彼佛下。明緣。第三從作是語下。明得生。第四經七七日下。明生后利益也。下品中生者有三。一標。二釋。三結。釋中有四。初明因。第二從吹諸天華下。明緣。第三從如一念頃下。明得生。第四從經六劫下。明生后獲利也。下品下生有三。初標。二釋。三結。釋中有四。初明因。第二從見金蓮華下。明緣。第三從如一念頃下。明得生。第四從于蓮華中下。明獲利。稱無量壽佛至于十念者。善心相續至于十念。或一念成就即得往生。以念佛除滅罪障故。即以念佛為勝緣也。若不如此者。云何得往生也。問云何行者。以少時心力。而能勝于終身造惡耶。大論有此責。是心雖少時。而力猛利。如垂死之人必知不免。諦心決斷勝百年愿力。是心名為大心。以舍身事急故。如人入陣不惜身命。名為健人也。第二利益中有二。初明夫人道悟無生。二明侍女發心也。  
　　第三流通亦二。第一明王宮流通。第二爾時世尊足步下。明崛山流通初有四。一列名教持。二行此下。明修有益勸人奉信。三告阿難下。付囑令持。四說此下。目連等聞歡喜。初中阿難先問。發當何名下。問經名字。上來所說言義非一。當于何義而名此經。此法之要云何受持。問受持法。佛答。名觀極樂無量壽佛觀音勢至。亦名凈業生諸佛前。對其初問。汝當受持無令忘失。對其后問。次明有益行。前十六觀門得大利益。現身得見彼佛菩薩。善男子善女人聞名下。明其念佛菩薩之益。但得聞名除無量罪。何況憶念。明念佛菩薩有大利益。舉劣況勝。念佛者人中分陀利華。明其身勝。觀音勢至為勝友伴勝。當坐道場。得道之場名曰道場。菩提樹下得道故名為坐。依之得果。義說為坐。依之起行。名生佛家也。結名付囑。亦名觀無量壽佛。亦名滅除業障也。歡喜者。三義故喜。一能說人清凈。佛無礙智無有錯謬。名為清凈。二所說法清凈。能令眾生得證三昧。三依法所得果清凈。依法修行滿足身證清凈果也。耆山流通中。初佛步空還耆阇崛山。為增物敬。奉順其言。故現此變。次阿難及天龍等。聞法歡喜。作禮而去也。  

 上一部：乾隆大藏經·此土著述·金光明經玄義拾遺記六卷  下一部：乾隆大藏經·此土著述·觀無量壽佛經疏妙宗鈔六卷 



  
乾隆大藏經·此土著述·佛說觀無量壽佛經疏 
  