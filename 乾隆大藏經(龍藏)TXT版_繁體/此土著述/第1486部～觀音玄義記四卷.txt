  第1486部～觀音玄義記四卷         
   
  
   此土著述·第1486部   
觀音玄義記四卷   
宋四明沙門知禮述      
 
 
　　 
 
觀音玄義記卷第一  
　　知禮俯伏惟念。早年慕學投跡寶云。遇授法師講說此品。神根既鈍遂數咨疑。先師念我學勤。不辭提耳。故所說義粗記在心。昔同聞人今各衰朽。慮乎先見不益后昆。共勉不才抄錄于世。但疑識暗謬有所傳。圓宗哲人刊正是望。時天禧五年歲在辛酉八月一日絕筆故序。  
　　觀音玄義從略標之具存應云觀世音菩薩普門品玄義。以其序中及以正文具明人法。故且略標。言玄義者能釋之義門也。玄者幽微難見之稱。義者深有所以也。斯蓋大師以三昧力徹法性際。深見今品人法之意也。應知名等五義皆悉幽微七方便人智莫能見。卷上者。既有兩軸乃以上下而甄別。之次示能說之人。即天臺智者。既是門人記錄所說。故不敢正斥其法諱也。天臺山者即大師棲身入寂之所。故以此處顯其人也。若山之得名居之所自。入滅相狀滅后靈異。具于大本及輔行別傳等文。今不備述。智者者。即隋帝求受菩薩大戒訖。師云。大王迂遵圣禁宜號總持。王曰。地持經云。傳佛法燈即是智者。師既傳燈可號智者。自此凡上書疏皆云弟子總持和南智者。言大師者。斯乃帝王大人所師故稱也。非同今時補署之號。說者悅也。縱樂說之辯悅妙悟之懷。異乎諸師采摭經論。著述疏章消解經文也。故大忍法師睹智者說法。對眾嘆云。此非文疏所載。乃是觀機縱辯。般若非鈍非利。利鈍由緣。豐富適時。是其利相。池深花大鈍可意得。記錄乃是章安尊者。解行靈異始終事跡。本傳具彰。釋文為二。初釋序文二。初敘真應益物二。初正明真應二。初示二身妙用三。初明體妙故。二用泯亡二。初法融應泯。法界圓融者。色心依正以即性故。趣指一法遍攝一切。諸法遍攝亦復如是。法法互遍皆無際畔。乃以無界而為其界。此之法界無不圓融。即百界千如百如千界也。是故得云唯色唯心唯依唯正。若不爾者。即非圓融。觀音證此以為本體。全此妙體而起應像。以法界應赴法界機。亦是以法界機感法界應。法界無二能所自忘。感應尚忘體用寧異。故雖設應無應可存。故云像無所像。二真如下性凈真忘。真如清凈者。起信論云。真如者。所謂心性不生不滅。是故一切法從本已來。離言說相離名字相。離心緣相畢竟平等。無有變異不可破壞。唯是一心故名真如。又云。此真如體無有可遣。以一切法悉皆真故。亦無可立。以一切法皆同如故。既不可破立自絕言想。則與河沙煩惱本不相應。故曰清凈。觀音證此而為本體。即以此體示諸眾生。令觀行知或真似見。此知見者成伏斷益。若其未有此知見者。但能三業精進成機亦離眾苦。悉得名化。此皆真身益物相也。  
　　問。同緣曰應。欻有名化。此二種身皆非智德。今何以化而為真身。  
　　答。欻有之化即化現化也。今對像論化取化轉化也。所以者何。上言于像則應化皆像。自實報下至地獄身。皆已攝盡。若欲化轉凡賢入圣。須示真智。若非真身不能化轉。言化無所化者。據性平等忘于化功。雖令九道皆趣涅槃。而無眾生得滅度者。平等真法界佛不度眾生。終日化物終日無化。二雖像下明用忘故。二益周遍二。初顯益周。色心諸法雖無生性。因緣和合法爾而生。觀音妙證同諸法性。雖無形相。眾機扣之。無像不現。此由絕于垂應之念。故能遍應法界群機。其猶明鑒無念而現。故云無所而不像。二化無下冥益遍。以上雖字貫此句初。雖中實性不可變化。不變而變迷悟宛然。觀音順理雖知不變。常以真智化一切凡成不二圣。此則由無化物之念故。遍令他革迷成悟。其猶磁石無念而吸。故云無所而不化三故無下遮照相即。結二身德相二。初應身相。中道法界雙遮二邊故無所在。當體雙照故無不在。化應九道之身者。此中云化作欻有釋。并應成二。顯益相足也。  
　　問。經云應以佛身得度即現佛身。今那云九。  
　　答。佛界身者有通有局。局在妙覺智相之身。三千實相以究盡故。尚非等覺心眼觀見。況乎下地及凡小耶。通則三教果頭之相。及以圓教凡圣所見。雖分粗妙皆名佛身。然是隨機應現之相。是其事識或是業識之所見。故雖是佛身而通二乘菩薩界攝。經文從通故云現十。今文從局故云九道。二處有下真身得。通以九界名之為有。以其皆有業報故也。應身雖乃處在其中。而其真智自冥極理。故云寂入不二之旨。前即真身而垂應相。此即應相而示真身。二是以下明兩用攝生。上明真應兩用既然。今示與拔攝生之相。初二句明真身拔苦。次二句示應身與樂。佛答前問。三業顯機感乎冥應。七難二求及以三毒盡諸苦際。故云蒙脫苦崖。佛答后問三業顯應赴其冥機。三土眾生十重獲益。終歸秘藏。故云使沾上樂。然其四誓非專與樂。雖在此明實通上句。以上三業即能感之因。此明四誓是能應之本。上下互顯彼此無虧。應知三業亦通冥機。現在雖無宿生須具。二故娑下兼明本跡二。初示諸名二。初今昔因。名今堪忍土稱無畏者。此經兩出。怨賊難中一人唱言。諸善男子勿得恐怖。汝等應當一心稱觀世音名號。是菩薩能以無畏施于眾生。乃至云。稱其名故即得解脫。又勸供養中佛自嘆云。是觀世音菩薩摩訶薩。于怖畏急難之中。能施無畏。是故此娑婆世界皆號之。為施無畏者。寶藏等者。悲華經云過去散提嵐界善持劫中。時有佛出名曰寶藏。有轉輪王名無量凈。第一太子三月供佛及比丘僧。發菩提心。若有眾生受三途等一切苦惱。若能念我稱我名字。為我天耳天眼聞見。不免苦者我終不成無上菩提。寶藏佛云。汝觀一切眾生欲斷眾苦。故今字汝為觀世音。二已成下過未果號。已成等者。千手眼大悲經云。此菩薩不可思議威神之力。已于過去無量劫中。已作佛竟。號正法明如來。大悲愿力安樂眾生故。現作菩薩。又觀音三昧經云。先已成佛號正法明如來。釋迦為彼佛作苦行弟子。次當等者。觀音授記經云。觀世音菩薩次阿彌陀后。當成正覺。名普光功德山王如來。補處者。猶儲君之義也。二其本下結難測。如上經說。或已成如來或現為菩薩。往世正法曾作釋迦之師。今曰觀音仍補彌陀之處。亦如妙德元是能仁九代祖師。孫已果圓祖猶因位。本跡高下安可測量。然須用其高下四句。以顯諸圣難思之相。二今言下敘人法標題二。初敘人兼經字二。初敘人二。初對梵翻名。諸神咒經先稱梵名。今文稍略。而其華語名多互出。此云觀世音。余云觀自在。唯千手眼大悲經中云。觀世音自在菩薩。其義似足。然約境智而明感應。則今三字詮顯無虧。若依今解已彰自住。二能所下約華釋義二。初別釋二。初釋二。初釋觀字二。初中邊妙達。能所圓融中智也。有無兼暢二智也。只于一心雙遮雙照。于照中時即達二諦。故云兼暢。是則十界言音即起即觀常遮常照。二照窮下修性俱明。照窮正性見性德也。察其本末見修德也。此約妙境顯其妙智。本具三千雖即三諦。對修故合但云正性。修中緣了各有本末。合掌低頭緣之本也。福德莊嚴緣之末也。一句一偈了之本也。智慧莊嚴了之末也。順修既爾逆修亦然。造惡之時慧數諸數。豈非其本。受苦之時習果報果即是其末。若以修性論其本末義復臻極。性德三千語本方盡。修起三千論末乃窮。非上三智莫照斯境。非此妙境莫發其智。函蓋水乳聊可方之。二釋世音。即十界眾生遭苦求救。稱名等音也。是所觀境者。上之境智皆是能觀可譬槌砧。此之世音可譬淳樸。非前境智觀此世音。焉令十界俱脫三障。又復應知前之境智。即是菩薩難思體用。即能應也。世音之境乃是眾生由苦成機。即能感也。此即境智及以感應。三字之中悉得成就。萬像等釋世。類音殊唱帶世釋音。俱蒙離苦致感獲益。二菩薩下結。可見。二此即下總示。觀等三字境智也。能所者感應也。能即能應所即所應。豈可重云能照所照。二敘經。此品既已別行于世。本多題云觀世音經。或云觀世音菩薩普門品經。故今敘人名后略釋經字。言由義者。凈名玄義云。經由圣人心口故稱為經。悉檀致教。經由如來心口。故名經也。又云。前圣后圣莫不經此悉檀所說之教。而得成道。文理等者。取經緯義法喻參明。文經理緯互相表發。織成行者觀智之心也二普門下敘法兼品二。初敘法二。初消二字。二用一下示十普。實相者。三千皆實相相圓融。而言一者。不二義也。萬德總稱一乘異名。下文十義以示其相。一無緣慈悲。二無作弘誓。三圓修之行。四不斷之斷。五圓入法門。六無記神通。七體內方便。八施開說法。九普供諸佛。十普益眾生。從愿立行自因之果。全體起用上供下益。原始要終攝諸法盡。十皆實相互通遍攝無所障礙。二敘品。雖順別行立乎經目。然是法華流通一品。故今敘之不忘本也。中阿含云。跋渠此翻為品。取義類同者集為一章也。二大部下釋正文二。初例大部。妙玄五章解釋甚委。經之一品妙義豈殊。彼但正明五字通目。今之所釋一品別題。況復抗行。故須自立五義分別。雖復自立還須符彼開權顯實圓妙之文。故釋名則純妙人法。顯體則不二理智。明宗則難思感應。論用則無緣與拔。判教則終極醍醐。此之五章名總三別教判總別(云云)。二釋名下釋今文五。初釋名四。初列章。二通者下示相。三何故下對根。通既是略一往對利。別解則廣一往對鈍。若其二往須明二持。聞持則以廣說為利。義持則以略說為利。鈍可意得。槃特名鈍是就聞也。目連稱鈍蓋約義也。今之二釋對乎兩根。須約聞義互論利鈍。四今就下正釋二。初通釋二。初標列二。一列下正釋四。初列名三。初略標示。二立名意二。初明理超名數。大師雖用十種義門通釋題目。而深體達觀音至人。普門妙法。本離言說心緣之相。故云至理清凈等也。故起信云。一切言說假名無實。但隨妄念。不可得故。二但妙下名數顯理二。初約義示。上言至理清凈無名相等。蓋約自證絕乎言思也。今云妙理虛通假名相說。乃據被物設教而談也。言虛通者。此明妙理無堅住性。雖無名數而能遍應一切名數。故荊溪云。性本無名具足諸名。故無說而說說即成教。是則離言依言皆順至理。圣默圣。說俱有大益。故起信。  
　　問曰。若一切法不可說不可念者。諸眾生等云何隨順而能得入。  
　　答曰。若知一切法雖說無有能說可說。雖念亦無能念可念。是名隨順。若離于念名為得入。今亦如是。以十種義無說而說。意令學者無念而念。二故大下引文證。般若無相即是一法。悉檀為物立種種名。三今處下正列名二。初明中當。今立十義離于太廣及以太略。廣則令智退。略則義不周。我今處中說令義易明了。二十義下正標列二。第二下次第三。初標示兩意二。初正標示。約觀約教各有生起次第不亂。二約觀下明總該。若觀若教能總能該。觀總三心。人法慈悲初心也。福慧中心。真應至八皆在后心。緣了極性示因方圓。智斷究盡明果方滿。教約五時無不該括。華嚴頓也。三時漸也。復于漸中三藏唯小二酥部大。若論法華出前四味。以非兼但對帶故也。已備諸說故今略之。二約觀下解釋兩意二。初觀次第十。初人法二。初能冠九雙。慈悲等九皆以人法而為所依。是故品題特標此二。故以凡夫假實為譬。先有攬陰所成眾生。方可論其種種德行。人法冠九義豈不然。二人法下當科次第二。初疑。何意乘以人法為次者。法是所乘人是能乘。理合先說本性所乘。方論始覺能乘。今何反此。二此須下釋。能乘所乘先后無在。今有二意。先人次法。一據經文。二從義便。人能秉法即其義也。二慈悲二。初十中次第。二二法前后。下去諸科例有此二。次于人法論慈悲者。大士既觀本性普門之法。乃達生佛無差之理。而閔迷者枉受眾苦。失于本樂。故起誓愿永期與拔。觀境發心正當其次。先慈次悲者。文有四釋。今從語便及以本懷。不從用次及以行人。故結示云今從前義。三福慧中。人法據信者。愿行之前人觀圓法止且成信。依乎忍樂立其四弘。若匪行山莫填愿海。行即福慧義當六度。五資于慧慧導于五。其猶目足不可互闕。五除事障慧消理惑。此二功圓則悟理得事矣。是知福慧成前慈悲之心。起后與拔之用。先福次慧亦從語便不據本懷。若論資導復何先后。四真應者。信愿福慧皆在于因。因能克果故成真應。福資于慧顯出真身。慧導于福顯出應用。真應次者。若就漸化先示應身接其小器。后令入實方示真身。亦可先頓次漸。則真前應后。今不從設化但就真顯應起。而立其次。故云從前亦是語便。五藥珠者。福慧二行顯發真應。故云直語證得未涉利人。今明藥珠則示兩身益物相也。真身冥理見則三惑皆消。即差病益也。應身赴物感則眾善普會。即雨寶益也。言真破取相者。既以三智冥理為真。豈但能破見思取相。應知見思取生死相。塵沙取涅槃相。無明取二邊相。若次不次俱有其義。藥珠次中與慈悲相似者。藥即同悲珠可類慈。彼有四義定乎先后。言說本懷即先慈次悲。從用就機則先拔后與。今之次第似彼后二。六冥顯者。前明二身破惑如藥對機如珠。機既破惑則顯見真身。故云二身即能顯益。今辯二身常普被物。有見知者俱名顯益。不見知者稱為冥益。如是說者。方盡圣人益物之相。二益先后不可定判。亦從語便故云冥顯。此既易解故不言也。七權實中。前緣不同者。蓋所被之機根性差別也。權巧無方者。即能鑒之智無定方所也。或冥或顯破惡生善。深淺不同廣狹有異。皆由二智逗會無差。故于益后須論權實。二智前后雖有三義。且據淺深為次。八本跡中。巧有優降者。謂智有高下也。上中下者。以妙覺為上。等覺為中。降此為下。前權實鑒機必須雙用。故云橫也。今本跡約位既論高下。人必從本方乃垂跡。故云豎也。二法前后可見九緣了二。初指前順論自他。如上八雙從微至著。皆是順論仍未分配。今挹流尋源。須明性德而為諸法生起之本。二明今卻討種子。則逆推真身智慧悲誓觀智之人。元以性德了因為種。若應身福德慈誓普門之法。元以性德緣因為種。自行既然以例化他。本證實智冥益藥王屬乎了種。跡化權智顯益珠王功歸緣種。乃以順論卻討為次。十次緣了論智斷者。前既逆推盡乎因德之始。今更順說至于果德之終。即以始終而為其次。過茶無字故十后不論矣。二二約下明教次第二。初牒章立門。二通義下依門釋義二。初通者。五時四教各可論十。隨法義立不可深窮。且如三藏立十雙者。人法則攬陰成人諦緣度法。慈悲則聲聞法緣菩薩生緣。福慧則聲聞三學菩薩六度。真應則五分法身作意通應。藥珠則治四住病雨三乘寶。冥顯則眾生獲益有見聞不見聞。權實則稱真之實隨情之權。本跡則自證之本示現為跡。緣了則一句了因微善緣種。智斷則聲聞四果菩薩頓成三藏尚備通別可知。二別今下別二。初五味二。初釋五。初乳二。初明具前六義。乳即部頓故指華嚴。六字別題具法人喻。大方廣法也。佛是舍那果人也。華嚴喻諸地因華嚴果德也。只就一題已含六義。以慈悲乃至真應不出自行因果。藥珠冥顯只是化他能所。即就中道別論六義也。二而未下明闕后四義二。初明通別二。初明無別。二通義下許有通。若以別圓對權實體用論本跡。微因之約了。大覺之智斷。亦有理存焉。二何故下明闕具二。初緣化始明闕。權實等四說出世意。示久遠成。卻討三因終歸秘藏。初成設教別接大機。既匪終窮故闕斯意。二所以下對具明闕二。初對法華言小隔于大者。舊經三十七云。時舍利弗祇園林出。不見如來自在莊嚴變化。及生意念亦不樂說。不能贊嘆。以聲聞人出三界故。此即如聾如啞之文也。以未說為實施權開權顯實故也。言無本跡者。華嚴初云。于菩提道場始成正覺。今法華云。一切世間天人阿修羅皆謂今釋迦牟尼佛出釋氏宮。去伽耶城不遠坐于道場得三菩提。然我實成佛已來無量無邊百千萬億那由他劫。斯是華嚴被廢之文也。言彈指謦欬者。如神力品。釋迦牟尼與分身諸佛出廣長舌相。上至梵世。一切毛孔放無量光。皆悉遍照十方世界。滿百千歲然后還攝舌相。一時謦欬俱共彈指。是二音聲遍至十方諸佛世界。地皆六種震動。乃至佛告地涌諸菩薩。汝等于如來滅后。應一心受持讀誦解說書寫如說修行等。此乃本門為囑累地涌菩薩通經。現斯神力也。疏云。謦欬者。通暢之相。彈指者。隨喜也。蓋表如來遠本之意。已獲通暢。隨喜菩薩聞于遠本。增道損生也。二言無下對涅槃。言不明小乘根性等者。不如涅槃明二乘之人及一切眾生皆有佛性。悉當作佛。故闕后二雙。二次約下酪二。初太師明闕具二。初正明闕具。二何故下明闕具所以。言二乘教者。以三藏菩薩果同二乘。如大論中通指阿含為聲聞經耳。此教不談妙有之真。故身智滅不能起應。既無真應豈有藥珠等邪。二私難下章安私料簡二。初正料簡二。初難者。恐人不了大師立今通別之義。故設茲難作說示之由。乃約真中設通別難。由此二是通別理故。二私答下釋者。不以真諦通對中道別。蓋約三乘通對菩薩別。若三藏三乘從因至果。可就真諦通論十義。今釋觀音須在因位此教菩薩因中唯有求佛人法。四誓慈悲。六度福慧。伏惑未斷。故不得論真應等七。豈唯無于中道之七。亦乃未有真諦之七。二師云下指師意。只齊三藏別論菩薩。前之三義異于二乘。不就中道別論三義。三生酥。部雖四教。今對偏小明圓中道人法等六。未開權跡及卻討等。故無別四。四熟酥。雖會小法。未開小人。同前二部但明六意。五若約下醍醐二。初法華二。初明部彰八意。六雖同前不無小異。前是隔偏之圓。此乃開粗之妙。故人理教行咸會一乘。權實本跡唯彰此典。若約自他及以偏圓論權實者。前部非無。今所論者為實施權開權顯實。會權歸實廢權立實。此之權實余部永無。若理事理教教行體用四重本跡不獨今經。諸部容有。若塵點劫前最初成佛而為實本。中間今日示現成佛皆為權跡。此名權實本跡。本門開竟。此身即本。跡門已說及諸部談。皆名為跡。是名今已本跡。此之二重諸經絕議。故云諸教不明法華方說。二三世下明化滿一期。方便品中五佛章內。皆先施方便后顯種智。方便即四時三教。種智是法華一乘。是知諸佛化終此典。燈明迦葉出于凈土。故至法華即入滅度。今佛釋迦現于穢土。故說涅槃以為贖命。二若約下涅槃二。初明攝機罄盡。漸化已來法華入者。望前已鈍。復有未入待至涅槃法華猶利。然法華破大陣涅槃收殘黨。法華為刈獲涅槃是捃拾。大化之功在乎靈鷲。余機未盡故至雙林。極鈍既昧法華八義。須為此人委明佛性。一代之機終窮于此。二若論下明示法無遺。涅槃既攝鈍機。故始窮本性終顯極果。十義整足。故以性三起于修三。既修性各三則因果不二。雙非緣了。即是中道正因之體。而此正體必具雙照之德。故至修成三點法身也。例知緣了亦各具三修德。須云三點般若三點解脫等也。當知今文為順經題人法二義。故立十門始終皆二。二即不二中在其中。數有虧盈法無增減。故止觀云。首楞嚴偏舉一法。具一切法亦不減少。名秘密藏。乃至涅槃三法具足法亦不多。亦名秘密藏。蓋諸經赴緣不同故也。二此歷下結中。云此歷五味論十法次第者。  
　　問。前約觀明十法。自行化他原始要終。實成次第生起不亂。今歷五味。但明諸部具法多少。何名次第生起邪。  
　　答。前約觀中正論修證次第。今約教中乃論用與次第。明其十法隨于部味次第被機。前之四味但三但六。后至醍醐具八具十。豈非用與次第邪。應知前明諸教觀法次第。今明觀法隨教次第。雖乃約修約用不同。而皆得名十法次第也。二約四下四教者。通論則隨真隨中各有十雙。若別論者。三藏別就菩薩。唯有人法慈悲福慧三雙。以未斷惑故無真應等義。具如前說。例此通教亦就菩薩。而可別論真諦六雙。以第七地去誓扶余習。神通托生雙流化物。得有真應藥珠冥顯之義。二乘無此。故名為別。若其別教行雖次第。而可就中明乎六義。凡三圣三其相可見。法華前圓亦只有六。涅槃四教皆知十雙。然約重施不無進不。前歷五味已含教義。故云可解。三故知下結嘆兩意二。初結嘆。觀論此十則因有愿行果有力能。教論此十則論法有始終。被機盡利鈍。故稟教修觀者何莫由斯道也。商略猶較量也。以此十義較量一代教觀。攝無不盡。該修德之極故云意氣宏遠。徹性德之本故云義味深邃。又橫收四教故云宏遠。豎攝五味故云深邃。人法至真應自行之前后。藥珠至本跡化他之前后。緣了與智斷修性之前后。三義為粗六義為細。乃至八義猶粗十義最細。此就略廣以辯粗細。若以粗妙釋粗細者。諸味純雜可以意得。二問法下料簡。  
　　問。意者。法華之前別論華嚴方等般若同有六義。有異意否。雖問三味六意同異。  
　　答。中委出酪味中三及醍醐八。以五味中根有利鈍。利人部部得入醍醐。鈍者隨味次第轉改。故華嚴六義。高山王機即入地住。窮子迷悶見思全在。三藏但小故無顯露得大益者。若八萬諸天獲無生忍。故云密去。二乘之人方破見思。故但成酪。方等中六有褒有貶。利者。聞褒即得圓益。小人被貶冥入通門。般若中六意在淘汰。利聞圓空得不共益。聲聞轉教密破塵沙。法華八意調機已熟。開彼權門即示實理。復廢近跡令見本身。鈍人皆得一乘利者復增圣道。涅槃同味故略不言。但為捃拾具說十雙。于極鈍根亦獲常益。故知四味雖談圓頓機悟淺深。至第五時益無差降。不稟山門焉知一化機教之相。第三解釋三。初略標。二人即下廣釋十。初人法三。初立所言入者。陰中主宰也。略論四名。所謂我人眾生壽者。具論十六。即于四上加其十二。謂命者生者養育者眾數作者使作者起者使起者受者使受者知者見者。言假名者。自無實體。但藉五陰和合而成。如攬五指假名為拳。是則拳由指得指非拳成。拳如于人指如于法。能成是實所成是假。此之假實就大小教辯常無常。小明人法終歸無常。大說假實究竟常住如藏通教。始從凡地至有余涅槃。皆有假實。若入無余身智既忘。假人安寄。若別圓教三惑二死盡凈之時。人之與法常住自在。假人是尊極眾生實法名常住五陰。以要言之。若云惑盡人法永無。斯是小乘亦稱權教。若言惑盡人法不滅。斯是大乘亦稱實教。凡言別圓初后知常。蓋知人法不可灰斷。藏通反是故曰不知。又復應知假人之號。多從依正實法而立。如世人稱謂。或從形貌或從德業。即正報實法立名也。或從住處或從統攝。即依報實法立名也。今觀世音為假名者。觀是觀智世音是境。此是自他正報豈非實法。但以名為觀世音菩薩。故判屬人。普門既是此人所乘。故判屬法。若云普門法王子觀世音者。即須卻判普門屬人觀音屬法。蓋由今品以觀智目人。是故釋義皆用智慧而對人也。須知觀智體是實法。既以觀智目人。則九雙中悲慧真藥冥實本了智皆是實法。目其假人。于今知已。釋下諸文則皆可見。二此之下釋二。初總示二。初示通凡圣。雖漏無漏偏圓因果優劣不同。而其假實終無暫闕。二若色下各明假實二。初凡。庸常曰凡弊惡曰鄙。即六道五陰唯成分段生死人也。二戒定下圣二。初示相。既革凡成圣即轉五陰而為五分。三乘四教雖權實異。皆能轉陰而為法身。隨位攬法成其假人。二故大下引證。妙覺極位人法二執究竟盡處。假名一千皆成四德。名無上眾生。依陰二千一一四德。名無上實法。故偏小及圓因位。無非本性無上人法。但二執未盡。而其修得不名無上耳。二雖通下委釋二。初凡。善惡為因人法是果。各論三品此約總示。其中別業交互感果非算數可及二圣人下圣。性德人法何嘗改變。但以隨機教門示觀。致有小大共不共異。故于圣中分別其相。初小三。初就有門釋。即毗曇中人法觀也。言人空法不空者。非全不破實法。蓋此門觀行。破假人時未破五陰。且云不空。以此二空前后觀故。而前后相兩途不同。若觀假人如兔角等。惑落見諦即于修道觀陰無常。破彼思惑。若其人執雖被窮逐。見惑不破而更度入實法之中于陰生見。即須觀陰無常無我。破此見惑。故法空觀能破二惑。乃于節節各有人法。若見惑未伏即有漏人法。其能伏者即方便人法。發真斷結及生有余。皆無漏人法。然小教中不說生處。今約跨節故生界外。如大論云。出三界外有凈國土。聲聞緣覺出生其中。以大乘說身智不滅。無漏業牽生彼五陰。二若空下就空門釋。即成實中二空觀也。攬陰成人不同有門陰中求我。三假浮虛且異實法生滅。人既攬陰而有觀乃即法觀人。從始至終假實雙破。言三假者。謂因成相續相待。名不殊大義歸小乘。大觀三假。生即不生亦復無滅。今觀三假因緣和合體性不堅。大若空華此如云靄。由此觀故會入真空平等之道。三余兩下例二門釋。亦有亦空門即昆勒論之所申也。非有非空門未見論來。有人言。犢子阿毗曇申此門意。未可定用。然假人不有四門是同。唯論實法四相有異。若毗曇明析色存于鄰虛。成實析色破于鄰虛。昆勒說色亦有亦無。第四門意例應雙遣。然此四門詮法雖殊。諦理是一。若不得意四門成諍。故大論云。若不得般若方便。入阿毗曇即墮有中。入空門即墮無中。又大師云。數存鄰虛論破鄰虛。此與邪無相濫等。若得意者。色若粗若細總而觀之無常無我。破于見愛得入空平。雙亦雙非語似中道。理只在空。但能從容會入空理。節節人法例前可知。二摩訶下衍三。初明體空通三教。不言人法空不空者。異彼毗曇觀人空時。未破實法。不言體有假用者。異彼成實攬實法體成假人用。但觀人法本自不生今亦無滅。色是五陰之首我是十六之初。故各舉一以例其余人法即空故曰如也。觀此二空始因終果。若人若法不生不滅名為涅槃。常修此觀以行正道。應知大品談空義含深淺何者。若鈍根者謂但空有。即入偏空證其通理。若利根人一聞于空知空二邊。名見中空屬后二教。又此中空復分二種。離邊而解此當別理。即邊而解乃屬圓理。如來巧智善談于空。能被三根斷證不等。又復應知彼經空義雖通三教。今之人法非前二種。唯用最后即邊之空。凈其二執成圓假實。若不爾者非今人法。二以觀下明緣了通別圓者。前明二空未明緣了。意雖在圓通人有分。今約二空明二佛性。故在圓別不涉通門。今文既以觀人法空。明二因種。一言于空須分二種。若畢竟空觀于人法顯圓二因若次第空觀于人法。即別二因。文以無上人法為緣了種。亦須善別。百界假實為佛涅槃斯為圓觀。若唯佛界故屬別也。文意在圓別人有分。釋此為二。初了因中。以觀人空即了因種者。大乘空觀蕩情顯德。今經既以智慧目人。故人執空則智人顯。況觀本空乃顯本智。本智即是性德了因。故引論文果佛為證。則因果不二修性一如。故知今文正明圓觀。言始覺人空終覺法空者。人是覺智。不獨自空人執。復能空于法執。雖云始終非次第觀。此由大乘觀性相二空。破生法二執。顯真俗二諦。觀雖不次說有始終故也。如大本疏云。真諦即法空俗諦即生空。俗假真實。輔行云。若有性執世而非諦。破性執己乃名世諦。故云世諦破性。性執破己但有名字。名之為假假即是相。為空相故觀于法性。觀理證真名真諦破相。空非前后二諦同時。為辯性相前后說耳思之思之。不見此意徒謂即空(上皆補行)此明覺智一念之中。空人法執有始終義。勿迷此語定判屬別。說時非行時斯之謂也。二緣因中。觀法空即緣因種者。由覺智故法執既亡五陰清凈。乃以凈陰而為緣因。況了本空乃陰本凈。本凈之陰名性緣種。故引大論大經極果法空。及大品真因法空。以顯緣因相。當知真因極果既十界圓融。則百界五陰皆無上之法。攬此等法稱之為佛。若以三千言之。則眾生一千皆佛之假名。陰土二千皆佛之實法。故荊溪云。三千果成咸稱常樂。又云。一佛成道法界無非此佛之依正。修德既爾性德本然。  
　　問。文中緣了并云種者。其義何邪。  
　　答。夫言種者。凡有二義。一敵對論種。如三道是三德種。二類例論種。如緣了是智斷種。性德法身為修德法身種。此二皆取能生之義也。若以二空為種即類例義。若以二執為種即敵對義。今文既云觀人法空即緣了種。是類非對。若就覺智觀于二空。為二因種。則取修二類于果二。若就性德本自二空為二因種。則取理凈類于己凈。故圓論性種有對有類。別無對種學者審思。圓教反是。學者思之。三以觀下明即離唯圓頓二。初約六法示三因二。初引經標即離眾生佛性者。性德三因也。六法者。五陰神我也。斯蓋本覺常寂常照常非寂照。寂是緣因。照是了因。雙非是正因。此三于六不即不離。乃不思議不生不滅之六法也。立門既妙。故別初心不能造趣。二不即下據理明即離。正因不即者。正非寂照故不即一切。迷時不即我陰人法。解時不即修中緣了。良以始終無變改故也。緣了不離者性德二因既當而寂而照。寂是百界實法照是百界假人。此之假實能迷能解。迷故舉體而為一界假實。即非局而局。是故二因不離六法。若即迷成解轉成修中緣了。破于二執顯本寂照百界假實。名為二空。即非遍而遍。故云不離眾生空而有了因。不離陰空而有緣因。結云不離六法者。不動我陰而成二空故也。只一覺性具三種德。名為三因即三而一即一而三。非一非異不縱不橫。欲彰秘藏絕乎思說。故對六法言非即離。人見文中正因不即緣了不離。不達妙旨分對而已應。知一王一數一根一境。隨迷隨解從因至果。但趣舉一皆名佛性。不可謂是不可謂非。故云不即六法不離六法。亦名一念即空假中。中故不即空假故不離。義非異途。故此觀唯屬圓教。二佛從下約三性明分證。言佛從者。欲對觀音明分滿故。佛于三性六即究滿。良由初心能以三觀觀于六法。應知三性即是性中三德三觀。初發心時須于性三起于修三。六位雖殊三性無別。是則六即皆是無上人法。故下結云。二番問答是分釋無上人法也。三前一下結文有二。初結指經文。二當知下結歸題目可見。二慈悲三。初標示。二菩薩下解釋二。初約四誓論功二。初明須誓三。初須誓意。所言慈悲弘誓者。簡于凡小無誓慈悲。顯今菩薩有誓慈悲。二譬如下舉喻顯。慈悲攝生如節廨合。無誓膠漆拔與不長。三誓愿下牒喻結。二悲心下示運心二。初二誓明悲。今既通示世間之言兼兩三界。后出世間亦當例此。二以慈下二誓明慈。前拔苦中果重因輕。故先拔重。今與樂中因顯果密。故先與顯。斯是菩薩利物之心。則與聲聞知苦斷集慕果修因不同故也。若瓔珞中明四誓云。未度苦諦令度苦諦。未解集諦令解集諦。未安道諦令安道諦。未得滅諦令得滅諦。彼經所立四皆利他。今文所列三通自行。應知語有自他意必雙具。二但前下約四教辯相。以其立誓須依四諦。若不依諦名為狂愿。何者。四既稱諦。則能審實迷解之相苦樂之際。依此起誓方有拔苦與樂之理。儻于法不諦。徒興與拔之心。終成狂簡之愿。此有二。初例前科。二若三下明四教依諦立誓。須知權實各有事理。故以四教明乎諦相生滅無生無量無作。皆明菩薩依之起誓。初三藏。此教為于迷真重人。說世出世二因二果。不即真理故互生滅。菩薩觀此興有作誓。有生可度有惑可斷。有法可知有佛可成。四皆有作諦使然也。  
　　問。三藏所談滅非真諦。今文依滅起第四誓。那云真諦無為理邪。  
　　答。滅諦之體是二涅槃。雖非真諦能冥于理。故云因滅會真。道是滅因苦集違理。佛既契真。故成佛誓觀真而發。二復次下通教。所拔所與二因二果大同前教。但以此教所被之機迷真輕故。事皆即理。四并如幻不生不滅。所謂苦無逼迫相。集無和合相。道不二相。滅無滅相。觀此四諦而起四誓。諦既如空誓亦如幻。言若有一法過涅槃等者。大論第五十先引經云。諸天子心念。應何等人聽須菩提所說。須菩提知諸天子心念語言。如幻人聽法無聽無聞無知無證。乃至云。佛亦如幻化涅槃法亦如幻化。論釋云。一切眾生中佛第一。一切法中涅槃第一。聞是二事如幻。驚疑謂。須菩提錯說為聽者誤。是故更問須菩提。須菩提言。以二法皆從妄法生故。法屬因緣無有定實。須菩提作是念。假令有法過勝涅槃。能令如幻何況涅槃。三別教。此教為迷中重者。雖談無作果不通因。故初發心但依無量。所詮森羅萬像之法。皆為迷于如來藏性而起。然此藏性雖不具九。而能隨緣變造諸法。性隨染緣則起世間無量苦集。性隨凈緣則起出世無量道滅。故妙玄明別教如來藏者。名為妙有。為一切法而作依持。從是妙有出生諸法等。但由苦集定能為障。故須別緣道滅對而翻之。先以生滅四諦伏于通惑。次以無生四諦斷于見愛。中以無量四諦破于塵沙。后以無作四諦斷于無明。此四四諦在于別教。皆名無量。故云緣界內外苦集因果無量四諦而起愿也。所以然者。蓋知一切迷解之本。皆是佛性。性無量故諦稱無量。前教不爾故不受名。圓教雖有無量之義。三皆即實故云無作。四圓教二。初示四誓二。初明誓相。法界者。即十法界也。圓融者。總論百界別語三千。既生佛依正互具互遍。故曰圓融。非違等者。以性奪修千法皆性何修不泯。破戒比丘不入地獄。清凈行者不入涅槃。豈唯地獄涅槃即性。抑亦破戒凈行非修。非違非順泯苦滅也。非暗非明泯集道也。無明暗故則違等者。上示全修即性是故俱非。今論全性起修。是故俱立。荊溪云。性無所移修常宛爾。既觀不違而違。故起悲愿拔其二苦。既觀非順而順。故起慈愿與其二樂。由知法界圓融。故非違順亦由法界圓融。故有違順。有違順故起誓。非違順故無緣。二譬如下明無緣二。初喻。不得前意此喻莫銷。二今此下法。正以三慈分緣無緣。若依生法則緣有空。心若即中方絕緣念。以絕念故。乃能周遍法界任運與拔。大經十四梵行品初云。慈有三種。一緣眾生。二緣于法。三者無緣。眾生緣者。緣一切眾生如父母親想。法緣者。見一切法皆從緣生。無緣者。不住法相及眾生相。大論二十亦云。慈有三種。眾生緣者。謂緣十方無量怨親中人。法緣者謂緣無漏羅漢支佛諸佛圣人。破吾我相。但觀四緣空五眾法。無緣者。不住有無。唯諸佛有。此與涅槃文意大同。又大論第五明悲亦有眾生等三。故知將三慈悲以對三諦。義甚顯了。今從勝說但云無緣。若得無緣必具生法。二菩薩下明六即。皆由理具方有事用。今全理慈起修德五。而觀世音未臻究竟猶處分真。欲令眾生知理慈悲修成五即。故興兩問以生二答。槌砧相扣器諸淳樸。三若前下結歸二。初結指經文。二故知下結歸題目可解。  
觀音玄義記卷第二  
　　三福慧三。初標示異名。福中之勝不過于定。舉勝攝劣。則五度備矣。二定名下依名釋義二。初明二法功能四。初定慧之功。靜愛觀策者。由寂靜故能愛攝諸行。由觀照故能策進諸行。愛而不策則生凝滯之心。策而不愛則成散越之慧。愛策具足方有趣果之功。二寂照下福智之德。寂照之智者。即權實二智也無幽不朗者。即無三惑之暗也。福德禪定必含諸度及大小諸禪。以福資智如油助燈也。三亦稱下目足之稱。清涼池即涅槃者。涅槃必須三德具足。極在妙覺。分通初住。四涅槃下莊嚴之名。二嚴屬修法身是性。性有闕具。故使二修有真緣之異。如下所辯。二釋此下約四教解釋二。初明四教。三藏菩薩雖云觀理。伏而未斷。且舉諸禪實兼余度。發真必在三十四心。若通菩薩體法巧慧理度助之。因即發真至佛方竟。別人雖信能造之心即是佛性。性不具九為惑所覆。故須別緣真中二理。破通別惑。是故名為緣修智慧。乃以俗諦諸禪三昧助顯法身。圓談性惡。了惑實相即為能觀。名實相觀。定亦如是名實相定。復以實相名所顯身。即一而三名定慧身。即三而一同名實相。若昧性惡何預初心。二今圓下示圓六即如文。三觀音下結指經題二。初指經文。言智光照苦者。經無此文。而有其義。無量眾生遭苦稱名。菩薩即時觀其音聲皆得解脫觀是智照照即光也。觀音妙智即是眾生三道之體。眾生迷故顛倒乃生。觀音照之解脫斯在。頻引三經放光文者。若非色者。安得云放。若定是色那名智慧。故知色心其體不二。色性即智智性即色。豈惟光然。一切色然。普現色身義準可識。又豈獨果事實存因理。良由理具方有事用。二良以下結歸題目。四真應三。初標名示義。二身皆有集藏之義。真集一切。智慧藏于一心。應集一切神通藏于一色。色心不二通慧一如。唯色唯心斯之謂也。二若契下對揀是非二。初約法示三。初法實相之體即是法身。能契之智即自受用報。此二于今皆名真身。法報既冥則能稱機。起勝劣等應。二譬如下喻。攬鏡譬證真。即形譬起應。三此之下結。三千俱體為真。三千俱用為應。此之真應方不相離。無謀之說義顯今宗。諸家所談難逃作意。二若外下說人簡二。初簡小外。根本有漏禪境不明。縱少現通不能益物。此簡非應。尚未下簡非真也。若二乘等者。且舉二乘。必兼兩教及二菩薩。準妙玄意。藏通二教皆是作意神通。以須灰滅無常住本不能起應。若別接通別惑未斷。亦不得應。縱令赴物皆名粗應若別初心亦不能應。初地初得三觀現前。證二十五王三昧。法身清凈無思無念。隨機即對。是不思議妙應也。二大乘下示圓人二。初明二身。得實相真者。正語圓住義該別地。與真不殊者。名質為真。圣人應像同機體質。已證眾生本覺之性。用機百界應百界機。體本不二安得少殊。二菩薩下示六即。三今經下結指經目二。初指經文。二良以下結題目。五藥珠三。初標名示教。柰女經者。具云佛說柰女只域經。一卷。柰女即維耶離國梵志家柰樹所生。顏色端正宣聞遠國。因蓱沙王往娉。后生一男名曰只域。生時手把針筒藥囊。至年八歲廣通醫術。遍行治病。后逢小兒擔樵。只域視之。悉見此兒五臟腸胃。只域心念。本草經說有藥王樹。從外照內見人腹臟。此兒樵中得無有藥王樹邪。即往問兒。賣樵幾錢。兒曰。十錢。便雇錢取樵。下樵置地闇冥不見腹中。只域思惟。不知束中何所為是藥王。便解兩束一一取之。以著小兒腹上。無所照見。輒復更取。如是盡兩束樵。最后有一小枝。裁長尺余。試取以照具見腹內。只域大喜。知此小枝定是藥王。悉還兒樵。兒既得錢樵又如故。歡喜而去。只域于國遍治病人。皆以藥王照視。悉見病本。然后治之無不愈者。今取譬真身拔苦。如藥王之治病也。珠是如意之寶者。如華嚴中得摩尼珠十種瑩治。能雨眾寶。今取譬應身與樂。如摩尼之雨寶也。二廣歷下約教辯能二。初略指三。隨教淺深益物廣狹。以明治病得寶之相。二今約下廣明圓二。初釋二身二。初藥樹身二。初喻。根深喻真妙。四布喻應廣示理行果教。如根等次第。信行修四如聞獲益。法行修四如觸獲益。二菩薩下法。今品初段專明拔苦。即是大悲熏于真身。與治病義齊也。形聲利物且就通說。若據經文須在冥益。不以形聲合前聞觸。意亦在茲。二又如下珠王身二。初喻。如文。二菩薩下法。即以大慈熏于應身。普令得樂。與寶義同也。  
　　問。大悲熏真其相如何。  
　　答。真是妙智能破妄惑。悲名愍傷能拔他苦。同是法身一清凈用耳。欲彰照理有利他益。故立拔苦之悲熏于破惑之智。即顯有悲之智。普除眾生妄惑之苦。例于大慈熏應與樂。同是法身一自在用。一用二能。故有能熏所熏之義。良由應身本是自行證得之法。以慈熏故。方遍益他。然則慈心非不熏真。悲心非不熏應。真身非不與樂。應身非不拔苦。欲令易解。是故經文寄兩問答。分別說也。二此亦下辯六即。博地已具治病雨寶二種之理。與佛不殊。名字已上隨淺隨深。能治能雨。三就前下結指經目二。初指經文。二故知下結題目。六冥顯三。初釋名。二大圣下辯相二。初明二益三。初示相。大圣常以真智冥熏。妙色顯被。無明隔故益而不知。二譬如下舉譬。兩曜喻二益。盲者喻無明。凡小全在下地分隔。眼膜既有厚薄之殊故。不見之相不可一揆。三故藥下引證。三草二木而皆不知一地一雨。下不測上亦通圓人。故引妙德不知妙音。言以不知故名為冥益者。此明二身于不知者。皆稱冥益。即彰真應于其知者。皆稱顯益。發智見理于真顯益。見身不識但荷冥利。真冥應顯可以意思。二此亦下明六即。理同極圣此則不論。名字即人所有智行兼他之益。彼七方便受而不知。況內外凡二益非薄。皆知即性故離我能。三若就下結指二。初指經文。前論真應各有冥顯。斯為盡理。今以人法別對二益。且隨文爾。二故知下結題目。七權實三。初釋名。暫用則權宜。非暫則究竟。二略言下辯相二。初泛明三種二初總示三種。即唯自唯他及自他共。以諸經論所談權實。其相不同。或言自行有權有實。或許化他有權有實。或經論說自行之法皆名為實。化他之法皆名為權。是故今家凡論權實。須明此三。若不然者。稟學之徒。則不盡知權實之相。于諸經論不免生疑。復應了知權實法相。或約理事或約理教。教行縛脫因果體用。漸頓開合通別悉檀。皆通自他及自他共。今以中觀對于二觀為權實者。似用因果而辯三番。自修三觀為自行權實。若約化他但隨他意。四悉適時不可定判。若第三番自行三觀。有權有實。以順智故只稱為實。化他之法雖有權實。以順情故唯稱為權。二用此下遍歷諸教二。初略指四教。隨教淺深明理事等。約自約他及自他共。義皆不闕。二復就下明圓六即。六通三教即唯在圓。復就自行。明六權實從因至果。義便故也。二尋此下別用第三。前番問答有權實。七難二求在權。永離三毒是實。以由大士用于自行一心三觀。觀其音聲令皆解脫。故都判為實。后番問答。十界身說顯有權實。以是大士隨差別機示種種應。故睹判為權。此乃判于自行化他。以為權實無第三番。如何分經兩段而對權實。三前問下結歸二。初結指經文。前后皆云自行化他者。簡異單自行單化他權實。意云。前番是自他相對之實。后番是自他相對之權。二故知下結歸題目。八本述三。初名義。凈名玄義云。所言本跡者。本即所依之理。跡是能依之事。事理合明故稱本跡。譬如人依住處。則有行往蹤跡也。住處是所依。能依之人有行往之跡。由處有跡尋跡得處。當知若高若下實得皆本。若高若下應現皆跡。二若通下解釋二。初通凡漸。世智高者諸有施作。但見蹤跡莫知本意。二教賢圣至別似位。本所證得下位焉知。節節皆可通論本跡。二局圓圣二。初局分滿二。初略示。的論其本。須破無明證法身體。所垂之跡或九界身或現八相。二若一下簡判二。初簡一往。二今細下取細明二。初約義明二。初明本跡通高下。若知四句釋之方盡。一本下跡高。初住法身跡為八相。上位菩薩。八相元是妙覺威儀。故云跡高。二本高跡下。妙覺法身跡為下地及九界相。三俱高。妙覺法身跡為八相。四俱下。初住法身跡為九界。中四十位本跡高下。可以意知。二何以下明實得辯是非。二故壽下引文證。自意是本他意是跡。二就本下通六即。五位本跡理皆具足。三就前下結歸二。初指經文。前以實本益他。后以垂跡益他。二故知下結題目。九緣了三初標示名義三。初示名義。此之名義修性皆然。二了者下辯流類。類至極果。節節名異其體不殊。三大論下引論釋。緣了之相實同耘種。非此二力性田不豐。二通論下依教解釋二。初諸教皆具。藏通義立全乖性種。別教雖有初心別修。唯有圓教修性不二。雖云皆具須辯此殊。二今正下克就圓論二。初克辯二因二。初明二種因果。此中二因且在修類。二原此下討二種根本三。初總明性德。前之因果猶在修中。今窮其源性具緣了。凈名云。一切眾生本涅槃相不可復滅。本菩提相不可復得。起信論明真如二德。謂如實空如實不空。當宗明三千即空三千即假。皆是性德緣了文也。二大經下別引文釋二。初證釋了因。不明三千徒消一切。非空假中莫辯自空。如實空性與一切染本不相應。一切染者。不出三惑。自非本性即空假中。豈能不應一切染邪。乃畢竟空為了因性。亦用等者。全性起修方見本空。二又云下證釋緣因。經云眾生即菩提相及涅槃相。或謂理中獨具佛德。今文眾生有初地味禪及滅盡定豈非性具天法聲聞法邪。既具此二。余諸法界那不具邪。又具二定者。從二習果及報果說。豈不各具性相等邪。不以理具而消此文。如何欲散便是滅定。性德緣因于茲驗矣。三以此下依性立修。以此二種者。性種也。方便等者。智行也。毫末者。類種也。由斯性類。修成智行乃至二嚴。二此一下不論六即。此科正意但明理即非論五位。三前問下結指經題二。初指經文。明今二嚴必有其本。故從二種受名。二故知下結題目。十智斷三。初略標二通途下廣釋二。初不二而二明智斷二。初約通途明二德。言通途者。此解兼別。以有為無為對智斷故。若唯圓說。苦集尚無作智德豈有為。然名雖借別其意唯在圓。以修妙三觀得成圓斷功。因時立此能至果須休息。故將無作行暫立有為名。斷德稱無為別從道后立。此猶教道設。是故曰通途。此文自二。初智德二。初列異名。圓凈等者。智極故圓惑盡故凈。不生不滅名為涅槃。二言有下釋有為。智雖無作有斷證功。故借別教立有為稱。因雖無常等者。涅槃經中。因外道輩執因是常成無常果。佛用別教以無常因感常住果。而對破之。故因無常猶在別教。將因等者。由惑未斷故起智照。一分惑滅一分智忘。故智無常。既有照用故名有為。果既惑盡稱理常住。更無為作。將因名果故令智滿受有為名。二斷即下斷德二。初列異名。解脫者。不系名解。自在為脫。在染不染名之解脫。方便等者。機生則生。是生不生。機滅則滅。是滅不滅。權示生滅不被染礙。故此涅槃名方便凈。二言無下釋斷義二。初簡小。不知三種世間常住。謂煩惱滅便無身心。安能自在名無體斷。但于虛妄見思解脫。未得三千三諦自在。二大乘下明大二。初正示。妙覺三脫名有體斷。所言斷者。任運斷也。已有智德了三惑空。故處九道惡自相離。眾生之心如涂膠手捉物皆粘。諸佛之心如凈洗手捉物不粘。已有智水洗其膠故。致令凈用自然不著。此智斷德說有次第。用無前后。以三千法究竟即空。名今智德。三千之法究竟即假。為今斷德。三千之法究竟即中。是法身德。道前道后悉是一心。通教尚是雙流。圓果豈當分隔。二故凈下引證。證有體斷。見受業報全體即是性惡法門。如富豪人七寶家業。凡夫生盲轉動掛礙。為寶所傷。二乘熱病見是鬼虎避走遠去。圓人之眼不盲不病。明見是寶自在用與。非觸不被損傷恐怖。而能以此自給惠他。于此證理名為自給。以此利物即是惠他。今之斷德正在惠他。此等皆由體達修惡即是性惡。今明究竟體達位也。二寂而下約寂照簡非德。常住寂照妙色妙心。方名智斷莊嚴之相。小乘灰斷身智俱忘。將何永度眾生。將何常照寂理。二如此下二而不二明三德二。初約即三明理極二。初明二三不殊。而寂而照即是智斷。非寂非照即是法身。二德既窮法身乃極。亦名究竟三種佛性。二法身下明因果無別二。初別示三法因果二。初法身隱顯。法身一德體非因果。而有隱顯者。斯由緣了逆順故也。緣了逆性而成惑業。故使正因非隱而隱。名如來藏。緣了順性而成智斷。故使正因非顯而顯。名為法身。雖有隱顯體無增減。故大經云非因非果。二又云下二德修性。是因非果復名佛性。佛是果稱。豈非果法而為因種。是果非因復名佛性。性是因稱。豈非因法而為果德。不以修性緣了銷之。此文安解。二佛性下總示三法因果二。初約義示。前雖因果互是互非。而皆稱佛性。驗知緣了通因通果。又言。佛性非因非果。良以正因不即我陰。故曰非因。緣了不離我陰。故曰是因。不即故一點在上。不離故二點在下。是故性三不縱不橫又正因不即智斷。故曰非果。緣了不離智斷故曰是果。不即故一點在上。不離故二點在下。是故果三不縱不橫。故知妙三貫通因果。方得名修性不二。二故普下引文證不達妙三始終該亙。普賢觀文如何可解。二智德下復就二符經文。若匪智德常照。何能即稱即脫。若非斷德遍調。安得身說普應三前問下結歸二。初指經文。二故知下結題目。三問此下貼文為證二。初約無文立難。攬乎別文立其總目。釋題十義名出余經。今經全無此文。何名攬別為總邪。二答大下約有義答通三。初明衍義眾經共用二。初約法義明。大乘諸部皆談中道。故使義門可以共用。二若不下以人師驗。諸師說釋諸大乘經顯理則須論佛性。指惑則莫非五住。豈以當經無文為責。二此品下以二問答貼義無虧。十種別名文雖不列。以二問答總貼十義。明如目擊。故曰宛然。三今已下別點句句。證十義二。初結前有義開后有文。前云在文無十名者。但無次第明示十名。若于品中散取諸句。則有文有義也。二如文下約句對義。自在之業即法身者。真應二身亦稱色法。應則現色真則冥法。名從所契故曰法身。理具一切一一融通。最自在也。業是德業即智德也。真身契法名自在業巍巍是重明高累之貌。高明如是即滿足也。此等理智相合。皆真身名義也。若運三業無顯應者其福不失。須知密有與拔之功。即冥益也常舍行者。畢竟空智無所受著。故屬智德。又以即觀音聲屬智。皆得解脫為斷此彰二德同時而用。應知句句證義不獨示其十義有文。亦顯十重二二互具。四料簡二。初別料簡十。初簡人法二。初問。彼經具明十法王子。觀世音法王子外。自有普門法王子。既以普門而名于人。今釋普門那定屬法。二答二。初立句二。初泛立四句。句雖有四義實唯二。不出相非及相即故。如此二義皆通大小。今意在大。而論小乘即離句者。欲示名言須將理定。所辯人法。若其不以二諦中道。甄其權實但言即離。何能的顯今之相即。二若約下以部對句二。初明諸部人法即離四。初華嚴。彼經別教。緣實相法。修次第行。未能即以實相之法。為觀行人。是故人法互不相即。圓觀不次。即以實相為觀行人。是故人法更互相即。別則證道方即。圓則始終不二。二三藏。此教有門。人如兔角故無。陰有生滅故實。此唯非句。空門兩向。攬實為假假實不同。名互非句。既不相離復名互即。此教兩門雖談即離。人之與法俱非中道。三方等。四教并談。藏通唯二諦。別圓同華嚴。四般若下例余。般若蕩相鈍謂但空。同前二諦。利分二種同前別圓涅槃四教雖俱知常。初心用觀不無差別。藏通且須順于二諦。別初心人未即圓法。二今方下明難屬方等即句。二今明下通難三。初正約即句通難。今品前問答觀音屬人。能觀所觀豈非法邪。若后問答既以普門為所證法此法豈無能證人邪。方等既以普門目人。能目普門豈可非法。論其大意。觀音普門皆中道法。隨悉檀益將何目人。唯圓始終即攬實相。而為假人。二例如下傍取人物例顯二。初以人顯。二譬如下舉物喻。三今普下以人法互具結示三。初明法具人。二若并下明人具法。三如身下以身為例。皆可見矣。二簡慈悲二。初簡慈悲名相三。初明與拔同異二。初與拔相兼問。苦除即樂。如夕盡即曉。樂至苦除。如燈來闇滅。趣舉一種即有二能。何以慈悲而分兩法。二答通下與拔不俱答。一能兼二。此就通論對境發心。實須別說。故舉二喻以彰別相。二明喜舍闕具二。初問。二答二。初不二是舍。四無量心。舍無別體。奢摩他觀體既是定。定能與樂毗婆舍那觀體既是慧。慧能拔苦。二觀不二即憂畢叉。亦名平等舍。故不二而二則立慈悲。二而不二即是于舍。今既明于不二慈悲。則已含舍故不別立。二喜者下苦在闕喜二。初約法釋。今明慈悲是立誓愿。運慈與樂生既苦重。即須運悲。二俱未遂何喜之有。福慧滿時藥珠功畢。方與眾生生乎慶喜。二如阿下引事例。阿輸加王即育王弟。不歸三寶見兄飯僧乃生嫌謗。育王見愍設計勸之。王入溫室詐言已崩。策之紹位。方登御座育王出怒。其罪當死。乃令七日受王五欲。使旃陀羅逐日唱死。過已王問。受樂否邪。答言。我聞幾日當死唯苦無樂。王言。沙門觀念念滅。雖受供養寧有著心阿輸知已。出家修道得阿羅漢。少痛奪樂近事可驗。眾生若此。故菩薩心未生喜也。三問禪下明支等前后二。初約前后問。今論四等慈悲喜舍。慈能與樂則樂前喜后。何故禪支喜前樂后。初禪五支。謂覺觀喜樂一心。二禪四支。謂內凈喜樂一心。三禪無喜。四禪無樂。今約初二。皆喜在前樂支在后。其意何邪。二答禪下約自他答。自證禪支從粗至細。前喜后樂。利他四等先與其樂。后方慶喜。故其次異。二復次下簡與拔有無三。初外道虛想。四禪四空及四無量十二門禪。根本定也。通于內外小大圣賢。而修證之。若諸外道及正信凡夫修慈悲喜舍。自證此定。虛想眾生離苦得樂。于他無益。自雖暫益不免退失。二若二下明二乘自利。二乘修此雖不益他。自拔分段得小涅槃。三今菩下明菩薩遍益二。初明行超凡圣。不同凡外隨禪受生。異小圣賢但自拔苦。蓋非生法二種緣慈。乃以無緣法界與拔。令諸眾生離一切苦得究竟樂。二明同時與拔。無緣慈悲不二而二。用不異時。分別令解故各說耳。言前明拔苦等者。從本懷故先標于慈。若從用次先拔后與。是故四誓從用為次。三簡福慧二。初定福智與拔所以二。初問。二答。因修福慧。至果則成智斷二德。此德與生體性無二。故稱觀音智德人名。即能顯召本性了種。是故能除暗惑苦也。若對普門斷德應身。即能引起本性緣種。是故獲于因果之樂。若不爾者。何名感應道交。二問福下辯福慧一異是非二。初約隔異難。備舉相資難今隔異。二自有下約偏圓答二。初立即離四句。大小皆四故。知即離名同義異。二如六下通偏圓諸教二。初明三教即離俱非二。初明小衍二。初三藏。菩薩一位得兩即句。羅漢白象得二離句。雖有即離同在三藏。二若大下大乘。約別地前論于四句。初以行行對于慧行而為福慧。不破無明故俱名福。即此二福能破取相。復受智名故。此福智當兩即句。又地前福智無明全在。故皆名福。地上福智分破無明。故皆名智。此之福智當兩非句。故兩四句非今福智。二方等下例二部。二今此下明圓教開合俱是二。初釋二。初二而不二三。初明相即。一心三止為福。一心三觀為慧。始從理性終乎極果。定慧不二是今兩即也。二故大下明互具。般若既是尊妙人見。驗慧具福。尊妙即是上定故也。論即大論。彼翻首楞嚴為健相也。三昧既能破彼強敵。驗福具慧。強敵即是無明故也。三大經下明異名。五名之中。般若師子吼是慧。楞嚴金剛是定。佛性是通名也。既是異名彌彰體一。是故此五皆雙具之稱。復以無妨禪慧以結不二。二不二下不二而二。法雖不二。不妨分門各作名數而為解釋。二此是下結。論雖分門別相而說。須知禪慧畢竟不二。四簡真應二。初正簡真應二。初立句。二若非下簡示二。初簡前三句非。且簡凡小實兼通別。通教灰斷同藏二乘。地前作意非不謀應。圓六根凈雖全性發。別惑在故未名真應。二亦真下示后一句。是即真而應世之常談。自舍今宗莫窮其妙。都為他師不知性惡。致令起應不得無謀。徒說無緣之慈。不究無緣之旨。二今依下兼定常間三。初一往且分。以經二段別對常間。二常間下二往互具二。初立。二鳥者。大經第八鳥喻品云。善男子。鳥有二種。一名迦鄰提。二名鴛鴦。游止共俱不相舍離。此品答前。云何共圣行。娑羅迦鄰提。舊解或云。娑羅一雙鄰提一雙。或云。娑羅一只。鄰提一只。或云娑羅翻為鴛鴦。章安云。然漢不善梵音。只增諍競。意在況喻。取其雌雄共游止息。以喻生死涅槃中俱有常無常。在下在高雙飛雙息。即事而理即理而事。廣如彼疏。今喻二身常間兩益不得相離者。乃是觀音分證涅槃中常無常二用也。二若小下釋二。初小真理天然是佛法體。善吉觀見常無間然。于蓮華尼似如有間。故于二圣明常無常。斯乃真身自有二益。丈六之相于有緣者常得睹之。若其無緣同處不見。豈非應身亦有二益。二大乘下大。佛法界身未嘗不益。于情執者而成間滅。真具二也。佛應化身隨機生熟出沒無間。應身常益也。見不見異令應不常。又成間益也。故知二身各具二益。三而今下順文別對。前文即稱即感。別對真身常益之義。后文現相生滅。別對應身間益之義。五簡藥珠二。初依義互具。但就譬說即顯真應各能與拔。斯為盡理矣。二若別下就文別對。前文除苦名為藥身。后文與樂名為珠身。且順經文作斯別對。六簡冥顯。三十六句者。冥顯機應各論四句。冥機者。過去善能感也。顯機者。現在善能感也。亦冥亦顯機者。過現善業共能感也。非冥非顯機者。過現無善當能生善而能感也。冥應者。法身也。顯應者。應身也。亦冥亦顯應者。二身俱應也。非冥非顯應者。亦法身。但以不見不聞而知而覺為冥應。不見不聞不知不覺即雙非應。故此二應皆果中法身也。識此八已。相對互對具足而言成十六句。約機感應約應赴機。各成十六。加根本四即三十六。若解此意則無生不感無時不應。除諸邪見深荷圣恩。亦知一切眾生無一不成佛也。七簡權實二。初定文立難。真即是實假即是權。答文備見四種相也。二立句答通二。初詳論互具。真智冥應脫有淺深。七難二求免事中之苦。脫權也。離三毒根成佛無疑。脫障實惑也。權智顯應得度不同。見身聞法破惑顯理。度實也。事中怖難得無畏者。度權處也。機熟之者。對此二智得權實理。名俱度。離淺深障名俱脫。機生返此。是故俱名不度不脫。二據說且分。八簡本跡二。初本跡俱與拔二。初各具二用。二非本下相由貼文。非脫眾苦之跡。不顯一真之本。故前問答是明跡本。非證千如之本。莫垂十界之跡。故后問答是明本跡。二問本下本跡。異真應二。初問。二答。諸經所說始從地住終至等妙。一分真明一分應起。豈唯一世實居當念。是名橫辯。別明本跡如壽量品。即今說久遠為本。諸經及跡門名已說。近成為跡。既約久近。是故名就三世豎論。前明觀音多就體用。而論本跡。今彰部故約久近。而明本跡。九簡緣了二。初約當宗問答四。初明善惡法門性德皆具二。初問。緣能資了了顯正因。正因究顯則成果佛。今明性具緣了二因。乃是性德具于成佛之善。若造九界亦須因緣。九界望佛皆名為惡。此等諸惡性本具不。二答。只一具字彌顯今宗。以性具善諸師亦知。具惡緣了他皆莫測。故摩訶止觀明性三千。妙玄文句皆示千法。徹乎修性。其文既廣且義難彰。是故此中略談善惡。明性本具不可改易。名言既略學者易尋。若知善惡皆是性具性無不融。則十界百界一千三千。故得意者以此所談。望止觀文不多不少。二明提佛但斷修中善惡二。初問。一闡提者。此翻無欲。以于涅槃無樂欲故。又翻信不具。以其不信善惡因果故。既無欲無信名斷善盡。佛已永離五住二死名斷惡盡。善惡既是理性本具。則不可斷是何善惡提佛斷盡。二答。夫一切法不出善惡。皆性本具非適今有。故云法住法位世間相常。若因修有安得常住。大經云。十二因緣非佛修羅人天等造。不是性具何得非造。起信云。一切法真不可遣故。若非正具那得皆真。以皆本具故得名為性善性惡。復以性具染凈因緣。起作修中染凈因緣。乃有所生世出世法。若具言者。本具三千為性善惡。緣起三千為修善惡。修既善惡。乃論染凈逆順之事。闡提是染逆之極。故云斷修善盡。佛是凈順之極。故云斷修惡盡。若其性具三千善惡。闡提與佛莫斷纖毫。三明性中善惡不斷所以二。初問。二答二。初約理答。善惡是性性不可改安可斷邪。既不可改。但是善惡之法門也。法名可軌。軌持自體不失不壞。復能軌物而生于解。門者能通。可出可入。諸佛向門而入則修善滿足修惡斷盡。闡提背門而出。則修惡滿足修善斷盡。人有向背門終不改。二譬如下舉譬類。魔燒佛經如提斷修善。性善不盡以法合也。佛燒惡譜如斷修惡。惡法門存即是合也。焚典坑儒雙喻二人斷修善惡。豈能等合也。四明提佛迷達起不起異二。初問二人善惡既皆斷修而存于性。何故闡提后起修善。如來何故不起修惡。二答二。初以了達故不起實惡。提以邪癡斷于修善。既不能達性善本空。故為善染修善得起。佛以空慧斷于修惡。了達性惡本來清凈。惡不能染故泯修惡。二以自下以自在故。能起權惡。佛能達惡于惡自在。現惡攝生不染不起。闡提若爾則名佛矣。二若依下破他義顯正二。初敘他非義二。初明他得修失性。他即陳梁已前相州北道。弘地論師也。又有攝大乘師。亦同地人之解。他明梨耶是無記無明善惡所依。能持一切善惡種子。闡提但斷現行之善。后為種子熏起于善。佛斷此識無惡種熏。永不起惡。仍釋伏難。佛斷惡種。如何現惡化諸眾生。故釋云但以神變現惡化眾生耳。二問若下難他作意同外。斷惡既盡神變現惡。全是作意。非同明鑒無念而形。雖相州南道弘地論者。以法性為依持。然不明性具諸惡法門。現惡度生亦未能逃作意之咎。二今明下明今妙旨二。初正明由性具善惡起權實善惡二。初正示今義。闡提成佛諸佛現惡。若非不斷性善性惡。則義不成。二以有下結成妙旨。斷常名通別人緣理斷九。以定斷九故昧性惡。名為斷見。不能忘緣是存修惡。名為常見。涅槃已前皆名邪見。斯之謂歟。斷修存性既離斷常。乃絕一切邊邪之義及種種思。斯是妙旨庶去滯情。二如來下重明由達不達故。自在不自在。現惡達惡豈能染惡。惡際實際縛相脫相。非道佛道。以了達故無有掛礙。闡提不爾故永異也。十簡智斷二。初明二德同時二。初舉一法難與拔二用。既是一法而立異名。必無所局。何故拔與。定屬智斷。二然而下約身心。從二嚴立稱。名從義立不無親疏。心解通融屬智。身力自在屬斷。心則智慧莊嚴。身則福德莊嚴。此之二嚴宜對拔與。二今經下示兩文互舉。智斷二德何曾相離。今且各說互相映顯。前段明智后段明斷。二若深下總結益。舉此十雙以為義例。庶乎行者遍通一切。若其然者釋今題目無邊際也。第二別釋二。初標列。謂分文人法各自解釋也。二以何下解釋二。初釋觀世音二。初結前生后二段。二云何下依別委釋二初。簡示境智二。初標科。思議中理外理內者。此與余文所說有異。若四教義以藏通二諦為理外。別圓二諦為理內。蓋約真諦非是佛性。故云理外。若凈名玄義以衍門三教。皆為理內二諦。蓋由通教真諦含中故也。今文通以外道及四教起見之徒。皆名思議理外境智。故引中論以為能破。若思議理內境智者。既破四性觀理證真。正在通教義兼三藏。若不思議境智者。正唯圓教亦兼別教。圓該六即別在后心二。一天下釋相二。初明思議二。初約理外二。初立四。謂天然相待因緣絕待。此四即是四性異名。用此名者。略有二意。一示名言通于邪正。須以理惑定其是非。且如天然及以絕待。本圓極名今在理外。故知不可以名定理。二明理外不全外外。意令內人勿于正法生于性計。故立此名定其見過。又四句中皆雙檢者。蓋以境智俱有自生等過故也。初天然中。言由智故境由境故智者。借彼相待顯此天然。二相待者。境待智成智待境立也。三因緣者。非是單自單他。而成于境。乃自他和合方成于境。因緣即是自他故也。智亦如是。此即共性。四絕待者單自單他及自他共。此待皆絕。約無三句情謂。一往立絕待名全非絕理。二并是下破二。初總約性執斥三。初約理外斥。上之境智既屬四性不入三諦故云理外。二故中下引中論斥。法離四性那計四邪。三計執下約起過斥。理外妄想于四計中。自執者是實。他語者皆妄。見惑既盛愛使亦增。見愛相添即九十八。因茲造業受苦無窮。二云何下別示。四性過二。初自生二。初舉過二。初約能迷所迷二。初能迷諸惑。隨執一種即生十使。利中有鈍即背上使。歷三界四諦。成八十八。雖遍三界及以四諦。隨生一見即能具起一處理顯頓能除滅。是名通名利使煩惱。若思惟惑界系不同。既非迷理不對四諦但歷三界而成十使。足前乃成九十八使。二此則下所迷諸法。即四四諦四三寶也。二若作下約能執所執二。初能執性計二。初正判屬計。縱學佛法。若執境智自天而然。若照不照常是境智。我見不忘者唯增生死。惑業既盛。與彼外外輪回一等也。二故大下引大論證。彼論明三種我義云。凡夫三種我。謂見慢名字。學人二種。無學一種。見即利使初果頓斷。故云學人二種。慢即頓使四果方盡。故云無學一種。但隨世俗分別彼此。有名字我言三種語者。即三種語我不同也。二今凡下所執正教。以見慢心用經論語。如蟲蝕字不知是非。唯增見慢即不知非。以此障理名不知是。昧是非故。服不死藥而致早夭。二今不下結非。二自生下例三。若增見慢。于百千句起過皆然。二二明下約理內二。初示相二。初明理內。于上四種境智之中。隨用一種。而知本為除于見慢。遂加精進研境成智。于惑能破名為畢故。于智不著名不造新。乃成似解而發真證。譬如盲人等者。大經如來性品云。譬如百盲人為治目故。造詣良醫。是時良醫即以金錍抉其眼膜。以一指示之。問言見否。盲人答言。我猶未見。復以二指三指示之。乃言少見。彼經所譬具示三諦方云少見。今文但喻抉見思之膜示真諦之指。雖非佛性且約見空得稱理內。二雖見下斥作意。斯境智者雖滅惑證真。非唯境唯智。思議不絕非今所論。二今明下結非。二次明下不思議二。初據前破性難。四句境智若非。云何立于境智況諸經論所明境智不過此四。二答經下離性四悉答二。初辯相二。初四悉檀相二。初明赴機四悉二。初明四相。圣人境智永袪四執。若其眾生于自然境智。有歡喜生善破惡入理機者。圣乃隨機。說言境智自天而然。眾生若于相待境智。因緣境智。絕待境智。有四悉檀機。圣人一一隨彼機緣。為作相待等三種說也。各令獲益。是故經中作此四種說境智也。二雖作下辯離情。圣說境智天然等相。永無四執愛見不生。故令聞者破惑入道。得真境智。三悉境智亦復如是。二如是下明能顯正法若知四種執著過患。名識苦集。若知四悉被機獲益。名識道滅四諦既明三寶則立。諸佛之法無不現前。二若以下不思議相二。初再明思議。于四境智離計而修。四性既空入空取證。雖成理內未泯言思。二若不下正明不思議三。初約義示。  
　　問。摩訶止觀破見思假節節皆明性相二空。不思議境中約法性無明。檢四性過。荊溪云。本自二空為性德境推檢二空為修德境。是則思議及不思議。各須性相二空之觀。今文何故頓乖諸說。乃以二空分對兩處。  
　　答。通別二惑同障中道。委論觀法皆須二空。今既略談名有存沒。通惑破處雖具二空。小人得之住涅槃相。是故且沒相空之名。若破別惑從勝而說。但存空相而于其中。含二空義。何者。以觀四種境智名字。不住四句亦不不住。四句屬性不住屬相。既了四種境智之名。無說無聞。不起分別。不作思量。豈于別理猶計性實。今分二空破通別惑。且順諸論教道之說。小但人空大得二空。先人后法。良由今文未論觀法。且寄次第示妙境智也。二金光下引經證。三此且下指大本。二龍樹下引類。大論釋經皆先破計。后方示義。今明境智亦類彼文。先破理外見慢惑心。次斥小乘思議之證。后方顯示不可思議四悉境智。二夫依下正釋境智二。初定先后。二世者下依義釋二。初釋境二。初釋世二。初釋名義二。初示世分三種二。初直列三種。大論釋百八三昧中。至釋能照一切世間三昧云。得是三昧故。能照三種世間。謂眾生世間。住處世間。五陰世間。故一家用義。準彼論之三世。演法華之十如。妙談三千。固非常情之所企及。二既有下義須至三。二世是下辯三通十界二。初約依正明世間。二各各下約因果明法界。二今就下示妙境二。初示妙義二。初明三千緣起。界有相性至究竟等。因果方備。十界皆爾則成百法。十界互具既成百界。則使因果成于千法。如是千法不出解惑因緣。及以所生世出世法。小說無漏因緣但能滅法。故令四圣終歸灰斷。大說無漏因緣則能顯法。故使四圣終歸常住。故引大經證大乘義。須了緣起修性皆然。皆由理具方有事用故也。然復應知今明千法即是三千。以約三種釋世間故。且一界報須論依正。正復假實。又如初相。如世日者記于此世。夭壽賢愚實法也。僧俗仕庶假名也。衣食田宅依報也。豈非初相能表三邪。初后既爾中可例知。故千法三千但廣略爾。今文前明三種世間。今說一千因果之法。前后相顯其義圓足。二是諸下示三諦妙境。以三千法皆因緣生。是故一一即空假中。三諦互具非縱非橫。故荊溪云。三德三諦三千。皆絕言思是為妙境。二此境下該三法二。初約三人分二境。一家明觀不出二境。四念處心對陰色。而分內外。此文心對生佛。而分自他。十不二門以心對彼依正色心而分內外。則依正生佛及己色陰。皆名為外。荊溪特會兩處之文。立外境也。應知生佛依正。及己色心皆是法界。無不具足三千三諦。故內外自地皆是妙境。但為觀境近而復要。莫若內心。故諸經論多明心法遍攝一切。須知遍攝由乎不二。故四念處云。唯是一識唯是一色。萬象之色既許心具。千差之心何妨色具。眾生成佛是依報成。國土廢興豈是他事。有不達者。但執唯心不許色具。而立難云。色具三千應自成佛。何處曾見草木受記。是何言歟。是何言歟。以說心具義則易明。于色示具。相則難顯。故使教文多明心具欲稟教者因易解難。以心例色。乃顯諸法一一圓具。故云唯色唯聲唯香唯味唯觸。況唯心之說有實有權。唯色之言非權唯實。是故大師為立圓宗。特宣唯色。乃是吾祖獨拔之談。固隱圓宗唯同他說。其意何邪。唯心之義。今非不談。以明自心及依正色。此之三處各具諸法。則令唯心不與他共。何者。忽若不明萬法互具。如何可立心具三千。金光明云。于一切法含受一切。斯之密義深可依憑。  
　　問。大意云。色由心造全體是心。何教文云。心由色造。全體是色。又義例說。心具三千。是于無情立佛乘義。亦是心攝何關色邪。  
　　答。約能造心攝法易解。故順經論以心攝法。而為觀境。故云色由等也。大師既云。唯是一色而分二種。謂有分別色無分別色。意指識心為分別色。此色造心有何數量。那云。一向色不造心。既云。唯是一色。那云。不云全體是色。又至果時。依中現正正中現依。剎說塵說因果理同依正何別。理性名字已有依正不二之相。何緣堅執一邊具邪。無情佛乘約心具說。元是一體從易而觀。勿引此文證色不具大。師此說令知皆具。而今據此唯局在心。是得意邪為失意邪。欲人生解邪為符我見邪。二問自下引二經明各具二。初問。前以十界而為世境。次明世境有自有他。他即生佛自即己心。乃引華嚴心如畫師造種種陰。種種之言豈非生佛。故據此文而設今問。能造之心可具十界。所造生佛云何各能具十界邪。以知世人不解三法無差之義。謂心為理生佛是事。理能造事心隨解緣造佛。心隨迷緣造生。三不相離名無差別。此解違經隱覆圓義。故興此問以生后答。二答。先引凈名實相者。即諸法實相也。約今經意。十界諸法皆實相也。觀身觀佛實相既然。豈不各具十法界邪。復引華嚴三無差文。以證各具。彼經如來林菩薩云。心如工畫師造種種五陰。一切世間中莫不從心造。如心佛亦爾。如佛眾生然。心佛及眾生是三無差別。經文先示心造一切。便以此心而例于佛。示佛權造同心實造。次復以佛而例眾生。示生實造同佛權造。權實雖異因果暫殊。三皆能造一切世間。故得結云三無差別。云何卻謂一是能造二為所造。何得此三無差別邪。此是今家消彼經文。若明其義更匪他知。以今經說因緣果報。即是實相。因緣是能造果報是所造。此之造義既在實相。是故造義理本具足。以此理造方有事造。三法皆爾。是故得云理事不二本末相映。理既互融事寧隔異。三法互具互變互攝。深有所以。圓頓之旨終極于斯。荊溪嘆云。不解今文。如何消偈心造一切三無差別。前問那得自他各具十界。今答豈不各具三諦。故知十界若通若別。皆是三諦。二釋音二。初約口業正釋。十法界中佛者。今既明機。須除極果自分證還但是圓機皆名佛界。悉可稱名。二問下明三業俱機二。初問起。二然通下答釋二。初正明俱通。真寂常照豈簡身意。唯赴口機。二而今下對偏顯圓二。初明古遍局六。初趣舉。二隨俗。三互舉三。初正釋。圣標于觀必照生之色心。即身意也。生標于音。必對圣之耳識。既聞音聲復觀色心。則是圣應三業機也。二舊問下通難二。初他難。一等互舉。何不名為聞色心邪。二舊答下古通三。初敘古通。舉觀為應。既色心兩字則彰應廣。舉音為機音但一字。則是機狹。機狹應廣。深顯圣德也。二今更下今載。難若逐字者。則彰感應有可有不。若俱應俱感。則不應云應二感一也。三今不下今為通圣三俱應凡三俱感。但約與奪互舉口意。四義攝。獨有言音具于三業。故云義攝。五隱顯。六難易二。初難急口機易。二又第下誓深宜急稱。二今明下引論圓釋二。初以覺觀況音聲。且引釋論。三業之事無不圓具。覺觀才動與息共俱。已成身行。既是語本又成口行。意業隱細尚能具三。身口粗顯各具可知。二但舉下明觀音圓感應。大圣一觀非獨具于一種三業。須知具足百界三業。以全法界而為應故。眾生一音圓具亦爾。以全法界而為機故。斯由大圣照窮正性察其本末。難思感應。豈以人師凡見測邪。  
觀音玄義記卷第三  
　　第二釋觀智二。初標列。二結境下解釋二。初結束世音之境。欲明觀智先束境界。世間音聲品類無邊。塵沙莫喻。須依圣教結示諦境。方可明觀。觀不依諦邪錯何疑。十界是因緣境者。以十如是類十二緣。義無別故。二二明下正明能觀之智二。初泛明諸境觀。諦緣通四教故四。三諦唯別圓故二。二諦加三接故七。一實唯圓極故一。無諦體忘觀亦不立。二今約下今依三諦觀者。境順涅槃新伊之文。觀依中論相即之說。蕩情立法示妙融心。像末觀門此為最也。初示境通別。通對頓觀別對漸觀。二今對下明觀漸頓二。初雙列。二次第下雙釋二。初歷教釋。二種觀二。初偏圓并釋二。初約諸部釋五。初依瓔珞明三觀。體于三假四句不生。即俗見真名從假入空觀。觀三假俗入即空真。由俗入真復名二諦。于空不證。分別一切三假藥病。應病授藥。故名從空入假。前用真破俗。今用俗破真。若俗若真破用既均。復名平等。以前二破作雙遮方便。即以二用作雙照方便。次第破用既立。一心遮照可修。故云二觀為方便等。三觀俱用從勝名中。心既即中思議忘泯。名第一義諦觀。二此之下依大品明三智三。初正明三智相。內法內名者。謂理內所詮法相。及能詮名字。外法外名者。即理外所詮法相。及能詮名。空觀若成。于此名相悉能體達無我我所。故佛言。摩訶迦葉婆羅門法皆知。沙門法皆知。故云內外能知能解。然其空智但能總達諸法無生。不能別知諸法緣起。故不能用諸佛道法。發起眾生一切善種。假觀能爾。故以道種而名其智。于一種等者。夫中觀智者。則了一切皆是中道。中則不偏絕待為義。一法若中。則一切眾生因種。一切佛之道法。無不咸趣。一外有法不名中也。一法既爾。一切皆然。故云于一種智。知一切道知一切種。一相等者。結前所說而成遮照。雙遮則一相寂滅。雙照則種種皆知。遮照同時。故名一切種智。二通而下對上辯通別。瓔珞三觀大品三智。通則異名別分因果。三此三下對大經四智二。初略示四智相。大經二十五云。觀因緣智凡有四種。謂下中上上上。下智觀者不見佛性。以不見故得聲聞菩提。中智觀者不見佛性。不見佛性故得緣覺菩提。上智觀者見不了了。不了了故住十住地。上上智觀者見則了了。得阿耨菩提。輔行釋云。因緣不殊四觀不等。對別教中。云住十住地者。以次第行從住入空。乃至十地方入中道。次第住三故名為住。住及不了并約教道。二涅槃下對上判離合。四教證修唯三觀智。空分析體故成四也。大經觀緣明四智者。取藏析空為下智故。大品三智瓔珞三觀簡小明衍故。若以二經之三。就大經四者。應開析空生滅一切智。若以大經四就二經三者。應合下中同入空智。四若將下以觀智對五眼。肉天二眼是四智三智。所觀境本不論開合。慧法佛眼與三觀智。主對己齊。若論四智須于慧眼。而對析體二空智也。五中論下以中論四句結。二若將下對四教釋二。初正對四教二。初正對教。二所以下出所以。觀必教詮智由觀得。今明觀智須能詮教。二教必下廣明四相二。初四教主二。初明教主一異。文有二義明其一異。初跨節論。只一圓佛被四種機。說四教法。次或可下約當分論。隨機所見據教所詮。四佛體用優劣碩異。二四教下明補處偏圓。補處亦明當分跨節。例主可知。二若言下四教法二。初明理尚無一。二答理下明赴緣說四。前通釋題。十義之首已明此義。證理絕言被緣須教。初明赴緣。二三藏下明說四四。初三藏三。初明教相二。初明愿行二。初依諦立誓。初為陶師者。合云陶師之子。因遇彼佛入城乞食。相好巍巍。乃發善心而興供養。遂對彼佛發于誓言。愿我當成佛。一如今世尊。故今釋迦法住之時。度人多少等。皆同往佛。言即起慈悲者。發心拔苦欲與其樂。若不諦審非想結集及輪回苦。又不諦審三無為滅。及盡苦道。則不拔苦際非與真樂。凡外不諦二乘無誓。菩薩雙非依諦立誓。二行六下依誓起行二。初六度填愿。文中所明六蔽為集。六道為苦。六度為道。蔽息為滅。略舉初后中四例知。此教菩薩自伏六蔽。對破六道。令他斷集離苦故也。菩薩戒疏云。檀破餓鬼。尸救地獄。忍濟畜生。進拔修羅。禪靜人中。慧照天眾。二行此下六度滿時。如尸毗王遍割身肉就鷹貿鴿。至盡一身不惱不沒。自誓真實感身平復。是檀滿相。如須摩提王以身就死持不妄戒。是尸滿相。如忍辱仙人被歌利王割截身體。慈忍不動作誓即感血化為乳。是羼提滿相。如好施太子求如意珠雨寶濟貧。得珠墜海抒海取之。筋骨斷壞終不懈廢。諸天問之。云生生不休。故助抒海海水減半。龍恐海干送珠與之。是毗離邪滿相。如尚阇梨得第四禪出入息斷。鳥謂為木于髻生卵。定起欲行恐鳥母不來。即更入禪鳥飛方起。是禪滿相。如劬嬪大臣分閻浮提地為七分。城邑山川均故息諍。是般若滿相。所言滿者度本治蔽行期滿愿。今蔽已離與拔遂心。即知六度其功克滿二如此下明時位三。初約時明行相。從古釋迦至罽那尸棄佛。名初僧祇。準望聲聞位。在五停心及別相總相念處也。觀力既微故不知作佛。從罽那尸棄至燃燈佛時。名第二僧祇。位當暖法。既有證法之信。必知作佛。心未分明故不向他說。從然燈至毗婆尸佛。名第三僧祇。位在頂法。內心了了自知作佛。口自發言無所畏難也。無脂肥羊者。大論云。此菩薩雖有上妙五欲不生貪著。以有無常等觀故。譬如有王有一大臣自覆藏罪。王欲罰罪。語言。若得無脂肥羊當赦汝罪。大臣有智。系一羊養以水草。日日三時以狼怖之。羊雖得養肥而無脂。王問。云何得爾。答以上事。菩薩亦爾。見無常空狼。令結使脂銷而功德身肥。二用此下約觀明涉位。  
　　問。聲聞根鈍尚能速入七賢四圣。菩薩利智何故三祇猶居頂法。  
　　答。聲聞但于一境一門。修念處等故易成就。菩薩遍于一切境界。一一四門。復加六度久遠熏修。使一一行攝諸眾生令種熟脫。故三祇內凡化幾人超凡入圣。自身此岸度人彼岸。故經劫長證位猶下。言三十四心正習俱盡者。頓證羅漢及以支佛。亦三十四心無間而得。但不以此頓盡正習一言于習有見思習及塵沙習。菩薩修學塵沙法門。治其劣慧。于一一門用四諦觀。伏其正使于一一門六度行熏見思習。故樹王下三十四心。于塵沙法上證四真諦。故令正使及二習氣俱時而盡。故能二諦皆究竟也。方異三乘弟子獨彰佛眼佛智。三此中下約佛明補處。二若就下結觀智。若于三藏明觀音人其相如是。三料揀二。初簡超劫二。初問。一超九劫者。婆沙云。爾時有佛。號曰底沙。有二弟子。一名釋迦。樂修利他行所化機先熟。二名慈氏。樂修自利行所化機在后。彼佛念曰。回多人就一人即難。回一人就多人即易。欲令釋迦先成道故。于是舍二弟子入至山中。時釋迦菩薩隨后入山。尋求本師不見蹤跡。正行之次。忽見彼佛在寶龕中入火界定。威光赫奕特異于常。行次忘下一足經于七日。說于一偈嘆彼世尊云。天地此界多聞室(即北方多聞天王之室也)逝宮天處十方無(逝宮即梵王宮。外道計彼為常佛為破彼。故稱逝宮)丈夫牛王大沙門。尋地山林遍無等。因此精進超于九劫。在彌勒前成佛。二答。弗沙與底沙梵語賒切耳。彌勒值佛必有超劫。恐梵文未至。二簡百劫二。初問。二答。住此法門者。若任運行于六度法門。則須百劫。此據常途理數而言。若精進功倍。亦何局于時分。二通教二。初明教相二。初示名教。三乘因位共能忘言契真諦故。同斷見愛故受通名。然有利根通入后教。今分四相且從鈍說。前教菩薩至果方斷。三乘不通也。二此事下辯行相二。初斥三藏明行位二。初對事度顯空行三。初斥事非度。大論斥三藏菩薩云。具足三毒。云何能集無量功德。譬如毒瓶雖貯甘露皆不中食。菩薩修諸純凈功德。乃得作佛。若雜三毒。云何能具清凈法門。菩薩之身猶如毒器。具足煩惱名為有毒。修習佛法如貯甘露。此法教他令他失于常住之命。檀有三品。謂命上身中財下也。貿鴿割身猶是中舍。既不了空焉到彼岸。二不見下明空成行。施本治慳慳不可得。三事既空施相不立。能所既泯真空現前。是真檀度。下之五度能所皆空。是則名為道不二相。以此空慧蕩生法執。故令眾行稱理圓成。三又復下斥定三祇。空心立行長劫忘勞。攝無量生經無量劫。何得限定三阿僧祇。為逗衍機須破三藏。非是廢除彼教接物。二大品下約斷結明共位二。初衍門行位二。初斷結行。梵云薩婆若。此云一切智發心與此空智相應。即能斷見及破思惟。即是無生人法法緣慈悲。自行化他積行填愿。皆與無生四諦相應。故能因中斷結證理。二則有下斷結位。二若將下對小階級。八人地對八忍。人者忍也。世第一后十六剎那齊道比忍。猶屬于賢。至道比智即名為圣。二位同在無間三昧。故以十六對八人見。此教菩薩從已辦地。留習潤生用慈悲道。與真空觀雙行化物。前斷正使今侵二習。至于佛地。見思習盡真諦究竟。塵沙習盡俗諦究竟。第七地中有斷有留。故盡不盡。二以誓下約扶余習以利他。正使既盡習不潤生。以誓扶之能生三界。以藏通教俱不談常。生死之身全由惑業。二乘惑盡不受后身。菩薩利物恐同二乘。故藏菩薩用慈悲誓。扶于正使受生化物。通既斷正以誓扶習而作生因。盡在不久故似微煙。既為益他留形三界。故稱名感見能拔苦與樂。二此是下結觀可見。三別教二。初明教相二。初示名教。詮中故異通。次第故異圓。故名為別。不共般若不共二乘。全別前教。圓亦不共故未別后。不名不共意在于茲。二此教下辯行相二。初約次第明行位二。初明次第意。雖說眾生見聞覺知體是佛性。而全起作三種之惑。故須用此覺知之性。觀空破有觀假破空待二均平。方照本性中道之覺。故名方便。次第顯理既此迂回。故經塵劫。從初標志。次第修學河沙觀智。破河沙惑。顯如來藏河沙性德。故緣無量四諦發心。二十信下明伏斷相二。初法。十信緣中通伏三惑心正著有。要先觀空伏斷四住。方袪滯有。復偏著空故觀六界藥病。成就體析八門道種。又觀四圣惑智因緣。無量無作八門道種。二觀既成故照中道。此時三觀只在一心。別向圓修斯之謂矣。二喻。圓譬冶鐵作器。別喻燒金作器。冶謂镕鑄。淳樸頓融任運粗垢先落。燒謂鍛煉。物體猶堅特要粗塵先去。然后融金以除細垢。圓觀頓窮法界。無意先觀二諦。二惑任運先落。別觀次第顯中。有意先觀二諦。故使二惑先除。二此菩下期真應以利物。初雖次修后能圓應。二此是下結觀智。  
　　問。別向圓修。何但結為出假之智。  
　　答。后勝受名故。約教道故。如輔行云。一教始終雖具三諦。若入證道不復名別。是故別教但在于假。四圓教二。初約行位明圓二。初廣示相二。初正釋行位二。初約法示相二。初教所詮理。說一切法皆是中道。一色一心一染一凈。皆具三千悉非空假。非內即非性。全性成修故。非外即非修全修在性故。既其空假雙亡。修性俱泯。則中道之義顯矣。二觀十下教所詮觀二。初正示二。初明修觀二。初對境示觀。教所詮法令生妙解。今依妙解而修妙觀。十界眾生所觀境也。鏡水譬性德三千。像月喻修起三千。內外有無皆無實性。而三千三諦終自宛然。二觀智下就觀明諦。此無緣觀照無相諦。以無相諦發無緣觀。諦觀名別其體本同。是故能所二。即非二。二大品下明證釋二。初證發心相。若發真心似心觀心及名字心。隨位約即明坐道場轉輪度生。故佛藏云。眾生身中已有如來結跏趺坐。理即尚爾況修中位。二即于下初發心德。二入十下入位。二文云下引文稱嘆四。初此經嘆真實。二大品嘆具法。三涅槃嘆初心。四此中下諸文嘆眼智二。初約此經總示。開示悟入皆佛知見所知見境既該百界。驗能知見即三智五眼。從勝稱一。如海具眾流。二引二文別釋二。初大論明智。言十智者。謂世智他心苦集滅道法比盡無生也。如此十智通于三藏三乘。唯如實智屬于衍教。今但證圓。二眼亦下大經明眼。既見粗色。即是佛性具一切法。即觀行五眼從勝名佛。肉眼見性褒之以佛。慧見偏空貶之為肉。二若能下兼明人法二。初示圓六雙。二以無下明經二益。三點涅槃者。大經云。秘密之藏猶如伊字三點。若并則不成伊。縱亦不成。如摩醯首羅而上三目。乃成伊我亦如是。解脫之法亦非涅槃。如來之身亦非涅槃。摩訶般若亦非涅槃。三法各異亦非涅槃。此乃三德即一而三。名大涅槃也。二是名下結歸題如文。二問答顯妙三。初明無緣與拔二。初據中道妨慈問。二指凈名成慈答。觀眾生品文殊問維摩言。云何觀于眾生。維摩言譬如幻師見所幻人。如智者見水中月。如鏡中見其面像等。文殊言。若菩薩作是觀者。云何行慈。維摩言。菩薩作是觀已。自念我當為眾生說如斯法是即真實慈也。彼品既是通相。從假入空徹見三諦即是中道無緣與拔。二明中道建立二。初約雙非皆破問。二明中道遍立答二。初約明中能立偏圓三寶四諦二。初略示迷中之失。四教四諦是權實相。皆依中道非權非實。而得建立。今既迷此則一切皆失。二若明下廣示明中之德二。初示四種四諦唯心。十種法界忘言之理。名為中道。得此理故方施權實之教。十界融即說者名圓。十界次第說者名別。六界無生說者名通。六界生滅說者名藏。此之四教各論四諦。若識中道諸法皆融。故于一心具四四諦。二所以下釋一體三寶具漸二。初約圓觀明三寶。佛但雙非者。且從略示。遮必具照三智圓覺。方名佛寶。以法三諦顯佛不孤。僧寶中云。理事和者。上三諦法性本圓融。名之為理。隨情差別名之為事。佛實相慧具于權實。實慧和理能說圓法。權慧和事能說偏法。故文句明法用方便云。智詣于規善用圓法。逗會眾生如圓舉指目于圓處。智詣于矩善用偏法。逗會眾生。如偏舉指目于偏處。言事和即有前三教等者。權慧隨情照諦差別。即說別教次第三諦。或說藏通即離二諦。乃有三教行人。稟法修行成三僧寶。若其實慧和隨智諦。即說不次第三諦。乃有頓修行人。稟法成于圓教因果之僧。不獨令他稟教成僧。亦能應作偏圓行人。修成僧寶。  
　　問。四十二位。自等覺來合判為僧。妙覺為佛。云何因果皆名為僧。  
　　答。別相三寶乃以因果而為僧佛。今論一體。一人一念具足三寶。四十二位位位報智冥于法性。皆名二寶。位位應身皆名僧寶。故妙覺應最能三土統理大眾。是故僧寶究竟成就。若能善識一體三寶。任運能具諸漸教中三寶之義。以能和于理事三諦故也。二故大下引月愛明。僧相二。初據經文明諸地智斷二。初正引涅槃二。初通譬諸地二。初順喻白黑論增減二。初舉月光喻。白月光增以喻發智。黑月光減以喻斷惑。喻雖前后法乃同時。二月性下以體用合。實相則因果不二。智斷則增減有殊諸法不生諸法不滅。三千無改也。煩惱滅般若生。無明即明也。大經等者。以無明體是強覺。故亦稱為明。二如是下約法地地論智斷。舍喻就法四十二地。一一智斷故云皆具。二若十下別對諸地二。初以晦望對妙覺。月望以喻妙覺理體智德二俱圓極。故重云不生。月晦以喻妙覺獨頭相應二皆究盡。故重云不滅。二初三下約開合對諸地。合前開后。故以十五對四十二。此中初三即有黑白兩初三也。乃至十五亦復如是。二仁王下例諸般若。但明因位故以十四對四十一地。地地之中具三般若。二如此下結僧實立一切因果。若與中道理和。必與三教事和。是則權實由果皆由中道而得建立。二若不下約迷中。即破漸頓三寶四諦二。初示得前失后。四教三寶及四四諦。但依二種中道而立。藏通依離斷常中別圓依佛性中。各有即離故成四教。外計斷常都迷二中。故失四教三寶四諦。三教得失在文可見。二傳傳下明前多后少。二以權顯實二。初約圓詮廢漸問。二約權能顯實答二。初舒漸顯圓二。初以觀例教。觀既以次顯于不次。教亦以三顯于一圓。利可直談鈍宜漸顯。今若四說利鈍不遺。二若不下以三顯圓二。初示立三意。二雖說下引文證釋。余深法者。藏通余而不深。圓教深而不余。別教亦余亦深。故將唯余及以兩亦助顯唯深。弄引者。引去聲。謂曲弄之前必有引起。言開空法道者。謂前三教是開通圓空之法道也。二若入下卷權歸實二。初廢三立圓。前是為實施權。今明廢權立實。十方三世法皆爾也。二復次下忘言契理。寄言顯理從偏入圓權非實是。恐失意者是非不泯。故以雙非絕其思議。權既不生實亦不生。故二不生彰乎妙契。應知此立非權非實。但是袪乎著語之情。其所契悟理無別途。勿謂雙非理過一實。二觀心明二種觀。  
　　問。上明諸教無非對境立乎觀門。況復約圓境觀皆妙。何故至此更說觀心。  
　　答。上為解釋觀世音名。故約四教明乎觀法。既觀世音。正以他生而為觀境。心佛眾生雖無差別。就生佛境高廣難觀。若就心境近而易照。佛世當機隨聞悟入。境無遠近。滅后初學修觀要須揀難從易。故今諸部約教釋中。縱己明觀。后須更立觀心一科。又復他生不出心性。若觀自心。則能明見十界眾生。故知觀心成前約教世音之觀。今示觀心其意略爾。先標。次夫心下示二。初約心源本無境觀二。初明本無心境二。初明性絕百非。心源本凈等者。只現前心當處即中。名之為源。離一切相名為本凈。無為下列所離相。既其若此焉立心境。二雖復下明心非四運。尚不可以知覺而求。豈能以生滅而取。是故不可立心為境。二豈可下明莫陳觀法三。初法。心境本無觀于何設。二猶如下喻。無以比況強指虛空。三此下合二有因下由緣感須立觀心二。初由緣立心。有十因緣能修證者。無能所中立所觀境。二既有下由心立觀二。初略立三。初法。二喻。三合。二若作下委示二。初示漸觀。雖明二觀二意在圓。故次第觀略指而已二。若觀下示頓觀二。初明全性成修二。初就法直明二。初示二。初于一念觀性三因三諦即正因。三觀即了因。一切法即緣因。具緣了之正名為三諦。具正緣之了名三觀。具正了之緣名一切法。故大經云。法身亦非般若亦非解脫亦非。此之三法舉一即三三即是一。非縱非橫同居一念。二十法下觀千法皆有三諦。以其千法皆因緣生。故趣舉一性相叵得故空。緣起宛然故假。性絕待對故中。一法既然千法皆爾。學者須知千種三諦只一三諦。說千不散說一不合。以圓融故千法各得三諦全分。蓋由三諦體是三德。名秘密藏。一切諸法不出此藏。此藏全體遍入諸法。如世真金具燦爛色。具轉變能具不改性。若成師子。則全以色等作頭作尾作乎胸背四足牙爪眾毛。豈有一處不具色等三邪。此三豈可暫分隔邪。得此喻意則于千種三諦。不起合散一多之計也。況今千法且總略言。廣則三千一一三諦。故荊溪云。三千即空性了因。三千即假性緣因。三千即中性正因。心法既爾。眾生三千諸佛三千同一秘藏是故一一皆具三諦。此等法門同居一念。二此即下結。即不次第觀者。不思議境境即是觀。若境自是境更起觀智。來照此境。此乃別修非性德行。故止觀十乘是觀別相。三千空假中是觀總體。以此為妙境。以此為發心。以此安其心。以此能遍破。以此通塞著。以此調道品。以此合助道。就此論次位。以此忍他緣。以此離似愛。此外無行此外無果。以將果理為妙行故。故示千種三諦之后。便云此即不次第觀也。二華嚴下按經委示二。初引經示觀二。初明心造一切。十種世間皆住真法。真法無礙故十互融。融故百界千法具足。此之理具已有造義。由理造故方有事造。故一言心造即二造也。二若觀下觀一切皆三。理事二造各論一切。略則千法廣則三千。若觀心空理事三千無不空也。觀心假中理事三千無不假中。既三千空空即三觀。三皆能破故總言空。觀三千假假即三觀。以皆立故故總言假。觀三千中中即三觀。皆絕待故故總言中。此乃三德三諦三千故也。二如是下結法歸心。二若能下指修是佛二。初廣引經文二。初引證齊佛三。初約大經觀緣得佛。十如即是十二因緣。今觀即性故見三千即空假中。名上上智。初心修此即名得佛。二引凈名觀身等佛。觀境雖異實相豈殊。故得觀自身心等彼果佛。三引華嚴心佛無差。如前委說。二若作下約經嘆觀二。初嘆正觀。余觀望此皆悉偏邪。迦葉未聞已前皆是邪見。二即開下嘆是佛。開示悟入佛之知見。今家四釋。一圓四位住行向地。二圓四智謂道慧即畢竟空。二道種慧不思議假。三一切智雙遮中道。四一切種智雙照中道。三圓四門。即不思議空門有門雙非雙亦也。四圓四觀即三觀皆空。三觀皆假。即三而一即一而三。皆如次對開示悟入。四位豎論余三橫辯。故知開等通淺通深。座室衣三皆稱如來者。以用果法為行故也。位雖高下境觀無殊。是故四儀皆應起塔。二如此下結成佛法。非今所明難越九界。三明普門二。初開章。二隨釋二。初通途明門二初列。二釋六初略列門名三。初列門下通約喻顯。二凡鄙下別就法示二。初世間二。初示諸門。外唯世間故至惑苦。惑即集也。愛著三界常樂我凈。故言四倒。見惑雖多。不出有無及以一異。各執四句。二善惡下束歸生死。二若就下佛法門二。初示四教通之能所。通真含中鈍入化城見空真也。利達常住見中真也。二此則下明四種有乎教觀。大本立云。若于一教以四句詮理。即是四門。四四合為十六門。若以行為門者。稟教修觀因思得入。即以行為門。藉教發真則以教為門。若初聞教如快馬見鞭影。即入正路者。不須修觀如依電光即得見道。不更須教。并是往昔善根習熟。今于教門得道名信行。于觀門得道名法行。三能通下廣指大本。二二示下示門相四。初三藏。俗既實有不即真諦。故于俗諦明四種門。以通于理。假人叵得四門是同。但就五陰分別四相。實法無常是有門觀。三假浮虛是空門觀。二門俱用從容而修。是兩亦門觀。離空有相絕言而修。是雙非門觀。隨成一觀皆得會真。二通教。二諦相即四門不諍。或觀幻有或觀幻空。或雙存觀或雙泯觀。但隨根性。依一門修皆得入道。三別教。言觀佛性者。信分別心是本覺性體是三諦。根鈍不知性具九故。致令三諦體不融即。隨稟一門而修觀法。稟有門者。觀本覺性是真善妙有。如瓶盆尋為闇覆故。不能顯現。佛藏十喻皆此門意。稟空門者。觀于本覺是畢竟空。無相可得。由我執者不得睹見。如迦毗羅城空者。此城本是釋尊生處。為琉璃王之所破滅。釋種既盡城邑蕩然。阿難愁惱。世尊怡悅。因阿難問。故佛答言。汝見迦毗羅有。我見迦毗羅城空。大涅槃空亦復如是。稟雙亦門者。觀本覺性不定有無。如石中金福人見故亦有。罪人不見故亦無。有無雙照可以證入。稟雙非門者。觀本覺性不可有無而思說也。絕念而觀方可妙悟。圓教者。真善妙有及畢竟空雙遮雙照名豈異前。但以別人不知三諦體是三德。不縱不橫一一互具。以此三諦而為四門。失此意故。隨門各解名有四之四。今圓得旨。乃于彼四融即而觀。故得名為不四之四。雖立行位皆不思議。三次論下明權實。偏真為權中道為實。前之二教能詮能觀共十六門。所詮所證但在偏真。故皆是權。別教教道能詮能觀皆次故權。見所詮理及所證地同圓故實。圓教教觀。能詮所詮能行所到始終俱圓。故皆是實。四次明下明普不普二。初凡漸不普。二圓門是普二。初約法直示。三千之法即空假中。乃以所通而為能通。門外無理能所泯亡。此之妙門普義成就。二復次下引經委釋二。初眾經圓門二。初別示四門三初約二經一往屬空二。初引凈名。不專引文。已含釋義。彼經文云。善意菩薩云。生死涅槃為二。若見生死性則無生死。無縛無解不然不滅。如是解者是為入不二法門。彼疏釋云。生死是縛是然。涅槃是解是滅為二。今觀生死性本來常寂。本自不縛何所論脫。又亦不然豈應是滅。既無然滅不復有二。是為入不二門。  
　　問。經疏但以中道之一。不于縛解然滅之二。今文何故更加非一。  
　　答。所言中者。體絕待對。若定是一必須待二。善談中者必忘中也。故末陀摩經正詮中道。而以忘中名為中道。故自注云。末者。莫義。陀摩者。中義。即莫著中道也。又復今文以彼。善意所談不二。建立圓空釋普門義。若于三諦蕩之不盡。非畢竟空。豈成普邪。故知四依深諦中義。破用自由。不可執文難于妙解。二何以下釋經義二。初據本經釋。若真不二必不存一。亦名不有不無者。圓教中道也。此中能破藏通二教單俗單真。故云不有破假不無破空。又破別教復俗單真。故云不有破二不無破一。蓋前三教各以二諦為縛解故。圓中能具三種二諦。具故融即乃以融即破于不融。令成不二。若爾下明能融亦蕩。雖曰圓中存則成待。二大經下例涅槃釋。凈名生死與涅槃不二。大經無明與明不二。二遣一亡。兩經義合。既其二邊與中俱蕩。名畢竟空。此乃約空明普門也。二三十下尋凈名門。門具四二。初舉一品諸門。三十一菩薩妙德凈名。若說若默無非實相。當體為門。若就現文增勝而說。可以分對空等四門。及以第五不可說藏。皆名不二無非普門。二細尋下示圓義各四。大師妙解盡理而窮。見一一門具四門義。如向所引生死涅槃。二既即中中亦即二。中即生死名妙有門。中即涅槃名妙空門。二即中道中必遮照。雙照是第三門。雙遮即第四門。雖于一門約義開四。此四皆悉攝法遍周。俱得名普。余三十門既皆融二。而歸不二各四宛然。文殊以言顯于無言。凈名以默彰于無說。蓋示三諦體是秘藏本絕言詮。既示三諦豈非四門。復由向者三十一菩薩。皆從無說顯示四門。門門妙絕不可言思。得意之機隨其所聞。忘言而證。其失意者猶謂有說。莫契無生。故二大士以言以默。顯乎四門離言說相。則使彼彼四門之機。各于其門忘言趣理。須了無說被四門機。其功最大。故諸菩薩雖各興言不談一字。凈名杜口廣說四門。是則說時常默默時常說。若不爾者。何故備舉三十三門。而言皆有四門義邪。非旋總持莫窮斯旨。細尋之說其致甚深。三肇師下就諸經分文對四。三十三門門門具四。義雖成就。文且幽深。欲使咸知故。就顯文示四門相。肇注凈名經云。諸菩薩歷言法相文殊言于無言。山家準肇判屬二門。思益一切即邪即正。邪是俗有正是真空。華嚴游心遍入法界。豈非妙有。即達如空豈非妙空。故此二經皆雙亦門也。復取凈名杜于言說。顯于諸法皆非二邊。示第四門其文甚顯。此則諸經據圓實理開乎四門。深而復廣皆是普門。二大品下通明普門。大品法華三句明門。雖不別屬四門之數。而遍攝法皆是普門。四十二字字字皆具三種般若。非縱非橫而高而廣。故能互攝諸字功德。智門一門皆通實理。難入狹小其義相成。難入故狹狹故難入。四十余年調機方說。此門甚妙非七方便能解能入。斯乃至廣而受狹名。三眾經下結門名普。此經開權永異諸部。顯示實理與昔圓同。故與眾經同明普門。四隨觀心并在大本第八辯體中明。謂隨彼根機種種差別。赴欲赴宜赴治赴悟。故四門異說也。觀心者。若以教為門。即于四門隨門得悟。不須修觀。名信行人。若聞而不悟。應須修觀。名法行人。四教四門各有十觀學者尋之。二別釋普門二。初標。二至理下釋六。初明中適。二列十章。三上通下辯異通。十雙通釋既以十只釋觀音人。即以十只釋普門法。故云通途已約法竟。今之十門于二嚴中。就福德論因果自他莊嚴法身。然是性德之行。還嚴于性能所本亡。即非莊嚴莊嚴也。四分別相。五總生起七。初慈悲。菩提之心非小智能發。心由曠濟之念。而興無上之心。二誓愿。通釋慈悲即是誓愿。不分兩門。今明弘誓能制慈悲。功力既殊故須別立。又復慈悲通語與拔。誓依四諦別示要期。又慈通凡小誓唯菩薩。三修行。福德財者。即前四度。神通力者。即禪定之用。智謀即般若也。四斷惑二。初引兩論二三道。修行斷惑及入法門。此之三門有開有合。若依成論斷即解脫。對于無礙只立二道。若依毗曇斷證不同。對于方便乃成三道。二引釋下依釋論用三道。菩薩有斷故行無礙。佛果無斷故行解脫。既分因果不可合明。故用毗曇三道為次。故今列章。第三修行即方便道。第四斷惑即無礙道。五入法門即解脫道。五神通。從初至五乃是自行從因至果。今論化他不出三密。第六神通即當身密。第七方便即是意密。第八說法即是口密。六供佛。以法供養結于自行。七度生。言入諸法門者。以中道實智。入二諦權門。化度眾生同歸中道。六隨章釋二。初標。二始從下釋三。初且約十義釋普門十。初慈悲二。初約次第三慈通釋二。初就人標列。凡圣慈悲三種攝盡。大經十四梵行品云。慈有三種。一緣眾生。二緣于法。三者無緣。眾生緣者。緣一切眾生如父母親想。法緣者。見一切法皆從緣生。無緣者。不住法相及眾生相。大論二十亦云。慈有三種。文意與涅槃大同。又論第五明悲。亦有眾生等三。輔行云。將三慈悲以對三諦。義甚顯了。  
觀音玄義記卷第四  
　　二若緣下約法簡判二。初簡生法不周。次第生法二種慈悲。藏通二教及別住行。若眾生緣亦兼凡外。二有所緣何得名普。二若無下別無緣方普。別教十向圓教初心。修此慈悲至入地住。乃能分證。猶如明鑒不動而形。磁石無念而吸。此之慈悲方得名普。二別釋下約圓頓三慈別釋。三慈一念不縱不橫。故大經云。慈若有無非有非無。名如來慈。有即生緣無即法緣。雙非即無緣佛心圓具。今修佛慈。故一一慈皆不思議。文分三。初眾生緣慈二。初總示二。初一心緣一界非普。二今觀下一心緣十界。是普二。初觀眾生三。初法。對下法緣畢竟空真。故今眾生是難思俗。真實俗假故曰假名。非獨人我。稱為假名。十界性一舉一即十。故成百界。各有相性體力作因緣果報本末究竟等。故有千種。豈唯已千。生佛各千皆冥在性。二喻。三合。凡夫一心具而不識。圓圣法眼一念遍知。二知此下起慈悲圓。聞名字學佛慈悲。即于一念觀百界生善惡因緣苦樂本末。而起慈悲與拔之想也。大本十如四類解釋。一四趣。二人天。三二乘。四菩薩佛。若分苦樂者。應以四趣為苦。人天等為樂。或六凡為苦四圣為樂。或九界為苦佛界為樂。二今約下委釋二。初明觀法二。初指初后兩界。獄是苦之尤。佛是樂之極。二地獄下明一念千法二。初明地獄具余九界二。初直明地獄十法二。初明十法。十初性。二相。三體。大本通取摧折色心為體。今取覺苦故的指心。四乃至下力。堪任刀火長劫不絕。五作。既堪受苦必任作惡。六因。三業動作成惡習因。七緣。假藉諸惡我及我所。一切具度助成習業。八果。因習淫欲業既成就。果于苦具見是欲境。如本染愛。九報。習果在心境隨心變。報因既滿即受燒然。十本末。大本乃以初相后報而為本末。則修性皆爾。今欲彰于理事不二。故以修性而為本末。全修在性全性成修。方得名為究竟等也。二地獄下例九界。若非十法不成一界。二問當下明具九界十法二。初約佛法難具問。界有法分云何互具。佛法離染頓出凡圣。云何地獄具茲十法。二答大下明凡心即佛答二。初正明地獄具佛十法十。初佛性。仙豫大王欲化外道。十二年中供養五百婆羅門眾。后令歸信大乘方等。其不歸信乃謗言無。仙豫聞謗乃殺五百。五百墮獄即生三念。一念此是何處乃知地獄。二念從何處來。乃知人道。三念何因墮獄知謗方等。因茲悔過便生佛國。終獲佛身。此乃仙像知地獄人有佛性故。殺之令墮三念中發。婆藪過去殺生祭天。因墮地獄于獄教化九十億人。從地獄出至方等會。佛言。婆者。好也。藪者。高也。好高之人豈墮地獄。又言。婆者。剛也。藪者。柔也。剛柔之人豈墮地獄。斯是大權示現惡相。顯于地獄有佛性矣。二佛相。三佛體。上品惡心即中道故。四佛力。性具大用即八自在。五佛作。此云從無住本立一切法者。欲明順修是佛界作也。九界因果皆違本立。唯佛因果順本而作。以本覺性元離住著。即無住本。若不順本無住而作。則非佛界因緣果報。此是妙修此修起時。豁然能絕七種方便智行之作故喻師子筋弦彈絕百獸筋弦。師子之乳點化百獸之乳。須知地獄之心。本具佛界修性之性。如大本中以相性體為佛性三。力作以去是佛界修。此之修性凡心皆具。得此作意則了諸修皆順性起。六因者。即是順修所顯之理。故曰正因。七緣者。即是順修能資智行。故曰緣了。而言性德者。以地獄心本具故也。八果。九報即前緣了所克二果。地獄之心無不具也。十佛本末究竟等。約修性相在釋。與前地獄不異。二大經下以佛界況余界十法。雪山者。極惡心地也。妙藥毒草者。初后二界也。佛法超勝地獄尚具。豈不能具余八界邪。二地獄下余九皆即十界。地獄具九已如上說。九界各各具余九界。可以意得。二菩薩下起慈悲二。初約十界解釋三。初深觀善惡境二。初法。菩薩修慈只于一念。遍觀十界。修得善惡皆即性具。以性照修盡善惡際。二如見下喻。二以觀下廣運與拔心。觀于九界七法因緣。及以所生二死果報。皆即性德故起大悲欲拔其苦。觀于佛界七法因緣。及以所生二德果報。皆即性德。故起大慈欲與其樂。  
　　問。性德善惡及以苦樂。皆是法門不生不滅。今何與拔。  
　　答。斯之妙談不可輕議。以三菩薩觀于苦樂但謂修成。故存與拔之功。莫運無緣之力。是故慈悲俱不名普。今知所生苦樂及以能生因緣。皆是性德。故拔一切苦不損毫厘。與一切樂不增微末。方得慈悲廣普塵劫忘勞。此眾生緣與其無緣無二無別。三此十下結成慈悲普。二問地下就地獄料簡二。初約重苦妨樂問。二約乘機代苦答二。初答眾下乘機示因。以第三念憶知先罪必有悔心。大圣承機現身說法。或密警發令起善心。即樂因也。或即得樂如婆羅門。或后得樂如婆藪所化。二又菩下代苦與樂。請觀音云。或游戲地獄大悲代受苦。二法緣慈者。前眾生緣若緣六界但生死俗。不得名普。圓觀十界二乘即真。菩薩是俗佛是中諦。既在一念。即非次第。況復互融而成百界。彌顯一假一切假也。此眾生緣安得不普。今明法緣即于此境而觀于空。二乘空俗菩薩空真。佛空二諦。既約百界即一空一切空。名畢竟空。具足言之。三千即空名今法緣。安得不普初明觀境三。初深觀性空三。初觀千法空。十界必百姓相有千。觀此皆空畢竟無相。二十法下觀三千空。上之千法于假于實。及于依報即成三千。三無我下觀二取空。無能觀我無我所觀。無智無得離二取相。二如幻下舉喻本空。不但俗幻真中亦幻。方是圓家法緣之喻。三常寂下引證圓空。三千蕩相即是今教終歸于空。二眾生下起慈悲三。初正示慈悲二。初明所與拔相。生死涅槃本無二相。以不覺故唯苦無樂。二拔其下明能與拔法。即以三諦如幻慈悲。拔與十界如幻苦樂。二凈名下引證真實。說三諦空慈即真實。三若緣下結成圓普可解。三無緣慈者。中觀之別名也。中則絕待有緣非中。  
　　問。慈悲須對眾生苦樂。若其無緣何能與拔。  
　　答。大乘所說同體慈悲。心佛眾生三無差別。圓名字位學即心佛慈度即心眾生。眾生既同體。苦樂元性具。故無能緣所緣。亦無可拔可與。如此慈悲盡未來際。拔一切苦與究竟樂。圓談不獨無緣若此。生法亦然。何者。生緣假名三諦俱假。法緣空寂三諦俱空。無緣即中三諦絕待。三慈皆照圓融三諦。豈可二慈非同體邪。但隨宜樂故立三門。宜取門者。故說生緣。宜舍門者。故說法緣。宜不取不舍門者。故說無緣。釋此為二。初約三觀示慈悲二。初明修相二。初約雙遮明觀法。若緣六界假名。此假定假即有所緣。既緣十界假不定假。故緣即不緣。若緣六界如幻此空定空即有所緣。既緣十界空不定。空緣即無緣。故云不緣十界性相。不緣十界之真。即邊是中故遮二邊。既是即邊復何中道。中邊絕跡不可思議。強謂無緣。二如是下約雙照辯慈悲三。初法。心無所寄自在雙照。無拔遍拔拔一切苦。不與遍與與究竟樂。二如磁下喻。不教喻無緣相應喻與拔。三無緣下合。二行者下明入位二。初約位辯有證。應知理性具三慈悲。全性起修成三觀智。雖則六位無緣不殊。必在證悟方彰與拔。二不動下引喻顯無緣。明鏡如慈體現像即與樂。磁石如悲能。吸鐵即拔苦。二三諦下約三諦明普門。三諦名普即是能通。復云通至中道者。約證為所通也。又即一而三為能通。即三而一為所通。所通絕待強名中道耳。二誓愿普二初釋名。二弘誓下明義二。初通明誓相三。初明四誓功用二。初通明誓成慈悲。苦集二諦苦因果也。道滅二諦樂因果也。二若見下別明誓之與拔四。初愿度苦果。二若見下愿解集因。三清凈下愿安凈道。四滅煩下愿得涅槃。二生死下明四誓銓次二。初通示因果前后。拔苦二愿約知難易。易必居前。與樂二愿先修后證。而為次也。二大經下別證由道獲滅。鉆搖喻道品漿喻有漏善。酪等四味喻四教滅。道品不調失方便善。況四滅果。不云酪及熟酥者。文略。三明四誓總要二。初明四諦依一心。世出世間二種因果事類非一。原其總要不出自心。何者。集是四心苦是三受。道是定慧滅是證智。豈非四諦皆是一心邪。二以四諦例四弘。二次明下明普不普二。初大師約偏圓揀二。初偏誓不普三。初凡夫。厭下等者。即六行觀也。謂厭下苦粗障攀上勝妙出。故四無量約此與拔。虛偽淺狹何普之有。二二乘者。須兼兩教也。不言菩薩者。與拔分齊只在界內。故斥二乘見彼不普。三別教。以次第故初心不普。二若圓下圓誓能普三。初一念圓照明普意。十界苦集四教道滅。即于一念圓頓而觀。二遍知下四諦遍知明普相四。初集普三。初知凡夫集。攝大乘師稱有為緣集。體是見愛也。二二乘下知二乘集三。初示集名。攝大乘師稱無為緣集。體是無明也。二凈名證。不染生死而染涅槃。結習者。結使之余習也。以小教中未說聲聞別惑正使。且寄通惑余習言之。三大經證。二乘道品以大望之。是邪非正。三乃至下知圓集。住前似愛住上真愛。亦是等者。即無為緣集通至等覺也。若攝大乘師立四種緣集。前二集上更加自體及以法界。今家二意但立二種。以自體法界不殊無為。悉是障中無明故也。若約無為分出二種。是亦無失。即以第十地為自體。等覺為法界。廣如凈名疏記。二遍知苦下苦普。以因對果知之不謬。三遍知對下道普二。初遍知偏道不普。人天例立道滅之名。道不動惑滅不出界。有名無義。三教道滅雖能動出。普義不成。二圓教下知圓教中道普。三千皆中即名實相。不動而運方曰大乘。以此為因故稱普道。四故所下滅普。三千實相究竟顯處。名為圓滅。劫火譬中智遺燼喻無明。三所觀下依諦遍周起普誓。二私用下章安用修性判菩薩起誓。欲斷十界眾生之惡。欲生十界眾生之善。觀此善惡若但修成。不知性具者。此誓不普。何以故。修必次第。或少或多那得普邪。觀此善惡是性具者。此誓乃普。何以故。性既圓融事必遍攝。如別教人不知性九。故十唯十。圓知性九故十即百。豈唯界界遍攝。亦復性相互收。故得一如而收十界。以如收界以界收如。一一無邊重重莫盡。此之界如。不出善惡。誓斷此惡何惡不斷。誓生此善何善不生。故知觀性誓愿方普。章安私簡以師之義。成師之說令前偏圓顯然可見。故云語異不言義別。逭者迭也。以性十界與圓四諦。迭相顯映也。三修行普。指行妙者。彼約大經五行。明次不次。且次第五行者。一圣行。謂戒定慧。二梵行。謂慈悲喜舍。此二皆是地前修因行也。三天行。謂初地已上證第一義天。天然之理。由理成行故名天行。四嬰兒行。謂示同三乘。七方便人所修之行也。五病行。謂示為九道之身。現有三障之相。此二皆是從果起應之行也。不次第五行者。即大經云。復有一行名如來行。所謂大乘大般涅槃。大乘是圓因涅槃是圓果。今文雖示次第意在不次。以如來行是修行普。四斷惑普二。初明二觀斷不普。藏通三乘及別住行皆二觀攝。十向圓修屬后中觀。二若空下明中觀斷方普。圓人初心體于見思即是中道。正破無明名拔根本。根本既動枝葉先摧。觀障即德名翻大地。既觀中道二觀自成。三觀圓修無惑不破。故得名普。五入法門普二。初明偏小不普。修不稱性證乃階差。我唯知等者。華嚴善財尋善知識。歷百一十城。所見知識皆云我唯知此一法門。新經至第五十見彌勒。第五十三見文殊普賢。則不復云唯知一法。故知即是前漸后頓。二若入下約圓頓名普三。初法。大經明二十五王三昧破二十五有顯于我性。三昧者。此云調直定。而言王者。妙玄云。空假調直不得為王。所以二乘入空菩薩出假。不名法王中道調直故得稱王。二喻。三合。三諦之下理定之外。各有種種助道禪定。名為眷屬。六神通普。神通有六。謂天眼天。耳他心宿命身如意漏盡。皆名神通者。瓔珞云。神名天心通名慧性。天然之慧徹照無礙。故名神通。今文略舉天眼以例余五。初明天眼二。初偏教非普大羅漢見大千者。準大論第五云。大羅漢少用心見二千界。大用心見三千大千世界。辟支佛亦爾。今言見百佛土者。大部文句亦云。支佛見百佛世界。不以風輪為礙。亦無己他界隔。前同羅漢人屬三藏。此必在通。菩薩見河沙佛土者。正唯別教義兼于通。應知此等天眼見土。皆約同居凈穢言之。以有余土體質是一故。二今圓下圓教是普。緣十法界等者。圓真天眼具足五眼。見六道即肉天二眼。見二乘即慧眼。見菩薩即法眼。見佛界即佛眼。  
　　若爾。與佛眼何別。  
　　答。凈名疏云。見十法界粗細之色。名真天眼。見三諦無二名為佛眼。二眼見下例余五神。通妙中明二乘依背舍勝處一切處。修十四變化發得神通。六度菩薩因禪得五。坐道場時得六。通教菩薩因禪得五。依體法慧得六。別教地前依禪得五。登地發六。圓教不因事禪而發。乃是中道之真。自有神通任運而發。又云。三輪不思議化。七方便普二。初簡通取別。毗曇三道方便道伏。無礙道斷解脫道證。今以無礙。而為道中。進行伏惑名前方便。于解脫位觀機授法皆后方便。二若二下明普不普三。初小教不普。小菩薩者。藏通二教也。不云別者。以今正明道后方便。別證同圓故不言也。二圓教名普。二諦為方便者。圓人雖乃三諦頓觀。中須是實。二諦為權故二名方便。應知三諦是性三因。而緣了屬修。故三互融離縱橫過。不同別教三皆在性互不相收。是故真則三諦俱破。俗則三諦俱立。既破既立方便義成。收得一切方便者。此之破立何所不收。若人若天若小若大。所有智慧為俱破攝。人等福善為俱立收。以此破立資發中三不破不立。故一念圓觀。具性具修含權含實。思議不絕莫造其門。入中道已雙照等者。道前自行既以二諦。資發于中。道后利他亦復如是。照真則以真身益物。照俗則以應身赴機。故神變二字有通有別。通則二身皆有神變。別則真運神靈拔三障若。應能變現與三德樂。皆以三千而為神變。故云遍十法界。雙照用增雙遮體顯。于其法身何損之有。圓人始末方便既然。故皆名普。八說法普二。初小教不普。此亦指前二教。以今說法是別圓分證位中。化他之用也。二圓教名普。一音者。即八十好中一音能報眾聲。殊方異類莫不獲益。起信云。圓音一演異類等解。九供養普二。初標列。二華嚴下隨釋二。初釋事供。分證三千事之本也。十方六塵理之用也。上獻佛者。表因趣果。二理解下釋理供二。初正釋。萬行熏智名為供佛。智具三故名為一切。此智即是十方三世諸佛正體。復名一切。二凈名下引證。食即三諦能發三智。理佛事佛咸資咸供。十成就普二。初舉普不普喻二初舉螢等。二舉日光。卉木叢林總舉三草二木。華果成就略喻十番利益。二外道下明普不普法二。初明凡小通別。二今圓下明圓圣慈慧三。初正明。二華嚴下引證。因乃稱性發心。果則隨機遍益。三譬如下重喻。此則今經一地一雨眾生謂異圣意無偏二。普門下明普門義無量二。初明凈名三號難受。彼經云。諸佛之法悉皆同等。是故名為三藐三佛陀。名為多陀阿伽度。名為佛馱。阿難。若我廣說此三句義。汝以劫壽不能盡受。正使三千大千世界滿中眾生。皆如阿難多聞第一。得念總持。此諸人等以劫之壽。亦不能受。凈名之儔者。彼經儔類。諸大乘經所稱三號。悉應難受。二今此下明今題三義同彼。今之觀字同彼第三佛馱之號。此云覺者故。世音同彼第二多陀阿伽度之號。此云如來。以今世音即如如境故。普門同彼第一三藐三佛陀之號。此云正遍知。一實相開十門故。此之三義若廣說者。劫壽莫受。三章安就品證十義。大章第二釋體二。初略示今品體二。初示今體。靈智者始覺也。法身者本覺也。同是一覺何所論合。但為本迷覺成不覺。圓名字位尋名覺本。功非伏斷合義未成。五品頓伏得名觀合。六根似合。分真證合。今觀世音鄰極之合。全本為始實非二體。以有不覺故約伏斷而論于合。本覺軌持生始覺解。故名為法。自然集聚三千妙德。故名為身。始覺元明故名為靈。今能斷證故名為智。本始不二是所詮體。二若余下異他經二。初以三二對辯。余經明三身者。金光明經。立化身應身法身。又云。如來游于無量甚深法性。如來是應能游是報。法性是法。此經跡門云。唯佛與佛乃能究盡諸法實相。五佛即應。能究是報。實相是法。本門云。如來如實知見三界之相。非如非異等。如來即應。如實知見是報。非如非異是法。凈名有解脫名不思議是法。住是解脫即報。能以須彌入芥子中是應。大品三般若亦是三身。此等眾經皆可三身對體宗用。此品但有二身義者。名觀世音即真身義。普門示現即應身義。真是內證之智。應是外化之身。若比諸經即當宗用。雖無體文而有體義。以智不孤立必合法身。豈有蓋無函有光無鑒。是則諸經三身故。可別以法身為體。此品二身即須法報合而為體。二只此下明理智不二二。初約出纏明不二。前云靈智合法身者。非二物合。只此靈智體是法身。以本覺不覺是故在纏。名如來藏。本覺自覺是故出纏。名大法身。今既出纏驗智即理。二今知下約一物喻不二。性德本具權實之相。七方便人非性德智。是故不知同體權實。今之靈智既知權實。驗理智不二。理智二名只名一體。其猶一物人若在右物則成左。人若在左物則成右。左右名異物未始殊。故二智與理名異體一。二若明下廣指大本釋。三明宗四。初正明今品宗二。初略指。體章既明智合法身。斯是出纏之體也。此體廣有自在之應。此應對于冥顯兩機。收一品文罄無不盡。故以感應為此品宗。二十界下示相二。初示機應相。上出纏之體是寂照之知。十機若扣即寂之照。遂蒙真智冥拔眾苦。十機若扣即照之寂。乃蒙應像顯與諸樂。寂照不二只是一知。與拔雖殊豈須動念。致有前后者。即二問答。說有前后非一時也。二益文下二示宗要義。七難三毒二求得脫。三十三身十九說法得度。此之文義喻如綱目。若牽感應之綱。目無不動。斯為宗要誰謂不然。二余經下與他經辯異二。初示他用因果。本部明一乘因果。凈名明佛國因果。觀經明心觀。金光明指果德。雖單復不同。而不出因果。斯是眾經明宗之相。二今品下就此明去取二。初去因果通義。言不爾者。明今品宗不用因果也。何者若以義推誰無因果。從凡至圣能感所感。此義通漫非的今宗。但經意不至此者。出不用因果之意。蓋由經文不談觀音自行修證故也。以如來答得名之由。但云即時觀其音聲。尚不明觀音聲觀法。豈有觀成入位之相。若佛頂首楞嚴經云。昔觀世音佛教我從聞思修入三摩地。初于聞中入流亡所。所入既寂動靜二相。了然不生。如是漸增聞所聞盡。盡聞不住覺所覺空。空覺極圓空所空滅。生滅既滅寂滅現前。忽然超越世出世間。十方圓明獲二殊勝。一者上合十方諸佛本妙覺心。與諸如來同一慈力。二者下合十方一切六道眾生。與諸眾生同一悲仰。乃至同慈力故能現應身。同悲仰故能施無畏。又大悲心陀羅尼經云。昔千光王靜住如來。為我說此廣大圓滿無礙大悲心陀羅尼。以金色手摩我頂上。作如是言。汝當持此心咒。普為惡世一切眾生作大利樂。我于是時始住初地。一聞此咒故超第八地。乃至身生千手千眼等。若今大部跡本二門。廣明如來修因證果。及諸經中明佛因果文皆可見。此品不然。故云文意似不至此也。二機家下取感應扶文。以前答中冥應顯機。具詮三業。稱名常念及禮拜等。文有因也。免七種難離三毒根。文有果也。至后答中顯應冥機。是故不說三業現因。而感諸身說。皆云得度。蓋隨淺深悉能到岸。此有果文也。此因果文以感往收。有何所漏。圣雖無下文雖不示觀音修證。而具談冥顯濟物無窮。以應往收更無所失。  
　　問。前釋名章通論十雙。慈悲福慧屬因。真應智斷在果。至別釋中解人。則圓觀初終。釋法則十普始末。至今明宗。何故乃云圣無因果。  
　　答。通別釋名明觀世音及以普門。既是等覺無上人法。道理須明發心立行從因至果。乃取一代教中所詮修證法相。解釋人法此乃義推。合有因果也。今明宗要理須扶文豈。可卻取他經因果邪。須知今言圣無因果。乃是文無不妨釋名義求自有。是故今云文不至此。應知今宗不取因果。特用感應略有三意。一者經既不談所證之理。故讓靈智合法身為體。既冥理屬體故攝物為宗。二者經不談圣自修證相。若用因果則不扶文。三者一品始終唯詮冥顯兩應對冥顯二機。若用感應。宗要善成。三感應下指大本。四問若下雜料揀顯相。共十一番問答分五。初四番約機揀四。初善惡俱感明微義二。初問。若言等者即大本釋名中云。機是微義。故易云。機者動之微。吉之先現。眾生有將生之善。此善微微將動而得為機。今以善例惡。亦有將生微動之義。可得為機否。答然者。許亦是機。圣心圓照善惡不遺。善微將生念欲與樂。惡微將生念欲拔苦。二性善冥伏明生義。二初問。不知性善有可生義。故興此問。二答。冥伏未現故須圣應。是善性故得將生。三善惡慈悲相關義二。初問。若善已成不須關圣。若關圣應微善成著。惡關圣應亦微惡成著邪二答。圣豈成就眾生之惡。但以善性法爾關慈應。則善成得樂。惡關悲應惡滅離苦。同體故關非條然也。四感應相稱釋宜義二。初問。圣智鑒機宜用何法。那將釋感云機宜邪。二答宜必相宜何局于應。底蓋之喻不在一邊。二一番約應簡二。初約二身無應問。二約二身俱應答。法身聚集無量法門。能應眾生種種觀智。應身聚集無量神變。能應眾生種種見聞。三三番相對簡三。初明感應非一異二。初問二答。不一故感應不異故相關。二明感應非虛實二。初問。二答。云云者。義應例上。既非一異亦非虛實。然雙非虛實及非一異須得其意。心佛眾生三無差別。理本無差差約事用。三千理同故不異。迷悟事異故不一。悟故佛法為應。迷故心生是感。理本一故非實。事暫異故非虛。故不二門云。幻機幻感幻應幻赴。故地住前異相仍存。真位分分同佛體用。至于究竟感應既亡。復何論于一異虛實。三以他下明感應難思議二。初敘他問答二。初疑凡圣隔異非感應。克論感應其體各別。雖互立能所。而凡圣定分。所感是圣必非能感。所應是凡定非能應。感應分隔何名道交。二答能所存沒故道交二。初互論能所。先立所感所應不實。何者。所感非凡故不實。所應非圣故不實。次立能應能感不實。何者。良以還將所感為能應。所感既不實。故能應不實。又將所應為能感。所應既不實故能感不實。二既不實二亦非異。二不異下各論存沒。既無實無異。何名感應道交。故以互存互沒而立不異而異。以由所感而為能應。所應為能感。故感應不異。而今圣邊沒于所感。目為能應。凡邊沒于所應目為能感。故成而異就于而異。故有感應。就其不異故得道交。斯是古師情解感應及道交義。二私難下章安破立二。初難他義不成二。初難立義不成二。初明存沒不成。雖以能所互論存沒。究其體狀只于圣邊。沒其凡感復于凡邊沒于圣應。以其圣沒能應不得。凡沒能感不得。若爾。感應永殊。那言不異。二又感下明不異不成。大意同前。二又難下以四性結過。感能應所自屬于機感所應能自屬于應故是自性次之二句雖涉感應。義不相由還屬自性。次有四句皆從彼生。故屬他性。第三不獨由自不獨由他。須二合生乃屬共性。若離自他屬無因性。二問若下明今能妙契二。初離四句無感應以問。二答圣下用四悉立因緣而答。大圣圓證三千理事。同在一心故心平等。一一皆了即空假中。故心為住。圣既用此平等無住為能應法。故不住著所應機感。但隨十界樂欲便宜破惡入理四機扣之。即以世界為人對治第一義四種之法。任運而應。此之感應豈可以其自他共離而思議邪。又復眾生于自生感應。有四益者。亦可說言自感自應。若于三種有四益者。亦可說言由感生應由應生感。共能生感共能生應。離二有感離二有應。皆可得說。既無四執隨機說四。故諸經論談于感應。不出此四也。四問妄執下一番約機簡二。初疑妄執之善非機。二答妄執是惡能感。五問妄執下二番相對揀二。初示妙應隨情所為二。初問。二答。二問凡下示至圣拔邪歸正二。初問。二答。四慈悲利物用二。初標。  
　　問。感應慈悲為同為異。若其同者。那得分對宗用二章。若其異者。請陳其義。  
　　答。法相開合制立多途。今文既以般若法身合之為體。乃于解脫分出宗用。雖是一德而有二能。感應則通語關宜。慈悲則別明與拔。若論感應不說慈悲。則似仁王降世而無治理之功。今明感應則收經義盡。故立為宗。次示慈悲則利物義足。故立為用。開一為二。其意略爾。二二智下釋二。初正論冥顯二。初略辯二。初對二智辯用二。初問。妙經之用斷權疑生實信。正當二智那指慈悲。二答。二智之用通亙一部。具智慈悲今品別用。二他釋下就二身明益二。初敘他局解。二今明下明今正義二。初法二。初明二身皆常間二。初明二身皆常。法以寂照為常。應以不休為常。二若言下明二身皆間。二故知下明二益無二別。二譬如下喻。二此中下指廣。大本明二十五王三昧破二十五有。顯真常我性。通有四意。一出諸有過患。二明本法功德。三結行成三昧。四慈悲破有。觀音自行已破諸有惑業過患。功德三昧皆已成就。正以慈悲令他破有。故知今用即第四意也。二問觀下兼辯本跡三。初明本跡難知二。初問。二答。二如觀下明因果異說二。初引二經猶在因。二若觀下引一經已成果。三二文下用悉檀和會二。初問。二乃是下釋。或說已成或說未成。蓋順機緣令獲利益。勿求其實。第五明教相二。初定文相二。初泛明部黨。二今所下的示所傳二。初示妙經一品。二而別下明別行之由。二此品下明教相二。初同本經醍醐相二。初明品意。通于開權顯實者。且舉跡門。亦應更云開跡顯本此乃以方便品訖分別功德品十九行偈。俱為正宗。以十九行偈后。俱為流通本跡二門也。二圓人下明教味。圓法即本跡二門所詮之法也。圓教即本跡二門能詮之教也。二問文下核今品施開義三。初核成施權相二。初約方便乖圓問。二答就下約為實施權答二。初約實人施權答。圓圣偏說為引漸機。豈佛說小令佛是小。就能說人判屬圓教。二又付下約權能通實答。深信解者。即囑累云信如來智慧者。若不信者。即七方便人。二又問下核成開權相二。初約機同鹿苑難。說人雖圓稟人通小。且如鹿苑佛豈不圓。只就稟人判屬三藏。今豈不然。二約部開權跡答。阿含小部未開權跡。遂令教味隨機屬小。今經開顯即權是實。即跡是本。雖說小法為通圓經。豈同鹿苑邪。三問上下核成妙用相二。初約舍用相乖問。二約體用難思答。正宗廢權立實故言舍。流通為實施權故須用。顯實體后而論權用。斯是今經秘妙方便。  

 上一部：乾隆大藏經·此土著述·觀音玄義二卷  下一部：乾隆大藏經·此土著述·四念處四卷 



  
乾隆大藏經·此土著述·觀音玄義記 
  