  第1600部～大乘起信論疏五卷         
   
  
   此土著述·第1600部   
大乘起信論疏五卷   
西太原寺沙門法藏述      
 
 
　　 
 
大乘起信論疏卷第一  
　　夫真心寥廓。絕言象于筌蹄。沖漠希夷。亡境智于能所。非生非滅。四相之所不遷。無去無來。三際莫之能易。但以無住為性。隨派分岐。逐迷悟而升沈。任因緣而起滅。雖復繁興鼓躍。未始動于心源。靜謐虛凝。未嘗乖于業果。故使不變性而緣起染凈恒殊。不舍緣而即真凡圣致一。其猶波無異水之動故。即水以辨于波。水無異動之津故。即波以明于水。是則動靜交徹。真俗雙融。生死涅槃夷齊同貫。但以如來抂世。根熟易調。一稟尊言無不懸契。大師沒后。異執紛綸。或趣邪途。或奔小徑。遂使宅中寶藏叵濟乏于孤窮。衣內明珠弗解貧于傭作。加以大乘深旨。沈貝葉而不尋。群有盲徒。馳異路而莫返。爰有大士。厥號馬鳴。慨此頹綱。悼斯淪溺。將欲啟深經之妙旨。再曜昏衢斥邪見之顛眸令歸正趣。使還源者可即返本非遙。造廣論于當時。遐益群品。既文多義邈。非淺識所窺。悲末葉之迷倫。又造斯論。可謂義豐文約。解行俱兼。中下之流。因茲悟入者矣。然則大以包含為義。乘以運載為功。起乃對境興心。信則于緣決定。往復折征。故稱為論。故云大乘起信論。余義下當別辨。將釋此論。略開十門。一辨教起所因。二諸藏所攝。三顯教分齊。四教所被機。五能詮教體。六所詮宗趣。七釋論題目。八造論時節。九翻譯年代。十隨文解釋。  
　　初教起因者。略有十因。一依何智。二示何法。三云何示。四以何顯。五依何本。六藉何力。七為何義。八以何緣。九由何起。十幾何益。初依何智者。謂依論主洞契心源之智。隨機巧妙之辯。十地論云。嘆辨才有三種。一真實智。謂無漏智故。二體性成就無量義辨才故。三者果字義成就。復是滑利勝上字義成就故。解云。此初是根本智為依。二是后得智為因。三是言說教為果。是故教起內依智也。二示何法者。謂一心。二門。三大。四信。五行等法。此即是大乘之中起信之法。是所示也。三云何示者。謂以巧便開一味大乘。作法義二種。分一心法。復作二門。析一義理。復為三大。由此善巧而得開示。四以何顯者。謂妙音善字譬喻宗因。方令義理明了顯現。五依何本者。謂佛圣言。及正道理。定量為本。六藉何力者。謂歸命三寶。承力請加。賴彼勝力。有所分別故。能造論。七為何義者。謂助佛揚化。摧邪顯正。護持遺法。令久住世。報佛恩故。八以何緣者。謂緣于眾生欲令離一切苦得究竟樂故。造斯論。九由何起者。謂由菩薩大悲內融愍物長迷。由此造論。法施群品。十幾何益者。略有六種。一未信者。令生信故。二已信者。令得聞慧故。三已聞者。令得思慧故。四已思解者。令得修慧故。五已修行者。令證入故。六已證入者。令圓滿故。略有如是十因緣故。令此教興。更有六因。如瑜伽六十四云。欲造論者。要具六因。一欲令法義當廣流布故。二欲令種種信解有情。由此因緣。隨一當能入正法故。三為令失沒種種義門。重開顯故。四為欲略攝廣散義故。五為令顯甚深義故。六欲以種種美妙言辭。莊嚴法義生凈信故。此論下八因緣等。及十住毗婆沙論。并大毗婆沙等。各有因緣。可尋彼知之。  
　　二明藏攝分齊者有二。初約所詮三故。教則為三。后約所為二故。教則為二。前中為詮三學故立三藏。一修多羅藏。或云素怛藍。或云修妒路等。并以應語梵名。難得曲耳。此翻名契經。謂契理合機故。名為契。貫穿縫綴。目以為經。佛地論云。貫穿攝持所應說義及所被機故。名素怛藍。即詮定之教。契經即藏。持業釋。二名毗奈耶藏。或云毗那耶。或云毗尼。古翻名滅。謂身語意惡。焚燒行者義同火然。戒能止滅。故稱為滅或。云清涼。以能息惡炎熾相故。今翻為調伏。謂調是調和。伏是折伏。則調和控御身語意業。制伏除滅諸惡行故。調伏是行。即所詮戒行。調伏之藏。依主釋。以從所詮為名故。三阿毗達磨藏。或云阿毗曇。古譯為無比法。謂阿毗云無比。達磨云法。即無分別智分別法相。更無有法能比于此故。云無比法。今譯為對法。謂阿毗是能對智。達磨是所對境法。謂以正智。妙盡法源。簡擇法相。分明指掌。如對面見。故云對法。對法是所詮之慧。即對法之藏。亦依主釋。從所詮為目。又或名伏法擇法數法通法大法等。并隨義之名。如余說。問若此三藏于彼三學各詮一學。何故雜集論第十一云。復次開示三學立素怛藍。開示戒定名毗柰耶。開示慧學名阿毗達磨。答若依克性門。如前各詮一。若依兼正門。則如集論說。以經寬故具三。律次具二。論狹唯一。亦是本末門。謂經是本。余二次第末也。此論于彼三藏之中。對法藏攝。問如瑜伽八十一云。謂諸經典。循環研核。摩怛理迦。且如一切了義經。皆名摩怛理迦。謂于是處世尊自廣分別法相。準此文證。縱對法藏。亦是佛說。此論既是如來滅后菩薩所作。何得亦入達摩藏收。答有二義。一準瑜伽。是彼種類故。入彼攝。二準摩訶摩耶經。佛說馬鳴善說法要。既言善說。即是如來懸印所說。故知亦得入此藏收。因此通論。如來說法有其三種。一佛自說。二加他說。三懸許說。此論即當懸許說也。二約所為二故。教即為二者。但根有利鈍。法有淺深故。合三藏分為二種。故莊嚴論第四云。此藏由上下乘差別故。復說為聲聞藏及菩薩藏。問。彼三及二云何名藏。答由攝故。謂攝一切所應知義。解云。是故為彼聲聞鈍根下乘依法執分別。施設三藏。詮示聲聞理行果等。名聲聞藏。為諸菩薩利根上乘依三無性二無我智。施設三藏。詮示菩薩理行位果。名菩薩藏。問經中為諸緣覺說因緣法。何故獨覺不立藏名。答若依普超三昧經及入大乘論。即約三乘而立三藏。今依攝論及莊嚴論。約上下乘分為二藏。故不立也。問何故二教廢立不同。答但彼獨覺與此聲聞有同有異。謂約教行少分不同。分三乘藏。約彼理果全體不殊故。合為一藏。謂同斷我執同證生空。果同羅漢。故不別立。是故經論開合不同。如是此論二藏之中菩薩藏攝。  
　　第三顯教分齊者。于中有二。先敘諸教。后隨教辨宗。前中此方諸德立教開宗紛擾多端。難可具陳。略述十家。如華嚴疏中。又古代譯經。西來三藏。所立教相。亦有多門。略舉五家。亦如彼說。今中天竺國三藏法師地婆訶羅。唐言日照。在寺翻譯。余親問。說云。近代天竺那爛陀寺。同時有二大德論師。一曰戒賢。一曰智光。并神解超倫。聲高五印。六師稽顙。異部歸誠。大乘學人仰之如日月。獨步天竺。各一人而已。遂所承宗異。立教互違。謂戒賢則遠承彌勒無著。近踵護法難陀。依深密等經瑜伽等論。立三種教。以法相大乘為真了義。謂佛初鹿園轉于四諦小乘法輪。說諸有為法從緣生。以破外道自性因等。又由緣生無人我故。翻彼外道說有我等。然猶未說法無我理。即四阿含經等。第二時中。雖依遍計所執。而說諸法自性皆空。翻彼小乘。然于依他圓成。猶未說有。即諸部般若等。第三時中。就大乘正理。具說三性三無性等。方為盡理。即解深密經等。是故于彼因緣生法。初唯說有。即墮有邊。次唯說空。即墮空邊。既各墮邊。俱非了義。后時具說所執性空。余二為有。契合中道。方為了義。此依解深密經判。二智光論師遠承文殊龍樹。近稟提婆清辯。依般若等經中觀等論。亦立三教。以明無相大乘為真了義。謂佛初鹿園為諸小根說于四諦。明心境俱有。次于中時。為彼中根說法相大乘。明境空心有唯識道理。以根猶劣未能令入平等真空故作是說。于第三時。為上根說無相大乘。辨心境俱空。平等一味為真了義。又初則漸破外道自性等。故說因緣生法決定是有。次則漸破小乘緣生實有之執。故說依他因緣假有。以彼怖畏此真空故。猶在假有而接引之。后時方就究竟大乘。說此緣生即是性空平等一相。是故即判法相大乘有所得等。為第二時非真了義也。此三教次第。如智光論師般若燈論釋中。引大乘妙智經說。問此二所說。既各圣教互為矛楯。未審二說可和會以不。答此有二義。謂無會無不會。初無會者。既并圣教隨緣益物。何俟須會。即是智論四悉檀中。各各為人悉檀。是故雖有相違。而不可會。亦是攝論四意趣中。眾生樂欲意趣。于一法中或贊或毀。是故二說不須和會。二無不會者。通論此二所設教門。了與不了有其二門。一約攝生寬狹。言教具闕。以明了不了。二約益物漸次。顯理增微。以明了不了。初中有二。先約攝生寬狹者。依解深密經。初時唯為發趣聲聞乘說。第二時中唯為發趣大乘者說。此二各唯攝一類機。攝機不盡。故各非了。第三時中普為發趣一切乘者說。此中攝機普該諸乘。故云普為一切乘說。攝機周盡。方為了義。二約言教具闕者。約機取教。則初時唯說小乘。第二唯說大乘。第三具說三乘。前二各互闕教不具。故非了義。后一具三乘。教滿為了義。由此等義。是故第三方為了義。戒賢所立依此門判。第二門內亦二。初約益物漸次者。謂初時所說唯令眾生得小乘益。益未究竟。故非了義。第二時中雖益通大小。然不能令趣寂二乘亦得大乘。是故此說亦非盡理。第三時中普皆令得大乘之益。縱入寂者亦令回向大菩提故。是故經云。唯此一事實。余二則非真。又云。若以小乘化。我則墮慳貪。此事為不可。是故此說方為了義。二約顯理增微者。初說緣生以為實有。次說緣生以為假有。后說緣生方是性空。前二所說顯理未周。會緣未盡。故非了義。后一顯理至究。會緣相盡。故為了義。由此等義。是故第三方為究竟了義大乘。亦即初唯小乘。次具三乘。后唯一乘故也。智光所立依此門判。由有如此二種門故。是故圣教各依一勢以明權實。互不相違。問若如所說。兩宗各初唯說小乘。何故華嚴亦最初說。而非小乘。答此難諸德總有三釋。一云。約漸悟機立三法輪有此漸次。若頓悟機。則最初亦說彼華嚴等。若爾。密跡力士經初時具說三乘之法。此為其漸。為其頓耶。若是漸教。應唯說小。若是頓教。應唯說大。是故難解。一云。若依顯了門。則如前有此三法次第。若約秘密門。則同時皆有。若爾。則初時小顯而大密。何不以大顯而小密耶。又判此顯密。出何圣教。理既不齊。又無圣教。故亦難依。一云。但是如來圓音一演。異類等解。就小結集。故唯說小。就大結集故唯說大。就通結集故說三乘。若爾。說華嚴時。何故聲聞不聞自所聞。乃如聾盲無所見聞。是亦難解。今解此難。泛論如來圓音說法。大例有二。一為此世根定者說。二為此世根不定說。初中自有三節。一或有眾生。此世小乘限性定者。唯見如來從始至終但說小乘。如小乘諸部不信大乘者是。二或有眾生。此世三乘根性熟者。則唯見如來從始至終但說三乘。如密跡力士經。說佛初鹿園說法之時。無量眾生得阿羅漢果。無量眾生得辟支佛道。無量眾生發菩提心住初地等。廣如彼說。大品經中亦同此說。是故后時所說皆通三乘。如諸大乘經中說也。三或有眾生。此世一乘根性熟者。則唯見如來初樹王下華藏界中。依海印三昧。說無盡圓滿自在法門。唯為菩薩。如華嚴經等說。是故諸說各據當根所得。互不相違也。二不定根者有二位。一此世小乘根不定故。堪可進入三乘位者。則初聞唯小為不了教。次唯說大亦非了教。后具說三乘方為了義。故有深密經中三時教也。二此世小乘根不定故。堪可進入一乘位者。則初聞小乘為不了教。次通三乘亦非了教。后唯說一乘方為了教。智光所立當此意也。是故由有于此世中根定不定二位別故。令此教門或有前后。或無前后也。上來總明敘會諸教竟。第二隨教辨宗者。現今東流一切經論。通大小乘。宗途有四。一隨相法執宗。即小乘諸部是也。二真空無相宗。即般若等經。中觀等論所說是也。三唯識法相宗。即解深密等經。瑜伽等論所說是也。四如來藏緣起宗。即楞伽密嚴等經。起信寶性等論所說是也。此四之中。初則隨事執相說。二則會事顯理說。三則依理起事差別說。四則理事融通無礙說。以此宗中許如來藏隨緣成阿賴耶識。此則理徹于事也。亦許依他緣起無性同如。此則事徹于理也。又此四宗。初則小乘諸師所立。二則龍樹提婆所立。三是無著世親所立。四是馬鳴堅慧所立。然此四宗亦無前后時限差別。于諸經論亦有交參之處。宜可準知。今此論宗意當第四門也。  
　　第四教所被機。說有二重。一約權教。即五種姓中。菩薩種姓及不定性。是此所為。余三非此。以無分故。如瑜伽等說。二約實教。一切眾生皆此所為。以無不皆當得菩提故。問若諸無姓亦當成佛。何得說有無姓有情。答論有二釋。故佛性論及寶性論。同為謗大乘人。依無量時故作是說。非謂究竟無清凈性。佛性論第二卷中。判說無佛性是不了教故也。準此當知。永無種姓非盡理說。楞伽文說可知。問如有難言。若諸眾生等有佛性必當得佛。則眾生雖多。要當有盡。是為大過。又若悉有性。令最后菩薩闕利他行。以無所化諸眾生故。闕行成佛。不應道理。又令諸佛利他功德亦則斷絕。以無所化機緣感故。如是三難。若為得通。答此所設難。并由妄見眾生界故。妄起此難。故不增不減經云。大邪見者見眾生界增。見眾生界減。以不如實知一法界故。于眾生界起增減見。問我所說義扶此經文。何者。若諸眾生悉皆有性。并當解脫。則眾生有減。今立有此。無性眾生常在世間。故無增減。答若爾。汝于有性既起減見。即于佛界必起增見。此增減見不離汝執。當知經意明一切眾生一時成佛。佛界不增眾生界不減。故彼經云。眾生即法身。法身即眾生。眾生法身義一名異。解云。況眾生界。如虛空界。設如一鳥飛于虛空。從西向東。[這-言+至]百千年。終不得說東近而西遠。何以故。以虛空無分齊故。亦不得云總不飛行。以功不虛故。當知此中道理亦爾。非有滅度令有終盡。非無終盡。有不滅度。故眾生界甚深廣大。唯是如來智所知境。不可輒以狂心限量斟酌起增減見。既其無盡。是故三難無不能離。二乘回心者。若不定種姓。未入無余前即有回心。此不待言。若決定種姓。未入無余前定不回心。要入無余。方有回心。以二乘人本來不得無余依涅槃界故。佛性論第三云。二乘人有三種余。一煩惱余。謂無明住地。二業余。謂無漏業。三果報余。謂意生身變易身也。又無上依經勝鬘經寶性論等。廣明無漏界中有三種不思議變易生死。謂聲聞緣覺大力菩薩。若言此中二乘是不定種姓。理必不然。以未回心。有分段故。回心已去是漸悟菩薩。非二乘故。論說二乘有三種余。非菩薩故。當知定是二乘自位無余依中。大乘說彼有三種故。然彼二乘既不能知此三余故。是故化火燒分段身。入無余依。法爾皆有變易報殘。而彼不知。謂為涅槃。而實但是未燒身前。期以滅智所得滅定。法華論云。方便入涅槃城故。涅槃城者。諸禪三昧城。過彼城已。令入大般涅槃城故。解云。以此當知。二乘無余體雖滅定。亦通方便。故云諸禪也。由彼二乘根有利鈍。滅定防心。種有強弱。是故在定。極[這-言+至]八萬乃至一念。由佛根欲性智為增上緣力。又由本有佛性之力。令心還生于凈土中。逢佛菩薩善友力故。修大乘道。然此利鈍遲疾。諸圣教略有七位。謂八萬。六萬。四萬。二萬。一萬等劫。如次以配四果及獨覺人。此五如彼涅槃經說。第六位中。如楞伽云。三昧酒所醉。乃至劫不覺。酒消然后覺。得佛無上身。此亦利于前。不[這-言+至]萬劫。第七位如法華第三云。我滅度后。復有弟子。不聞是經。不知不覺菩薩所行。自于所得功德。生滅度想。當入涅槃。我于余國作佛。更有異名。是人雖生滅度之想。入于涅槃。而于彼土求佛智慧。得聞此經。唯以佛乘而得滅度。更無余乘。除諸如來方便說法也。解云。此最利根亦舍分段入涅槃已。即于佛土受變易身。受佛教化入于大乘。亦有人解此經文。是變化聲聞。理定不然。若是化作。必為引攝實類眾生。若彼眾生受此引攝。亦學先入無余涅槃。后方回心。而汝所執無余灰斷。即便誤彼所引眾生。是則諸佛菩薩等。于彼眾生使成大怨。何名大悲方便攝化。既無此理。故知入寂回心。定非變化。此上七位并是定性二乘要入寂已方乃回心。不同不定性人未入寂前有回心故。問為一切定性二乘入寂悉皆回心。為有不回者。答一切皆回。何以得知。法華論云。授聲聞記有其二種。一者如來。二者不輕菩薩。所授聲聞有四種。一決定聲聞。二增上慢聲聞。三退菩提心聲聞。四應化聲聞。后二聲聞以根熟故。佛為授記。謂應化聲聞退已還發菩提心也。決定聲聞增上慢人以根未熟。菩薩與記。方便令發菩提心也。解云。決定聲聞既在所記之中。故知定有發菩提心。又既但云根未熟。不言總不熟。故知定有性。又彼論云。我不殊汝。汝等皆當作佛者。示諸眾生皆有佛性也。解云。此是菩薩與記。明知定性聲聞有佛性也。問何故新翻經論說有入寂定性二乘不回心耶。答新經論中。據未入寂定不回心。入寂已去彼不說故。故不相違。又教有了非了。別如佛性論辨。故不可怪。又涅槃經中。言佛性有無。皆不解我意者。明佛性法離有離無。隨言執取。是不解意。非謂說有一分無性。佛性論云。是故佛性決定是有。離有離無。此之謂也。是故一切眾生皆此所為。余經論皆準此釋。  
　　第五能詮教體者。略作四門。一隨相門。二唯識門。三歸性門。四無礙門。初中有四句。一或唯以名句文為性。以聲是依非正體故。唯識論云。若名句等不異聲者。法詞無礙。境應無別。二或唯以音聲為性。名句文等聲上屈曲。假立無體故。雜集論云。成所引聲。謂諸圣說。三或具前二事。方為其性。維摩經云。有以音聲語言文字為佛事。又十地論中說者以二事說。聽者以二事聞。謂聲名等也。問大乘中聲表善惡。聲是無記。名句文亦是無記。云何無記為圣教體。答諸佛菩薩后得智說故。俱是善也。十地論名善字等是也。四或俱非二事以為其性。以說即不說故。文字性離故。經云。夫說法者無說無示。其聽法者無聞無得。此之謂也。于此四句中。別取前三通小乘。具斯四說為大乘。又此四句合為一教。互有無礙。是大乘教也。二唯識門者。謂說者識現為增上緣。令聞者識文義相現。下論云。若離心念則無一切境界之相。又攝論名為言說識。又聞者識上聚集現等。是故一切聲名句等。皆是自心之所顯現。下論云。唯依心現不離真如。三歸性門者。此識無體唯是真如。下論云。是故一切法從本已來。離言說相離名字相。離心緣相。畢竟平等。無有變易。不可破壞。唯是一心。故名真如。以一切言說假名無實。但隨妄念不可得故。準此而知。四無礙門者。謂于前三門。心境理事。同一緣起。混融無礙。交徹相攝。圓明自在。不相障礙。以為教體。以一心法有二門故。皆各總攝一切法故。思以準之。五教通諸法門者。謂遍于六塵一切所知境總為生解之義。悉為教體。準之。  
　　第六所詮宗趣者。先總后別。總中以一心法義為宗。信行得果為趣。即具境行果三也。此中境有二種。一法二義。如下文辨。行亦二種。一行體。謂四種信心。二行用。謂五門修行。亦如下顯。果亦二種。一分果。謂令得入位。二滿果。謂成如來。并如下辨。宗之與趣何別老。謂當部所崇曰宗。宗之所歸曰趣。二別顯宗趣。略有五重。一教義相對。以教說為宗。用義意為趣。如下文令舍言取意等。二理事相對。舉事為宗。顯理為趣。如下文從生滅門入真如門等。三境行相對。以真俗境為宗。觀心行為趣。四證信相對。以成信不退為宗。登地入證為趣。五因果相對。以因為宗。克果為趣。此五亦是從前起后。漸次相由。準釋可知。  
　　大乘起信論　第七釋論題目者。大者。當體為目。包含為義。乘者就喻為稱。運載為功。法喻合舉。大乘所信之境。體能為義。起信即能信之心。澄凈為性。心境合目故云大乘起信。此即大乘之起信。是對境揀心。非是證等也。又亦起大乘之信。則對宗別行行。非小乘信也。又大者就義。謂體相用三大莫過。乘者約用。謂即佛性三位成運。自性住佛性為所乘。引出佛性為能乘。至得果佛性為乘所至處。三義體用唯一心轉。是故亦乘亦大。持業釋也。又依雜集論。由與七種大性相應故名大乘。一境大性。以菩薩道緣百千等無量諸經廣大教法為境界故。二行大性。正行一切自利利他廣大行故。三智大性。了知廣大補特伽羅法無我故。四精進大性。于三大劫阿僧祇耶。方便勤修無量難行行故。五方便善巧大性。不住生死及涅槃故。六證得大性。得如來法身無所畏不共法等。無量無數大功德故。七果大性。窮生死際示現一切成菩提等。建立廣大諸佛事故。解云。前五約因。后二就果。瑜伽顯揚亦同此說。莊嚴論中。六名果大。謂得法身等。七名事大。謂示成菩提等。余同此也。又有七義釋大乘。如十二門論辨。起謂發起。以有本覺內熏為因。善友聞熏用大為緣。于此勝境發希有信能令心凈。如水清珠。唯識論中。信別有三。一信實有。謂于諸法實事理中深信忍故。二信有德。謂于三寶真凈德中深信樂故。三信有能。謂于一切世出世善。深信有多力能得能成。起希望故。依梁攝論亦有三種。一信實有。自性住佛性。二信可得。引出佛性故。三信無窮功德。至得果佛性。又下文四種信心具尋辨之。何故但明信而不言余行。以是行本故。論為初機故。故下文云。自信己性。知心妄動。修遠離行等。又華嚴云。信為道源功德母等。此中起信。據信成就處說。謂入住不退。使前信心成根不失故也。論者是集議論也。謂假立賓主。往復折征。論量正理。故名為論。是故名為大乘起信論也。  
　　馬鳴菩薩造　馬鳴之名。依諸傳記。略有三釋。一以此菩薩初生之時。感動諸馬悲鳴不息故。立此名也。二此菩薩善能撫琴。以宣法音。諸馬聞已咸悉悲鳴。故立此名。三此菩薩善能說法。能令諸馬悲鳴垂淚不食七日。因此為名也。言菩薩者。依諸論解。亦有三釋。一云。若具言之。應云菩提薩埵。菩提。此云大覺。即所求也。薩埵。此云有情。即所度也。從境為名耳。若從心說。即唯悲與智也。二云。菩提是所求法。薩埵是能求人。心境合明。人法雙稱。故云菩提薩埵。三云。薩埵名勇猛。謂有志有能。于大菩提勇猛求故。立此名也。言造者制作也。  
　　第八造論時節者。諸說不同。今依摩耶經云。如來滅后六百歲已。九十六種諸外道等。邪見競興。毀滅佛法。有一比丘。名曰馬鳴。善說法要降伏一切諸外道輩。七百歲已有一比丘名曰龍樹。善說法要。滅邪見幢。燃正法炬。以此經文為定說也。  
　　真諦三藏譯　第九翻譯年代者。譯經紀云。沙門波羅末陀。此云真諦。亦云狗那羅陀。此曰親依西印度優禪尼國人。景行澄明。器宇清肅。風神爽拔。悠然自遠。群藏廣部罔不措懷藝術異解。偏素諳練。歷游諸國隨機利見。以梁武帝泰清二年歲次戊辰。見帝于寶云殿。帝敕譯經。即以太清二年。訖承圣三年歲次甲戍。于正觀寺等。譯金光明經。彌勒下生經。大乘起信論等。總一十一部合二十卷。此論乃是其年九月十日。與京邑英賢慧顯智愷曇振慧旻等。并黃鉞大將軍大保蕭公勃等。于衡州建興寺所譯。沙門智愷筆授。月婆首那等譯語。并翻論旨玄文二十卷。屬侯景作亂。乃適豫章始興南康等。雖復棲遑。譯業無輟。即泛舶西歸。業風賦命。還飄廣州。屬廣州刺史穆國公歐陽頠延住制止寺。請譯經論。自陳永定元年歲次丙子。至訖泰建元年己丑歲。更譯佛阿毗曇經論。及俱舍攝論等。總陳梁二代。敕譯經論。四十四部一百四十一卷。然真諦或鋪坐具跏趺水上。若乘舟而濟岸。接對吏君。而坐具無污。或以荷藉水。乘而度之。如斯神異其例甚多。  
　　第十隨文解釋者。此論三分。謂序正流通。釋有三門。一約論主。二約論法。三約益生。初中三者。論首三頌歸敬請加。即是論主起行所依。二從論曰下。為物宣說。正成論主法施之行。三末后一頌。結說回向。即是隨行所起大愿。是故三分。但成論主光顯佛日法施群生之行愿也。二約法三者。初因緣分。是法起所因。為序。二立義分下。正顯所說為正宗。三勸修利益分。嘆法勝能。為流通。由此三分令法無失。久住不墜。三約益生三者。一因緣分。舉法為機。二立義分下正授解行。三勸修分。舉益勸修。令佛種不斷。是故三分。方成眾生入法之行。上三門中。前一別辨。后二合釋。是故五分皆是正宗。以俱是論主正所作故。今但依初門。先解序內三頌。為明歸敬辨意分也○今釋此文。略作五明。一明諸論有無。二歸敬之意。三能歸儀式。四所歸勝相。五釋文。初中。或有具敬三寶。如智論攝論等。或唯歸佛寶。如地持論。或但歸人法。如十地論。或直說無歸。如十二門論。此并作者之意。廣略無在。如龍樹廣論。已具歸依。十二門略論。故不別辨。二敬意者。一為荷恩故。謂若無佛說。法起無由。若無其法。無所生解。若無僧傳。己則不聞。由此三恩。得成慧悟。今傳此法。理須念恩致敬。二請加護故。謂末代澆時傳化不易。若不仰請三寶威力。無由自通。故須致敬。三為生信故。謂論主自是不足之人。率己造論。人不信受。要歸三寶。示有宗承。令物生信。四敬儀故。謂如世間忠臣孝子。凡有所作。先啟白君父。今此菩薩敬重三寶。過于君父。欲作此論。光暉佛日。豈不敬啟。五表勝故。謂如成實論說。三寶是吉祥境界。標之在首。以顯勝故。六益物故。謂如雜心說。為令眾生于三寶中。發心趣求。信解觀察。供養歸依。是故頂禮。三能歸異相者。無過三業。謂表佛天眼見其身禮。表佛天耳聞其語贊。表佛他心知意觀察。又若在亦見亦聞處具三業禮。若在唯見不聞處。以身意禮。若在唯聞不見處以語意禮。若抂不可見聞處。唯意業禮。又除三業過。成三業善。表三輪因。故準此也。四顯所敬勝相者。明三寶之義。廣如別章。五釋文者。三頌分二。初二明歸敬三寶后一申其敬意○前中亦二。初歸命者。顯能歸誠至。二盡十方下明所敬深廣。  
　　歸命　前中歸者。是趣向義。命謂己身性命。生靈所重。莫此為先。此明論主得不壞信。盡己所重之命。歸向三寶。請加制述。故云歸命。二歸是敬順義。命謂諸佛教命。此明論主敬奉如來教命傳法利生。故云歸命。問歸命與稽首何別。答智論云。如小乘經中。毗沙門王歸命釋迦稽首余佛。論主將非為初重后輕。以小乘人偏賀釋迦之恩故有斯也。又釋。通論。皆具三業。別分。稽首屬身。歸命是意。三業之中。意業為重。如仙人起嗔令三國人死等。可知○二所敬中亦二。  
　　盡十方　初盡十方者。明所敬分齊。然有二義。一云。非直歸于一方三寶。乃欲盡于十方齊敬。二云。于十方內非直各歸一二等剎。亦乃一一方所各盡彼方無盡世界一切三寶。何以爾者。顯三寶普遍故。敬心廣大故。簡異小乘故。為論幖幟故。故盡十方也○二辨所敬三寶。于中三。初三句明佛寶。次三句明法寶。后一句明僧寶。  
　　最勝業遍知色無礙自在救世大悲者　初佛寶中。作四門釋。一約三業分別。最勝者標佛位也。謂過小曰勝。超因曰最。以障盡德圓果成極位故云最勝也。業者即總舉諸佛三輪業用謂最勝之業。最勝即業。二釋可知謂遍知意業勝。無礙身業勝。悲救語業勝者。謂結德屬人。謂具上諸德之者。所謂佛也。二約二利分別者。最勝業總舉。遍知等別顯自利德。于中內有遍知之智。外有無礙之色。勝鬘經云。如來色無盡。智慧亦復然等。亦同此也。救世等別顯利他德。二利圓滿之者謂佛也。三約三德分別。一者最勝業是總標。遍知顯佛大智功德。二色無礙明佛大定功德。謂依定發通。現色無礙。三救世等明佛大悲功德。攝大乘論明佛受用身功德。唯說此三也。四按文解釋者。此中但明報化二身。以法身入法寶攝故。最勝如初釋。業謂業用。遍知有二。謂一真智遍知心真如門恒沙功德等。二俗智遍知心生滅門緣起差別等。理量齊鑒。無倒遍知。色無礙者。如來色身自在無礙。乃有多種。如華嚴不思議法品說。今略辨四種。一大小無礙。謂一一根皆遍法界。而亦不壞諸根之性。又亦不雜諸根之相。二互用無礙。謂諸根相作而不相礙。三理事無礙。謂現色蕭然而不礙舉體性空。妙理常湛而不礙業用無方。下文云。色即智說名智身等。四應機無礙。謂圓回之身。十方齊應。多機頓感。身亦不分而普現。在此而不礙彼。在彼而不礙此。坐不礙行等。思以準之。救世等者。世謂世間。有其三種。此明眾生世間。是所救也。救謂能救。即如來大悲。悲亦有三種。謂緣眾生法及無緣。無緣之悲。三中最勝。故云大悲。佛性論云。悲者暫救濟不能真實救。大悲者能永救濟。恒不舍離者。謂結德屬人。可知。佛寶竟。  
　　及彼身體相法性真如海無量功德藏　第二法寶中。泛論法寶有四種謂教理行果。于此四中。教淺理深。行分果圓。今此所歸唯取深圓但歸理果。是故約彼佛身以明法寶。是果法也。顯身之體相。是理法也。文中三句分二。初一標。后二釋。初中及者有二義。一是相違義。顯此法寶與前佛寶是二事。故云及。二是合集義。非直敬于佛寶。亦乃及敬法寶。此中及言。顯佛與法是非一義。彼身體相。顯佛與法不相離。是非異義。體謂體大。相謂相大。以用大中辨佛受用變化二身。是故體相二大自是法身。屬法寶攝。以彼用大依體相起。會用歸本。故云彼身體相也。下二句釋中。初法性等者。釋體大也。無量功德藏。釋相大也。法性者。明此真體普遍義。謂非直與前佛寶為體。亦乃通與一切法為性。即顯真如遍于染凈通情非情深廣之義。論云。抂眾生數中名為佛性抂非眾生數中名為法性。言真如者。此明法性遍染凈時無變異義。真者體非偽妄。如者性無改異。海者約喻釋疑。疑云。真既不變。云何隨于染凈。既隨染凈。云何不變。釋云。如海因風起于波浪。波雖起盡。濕性無變。無變之性不礙起浪。浪雖萬動。不礙一濕。是故動靜無二法準思之。又釋。顯此真如具德如海。華嚴云。譬如深大海。珍寶不可盡。于中悉顯現。眾生之形類。甚深因緣海。功德寶無盡。清凈法身中。無像而不現。又有奇特十種相。并況真如。準釋可知。次釋相大中。謂此法身如來藏中。含攝蘊積無邊恒沙性功德。故云藏。有義。此中亦攝教行二法。謂教含所詮之功德。行攝所成之功德。是故亦云無量功德藏也。當知此中通四法寶俱有含藏。法寶竟。  
　　如實修行等　第三僧寶者。僧通凡圣。寶唯圣位。圣通大小。菩薩為勝。是故此中唯歸地上大菩薩僧。謂證理起行名如實修。下文云。依法力熏習是地前行。如實修行是地上行。滿足方便是地滿位。此中等者。舉中等取前后也。又依寶性論。就地上菩薩約正體后得說二修行。彼論云。一如實修行。了如理一味。二遍修行備知一心有恒沙法界。今此文中舉正體等取后得。故云等也。依法集經。總括萬行為二修行。彼經云。如實修行者。發菩提愿。不放逸修者。謂滿菩提愿。復次如實修行者。謂修行布施。不放逸修者。不求報等。此中亦舉初等取后。可知。歸敬三寶竟○第二申敬意中。余論之首多申二意。謂利自他法久住等。今此文中略申三意。一為益眾生故。二為佛種不斷故。三為法久住故。即此教法久住。亦是佛種不斷。如金剛般若無著論中。由善付屬般若波羅蜜流行世間。為佛種不斷。文中四句分三。初一舉所為人。二明所成益。三成益意。  
　　為欲令眾生除疑舍邪執起大乘正信佛種不斷故　初中所為眾生雖多三聚統收。準下文。正唯為不定聚眾生故。下云。為未入正定眾生修行信心等。兼為邪定作遠因緣。兼為正定具增妙行。別舉下文因緣分中六位眾生。至彼當辨。二所成益中有二。先令得離過益。后得成行益。初中由疑故迷真失于樂也。由執故起妄種于苦也。十地論中。菩薩三種觀于眾生起大慈悲。一遠離最上第一義樂。二具足諸苦。三于彼二顛倒。解云。真樂本有。失而不知。妄苦本空。得而不覺。于彼得失都無覺知故。令菩薩生悲造論。是故以下文立義分及顯示正義。解釋如來根本之義。令諸眾生正解不謬。以除疑惑令悟真樂。以對治邪執遣其二執。令離苦因。故下云。遠離癡慢出邪網等。故云除疑舍邪執也。二成行者。既于真不疑。于邪不執。未知于何乘起行。謂于大乘。以是究竟根本法故。未知于此大乘起何等行。謂起信心行。以信是眾行之本故。亦即翻前疑。故云信。翻前邪執故云正。是云起大乘正信也。則以下文分別發趣道相及修行信心分成此行也。三成益意者。謂令眾生離過成行。使信位成滿。入位不退堪成當果。故云佛種不斷。下文云。信成就發心者。畢竟不退。入如來種中。正因相應等。又釋。由此所說。令諸眾生修行佛因常恒不絕。故云不斷。華嚴云。下佛種子于眾生田生正覺芽。是故能令佛寶不斷。此之謂也。又釋。由此教法流傳。如前所釋。亦為不斷。此當勸修利益分所作也。上來歸敬辨竟分竟○第二正宗之中有二。先標益起說。二說有五分下正陳所說。  
　　論曰有法能起摩訶衍信根是故應說　前中論曰者。簡論異經之辭也。有法能起等者。標益也。即顯所說之義有其勝用。是故應說者。起說也。顯能詮之教義要須起也。有法者。總舉法義一心二門三大之法。即所說法體也。能起大乘信者。辨法功能。謂約真如門信理決定。約生滅門信業用不亡。約義大中信三寶不壞。此中信根者。謂信滿入住。成根不退。根有二義。一能持義。謂自分不失。二生后義。謂勝進上求。又根信相對。影成四句。一有信無根。謂隨他言信。二是根非信。謂余慧根等。三亦信亦根。謂此中所辨見理成信等。四非信非根。謂所余法。論主因見此益。是故要須起說。此論上來大乘起信。是故應說是論也。題目依此而立○第二正陳所說。于中有三。先標數。二列名。三辨相。  
　　說有五分。云何為五。一者因緣分　列名中。一言不自起制必有由。名為因緣。章別余段故稱為分。  
　　二者立義分　二由致既興。次略標綱要。令物生信。故名立義分。  
　　三者解釋分　三宗要既略。次宜廣釋令其生解。故云解釋分。  
　　四者修行信心分　四釋既生解。次宜依解起行。有解無行。是所不應。故有修行信心分。  
　　五者勸修利益分　五雖示行儀。鈍根懈慢。次宜舉益勸修。故有勸修利益分○三依章辨相中。釋五分即為五段。初中二。先標后釋。  
　　初說因緣分　釋中有四。一問。  
　　問曰有何因緣而造此論　二答。  
　　答曰是因緣有八種　三難。  
　　云何為八　四通答中有三。謂舉數。辨相。總結。  
　　一者因緣總相　辨相中。初一是總。后七是別。所以爾者。總通兼正。別為當機。故須爾也。  
　　所謂為令眾生離一切苦。得究竟樂。非求世間名利恭敬故　總中離一切苦者。謂令有情離三苦二死故。得究竟樂者。令得無上菩提大涅槃樂等。非求世間名利等者。有二釋。一非欲令其求于后世人天利樂等故。二論主自云。我為益生。故造斯論。非為名利等。此之一門通于一切菩薩之心。非局此論。故云總相。又通此一部論為發起之由。故云因緣總相也。  
　　二者為欲解釋如來根本之義令諸眾生正解不謬故　別中各別發起下文。別為當機故于中初者。與下立義分及解釋分。顯示正義對治邪執。作發起因緣。以彼文中說依一心法有二種門。各攝一切法。即是如來所說法門之根本。又生滅門中。本覺名如。始覺名來。始本不二。名曰如來。故轉法輪論云。真諦名如。正覺名來。正覺真諦故。名為如來。此即所證真理名如。能證無分別智名來。諸眾生未有無分別智時。是如無來也。今以如來依此心成故。名此心為如來根本之義。文中具釋此義。令彼地前三賢勝解行位諸菩薩等比觀相應。故云正解。即顯示正義文是也。此觀離倒故云不謬。即對治邪執文是也。  
　　三者為令善根成熟眾生。于摩訶衍法堪任不退信故　第二者。與下分別發趣道相而作因緣。以彼文中令利根者發決定心。進趣大道。堪任不退住位故。此當十信終心。自分滿足。故云善根成熟。進入十住正定聚中。使前信心堪任不退故也。  
　　四者為令善根微少眾生修習信心故　第三者。與下修行信心分中。初四種信心及四種修行文而作因緣。以彼文中令信未滿者。修行信心。使滿足故。此當十信住心。以信位未滿故。云善根微少。令進修向滿故。云修行信心也。  
　　五者為示方便消惡業障善護其心遠離癡慢出邪網故　自下四種機。當信位初心。何故前三人各以一門攝。此中偏有四者。以前三根勝進易退難。不假多方便助成道力故耳也。此中根劣。退易進難。賴多方便故有四也。四中前三為下中上三人。后一策以勤修三中初者。與下修行信心分中。第四修行末文而作因緣。以彼文中。令業重惑多善根難發眾生。以禮懺等方便消惡業障。障輕故。內離頑嚚癡慢。外出邪魔罥網故。云善護其心遠離癡慢出邪網也。此當下品也。  
　　六者為示修習止觀。對治凡夫二乘心過故　二者。與下第五修行止觀門為因緣。以彼文中。雙明止觀遣凡小二執故。云治心過也。下自廣說。此當中品也。  
　　七者為示專念方便生于佛前必定不退信心故　三者。與下修行信心分末。復次眾生初學是法下勸生凈土文而作因緣。以彼文中。舉勝方便令彼觀解。分得相應。眾生恐后報遷遇緣成退故令往生。使不退也。此當上品。  
　　八者為示利益勸修行故有如是等因緣所以造論　第八者。與下勸修利益分而作因緣。以彼文中。舉彼損益勸物修舍。即總策成前諸行也○第三難可知。  
　　問曰修多羅中具有此法何須重說　第四通中文有二。初與彼問辭。二以眾生根行下奪彼疑情明須作論。于中有二。初舉根緣二相以立宗。二如來在世下別釋根緣。  
　　答曰修多羅中雖有此法以眾生根行不等受解緣別　前中。初根有同異。后緣有增微○別釋中有二。初說聽俱勝。經文尚無紙素之傳。何況須論。二如來滅下明根緣微劣須經須論。  
　　所謂如來在世眾生利根能說之人色心業勝圓音一演異類等解。則不須論　前中初約勝時以明根勝。二能說人下明緣勝。于中三業可知。一音及圓音者有二。初如來一音說一切法。無不顯了。故名圓音。華嚴云。如來于一語言中演說無邊契經海。二如來同一切音。故云圓音。華嚴云。一切眾生語言法一言演說盡無余。以一切音即一音故。云一音。一音即一切音。故云圓音。一一語音遍窮眾生界。而其音韻恒不雜亂。若音不遍。則音非圓。若由等遍失其韻曲。則是圓非音。今不壞曲而等遍。不動遍而善韻。此是如來圓音。非是心識思量境界耳○第二劣中四種。初廣略二經。后廣略二論。  
　　若如來滅后或有眾生能以自力廣聞而取解者　初自力廣聞經得解佛意。不須他論。故云自力。即具文義二持。  
　　或有眾生亦以自力少聞而多解者　二亦以自力尋略經文而能解經意。故亦不須他論。此有義持無文持也。  
　　或有眾生無自心力因于廣論而得解者　三但依經文不能解意。因他廣論得解經意。故云無自心力也。此有文持無義持故。  
　　自有眾生復以廣論文多為煩心樂總持少文而攝多義能取解者　四此人不耐繁文。唯依文約義豐之論。深解佛經所說之旨。故言心樂總持而攝多義。此無文義二持。此文有二。初辨根劣。二如是此論下對此劣根明教之興。  
　　如是此論為欲總攝如來廣大深法無邊義故。應說此論　如是此論文句雖少。普攝一切大乘經論旨。故云總攝如來廣大等如理智境故云深也。如量智境故云廣也。深廣無際故云無邊也○立義分中文別有二。初結前生后。二正彰立義。此文有三。初標總開別。二寄問列名。三依名辨相。  
　　已說因緣分次說立義分摩訶衍者總說有二種云何為二一者法二者義　名中法者。出大乘法體。謂自體故。對智故。顯義故。即宗本法也。大位在因。通于染凈耳。義者。辨大乘名義。謂何故此心是大乘耶。謂此心內具三大義。故名大也。有二運轉故名乘也。即依宗所顯差別義理。大位在果。唯取于凈也。是故大乘總說有二。謂先顯法體。后釋義理。收義足也○辨相中二。先法后義。法中亦二。初舉法總立。次何以故下開門別立。  
　　所言法者謂眾生心　總中三句。初眾生心者。出其法體。謂如來藏心含和合不和合二門。以其在于眾生位故。若在佛地。則無和合義。以始覺同本。唯是真如。即當所顯義也。今就隨染眾生位中故。得具其二種門也。  
　　是心則攝一切世間出世間法　次攝一切世出世法者。辨法功能。以其此心體相無礙。染凈同依。隨流返流。唯轉此心。是故若隨染成于不覺。則攝世間法。不變之本覺及返流之始覺。攝出世間法。此猶約生滅門辨。若約真如門者。則镕融含攝染凈不殊。故通攝也。下文具顯。  
　　依于此心顯示摩訶衍義　三依于此心顯示大乘義者。釋其法名。謂依此一心宗本法上。顯示大乘三大之義。故名此心以為法也○別中二。先責總立難。后開別釋成。  
　　何以故是心真如相即示摩訶衍體故　前中責有二意。一云。心通染凈。大乘唯凈。如何此心能顯大乘之義。又云。心法是一。大乘義廣。如何此心能示于義。釋意云。大乘雖凈。相用必對染成故。今生滅門中。既具含染凈。故能顯也。以廢染之時則無凈用故。此釋初意也又心法雖一。而有二門。真如門中示大乘體。生滅門中具宗三大。大乘之義莫過是三。是故依此一心得顯三大之義也。立別門中。言是心真如者。總舉真如門。起下文中即是一法界已下文也。言相者。即是真如相。起下復次真如者依言說分別已下文也。  
　　是心生滅因緣相能示摩訶衍自體相用故　是心生滅者。隨熏變動故。總舉生滅門。起下依如來藏故有生滅心已下文也。因緣者。生滅緣由。故起下復次生滅因緣已下文也。言相者。生滅之狀。故起下復次生滅相者已下文也。何故真如門中云即示。生滅門中云能示者。以真如是不起門。與彼所顯體大無有異相。詮旨不別故。云即示也。以是不起故。唯示體也。生滅是起動門。染凈既異。詮旨又分。能所不同故不云即也。自體相用者。體謂生滅門中本覺之義。是生滅之自體生滅之因故。在生滅門中亦辨體也。翻染之凈相及隨染之業用。并在此門中。故具論耳。是故下文釋生滅門內。具顯所示三大之義。意在于此。何故真如門中直云體。生滅門中乃云自體等者。以所示三大義還在能示生滅門中。顯非別外。故云自也。問真如是不起門。但示于體者。生滅是起動門。應唯示于相用。答真如是不起門。不起不必由起立。由無有起故。所以唯示體。生滅是起動門。起必賴不起。起含不起。故起中具三大。余如下說。釋法畢竟○義大者。起下文復次真如自體相者已下文也。此中有二。先辨大。后釋乘。前中亦二。先標后釋。  
　　所言義者則有三種云何為三一者體大謂一切法真如平等不增減故　釋中三。初體者。真性深廣。凡圣染凈皆以為依。故受大名。隨流加染而不增。返流除染而不減。又返流加凈不增。隨流闕凈不減。良以染凈之所不虧。始終之所不易故。云平等不增減也。  
　　二者相大謂如來藏具足無量性功德故　相大者。二種如來藏中不空之義。謂不異體之相。故云性德。如水八德不異于水。  
　　三者用大能生一切世間出世間善因果故　用大者。謂隨染業幻自然大用。報化二身粗細之用。令諸眾生始成世善終成出世故也。下文顯之。何故唯言善。不云不善者。以不善法違真故。是所治故。非其用也。若爾。諸不善法應離于真。釋云。以違真故。不得離真。以違真故。非其用也○乘中二。  
　　一切諸佛本所乘故　先標果望因以解乘。  
　　一切菩薩皆乘此法到如來地故　后舉因望果以成運。即始覺之智是能乘。本覺之理為所乘故。攝論云。乘大性故名為大乘。立義分竟。  
大乘起信論疏卷第二  
　　解釋分中有二初結前生后。  
　　已說立義分次說解釋分　二正明解釋。釋文中有三。一標數。二列名。三辨相。  
　　解釋有三種云何為三一者顯示正義　列名中。初顯示正義者。正釋所立大乘法義。  
　　二者對治邪執　次正理既明。情惑斯遣。故有對治邪執。  
　　三者分別發趣道相　邪執既亡。次辨趣正階降。故有分別發趣道相。○辨相中。釋上三名即為三段。初中有二。先總。后別。總者。釋上立義分中。眾生心攝一切等也。別者。釋上立義分中何以故下二門別義也。總中有三。初依法開門。二列其二門。三二門該攝。  
　　顯示正義者依一心法有二種門云何為二一者心真如門二者心生滅門　初中言一心者。謂一如來藏心含于二義。一約體絕相義。即真如門也。謂非染非凈。非生非滅。不動不轉。平等一味。性無差別。眾生即涅槃。不待滅也。凡夫彌勒同一際也。二隨緣起滅義。即生滅門也。謂隨熏轉動成于染凈。染凈雖成。性恒不動。只由不動能成染凈。是故不動亦在動門。是故下文云識有二義中本覺是也。上文生滅門中自體是也。勝鬘中。不染而染。染而不染等者。此約生滅門說也。楞伽云。如來藏名阿賴耶識。而與無明七識共俱。如大海波。常不斷絕等。又云。如來藏者。為無始虛偽惡習所熏。名為識藏。又云。如來藏者。為善不善因受苦樂。與因俱若生若滅。猶如伎兒作諸伎樂等。廣如二部楞伽中說。此等并約生滅門說也。然此二門。舉體通融。際限不分。體相莫二。難以名目。故曰一心有二門等也○該攝中。初立次釋。  
　　是二種門皆各總攝一切法　言各攝一切法者。上立義分中直云攝。今釋中云各攝者。以真如門是染凈通相。通相之外。無別染凈故。得總攝。如微塵是瓦器通相。通相之外無別瓦器瓦器皆為微塵所攝。真如門者。當知亦爾。準以可知。生滅門者。是染凈別相。別相之法。生滅所攝。又以此是真如與緣和合變作諸法。諸法既無異體。還攝真如門也。以瓦器收微塵等。以此二門齊攝不二故。得說為一心也。問二門既齊相攝者。何故上文真如門中。唯示大乘體。不顯于相用。生滅門中。具顯三耶。答真如是泯相顯實門。不壞相而即泯故。得攝于生滅。泯相而不存故。但示于體也。生滅是攬理成事門。不壞理而成事故。得攝于真如。成事而理不失故。具示于三大。問前既泯相相不存故。但示于體。亦可攬理理不存故。應但示相用。答不例也。何者。生滅起必賴于真故。攬理理不失。真如未必藉生滅故。泯相不存。泯相不存故。唯示于體。理不失故。具示于三。是故攝義是齊。示義別也○下征責釋成。  
　　此義云何　責云。若二門各別。不可相從。若本唯一心。未容影攝。  
　　以是二門不相離故　答中言不相離者。以體相不相離故。如金與莊嚴具。若以金收具。具無所遺。以具攝金。金無不盡。良以二門一揆全體遍收。此義亦然。思之可見○第二別釋中有二。先別辨二門。顯動靜不一。后從生滅門入真如門下。明會相入實。顯動靜不異。前中釋二門即為二段。真如門中。初標。次釋。釋中二。初舉如體離言。以明觀智境。釋上立義分中真如義。二復次真如者下。依言辨德。以明生信境釋上立中真如相也。初中有二。一總舉法體。二問答釋疑。初文有二。初正顯如體。二以一切言說下會執釋名。前中有三。初就實略標。次一切法下。會妄顯真。三是故下。結真離妄。  
　　心真如者即是一法界大總相法門體　初中一法界者。即無二真心為一法界。此非算數之一。謂如理虛融平等不二故。稱為一。又對下依言有二義故。今約體但云一也。依生圣法故云法界。中邊論云。法界者。圣法因為義故。是故說法界。圣法依此境生。此中因義。是界義故也。言大總相者。二門之中不取別相門。于中但取總相。然亦該收別盡。故云大也。此一法界。舉體全作生滅門。舉體全作真如門。為顯此義故云體也。軌生物解曰法。圣智通游曰門。  
　　所謂心性不生不滅　言心性不生滅者。釋上法體。謂隨妄不生。約治不滅。又修起不生。處染不滅。故攝論云。世間不破。出世間不盡故也○二會妄顯真中二句。  
　　一切諸法唯依妄念而有差別若離心念則無一切境界之相　執者云。現見諸法差別遷流。云何乃言性無生滅。釋云。差別相者。是汝遍計妄情所作。本來無實。如依病眼妄見空華。故云皆依妄念而有差別。疑者又云。以何得知依妄念生。釋云。以諸圣人離妄念故。既無此境。即驗此境定從妄生。又若此境非妄所作定實有者。圣人不見。應是迷倒。凡夫既見。應是覺悟。如不見空華。應是病眼。返結準之。故云若離于念則無等也○三結中八句。  
　　是故一切法從本已來離言說相離名字相離心緣相畢竟平等無有變異不可破壞唯是一心故名真如　是故者。是所執本空故。真心不動故。由此一切諸法皆即真如也。離言說相者。非在言說音聲中故。離名字者。非在文句詮表中故。此二句言語路絕。非聞慧境也。離心緣者。非意言分別故。心行處滅。非思慧境。上來離偽妄故名真。自下離異相故名如。又下三句。展轉相釋。離世間修慧境。唯正智與相應也。言畢竟平等者。雖遍通染凈。而性恒無二故也。所以得無二者。以在緣時始終不改故。云無有變異也。所以在有為中得不變異者。以不同有為可破壞故。此則在染不破。治道不壞也。唯是一心者。結歸法體。故名真如者。依義立名○第二會執釋名中有二。先釋后結。釋中有三。初正會治執。二言說極下約名釋疑。三此真如體下約相釋遣。  
　　以一切言說假名無實但隨妄念不可得故言真如者亦無有相　初中言以一切言說假名無實者。明言教非實不可如言取也。但隨妄念等者。釋成無實所以也。恐諸凡愚聞上真如名。則謂論主自語相違。上文既云離名字相。何故復立此真如名。故今釋遣假名非實。不相違也。亦言無相者。遣于相也。良以名依相立。俱是遍計所緣故。楞伽云。相名常相隨而生諸妄想。故今雙遣也○二別約名中二句。初立名分齊。次立名之意。  
　　謂言說之極因言遣言　初中疑云。既絕名相但假立客名者。何故不立余名而唯云真如耶。釋云。真如者。是言說之極。謂此名之后。更無有名。則諸名之中。最后邊際。故攝論中十種名內。真如名是第十究竟名。故云極也。因言遣言者。立此極名。為遣于名。若無此名。無以遣名。若存此名。亦不遣名。如打靜聲。若無此聲則不止余聲。若為存此聲數數打靜。即自喧故。亦非止聲。當知此中意趣亦爾。善須消息○三別約相中二句。  
　　此真如體無有可遣以一切法悉皆真故亦無可立以一切法皆同如故　言此真如體無可遣等者。有二釋。一約觀釋云。外人見前文雙遣真如名相。謂真如本體亦是可遣之法。則生斷見。故今釋云。但遣虛妄名相。不遣真如實法。以是妙智觀境故。何以不遣者。下句釋云。以一切法悉皆真故。無法可遣也。外人既聞真理不遣。則謂有法可立。當情緣執。故云亦無可立。以離妄情故。何以不立者。下句釋顯。可知。二約法釋云。無可遣者。非以真體遣生滅法也。何以不遣者。釋云。以一切法悉皆真故。以生滅門中一切染凈等法。即無自性。不異真如故。不待遣也。亦無可立者。既諸生滅等法未曾不真故。此真如不待立也。何以不待立。下句釋云。以一切法皆同如故。以一切生滅等法本來同如故。此真如未曾不顯。更何所立也。又準上文二門。皆各總攝。一切法言。此中應成四句。一約真無所遣。以俗即真故。二約真不待立。即俗之真本現故。三約俗無所乖。以真即俗故。四約俗不待立。即真之俗差別故。由是義故。不壞生滅門。說真如門。不壞真如門說生滅門。良以二門唯一心故。是故真俗雙融無障礙也。此四句中前二句在真如門。后二句在生滅門。以此中是真如門故。但有二句耳。  
　　當知一切法不可說不可念故名為真如　當知下第二結離言絕慮也○就第二問答釋疑中。先疑真絕修問。后舉真勸修答。  
　　問曰若如是義者諸眾生等云何隨順而能得入　問中。云何隨順者。問方便觀。而能得入者。問正觀也○答中亦二。  
　　答曰若知一切法雖說無有能說可說雖念亦無能念可念是名隨順若離于念名為得入　初中言雖說雖念皆無能所者。明念即無念非滅于念。非滅念故。名雖念。離于斷見即無念故。皆無能所。離于常見。于一念間離此二見見此無二之法。故能稱順中道隨順法性也。又亦可雖在于彼言念等中。觀此念等常無能所。雖未能離念。而順于無念。故名隨順。此釋方便觀也。久觀不已。即能離茲妄念契彼無念真理。故名正觀。云得入者。觀智契入也。十地論云。智者智行處故。又云。是境界難見。自心清凈可見此境界不可說也。又華嚴云甚深真法性妙智隨順入故也。是故當知。雖非妄念境界。不可生于絕分想也○自下第二依言真如中。文有三。初舉數總標。二開章略辨。三依章廣釋。  
　　復次真如者依言說分別有二種義　初中依言說有二義者。顯此二義。若離于言。即唯一味。今既依言故。說有二。不可即隨言執取也。但為生物信解故說此文。故地論云。何故不但說無言。示現依言求解故。  
　　云何為二一者如實空以能究竟顯實故　言如實空者。此以如實之中空無妄染故。云如實空。非謂如實自空。此則如實之空。依主釋也。以妄空故。遂能顯示真理。故云顯實也。故中邊論云無能取所取有。有能取所取無。是名空相故也。  
　　二者如實不空以有自體具足無漏性功德故　不空者有二種。一異妄無體故云有自體。二異恒沙有漏煩惱故云具足無漏性功德。故攝論云四德本有故也。佛性論偈云。由客塵空故。與法界相離。無上法不空。與法界相隨。彼長行廣釋。可知○廣釋中先空內有三。初略明離染。非略能盡故。次廣釋。非廣能周故。后總結。  
　　所言空者從本已來一切染法不相應故謂離一切法差別之相以無虛妄心念故　前中言一切染法不相應者。總舉能所分別皆不相應。離差別相者。離所取相故。以無妄念者。離能取見故。又以妄境從妄念生故。釋顯空無也。良以倒心妄境情有理無。真如之德。理有情無故。不相應也○廣釋中。執取雖多。總攝無過此二四句。故廣百論云。復次為顯世間所執諸法皆非真實。及顯外道所執不同故。說頌曰。有非有俱非。一非一雙泯。隨次而配屬。智者達非真。彼論次第廣破四宗外道等義也。具如彼說今此論中約外人轉計故有此諸句不同彼也。  
　　當知真如自性非有相非無相非非有相非非無相非有無俱相　言非有相者。明真離妄有也。惑者云。既其非有。即應是無釋云。我非汝妄有故說非有。非說是無。如何執無。故云非無也。惑者聞上非有。又聞非無。別謂雙非是真如法。釋云。我非汝謂有說非有。非謂法體是非有。非汝謂無。說非無。非謂法體是非無。如何復執非有非無。故云非非有非非無也。惑者又云。我上立有立無。汝并雙非。雙非若存。即有無隨喪。今雙非既非。我有無還立。釋云。我非汝雙非故說非非。非許雙是。如何復執。故云非有無俱也。  
　　非一相非異相非非一相非非異相非一異俱相　一異等準前可知。  
　　乃至總說依一切眾生以有妄心念念分別皆不相應故說為空　總結中。妄計塵沙。難可遍歷。故今總攝辨不相應。此順結也。  
　　若離妄心實無可空故　若離下反結也。以對染無說真為空。非無如體以為空也。亦可此文是釋疑。疑者聞上真空。則謂撥無真體及恒沙功德。今釋。如文可知。是則明空不異不空也○不空文中有四。一牒。二釋。三結。四釋疑。  
　　所言不空者已顯法體空無妄故　初牒前顯后。  
　　即是真心常恒不變凈法滿足則名不空　次正顯不空。不空之德。翻對妄空。略論四種。故寶性論云。一者以常故不生。離意生身故二者以恒故不死。離不思議退故。三者不變故不老。無無漏業故。四者清涼故不病。無煩惱習故。此中凈法當彼論清涼。以離惑染故。又真心者舉體也。常者常德也。恒者樂德也。以離變易苦故。不變者我德也。以非業所系自在故。凈法者凈德也。  
　　亦無有相可取　釋疑中。惑者聞凈法不空。則謂同于情執之有。故釋云無相可取也。是則不空不異于空。  
　　以離念境界唯證相應故　言以離念境界等者。釋無相所以也。若妄念所緣。是則有相。既唯真智之境。明知無妄執之相也。釋真如門竟。  
　　○第二釋生滅門中二。先釋生滅心法。后從復次真如自體相者下。辨所示之義。即明此法有顯義功能。問何故真如門中不辨所示義大。生滅門中具辨所示大義耶。答以真如門即示大乘體能所不分詮旨不別故不辨也。生滅門中。染凈不一法義有殊。故具說之。上立義分中。真如門內云即示。生滅門中云能示者。釋義在于此也。就生滅法中有二。先明染凈生滅。后四熏習下辨染凈相資。前中亦二。先就體總標。后依義別解。總中有三。初標體。次辨相。后立名心生滅者依如來藏故有生滅心　前中言依如來藏有生滅心者。謂不生滅心。因無明風動作生滅。故說生滅心依不生滅心。然此二心竟無二體。但約二義以說相依也。如不動之水。為風所吹而作動水。動靜雖殊。而水體是一。亦得說言依靜水故有其動水。當知此中理趣亦爾。準可思之。謂自性清凈心名如來藏。因無明風動作生滅。故云依如來藏有生滅心也。楞伽勝鬘俱同此說。此顯真心隨動。故作生滅。非謂舉所依取能依。以此門中有二義故。能示三大。是故通攝所依亦入此門也○第二辨相。  
　　所謂不生不滅與生滅和合非一非異　不生滅者。是上如來藏清凈心。動作生滅不相離。故云和合。非謂別有生滅來與真合。謂生滅之心心之生滅。無二相故。心之生滅。因無明成。生滅之心。從本覺起。而無二體不相舍離。故云和合。故下云。如大海水因風波動。水相風相不相舍離。乃至廣說。此中水之動是風相。動之濕是水相。以水舉體動故。水不離于風相。無動而非濕。故動不離于水相。心亦如是。不生滅心舉體動故。心不離生滅相。生滅之相莫非真故。生滅不離于心相。如是不離名為和合。此是不生滅心與生滅合。以是隨緣門故。非是生滅與不生滅合。以此非是向本真如門故。非一非異者。真心全體動故。心與生滅。非異。而恒不變真性故。與生滅不一。作楞伽經。以七識染法為生滅以如來藏凈法為不生滅。此二和合。為阿梨耶識。以和合故。非一非異。非異門者有三種。一以本從末明不異經云。如來藏是善不善因。能遍興造一切趣生。乃至下云。若生若滅等。梁攝論中亦說。此識虛妄是其性。故說虛妄分別所攝也。又經云。佛性隨緣成別味等。二攝末同本明不異者。經云眾生即如故。又涅槃云十二因緣即佛性故。又十地云三界唯一心者。彼論釋云。第一義諦也。又此論下文云。四相本來平等同一覺云云。前即末之本。本無別本故。唯有生滅。更無別法可相異也。后即本之末。末無別末故。唯有不生滅。亦無別法可相異也。三本末平等明不異者。經云。甚深如來藏。而與七識俱。又經云。何梨耶識名如來藏。而與無明七識共俱。如大海波常不斷絕。又論云。唯真不生。單妄不成。真妄和合方有所為。此則本末镕融際限不分。故云不異也。第二不一義者。即以前攝末之本唯不生滅故。與彼攝本之末唯生滅法而不一也。依是義故。經云。如來藏者。不在阿梨耶中。是故七識有生有滅。如來藏者不生不滅。解云。此中唯生滅是七識。唯不生滅是如來藏。二義既分。遂使梨耶無別自體。故云不在中。此約不一義說。非謂不和合。何以故。此中如來藏不生滅。即七識生滅之不生滅。故與自生滅不一也。七識生滅即如來藏不生滅之生滅。故與自不生滅亦不一也。此中非直不乖不異以明不一。亦乃由不異故成于不一。何以故。若如來藏隨緣作生滅時。失自不生滅者。則不得有生滅。是故由不生滅得有生滅。是則不異故不一也。又此中真妄和合諸識緣起。以四句辨之。一以如來藏唯不生滅。如水濕性。二七識唯生滅。如水波浪。三梨耶識亦生滅亦不生滅。如海含動靜。四無明倒執非生滅非不生滅。如起浪猛風非水非浪。此四義中隨舉一義即融體全攝。緣起義理無二相故。此中且約濕性不失義邊。動靜不一。故說水不在于浪中。豈可此浪離水之外別有體也。余義準此思之。問既云動靜不一。則應云如來藏不在七識中。何故乃云不在梨耶中。答梨耶融動靜。動靜無二。是梨耶全。既動靜分。梨耶無別體。故云不在中也。問梨耶既通動靜。不應唯在生滅門。答為起靜以成動。無別有動體。是故靜性隨于動亦在生滅中。非直梨耶具動靜在此生滅中。亦乃如來藏唯不動亦在此門中。何以故。以彼生滅無別法故。可思準之。又若一者。生滅識相滅盡之時。真心應滅。則墮斷過。若是異者。依無明風熏動之時。靜心之體應不隨緣。則墮常過。離此二邊故非一異。又若一則無和合。若異亦無和合。非一異故得和合也。如經云。譬如泥團微塵非異非不異。金莊嚴具亦復如是。若泥團異者。非彼所成。而實彼成。是故非異。若不異者。泥團微塵應無差別。如是轉識藏識真相若異者。藏識非因。若不異者。轉識滅。藏識亦應滅。而自真相實不滅。是故非自真相識滅。但業相滅。解云。此中真相是如來藏轉識是七識。藏識是梨耶。今此論主總括彼楞伽經上下文意作此安立。故云非一異也○第三立名。  
　　名為阿梨耶識　然此生滅不生滅。即之義不一。辨之心不異。目此二義不二之心。名阿梨耶識。又阿梨耶及阿賴耶者。但梵言訛也。梁朝真諦三藏訓名翻為無沒識。今時奘法師就義翻為藏識。但藏是攝藏義。無沒是不失義。義一名異也。所攝名藏。謂諸眾生取為我故。所以然者。良以真心不守自性。隨熏和合似一似常。故諸愚者以似為真。取為內我。我見所攝。故名為藏。由是義故。二種我見永不起位即失賴耶名也。又能藏自體于諸法中。又能藏諸法于自體內。故論云能藏所藏我愛執藏。此之謂也。此依義立名也○第二別解中有三。初釋上心生滅。二從復次生滅因緣者下。釋上生滅因緣。三復次生滅相者下。釋上生滅之相。初中亦三。初開數辨德。二寄問列名。三依名辨釋。  
　　此識有二種義　前中言此識有二義等者。此義稍難。今總括上下文略敘其意。余可至文當知。何者。謂真如有二義。一不變義。二隨緣義。無明亦二義。一無體即空義。二有用成事義。此真妄中。各由初義故成上真如門也。各由后義故成此生滅門也。此隨緣真如及成事無明亦各有二義。一違自順他義。二違他順自義。無明中初違自順他亦有二義。一能反對詮示性功德。二能知名義成凈用。違他順自亦有二義。一覆真理。二成妄心。真如中違他順自亦有二義。一翻對妄染顯自德。二內熏無明起凈用。違自順他亦有二義。一隱自真體義。二顯現妄法義。此上真妄各四義中由無明中反對詮示義。及真如中翻妄顯德義。從此二義得有本覺。又由無明中能知名義。及真如中內熏義。從此二義得有始覺。又由無明中覆真義。真如中隱體義。從此二義得有根本不覺。又由無明中成妄義。及真如中現妄義。從此二義得有枝末不覺。此生滅門中。真妄略開四義。廣即有八門。若約兩兩相對和合成緣起。即有四門。謂二覺二不覺。若約本末不相離。唯有二門。謂覺與不覺。若镕融總攝。唯有一門。謂一心生滅門也。又若約諸識分相門。本覺本不覺在本識中。余二在生起識中。若約本末不二門。并在一本識中。故云此識有二義也。問此中一識有二義。與上一心有二門何別耶。答上一心中含于二義。謂不守自性隨緣義。及不變自性絕相義。今此但就隨緣門中染凈理事無二之相明此識也。是則前一心義寬該收于二門。此一識義陜局在于一門。問此中本覺與上真如門何別。答真如門約體絕相說。本覺約性功德說。謂大智慧光明義等名本覺故。本者是性義。覺者是智慧義。以此皆為翻妄染顯故。在生滅門中攝。以真如門中無翻染等義故。與此不同也。是故體相二大俱名本覺。并在生滅門中。故得具三大也。  
　　能攝一切法生一切法　言能攝一切法者。上二門中云皆各總攝。此中不云各者。以此二義陜于二門故。但明一識由含二義故攝一切。不言二義各攝一切。又上文中但云攝而不云生者。以真如門無能生義故。此識之中以不覺熏本覺故。生諸染法流轉生死。以本覺熏不覺故。生諸凈法返流出纏成于始覺。依此二義遍生一切染凈法。故云能生也。下四熏習中廣辨此也。非直相熏能生諸法。亦乃生諸法已不離此心。為此心所攝。如上二門各攝處釋也。  
　　云何為二一者覺義二者不覺義　第三依名別釋中有三。先辨覺。次明不覺。后雙辨同異。初中覺者。約凈法明心生滅故。于中有二。先略辨始本二覺。后又覺心源下廣明二覺。初中有二。先本后始。本中亦二。初顯本覺體。二以何故下釋本覺名。  
　　所言覺義者謂心體離念離念相者等虛空界無所不遍法界一相即是如來平等法身依此法身說名本覺　初中言離念者。離于妄念。顯無不覺也。等虛空等者。非唯無不覺之闇。乃有大智慧光明義等故也。虛空有二義。以況于本覺。一周遍義。謂橫遍三際。豎通凡圣。故云無所不遍也。二無差別義。謂在纏出障性恒無二故。云法界一相也。欲明覺義。出纏相顯。故云即是如來平等法身。既是法身之覺。理非新成。故云依此法身說名本覺。無性攝論云。無垢無掛礙智名為法身。金光明經名大圓鏡智為法身等。皆此義也。  
　　何以故本覺義者對始覺義說以始覺者即同本覺　何以故者。責其立名。有二責意。一云。上開章中直云覺義。何故今結乃名本覺。二云。此中既稱本覺。何故上文直云覺耶。進退責也。釋云。以對始故說之為本。答初意也。以始即同本者。以至心源時始覺即同本覺無二相故。是故上文但云其覺。答后意也。良以本覺隨染生于始覺。還待此始覺方名本覺。故云本覺者對始說也。然此始覺是本覺所成。還契心源融同一體方名始覺。故云以始覺則同本也。問若始覺異本則不成始。若始同本則無始覺之異。如何說言對始名本。答今在生滅門中。約隨染義。形本覺說于始覺。而實始覺至心源時。染緣既盡。始本不殊。平等絕言。即真如門攝也。是故本覺之名在生滅門中。非真如門也。  
　　始覺義者依本覺故而有不覺依不覺故說有始覺　第二始覺中。言始覺者牒名也。依本覺有不覺者。明起始覺之所由。謂即此心體隨無明緣動作妄念。而以本覺內熏習力故。漸有微覺厭求。乃至究竟還同本覺。故云依本覺有不覺依不覺有始覺也。下文云本覺隨染生智凈相者。即此始覺也。此中大意明本覺成不覺。不覺成始覺。始覺同本覺。同本覺故則無不覺。無不覺故則無始覺。無始覺故則無本覺。無本覺故平等平等離言絕慮。是故佛果圓融蕭焉無寄。尚無始本之殊。何有三身之異。但隨物心現故說報化之用。下文更顯之耳○第二廣顯二覺中二。先明始覺。后明本覺。前中有三。初總標因果二覺。次廣寄四相釋成。后而實無有下明始不異本。  
　　又以覺心源故名究竟覺不覺心源故非究竟覺　前中言覺心源者。染心之源。謂性凈也。又粗相之源。謂生相也。始覺道圓同于本覺。故云究竟。此在佛地。不了其源。始未同本。故云非究竟。此在金剛已還○第二約四相別顯中。初三相釋前不究竟覺。后一相釋上究竟覺。于中有二。初正寄四相顯其四位。后引經釋成心源無念。前中四相義者。先述大意。后方釋文。述意者。此中文意將四相粗細配以寄顯返流四位。以明始覺分齊。然此四相但約真心隨熏粗細差別寄說為四。非約一剎那心明四相也。所以知者。若約一剎那心辨者。如下文中明地上菩薩業識之心微細起滅。于中異滅相等豈凡小能知。又如事識之中粗相生住。地上菩薩豈不能知。是故十地已還具有微細四相。于中滅相豈信地能知。故知文意稍異。今以二門略辨。一總明二別說。總者。原夫心性離念。無生無滅。而有無明迷自心體。違寂靜性鼓動起念。有生滅四相。是故由無明風力。能令心體生住異滅從細至粗。經云。佛性隨流成種種味等。又經云。即此法身為諸煩惱之所漂動往來生死名為眾生。此論下云。自性清凈心因無明風動等。今就此義以明四相。既鼓靜令動。遂有微著不同先后際異。就彼先際最微名為生相。乃至后際最粗名為滅相。故佛性論云。一切有為法約前際與生相相應。約后際與滅相相應。約中際與住異相相應。二別明者。對彼下文約位別分。生相有一。住相有四。異相有二。滅相還一。生相一者。名為業相。謂由無明不覺心動。雖有起滅。而相見未分。以無明力故。轉彼凈心至此最微。名為生相。甚深微細唯佛所知。下文云。依無明所起識者。乃至唯佛能知故。即下文三細中初一。及六染中后一。五意中第一。此等并同此生相攝。住相四者。一名轉相。謂由無明力。不覺前動相即無動。故轉成能見。二名現相。謂由無明依前能見不了無相。遂令境界妄現。此二及初并在賴耶位中。屬不相應心。三名智相。謂由無明迷前自心所現之境。妄起分別染凈之相。故云智也。四名相續相。謂由無明不了前所分別空無所有。更復起念相應不斷。此二同在分別事識細分之位。屬相應心。無明與前生相和合。轉彼凈心乃至此位。行相猶細。法執堅住。名為住相。下文三細中后二。及六粗中初二。并五意中后四。及六染中中四。此等并同是此住相。言異相二者。一執取相。二計名字相。謂此無明迷前染凈違順之法。更起貪嗔人我見愛。執相計名取著轉深。此在事識粗分之位。無明與前住相和合。轉彼凈心令至此位。行相稍粗散動身口。令其造業。名為異相。下文六粗中中二。及六染中初一。并五意后意識。此等并同是此異相。言滅相一者。名起業相。謂此無明不了善惡二業定招苦樂二報。故廣對諸緣造集諸業。依業受果。滅前異心令墮諸趣。以無明力轉彼凈心。至此后際。行相最粗。至此為極。周盡之終。名為滅相。下文六粗中第五相是也。以果報非可斷故。不論第六相也。是故三界四相唯一夢心。皆因根本無明之力。故經云。無明住地其力最大。此論下云。當知無明能生一切染法。此之謂也。雖復從微至著辨四相階降。然其始終竟無前后。總此四相以為一念。為粗細镕融唯是一心故。故說俱時而有皆無自立也。然未窮源者。隨行淺深覺有前后。達心源者。一念四相俱時而知。經云。菩薩知終不知始。唯佛如來始終俱知。始者謂生相也。終者謂余相乃至滅相也。既因無明不覺之力起生相等種種夢念。動其心源轉至滅相。長眠三界流轉六趣。今因本覺不思議熏力起厭求心。又因。真心所流聞熏教法熏于本覺。以體同用融。領彼聞熏。益性解力。損無明能。漸向心源。始息滅相。終息生相。朗然大悟覺了心源本無所動。今無始靜。平等平等。無始覺之異。如經所說夢渡河喻等。大意如此○次釋文中。約寄四相以別四位。四位之中各有四義。一能觀人。二所觀相。三觀利益。四觀分齊。  
　　此義云何如凡夫人覺知前念起惡故能止后念令其不起雖復名覺即是不覺故　初位中。如凡人者。是能觀人。位在十信也。覺知前念起惡者。明所觀相。謂未入十信已前。廣造身口惡業而不覺知。今入信位。能知惡業定招苦報。故言覺知。此明覺于滅相義也。能止后念令不起者。辨觀利益。前由不覺常起身口惡業。今既覺故能不造惡。止滅相也。雖復名覺即是不覺者。結觀分齊。能知滅相實是不善。故不造惡。名為雖覺。而猶未知滅相是夢。故云不覺。此但能止惡業。故云雖覺。未覺煩惱。故云不覺也。問覺異相等亦不覺后。為何不亦立不覺之名。答若據覺前不覺后亦得名不覺。故下文乃至十地皆不覺。若得覺業不覺惑。正名為不覺。即此文也。以覺與惑正酬對故。非于業也。  
　　如二乘觀智初發意菩薩等覺于念異念無異相以舍粗分別執著相故名相似覺　第二位中。能觀人者十解以上三賢菩薩。十解初心名發心住。舉此初人等取后位。故云初發意等也。以此菩薩雖留惑故不證人空。然此位菩薩于人空實得自在故。與二乘同位論也。覺于念異者。相所觀相。如上所說二種異相分別內外計我我所貪嗔見愛等。此二種人共了知故。明本凈心為無明所眠。夢于異相起諸煩惱。而今漸與智慧相應。從異相夢而得微覺。故云覺于念異也。觀利益者。既能覺異相之夢。故彼所夢異相永無所有。故云念無異相也。以舍粗分別執著相者。釋成益相。起貪嗔等名粗分別。著違順境名執著相。以于異相夢覺故能舍之。而猶眠在住相夢中。故名相似覺。即結觀分齊也。以此位中菩薩未至證位。二乘不了法空故。云相似覺。  
　　如法身菩薩等覺于念住念無住相以離分別粗念相故名隨分覺　第三位中。能觀人者。初地菩薩證法身遍滿義。乃至九地悉同證得。皆名法身菩薩也。覺念住者。覺前四種住相。雖知一切法唯是識故。不起心外妄系粗執分別。然出觀后。于自心所現法上。猶起染凈法執分別。以彼凈心為無明所眠。夢于住相。今與無分別智相應。從住相夢而得覺悟。返照住相竟無所有。故云覺于念住念無住相也。以離分別粗念相者。顯觀利益。異前人執及著外境故。今約心但云分別。又異后根本無明生相細念故。云粗念相也。此四種住相中。于初地七地八地九地。各離一相也。下文自當顯耳。雖于粗念住相而得覺悟。猶自眠于生相夢中覺道未圓。故云隨分。即結觀分齊也。  
　　如菩薩地盡滿足方便一念相應覺心初起心無初相以遠離微細念故得見心性心即常住名究竟覺　第四位中。菩薩地盡者。謂十地覺窮故云盡也。此是總舉。下二句別明也。方便滿足是方便道。一念相應者。是無間道。如對法論云。究竟道者。謂金剛喻定。此有二種。謂方便道攝。及無間道攝。即是此中能觀人也。覺心初起者。舉所觀境。心初起者。明根本無明依覺故迷。動彼靜心令起微念。今乃覺知離本覺無不覺。即動心本來寂。猶如迷方謂東為西。悟時即西是東。更無西相。故云心無初相也。前三位中。雖各有所覺。以其動念未盡故。但言念無住相等。今此究竟位中。動念都盡唯一心在。故云心無初相也。離細念者。明觀利益。業識動念念中最細。名微細念。謂生相也。此相都盡永無所余。故言遠離。遠離虛相故。真性即顯現。故云見心性也。前三位中。相不盡故不云見性也。前諸位中覺未至源。猶夢生相動彼靜心。成業識等起滅不住。今此生相夢盡。無明風止性海浪歇。湛然常住。故云得見心性心即常住也。究竟覺者。前未至心源。夢念未盡。求滅此動望到彼岸。今既夢念都盡。覺了心源。本不流轉。今無始靜。常自一心。平等平等。始不異本。名究竟覺。即結分齊也○第二引釋中有四。初引經。二重釋前文。三是故下舉不覺之失。四若得下顯覺者之得。  
　　是故修多羅說若有眾生能觀無念者則為向佛智故　初中言能觀無念向佛智者。在因地時。雖未離念。能觀如此無念道理。說此能觀為向佛智。以是證知佛地無念。此是舉因望果說也。若引就位通說者。如金光明經言。依諸伏道起事心滅。依法斷道依根本心滅。依勝拔道根本心盡。此言諸伏道者。謂三賢位。起事心滅者。即此論中舍粗分別執著相。是異相滅也。法斷道者。在法身位。依根本心滅者。猶此論中舍粗念相。即是住相滅也。勝拔道者。金剛喻定。根本心盡者。猶此論中離微細念。是生相盡也。  
　　又心起者無有初相可知而言知初相者即謂無念　重釋中言又心起者。牒上覺心初起之言。非謂覺時知有初相。故云無初可知。既無初相。何故說言知初相耶。釋云。言知初者。即謂無念。譬覺方時。知西即東。更無西相可知。言知西者。謂即東也。覺心之時。知初動念即本來靜。故云即無念也。  
　　是故一切眾生不名為覺以從本來念念相續未曾離念故說無始無明　舉失中言是故者。是前無念名為覺故。即顯有念不得名覺。以從本來等者。顯不覺所以。即金剛已還一切眾生未離無始無明之念。故不得覺名。然則前對四相夢之差別故說漸覺。今約無明眠之無異故說不覺。如仁王經言。始從伏忍至頂三昧。照第一義諦。不名為見。所謂見者。是薩婆若故。此之謂也。故說無始無明者。結成不覺義也。此顯無有染法始于無明。故云無始也。又無明依真。同無元始故也。  
　　若得無念者則知心相生住異滅以無念等故　下顯得中。若至心源得于無念則遍知一切眾生一心動轉四相差別。故言若得無念者則知心生住異滅也。以無念等故者。釋成上義。疑云。佛得無念。眾生有念。有無懸隔。云何能知也。釋云。眾生有念。本來無念。佛既得彼無念。無念與念本來平等。故云以無念等故。是故得知也。又釋云。以四相念中各即無念故。云以無念等也。是故得無念者。遍知四相念也○自下明始不異本。于中初標次釋。  
　　而實無有始覺之異以四相俱時而有皆無自立本來平等同一覺故　雖始得無念之覺。然其所覺四相本來無起。待何不覺而有始覺之異。以四相俱時下釋成上義。以彼四相一心所成。鉤鎖連注無有前后。離凈心外無別自體。無自體故本來平等同一本覺。然未至此位。隨其智力前后而覺。未稱法故不得同本。今既四相俱時平等。覺知皆無自體。同一本覺。是故則無始覺之異。問四相云何而得俱時。既其俱時。何故上文覺有前后。答上已辨竟。謂唯一夢心四相流轉。處夢之士謂為前后。各各隨其智力淺深。分分而覺。然大覺之者知夢四相唯一凈心無有體性可辨前后。故云俱時無有自立等也。故攝論云。處夢謂經年。悟乃須臾頃。故時雖無量。攝在一剎那。此中一剎那者。即謂無念。楞伽云。一切法不生。我說剎那義。初生即有滅。不為愚者說。解云。以剎那流轉必無自性。無自性故即是無生。若非無生則不流轉。是故契無生者方見剎那也。又凈名經中。不生不滅是無常義等。楞伽又云。七識不流轉不受苦樂。非涅槃因。如來藏者受苦樂。與因俱。若生若滅。此等經意并明真心隨流作染凈等法。染凈等法本無自體。無自體故唯一真心。是故四相即一真心。不覺即同本覺。故云本來平等同一覺也。  
大乘起信論疏卷第三  
　　第二釋本覺中有二。先明隨染本覺。后四鏡下明性凈本覺。又亦可上來總明覺體。此文辨覺相。下四鏡文雙明體相也。初隨染中文有三。初總標。二列名。三辨相。  
　　復次本覺隨染分別生二種相與彼本覺不相舍離　初中言生二種者。此二既在隨動門中。故云生也。生已不離不動覺體。故云與彼不相離也。  
　　云何為二一者智凈相二者不思議業相　言智凈相者。明本覺隨染還凈之相。不思議業相者。明還凈本覺業用之相。此之二相若離染緣則不得成。故云隨染也○第三辨相中二。先明智凈。于中有二。初直明凈相。后此義云何下問答釋成。前中亦二。初因后果。  
　　智凈相者謂依法力熏習如實修行滿足方便故　因中依法力熏習者。謂真如內熏之力。及所流教法外緣熏力。此在地前。依此熏力修習資糧加行善根。登地已上。行契證如。故云如實修行。十地行終故云滿足方便。此在金剛因位極也。  
　　破和合識相滅相續心相顯現法身智淳凈故　果中二。初斷果。后智果。由前方便能破和合識內生滅之相。顯其不生滅之性。此根本無明盡故心無所合。即顯法身本覺義也。即于此時能滅染心之中業相等相續之相。不滅相續心體故。令隨染本覺之心遂即還源。成淳凈圓智。成于應身始覺義也。然此始覺無別始起。即是本覺隨染作也。今染緣既息始還同本。故云淳凈也○釋疑中初問后答。問中執真同妄難。后簡妄異真答。  
　　此義云何　難意云。如上所說。動彼靜心成于起滅。今既盡于生滅。應滅靜心。故云此義云何也○答中法喻合三也。  
　　以一切心識之相皆是無明無明之相不離覺性非可壞非不可壞　答意云。業等染心名諸識相。此等皆是不覺之相。故云心識之相皆是無明。非約心體說也。又更轉難云。既言識相皆是無明故說滅者。即應別有體性離于真如。即真妄別體難也。答云。如此諸識不覺之相不離隨染本覺之性。以是故云不離覺性。此無明之相與彼本覺之性非一非異。非異故非可壞。非一故非不可壞。若依非異非可壞義。說無明即明。故涅槃經云。明與無明其性不二。不二之性即是實性。若就非一非不可壞義。說無明滅覺性不壞。滅惑之義準此知之○喻中四句。  
　　如大海水因風波動水相風相不相舍離而水非動性若風止滅動相則滅濕性不壞故　初句真隨妄轉喻。次水風不相離者。真妄相依喻。水非動性者。真體不變喻。此顯非自性動但隨他動也。若風止滅下息妄顯真喻。此明若自性動者。動相滅時濕性隨滅。而但隨他動故。動相滅時濕性不壞也○合中次第合之。  
　　如是眾生自性清凈心因無明風動心與無明俱無形相不相舍離而心非動性若無明滅相續則滅智性不壞故　初凈心合海也。因無明動者。合風起水成于波浪。以水不能自浪。要因風起波也。風不能自現動相。要依于水方現動也。故動即水。動無別體也。所況可知。俱無形相不相離者。合相依也。以濕全動故。無于水相。以動全濕故。無于風相。心法亦爾。真心隨熏全作識浪。故無心相。然彼識浪無非是真。故無無明相。故攝論云。見此不見彼等。又云。若見一分。余分性不異等。又云。即生死故不見涅槃。即涅槃故不見生死等。如攝論第二殊勝后廣說。心非動者。合水非動性也。無明滅者。是根本無明滅。合風滅也。相續滅者。業識等滅。合動相滅。智性不壞者。隨染本覺照察之性。是合濕性不壞○第二不思議業中。初標后釋。釋中二。初依體總標。  
　　不思議業相者以依智凈相能作一切勝妙境界　謂與眾生作六根境界故。寶性論云。諸佛如來身如虛空無相。為諸勝智者作六根境界。示現微妙色。出于妙音聲。令嗅佛戒香。與佛妙法味。使覺三昧觸。令知深妙法。故名妙境界也○二所謂下別辨。  
　　所謂無量功德之相常無斷絕隨眾生根自然相應種種而現得利益故　于中四句。一橫顯業德廣多無量。二豎顯業根深窮未來際。三顯業勝能無功應機。四顯業勝利益潤不虛。如此則是報化二身真如大用無始無終相續不絕故。如金光明經云。應身者從無始生死相續不斷故。一切諸佛不共之法能攝持故。眾生不盡用亦不盡。故說常住。寶性論云。何者成就自身利益。謂得解脫。遠離煩惱障智障。得無障礙清凈法身。是名成就自身利益。何者成就他身利益。既得成就自身利已。無始世來自然依彼二種佛身。示現世間自在力行。是名成就他身利益。問始得自利已方起利他業。云何利他說無始耶。答有二釋。一云。如來一念遍應三世所應無始故。能應則無始。猶如一念圓智遍達無邊三世之境。境無邊故。智亦無邊。無邊之智所現之相。故得無始亦能無終。此非心識思量所測。故名不思議業也。二云。以無明盡故。始覺即本。然彼本覺無始世來常起業用益眾生故。始覺同彼。故亦無始。以一切佛無差別故。無新舊故。皆無始覺之異故。本覺平等無始無終故。故能常化眾生。是真如之用故。云不思議業也。此本覺用與眾生心本來無二。但不覺隨流用即不現。妄心厭求。用則于彼心中稱根顯現。而不作意我現差別。故云隨根自然相應。雖不作意。現無不益。故云種種而現得利益故也。上來隨染本覺之相竟○自下第二明性凈本覺。亦可是體相合明。于中有二。謂總標別釋。  
　　復次覺體相者有四種大義與虛空等猶如凈鏡　前中以空及鏡皆有四義故。取之為喻。一空鏡。謂離一切外物之體。二不空鏡。謂鏡體不無能現萬象。三凈鏡。謂磨治離垢。四受用鏡。置之高臺須者受用。四中前二自性凈。后二離垢凈。又初二就因隱時說。后二就果顯時說。前中約空不空為二。后中約體用為二。又初二體。后二相。故云覺體相也。又初一及第三有空義。第二第四有鏡義。故舉二喻○釋中別解四義。  
　　云何為四一者如實空鏡　初內真如中妄法本無。非先有后無。故云如實空。  
　　遠離一切心鏡界相無法可現非覺照義故　下釋空義。倒心妄境本不相應。故云遠離等。非謂有而不現。但以妄法理無故。無可現。如鏡非不能現。但以兔角無故。無可現也。非覺照者有二義。一以妄念望于真智。無覺照之功。以情執違理故。如鏡非即外物。以彼外物無照用義故。即顯鏡中無外物體。二以本覺望于妄法。亦無覺照功能。以妄本無故。如凈眼望空華。無照矚之功。亦如鏡望兔角。問若然者。何故下因熏習中即現一切世間法耶。答彼約依他似法。是此真心隨熏所作。無自體故。不異真如。故彼文云。以一切法即真實性故也。今此約遍計所執實法故。無可現也。問所現似法。豈不由彼執實有耶。答雖由執實。然似恒非實。如影由質影恒非質。鏡中現影。不現于質。不現質故。故云空鏡。能現影故是因熏也。  
　　二者因熏習鏡謂如實不空　第二因熏中釋內有二因義。初能作現法之因。二作內熏之因。亦可初是因義。后是熏習義。故云因熏習也。言如實不空者。此總出因熏法體。謂有自體及性功德故○下別釋二因。  
　　一切世間境界悉于中現不出不入不失不壞常住一心以一切法即真實性故　初中一切世間境界悉現者。明一切法離此心外無別體性。猶如鏡中能現影也。不出者。明心待熏故變現諸法。非不待熏而自出也。不入者。離心無能熏故。不從外入也。不失者。雖復不從內出外入。然緣起之法顯現不無。故云不失也。不壞者。諸法緣集起無所從。不異真如。故不可壞。如鏡中影非刃能傷。以同鏡故不可壞也。常住一心者。會相同體。以一切法下釋成同鏡所由。以于心中顯現無出入等故。即無體性。無體性故。本來平等不異真如。故云常住一心乃至真實性故。  
　　又一切染法所不能染智體不動具足無漏熏眾生故　又一切染法下釋后因義。染法不能染者。以性凈故。雖現染法。非染所污。非直現染之時非染所染。亦乃由現染故反顯本凈。如鏡明凈能現穢物。穢物現時反顯鏡凈。豈此穢物能污鏡耶。若不現染。則無以顯其不染也。智體不動者。以本無染。今無始凈。是故本覺之智未曾移動。又雖現染法。不為所染。故云不動。如鏡中像隨質轉變。然其鏡體未曾動也。具足無漏等者。此本覺中恒沙性德無所少也。又與眾生作內熏之因。令厭生死樂求涅槃。故勝鬘經由有如來藏能厭生死苦樂求涅槃也。佛性論云。自性清凈心名為道諦也。又十種佛性中業性也。  
　　三者法出離鏡謂不空法出煩惱礙智礙離和合相淳凈明故　第三中。初標次釋。言法出離者。謂真如之法。出于二障離于和合故。云出離。前明在纏性凈不空如來藏。今明不空出纏離垢法身。如寶性論云。有二凈。一自性凈。以同相故。二離垢凈。以勝相故。不空法者。出法體也。謂即前因熏。出煩惱等者。粗細染心名煩惱礙。所依無明名智礙。離和合等者。凈心出障破業識等和合也。離和合雜相故名淳。無惑染故名凈。出無明故名明。謂大智慧光明等故云淳凈明也。  
　　四者緣熏習鏡謂依法出離故遍照眾生之心令修善根隨念示現故　第四中。初標后辨。謂即彼本覺出障之時。隨照物機示現萬化。與彼眾生作外緣熏力。故云依法乃至示現故。問前隨染中智凈與此法出離何別。又前業用與此緣熏何別。答前約隨染故還凈說為智。即明彼智用俱就始覺說。此約自性故離障顯法體。即明此法用俱就法體說。是故前云智。此云法。前云業。此云緣也。然法智雖殊。體無差別。以始覺即本覺故。但今就義開說。故有境智不同也。  
　　○第二不覺中有三。初明根本不覺。二生三種下明枝末不覺。三當知無明下結末歸本。又亦可初明不覺體。次明不覺相。后結相同體。前中有二。初依覺成迷。后依迷顯覺。亦則釋疑也。以彼妄依真起無別體故。還能返顯于真。即是內熏功能也。由是義故。經中說言。凡諸有心悉有佛性。以諸妄念必依于真。由真力故。令此妄念無不返流故也。初中有三。謂法喻合也。  
　　所言不覺義者謂不如實知真如法一故不覺心起而有其念念無自相不離本覺　法中。初不了如理一味故。釋根本不覺義。如迷正方也。不覺念起者。業等相念。即邪方也。念無自相下明邪無別體不離正方也。即明不覺不離覺也。  
　　猶如迷人依方故迷若離于方則無有迷眾生亦爾依覺故迷若離覺性則無不覺　喻合可知。  
　　以有不覺妄想心故能知名義為說真覺若離不覺之心則無真覺自相可說　后文中二。初明妄有起凈之功。后明真有待妄之義。良以依真之妄方能顯真。隨妄之真還待妄顯故也○第二末中略作二種釋。一約喻說意。二就識釋文。初者本覺真如其猶凈眼。熱翳之氣如根本無明。翳與眼合動彼凈眼。業識亦爾。由凈眼動故有病眼起。能見相亦爾。以有病眼向外觀故。即有空華妄境界現。境界相亦爾。以有空華境故。令其起心分別好華惡華等。智相亦爾。由此分別堅執不改。相續相亦爾。由執定故于違順境取舍追遣。執取相亦爾。由取相故于上復立名字。若有相未對時。但聞名即執。計名字相亦爾。既計名取相發動身口。攀此空華造善惡業受苦樂報。長眠生死而不能脫。皆由根本無明力也。第二釋文中有二。初無明為因生三細。后境界為緣生六粗。前中亦二。謂總標別解。  
　　復次依不覺故生三種相與彼不覺相應不相離　標中言與彼不覺不相離者。明相不離體故。末不離本故。以依無明成妄心。依忘心起無明故也。  
　　云何為三　前中三細即為三。各有標釋。  
　　一者無明業相以依不覺故心動說名為業覺則不動動則有苦果不離因故　初中釋內。以依不覺者。釋標中無明。即根本無明也。心動名業者。釋標中業也。此中業有二義。一動作義。是業義故。云依不覺故心動名為業也。覺則不動者。反舉釋成。既得始覺時即無動念。是知今動只由不覺也。二為因義。是業義故。云動則有苦。如得寂靜無念之時。即是涅槃妙樂。故知今動則有生死苦患。果不離因者。不動既樂。即知動必有苦。動因苦果既無別時。故云不相離也。此雖動念而極微細。緣起一相能所不分。即當梨耶自體分也。如無相論云。問此識何相何境界。答相及境界不可分別。一體無異。當知此約賴耶業相義說也。下二約本識見相二分為二也。  
　　二者能見相以依動故能見不動則無見　第二能見相。即是轉相。依前業相轉成能見。故言以依動故能見。若依性凈門。則無能見。故云不動則無見。反顯能見必依動義。如是轉相雖有能緣。以境界微細故猶未辨之。如攝論云。意識緣三世境及非三世境。是則可知。此識所緣境不可知故。既云所緣不可知。即約能緣以明本識轉相義也。  
　　三者境界相以依能見故境界妄現離見則無境界　第三境界相。即是現相。依前轉相能現境界。故云依見故境界妄現。下反舉釋可知。如楞伽云。譬如明鏡持諸色像。現識處現亦復如是。又此論下文明現識云。謂能現一切境界。猶如明鏡現于色像。現識亦爾。乃至以一切時任運而起常在前故。此等并約本識現相義說。此之現相常在本識。何況轉相業相在六七識耶。此三并由根本無明動本靜心成此三細。即不相應心。屬賴耶位攝○自下境界為緣生六種粗相。即分別事識也。如楞伽經云。境界風所動種種諸識浪等。此之謂也。問三細屬賴耶。六粗屬意識。何故不說末那識耶。答。有二義意。一前既說賴耶。末那必執相應。故不別說。故瑜伽云。賴耶識起必二識相應故。又由意識緣外境時。必內依末那為染污根方得生起。是故次說六粗。必內依末那故。亦不別說。二以義不便故。略不說之。不便相者。以無明住地動本靜心。令起和合成梨耶。末那既無此義。故前三細中略不說。又由外境牽起事識。末那無緣外境義故。六粗中亦略不說。亦可計內為我屬前三細。計外為我所屬后六粗。故略不論也。楞伽中亦同此說。故彼經云。大慧。略說有三種識。廣說有八相。何等為三。謂真識。現識。分別事識。乃至廣說。經中現識。即是三細中現相也。分別事識。即是下六粗也。所以知者。彼經下釋分別事識中。乃云攀緣外境界起于事識等。故知事識非是末那。此論下文并亦同此。宜可記之。釋文中有二。謂總標別釋。  
　　以有境界緣故復生六種相云何為六　別釋中六相即為六段。各先標后釋。此六之中。總有三對。謂初二為一對。謂事識中細惑。執境法為實故。六染中同是法執。地上菩薩所斷。亦入下五意內攝。以有依止義故。次二為一對。謂事識中粗惑。于前實境上復起貪嗔等惑。即是下入五意后別明意識。取著轉深計我我所等。六染中二乘等所斷也。后二為一對。謂依惑造業。苦報長淪也。  
　　一者智相依于境界心起分別愛與不愛故　初言智相者。謂于前現識所現相上。不了自心現故。始起慧數分別染凈執有定性。故云依于境界乃至不愛故也。  
　　二者相續相依于智故生其苦樂覺心起念相應不斷故　二相續中依于智者。明起所依。謂依前分別。愛境起樂覺受。不愛境起苦受。數數起念相續現前。此明自相續也。又能起惑潤業。引持生死。即令他相續。故下文云住持苦樂等也。故云生其乃至不斷故也。  
　　三者執取相依于相續緣念境界住持苦樂心起著故　三執取相者。謂于前苦樂等境。不了虛無。深起取著。故下文云。即此相續識。依諸凡夫取著轉深。計我我所等也。言依于相續乃至苦樂者。是前相續相也。心起著者。是此執取相也。  
　　四者計名字相依于妄執分別假名言相故　四計名字相者。依前顛倒。所執相上。更立名言。是分別故。楞伽云。相名常相隨。而生諸妄想。故云依于妄執等也。上來起惑。自下造業感報。  
　　五者起業相依于名字尋名取著造種種業故　五起業者。謂著相計名。依此粗惑。發動身口造一切業。即苦因也。  
　　六者業系苦相以依業受報不自在故　六業系苦者。業用已成。招果必然。循環諸道生死長縛。故云依業受果不自在也。上來末相竟○當知下第三結末歸本。  
　　當知無明能生一切染法　如前三細六粗。總攝一切染法。皆因根本無明不了真如而起。故云當知無明能生一切染法也○自下釋所以。  
　　以一切染法皆是不覺相故　疑云。染法多種差別不同。如何根本唯一無明。釋云。染法雖多。皆是無明之氣。悉不覺之差別相。故不異不覺也。故云以一切染法皆是不覺相也。上來總釋不覺義。即約染法辨心生滅竟○自下第三明染凈同異之相。于中有三。初總標。次列名。后廣辨。  
　　復次覺與不覺有二種相云何為二一者同相二者異相　辨中初同后異。同中三。初喻次合后引證。  
　　同相者譬如種種瓦器皆同微塵性相　初言同相者。染凈二法同以真如為體。真如以此二法為相。故云同性相。種種瓦器譬染凈法也。皆同塵性者。器以塵為性也。塵以器為相。故云微塵性相也。  
　　如是無漏無明種種業幻。皆同真如性相　合中言無漏者。始本二覺也。無明者。本末不覺也。此二皆有業用顯現而非實有。故云業幻。此等合種種器也。皆同真如性相者。以動真如門作此生滅門中染凈二法。更無別體故云性也。真如亦以此二法為相。凈相可知。其染相者。下文云。但以無明而熏習故即有染相。  
　　是故修多羅中依于此義說一切眾生本來常住入于涅槃菩提之法非可修相非可作相畢竟無得　引證中依于此義乃至涅槃者。依此同相門。如上本末不覺。本來即真如。故說一切眾生性自涅槃不更滅度。故經云。一切眾生即涅槃相不復更滅。言菩提之法乃至無得者。依此同相門。如上始本二覺。即是真如。故諸佛菩提非修得也。又前約不覺即如故。眾生舊來入涅槃。今約覺亦即真故。諸佛菩提無新得也。言非可修相者。望前涅槃非是了因修顯故。言非可作相者。望前菩提非是生因所作故。畢竟無得者。此之二果即性凈本有故無得也○自下釋伏疑。疑云。若眾生已入本來涅槃更無新滅。即已同諸佛。何故不能現報化等色身耶。  
　　亦無色相可見而有見色相者唯是隨染業幻所作非是智色不空之性以智相無可見故　釋云。法性自體本無色相可見。如何使現色等耶。故云亦無色相可見。又疑云。若以法性非是色相可見法故不現二色者。諸佛何故現報化等種種色耶。釋云。彼見諸佛種種色等者。并是隨眾生染幻。心中變異顯現。屬后異相門。非此同相門中。本覺智內有此色礙不空之性也。又亦可本覺不空恒沙德中亦無此色相故。云而見色相乃至不空之性也。何以得知彼法體中無色相者。釋云。以本覺智相非是可見之法故也○異相中先喻后合。  
　　言異相者如種種瓦器各各不同如是無漏無明隨染幻差別性染幻差別故　合中隨染幻差別者。是無漏法也。性染幻差別者。是無明法也。以彼無明迷平等理。是故其性自是差別。故下文云。如是無明自性差別故也。諸無漏法順平等性。直論其性。則無差別。但隨染法差別相故。說無漏法有差別耳。如下文中對業識等差別染法故。說本覺恒沙性德。又由對治彼染法差別故。成始覺萬德差別也。如是染凈皆是真如隨緣顯現。似有而無體。故通名幻也。上來染凈不同。釋心生滅竟○自下第二釋上立義分中因緣。于中有二。初明生滅因緣義。后從無明所起識下。顯所依因緣體。前中有二。初總標。后別釋。  
　　復次生滅因緣者所謂眾生依心意意識轉故　標中言因緣者。梨耶心體不守自性。是生滅因。根本無明熏動心體。是生滅緣。又復無明住地諸染根本。是生滅因。外妄境界動起識浪。是生滅緣。依是二義以顯因緣。諸識生滅相集而生。故名眾生。而無別體。唯依心體。故言依心。即是梨耶自相心也。能依眾生。是意意識。依心體起故云轉。轉者起也○下別釋中初問。  
　　此義云何　此心作眾生義云何也○下別顯示。于中有三。先釋所依心。次釋意轉。后釋意識轉。  
　　以依阿梨耶識。說有無明　初中言阿梨耶者。是上所說心。即是生滅之因。有無明者。于梨耶識二義中。此是不覺義。即生滅之緣。欲明依此因緣意意識轉故。言以依等也。上總中略標其因故。但言依心。此別釋中具顯因緣故。說依心有無明也。問上說依覺有不覺。由此不覺力故。動彼心體令起滅和合。方有梨耶業識等。何故此中說依梨耶有無明乎。答此有三釋。一由梨耶有二義故。謂由無明動真心成梨耶。又即此梨耶還與彼無明為依。以不相離故。何者。謂依迷起似故。即動真心起業識。迷似為實故。即依梨耶而有無明也。二云。梨耶有二義。謂覺不覺。前別就其本。說依覺有不覺。今就末位論。故云依梨耶有無明也。此即二義中不覺義。在梨耶中故說依也。三云。此中正意唯取真心隨緣之義。此隨緣義難名目故。或就未起。說依真如有無明。或約已起。說依梨耶有無明。然此二名方盡其義。故文前后綺互言耳○不覺下次釋意轉。于中有三。初略明。次廣辨。后結歸心。初中即明五種識相。  
　　不覺而起能見能現能取境界起念相續故說為意　不覺而起者。所依心體由無明熏舉體而動。即是業識也。前依梨耶有無明。即依似起迷。今熏凈心成梨耶。即依迷起似。此二義一時。說有前后耳。言能見者。即彼心體轉成能見。是轉識也。能現者。即彼心體復成能現。即是現識。能取境界者。能取現識所現境界。是為智識。起念相續者。于所取境起諸粗念。是相續識。依此五義次第轉成依止。依止此義而生意識等。故說為意。故攝論云。意以能生依止為義也○此意下第二廣釋。于中二。初標次釋。釋中五意即為五段。各有標釋。  
　　此意復有五種名云何為五一者名為業識謂無明力不覺心動故　初中言無明力者。謂根本無明。即所依緣也。明心不自起。起必由緣。不覺心動者。正明起相釋成業義。起動義是業義故。  
　　二者名為轉識依于動心能見相故　第二轉識中。言依動能見者。依前業識之動。轉成能見之相。轉識有二。若就無明所動轉成能見者。在本識中。如其境界所動轉成能見者。在事識中。此中轉相。約初義也。  
　　三者名為現識所謂能現一切境界猶如明鏡現于色像現識亦爾隨其五塵對至即現無有前后以一切時任運而起常在前故　第三現識中。初法次喻后合。言能現一切境界者。依前轉識之見。起此能現之功。故現妄境界。以其心體與無明合熏習力故。現于種種無邊境界故也。合中言五塵者。且舉粗顯以合色像。而實通現一切境界。故上法說中云一切也。若依瑜伽論中。則現五根種子及器世間等。今此論中偏就五塵者。以此約牽起分別事識義故。作是說也。任運而起者。非如六七識有時斷滅。故簡異彼也。常在前者。為諸法本故。明此識在諸法之先。以是諸法所依故。此揀異末那識也。  
　　四者名為智識謂分別染凈法故　第四智識者。是事識內細分別。謂不了前心所現境故。起染凈微細分別。故云智也。  
　　五者名為相續識以念相應不斷故住持過去無量世等善惡之業令不失故復能成熟現在未來苦樂等報無差違故能令現在已經之事忽然而念未來之事不覺妄慮　第五相續者。亦是事識中細分。前六相中相續相也。以念相應不斷者。法執相應得長相續。此約自體不斷釋相續義也。住持已下有釋。一但屬此相續識。以約其功能釋相續義故。以此識能起潤業煩惱。能引持過去無明所發諸行善惡業種。令成堪任成果之有。若無惑潤。業種焦亡。故云住持乃至不失也。此則引生令熟。又復能起潤生煩惱。能使已熟之業感報相應。故言成熟無差違也。如是三世因果流轉連持不絕。功由意識。以是義故名相續識。次言念已逕乃至妄慮者。顯此識用粗分別相不同智識微細分別故也。二又總辨前五意功能。初住持業果。是前三細功能。屬梨耶。后念已未之境。是后二功能。屬事識細分也○第三結依心中有二。先正結屬心。后此義云何下釋疑廣辨。初中先順結三界。后返結六塵。  
　　是故三界虛偽唯心所作離心則無六塵境界　前中言是故者。是前一心隨無明動作五種識故。故說三界唯心轉也。此心隨熏現似曰虛。隱其虛體詐現實狀曰偽。虛偽之狀雖有種種。然窮其因緣。唯心作也。十地經中亦同此說。離彼現識則無塵境。反驗六塵唯是一心。故云離心則無等也○釋疑中有三。初問。次答。后當知下結也。  
　　此義云何　問意云。現有塵境。云何唯心。  
　　以一切法皆從心起妄念而生一切分別即分別自心心不見心無相可得　答云。以一切法皆是此心隨熏所起。更無異體故。說唯心。疑云。何以此心作諸法耶。釋云。由妄念熏故生起諸法。故云妄念而生也。又亦可疑云。法既唯心。我何不見。而我所見唯是異心。釋云。言異心者。是汝妄念分別而作。故云妄念生也。即分別自心者。既境唯現識。無外實法。是故分別但分別自心。即顯無塵唯識義也。心不見心者。既塵無相。識不自緣。是故無塵。識不生也。攝論云。無有少法能取少法故也。能所皆寂故。云無相可得也。中邊論偈云。由依唯識故。境無體義成。以塵無有故。本識則不生。此中分別自心者。即依唯識以遣于塵。與中邊論上半偈同。心不見心者。依無塵以遣識。與中邊下半偈同。此等約行說。故遣依他性也。故瑜伽論云。問諸修觀行者見遍計所執無相時。當言入何等性。答入圓成實性。問入圓成實性時。當言遣何等性。答遣依他起性。以此當知。唯識觀成。則無有識。楞伽亦云。無心之心量。我說為心量。此之謂也。若依此論。無明動真如。成生滅緣起。無明風滅。識浪即止。唯是真如平等平等也○結中有四。初即結相屬心。二是故下舉喻以說。三唯心下一句。釋外伏疑。四以心生下反驗唯心。顯境成妄。  
　　當知世間一切境界皆依眾生無明妄心而得住持　前中無明者。根本無明也。妄心者。業識等也。以世間一切諸境依此而成。謂即現識等也。若無明未盡已還。此識住持境界不息。故云住持等也。  
　　是故一切法如鏡中像無體可得唯心虛妄以心生則種種法生心滅則種種法滅故　喻中言無體可得者。示此境界離心之外無體可得也。又亦即是心故復無體也。如鏡外無影。鏡內復無體故也。釋疑中疑云。既其無體。何以宛然顯現。釋云。此并是真心之上虛妄顯現。何處有體而可得耶。反驗中。疑云。何以得知心上顯現。釋云。以心生則種種法生等故知也。此中以無明力不覺心動。乃至能現一切境等故。言心生則種種法生也。此則心隨熏動。故云生也。若無明滅境界隨滅。諸識分別皆滅無余故。言心滅則種種法滅。此則心源還凈。故云滅也。既心隨不覺妄現諸境。即驗諸境唯心無體也。問上說生滅結過屬無明。此文辨因緣。云何結屬心。答前以無明動彼靜心令其生滅故。此生滅功在無明。今此因緣和合道理。以成辦諸法。無性義顯。不住義彰故。就和合結屬于心也○釋意識中。初標后釋。釋中有五。初約人辨粗。二計我下出其惑體。三隨事下明執所依緣。四名為下制立其名。五此識下明識起所依。  
　　復次言意識者即此相續識依諸凡夫取著轉深計我我所種種妄執隨事攀緣分別六塵名為意識亦名分離識又復說名分別事識此識依見愛煩惱增長義故　初中言即此相續識等者。明此生起識粗細雖殊。同是一識更無別體故。即指前第五識也。但前就細分法執分別相應依止義門。則說為意。此中約其能起見愛粗惑相應從前起門。說名為意識。謂意之識。故名意識也。依諸凡夫者簡非圣人意識也。以前智識及相續識。通在二乘及地前等菩薩所起故。故今約凡顯其粗也。取著轉深者。以無對治故。追著妄境轉極粗現。故云深也。惑體中。非直心外計境為粗。亦復于身計我。于塵計所。或執即蘊。或執離蘊等。種種妄計。此顯計我之相。所依緣者。謂但攀于倒境之事。不了正理故。云隨事等也。名意識者。此論就一意識義。故不別出五識。但說意識分別六塵。亦名分離者。依于六根別取六塵。故云分離也。又能分別去來內外種種事相故。復說為分別事識也。下明識起所依者。見謂見一處住地。即見道惑也。愛謂欲色有三愛。即修道惑也。以此見修二惑熏于本識。令變生此分別事識。故云增長也。上六粗中。執取計名及起業相。并相從入此意識中。及后六染中。執相應染亦入此攝。上來廣明生滅因緣義竟。  
大乘起信論疏卷第四  
　　自下第二重顯所依因緣體相。于中有二。初略明緣起甚深。后所謂心性下。廣顯緣起差別之義。初中二。先標嘆甚深。后何以下釋深所以。  
　　依無明熏習所起識者　初中言無明熏習所起識者。牒上所說依根本無明起彼靜心成業等識也○下正嘆甚深。于中初凡小非分。次菩薩分知。后唯佛窮了。  
　　非凡夫能知亦非二乘智慧所覺　以彼二乘但覺四住不了無明故。此無明所起之識非其境也。  
　　謂依菩薩從初正信發心觀察若證法身得少分知乃至菩薩究竟地不能盡知唯佛窮了　菩薩從初正信等者。十信之初創發心時。即觀本識自性緣起因果之體。得成正信。故攝論中約彼本識說云。菩薩初起應先觀諸法如實因緣。此之謂也。三賢位中意言比觀。故云觀察。地上證之未窮。故云少分。以其但覺住相不覺生相故。如來四相俱了故。得窮源也○何以故下釋深所以。  
　　何以故　先責意云。緣起妙理貫通凡圣。何故說見唯在果人○答中三。初即凈常染。二雖有染心下即染常凈。三是故下結成難測。故唯佛知。前中三句。  
　　是心從本已來自性清凈而有無明為無明所染有其染心　初緣起體即因也。次發緣起之由即緣也。后顯緣起之相。即不染而染也。  
　　雖有染心而常恒不變是故此義唯佛能知　雖有下釋緣起甚深義。即染而不染也。勝鬘經云。自性清凈心難可了知。彼心為煩惱所染。亦難了知。乃至結云唯佛能知。楞伽經中亦同此說。故彼經云。如來藏是清凈相。客塵煩惱垢染不凈。乃至廣說。下結云。我今與汝及諸菩薩甚深智者。能了別也○第二所謂下廣顯緣起差別相。內有二。初顯前緣起體相。二不了一法義者下。更重料簡。初中有三。初所謂心性等釋上不變之義。  
　　所謂心性常無念故名為不變　雖舉體動而本來靜。故云常無念。顯上緣起因體也○二以不達下顯上無明緣起之由也。  
　　以不達一法界故心不相應忽然念起名為無明　亦釋上無明得起所由。以不了真如平等一義故。心不相應忽然念動。名為無明。此顯根本無明最極微細未有能所王數差別。即心之惑故云不相應。非同心王心所相應也。唯此無明為染法之源。最極微細。更無染法能為此本。故云忽然念起也。如瓔珞本業經云。四住地前更無法起故。名無始無明住地。是則明其無明之前無別有法為始集之本。故云無始。即是此論忽然義也。此約粗細相依之門說為無前。亦言忽然。不約時節以說忽然。以起無初故也○染心者下第三顯上緣起相。謂有其染心之句也。于中有三。謂標問別解。別解中。六染即是上意識及五種意。但前明依因緣生起次第義。故從細至粗說。今欲辨治斷次第。故從粗至細說。六中各二。初障后治。  
　　染心者有六種云何為六一者執相應染　初執相應染者。是六粗中執取相及計名字相。亦是上意識見愛煩惱所增長義。亦是上四相中粗分別執著相也。但粗心外執。與境相應污其凈行故云染也。  
　　依二乘解脫及信相應地遠離故　若二乘人至無學位見修煩惱究竟離也。信相應者。十解已去。信根成就無有退失。名信相應。故地論中。地前總名信行地菩薩。無著論中亦同此說也。此菩薩得人空。見修煩惱不得現行故云遠離。非約隨眠。以留惑故。故攝論云。若不斷上心。則不異凡夫。若不留種子。則不異二乘。又二意留惑為自他也。此約終教說。若約始教。初地已上方說留惑。如余論說。今此菩薩非直斷四住人執。亦分斷無明住地故。此論下文云不了一法界義者。從信相應地觀察學斷故。今但為顯人我粗執故。不論彼也。  
　　二者不斷相應染依信相應地修學方便漸漸能舍得凈心地究竟離故　二不斷相應者。五意中名相續識。六粗中名相續相。但法執相續生生起不斷。不斷即是相續名也。從十解已去修唯識觀尋思方便。乃至初地證三無性遍滿真如。法執分別不得現行。故言凈心地究竟離也。  
　　三者分別智相應染依具戒地漸離乃至無相方便地究竟離故　三分別智相應者。是五意中智識。是六粗中智相。以能分別世出世諸法染凈。故云智也。是法執修惑。七地已還。有出入觀異。故于境界有微細分別。然地地分除。故云漸離。八地已去。無出觀外緣境。故于七地盡此惑也。故云無相方便地究竟離也。以二地三聚戒具故。云具戒地。以七地于無相觀有加行方便之功用故。云無相方便地。以八地已去于無相無方便功用故。  
　　四者現色不相應染依色自在地能離故　四現色不相應者。是上五意中現識。是上三細中境界相。猶如明鏡現色像等。此依根本無明動令現境也。以八地中得三種世間自在。色性隨心無有障礙。故云色自在地能離也。以色不自在位現識不亡故。此位中遣彼相也。  
　　五者能見心不相應染依心自在地能離故　五能見心者。五意中轉識。三細中能見相。以根本無明動令能見。上文云。依于動心成能見故。第九地中善知眾生心行十種稠林。故云心自在。此于他心得自在。又以自得四十無礙智。有礙能緣永不得起。故云心自在地能離也。  
　　六者根本業不相應染菩薩盡地得入如來地能離故　六根本業者。五意中業識。三細中業相。以無明力不覺心動故。菩薩地盡等者。謂十地終心金剛喻定無垢地中。微細習氣心念都盡故。上文云。得見心性。心則常住。故云能離也○第二更重料揀中有三。初辨上無明。約治斷料揀。二釋上相應不相應義。三舉上染心及無明。約境成二礙義。前中標釋。  
　　不了一法界義者從信相應地觀察學斷入凈心地隨分得離乃至如來地能究竟離故　釋中。初粗者至初地離。后細者至佛地盡故也。此即是上染心所依無明住地。能染真如成染心故。上云破和合識者。滅無明故。滅相續心者。斷染心故。今無明與染心雖說有前后。然治滅并一時也。  
　　言相應義者謂心念法異依染凈差別而知相緣相同故　第二釋相應不相應者。六染中前三是相應心。相應有二釋。一約王數釋。以此三種皆是粗心故。言心念法異者。心謂心王。念法謂心法也。王數不同。故云異也。迦栴延論中。名為心及心所念法也。依染凈差別者。是所分別境也。知相緣相同者。若心王知染。心法亦同。心王緣凈。心法亦同也。知相即能知同。緣相即所緣同。二約心境相應釋。以此三種依境生故。是上文中依境所起六相內攝也。下文云。境界滅故相應心滅。言心念法異者。心謂能緣心。法謂所緣法塵。異謂心境不同也。依染凈乃至同故者。謂于染境作染解。于凈境作凈解。故云同也。  
　　不相應義者謂即心不覺常無別異不同知相緣相故　后三及無明皆名不相應者。亦二釋也。初約王數釋中。云即心不覺常無別異者。此顯根本無明動靜心體。即此動心是不覺相。更無王數之別。故云即心不覺常無別異。此翻前心念法異也。不同知相緣相者。既無王數之別。何有同知同緣。翻前可見。以此三種依不覺起。不異不覺故云即也。上文云依不覺故生三相。與不覺不舍離者。是此即心之不覺故云不離。非是相應而不離也。下文亦云。無明滅故不相應心滅。二亦約心境釋中。言即心不覺等者。謂此無明即此染心而無別體。不約與外境相應。方為此不覺。但在本心之上。故云即心等也。不同知相等者。揀前相應也。此不相應心既是梨耶識。于中不分王數義。及不與外境相應義。并有覺不覺義等。并與諸論相違。和會如別記中說○釋二礙中。先標立。后重釋。前中初惑障。后智障。  
　　又染心義者名為煩惱礙能障真如根本智故　前中言染心者。六染心也。能障真如根本智者。顯其礙義。謂照寂妙慧如理之智。名根本智。即上文智凈相也。染心諠動違此寂靜。故名染心為煩惱礙。以煩動惱動故。今此且依本末相依門。以所起染心為煩惱礙。能起染心之無明為智礙。不約人法二執。以明二礙。  
　　無明義者名為智礙能障世間自然業智故　言無明者。根本無明也。能障世間業智者。顯其礙義。謂后得如量智。即上不思議業用。以無明昏迷無所分別。違此智用。名為智礙。從所障得名。  
　　此義云何　重釋中。先問云。既此無明動靜心體成于染心。則無明是細。應障理智。染心是粗。應障量智。  
　　以依染心能見能現妄取境界違平等性故　答中先釋煩惱礙。言以依染心能見能現者。后三細染也。妄取境界者。通攝前三染心。以同依境起故。違平等性者。釋成礙義。以此染心能所差別。乖根本智能所平等。所以障于理智。  
　　以一切法常靜無有起相無明不覺妄與法違故不能得隨順世間一切境界種種知故　下釋智礙中。言以一切法常靜無有起相者。舉無明所迷法性。無明不覺妄與法違者。正顯無明。違前法性。以不了如法寂靜。妄有起滅。與法乖違故也。不能得乃至種種知者。以內迷真理。識外見塵故。于如量之境不能隨順種種知也。此正釋障如量智義。上來釋生滅因緣竟○自下第三明生滅相。于中有三。初標數起問。二列名略顯三廣釋其相。  
　　復次分別生滅相者有二種云何為二一者粗與心相應故二者細與心不相應故　前中言粗與心相應者。六染中前三染是心相應。其相粗顯。經中說為相生滅也。細與心不相應者。后三染是心不相應。以無心心法粗顯之相。其體微細恒流不絕。經中說為流注生滅。此依四卷楞伽。十卷中云。識有二種滅。一者相滅。二相續滅。生住亦如是。經中出名。不別顯相。故今論主約相應不相應義。顯其二種粗細之心生滅之相○釋中有二。初約人對顯。后辨相所依。初中對三位人也。  
　　又粗中之粗凡夫境界　前三染心俱名為粗。于中初執相應染復更為粗故。云粗中之粗也。三賢位名內凡。能覺此染故云凡夫境界。  
　　粗中之細及細中之粗菩薩境界　又前三粗中。后二謂不斷相應及分別智相應染。是粗心之中稍細。故云粗中之細也。細中之粗者。后三染心俱名為細。于中前二謂能見能現是也。同是不相應故名為細。形后根本業識故復云粗。此是十地已還菩薩位中所知境也。  
　　細中之細是佛境界　細中之細者。謂根本業不相應染。能所未分。行相極細故。唯佛能知耳○自下第二明所依義中二。初順辨生緣。后逆論滅義。前中亦二。初明通緣。后顯別因。  
　　此二種生滅依于無明熏習而有所謂依因依緣依因者不覺義故依緣者妄作境界義故　通而言之。粗細二識皆依無明住地而起。以本無明動起三細。依此三細轉起粗心故。以無明通為其本故。云依無明熏習而有也。若別而言之。依無明因生三細不相應心。依境界緣生三粗相應心。故云依因乃至妄作境界義故。此中文少。若具說之。各有二因。如楞伽云。大慧不思議熏及不思議變。是現識因。取種種塵。及無始妄想熏。是分別事識因。解云。不思議熏者。謂無明能熏真如。不可熏處而能熏。故名不思議熏。又熏即不熏。不熏之熏名不思議熏。不思議變者。謂真如心受無明熏。不可變異而變異。故云不思議變。又變即不變。不變之變。名不思議變。勝鬘中不染而染。染而不染。難可了知者。謂此不思議也。然此熏變甚微且隱故。所起現識行相微細。于中亦有轉識業識。舉粗兼細。故但名現識即是此不相應心也。取種種塵者。即是現識所現種種境界。還能動彼心海起諸事識之浪。故也。無始妄想熏者。即彼和合心海之中。妄念習氣無始已來熏習不斷。以未曾離念故。此塵及念熏動心海種種識生。以妄念及塵粗而且顯故。其所起分別事識行相粗顯成相應心也。經中欲明現識依不思議熏故得生。依不思議變故得住。事識依境界得生。依心海得住。今此論中但說生緣。故不論依住。是于細中唯說無明熏。粗中單舉境界緣也○第二逆顯滅義中二。初正辨。后釋疑。  
　　若因滅則緣滅　前中二。先明通滅。謂得對治無明滅時。無明所起現識境界亦隨滅。故云因滅則緣滅也。  
　　因滅故不相應心滅緣滅故相應心滅　二別顯滅中。先因滅者。以三細親依無明因生故。無明滅時亦隨滅也。后緣滅者。以三粗染親依境緣生故。境界滅時亦隨滅也。此依始終起盡道理。以明二種生滅之義。非約剎那生滅義也○釋疑中。先問后答。  
　　問曰若心滅者云何相續若相續者云何說究竟滅　問中言若心滅云何相續者。若境界滅時心體亦滅者。無明三細既其未盡。心體已亡。更依何法而得相續。此疑相應心。若相續云何究竟滅者。若言以心體不滅。令無明得相續者。心體既其不滅。無明則常相續。云何治道得究竟滅也。此疑不相應心。答中雙答此二也○有法喻合。法中總說。喻合別說。  
　　答曰所言滅者唯心相滅非心體滅　言唯心相滅非體滅者。境界滅時。唯心粗相滅。非心自體滅。又以無明滅時。唯心細相滅。亦非心體滅。此通答二問也。喻中別顯此二。  
　　如風依水而有動相若水滅者則風相斷絕無所依止以水不滅風相相續唯風滅故動相隨滅非是水滅　如風依水而動者。喻無明風依心體故有動相。此示無明離于心體不能自現動相也。若水滅乃至無所依止者。此示若境果滅時。令心體亦滅者。則無明風無所動故。業等三細則應斷滅。以水不滅風相續者。以境界滅時心體不滅故。無明三細則得長相續。良以無明滅故境界滅。非以境界滅故無明滅。由是義故。境界滅時。無明動心。三細相續。此答初問相應心滅義也。唯風滅乃至非水滅者。以無明盡時。業等動相亦隨之滅。非靜心體而亦滅也。此答后問不相應心滅義。合中次第合前二種心也。  
　　無明亦爾依心體而動若心體滅者則眾生斷絕無所依止以體不滅心得相續唯癡滅故心相隨滅非心智滅　非心智滅者。上文以對不覺故名為覺。則一識有二義。今以對癡故名為智。則一心有體相。不覺癡相轉滅成于始覺。本覺智體不滅。與還源無二無別也。上來釋染凈生滅因緣相竟。  
　　○自下第二明染凈互熏相生不斷。即顯上總中能生一切法義也。于中有四。初舉數總標。二列染凈法名。三廣釋染凈熏習之義。四明染凈盡不盡義。  
　　復次有四種法熏習義故染法凈法起不斷絕　初中由此染凈相資故。得起不斷也。  
　　云何為四一者凈法名為真如二者一切染因名為無明三者妄心名為業識四者妄境界所謂六塵　第二中言凈法名真如者。此是生滅門中真如。以三義故故云凈法。一約體。本來凈故。二約體相。以內熏故。令返染成于始凈故。梁攝論云。能成立者。謂真如十種功德法。所成立者。謂十種新生正行也。三約用熏故。應機成凈緣也。染因名無明者。謂六染及九相等。皆因無明而有也。妄心通事識及業識。今據其本。故但言業識也。妄境謂六塵者。謂事識所緣之境此三皆是染法。由此染法自性差別仗托因緣故。具說三種。凈法對染雖成熏義。然其體用竟未曾別。故但明一種○廣釋中二。先總后別。總中二。先喻后合。  
　　熏習義者如世間衣服實無于香若人以香而熏習故則有香氣此亦如是真如凈法實無于染但以無明而熏習故則有染相無明染法實無凈業但以真如而熏習故則有凈用　合中二。謂染凈熏也。言熏故有染相者。顯真無相隨熏現相。又顯妄法無體。故但云相。又當相自無返流之用。故云相不云用也。此約隨流生滅門說。此釋經中如來藏為惡習所熏等。二有凈用者。此是生滅門中本覺真如。故有熏義。真如門中則無此義。由此本覺內熏不覺。令成厭求。返流順真。故云用也。此釋經中由有如來藏故能厭生死苦。樂求涅槃也。涅槃經云。闡提之人未來佛性力故。還生善根。彼言佛性力者。即此本覺內熏之力耳。良以一識含此二義。更互相熏遍生染凈故也。此中佛者是覺。性者是本。故名佛性為本覺也○自下第二別釋中二。先染后凈。染中亦二。先略后廣。  
　　云何熏習起染法不斷　泛論熏習有二種。一習熏。謂熏心體成染凈等。二資熏。謂現行心境及諸惑相資等。  
　　所謂以依真如法故有于無明以有無明染法因故即熏習真如以熏習故則有妄心以有妄心即熏習無明不了真如法故不覺念起現妄境界以有妄境界染法緣故即熏習妄心令其念著造種種業受于一切身心等苦　初中言依真如有無明者。是舉能熏之法所熏之法體也。又亦可此中但舉能熏無明。然必依真故約本舉也。以有無明乃至熏真如者。謂根本無明熏習義也。以熏習故有妄心者。依無明熏動真如有業識心也。以此妄心還資熏無明增其不了。令其轉成轉識及現識。故云不覺念起現妄境界故。以此境界還熏動心海起諸識浪。緣念彼境。即起事識也。上六粗中。初二名念。中二名著。后二名同此也。謂依惑造業。依業受苦報○自下廣釋。即明前三種。從后向前次第說也。先明境界熏動妄心。  
　　此妄境界熏習義則有二種云何為二一者增長念熏習二者增長取熏習　增長念者。謂由境界力。增長事識中智相相續相法執分別念也。增長取者。增長事識中執取相計名字相。謂人我見愛煩惱也。  
　　妄心熏習義有二種云何為二一者業識根本熏習能受阿羅漢辟支佛一切菩薩生滅苦故二者增長分別事識熏習能受凡夫業系苦故　妄心熏中。業識根本熏習者。以此業識能資熏住地無明。迷于無相。能起轉相現相等相續。令彼三乘人雖出三界離事識分段粗苦。猶受梨耶變易行苦。然此細苦無始來有。但為揀細異粗故。約已離粗苦時相顯處說。事識熏者。以此事識能資熏起時無明。起見愛粗惑。發動身口造種種業。受凡夫分段苦也。  
　　無明熏習義有二種云何為二一者根本熏習以能成就業識義故二者所起見愛熏習以能成就分別事識義故　無明熏習中。根本熏習者。謂根本不覺熏動真如成業等諸識。但今舉初故云業識也。所起見愛熏者。謂枝末不覺熏習心體成分別事識。上文云。此識依見愛煩惱增長義故。但末從本生故云所起也。勝鬘中說。無明住地能起一切四住煩惱也。次明凈熏。于中有二。先問后答。答中亦二。先略后廣。前中亦二。初正明熏習。后自信已性下辨其功能。  
　　云何熏習起凈法不斷所謂以有真如法故能熏習無明以熏習因緣力故則令妄心厭生死苦樂求涅槃以此妄心有厭求因緣故即熏習真如　前中二。先明真如內熏無明令成凈業。后即此凈用返熏真如。增勢力。前即本熏。后即新熏。文處可見也○功能中。因果分二。  
　　自信已性知心妄動無前境界修遠離法以如實知無前境界故種種方便起隨順行不取不念乃至久遠熏習力故　因中。自信已性者。十信位中信也。知心妄動下。三賢位中修也。知心妄動無前境界者。是解也。修遠離法者。是依解成行。謂尋思等觀。唯識無塵等行也。言以如實知無境者。是初地見道證唯識理。異前比觀故云如實知也。種種下乃至久遠熏習力者。是明十地修道位中廣修萬行巧顯真如也。不取者。所取無相。不念者。能念不生。久遠者。三祇熏故也○自下明果。于中有二。初滅惑。后證理。  
　　無明則滅以無明滅故心無有起以無起故境界隨滅以因緣俱滅故心相皆盡名得涅槃成自然業　前中。無明滅者。根本無明盡也。以無明滅心無起者。妄心盡也。以無起境界滅者。妄境滅也。即翻前三種染法也。以因緣下乃至自然業者。明證法德。因謂無明。緣謂妄境。心相謂染心。此并盡故。心體轉依名得涅槃。起不思議業用名自然業也○自下廣中二。先明妄心熏習。后顯真如熏習。前中標釋。  
　　妄心熏習義有二種云何為二一者分別事識熏習依諸凡夫二乘人等厭生死苦隨力所能以漸趣向無上道故　釋中分別事識即是上意識也。以此識不知諸塵唯是識故。執心外實有境界。凡夫二乘雖有發心趣向解脫。而猶計有生死可厭涅槃可欣。不了唯心道理。仍復由此作意力故。久后還得菩提。故云分別事識熏習乃至漸向無上道故。  
　　二者意熏習謂諸菩薩發心勇猛速趣涅槃故　意熏習者。若就本而言。名為業識。通而論之。即前五種意也。以諸菩薩知一切法唯是識量。舍彼事識外計分別。既了唯心。趣理速疾。異前漸悟故云乃至速趣涅槃也。問此中妄心既并熏習真如起返流行。意熏既屬梨耶。如何能各自發心修行。答前凡夫二乘不覺梨耶。但依分別事識資持力故。而發心修行。以不達本故。向大菩提。疏而且遠。故云漸也。此菩薩既了梨耶本識。即依此識資持力。方得發心修行。以了本故。向大菩提親而且近。故云速也。此約所依相資辨熏。非各自發心等。此如下文證發心中說○真如熏習中有三。初標數。次列名。謂內熏外緣也。三辨相。于中有二。先別釋。后合明。前中亦二。先體相。后用大。前中亦二。初正顯。后除疑。前中先辨熏習。  
　　真如熏習義有二種云何為二一者自體相熏習二者用熏習自體相熏習者從無始世來具無漏法備有不思議業作境界之性依此二義恒常熏習以有力故能令眾生厭生死苦樂求涅槃自信己身有真如法發心修行　言從無始乃至不思業者。不空本覺名無漏法。此法冥熏眾生。非物能了。故云不思業也。此中業者。是冥熏作用也。作境界性者。明非直熏彼妄心令其厭求成能觀智。亦乃與其觀智作所觀境界也。以此二法等者下顯熏功能。謂此心境二法。亦可此體相二法。冥熏眾生有力故。令起厭求等行。自信等者。明依熏起修行之相也○釋疑中二。先問后答。  
　　問曰若如是義者一切眾生悉有真如等皆熏習云何有信無信無量前后差別皆應一時自知有真如法勤修方便等入涅槃　問中。初約現在信心有無。后約未來信心前后。內熏既齊。何得如是。皆應一時下結成難。此則執別疑通難。  
　　答曰真如本一而有無量無邊無明從本已來自性差別厚薄不同故過恒沙等上煩惱依無明起差別我見愛染煩惱依無明起差別如是一切煩惱依于無明所起前后無量差別唯如來能知故　答中二。初一句通體明內熏不無。后明染凈賴緣。顯成前后。此文有二。初約染惑。對緣起有厚薄。后約凈法。賴緣前后差異。前中言而有無量乃至不同者。謂即根本無明住地本來自性差別隨人厚薄。厚者不信。薄者有信。前后亦爾。非彼內熏使之然也。過恒沙上煩惱依無明起差別者。是從無明所起迷諸法門事中無知。所知障中粗分攝也。我見愛染煩惱者。是無明所起四住煩惱。煩惱障攝也。如是下雙結于前二種煩惱。皆依根本無明所起。由是義故前后非一。如此惑性差別無量。前后難知。故唯佛能了○下明凈法約緣故有前后者。  
　　又諸佛法有因有緣因緣具足乃得成辨　若獨內因不假外緣。可如所責。然今外假用熏。及內正因方得成辨。故致前后。不可一時也。是故上開二熏習。不云一也○于中法喻合。法中但明因緣具成得。略無不具失。喻中偏明不具失。略無具緣得。合中雙明二義。法喻可知。  
　　如木中火性是火正因若無人知不假方便能自燒木無有是處眾生亦爾雖有正因熏習之力若不遇諸佛菩薩善知識等以之為緣能自斷煩惱入涅槃者則無是處若雖有外緣之力而內凈法未有熏習力者亦不能究竟厭生死苦樂求涅槃　合中眾生合前木也。正因合火性。若不遇諸佛菩薩等。合若無人知等也。能自斷下合能自燒無有是處。此顯闕緣之失也。若雖有下明闕因不成。謂無明厚重之流雖本覺內熏。然未有力故。是故雖遇善友外緣之力。而亦不能令其得道也。此即明因緣互闕之失○若因緣具下明性用相應之得。于中二。初辨具緣。后能起下明熏益。  
　　若因緣具足者所謂自有熏習之力又為諸佛菩薩等慈悲愿護故　益中二。先明自分。以修善根下明勝進也。  
　　能起厭苦之心信有涅槃修習善根以修善根成熟故則值諸佛菩薩示教利喜乃能進趣向涅槃道　示其義教其行。得義利行成喜故也○就用熏中二。初指事總標。后如是外緣下約緣別顯。別顯中三。謂標列釋。  
　　用熏習者即是眾生外緣之力如是外緣有無量義略說二種云何為二一者差別緣二者平等緣　列中言差別緣者。為于凡小事識熏習而作于緣。謂現形不同故云也。亦可與差別機為緣故也。謂三賢已上乃至諸佛能作此緣。平等緣者。為諸菩薩業識熏習而作于緣。謂唯現佛身平等無二故云也。亦可與平等心機為緣故也。謂初地已上乃至諸佛。要依同體智力能作此緣○釋中二。緣即為二分。初中有二。先總后別。總中亦二。初明感用因。后或為眷屬下正明用相。  
　　差別緣者此人依于諸佛菩薩等從初發意始求道時乃至得佛于中若見若念　前中言此人者。機欲之人。諸佛菩薩者。出外緣體。從初發意下。明能感緣機修行時也。若見若念者。正明行者之心感用器也。謂見其身形念其功德也。用相中二。初正明差別之用。二以起大悲下辨用之益。  
　　或為眷屬父母諸親或為給使或為知友或為冤家或起四攝　前中二。初五句開總成別。后乃至下攝別成總。五句中。一慈愛以攝生。二居卑以引物。三同類以勸發。四怖之以入道。五直以四法攝令修益。文可知。  
　　乃至一切所作無量行緣以起大悲熏習之力能令眾生增長善根若見若聞得利益故　別開中有二。先就根熟不熟開近遠二緣。后就前近遠復各開為二。各有標釋。  
　　此緣有二種云何為二一者近緣速得度故二者遠緣久遠得度故是近遠二緣分別復有二種云何為二一者增長行緣二者受道緣　后中增長行者。謂方便行。即自分也。受道者。謂依前方便正觀相應。即勝進也。亦可初即四攝利他行。后即三空自利行故也○平等緣中有二。先明能作緣者。  
　　平等緣者一切諸佛菩薩。皆愿度脫一切眾生自然熏習常恒不舍以同體智力故隨應見聞而現作業　于中愿度生者。平等心也。自然等者。常用應機。以同體智力者。釋成常用也。隨應等者。顯其用相○二明對機顯平等義。  
　　所謂眾生依于三昧乃得平等見諸佛故　謂十住已去諸菩薩等依三昧力。悉見諸佛身量平等。無有彼此分齊之相。故云平等見也。上來別明體用竟○自下第二約人合釋。于中有二。謂標釋。  
　　此體用熏習分別復有二種云何為二一者未相應謂凡夫二乘初發意菩薩等以意意識熏習依信力故而能修行　二釋中亦二。先明未相應中三。初約位舉人。次辨行劣。后明未相應。行中凡小意識熏。菩薩五意熏。并未契真如。故云依信修行也。  
　　未得無分別心與體相應故未得自在業修行與用相應故　未相應中二。初言未得無分別心與體相應者明無正體智故未與法身體相應。后以無證真后得智故。未與應化身用相應也。  
　　二者已相應謂法身菩薩得無分別心與諸佛自體相應得自在業與諸佛智用相應唯依法力自然修行熏習真如滅無明故　第二已相應中亦三。先顯人位。謂地上菩薩也。次正辨相應。得無分別心者。謂如理智與體相應也。與佛智用相應者。謂以有如量智故得然也。后明其行勝。初地已上證真如法而修行。非如前位但有信力故云依法力也。自然修行者。八地已去無功用行也。熏真滅妄。顯行成也。明凈法熏竟上來初別明。次合釋。總明第三染凈熏義竟○自下第四顯盡不盡義。于中二。初明染法違真無始有終后明凈法順理有始無終。  
　　復次染法從無始已來熏習不斷乃至得佛后則有斷　凈法中二。初正顯。后釋成。  
　　凈法熏習則無有斷盡于未來此義云何以真如法常熏習故妄心則滅法身顯現起用熏習故無有斷　釋成中。以熏真滅妄。凈用無盡故也。文處可見。上來釋生滅門中能顯義之法竟○自下第二釋生滅門中所顯之義大。于中有二。初釋體相二大。后別解用大。前中亦二。初總標二大名。后別釋二大義。義中亦二。先明體大義。  
　　復次真如自體相者一切凡夫聲聞緣覺菩薩諸佛無有增減非前際生非后際滅畢竟常恒　謂人雖就位以分優劣。真體隨人未曾增減。故云無增減也。非前乃至常恒者。顯不增減所以也。非前際生故常。非后際滅故恒也。凡位為前際。佛果為后際也○從本下釋相大。于中有二。初正明性德。二問答重辨。前中亦二。先明德相。后顯立名。前中三。初總次別。后結。  
　　從本已來自性滿足一切功德　別中六句。  
　　所謂自體有大智慧光明義故遍照法界義故真實識知義故自性清凈心義故常樂我凈義故清涼不變自在義故　一本覺智明義。二本覺顯照諸法義。三顯照之時無倒義。四性離惑染義。五性德圓備義。六性德無遷義。  
　　具足如是過于恒沙不離不斷不異不思議佛法乃至滿足無有所少義故名為如來藏亦名如來法身　下結中。謂性德塵沙。不離真體故云不離也。無始相續故云不斷。亦可謂治道不亡也。與體同味故云不異。不異而有恒沙之義故云不思議。唯佛窮達。故云佛法。亦可此是所覺法故也。若此真體無性德者。如來證此不應具德。既證性已萬德圓滿。即驗真如本具恒沙德也。故云滿足無有所少。下立二名。隱時能出生如來名如來藏。顯時為萬德依止名為法身○下重辨中二。初執體疑相難。后相不違體答。  
　　問曰上說真如其體平等離一切相云何復說體有如是種種功德答曰雖實有此諸功德義而無差別之相等同一味唯一真如此義云何以無分別離分別相是故無二　答文有二。初明雖差別而不二。后復以何義下。明雖不二而差別。前中亦二。初明實德雖多同一如味。次釋成不二。以無分別者。非能分別故。離分別相者。非所分別故。次無能所分別故無二也○無二而差別中。先略后廣。  
　　復以何義得說差別以依業識生滅相示　略中疑云。既其不二。何以說別。釋云。以依生滅識相恒沙染法。返此表示真如凈德恒沙差別。且舉其染本故但云業識○廣中二。先問對染表示之相。次舉彼染法一一對顯。  
　　此云何示以一切法本來唯心實無于念而有妄心不覺起念見諸境界故說無明心性不起即是大智慧光明義故　以一切法乃至無念者。舉所迷理也。而有妄心等者。依真起妄。謂細粗染心本末不覺也。將欲釋凈。先舉其染對以顯之。下諸句例然。云何顯者。以心相念起。即是不覺無明故。知心性不起。即是本覺智明。故云大智慧光明義也。  
　　若心起見則有不見之相心性離見即是遍照法界義故　若心起見等者。明妄見不周。心性離見等者。顯真照圓明。  
　　若心有動非真識知無有自性　若心有動非真識知者。明妄識倒知。返之即顯真照無倒。無有自性者。明妄染無體。返之即顯自性清凈心也。  
　　非常非樂非我非凈熱惱衰變則不自在　非常等者。明妄四失。返之即顯真如四德。諸惑燒心。是極熱惱故。說真如是清涼也。妄染遷改。是衰變相。即返顯真如為不變。以業果系縛不自在故。即顯真如為自在也。故上文云清涼不變自在義故也。  
　　乃至具有過恒沙等妄染之義對此義故心性無動則有過恒沙等諸凈功德相義示現　言乃至具有等者。總舉妄染眾多。翻對此故。心性不動。即有恒沙德相等也。  
　　若心有起更見前法可念者則有所少如是凈法無量功德即是一心更無所念是故滿足名為法身如來之藏　言若心有起更見前法等者。明妄心外念。求之不足。如是凈法等者。明凈德性滿無假外求。結名可知○第二用大。文有二。初總明。次此用有二下。別釋前中亦二。初對果舉因。二牒因顯果。  
　　復次真如用者所謂諸佛如來本在因地發大慈悲修諸波羅蜜攝化眾生　初中有三。初諸佛乃至化眾生者。舉本正行也。  
　　立大誓愿盡欲度脫等眾生界亦不限劫數盡于未來　次言立大誓愿乃至盡未來者。舉本大愿也。于中初廣大心。次長時心。  
　　以取一切眾生如己身故而亦不取眾生相此以何義謂如實知一切眾生及與己身真如平等無別異故　取一切乃至真如平等者。舉悲智大方便也。亦則不顛倒心。于中取物如己。顯悲深也。亦可釋前得長時所以也不取物相明智深也。此以何義者。征前悲智深所以也。謂如實知下依真如門答顯深也○以有如是下。明牒因顯果。于中亦三。  
　　以有如是大方便智　初牒前因也。  
　　除滅無明見本法身　二滅無明見法身者。自利果也○三自然已下正顯用相。即利他果也。此中三句。  
　　自然而有不思議業種種之用即與真如等遍一切處又亦無有用相可得何以故謂諸佛如來唯是法身智相之身第一義諦無有世諦境界離于施作但隨眾生見聞得益故說為用　初明用甚深非待作意。如攝論云。如摩尼天鼓無思成自事等。二即與真如等遍一切處者。顯用廣大。以稱理之用故。三又亦下明用而常寂。于中何以故者。責云。佛具三身。何故乃云無有用相。釋云。若廢機感。如來唯是妙理本智。更無應化世諦生滅等相。但隨緣起用。用即無用。如波即水。故用恒寂也。涅槃經云。吾今此身即是法身。梁攝論云。唯如如及如如智獨存。名為法身。故云謂諸佛如來乃至離于施作也。雖真理妙智本來常湛。而隨機感益用無邊。即寂而常用。故云但隨眾生乃至為用別釋用中二。先標后釋。釋中亦二。初正顯用相。后問答釋疑。前中亦二。一直顯其用。二重牒分別。前中二。先明應身。后明報身。  
　　此用有二種云何為二一者依分別事識凡夫二乘心所見者名為應身以不知轉識現故見從外來取色分齊不能盡知故　前中言依分別事識者。凡夫二乘未知唯識。計有外塵。即是分別事識義。今見佛身亦謂心外。順彼事識分別計度識故說依分別事識見也。亦可此人雖覺六識。不覺知彼七八識。故但依事識也。依此粗識分別佛身。但見應化粗相。不見報身細相。故云名為應身也。以不知轉識現乃至不能盡知者。釋見粗所以也。迷于唯心故云從外。不達即色是心無有分齊。故云取色分齊不能盡知也。問佛身何故唯眾生識耶。答眾生真心與諸佛體平等無二。但眾生迷自真理起于妄念。是時真如但現染相不顯其用。以彼本覺內熏妄心故有厭求。有厭求故真用即現。厭求劣故。用相即粗。厭求漸增。用亦漸細。如是漸漸乃至心源。無明既盡。厭求都息。始覺同本。用還歸體。平等平等。無二無別。未至心源已還用于識中隨根顯現。故云識中現也。問若據此義。用從真起。何故說言轉識現耶。答轉識即是梨耶中轉相。依此轉相方起現識現諸境界。此識即是真妄和合。若隨流生死。即妄有功能。妄雖有功。離真不立若返流出纏。真有功能。真雖有功。離妄不顯。故就緣起和合識中說其用耳。問若據此義。乃是眾生自心之中真如之用。云何說言佛報化耶。答眾生真心即諸佛體更無差別。故華嚴經云。若人欲求知三世一切佛。應當如是觀。心造諸如來。又不增不減經云。法身即眾生。眾生即法身。法身與眾生。義一名異也。既從法身起報化用。何得不是眾生真心耶。問義若然者。眾生心佛還自教化眾生。何故說言佛悲愿力。答即此真心是佛悲愿。謂無緣大悲及自體無障礙愿等。即性起大用也。問眾生既無始有心。何不早起化用令滅無明。答未有厭求故。問既元有本覺。何不早熏令起厭求。答無明厚薄不同。因緣互闕不等。此如上說。問若真心即是佛者。何故下文云從諸波羅蜜等因生。答此約本覺隨緣義說。然其始覺覺至心源。平等一際。有何差別。上來約終教說。若約始教說者。即以諸佛悲智為增上緣。眾生機感種子為因緣。故托佛本質上。自心變影像。故云在自識中現也。余如瑜伽唯識等論說○報身中有三。初約識舉人。二身有無量下明所見報相。三結果由因釋顯報名。  
　　二者依于業識謂諸菩薩從初發意乃至菩薩究竟地心所見者名為報身　前中依業識者。十解已去菩薩能解唯識無外諸塵。順業識義以見佛身故云報身也○所見報相中二。先正后依。  
　　身有無量色色有無量相相有無量好所住依果亦有無量種種莊嚴隨所示現即無有邊不可窮盡離分齊相隨其所應常能住持不毀不失　正中身無分齊故云無量色。依身有相。相亦無邊。依相有好。好亦無盡。然相以表德。令人敬德以念佛。好為嚴身。令人愛樂欲親近。依報中言無量種種莊嚴者。能依無邊故。所依土田亦復無邊。頗致柯等殊勝之寶。常放光明無礙校飾。故云種種莊嚴。言隨所示現乃至離分齊相者。異前化身分齊之色。由此菩薩知分齊即無分齊故。一一色相皆遍法界。互融無礙。自在難思故。隨其所應乃至不毀不失者。隨其業行所應感者即皆常住。非三災等之所壞也。  
　　如是功德皆因諸波羅蜜等無漏行熏及不思議熏之所成就具足無量樂相故說為報身　辨因中。如是依正二報無障礙不思議事。皆因十度深行之熏及本覺不思議熏二因所成。樂相圓備故名報身。故云如是功德乃至說為報身○第二重分別中。先應后報。應中簡凡異小。  
　　又為凡夫所見者是其粗色隨于六道各見不同種種異類非受樂相故說為應身　如三惡道習。見佛如黑象腳等三尺之身。又如提謂等。以人天位見佛。為樹神及天神身等。準此。即六道眾生并見佛不同也。皆非出世相故非樂也。如二乘人等見佛為出世。是阿羅漢等圣人身。故云凡夫所見乃至應身○報中簡比異證。于中有二。先明地前所見。后顯地上所見。  
　　復次初發意菩薩等所見者以深信真如法故少分而見知彼色相莊嚴等事無來無去離于分齊唯依心現不離真如然此菩薩猶自分別以未入法身位故若得凈心所見微妙其用轉勝乃至菩薩地盡見之究竟若離業識則無見相以諸佛法身無有彼此色相迭相見故　前中言深信真如法少分見者。十解菩薩等依比觀門見真如理。是相似覺故云少分。異前十信故復云深。異后真證故但云信。言知彼色相乃至離于分齊者。以見真如異于凡小。是故得知色相等事性無分別也。言唯依心現不離真如者。釋無分別所以也。攝論中地上見報身者。彼據證之相應成就處說。今此地前菩薩少分見者。以知色境但是現識不離真如。即無分齊故。得少分見也。既非全見。故不相違。但以異于凡小心外取境見應化故。故約唯心少分明見。言此菩薩猶自分別等者。簡異地上也。若得凈心下。顯于地上所見用相過于地前。故云轉勝。漸漸微細。至金剛后。業相都盡。用即歸體。故云見之究竟。以窮其源故。若離業識則無見相者。要依業識乃有轉相及現相故也。以諸佛乃至迭相見故者。若離業識等無明即唯是真如。故佛無有此彼分別之見也○第二除疑中二。先問后答。  
　　問曰若諸佛法身離于色相者云何能現色相　答中亦二。先釋法身能現。后釋所現之色。前中亦二。先總。后所謂下別。  
　　答曰即此法身是色體故能現于色所謂從本已來色心不二以色性即智故色體無形說名智身以智性即色故說名法身遍一切處　別中本來色心不二者。謂彼所現報化之色不異法身真心。如波與水本來無二。言以色性即智等者。明色即心顯前不二。以色即心故。遂令色相都盡。故就其本但云智身。智謂本覺心智也。言以智性即色故說法身遍一切處者。明心即色顯前不二。如水遍在波中故也。  
　　所現之色無有分齊隨心能示十方世界無量菩薩無量報身無量莊嚴各各差別皆無分齊而不相妨此非心識分別能知以真如自在用義故　所現色中。以彼真心無礙周遍。所現之色亦復圓融自在無礙。故云所現之色乃至不相妨礙。于中無量菩薩者。亦是報身作用。亦可即是感報身大用之機緣。皆能頓赴故也。以一一諸根皆遍法界。然互不相妨。此真如之用非妄識能知。故云非心識分別乃至用義故。上來釋生滅門中法義二重竟。初釋真如門。次釋生滅門。總是大段第一別釋二門。顯不一義竟○自下第二二門相對會相入實。顯不異義。于中有三。先標。次釋。后還總結。  
　　復次顯示從生滅門即入真如門所謂推求五陰色之與心六塵境界畢竟無念以心無形相十方求之終不可得　標中言推求五陰色之與心者。色陰是色。余四是心。釋中先觀色法。言六塵無念者。境從心起。畢竟無體。離心之外無可念相也。言以心無形求不得者。非直心外無別色等六塵。就心內求色等形質亦不可得也。前則所緣無相。此則能緣不生也○自下觀心法。先喻后合。  
　　如人迷故謂東為西方實不轉眾生亦爾無明迷故謂心為念心實不動　合中言心實不動者。推求動念。已滅未生中無所住。無所住故則無有起。故知心性實不動也。  
　　若能觀察知心無念即得隨順入真如門故　若能已下結中。即得隨順者。是方便觀也。入真如門者。正觀也。上來顯示正義竟。  
大乘起信論疏卷第五  
　　第二對治邪執中有二。初就本總標。二別明障治。  
　　對治邪執者一切邪執皆依我見若離于我則無邪執　二別中有二。初對治離。后究竟離。前中有三。先標數。次列名。后辨相。  
　　是我見有二種云何為二一者人我見二者法我見　列名中。言人我見者。計有總相主宰。此是佛法內初學大乘人迷教妄起。非是外道等所起也。法我見者。計一切法各有體性。即二乘所起也○辨相中。先人后法。人我中亦二。總標別解。  
　　人我見者依諸凡夫說有五種云何為五一者聞修多羅說如來法身畢竟寂寞猶如虛空以不知為破著故即謂虛空是如來性　別解中。此五種執何別者。初一約果。余四通因果。又初二于空謬執。后三于有倒知。前二中。初一妄執事空以為法體。次一妄執法體唯是空無。執有三中。初執性德同色心。次執法性本有染。后執染凈有始終。問此等既并于真如法上計。云何說為人我執耶。答此有二釋。一云。此是初學凡夫有人我者作此執。故云人我執也。二云。由如來藏中有二義。一是本覺義。即是當人。于上妄計。故云人執。二是理實義。當所觀之法。今據初義故說人執。于此五中各有三。謂初修多羅說等為起執緣。二以不知等正明執相。三云何對治等。辨對治相。初中執相內。言以不知破著等者。以眾生執佛色身之礙相故。說法身如空迷說意故。執同太虛。  
　　云何對治明虛空相是其妄法體無不實　治中有二。初明此虛空是妄非真。后唯一真心下。明彼法身是真非妄。前中有三。先立。次釋。后結。立中二。先立情有。后體無不實者。立理無。  
　　以對色故有是可見相令心生滅　釋中二。先明情有。遍計性中相待而有。妄念所緣故非法身。故云以對色故乃至心生滅也。  
　　以一切色法本來是心實無外色若無色者則無虛空之相　次釋理無。本以待色為空。今既唯心無色。何得更有于空。故云以一切色法乃至虛空之相也。  
　　所謂一切境界唯心妄起故有若心離于妄動則一切境界滅唯一真心無所不遍此謂如來廣大性智究竟之義非如虛空相故　結中二。先結情有。若心離于下。后結理無。是真非妄中。言唯一真等者。辨法同喻。以周遍如空故。取虛空為喻。此謂如來等者。簡法異喻。謂是如來本覺性智。豈同太虛虛妄法也。  
　　二者聞修多羅說世間諸法畢竟體空乃至涅槃真如之法亦畢竟空從本已來自空離一切相以不知為破著故即謂真如涅槃之性唯是其空　第二中言乃至涅槃真如等畢竟空離一切相者。大品經云。乃至涅槃如幻如夢。若當有法勝涅槃者。我說亦復如幻如夢也。以不知為破情計有故。即執性德唯是其無。故云以不知等也。  
　　云何對治明真如法身自體不空具足無量性功德故　對治可知。  
　　三者聞修多羅說如來之藏無有增減體備一切功德之法以不解故即謂如來之藏有色心法自相差別　第三中執性德同妄法。  
　　云何對治以唯依真如義說故因生滅染義示現說差別故　對治中言依真如義說者。二之不二也。因生滅染義示等者。不二之二也。如上文云。以依業識生滅相示等也。  
　　四者聞修多羅說一切世間生死染法皆依如來藏而有一切諸法不離真如以不解故謂如來藏自體具有一切世間生死等法　第四中以不解隨緣之義。則謂自性有染○治中先奪破后縱破。  
　　云何對治以如來藏從本已來唯有過恒沙等諸凈功德不離不斷不異真如義故以過恒沙等煩惱染法唯是妄有性自本無從無始世來未曾與如來藏相應故若如來藏體有妄法而使證會永息妄者則無有是處　以如來藏等者。明凈德妙有。以過恒沙等煩惱等者。明妄染理無。從無始已下。明妄不入真。若如來藏體有妄法等者。此明縱破。可知○第五內教中說二法。執中亦執二。治中亦治二。謂生死涅槃也。  
　　五者聞修多羅說依如來藏故有生死依如來藏故得涅槃以不解故謂眾生有始以見始故復謂如來所得涅槃有其終盡還作眾生　執中聞依真有妄。便謂真先妄后。故起有始見也。如外道立從冥初生覺等。既眾生有始而后依真故。證得涅槃者還作眾生。成有始之義也。如外道立眾生終盡還歸于冥名為涅槃。從冥起覺。更作眾生。此亦如是○對治中二。先明法體離始。則顯生死無初。梁攝論云。生死無初也。后明法體離終涅槃無盡。  
　　云何對治以如來藏無前際故無明之相亦無有始若說三界外更有眾生始起者即是外道經說又如來藏無有后際諸佛所得涅槃與之相應則無后際故　前中言外道經說者。如仁王經云。我說三界外別有一眾生界藏者。是外道大有經中說。非七佛說也○法我見中亦三。初起執之由。二以說不究竟下次顯其執相。三云何下顯其對治。文相可見。  
　　法我見者依二乘鈍根故如來但為說人無我以說不究竟見有五陰生滅之法怖畏生死妄取涅槃云何對治以五陰法自性不生則無有滅本來涅槃故　第二究竟離中有二。初約法明治。二會釋伏疑。前中亦二。初約法總顯。二是故下舉廣類求。  
　　復次究竟離妄執者當知染法凈法皆悉相待無有自相可說是故一切法從本已來非色非心非智非識非有非無畢竟不可說相而有言說者當知如來善巧方便假以言說引導眾生其旨趣者皆為離念歸于真如以念一切法令心生滅不入實智故　前中言染凈相待無自相者。中論云。若法因待成。緣是法還成待。今則無因待。亦無所成法等。準釋可知。相待無相待法體本爾。非由悟后方使其然。故云本來等也。智及與識。顯上非心。有之與無顯上非色。釋疑中。疑云。圣者了知諸法離性不可說相。云何乃有種種言辭。釋云。假言巧引。旨不在言。于中有三。初正會伏疑。二其旨趣下。辨定圣意。三以念一切法下返以釋成○第三發趣道相中有二。初總標大意以顯其名。二別開分別。  
　　分別發趣道相者謂一切諸佛所證之道一切菩薩發心修行趣向義故　前中言一切諸佛等者。舉所趣之覺道。一切菩薩下。顯能趣之因行。欲明菩薩發心趣向佛所證道種類不同故。云分別發趣道相也○別釋中三。初標數。二列名。三辨相。  
　　略說發心有三種云何為三一者信成就發心二者解行發心三者證發心　列名中。信成就發心者。位在十住。兼取十信。十信位中修習信心成就。發決定心即入十住。十住初心。名發心住。即十信行滿名信成就進入十住之初。故云發心。解行發心者。位在十回向。兼取十行。十行位中。能解法空。順行十度。行成純熟。發回向心。入十向位。故云解行發心也。證發心者。位在初地已上乃至十地。前二是相似發心。后一是真實發心○廣辨中。辨上三名即為三段。初中亦三。一明信心成就之行。二顯發心之相。三顯發心利益。初中二。先問后答。  
　　信成就發心者依何等人修何等行得信成就堪能發心　問中三問。一問能修行人。二問所修之行。三得信成就等者。問行成已堪能發心○答中有二。初正答前問。次舉劣顯勝。謂前信滿故進也。后信未成故退。正答中二。先答三問。后結成位。  
　　所謂依不定聚眾生　依不定聚眾生者。答初問也。分別三聚乃有多門。今此文中。直明菩薩十住已上決定不退名正定聚。未入十信不信因果名邪定聚。此二中間十信位人。欲求大果而心未決。或進或退。故本業經中。十信菩薩如空中毛名不定聚。今依此人明其修行也。  
　　有熏習善根力故信業果報能起十善厭生死苦欲求無上菩提得值諸佛親承供養修行信心　有熏習下答第二問。于中先辨行因。謂有聞熏及本覺內熏之力。并依前世修善根力故。能信業果。故舍惡從善修福德分也。言厭生死苦求菩提者。成菩提分及解脫分善也。得值諸佛修信心者。明修行緣。謂約此緣修十種信心行也。  
　　經一萬劫信心成就故諸佛菩薩教令發心或以大悲故能自發心或因正法欲滅以護法因緣故能自發心　逕一萬劫下答第三問。于中二。先明時滿行成。后約勝緣明其發心。前中言一萬劫者。謂十千劫修信心成就也。佛菩薩教令發心等者。謂發十住初心也。如瓔珞本業經云。是信想菩薩于十千劫行十戒法。當入十信心入初住位釋云。此中言入初住位者。謂十住初發心住位也。以至此位方得不退信心。是故亦名入十信心。非謂十解以前之十信也。何以知者。仁王經云。習種性有十心。已超二乘一切善地。此習忍已前行十善菩薩有退有進。猶如輕毛隨風東西。雖以十千劫行正道發菩提心。乃當習忍位。以是文證故得知也。十種心相及諸委曲。如華嚴疏中說也。勝緣雖多。略舉三種。于中一他力。二自力。亦可同下三心。謂教故得直心。護法故得深心。余同也。  
　　如是信心成就得發心者入正定聚畢竟不退名住如來種中正因相應　如是信心下結位。初入正定聚不退者。顯于下無失也。謂入十住初發心住位。不墮凡小之地也言名住如來種中正因相應者。明于上有得也。謂住習種性位。行順內熏之因。故云正因。又此位已去。定當得果。故云正因。以不更退失故。  
　　若有眾生善根微少久遠已來煩惱深厚雖值于佛亦得供養然起人天種子或起二乘種子設有求大乘者根則不定若進若退　言若有下第二明舉劣顯勝。勝者如前進。劣者如此退。攝論云。諸菩薩在十信位中。修大乘未堅固。多厭怖生死。慈悲眾生心猶劣薄。喜欲舍大乘本愿修小乘道。故言欲修行別大乘意也。于中有二。初明劣相。后如是等下。結成退失。前中亦二。初內因力微。后或有供養下明外緣力劣。前中四句。初一惑重。后三德薄。薄中。一倒求人天。二異求小果。三猶豫大乘。  
　　或有供養諸佛未經一萬劫于中遇緣亦有發心所謂見佛色相而發其心或因供養眾僧而發其心或因二乘之人教令發心或學他發心　外緣中二。先明行時未滿。后遇緣不勝。此中有四句。一觀佛色。二供大眾。三劣友勸。四學他教。此等并非菩薩悲智之心。故退失也。  
　　如是等發心悉皆不定遇惡因緣或便退失墮二乘地　結文可知○下明發心相中有二。初正明三心。后問答除疑。前中二。先問后答。答中標數及別釋。  
　　復次信成就發心者發何等心略說有三種云何為三一者直心正念真如法故二者深心樂集一切諸善行故三者大悲心欲拔一切眾生苦故　釋中言直心者。謂向理之心。無別岐徑故云正念真如。即二行之本也。言深心者。備具萬德。歸向心源。故云樂集等也。上來二種。自利行本也。言大悲心者。廣拔物苦。令得菩提。故云欲拔等也。即利他行本。妙行雖廣。三行統收。故上云略說三也。以此即是三聚戒故。三德三身皆由此故。亦即是彼三回向故。謂初回向實際。次向菩提。后向眾生。皆應相配釋之○釋疑中有二。先問后答。  
　　問曰上說法界一相佛體無二何故不唯念真如復假求學諸善之行　答中亦二。初正答前問。二重顯方便。前中亦二。先喻后合。  
　　答曰譬如大摩尼寶體性明凈而有礦穢之垢若人雖念寶性不以方便種種磨治終無得凈　合中有三。  
　　如是眾生真如之法體性空凈而有無量煩惱染垢若人雖念真如不以方便種種熏修亦無得凈　初正合前文。  
　　以垢無量無邊遍一切法故　修一切善行以為對治　二以垢無量下釋修眾行所以。  
　　若人修行一切善法自然歸順真如法故　三若人修行下明善行順真。以諸善行外違妄染內順真如故○第二重顯中有二。初標數。次別釋。  
　　略說方便有四種云何為四　釋中四門。初一不住道。次二自利行。后一利他。自利中。初斷德。次智德。此四門中。各有三義。一列名。二釋相。三以隨順法性下明修意。  
　　一者行根本方便謂觀一切法自性無生離于妄見不住生死觀一切法因緣和合業果不失起于大悲修諸福德攝化眾生不住涅槃以隨順法性無住故　初門釋相中有二。先智后悲。無住行也。  
　　二者能止方便謂慚愧悔過能止一切惡法不令增長以隨順法性離諸過故　第二門者。則是勤斷二惡。止持門也。  
　　三者發起善根增長方便謂勤供養禮拜三寶贊嘆隨喜勸請諸佛以愛敬三寶淳厚心故信得增長乃能志求無上之道又因佛法僧力所護故能消業障善根不退以隨順法性離癡障故　第三勤修二善。即作持門也。此釋相中有二。初約緣修行。二以愛敬三寶下。辨修行成益。益中亦二。初生智益。次又因佛法僧力下。明滅障益。又敬之與愛成于四句。一愛而非敬。如母于子等。二敬而非愛。如仆于主等。三亦敬亦愛。如修行者于三寶等。四非敬非愛。如怨家等。  
　　四者大愿平等方便所謂發愿盡于未來化度一切眾生使無有余皆令究竟無余涅槃以隨順法性無斷絕故法性廣大遍一切眾生平等無二不念彼此究竟寂滅故　第四門中釋相內。盡未來等者。長時心也。度一切眾生使無余者。廣大心也。令得無余涅槃者。第一心也。修意中二。初顯順性。二法性廣大下。明起大愿意。亦即常心也○第三明發心利益中有四。初顯勝德。次明微過。三通權教。四嘆實行。  
　　菩薩發是心故則得少分見于法身以見法身故隨其愿力能現八種利益眾生所謂從兜率天退入胎住胎出胎出家成道轉法輪入于涅槃然是菩薩未名法身以其過去無量世來有漏之業未能決斷隨其所生與微苦相應亦非業系以有大愿自在力故　初中有二。初自利功德。謂十解菩薩依比觀門見于法界故。云少分見也。亦可依人空門見法身故。二以見法身下明八相益生。即利他功德。十解初發心住中能作此事然是菩薩下明其微過。于中二。先異地上。后異凡愚。前中言未名法身者。以未證真但依信力見于少分故。異于地上也。以其過去下。釋異所由。于中初往業未亡。次微苦猶續。下顯異凡。既聞業苦未亡。則謂與凡夫無異。今明菩薩于報修短而得自在。不由惑業故云非業系。以留惑益生悲愿之力故。云以大愿等力也○第三通權教者。于中二。先舉教。后釋通。  
　　如修多羅中或說有退墮惡趣者非其實退但為初學菩薩未入正位而懈怠者恐怖令彼勇猛故　文處可知。如纓絡本業經中言。七住已前。名為退分。若不值善知識者。若一劫乃至十劫。退菩提心。如凈目天子法才王子舍利弗等欲入第七住。其間值惡知識因緣故。退入凡夫不善趣中。乃至廣說。今釋此經意。是權語。非實退。但恐彼初人令不慢怠故也○第四嘆實行中有二。  
　　又是菩薩一發心后遠離怯弱畢竟不畏墮二乘地若聞無量無邊阿僧祇劫勤苦難行乃得涅槃亦不怯弱以信知一切法從本已來自涅槃故　初于下不戀。二若聞下。于上不怯。以信知下。釋不怯所以也。以此即顯彼經文是權非實故也○第二解行發心中有二。初總標嘆勝。  
　　解行發心者當知轉勝　謂前位信滿入解。今此行滿入向。更深發心。故知轉勝○二顯其勝相。于中亦二。初舉時顯勝。  
　　以是菩薩從初正信已來于第一阿僧祇劫將欲滿故　謂在十向位中。望于初地。鄰而且近。故云將欲滿也○二明其行勝。于中二。先總后別。  
　　于真如法中深解現前所修離相　總中言于真如法中深解現前者。明解勝。異前位。故云深也。異后位。故但云解。所修離相者。明行勝別中廣約六度明此二也。  
　　以知法性體無慳貪故隨順修行檀波羅蜜以知法性無染離五欲過故隨順修行尸羅波羅蜜以知法性無苦離嗔惱故隨順修行羼提波羅蜜以知法性無身心相離懈怠故隨順修行毗梨耶波羅蜜以知法性常定體無亂故隨順修行禪波羅蜜以知法性體明離無明故隨順修行般若波羅蜜　謂知法性無慳者。顯上深解也。隨順修行等者。顯上所修離相也。謂離三輪等相。以十行已去菩薩得法空故。能順法界修六度等行。即發心所依之解行也。以垢障乖真故。修離障之行以順如也。余文可知○第三證發心中有三。初通明發心體。次明發心相。三明成滿德。初中亦三。先標地位。二明辨行體。即根本智。三明勝用。即后得智。  
　　證發心者從凈心地乃至菩薩究竟地證何境界所謂真如以依轉識說為境界而此證者無有境界唯真如智名為法身　行體中。以依轉識等者。境界即是現識。必依轉相起故也。然本智正證之時。實無能所。豈可得說以為境界。今但約后得智中業識未盡故。轉現猶存。假就此識說正證中定有真如為所證境也。以后得智反緣正證。亦有現似境故。說轉識現也。而實真證能所平等。故云唯真如智名法身也○后得智勝用中有四。初請法上首德。有二句。初正明請法。后唯為下。顯其請意。二或示下明隨根延促德。有三。先促。次延。各有二。先舉用后明意。后能示如是下總結。  
　　是菩薩于一念頃能至十方無余世界供養諸佛請轉法輪唯為開導利益眾生不依文字或示超地速成正覺以為怯弱眾生故或說我于無量阿僧祇劫當成佛道以為懈慢眾生故能示如是無數方便不可思議　三而實下明實行不殊德。  
　　而實菩薩種性根等發心則等所證亦等無有超過之法以一切菩薩皆經三阿僧祇劫故　于中種性等　即因等也。發心等即行等也。所證等即證真等也。無有下明時等也○四但隨下明應機殊用德。  
　　但隨眾生世界不同所見所聞根欲性異故示所行亦有差別　第二發心相中二。先嘆細標數。后列名釋相。  
　　又是菩薩發心相者有三種心微細之相云何為三一者真心無分別故二者方便心自然遍行利益眾生故三者業識心微細起滅故　釋相中。真心者。謂根本無分別智也。方便心者。謂后得智也。業識者。二智所依阿梨耶識。理實亦有轉現。但今略舉根本細相。此非發心之德。但顯此菩薩二智起時。有微細生滅之累。不同佛地純凈之德。是故合為發心相○第三德成滿中有二。初正顯勝德。次問答除疑。前中初總辨德滿位顯。二謂以一念下。別明德滿。  
　　又是菩薩功德成滿于色究竟處示一切世間最高大身　前中言又是菩薩功德成滿者。因位窮也。故地論云。一者現報利益。受佛位故。言于色究竟等者。果位彰也。故地論云。二者后報利益。摩醯首羅智處生故。何故他受用報身在此天者。一義云。以寄十王顯別十地。然第十地菩薩寄當此天王。即于彼身示成菩提。故在彼天也。余義如別說。  
　　謂以一念相應慧無明頓盡名一切種智自然而有不思議業能現十方利益眾生　次別顯中。言一念等者。明自利行滿。即顯上真心于此成也。謂一念始覺至心源時。契于本覺。故云相應。以無明盡故。顯照諸法。名一切種智也。亦可前一念相應慧等者。是無間道也。名一切種智者。是解脫道也。自然下。解利他德。顯上方便心。明不待功用也。又亦可初智凈相。后不思議業相。故云本覺隨染所成也○釋疑中有二問答。初問上種智。后問上自然業用。初中先問后答。  
　　問曰虛空無邊故世界無邊世界無邊故眾生無邊眾生無邊故心行差別亦復無邊如是境界不可分齊難知難解若無明斷無有心想云何能了名一切種智　問中二。初陳疑。謂有虛空處皆有世界。有世界處皆有眾生。有眾生處皆有心行。如是境界分齊難知也。若無明下。正設難。難云。非直外境無邊分齊難知。亦復內盡心想。云何得了也。  
　　答曰一切境界本來一心離于想念　答意云。只由內盡妄想心故。能外廣知也。于中有三。初立正理。次舉非顯失。后舉是彰得。前中境雖無邊。不出一心。既證心源。何不能了。即心之境離于妄念故。盡想念方始能知。故云一切境界等也。  
　　以眾生妄見境界故心有分齊以妄起想念不稱法性故不能決了　舉非中二句。初妄見有限之境。次以妄起想。釋成無見所由。即明有妄見故。有所不見也。  
　　諸佛如來離于見相無所不遍心真實故即是諸法之性自體顯照一切妄法有大智用無量方便隨諸眾生所應得解皆能開示種種法義是故得名一切種智　顯是中。言離于見相無所不遍者。明無妄見故。無所不見也。言心真實故即是諸法之性者。佛心離妄體一心源。無始覺之異。故名真實。然此本覺在生滅門中為妄法之體。故云諸法性也。一切妄法。并是本覺佛心之相。相既現于自體之上。以體照其相。有何難了而不了知也。故云自體顯照等也。故上文中。辨佛報化之用則在于眾生心中。今辨眾生妄法則在于佛心之上。良以心源無二故得然也。華嚴云。如心佛亦爾。如佛眾生然。心佛及眾生。是三無差別。此之謂也。以同體智力。起勝方便攝化有情故。云有大智用乃至名一切種智也○第二問答中。先問后答。問中。先陳疑。后云何下設難。  
　　又問曰。若諸佛有自然業能現一切處利益眾生者一切眾生若見其身若睹神變若聞其說無不得利云何世間多不能見答曰諸佛如來法身平等遍一切處無有作意故而說自然但依眾生心現眾生心者猶如于鏡鏡若有垢色像不現如是眾生心若有垢法身不現故　答中有法喻合。以法身普遍眾生心中。但有厭求機感即顯粗細之用。非由功用也。上文中已顯此義也。鏡有垢者。明無感佛之機。非謂煩惱現行。以善星等煩惱心中得見佛故。言法身不現者。法身能現報化之用。今據本而言。故云法身不現。如攝論中十二甚深皆是法身之德。顯現甚深。彼中言。由失尊不現。如月于破器。釋曰。諸佛于世間不顯現。而世間諸佛身常住。云何不顯現。譬于破器中水不得住。水不住故。于破器實有月不得顯現。如是諸眾生無奢摩他軟滑相續。但有過失相續。于彼實有諸佛亦不顯現。水譬奢摩他軟滑性故。此中依定得見佛。見佛者。是過去修習念佛三昧。乃于此世得見佛身。非謂今世要依定心方能見佛。以散心中亦見佛故。彼攝論中約過去定習為因。非約現世。此論中約根熟為因。非約惑無。有此左右也。解釋分竟。  
　　○第四修行信心分何故來。以上來明其大乘。今為正明起信故來也。于中有三。初就人標意。二約法廣辨。三顯防退方便。  
　　已說解釋分次說修行信心分是中依未入正定眾生故說修行信心　初中言依未入正定聚人修行信心者。不定聚人有二。一者修信滿足。為說發趣道相令入正定。是前勝人也。二者修信未滿。是前劣人。即是此文所為。以四信五行令其修行。使信成滿。信成滿已還依發趣入正定也○第二廣辨中有二。先興二問。后還兩答。  
　　何等信心云何修行　答中先明信心。謂標數。列釋。釋中四不壞信。  
　　略說信心有四種云何為四一者信根本所謂樂念真如法故　初言信根本者。真如之法諸佛所師。眾行之源。故云根本。非直懸起信心。亦乃樂念觀察。故云樂念等也○次約三寶勝境以起信心。三寶中各有二。初標所信之勝德。次即起勝因以愿求。文處可見。  
　　二者信佛有無量功德常念親近供養恭敬發起善根愿求一切智故三者信法有大利益常念修行諸波羅蜜故四者信僧能正修行自利利他常樂親近諸菩薩眾求學如實行故　答修行中有三。初舉數標意。次問數列名。三依問別解。  
　　修行有五門能成此信　初中言能成此信者。有信無行。則信不堅。不堅之信遇緣便退。故修五行。以成四信之心。令不退也。  
　　云何為五一者施門二者戒門三者忍門四者進門五者止觀門　第二列名中。以止觀合修雙運不二故。唯有五也○第三別解中二。初四行略明。后一行廣說。四中二。初顯四行相。后別就進門明除障方便。初中四門即四分。  
　　云何修行施門若見一切來求索者所有財物隨力施與以自舍慳貪令彼歡喜若見厄難恐怖危逼隨己堪任施與無畏若有眾生來求法者隨己能解方便為說不應貪求名利恭敬唯念自利利他回向菩提故　施內有三施。謂初財。次無畏。后法。文處可見。  
　　云何修行戒門所謂不殺不盜不淫不兩舌不惡口不妄言不綺語遠離貪嫉欺詐諂曲嗔恚邪見若出家者為折伏煩惱故亦應遠離憒鬧常處寂靜修習少欲知足頭陀等行乃至小罪心生怖畏慚愧改悔不得輕于如來所制禁戒當護譏嫌不令眾生妄起過罪故　戒門中亦三。初攝律儀戒。次若出家者下攝善法戒。于中乃至小罪下明護戒心。三當護譏嫌下明攝眾生戒。  
　　云何修行忍門所謂應忍他人之惱心不懷報亦當忍于利衰毀譽稱譏苦樂等法故　忍中二。初他不饒益忍。二亦當忍于下。明于違順境喜怒不動其心。安受忍也。利謂財榮潤己。衰謂損耗侵陵。毀謂越過兇毀。譽謂越德而嘆。稱謂依實德贊。譏謂依實過論。苦謂逼迫侵形。樂謂心神適悅。  
　　云何修行進門所謂于諸善事心不懈退立志堅強遠離怯弱當念過去久遠已來虛受一切身心大苦無有利益是故應勤修諸功德自利利他速離眾苦　進中亦三。初勤勇精進。二立志下明難壞精進。三當念下明無足精進。以念己長淪虛受大苦。以自勤勵修善無厭。是故下總結勸修○第二除障方便中有二。先障后治。  
　　復次若人雖修行信心以從先世來多有重罪惡業障故為邪魔諸鬼之所惱亂或為世間事務種種牽纏或為病苦所惱有如是等眾多障礙　障中二。先明內有業障為因。后明外感魔邪惱等。是報障也。  
　　是故應當勇猛精勤晝夜六時禮拜諸佛誠心懺悔勸請隨喜回向菩提當不休廢得免諸障善根增長故　治中六時禮拜等。總明除障方便。如人負債。依附于王。則于債主無如之何。如是行人禮拜諸佛。諸佛所護。能脫諸障。懺悔下別除四障。一諸惡業障。懺悔除滅。二謗正法障。勸請除滅。三嫉妒他勝障隨喜對治。四樂三有障回向對治。由此四障能令行人不廢諸行。不趣菩提。故修是四行以對治之。又初一治業障。以止持故。后三長善根。以作持故○止觀中有二。先寄問。次釋相。釋相中亦二初略明。后廣說。略中三。先止。次觀。后雙順。  
　　云何修行止觀門所言止者謂止一切境界相隨順奢摩他觀義故　言止一切境界相者。先由分別作諸外塵。今以覺慧唯識道理破外塵相。塵相既止。無所分別。故云止。此是方便也。順奢摩他等者。正顯止也。奢摩他此翻云止。但今就方便存此方語。約正止。存梵言故也。毗婆舍那亦如是也。以雙現前時方正名止觀故。今但言隨順耳。  
　　所言觀者謂分別因緣生滅相隨順毗缽舍那觀義故　言分別生滅相者。依生滅門觀察法相故言分別。如瑜伽論菩薩地云。此中菩薩即于諸法無所分別。當知名止。若于諸法勝義理趣。及諸無量安立理趣。世俗妙慧當知名觀。是知依真如門止諸境相無所分別。即成根本無分別智。依生滅門分別說相。觀諸理趣。即成后得智。然二門唯一心故。是故雙運方得名為正止觀也○云何下釋此雙順義。  
　　云何隨順以此二義漸漸修習不相舍離雙現前故　漸漸修習等。顯能隨之方便。雙現前者。明所隨之止觀。隨相而論。止名定。觀名慧。就實而言。定通止觀。慧亦如是。如梁攝論云。十波羅蜜通有二體。一不散亂為體。謂止定。二不顛倒為體。謂觀慧也○第二廣說中有三。先止。次觀。后還雙運。止中有五。一修止方法。二顯止勝能。三辨其魔事。四簡偽異真。五示益勸修。前中有二。初明勝人能入。后顯障者不能。前中亦二。初托靜息心修止方便。二久習淳熟下明止成得定除障不退。前中二。初約外緣。后內安心。  
　　若修止者住于靜處端坐正意　前中言住靜處者。是修止緣等也。具言之有五緣。一者閑居靜處。謂住山林及諸閑靜等處。若住聚落。必有諠動也。二者持戒清凈。謂離業障。若不凈者必須懺悔。三者衣食具足四者得善知識。五者息諸緣務。今略舉初故云靜處。言端坐者調其身。正意者調其心。調身者。先安坐靜處。每令安穩久久無妨。次當正腳或全跏或半跏。若全跏者。先以右腳置左髀上。牽來近身。令腳指與髀齊。次解緩衣帶使周正。不令坐時脫落。次以左手置右掌上。累手相對頓置腳上。牽來近身。當心而安。次當正身。先挺動其身。開諸支節作七八反。如自按摩法。亦勿令手足差異。正身端直令脊骨相對。勿曲勿聳。次正頭頸。令鼻與臍相對。不偏不斜。不低不昂。平面正住。次以舌約上齶。次閉眼不令全合。廣如天臺顗禪師二卷止觀中說也。今略總說故言端坐也。調心者。末世行人。正愿者少。邪求者多。謂現寂靜儀。茍求名利。心既不正得定無由。離此邪求故云正意。意欲令其觀心與理相應。自度度他。至無上道。名正意也。上來總顯修止之儀○自下內自安心。明修止次第。于中有二。初約坐修止。后約余威儀修止。前中二。先離倒境。  
　　不依氣息不依形色不依于空不依地水火風乃至不依見聞覺知一切諸想隨念皆除亦遣除想以一切法本來無相念念不生念念不滅　言不依氣息者。數息觀境。言形色者。骨瑣等青黃赤白四相也。空地水等五相。皆是事定所緣境界。見聞覺知是識一切處。通前為十一切處。亦可見聞等是舉散心時所取六塵。于此等諸塵推求了達。知唯自心。不復緣托。故言不依。次除依前倒境所生妄想之心亦遣也。故云一切諸想隨念皆除。所遣既無。能遣不立。泯然寂靜。方名止也。故云亦遣除想。何故乃令能除所除一切心想并不存者。釋云。以一切法本來無想。今欲順于法性故須爾也。念念不生滅等者。轉釋成法性無相所以也。良以想無自性。窮之即空。故無生滅自體可得。此乃即生無生。即滅無滅故也。如陽炎水本自干耳。  
　　亦常不得隨心外念境界后以心除心心若馳散即當攝來住于正念是正念者當知唯心無外境界即復此心亦無自相念念不可得　言亦不得隨心乃至以心除心者。若心外有實境。心緣此境時。抑令不緣不可得。故后以心除之。今既心外無塵。即所取無相。所取無相故。能取自然不得生。何動后心方便除也。心若馳散攝住正念者。初習多馳故攝令住正。何者正念而言令住。所謂唯心無外境也。妄境既無。唯心亦寂。故云即復此心亦無自相念念不可得也。  
　　若從坐起去來進止有所施作于一切時常念方便隨順觀察　若從坐起乃至隨順觀察者。非直坐時常修此止。余威儀中一切時處常思方便。順于法性不動道理○第二止成得定相中三句。  
　　久習淳熟其心得住以心住故漸漸猛利隨順得入真如三昧深伏煩惱信心增長速成不退　初止成。二以心住下明止力附心猛利得定。三深伏煩惱下明伏惑入位。即信滿入住。略辨定益也。上來明能入。下顯不能。  
　　唯除疑惑不信誹謗重罪業障我慢懈怠如是等人所不能入　不能中六種障故不能也。一疑惑者。于理猶豫故。二不信者。是闡提故。三誹謗者。是外道故。四重罪業障者。謂五逆四重人故。五我慢者。是恃我自高故。六懈怠者。是放逸不勤故。是六種人隨有一種即不能入也○第二明止勝能中有二。初能生一行三昧。二當知下能生無量三昧。  
　　復次依是三昧故則知法界一相謂一切諸佛法身與眾生身平等無二即名一行三昧當知真如是三昧根本若人修行漸漸能生無量三昧　前中三。初立。次謂一切下釋顯其相。后即名下顯其名也。一行三昧者。如文殊般若經云。何名一行三昧。佛言。法界一相系緣法界。是名一行三昧。入一行三昧者盡知恒沙諸佛法界無差別相。乃至廣說。以此真如三昧能生此等無量三昧故。名三昧根本也○第三魔事中二。先略后廣。略中亦二。先障后治。  
　　或有眾生無善根力則為諸魔外道鬼神之所惑亂若于坐中現形恐怖或現端正男女等相　障中魔者天魔。此云障礙也。鬼者埠場鬼也。神者精媚神也。如是鬼神嬈亂佛法令入邪道。故名外道。如是三種能變作三種五塵壞人善心。言坐中現形恐怖者。示可畏之身。怖之以失志。或端正男女者。現可愛之形。惑之以生染。言等相者。現非違非順平等五塵。動亂人心也○當念已下次明對治。  
　　當念唯心境界則滅終不為惱　一切諸境尚唯自心。何況坐中此等諸境。是故觀察唯心。魔境隨滅不能嬈亂。以此唯心非彼所知故。此是通遣之法。別門遣者。治諸魔者。當誦大乘般若及治魔咒默念誦之。埠場鬼者。或如蟲蝎緣人頭面鉆刺[病-丙+習][病-丙+習]。或復擊擽人兩腋下。乍抱持于人。或言說音聲諠鬧。及作諸獸之形。異相非一。來惱行者。則應閉目一心陰而罵之。作如是言。我今識汝。汝是此閻浮提中食大火嗅香偷臘吉支。邪見喜破戒種。我今持戒終不畏汝。若出家人應誦戒律。若在家者應誦菩薩戒本。若誦三歸五戒等。鬼便卻行匍匐而出也。精媚神者。謂十二時狩。能變作種種形色。或作少男女相。或作老宿之形及可畏身相等。非一眾多惱亂行者。其欲惱人。各當本時來。若其多于寅時來者。必是虎兇等。若多于卯時來者。必是兔鹿等。乃至多于丑時來者。必是牛類等。行者恒用此時則知其狩精媚。說其名字訶責。即當除滅。此等皆如禪經中及顗禪師止觀中廣說。上來略明竟○廣辨魔事中亦二。先顯魔事。后以是義故下明其對治。前中有十事五對。一現形說法。二或令人下得通起辨。三又令使人下起惑造業。四亦能使人下授定得禪。五或亦令人食無分齊下食差顏變。  
　　或現天像菩薩像亦作如來像相好具足或說陀羅尼若說布施持戒忍辱精進禪定智慧或說平等空無相無愿無怨無親無因無果畢竟空寂是真涅槃或令人知宿命過去之事亦知未來之事得他心智辯才無礙能令眾生貪著世間名利之事又令使人數嗔數喜性無常準或多慈愛多睡多病其心懈怠或卒起精進后便休廢生于不信多疑多慮或舍本勝行更修雜業若著世事種種牽纏亦能使人得諸三昧少分相似皆是外道所得非真三昧或復令人若一日若二日若三日乃至七日住于定中得自然香美飲食身心適悅不饑不渴使人愛著或亦令人食無分齊乍多乍少顏色變異　如文可見問如現佛菩薩像說甚深法。或是宿世善根所發。云何揀別定其邪正。答此事實難。所以然者。若是魔所作謂是善相而心取著。則墮邪網。若實是善根所發之境謂為魔事心疑舍離。則退失善根終無進趣。是故邪正實難取別。今且依古德相傳。略以三法驗之。一以定研磨。二依本修治。三智慧觀察。如經言。欲知真金。三法試之。謂燒打磨。行人亦爾。難可別識。若欲別之。亦須三驗。一則當與共事。共事不知。當與久處。久處不知。智慧觀察。今則借此意以驗邪正。謂如定中境相發時邪正難知者。當深入定心于彼境中不取不舍。但平等定住。若是善根之所發者。定力逾深善根彌發。若是魔所為。不久自壞。第二依本修治者。且如本修不凈觀禪。今則依本修不凈觀。若如是修。境界增明者則非偽也。若以本修治。漸漸壞滅者當知是邪也。第三智慧觀察者。觀所發相推驗根源。不見生處。深知空寂心不住著。邪當自滅。正當自現。如燒真金益其光色。若是偽金即當焦壞。此中真偽當知亦爾。定譬于磨。本治猶打。智慧觀察類之以燒。以此三驗邪正可得知也。  
　　以是義故行者常應智慧觀察勿令此心墮于邪網當勤正念不取不著則能遠離是諸業障　第二對治中。言智慧觀察者。依自隨分所有覺慧。觀諸魔事察而治之。若不觀察則墮邪道。故云勿令墮于邪網。此是三種驗中第三智慧觀察也。言當勤正念不取不著者。總顯三中前之二法。以此大乘止門唯修理定更無別趣故。初定研。并依本修。更無別法。所以合說。但依本止門。不取不著者。邪不干正自然退散。若取著者則背正入邪。若不取著則因邪顯正。是故邪正之分要在著與不著。不著者無障不離。故云遠離是諸業障。如智度論云。除諸法實相其余一切皆是魔事。偈云若分別憶想。即是魔羅網。不動不分別。是即為法印。此之謂也○第四簡偽異真中有二。初舉外內二定以別邪正。二若諸凡夫下對理事二定以明真偽。前中先明邪定。  
　　應知外道所有三昧皆不離見愛我慢之心貪著世間名利恭敬故　謂我見我愛我慢之使常相應也。言貪著等者。內著邪定。外貪名利。又但一切禪定不能減損煩惱者皆不可據也○次明正定。  
　　真如三昧者不住見相不住得相乃至出定亦無懈慢所有煩惱漸漸微薄　謂在定時而不味著。以亡心故不住見。以亡境故不住得。出定亦無恃定之慢。貪嗔癡漸薄。即是正定之相。故云真如乃至漸薄也○第二理事中先明理定。  
　　若諸凡夫不習此三昧法得入如來種性無有是處　謂修大乘菩薩行者。要依此真如三昧。方入種性不退位中。除此更無能入之路。故云若諸凡夫乃至無有是處也。此中種性者。約位在十住已去不退位中辨也○次以修世間下明事定。  
　　以修世間諸禪三昧多起味著依于我見系屬二界與外道共若離善知識所護則起外道見故　謂四禪四空等世間諸定及不凈安般等但取境相定。皆名世間定也。以味著定境故。不離于我故。云與外道共。共者同得此事定故。以其共故。若得善友護助之力。或可得入佛法。若離善友。則入邪道。也○第五示利益者。后世利益無量無邊。現世利益略陳十種。于中二。先總標。后別解。  
　　復次精勤專心修學此三昧者現世當得十種利益云何為十一者常為十方諸佛菩薩之所護念　別解中。初一善友攝護益。以修此真如三昧故。諸佛菩薩法應護念令得勇猛勝進不退也○次四離障益。于中初二離外惡緣障。  
　　二者不為諸魔惡鬼所能恐怖三者不為九十五種外道鬼神之所惑亂　謂初離天魔現形。后離外道邪惑○次二離內惑業障。  
　　四者遠離誹謗甚深之法重罪業障漸漸微薄五者滅一切疑諸惡覺觀　謂先離惡業。后滅惑障。業中離誹謗等不起新業也。重罪漸薄者。重業輕也○次五行成堅固。  
　　六者于諸如來境界信得增長七者遠離憂悔于生死中勇猛不怯八者其心柔和舍于憍慢不為他人所惱九者雖未得定于一切時一切境界處則能減損煩惱不樂世間十者若得三昧不為外緣一切音聲之所驚動　一于理信增。二處染不怯。三不為緣壞。四無世滋味。五得深禪定。別修止門竟○第二修觀中有三。初明修觀意。次辨觀相。后唯除下結觀分齊。  
　　復次若人唯修于止則心沉沒或起懈怠不樂眾善遠離大悲是故修觀　前中言不樂眾善。失自利也。遠離大悲。失利他也○第二辨觀相中有四。初法相觀。即治前失自利過。二如是當念下明大悲觀。即治前失利他過。三作是思惟下明大愿觀。即成前大悲行。四以起如是下明精進觀。即成前自利行。就初中明四非常觀。  
　　修習觀者當觀一切世間有為之法無得久停須臾變壞一切心行念念生滅以是故苦應觀過去所念諸法恍惚如夢應觀現在所念諸法猶如電光應觀未來所念諸法猶如于云欻爾而起　初無常觀。二一切心行下明苦觀。三應觀下明無我觀。于中過去無體難追。現在剎那不住。當來本無積聚。但緣集欻有。不從十方來故也。  
　　應觀世間一切有身悉皆不凈種種穢污無一可樂　四應觀世間下明不凈觀。此四除于常等四倒。配釋可知。  
　　如是當念一切眾生從無始時來皆因無明所熏習故令心生滅已受一切身心大苦現在即有無量逼迫未來所苦亦無分齊難舍難離而不覺知眾生如是甚為可愍　悲觀中。先觀眾生三世重苦。次難舍下無心厭背故使苦無限也。后眾生如是下深發悲心也。  
　　作是思惟即應勇猛立大誓愿愿令我心離分別故遍于十方修行一切諸善功德盡其未來以無量方便救拔一切苦惱眾生令得涅槃第一義樂　大愿觀中因悲立愿。初即愿體。二遍于下明長時心。三以無量下明廣大心。四令得下明第一心也。  
　　以起如是愿故于一切時一切處所有眾善隨已堪能不舍修學心無懈怠唯除坐時專念于止　精進可見。  
　　若余一切悉當觀察應作不應作　上結中。順理應作。違理不應作故也。上來別修止觀竟○自下第三明雙運者。上來始習未淳。故動靜別修。今定慧修成。故能雙運。于中有三。初總標。次別辨。后總結。  
　　若行若住若坐若臥若起皆應止觀俱行　別中有二。初約法明俱。后對障明俱前中二。初即止之觀。后即觀之止。  
　　所謂雖念諸法自性不生而復即念因緣和合善惡之業苦樂等報不失不壞雖念因緣善惡業報而亦即念性不可得　前中言自性無生者。約非有義以明止也。業果不失者。約非無義以明觀也。此二不二故云即也。此順不動真際而建立諸法。良以非有即是非無故。能不舍止而修觀。次言雖念因緣即性不可得者。明即觀之止。此順不壞假名而說諸法實相。以非無即是非有故。能不舍觀而修止。此說時有前后。然在行心镕融不二。不二之性即是實性。理味在此。宜可思之。  
　　若修止者對治凡夫住著世間能舍二乘怯弱之見　第二對障中。初修止者治于二過。謂正治凡夫人法二執貪樂世間。兼治二乘執五陰法見苦止怖。以止門無生除此等執也。  
　　若修觀者對治二乘不起大悲狹劣心過遠離凡夫不修善根　次修觀者亦治二過。謂正治二乘狹劣之心。令普觀眾生起于大悲。兼治凡夫懈怠之心。令觀無常策修善行。  
　　以是義故是止觀二門共相助成不相舍離若止觀不具則無能入菩提之道　第三結中言助成等者。如凡夫人。非不樂世間。無以勤修善行。約二乘人。非不怖生死無以起于大悲。是故二行不相離也。言若止觀不具不能入菩提道者。止觀相須。如鳥兩翼車之二輪。二輪不具則無運載之功。一翼若闕則無凌虛之勢。故云不具則不能入○自下第三明防退方法。于中有二。先明可退之人。后當知如來下明防退之法前中二。初標行劣。二以住于此下舉處釋成。  
　　復次眾生初學是法欲求正信其心怯弱以住于此娑婆世界自畏不能常值諸佛親承供養懼謂信心難可成就意欲退者　以其內心既劣。外闕勝緣。信行難成故將退也○防退法中有二。初通舉圣意。后別引經證。前中二。初標圣善巧。二謂以專意下釋顯巧相。  
　　當知如來有勝方便攝護信心謂以專意念佛因緣隨愿得生他方佛土常見于佛永離惡道　引經證中二。先引經。后常見佛下釋經文。  
　　如修多羅說若人專念西方極樂世界阿彌陀佛所修善根回向愿求生彼世界即得往生常見佛故終無有退若觀彼佛真如法身常勤修習畢竟得生住正定故　言若觀法身得畢竟往生等者。但往生之人約有三位。一如蓮華未開時信行未滿。未各不退。但以處無退緣故稱不退。二信位滿足已去。華開見佛。入十住位。得少分見法身。住正定位也。三者三賢位滿。入初地已去。證遍滿法身。生無邊佛土。如佛記龍樹菩薩等。住初地生凈土等也。此中畢竟等。是后二位也○第五勸修利益中有三。初總結前說。  
　　已說修行信心分次說勸修利益分如是摩訶衍諸佛秘藏我已總說　二若有眾生下舉信謗損益。三當知過去下結勸修學。就信謗中二。初信受福勝。后其有眾生下明謗毀罪重。前中先約三慧總舉其益。  
　　若有眾生欲于如來甚深境界得生正信遠離誹謗入大乘道當持此論思量修習究竟能至無上之道　后若人聞下。別顯三慧益相。于中初聞時益。  
　　若人聞是法已不生怯弱當知此人定紹佛種必為諸佛之所授記　次假使有人下明思時益。  
　　假使有人能化三千大千世界滿中眾生令行十善不如有人于一食頃正思此法過前功德不可為喻　后復次若人下明修行時益。于中三句。一時少德多。二假令下校量多相。三何以故下釋多所以。  
　　復次若人受持此論觀察修行若一日一夜所有功德無量無邊不可得說假令十方一切諸佛各于無量無邊阿僧祇劫嘆其功德亦不能盡何以故謂法性功德無有盡故此人功德亦復如是無有邊際　第二謗毀罪重中四句。  
　　其有眾生于此論中毀謗不信所獲罪報經無量劫受大苦惱　一謗成罪重。  
　　是故眾生但應仰信不應毀謗　二是故下誡勸止謗。  
　　以深自害亦害他人斷絕一切三寶之種　三以深自害下釋罪重意。  
　　以一切如來皆依此法得涅槃故一切菩薩因之修行入佛智故　四以一切如來下轉釋斷三寶之義。此中二句。初約果人依之得涅槃。后約因人依之得菩提。菩提涅槃即是法寶。佛僧可知。由毀謗乖此。故斷三實也。  
　　當知過去菩薩已依此法得成凈信現在菩薩今依此法得成凈信未來菩薩當依此法得成凈信。是故眾生應勤修學　結勸中。三世菩薩同行此法。更無異路。故應勤修學也。正宗竟。  
　　諸佛甚深廣大義我今隨順總持說回此功德如法性普利一切眾生界　偈頌流通中。初二句。結上所說。于中上句結義。下句結文。后二句回向利益。上句明德廣。下辨遐沾也。  

 上一部：乾隆大藏經·此土著述·翻譯名義集二十卷  下一部：乾隆大藏經·此土著述·起信論疏筆削記十五卷 



  
乾隆大藏經·此土著述·大乘起信論疏 
  