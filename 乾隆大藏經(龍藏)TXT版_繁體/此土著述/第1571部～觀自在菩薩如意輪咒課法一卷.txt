  第1571部～觀自在菩薩如意輪咒課法一卷         
   
  
   此土著述·第1571部   
觀自在菩薩如意輪咒課法一卷   
宋沙門仁岳撰      
 
 
　　 
 
觀自在菩薩如意輪咒課法并序  
　　隋祖智者說摩訶止觀。約四種三昧。示諸經行法。讀者雖眾。修者無幾。何為其然乎。以人根膚淺法味漓薄。從師勞于名相。事佛懈于資熏。故十觀成乘五悔助道。僅存空言矣。予切于講習之暇。務求課念之益。因發經藏。得如意輪咒凡四本。詳其文實同出而異譯也(一實叉難陀此云覺喜。唐天后久視元年譯。八紙。二阿彌真那。此云寶思惟。中宗神龍二年譯。七紙。三唐天后代。三藏法師義凈譯。三紙。四唐天竺三藏法師。菩提流志。此云覺愛譯。十九紙)章句既簡方軌且約。遮惡可以盡三障。持善可以具二嚴先天竺法師諱遵式。常觀此經知利物之要。特愛義凈所譯咒辭易誦乃鏤板模印詒厥四輩。然而凈譯頗略所說法式但云攝心口誦。至于事儀觀想曾未點示。受持之際意或缺如今輒。采諸文為之補助。原始洎末總成七科。一法式。二觀想。三禮贊。四持誦。五懺愿。六證驗。七釋疑。斯皆沿襲本經使源流之不別放。則先制貴箕裘之有在。知罪于我以俟來哲云。  
法式第一  
　　經云。若有善男子善女人。苾芻苾芻尼。鄔波索迦鄔波斯迦。發心希求此生現報者。當一心受持此咒。欲受持時。不問日月星辰吉兇并別修齋戒。亦不假洗浴及以凈衣。但止攝心口誦不懈。百千種事所愿皆成。更無明咒能得與此如意咒王。勢力齊者。乃至日日誦一百八遍。即見觀自在等。實叉所譯其數亦同。乃至七日七夜相續而誦真那譯云。應以后夜若平明時誦一千八遍。乃至每日后夜誦三千遍。流志譯云。每常五更誦一千八十遍。又云六時時別一千八十遍相續不絕。一一字誦滿三洛叉(梵語一洛叉。此云十萬數)又云。若比丘比丘尼誦一百八遍若男子誦一百六遍。若女人誦一百三遍。若童男誦一百遍。若童女誦九十遍。此名課法。一切勝事皆獲成就(國王后妃公主宰官。四姓所謂名有其數)今試議之。夫西梵之語。或五竺國傳流有異中華所譯。故三藏師宗本不同。此唯圣裁難以情測既而正用義凈之本。請以一百八遍為準所以然者。為表破百八煩惱。為成就百八三昧也。又義凈云。若通一遍。如上諸事悉皆遂意。又寶思惟譯云。受持之時。不須辛苦但誦皆成。以此言之。設復不及一百八遍。隨數減之亦應無咎。諸本所誦時節不同。蓋從人根樂欲差別。今謂若依七日七夜誦者。必須六時時別一百八遍。如大悲經限三七日。請觀音限七七日之類是也。若依每日五更平明時誦者。斯為常課。其數無在。茍曰不然。云何得滿三洛叉。豈七日之中致茲大數。又若不及五更平明時者。亦自隨意。良以后夜為詰。詰旦人心清爽故別言之。凈譯所以諒適時之寬也。按流志本。今于晝夜居靜室中。面東趺坐想圣觀自在。對在目前誦念不亂。燒沉水香運心供養恭敬禮拜。隨心所辦香華供養而不斷絕。應知誦咒之前。須于靜室攝心觀想。次入道場作禮供養。所說形像正須西向。亦不作壇當敷床座。以為三級上級置于法寶即是所持陀羅尼。經左安釋迦像右安彌陀像。中級唯安觀自在像。左右或華或燈。下級唯列供具而已。儻不能如上敷置。但隨常式道場。或唯存菩薩像隨分供養雖曰不假洗浴凈衣。若七日別修用之益善。故覺喜譯云。若欲圣觀自在現為愿者。清凈澡浴抹香涂身著凈衣服等。彼經廣明供養。請召迎送。皆有印咒。余本并缺今亦不行焉。  
觀想第二  
　　夫眾生無始唯以昏散障于明靜。故塵勞外役道慧內盲。八苦之事逼惱而不停。二嚴之相窮瘁而無取繇是飄流積劫孤露而不自省。唯心所招。圣人愍之。假隱密語詮微妙法。教令受持。先為其世間之樂。次復其如來之性。諄諄然若蜾羸之祝螟蛉也。其有口誦復加心觀不亦速哉。流志譯云。若真成就此陀羅尼最勝法者。于一切處若食不食若凈不凈。一心觀想圣觀自在相好圓滿如日初出光明晃曜。誦斯陀羅尼無有妄念。常持不間一無過犯。則得菩薩現金色身。除諸障垢神力加被心所求愿皆悉滿足。真那譯云。誦念之時當憶念觀世音菩薩求作依怙。然則心口相應念誦雙運。受持之至矣但初心馳散攝之為難。故于靜室趺坐先觀圣相。經文既略今助顯之。且菩薩本證妙覺號正法明。跡居補處名觀自在本跡雖殊。莫不皆隨真如之體起應化之用。其體如鑒其用如像。是故真不自應應之在機。亦猶鑒不自像像之在形耳。復次機有勝劣應有大小。應之大者身長八十萬億那由他由旬(妒十六觀經)應之小者于一切處身同眾生。大應現于極樂。而小應游諸穢土。而經云。菩薩所居補怛羅山者。即示此土游止之處也。今創心修觀。心想羸劣當觀小應。其相何如準流志譯。畫觀自在像。今畫三十二葉開敷蓮華于華臺上。畫如意輪圣觀自在菩薩。面西結加趺坐。顏貌熙怡身金色相。首戴寶冠有化佛菩薩左手執開敷華。當其臺上畫如意寶珠。右手作說法相。天妙衣服珠珰環釧。七寶瓔珞種種莊嚴身放眾光。修者依此圣相系念觀察。當知此相從心想生。如虛空華本無所有。此相及心元是觀音妙凈明體。空華即假本無即空。妙體即中三諦圓融。非一非異不可得而思議也。非唯圣相如是抑亦說法皆然。良由眾生性具諸法。故能隨緣發生。菩薩修證諸法。故能普門示現。諸法雖異空中是同。若唯異非同則失感應之理若唯同非異則失感應之事失于理者。如冰炭之不可合也。失于事者如谷響之不能召也。事理既備感應乃成。又復須知三諦之法。即是明咒所詮之義。故義凈譯為無障礙。觀自在蓮華如意寶輪王陀羅尼。言無障礙者。即菩薩具三諦之智無三惑之礙也。觀自在者用此之智觀乎眾生而得自在也。斯蓋以能說之人命所說之咒耳。蓮華者生而有實。譬法身德本來具足。如意者珠也。經云。雨妙珍寶猶如意樹。如意寶珠。譬解脫德能生諸法。寶輪者有摧伏之力。譬般若德能破諸法。又蓮華出水離染清凈譬般若。其萼芳馨譬解脫珠體本圓。譬法身。其色瑩潔喻般若。輪體是寶如法身。其用旋轉如解脫。以此三種各有三義。取譬三德。舉一具三言三即一。由詮此義。統攝諸法超勝一切故稱為王。遮九界之惡持佛界之善。故名陀羅尼。又實又譯為秘密藏神咒。荀非三德三諦之法。安受斯名乎。菩薩自行唯在空中。化他從假赴物。眾生于假受化。化極亦唯空中。故起信論云若離業識則無見相。以諸佛法身無有。彼此色相迭相見故。略辯如此。若欲委知行相。當尋玉泉止觀。  
禮贊第三  
　　一切恭敬一心頂禮十方常住三觀(禮已長跪執爐燒香)我今如法嚴持香華。供養十方無邊法界諸佛世尊。十二部經三乘圣眾(執爐捧華運想已散之復云)供養已一切恭敬(起禮一拜曲躬贊云)  
　　如來藏中　　有真法寶　　隨眾生性 
　　感而遂通　　大悲大士　　圣觀自在 
　　所說明咒　　號如意輪　　悉令滅除 
　　無量苦厄　　亦能成就　　一切所求 
　　是故釋迦　　殷勤贊揚　　諸陀羅尼 
　　無為等者　　(陳意)  
　　一心頂禮本師釋迦牟尼世尊。  
　　一心頂禮極樂世界阿彌陀世尊。  
　　一心頂禮十方法界諸佛世尊。  
　　一心頂禮無障礙自在蓮華如意寶輪王陀羅尼。  
　　一心頂禮十方法界十二部經。  
　　一心頂禮觀自在菩薩摩訶薩。  
　　一心頂禮大勢至菩薩摩訶薩。  
　　一心頂禮圓滿意愿明王諸大菩薩摩訶薩。  
　　一心頂禮十方法界三乘圣眾。  
持誦第四  
　　經云。觀自在菩薩白佛言。世尊我今有大陀羅尼明咒。所謂無障礙觀自在。蓮華如意寶輪王。第一希有能于一切所求之事。隨心饒益皆得成就。世尊大慈聽我說者。我當承佛威力施與眾生。乃至世尊贊菩薩言。如是如是汝能悲愍諸有情類。我加護汝。菩薩既蒙佛許悲愿盈懷。即于佛前而說咒曰。  
　　南無佛馱耶　南無達摩耶　南無僧伽耶　南無觀自在菩薩摩訶薩具大悲心者　怛侄他　唵　斫羯羅伐底　震多末尼　莫訶缽蹬謎　嚕嚕嚕嚕　底瑟侘(丑家切)篅(市悅切)攞阿羯利沙也　吽　發沙訶(此名根本咒)　唵　缽蹋摩　震多末尼　篅攞吽(此名大心咒)　唵　跋喇陀　缽亶(多旱切)謎吽(此名隨心咒)  
　　爾時觀自在菩薩。說是陀羅尼已。大地六種震動。天龍藥叉犍闥婆等。諸有宮殿亦皆旋轉迷惑。所依一切惡魔為障礙者。見自宮殿皆悉焰起無不驚怖。乃至于地獄中受苦眾生。皆悉離苦得生天上。  
懺愿第五  
　　普為四恩三有法界眾生　悉愿斷除三障。歸命懺悔至心懺悔。我比丘(某甲)歸命十方常住三寶。釋迦牟尼阿彌陀佛圣觀自在具大悲者。愿起哀憐為作明證。我為法界一切眾生。無始心性如摩尼寶。自體清凈神用本然為諸如來同一秘藏。妄想流動幻有輪回。于生死中受諸熱惱。所謂過現造積四重五逆十惡之業。當墮阿鼻地獄之苦。以惡業故現身所纏一切疾病種種災厄。廣如經說諸惡因緣。今奉大悲圣觀自在教。我誦持如意寶輪。令得滅除如是罪障。百千種事所愿皆成。惟愿菩薩受我懺悔。從我所求施與摩尼。雨諸珍寶世及出世福慧資糧。皆使隨心無不充足。乃至盡其形壽不入胞胎。蓮華化生極樂世界。見阿彌陀佛觀自在菩薩真實色身。聞妙法音證圓通性。然后普門示現饒益有情。盡出塵勞同成種智。  
　　南無十方佛　南無十方法　南無十方僧　南無本師釋迦牟尼佛　南無阿彌陀佛　南無如意輪陀羅尼　南無觀世音菩薩　南無大勢至菩薩　南無圓滿愿一切菩薩摩訶薩(或三稱或七稱)  

 上一部：乾隆大藏經·此土著述·慈悲水懺法三卷  下一部：乾隆大藏經·此土著述·天臺智者大師齋忌禮贊文一卷 



  
乾隆大藏經·此土著述·觀自在菩薩如意輪咒課法 
  