  第1504部～釋禪波羅蜜次第法門十卷         
   
  
   此土著述·第1504部   
釋禪波羅蜜次第法門十卷   
隋天臺智者大師說弟子法慎記灌頂再治      
 
 
　　 
 
禪波羅蜜序  
　　禪波羅蜜者。輔行云。次第禪門目錄云。大師于瓦官寺說也。大莊嚴寺。法慎私記。章安頂禪師。治定為十卷。開十大章。一大意。二釋名。三明門。四詮次。五法心。六方便。七修證。八果報。九起教。十歸趣。但至修證。余三略無。于修證中。又開四別。一世間禪。二亦世間亦出世間。三出世間。四非世間非出世間。四中唯至第三出世。復為二。一對治無漏。二緣理無漏。但至對治。又為九。謂九想。八念十想。背舍勝處。一切處。九次第定。奮迅。超越。然修證之相。豈可盡具。傳曰。大師嘗在高座云。若說次第禪門。年可一遍。若著章疏。可五十卷。今刊預示大科。庶學者不昧始末云。  
　　十大章　第一卷上下 
　　初修禪波羅蜜大意 
　　二釋禪波羅蜜名 
　　三明禪波羅蜜門 
　　四辨禪波羅蜜詮次 
　　五簡禪波羅蜜法心　第二卷 
　　六分別禪波羅蜜前方便二 
　　初外方便　第三卷上下 
　　二內方便二 
　　初正明因止發內外善根　第四卷 
　　二明驗惡根性　第五卷 
　　七釋禪波羅蜜修證四 
　　初修證世間禪相三 
　　初四禪　第六卷 
　　二四無量心 
　　三四無色定　第七卷 
　　二修證亦世間亦出世間禪相三 
　　初六妙門 
　　二十六特勝　第八卷 
　　三通明　第九卷 
　　三修證出世間禪相二 
　　初對治無漏九 。 
　　觀壞法 
　　初九想 
　　二八念 
　　三十想 。 
　　觀不壞法　第十卷 
　　四八背舍 
　　五八勝處 
　　六十一切處 。 
　　煉 
　　七九次第定 。 
　　薰 
　　八師子奮迅三昧 。 
　　修 
　　九超越三昧　不說 
　　二緣理無漏 
　　四修證非世間非出世間禪相 
　　八顯示禪波羅蜜果報 
　　九從禪波羅蜜起教 
　　十結會禪婆羅蜜歸趣。  
釋禪波羅蜜次第法門卷第一  
　　(天臺山修禪寺顗禪師。于都講說禪法。大莊嚴寺沙門法慎記。預聽學輒依說采記。法門深廣難可委悉。若取具足。有三十卷。今略出前卷要用。流通此本。于天臺更得治改前諸同學所寫之者。爾時既未好成就。猶應闕略。或繁而不次。若見此本更改定之。庶于學者得免謬失矣)  
　　釋禪波羅蜜次第法門。大開為十意不同。所言十意者。修禪波羅蜜大意第一。釋禪波羅蜜名第二。明禪波羅蜜門第三。辨禪波羅蜜詮次第四。簡禪波羅蜜法心第五。分別禪波羅蜜前方便第六。釋禪波羅蜜修證第七。顯示禪波羅蜜果報第八。從禪波羅蜜起教第九。結會禪波羅蜜歸趣第十。今約此十義。以辨禪波羅蜜者文。則略收諸佛教法之始終。理則遠通如來之秘藏。一切圓妙法界。若教若行。若事若理。始從凡夫。終至極圣。所有因果行位。悉在其中。若行人深達禪門意趣。則自然解了一切佛法。不俟余尋。故摩訶衍云。譬如牽衣一角。則眾處皆動。所以第一先明修禪波羅蜜大意者。菩薩發心所為。正求菩提凈妙之法。必須簡擇真偽。善識秘要。若欲具足一切諸佛法藏。唯禪為最。如得珠玉眾寶皆獲。是故發意修禪。既欲修習。應知名字。尋名取理。其義不虛。以釋禪名。尋名求理。理則非門不通。次明禪門。禪定幽遠。無由頓入。必須從淺至深故。應辯詮次。夫欲涉淺游深。復當善識禪中境智。是以次簡法心。既明識法心。若欲習行。事須善巧。次分別方便。依法而行。必有所證。次釋修證。若得內心相應。因成則感果。次顯示果報。從因至果。自行既圓。便樹立益物之功。次釋教門。理教既已圓備法相。同歸平等一實之道。次結會指歸。以此十義相生。辯釋禪波羅蜜。總攝一切眾行法門至下尋文。冷然可見。故大品經云。菩薩從初已來。住禪波羅蜜中。具足修一切佛法。乃至坐道場。成一切種智。起轉法輪。是名菩薩次第行次第學。次第道。  
修禪波羅蜜大意第一  
　　(從此盡今一卷。大段有五。并是商略禪波羅蜜。攝一切佛法。靡所不該。欲開發行者。起深信樂。歸宗有在。是中悉未論修行入證之相)  
　　今明菩薩修禪波羅蜜。所為有二。一者簡非。二者正明所為。第一簡非者。有十種行人。發心修禪不同。多墮在邪僻。不入禪波羅蜜法門。何等為十。一為利養故。發心修禪。多屬發地獄心。二邪偽心生。為名聞稱嘆故。發心修禪。多屬發鬼神心。三為眷屬故。發心修禪。多屬發畜生心。四為嫉妒勝他故。發心修禪。多屬發修羅心。五為畏惡道苦報。息諸不善業故。發心修禪。多屬發人心。六為善心安樂故。發心修禪。多屬發六欲天心。七為得勢力自在故。發心修禪。多屬發魔羅心。八為得利智捷疾故。發心修禪。多屬發外道心。九為生梵天處故修禪。此屬發色無色界心。十為度老病死苦疾得涅槃故。發心修禪。此屬發二乘心。就此十種行人。善惡雖殊。縛脫有異。既并無大悲正觀。發心邪僻。皆墮二邊。不趣中道。若住此心。修行禪定。終不得與禪波羅蜜法門相應。第二正明菩薩行人修禪波羅蜜大意。即為二意。一先明菩薩發心之相。二正明菩薩修禪所為。第一云何名菩薩發心之相。所謂發菩提心。菩提心者。即是菩薩以中道正觀以諸法實相。憐愍一切。起大悲心。發四弘誓愿。四弘誓愿者。一未度者令度。亦云眾生無邊誓愿度。二未解者令解。亦云煩惱無數誓愿斷。三未安者令安。亦云法門無盡誓愿知。四未得涅槃令得涅槃。亦云無上佛道誓愿成。此之四法。即對四諦。故纓絡經云。未度苦諦令度苦諦。未解集諦令解集諦。未安道諦令安道諦。未證滅諦令證滅諦。而此四法。若在二乘心中。但受諦名。以其緣理審實不謬故。若在菩薩心中。即別受弘誓之稱。所以者何。菩薩雖知四法畢竟空寂。而為利益眾生。善巧方便。緣此四法。其心廣大。故名為弘。慈悲憐愍。志求此法。心如金剛。制心不退不沒。必取成滿。故名誓愿。行者若能具足發此四愿。善知四心。攝一切心。一切心即是一心。亦不得一心而具一切心。是名清凈菩提之心。因此心生。得名菩薩。故摩訶衍論偈說。  
　　若初發心時　　誓愿當作佛 
　　已過于世間　　應受世供養  
　　第二正明菩薩行人修禪所為者。菩薩摩訶薩。既已發菩提心。思惟為欲滿足四弘誓愿。必須行菩薩道。所以者何。有愿而無行。如欲度人彼岸。不肯備于船筏。當知常在此岸。終不得度。如病者須藥得而不服。當知病者必定不差。如貧須珍寶見而不取。當知常弊窮乏。如欲遠行而不涉路。當知此人不至所在。菩薩發四弘誓。不修四行。亦復如是。復作是念。我今住何法門。修菩薩道。能得疾滿如此四愿。即知住深禪定。能滿四愿。何以故。如無六通四辯。以何等法而度眾生。若修六通。非禪不發。故經言。深修禪定。得五神通。欲斷煩惱。非禪不智。從禪發慧。能斷結使。無定之慧。如風中燈。欲知法門。當知一切功德智慧。并在禪中。如摩訶衍論云。若諸佛成道。起轉法輪。入般涅槃。所有種種功德。悉在禪中。復次菩薩。入無量義處三昧。一心具足萬行。能知一切無量法門。若欲具足無上佛道。不修禪定。尚不能得色無色界。及三乘道。何況能得無上菩提。當知欲證無上妙覺。必須先入金剛三昧。而諸佛法乃現在前。菩薩如是深心思惟。審知禪定。能滿四愿。如摩訶衍偈說。  
　　禪為利智藏　　功德之福田 
　　禪如清凈水　　能洗諸欲塵 
　　禪為金剛鎧　　能遮煩惱箭 
　　雖未得無為　　涅槃分已得 
　　得金剛三昧　　摧碎結使山 
　　得六神通力　　能度無量人 
　　囂塵蔽天日　　大雨能淹之 
　　覺觀風動之　　禪定能滅之  
　　此偈所說。即證因修禪定。滿足四愿。問曰。菩薩若欲滿足四弘誓愿。應當遍行十波羅蜜。何得獨贊禪定。答曰。前四義劣。后五因禪。今則處中而說。所以者何。菩薩修禪。即能具足增上四度。下五亦然。如菩薩發心為修禪故。一切家業。內外皆舍。不惜身命。寂然閑居。無所慳吝。是名大舍。復次菩薩。為修禪故。身心不動。關閉六情。惡無從入。名大持戒。復次菩薩。為修禪故。能忍難忍。謂一切榮辱皆能安忍。設為眾惡來加。恐障三昧。不生嗔惱。名為忍辱。復次菩薩。為修禪故。一心專精進。設身疲苦。終不退息。如鉆火之喻。常坐不臥。攝諸亂意。未嘗放逸。設復經年無證。亦不退沒。是為難行之事。即是大精進也。故知修禪因緣。雖不作意別行四度。四度自成。復次菩薩。因修禪定。具足般若波羅蜜者。菩薩修禪。一心正住。心在定故。能知世間生滅法相。智慧勇發。如石中泉。故摩訶衍偈說。  
　　般若波羅蜜　　實法不顛倒 
　　念想觀已除　　言語法皆滅 
　　無量眾罪除　　清凈心常一 
　　如是尊妙人　　則能見般若  
　　復次因禪具足方便波羅蜜者。一切方便善巧。要須見機。若不入深禪定。云何能得明見根性。起諸方便引接眾生。復次因禪具足力波羅蜜者。一切自在變現。諸神通力。皆藉禪發。具如前辨。復次因禪具足愿波羅蜜者。如摩訶衍中說。菩薩禪定。如阿修羅琴。當知即是大愿成就之相。復次因禪具足智波羅蜜者。若一切智道種智。一切種智。非定不發。其義可見。行者善修禪故。即便成就十波羅蜜。滿足萬行一切法門。是故菩薩。欲具一切愿行諸波羅蜜。要修禪定。是事如摩訶衍論中說。問曰。菩薩之法。正以度眾生為事。何故獨處空山。棄舍眾生。閑居自善。答曰。菩薩身雖舍離。而心不舍如人有病。將身服藥。暫息事業。病差則修業如故。菩薩亦爾。身雖暫舍眾生。而心常憐愍。于閑靜處。服禪定藥。得實智慧。除煩惱病。起六神足。還生六道。廣度眾生。以如是等種種因緣。菩薩摩訶薩。發意修禪波羅蜜。心如金剛。天魔外道。及諸二乘。無能沮壞。  
釋禪波羅蜜名第二  
　　今釋禪波羅蜜名。略為三意。一先簡別共不共名。二翻譯。三料簡。第一簡別共不共名。即為二意。一共名。二不共名。共名者。如禪一字。凡夫外道。二乘菩薩。諸佛所得禪定。通得名禪。故名為共。不共名者。波羅蜜三字。名到彼岸。此但據菩薩諸佛故。摩訶衍論云禪在菩薩心中。名波羅蜜。是名不共。所以者何。凡夫著愛。外道著見。二乘無大悲方便。不能盡修一切禪定。是以不得受到彼岸名。故言波羅蜜即是不共。復次禪名四禪。凡夫外道。二乘菩薩諸佛。同得此定。故名為共。波羅蜜名度無極。此獨菩薩諸佛。因禪能通達中道佛性。出生九種大禪。得大涅槃。不與凡夫二乘共故。波羅蜜者。名為不共。通而為論即無勞分別。所以者何。禪自有共禪不共禪。波羅蜜亦爾。有共不共故。摩訶衍論云。天竺語法。凡所作事竟。皆名波羅蜜。第二翻釋。即為二意。一翻釋共名。二翻釋不共名。第一先翻釋共名。共名者即是禪也。亦為二意。一正翻名。二者解釋。第一先翻共名者。禪是外國之言。此間翻則不定。今略出三翻。一摩訶衍論中翻禪。秦言思惟修。二舉例往翻。如檀波羅蜜。此言布施度。禪波羅蜜。此言定度。故知用定以翻禪。三阿毗曇中。用功德叢林以翻禪。第二釋此三翻。即作二意。一別二通。若釋別翻思惟修者。此可對因。何以故。思惟是籌量之念。修是專心研習之名。故以對修因。翻禪為定者。此可對果。何以故。定名靜默。行人離散求靜。既得靜住。詶本所習故以對果。翻禪為功德叢林者。此可通對因果。如功是功夫。所以對因。積功成德可以對果。如萬行對因。萬德對果。因果合翻。故名功德叢林者。譬顯功德非一。所以然者。如多草共聚名為叢。眾樹相依名為林。草叢小故。可以譬于因中之功小。林木大故。可以對果上之德大。此而推之。功德叢林通對因果。于義則便。第二通釋禪。三翻并對因果。所以者何。如思惟修。雖言據因亦得對果。何以故。定中靜慮即是思惟。乘上益下。故名為修。此可以數人九修中乘上修義為類故。于果中亦得說思惟。因中亦得說定者。如十大地心數。散心尚得言定。何況行者專心斂念。守一不散而不名定。故知因中亦得說定。因中亦得名功德叢林者。因中功義前已說之。由運功故即成行因之德。果中德義說亦如前。所言功者即是功用。果上有寂靜離過。神通變化益物之用。故名為功。因之與果悉是眾善功德之所成故。通言功德叢林。復次諸經論中。翻名立義不同。或言禪名棄惡或言疾大疾住大住。如是處不同。不可偏執。第二翻釋不共名。不共名者。即是波羅蜜。亦為二意。一者翻名二者解釋。就第一翻名中。略出三翻不同。一者諸經論中。多翻為到彼岸。二摩訶衍論中。別翻云事究竟。三瑞應經中。翻云度無極。第二釋此三翻。亦為二意。一別二通。此皆對事理名義。第一別釋。言到彼岸者。生死為此岸。涅槃為彼岸。煩惱為中流菩薩以無相妙慧。乘禪定舟航。從生死此岸。度涅槃彼岸。故知約理定以明波羅蜜。言事究竟者。即是菩薩大悲為眾生。遍修一切事行滿足故摩訶衍云。菩薩因禪能究竟眾事。禪在菩薩心中。名波羅蜜。此據事行說波羅蜜。言度無極者。通論事理。悉有幽遠之義。合而言之。故云度無極。此約事理行滿說波羅蜜。第二通釋三翻。并得同對事理俱隨緣化物。故立異名。所以者何。若言無相之慧。能度生死故為理行者。今言理中。有佛無佛性相常然。豈論無相之慧能度生死。終是就事作此說也。事究竟。亦是從理立名者。若緣理而起事行。當知說事究竟。亦是約理名波羅蜜。度無極亦未必一向就事理無極名波羅蜜。所以者何。諸佛隨緣利物出沒不定無極。或時對事。或時對理。豈有定準。當知三名理事互通。未必偏有所屬。余例可知。釋波羅蜜義。至下第十結會歸趣中。自當廣明第三料簡。如摩訶衍論中云。問曰。背舍勝處一切處等。何故不名波羅蜜。獨稱禪為波羅蜜。答曰。禪最大如王。言禪波羅蜜者。一切皆攝。是四禪中。有八背舍。八勝處。十一切處。四無量心。五神通。練禪自在定。十四變化心。無諍三昧愿智頂禪首楞嚴等諸三昧。百則有八。諸佛不動等百則二十。皆在禪中。若諸佛成道轉法輪入涅槃。所有勝妙功德。悉在禪中。說禪則攝一切。若說余定則有所不攝。故禪名波羅蜜。復次四禪中智定等。故說波羅蜜。未到地中間禪。智多而定少。四無色定多而智少。如車輪一強一弱則不任載。四禪智定等。故說波羅蜜。復次約禪說波羅蜜。則攝一切諸定。所以者何。禪秦言思惟修。此諸定悉是思惟修功德故。當知諸定悉得受波羅蜜名如大品中。說百波羅蜜。亦說背舍勝處等。皆名波羅蜜。但四禪在根本先受其名。非不通于余定。問曰。上明禪定三昧波羅蜜等。為同為異。答曰。通而為論名義互通。別而往解四法名義各有主對。所以者何。根本四禪但名禪。非定三昧亦不名波羅蜜。無色但名定。非禪三昧亦不名波羅蜜。未到地禪中間。雖非正禪定。是方便故。或名禪或名定。非三昧亦不名波羅蜜。空無相等但名三昧。非禪定亦不名波羅蜜。背舍勝處。六通四辯等。具有禪定三昧等三法。而不名禪定三昧。亦非波羅蜜。九次第定具有三法但名為定不名禪三昧。亦非波羅蜜。有覺有觀。及師子超越無諍等。亦具三法。但名三昧不名禪定。亦非波羅蜜。愿智頂等具有三法。但名禪不名定三昧。亦非波羅蜜。九種大禪。及首楞嚴等。并具四法。亦名禪亦名定亦名三昧。即是波羅蜜。若用首楞嚴心。入前三法中。一切皆名波羅蜜。故百波羅蜜中。一切法門。皆名波羅蜜。今略對四法分別如前。若諸大圣善巧隨緣利物。則言無定準解釋(云云)。故諸經論中出沒立名。其意難見不可謬執。而經論中。多約禪明波羅蜜者。以根本四禪是眾行之本。一切內行功德。皆因四禪發。依四禪而住。是以獨禪得受波羅蜜名問曰。禪波羅蜜但有一名。更有余稱答曰。如涅槃中說。言佛性者。有五種名。亦名首楞嚴。亦名般若。亦名中道。亦名金剛三昧大涅槃。亦云禪波羅蜜。即是佛性。故知諸余經中所說。種種勝妙法門。名字無量。皆是禪波羅蜜之異名。故摩訶衍偈說。  
　　般若是一法　　佛說種種名 
　　隨諸眾生類　　為之立異字 
　　若人得般若　　戲論心皆滅 
　　譬如日出時　　朝露一時失  
　　以此類之。禪名豈不遍通。若其禪定不具足攝一切諸法。則非究竟。何得名波羅蜜義。問曰。諸法實相首楞嚴及到彼岸等。唯佛一人方稱究竟。菩薩所行禪定。云何名波羅蜜。答曰。因中說果故。隨分說故。頓教所明發心畢竟二不別故。以如是等眾多義故。菩薩所行禪定。亦得名波羅蜜。  
明禪波羅蜜門第三  
　　行者善尋名故。自知其體。若欲進修。必因門而入。今略明禪門。即為三意。第一標禪門。第二解釋。三料簡。第一標禪門者。若尋經論所說禪門。乃有無量。原其根本。不過有二。所謂一色二心。如摩訶衍中偈說。  
　　一切諸法中　　但有名與色 
　　若欲如實觀　　亦當觀名色 
　　雖癡心多想　　分別于諸法 
　　更無有一法　　出于名色者  
　　今就色門中。即開為二。如經中說。二為甘露門。一者不凈觀門。二者阿那波那門。心門唯有一門如經中說。能觀心性名為上定。開色別立于心。此則禪門有三所謂一世間禪門。二出世間禪門。三出世間上上禪門。故大集經云。有三種攝心。一者出法攝心。二者滅法攝心。三者非出非滅法攝心。第二解釋。此三門中。即各為二意。一別二通。第一別明門者。門名能通如世門通人有所至處。一以息為禪門者。若因息攝心。則能通行心。至四禪四空四無量心。十六特勝通明等禪。即是世間禪門。亦名出法攝心。此一往據凡夫禪門。二以色為禪門者。如因不凈觀等攝心。則能通行心。至九想。八念。十想。背舍。勝處。一切處。次第定。師子奮迅。超越三昧等處。即是出世間禪門。亦名滅法攝心。一往據二乘禪門。三以心為禪門者。若用智慧反觀心性。則能通行心。至法華。念佛般舟。覺意。首楞嚴諸大三昧。及自性禪。乃至清凈凈禪等。是出世間上上禪門。亦名非出非滅法攝心。此一往據菩薩禪門。以此義故。約三法為門。問曰。諸法無量何故但取此三為禪門。答曰。今略明有三意。故立三法為門。一如法相。二隨便易。三攝法盡。一如法相者。如大集經說。歌羅邏時。即有三事。一命二暖三識。出入息者。名為壽命。不臭不爛。名之為暖。即是業持火大故。地水等色大臭爛也。此中心意名之為識。即是剎那覺知心也。三法和合從生至長無增無減。愚夫不了于中妄計我人眾生。作諸業行心生染著。顛倒因緣往來三界。若尋其源本。不出此之三法。故以三法為門。不多不少二隨便易。故立三法為門者。如因息修禪。則有二便。一疾得禪定。二易悟無常。以色為門。亦有二便。一能斷貪欲。二易了虛假。心為門者。此亦有二便。一能降一切煩惱。二易悟空理。三攝法盡者。此三法是禪門根本故。所以者何。舉要說三開即無量。如息門中或數或隨或時觀息。如此非一至處亦異。如色門中或緣外色或緣內色。或作慈悲或緣佛相。乃至得解實觀。如此非一至處亦異。如心門中或止或觀或覺或了。或覺了諸心入于非心。覺了非心。出無量心。或覺了非心非不心。能知一切心非心。如是緣心不同。至處亦復非一。故說三門攝一切禪門。此事至第七八釋修證中方乃可見。第二通名三門者。此三法通得作世間出世間。出世間上上等禪門。所以者何。一如息法不定。但屬世間禪門。何以得知。如毗尼中。佛為聲聞弟子。說觀息等十六行法。弟子隨教而修皆得圣道。故知亦是出世間禪門。即大乘門者。如大品說。阿那波那。即是菩薩摩訶衍。故請觀音經約數息辨六字章句。明三乘得道。此豈可但是世間禪門。二色法為門。亦不得但是二乘所行。不通大乘及凡夫外道。何以故。如涅槃中說。外道但能治色。不能治心。我弟子善治于心。故知凡夫亦得觀色。大乘觀色。如大品中說。脹想爛想等是菩薩摩訶衍。此豈可但是出世間禪門。三約心為門。亦不得但據菩薩。何以故。如外道亦觀心。起四十八見。凡夫緣心入四空通。聲聞者如涅槃說。我弟子善治心故。能離三界。此豈唯是出世間上上禪門。當知三門互通。但三種人用心異故。發禪得道亦各不同。此義至第九明從禪波羅蜜起教中。當廣分別。第三料簡通別二門。問曰。若爾者。何故如前分別。答曰。一切義理有通有別。教門對緣益物不同。異說無咎。復次前非了義之說。未可定執。問曰。三門互得通者。今就事中數息而學。得證九想八背舍自性等禪不。答曰。或得或不得。初學者不得二乘。學自在定者得菩薩。具足方便波羅蜜者。隨意無礙。問曰。何故云初學不得。有人數息發九想背舍念佛慈心。此復云何。答曰。此發宿緣不正。因修得證。緣盡則滅謝。不進終不成就次第法門。至下內方便中明善根發相。當廣分別。余二門類然可知。  
辨禪波羅蜜詮次第四  
　　行者既知禪門之相。菩薩從初發心乃至佛果。修習禪定。從淺至深。次第階級。是義應知。今略取經論教意。撰于次第。故大品經云。菩薩摩訶薩。次第行次第學次第道。辨禪定次第。即為二意。一者正明諸禪次第。二者簡非次第。一正釋諸禪次第義者。行人從初持戒清凈。厭患欲界。系念修習阿那波那入欲界定。依欲界定得未到地。如是依未到地。次第獲得初禪乃至四禪。是名內色界定。次為大功德緣外眾生受樂歡喜。次第獲得四無量心。是名外色界定。此八種禪定。雖緣內外境入定有殊。而皆屬色界攝。行者于第四禪中厭患色如牢獄。滅前內外二種色。一心緣空得度色難。獲得四空處定。是名無色界定。此十二門禪皆是有漏法。次此應明亦有漏亦無漏禪。行者既得根本禪已。為欲除此禪中見著。次還從欲界修六妙門。所以者何。此六門中。數隨止是入定方便。觀還凈是慧方便。定愛慧策。愛故說有漏。策故說無漏。此六法多是欲界未到地四禪中具足。亦有至上無色地者。次此應明十六特勝。橫則對四念處。豎則從欲界乃至非想。但地地中立觀破析故能生無漏。次應說通明觀前十六特勝總觀故粗。今通明別觀故細。此禪亦從欲界至非想。乃至入滅定。此三種禪亦名凈禪。五種禪中猶是根本攝。今明無漏禪次第之相。即有二意不同。一者行行次第。二者慧行次第。行行次第。所謂觀煉熏修。初明觀禪次第。有六種禪。初修九想。無漏之前。用此對治。破欲界煩惱。故次八念。為除修九想時怖畏心生故。次十想。壞法人。于欲界修此十想斷三界煩惱。故次八背舍。不壞法人。修此觀禪。對治三界根本定中見著。故次明八勝處。為于諸禪定觀緣中得自在故。次明十一切處。為欲廣禪定中色心令普遍故。乃至修六神通。由是觀禪攝。次明煉禪者。即九次第定。為總前定觀二種禪令心調柔。入諸禪時。心心次第無間故。及有覺有觀等三三昧皆是煉禪攝。次明熏禪。熏禪者即是師子奮迅三昧。順逆次第入出熏諸禪。令定觀分明純熟增益功德故。次明修禪。修禪者。即是超越三昧。于諸禪中超越入出。為得無礙自在解脫故。是以大品經云。菩薩摩訶薩。住般若波羅蜜。取禪波羅蜜。除諸佛三昧。入余一切三昧。若聲聞三昧。若辟支佛三昧。若菩薩三昧。皆行皆入。余一切三昧者。根本定是。若聲聞三昧者。三十七品空無相等三三昧。四諦十六行是。若辟支佛三昧者。十二因緣三昧是。菩薩三昧者。自性禪等皆名三昧。是菩薩住諸三昧。逆順出入八背舍。依八背舍逆順出入九次第定依九次第定。逆順出入師子奮迅三昧。依師子奮迅三昧。逆順出入超越三昧。是菩薩依諸三昧。得諸法相等齊此。始是二乘行。行共禪滿。何以故。大阿羅漢。亦得超越三昧故。二明無漏慧行次第之相。因聞四諦即修三十七品。次入三解脫門。次用十六行觀分別四諦。次具十智三無漏根。成就九修獲九斷。如此略辨聲聞所行無漏慧行。次應說十二因緣觀門。即是辟支迦羅之所行無漏慧行。若菩薩次第成就。二乘學無學所得智斷。是名從假入空通觀具足也。故大品經云。菩薩摩訶薩行般若波羅蜜。以方便力故。從干慧地入性地。八人地見地離欲地阿羅漢辟支佛地。皆行皆入而不取證。次明菩薩不共禪次第者。一自性禪。二一切義禪。三難禪。四一切門禪。五善人禪。六一切行禪。七除惱禪。八此世他世樂禪。九清凈凈禪。菩薩依是禪故。得大菩提果。具足十力。四無所畏。十八不共等一切佛法。此則略明菩薩從初發心修禪。次第行次第學次第道乃至佛地。名住大涅槃深禪定窟。此義至釋第七修證。第八顯示果報中。方乃具辨。問曰。菩薩大士為通達諸禪淺深。具足一切佛法次第行次第學。可如上說。今行人初學禪時。為當一向如上依次第修。為當不爾。答曰。今且欲明諸禪淺深相。一往作此次第分別。若論初心學人。隨所欲樂。便宜對治。易入泥洹者。從諸禪方便初門而修不必定。如前一一依次第。此義至內方便安心禪門中當廣分別。第二簡非次第義。問曰。菩薩修禪為一向次第。修禪亦有非次第。答曰。此得為四。一明次第。二明非次第。三明次第非次第。四明非次第次第。今明次第。如上說。大品經云。菩薩次第行次第學次第道。非次第者。菩薩修法華一行等諸三昧。觀平等法界非深非淺。故名非次第。如無量義經說。行大直道無留難故。次第非次第者。如大品中。須菩提白佛。次第心應行般若。應生般若。應修般若不。佛告須菩提。常不離薩婆若故。為行般若。為生般若。為修般若。非次第次第者。如須菩提白佛。一切諸法皆無自性。云何菩薩得從一地至一地。佛告須菩提。以諸法空故。菩薩得從一地至一地。問曰。今此四句但據菩薩。亦得通二乘否。答曰。二乘亦得作此說。何以故。知自有聲聞。初發心行于行行。從根本初禪。而修乃至超越禪。方得阿羅漢果。是為次第。或有聲聞人。聞說善來。一時具足三明八解脫等。是為非次第。或有聲聞人。修次第行行時即用慧行。善觀次第性空。從初心乃至得阿羅漢。是名次第非次第。四或有聲聞。從初發心即修慧行。發電光三昧得四果。未具諸禪。為欲滿足有為功德故。次第修五種禪定滿足。即是非次第而次第也。此義至第七釋修證。及第八顯示果報等十意竟。即自分明。  
簡禪波羅蜜法心第五  
　　已略說諸禪詮次竟。諸禪中法心之相復應知之。今就明法心中。即為三意。一先辨法。二明心。三分別簡定法心之別。就第一先辨法中。法有四種。一有漏法。二無漏法。三亦有漏亦無漏法。四非有漏非無漏法。一有漏法者。謂十善根本四禪。眾生緣四無量心。四空定是。所以者何。此十二門禪。體非觀慧之法。不能照了斷諸煩惱故。二無漏法者。九想。八念。十想。背舍。勝處。一切處。次第定。師子奮迅。超越三昧。四諦。十六行。十二因緣法。緣四無量心。三十七品。三三昧。乃至愿智頂禪。十一智。三無漏根等諸無漏定是。所以者何。此諸禪中悉有對治。觀慧具足能斷三漏故。三亦有漏亦無漏法者。六妙門。十六特勝。通明等是。所以者何。此三種禪中。雖有觀慧對治力用劣弱。故名亦有漏亦無漏。四非有漏非無漏法者。法華三昧。般舟念佛。首楞嚴等。百八三昧。自性禪等九種禪。乃至無緣大慈大悲。十波羅蜜。四無礙智。十八空。十力。四無所畏。十八不共法。一切種智等是。所以者何。修是等法不墮二邊。故名非有漏非無漏法。問曰。何故言法華三昧等法。皆名非有漏非無漏。如法華中說。是德藏菩薩于無漏實相心已得通達。其次當作佛號曰為凈身。又如四無畏中第二無畏。名無漏無畏。如是等法。諸經論中多悉說為無漏。今何以言皆是非有漏非無漏法。答曰。此欲簡諸佛菩薩有中道不共之法故。須作此分別。如凡夫專依有漏。二乘偏行無漏。今諸佛菩薩所得不共之法。不滯二邊則無二邊之漏失。是以悉云無漏。何故得免二邊漏失。正以中道之法非二邊所攝故。云非有漏非無漏也。此之二說。語異而意同故無乖失。若任理性而論。則一切皆名非有漏非無漏法。故大品經云。色無縛無脫乃至一切種智無縛無脫。理既無縛無脫。稱理之行。豈不同名無縛無脫。無縛無脫者。即是非有漏非無漏之異名也。問曰。分別定慧為四句可爾。戒復云何。答曰。從十善三歸五戒八齋戒沙彌十戒。大比丘二百五十戒菩薩十重四十八輕戒。亦得作四句分別其義(云云)。今不具釋。問曰。上第四明禪詮次。及下第七辨修證中。皆先明有漏。次亦有漏亦無漏。次無漏。次非有漏非無漏。今分別四句法。何故異于前后乃以三為二也。答曰。前后皆約修行入證以為詮次。今欲簡別法心之相事。須約言句為便。亦以諸經論中說四句皆爾故。云行時非說時說時非行時。此義易明。第二明心有四種心。一有漏心。二無漏心。三亦有漏亦無漏心。四非有漏非無漏心。一有漏心者。即是凡夫外道心。具三漏故名有漏心所以者何。凡夫外道修禪定時。約四時中分別不得離結漏故。何等為四時中分別。一者初發心。欲修禪時。不能厭患世間。為求禪定中樂及果報故。二者當修禪時。不能返照觀察。生見著心。三者證諸禪時。即計為實不知虛誑。于地地中見著心生。四者從禪定起。若對眾境還生結業。以是因緣。名為漏心。第二明無漏心。亦約四時中分別。一約發心者。二乘之人初發心欲修禪時。厭患世間不樂禪樂及求果報。但為調心則漏心自然微薄不起。因此能發無漏。二修行者。隨所修禪悉知虛假能伏見著不生結業。三得證者。入諸禪定之時。若于定中發真空慧斷諸煩惱。則三漏永盡。四從禪定起隨所對境。不生見著造諸結業。以是因緣。名無漏心。前二心雖是有漏而為無漏作因。因中說果亦名無漏。第三明亦有漏亦無漏心。亦約四時中分別。一約發心者。此行人初發心欲修禪時。恛惶不定。或時厭離生死不樂禪樂。或生見著。悕望定樂。愛樂果報。以生厭故結業微羸。悕望定樂故增長煩惱。二約修行者。如不斷善根人欲修禪時。是人雖成就信等五法不得名根。以其不能定伏結使故名亦有漏。生于信等善法故名亦無漏。三約得證者。七種學人入諸禪時。雖發真智結漏未盡故。名亦有漏亦無漏乃至退法羅漢亦有此義。所以者何。未得無生智故名亦有漏。得盡智故名亦無漏。四諸學人等從禪定起。隨對眾境隨所斷惑。未盡之處或猶生著故。名亦有漏。斷惑盡處雖對眾境結業不起。名亦無漏。第四釋非有漏非無漏心。亦約四時中明。一約發心者。菩薩大士初發意欲修禪時。不為生死不為涅槃。則心不墮二邊。二約修行者。菩薩修禪波羅蜜時。為福德故不住無為。為智慧故不住有為。三約得證者。菩薩入諸禪時。若于禪中發無生忍慧。爾時心與法性相應。不著生死不染涅槃。四菩薩從禪定起。隨對眾境心常不依有無二邊。以是因緣。菩薩之心名非有漏非無漏心。第三料簡法心。問曰。諸佛說一切法皆空絕諸言句。如摩訶衍論偈說。  
　　般若波羅蜜　　譬如大火焰 
　　四邊不可取　　邪見火燒故  
　　今云何作四句分別。將非墮戲論乎。答曰。佛法中不可得空。于諸法無所礙。因是不可得空故。說一切佛法十二部經。今說有四句無咎。譬如虛空雖無所有。而一切物依以長成。如摩訶衍論偈說。  
　　若信諸法空　　是則順于理 
　　若不信法空　　一切皆違失 
　　若以無是空　　無所應造作 
　　未作已有業　　不作有作者 
　　如是諸法相　　誰能思量者 
　　唯有得直心　　所說無依止 
　　離于有無見　　心自然內滅  
　　今為開發行人方便知見。分別種種法門。故無句義中辨于句義。于理無失。故大品經云。無句義是菩薩句義。若汝欲離四句求解脫者。即還被無句縛。所以然者。如說有四句。無四句。亦有四句。亦無四句。非有四句。非無四句。汝尚不免無四句縛。豈得免亦有亦無等四句縛。當知了句非句。于句義無礙。而得解脫。非是離句求。于無句而得解脫。如天女呵身子云。無離文字說解脫也。文字性離即解脫相。復次今明法之與心合為八句。回轉分別。則有三十六句。若細歷法而明即出無量句。若能于一句法通達一切句。則此辨若虛空無有邊際。問曰。若爾何以不約法心各作五句。答曰。諸佛出世對緣化物。教門多約四句。如摩訶衍論中說。有四種悉檀。一世界悉檀。二為人悉檀。三對治悉檀。四第一義悉檀。初有漏法心即是世界悉檀攝。二無漏法心即是對治悉檀攝。三亦有漏亦無漏法心即是為人悉檀攝。四非有漏非無漏法心即是第一義悉檀攝。是中相攝之意細尋可見。復次摩訶衍論。又于第一義悉檀中分別四門。如論偈說。  
　　一切實一切不實　　一切亦實亦不實 
　　一切非實非非實　　如是皆名諸法實  
　　如是等但有四句。更無第五句。今約四句明法心可以類此。余經論中設有五句明義別有因緣。今取一途義便故。不約五句分別。問曰。此四種法心。法之與心有何等異。如有漏法有漏心。此法心為當各是有漏為當各非。故說漏若二各有者。法心合時應有二漏法起。若各無和合亦應無。答曰。今不得言二各是漏。亦不得言二法中各都無漏。何以故。若心即是漏。如阿羅漢。漏盡時。心應盡法亦如是。所以者何。若法定是漏者。圣人入根本四禪。亦應生漏。此四禪法未與心合。亦應自是漏。而圣人入四禪法不生于漏。四禪法未與心相應時。亦自無有漏法生。云何言法即是有漏。今言此漏不獨在法亦不獨在心。法心合時便有漏生。以有有漏故二處受名譬如仙藥。人若服之即令得仙。而藥之與人本各非仙。藥人和合則便有仙。故藥受仙藥之名。人受仙人之稱。若藥不因人不名仙藥。人不因藥不名仙人。漏法漏心亦復如是。余三種法心義類爾可知。故阿難說示比丘。為舍利弗說偈。  
　　諸法從緣生　　是法說因緣 
　　是法緣及盡　　我師如是說  
　　復次若謂有漏之法自有有漏法。若有漏之法由有漏心故有有漏法。若有漏法由法由心故有有漏法。若有漏之法不由法不由心故有有漏法。如此之計皆墮邪見。所以者何。若謂由有漏法故有有漏法者。即是自性有漏法。若是自性有漏法則應有無窮之漏法。以自性復有自性故。今實不爾。若謂有漏法不能自有。由有漏心故有者。即是他性有漏法。所以者何。若有漏法待有漏心為自性者。今有漏心待有漏法。豈非他性。若由他性而有有漏法者。他性若是有有漏法。則有漏法還是有漏法。更無心法之別。他性若非有漏法。非有漏法何能有有漏法。故知有漏法不由有漏心故有。若謂有漏法。由有漏法有漏心故有者。即是共有。若是共有則從自他性中。而有有漏法。若爾則一時應有二有漏法。今實不然。故知非自他共故有有漏法。若謂離有漏法離有漏心。有有漏法者。即是無因緣而有有漏法。從因緣有有漏法尚不可。何況無因緣而有有漏法。破因成假廣說如止觀有漏心亦如是。余三種法心亦如是。復次若有漏法。定是有漏法者。是有漏法即是生滅相續法。為生故生。為滅故生。為生滅故生。為離生離滅得生。若是生生即是自生。若由滅故生。即是他生。若由生滅故生。即共生。若離生滅而說生者。即是無因緣生。從因緣生尚不可。何況無因緣生。當知有漏生。畢竟不可得。若無生則無滅。若無生滅即無相續若無生滅相續則無有漏法。破相續假廣說如止觀。有漏心亦如是。余三種法心亦如是。復次若有漏法是生者。為生生故生。為不生生故生。為生不生故生。為非生非不生故生。若生生則是自性生。若不生生即是他性生。若生不生故生。即是共生。若非生非不生故生。即是無因緣生。從因緣生尚不可。何況無因緣生。是則于相待假中求有漏法生。畢竟不可得。若無生則無有漏。破相待假廣說如止觀。有漏心亦如是。余三種法心亦如是。當知有漏之法于因成相續。相待中各各四句。求畢竟不可得。若不可得。云何分別。有有漏法若無有有漏之法。而說有漏法者。當知但有名字。是中不應定有所依生。諸戲論破智慧眼。次明有漏心亦如是。若有漏法心如是。余三句法心亦如是。但以世間名字故。說名字之法。不在內外兩中間。亦不常自有無名之名故。曰假名問曰。若爾。云何分別法心之異。答曰。但以世間名字故。分別法心之別。是中無有定實。問曰。云何于名字中分別法心之別答曰。若知法心無所有但有名字。則還如上分別法心之相無咎　故大品經云須菩提。不壞假名而說諸法實相。復次如心數為法心王。為心受想行三陰及色陰。為法識陰。為心心相應法心不相應法及色法無為法。為法心法。為心所緣。為法能緣。為心能生。為法所生。為心所觀之境。為法能觀之智。為心法成于心心依于法。如是等于名字中。種種分別法心之別。雖作此分別。皆如幻化。無所取著同歸一相。此義至下第十結會歸趣中當廣釋。  
釋禪波羅蜜次第法門卷第二 
分別禪波羅蜜前方便第六  
　　(釋此一段有三卷。今之一卷正釋外方便。是中明調伏欲界粗心中。淺近方便尋者。想不便疑一向涉事淺近說易行難。豈得即論理諸深方便也。至下釋第七大段修證中有十二卷。乃當隨禪事理深淺約證位之前。節節明行行慧行二種善巧用心之相。此文并未流傳故記以知之)  
　　行人若能通達。如前所辯五種。明諸禪相。則內信開發。若欲安心習學。必須善知方便。今明修禪方便。大開為二。一者外方便即是定外用心之法。二者內方便即是定內用心之法。此二通言方便者。善巧修學之異名。行者于初緣中。善巧修習。故名方便。若細論。外方便亦有通定內用。內方便亦有得定外用。今一往從多為論。應如上分別。就明外方便自有五種。第一具五緣。第二訶五欲。第三棄五蓋。第四調五法。第五行五法。此五五凡有二十五法。并是未得禪時。初修心方便之相。第一具五緣者。一持戒清凈。二衣食具足。三閑居靜處。四息諸緣務。五得善知識。此是修禪五緣也。第一持戒清凈者。開為三意。一明有戒無戒。二明持犯。三明懺悔。第一明有戒無戒者。出家受得禁戒故。名有戒即為三意。一明發戒機緣不同凡有十種。何等為十。一自然得戒即佛是其人。無師自發。二自誓得戒即迦葉。是本辟支根性。值佛出世墮聲聞數中。其答佛言。佛是我師。我是佛弟子。作是言已即便發戒。三見諦得戒即拘鄰五人。佛為轉四諦法輪。即悟初果因而發戒。四者三歸得戒。于時未有羯磨。聞佛三說即發戒品。以其根利故。五八敬得戒。即佛姨母。佛意不欲度女人出家。姨母苦求佛。令遙授八敬。即發具戒。六者論議得戒。即須陀耶沙彌與佛論義。佛問其無常等義。事事能答。后佛問汝家在何處。答佛言。三界皆空世尊。云何乃問我家處。佛語阿難。將還僧中。為受具戒。于時年始七歲。七者善來得戒。道機時熟佛呼善來。即便得戒。八者遣使得戒。即半迦尸女。有好善容評。堪半迦尸國為人欲抄斷。故令遣使僧中代受戒。后還尼寺為其受戒。九邊地如法人少。聽五人受得戒。十者中國人多。十人受具戒。此為十種得戒相。今時多用十人羯磨得戒。此辯有戒相。第二正明戒之體相者。有二種教門不同。若小乘教。辯戒是無作善法。受戒因緣具足。若發得無作戒。爾后睡眠入定。此善任運自生。不須身口意造作。以無作正為戒體。若薩婆多人。解無作戒。是無表色不可見無對。若曇無德人。明無作戒。是第三聚非色非心法。諸部既異。雖不可偏執。約小乘教門。終是無作為戒體。其義不差。若大乘教門中。說戒從心起。即以善心為戒體。此義如纓絡經說。有師言。摩訶僧祇部人云。無作戒是心法。第三明有戒相不同。即有二意。一者若約小乘。七眾發心。受戒作法不同故。得戒亦有優劣。如優婆塞優婆夷。在家有五戒相。若本未入佛法男子女人。不殺父害母。不作逆罪遇好良師教。歸依三寶。為受五戒。作法成就。即五戒無作起。名得五戒。從此名清信士女。復次明沙彌。有十戒相。若和尚。阿阇梨二師。如法受人。清凈歸依三寶。隨佛出家。若二師作法成就。即發無作。名得沙彌戒。次明大僧有戒相。若作沙彌時。不犯重過。清凈十師和尚阿阇梨作羯磨。如法成就。是名得大比丘具足戒。若沙彌尼。式叉摩尼。大戒尼有戒相亦爾。七人本雖犯重。若遇良緣。謂作大乘方等懺悔。得相成就后受戒亦得無作善發。異于上說名。不得戒亦名無戒。二者若菩薩行人。有戒無戒。則不可知。所以者何。菩薩世世已來。或初發心時。值遇良緣。受得戒故。第二明持犯自有三意。一略明持犯。二歷別廣明持犯。三明覆發。就初總明持犯有二。一者持相。二者犯相。一持相者。持者護持。如上所說。七種之人。受佛禁戒。為十利故。護持無犯十利者。如毗尼中說。一攝僧故。二極好攝故。三僧安樂住故。四折伏高心人故。五慚愧得安樂住故。六不信令信故。七已信增長信故。八遮今世漏故。九斷后世惡故。十令梵行人久住故。行者一心敬慎。不敢侵毀。如護浮囊。微塵不棄故名護持。亦名秉持。如持油缽之喻。是名持相。二明犯相者。犯名違犯。本受佛戒。欲出生死。愿求解脫。今遇惡緣。不能自制其心。中途違返。若重若輕。故名違犯。復次犯名犯觸。猶如服藥誡忌斷食不隨醫教。而食惡食犯觸藥勢。非唯不能愈病。翻致更增。或時至死。犯戒之相亦復如之。故名為犯。第二廣明持犯者。從初心至佛果。以明持犯有十種。一時不缺戒。謂持初四重不犯。二持不破戒。謂對僧殘不犯。三持不穿戒。謂對下三篇不犯。四持無瑕戒。亦名不雜戒。謂不起諂心及諸惱覺觀雜念。亦名定共戒。五持隨道戒。即是心行十六行觀。發苦忍智慧。亦名道共戒。六持無著戒。即阿那含人。若斷欲界九品思惟盡。名斷律儀戒。乃至色愛無色愛等。諸結使盡。皆名無著戒。七持智所贊戒。發菩提心。為令一切眾生。得涅槃故持戒。如是持戒。則為智所贊嘆。亦可言持菩薩十重四十八輕戒。此戒能至佛果故。為智所贊嘆。八持自在戒。菩薩持戒。于種種破戒緣中。而得自在。亦可言菩薩知罪不罪不可得故。但隨利益眾生。而持戒心。無所執故。名自在戒。九持具足戒。菩薩能具一切眾生戒法。及上地戒。十持隨定戒。不起滅定現種種威儀戒法。以度眾生。前四即是世間戒凈。亦得出世間戒。義具如前說。善應分別中。二是出世間戒凈。后四是出世間上上戒凈。若能如上所說受持。是持戒相。異上所說。即是犯相。是名從初心至佛果淺深論持戒。及犯戒相故。經言唯佛一人具凈戒。余人皆名破戒者。復次今明持戒者。但隨分隨力而修習。令增進漸漸清凈。若不爾者。不能生諸禪定。復次頓行菩薩。能以慧方便。從初發心一念之中。即具持十種戒。是故經言。發心畢竟二不別。第三明覆發。就中自有二意。一者正明覆發。二者簡定。云何名覆發相。行者持戒。能發禪定破戒。即覆禪定。行者持世間戒凈故。即發世間禪。若持世間戒不凈。即覆世間禪。出世間戒及出世間上上戒。持則發禪。毀則覆禪。類如是分別。二者簡定覆發者。為眾生現在修禪不定故。應作四句分別。一自有雖犯戒而發定。持而不發。二自有破戒而不發定。持戒而發。三自有持戒犯戒二俱發。四自有持犯俱不發。初一犯戒之人。修禪定而發者。是過去習因。善根深厚。今雖有罪。過去善根力強故。亦以現前修禪定。重慚愧為緣故。譬如負債強者。先牽所以得有發定之義。二次持戒而不發定者。是人過去不種深禪定之因。今生雖復持戒修定。而不即發。三俱發。四俱不發。悉可類釋。故有四種不同。尋其根源。要因持戒而發。犯戒終為遮障。何以故。若過去經得禪定。即知過去以曾持戒發定故。成今世之習因。今生復以慚愧懺悔清凈為緣。是故得發宿世善根也。第三明懺悔中自有二意。一者先明運懺悔心。二者正明懺悔方法。第一云何名運懺悔之心。若人性自不作惡。則無罪可悔。行人既不能決定持戒。或于中間值遇惡緣。即便破毀。若輕若重。以戒破故。則尸羅不凈。三昧不生。譬如衣有垢膩。不受染色。是故宜須懺悔。以懺悔故。則戒品清凈。三昧可生。如衣垢污若浣。清潔染之可著。行者如是思惟。若戒不清凈。決須懺悔。是故經云。佛法之中有二種健兒。一性不作惡。二作已能悔。今造過知悔。名健人也。夫懺悔者。懺名懺謝三寶及一切眾生。悔名慚愧改過求哀。我今此罪。若得滅者。于將來時。寧失身命。終不更造如斯苦業。如比丘白佛。我寧抱是熾然大火。終不敢毀犯如來凈戒。生如是心。唯愿三寶證明攝受。是名懺悔。復次懺名外不覆藏。悔則內心克責。懺名知罪為惡。悔則恐受其報。如是眾多今不廣說。舉要言之。若能知法虛妄。永息惡業。修行善道。是名懺悔。第二明懺悔方法即為三意。一正明懺悔法不同。二明罪滅階降。三明復不復相。第一正明懺悔法不同者。滅罪之由。各有其法。如衣垢膩。若直以水浣。終不可脫早莢灰汁。則能去之。滅罪之法。亦復如是。今明懺悔方法。教門乃復眾多。取要論之。不過三種。一作法懺悔。此扶戒律。以明懺悔。二觀相懺悔。此扶定法。以明懺悔。三觀無生懺悔。此扶慧法。以明懺悔。此三種懺悔法。義通三藏摩訶衍但從多為說。前一法多是小乘懺悔法。后二法多是大乘懺悔法。初明作法懺悔者。以作善事反惡事故。故名懺悔。如毗尼中。一向用此法滅罪。何以故如懺第二篇二十眾作別住下意。出罪等羯磨作法成就。即名為滅。此不論見種種相貌。亦不論智慧觀空。故知但是作法懺悔。羯磨此翻作法。如是乃至下三篇。并是作法。此事易知。義如律中廣明。但未明懺悔四重法。別有最妙初教經。出懺悔四重法。彼經云。當請三十清凈比丘僧。于大眾中。犯罪比丘。當自發露。僧為作羯磨成就。又于三寶前。作諸行法。及誦戒千遍。即得清凈。亦云令取得相為證。而說罪滅清凈。當知律中雖不出。經中有此羯磨明文。作法相貌。如彼經中廣說。二明觀相懺悔者。行人依諸經中懺悔方法。專心用意。于靜心中。見種種諸相。如菩薩戒中所說若懺十重。要須見好相。乃滅相者。佛來摩頂。見光華種種瑞相已。罪即得滅。若不見相。雖懺無益。諸大乘方等陀羅尼行法中。多有此觀相懺法。三藏及雜阿含中。亦說觀相懺悔方法。謂作地獄毒蛇白毫等觀相。成就即說罪滅。此悉就定心中作故。觀相懺悔多依修定法說問曰。見種種相。云何知罪滅。答曰。經說不同。罪法輕重有異。不可定判。今但舉要而明。相不出四種。一夢中見相。二于行道時聞空中聲。或見異相及諸靈瑞。三坐中睹見善惡破戒持戒等相。四以內證種種法門道心開發等為相。此隨輕重判之。不可定說。在下至驗善惡根性。更當略出。問曰。魔羅亦能作此等相。云何可別。答曰實爾。邪正難別。不可定取。若相現時。良師乃識。事須面決。非可文載。是故行者初懺悔時。必須近善知識別邪正之人。復次夫見相者。忽然而睹。尚邪正難知。若逐文作心求之。多著魔也。問曰。若爾者不應名觀相懺悔答曰。言觀相者。但用心行道。功成相現。取此判之。便知罪滅不滅。非謂行道之時心存相事而生取著。若如此用心。必定多來魔事。問曰。觀相懺悔行法云何。答曰。方法出在諸大乘方等修多羅中。行者當自尋經依文而行。三明觀無生懺悔者。如普賢觀經中偈說。  
　　一切業障海　　皆由妄想生 
　　若欲懺悔者　　端坐念實相 
　　眾罪如霜露　　慧日能消除 
　　是故至誠心　　懺悔六情根  
　　夫行人欲行大懺悔者。應當起大悲心憐愍一切。深達罪源。所以者何。一切諸法本來空寂。尚無有福。況復罪耶。但眾生不善思惟。妄執有為而起無明及與愛恚。從此三毒。廣作無量無邊一切重罪。皆從一念不了心生。若欲除滅。但當反觀如此心者從何處。起若在過去。過去已滅。已滅之法則無所有。無所有法。不名為心。若在未來。未來未至。未至之法即是不有不有之法。亦無此心。若在現在。現在之中。剎那不住。無住相中。心不可得。復次若言現在。現在者為在內外兩中間耶。若言在內。則不待外。內自有故。若言在外。于我無過。復次外塵無知。豈得有心。既無內外。豈有中間。若無中間。則無停處。如是觀之。不見相貌。不在方所。當知此心畢竟空寂。既不見心。不見非心。尚無所觀。況有能觀。無能無所。顛倒想斷。既顛倒斷。則無無明及以愛恚。無此三毒。罪從何生。復次一切萬法。悉屬于心。心性尚空。何況萬法。若無萬法。誰是罪業若不得罪。不得不罪。觀罪無生。破一切罪。以一切諸罪根本性空常清凈故。故維摩羅詰。謂優波離。彼自無罪。勿增其過。當直爾除滅。勿擾其心。又如普賢觀經中說。觀心無心。法不住法。我心自空。罪福無主。一切諸法。皆悉如是。無住無壞。作是懺悔。名大懺悔。名莊嚴懺悔。名破壞心識懺悔。名無罪相懺悔。行此悔者。心如流水。念念之中。見普賢菩薩及十方佛。故知深觀無生。名大懺悔。于懺悔中。最尊最妙。一切大乘經中明懺悔法。悉以此觀為主。若離此觀。則不得名大方等懺也。問曰。觀無生懺悔。云何知罪滅相。答曰。如是用心。于念念中。即諸罪業念念自滅。若欲知障道法轉者。精勤不已。諸相亦當自現。觀此可知。如前觀相中所說。善夢靈瑞定慧開發等相。此中應具明。復次若行者觀心與理相應。即是罪滅之相。不勞余求。故普賢觀經中言。令此空慧與心相應。當知于一念中能滅百萬億阿僧祇劫生死重罪。以此為證。若得無生忍慧。則便究盡罪源。此則尸羅清凈。可修禪定。第二明罪滅階降不同者。懺法既有別異。當知滅罪亦復不同。所以者何。罪有三品。一者違無作起障道罪。二者體性罪。三者無明煩惱根本罪。通稱罪者。摧也現則摧損行人功德智慧。未來之世三涂受報。則能摧折行者色心。故名為罪。一明作法懺悔者。破違無作障道罪。二明觀相懺者。破除體性惡業罪。故摩訶衍論云。若比丘犯殺生戒。雖復懺悔。得戒清凈。障道罪滅。而殺報不滅。此可以證前釋后。當知觀相懺悔。用功既大。能除體性之罪。三觀無生懺悔罪滅者。破除無明一切煩惱習因之罪。此則究竟除罪源本。第三明復本不復本相者。問曰。懺悔清凈得復本不。答曰。解者不同。有言不復。如衣破更補。雖完終不如不破。有言得復如衣不凈。更浣凈。與本無異。有言。有復有不復。如律中所明。初二篇不復。后三篇可復。初教經所明。作羯磨懺悔四重悉復。今言不必定爾。應當對前三種懺法。還為三義。一者復義。二者過本義。三增上過本義。今當借譬顯之。一者作法懺悔。罪滅或復不復。如冷病人。服于姜桂所患除差。身有復不復。二者觀相懺悔。非唯罪滅。能發禪定。此則過本。何以故。本無禪定故。如冷病人服石散等。非但冷除。亦復肥壯過本。三者觀無生懺悔。非唯罪滅發諸禪定。乃得成道。此為增上過本如病服于仙藥。非直病除。乃得仙通神變自在。此而推之。豈得一類。問曰。有戒者可然。其無戒者云何。答曰。無戒者當更受戒。或有因懺發戒。此如普賢觀經中所說。復次若菩薩戒者。眾生世世以來。或已遇善知識。發菩提心。受菩薩戒。但于生死中。顛倒造罪。妄失違犯。因今歸依三寶。重更練之。兼復懺悔清凈。用此本戒亦發禪定。是故雖無事戒。菩提本戒。或已有之。復次如摩訶衍論說。尸羅。秦言好善。好行善道。不自放逸。是名尸羅。或受戒行善。或不受戒行善。皆名尸羅。若不受戒行善。名尸羅者。既有尸羅。豈不得發諸禪三昧耶。問曰。若爾者何用受戒為。答曰不然。一為助道。二定佛法外相。豈可不依。問曰。上來所說。初坐禪者。必須懺悔。亦有不然。答曰。不必一向。如妙勝定經所明。但能直心坐禪。即是第一懺悔。若于坐中有難轉。多不得用心者。必須懺悔。第二明衣食具足者。今明衣法有三種。一者如雪山大士等學道但畜一衣。即足以不游人間。堪忍力成故此上人也。二者如迦葉等。常受頭陀法。但畜糞掃三衣不須余長。此是中人衣法。三者若多寒國土及下士不堪。如來更開畜百一物等。而要應說凈作法。知量知足。若過貪求則于道有妨。具足食法者。食有四種。若上人大士。深山絕人。果菜隨得。趣以支命。二者常行頭陀受乞食法。是乞食法。能破四種邪命。依正命自活能生圣道。故名圣種。四邪命自活者。一下口食。二仰口食。三四維口食。四方口食。此是邪命之相。如舍利弗為青木女說。是中應廣分別。三者阿蘭若受檀越送食。四者于僧中結凈食。有此等食。名緣具足。是名衣食具足。若無此資身因緣則心不寧。于道有妨。第三得閑居靜處。閑者。不作眾事。名之為閑。無憒鬧故。名之為靜。此有三處可修禪定。一者深山絕人之處。二者頭陀蘭若之處。離于聚落極近二里。此放牧聲絕。無諸憒鬧。三者遠白衣舍處。清凈伽藍之中皆是閑居靜處也。第四息諸緣務者。緣務眾多。略說有四。一息生活緣務。所謂不作一切有為事業。二息人事緣務。所謂不追尋俗人朋友親識。斷絕往還。三息工巧技術緣務。所謂不作世間工匠醫方藥咒卜相書數算計等事。四息學問緣務。所謂讀誦聽學義論等。悉皆棄舍。此為息諸緣務。所以者何。若多緣務。則于修定有廢。心亂難攝。不得定也。第五近善知識。有三種。一外護善知識。經營供養。善能將護行人不相惱亂。二者同行善知識。共修一道。互相勸發。不相擾亂。三者教授善知識。以內外方便禪定法門。示教利喜。是則略明五緣具足。第二訶五欲及棄五蓋者。經中說離欲及惡法。有覺并有觀。離欲者。即是訶責五欲。惡法者。即是棄五蓋。言五欲者。即是世間上妙色聲香味觸等。常能誑惑一切凡夫。壞于善事。若不明識過罪訶責厭離。則諸禪三昧。無由可獲一。訶色欲者。所謂男子女人。形貌端嚴。修目高眉。朱唇素齒。及世間寶物。青黃赤白。紅紫縹綠。種種妙色。能令愚人見即生愛。作諸惡業。如頻婆娑羅王。以色欲故。身入敵國。獨在淫女阿梵婆羅房中。優填王以色染故。截五百仙人手足。如是等種種因緣。知色過罪。如摩訶衍中廣說。二訶聲欲者。所謂箜篌箏笛。絲竹金石。音樂之聲。及男女歌詠贊頌等聲。能令凡夫。聞即染著起諸惡業。如五百仙人雪山中住。聞甄迦羅女歌聲。即失禪定。心醉狂亂如是等種種因緣。知聲過罪。如摩訶衍中廣說。三訶香欲者。所謂男女身香。世間飲食馨香。及一切熏香等。愚人不了香相。聞即愛著。開結使門。如一比丘在蓮華池邊。聞華香氣。心生愛樂。池神即大訶責。何故偷我香氣。以著香故。令諸結使臥者。皆起如是種種因緣。知香過惡。如摩訶衍中廣說。四訶味欲者。所謂苦酸甘辛咸淡等。種種飲食肴膳美味。能令凡夫心生染著。起不善業。如一沙彌染著酪味。命終后即生酪中。受于蟲身。如是等種種知味過罪。如摩訶衍中廣說。五訶觸欲者。男女身分。柔軟細滑。寒時體溫。熱時體涼。及諸好觸。愚人無智。為之沉沒。起障道業。如獨角仙人。因觸欲故。退失神通。為淫女騎頸。如是等種種觸欲過罪。如摩訶衍中廣說。問曰。云何訶五欲。答曰。訶欲之法。如摩訶衍中。哀哉眾生。常為五欲所惱。而猶求之不已。此五欲者。得之轉劇。如火益薪。其焰轉熾。五欲無益。如狗嚙枯骨。五欲增諍。如鳥競肉。五欲燒人。如逆風執炬。五欲害人。如踐惡蛇。五欲無實。如夢所得。五欲不久。亦如假借須臾。世人愚惑。貪著五欲。至死不舍。為之后世受無量苦。此五欲法與眾生同有。一切眾生。常為五欲所使。名欲奴仆。坐此弊欲墜墮三涂。我今修禪。復為障蔽。此為大賊。當急遠之。如禪經中說偈。  
　　生死不斷絕　　貪欲嗜味故 
　　養怨入丘冢　　廣受諸辛苦 
　　身臭如死尸　　九孔流不凈 
　　如廁蟲樂糞　　愚貪身無異 
　　智者應觀身　　不貪染世間 
　　無累無所欲　　是名真涅槃 
　　如諸佛所說　　一心一意行 
　　數息在禪定　　是名行頭陀  
　　如是等種種因緣。知五欲過罪。心不親近。如離怨賊以遠離故。心無熱惱。欲想不生。此為修禪之要。訶五欲相。如摩訶衍廣說。第三棄五蓋者。一者貪欲蓋。二嗔恚蓋。三睡眠蓋。四掉悔蓋。五疑蓋。第一棄貪欲者。前說外五塵中生欲。今約內意根生欲。所謂行者端坐修禪。心生欲覺。念念相續。覆蓋善心。令不生長。覺已應棄。所以者何。如術婆伽。欲心內發。尚能燒身。況復心生欲火而不燒諸善法。復次貪欲之人去道甚遠。所以者何。欲為種種。惱亂住處。若心著欲。無由近道。如除蓋偈說。  
　　入道慚愧人　　持缽福眾生 
　　云何縱塵欲　　沉沒于五情 
　　已舍于五欲　　棄之而不顧 
　　如何還欲得　　如愚自食吐 
　　諸欲求時苦　　得時多怖畏 
　　失時懷悲惱　　一切無樂處 
　　諸欲患如是　　已訶能舍之 
　　得福禪定樂　　則不為所欺  
　　如是等種種因緣。訶貪欲蓋。如摩訶衍中訶欲偈說。第二棄嗔恚蓋者。嗔是生諸不善法之根本。墜諸惡道之因緣。法樂之怨家。善心之大賊。種種惡口之府藏。復次行者于坐時思惟。此人惱我及惱我親。贊嘆我怨。思惟過去未來。亦如是。是為九惱。惱故生嗔。嗔故生恨。恨故生怨。怨故欲加報惱。彼嗔恨怨惱覺觀覆心。故名為蓋。當急棄之。無令增長。如釋提婆那以偈問佛。  
　　何物殺安隱　　何物殺無憂 
　　何物毒之根　　吞滅一切善  
　　佛以答言。  
　　殺嗔則安隱　　殺嗔則無憂 
　　嗔為毒之根　　嗔滅一切善  
　　如是知已。當修慈忍。以除滅之。令心清凈。如摩訶衍中佛教弟子訶嗔偈。是中應廣說。第三訶睡眠蓋者。內心惛暗。名為睡。放恣支節。委臥垂熟。名為眠。復次意識惛冥。名為唾五情闇蔽惛熟名為眠。以是因緣。名為睡眠蓋。阿毗曇中說為增心數法。能破今世三事。謂樂利樂福德。又能破今世后世實樂。如此惡法。最為不善。何以故。余蓋情覺可除。眠如死人。無所覺識。以不覺故。難可除滅。如有菩薩教睡眠弟子言。  
　　汝起勿抱死尸臥　　種種不凈假名人 
　　如得重病箭入體　　諸苦痛集安可眠 
　　如人被縛將去殺　　災害垂至安可眠 
　　結賊未滅害未除　　如共毒蛇同室居 
　　亦如臨陣白刃間　　爾時云何而可眠 
　　眠為大暗無所見　　日日欺誑奪人明 
　　以眠覆心無所見　　如是大失安可眠  
　　如是等種種訶眠蓋。警覺無常。滅損睡眠。令無惛覆。若睡眠心。重當用禪鎮禪杖等卻之也。第四棄掉悔者。掉有三種。一身二口三心。身掉者。身好游走。諸雜戲謔。坐不暫安。口掉者好喜吟詠。諍競是非。無益談論。及世俗言話等。心掉者。心情放蕩縱意攀緣。思惟文藝世間才技。諸惡覺觀等。名為心掉。掉之為法。破出家心。如人攝心。猶不得定。何況掉散。掉散之人。如無鉤醉象穴鼻駱駝不可禁制如偈說。  
　　汝已剃頭著染衣　　執持瓦缽行乞食 
　　云何樂著戲掉法　　放逸縱情失法利  
　　既無法利。又失世樂。覺其過已。當急棄之。悔者若掉。無悔則不成蓋。何以故。掉時未在緣中故。后欲入定時。大悔前所作。憂惱覆心故名為蓋。復次悔有二種。一者因掉后生悔。如前說。二者如大重罪人。常懷怖畏。悔箭入心。堅不可拔。如偈說。  
　　不應作而作　　應作而不作 
　　煩惱火所燒　　后世墮惡道 
　　若人罪能悔　　悔已莫復憂 
　　如是心安樂　　不應常念著 
　　若有二種悔　　若應作不作 
　　不應作而作　　是則愚人相 
　　不以心悔故　　不作而能作 
　　諸惡事已作　　不能令不作  
　　如是種種因緣。訶掉悔蓋。心神清凈。無有覆蓋。常在善心。則寂然安樂。以是因緣。心得法喜。第五棄疑蓋者。以疑覆故。于諸法中不得定心。定心無故。于佛法中空無所獲。譬如人入寶山。若無有手無所能取。復次通疑甚多。未必障定。今正障定疑者。謂三種疑。一者疑自。二者疑師。三者疑法。疑自者。若人作是念。我諸根暗鈍。罪垢深重。非其器乎。作此自疑定法終不發也。欲去之者。無得自輕以宿世善根難測故。二疑師者。彼人威儀相貌。如是自尚無道。何能教我。作是疑慢。即為障定。欲除之法。如摩訶衍中說。如臭皮囊中金。以貪金故不可棄臭皮囊。行者亦爾。師雖不清凈。亦應生佛想。此事如摩訶衍中。釋薩陀波淪。求善知識具明。是中應廣說。三疑法者。世人多執本心。于所受之法。不能即信。故不敬心受行若心生猶豫。即法不染神。何以故。如訶疑偈中說。  
　　如人在岐道　　疑惑無所取 
　　諸法實相中　　疑亦復如是 
　　疑故不勤求　　諸法之實相 
　　是疑從癡生　　惡中之惡者 
　　善不善法中　　生死及涅槃 
　　定實真有法　　于中莫生疑 
　　汝若懷疑惑　　死生獄吏縛 
　　如師子搏鹿　　不能得解脫 
　　在世雖有疑　　當隨妙善法 
　　譬如觀岐道　　利好者應逐  
　　復次佛法之中。信為能入。若無信者。雖在佛法。終無所獲。如是等種種因緣。覺知疑過。當急棄之。問曰。不善法塵無量。何故。但棄五法。答曰。此五蓋中即有三毒。等分為根本。亦得攝八萬四千塵勞門。所以者何。貪欲蓋即貪毒。嗔恚蓋即嗔毒。睡及疑。此二蓋共為癡毒。當知即具三毒掉悔蓋通從三毒起。即等分攝。合為四分煩惱。一中即有二萬一千。四中合有八萬四千。是故除此五蓋。即是除一切不善之法。行者如是等種種因緣。棄于五蓋。譬如負債得脫。重病得差。如饑餓之人得至豐國。如于怨賊中得自免濟安隱無患。行者亦如是。除此五蓋。其心安隱。清凈快樂。譬如日月以五事覆翳。煙云塵霧羅睺阿修羅手障。則不能照。人亦如是第四調五法者。一者調節飲食。二者調節眠睡。三者調身。四者調氣息。五者調心。所以者何。今借近譬以況斯法。如世陶師。欲造眾器。先須善巧調泥。令使不強不軟。然后可就輪繩亦如彈琴。先應調弦。令寬急得所。方可入哢。出諸妙曲。行者修心亦復如是。善調五事。必使和適。則三昧易生。若有所不調。多諸妨難。善根難發。第一調食者。夫食之為法本欲資身進道。食若過飽。則氣急身滿。百脈不通。令心閉塞坐念不安。若食過少。則身羸心懸。意慮不固。此皆非得定之道。復次若食穢濁之物。令人心識惛迷。若食不宜身物。則動宿疾使四大違反。此為修定之初。深須慎之。故云身安則道隆。經云。飯食知節量。常樂在閑處。心靜樂精進。是名諸佛教。第二調睡眠者。夫眠是無明惑覆之法。雖不可縱之。若都不眠則心神虛恍。若其眠寐過多。非唯廢修圣法亦復空喪功夫。令心暗晦善根沉沒。當覺悟無常調伏睡眠。令神道清白。念心明凈。如是乃可棲心圣境。三昧現前。故經云。初夜后夜。亦勿有廢。無以睡眠因緣令一生空過無所得也。當念無常之火。燒諸世間。早求自度。勿睡眠也。第三調身。第四調息。第五調心。此應合用。不得別說。但有初中后方法不同。是則入住出相有異。第一入禪調三事者。行人欲入三昧。調身之宜。若在定外。行住進止。動靜運為。悉須詳審。若所作粗獷。則氣息隨粗。以氣粗故。則心散難錄。兼復坐時煩憒。心不恬怡。是以雖在定外。亦須用心逆作方便。后入禪時。須善安身得所。初至繩床。即前安坐處。每令安隱久久無妨。次當正腳。若半跏坐以左腳置右髀上。牽來近身。令左腳指與右髀齊。右腳指與左髀齊。若欲全跏。即上下右腳[跳-兆+必]置左腳上。次解寬衣帶。周正不令坐時脫落。次當安手。以左掌置右手上。重累手相對。頓置左腳上。牽近身當心。而安正身。先當挺動其身并諸支節。作七八反。如自按摩法。勿令手足差異。竟即正身端直。令脊相對。勿曲勿聳。次正頭頸。令鼻與臍相對。不偏不邪。不低不昂。平面正住。次開口吐胸中穢氣。吐法開口放氣自恣而出。想身分中百脈不通處。教悉隨氣而出盡。閉口鼻中內清氣。如是至三。若身息調和。但一亦足。次當閉口。唇齒才相拄著。舌向上齶。次當閉眼。才令斷外光而已。當端身正坐。猶如奠石。無得身首四支竊爾搔動。是為初入禪定調身之法。舉要言之。不寬不急。是身調相。第二初入禪調息法者。息調凡有四相。一風二喘三氣四息。前三為不調相。后一為調相。云何風相。坐時鼻中息。出入覺有聲。云何喘相。坐時雖無聲而出入結滯不通。是喘相。云何氣相。坐時雖無聲。亦不結滯。而出入不細。是名氣相。息相者。不聲不結不粗。出入綿綿若存若亡。資神安隱。情抱悅豫。此是息相。守風則散。守喘則結。守氣則勞。守息則定。復次坐時有風氣等三相。是名不調。而用心者。則為患也。心亦難定。若欲調之。當依三法。一者下著安心。二者寬身體。三者想氣遍毛孔。出入通同無障。若細其心。令息微微。然息調則眾患不生。其心易定。是名行者初入定時調息方法。舉要言之。不澀不滑。是息調相。第三初入定調心者。調心有二義。一者調伏亂念不令越逸。二者當令沉浮寬急得所。何等為沈相。若坐時心中昏暗。無所記錄。頭好低垂。是為沈相。爾時當系念鼻端。令心住在緣中。無令散意。此可治沈。何等為浮相。若坐時心神飄動。身亦不安。念在異緣。此是浮相。爾時宜安心。向下系緣。制諸亂念。心則定住。此則心易安靜。舉要言之。不沈不浮。是心調相。問曰。心得有寬急相不。答曰。亦有此事。心急相者。由坐中撮心用念望得。因此入定。是故氣上向。胸臆急痛。當寬放其心。想氣流下。患自差矣。若心寬相者。覺心志游漫。身好萎蛇。或口涎流。或時暗晦。爾時應當斂身急念。令心住在緣中。身體相持。以此為治。心有澀滑之相。推之可知。是為初入定時調心方法。欲入定時。本是從粗入細。是以身既為粗。息居其中。心最為細。以善方便。調粗就細。令心安靜。此則入定初方便也。第二住坐中調三事者。當一坐之中。隨時長短。攝念用心。是中應善識身息心三事調不調相。若坐時上雖調身意。而令身或寬或急或偏或曲。低昂不俱。覺已隨正。每令安隱中無寬急。平直正住。復次當坐之中。身雖調和。而氣或不調。不調相者。如上所說。或風喘或氣急。身中脹滿。當用前法隨治之。每令息道綿綿。如有如無。復次一坐時中。身息雖調。而心或沈或浮。寬急不俱。爾時若覺。當用前法調令中適。此三事的。無前后隨不調者。而調適之。令一坐之中。身息心三事調適。無相乖越。和融不二。此則能除宿患。障妨不生。定道可克。第三若坐禪將竟。欲出定時。應前放心異緣開口放氣。想息從百脈隨意而散。然后微微動身。次動肩胛及頭頸。次動兩足悉令柔軟。然后以手遍摩諸毛孔。次摩手令暖。以掩兩眼。卻手然后開目。待身熱汗稍歇。方可隨意出入。若不爾者。或得住心。出既斗促。則細法未散。住在身中。令人頭痛。百骨節強。猶如風勞。于后坐中。煩躁不安。是故心不欲坐。每須在意。此為出定調身息心方法。以從細出粗故。是名善入出住。如偈說。  
　　進止有次第　　粗細不相違 
　　譬如善調馬　　欲去而欲住  
　　第五行五法者一欲二精進三念四巧慧五一心。欲者。行人初修禪時。欲從欲界中出。欲得初禪故。亦名為志。亦名為愿。亦名為樂是人內心志愿好樂諸禪定故。問曰。悕望心生于修禪中。則為妨礙。云何以此為方便耶答曰。夫欲者。秖是大志成就愿樂之心。故名為欲。不應于用心時。起悕望憶想之念。若悕望心起。則不澄靜。若心不澄靜。則諸三昧無由得發矣。二精進者。有二種。一身精進。二心精進。行者若能修十二頭陀。即是具足身心精進。如佛告迦葉。阿蘭若比丘遠離二著。形心清凈行頭陀。頭陀者有十二事。一阿蘭若處。二常行乞食。三次第乞食。四受一食法。五節量食。六中后不飲漿。七著弊衣。八但三衣。九冢間住。十樹下止。十一露地坐。十二常坐不臥。是名十二頭陀。如頭陀經中所明。是中應廣說頭陀者。名抖擻。抖擻身心諸不善法故。若修禪時。行此等法。是名不放逸行。具足身心精進。當知此人能得三乘圣果。何況世間禪定。復次行者為修禪故。持戒清凈。棄舍五蓋。初夜后夜專精不廢。譬如鉆火未然終不休息。是名精進。如佛告阿難。諸佛一心勤精進故。得三菩提。何況余善道法。三念者。如摩訶衍中說。念欲界不凈。欺誑可賤。念初禪為尊重可貴。此與六行意同。但立名異。六行觀者。一厭下苦粗障為三。即是觀欲不凈欺誑可賤。攀上勝妙出為三。即是觀初禪為尊重可貴。今釋六法。自可為二意。一約果明。二約因明。先約欲界果明。言厭下苦粗障者。厭患欲界底下色心粗重故。行者思惟。今感欲界報身。饑渴寒熱。病痛刀杖等。種種所逼故名苦。粗者。此身為三十六物屎尿臭穢之所成故名為粗。粗者丑陋故。障者此身質礙不得自在。為山河石壁所隔礙故名為障。次約色界果明。攀上勝者。行者思惟。知色界樂為上勝故。如欲界樂為苦。色界樂為勝。得樂勝苦故名上勝。妙者受得色界之身。如鏡中像。雖有形色。無有質礙故名為妙。出者。獲得五通。徹見障外等事。山壁無礙故名為出。二明因中六行者。先約欲界因。明厭下苦粗障者。行者思惟。若于報身中所起心數。緣于貪欲。不能出離。如經說。一切眾生為愛奴仆故名為苦。粗者。緣欲界五塵。散動起惡故名為粗。障者。為煩惱蓋覆故名為障。次約色界因。明攀上勝妙出者。行者思惟。初禪上勝之樂從樂內發故名為上勝。貪欲樂從外五塵生。惱熱怨結。以為下劣。不如妙者。禪定之樂。心定不動而樂法成就故名為妙。貪欲之樂。心亂馳動故名為粗。出者。心得出離蓋障。至初禪故名為出。亦如石泉不從外來。內自涌出。今因此六行釋于念義。意在可見。問曰。今說佛弟子修禪。何用說凡夫六行觀法。答曰。既說三界共禪。亦應知其所行之因。若佛弟子。用八圣種。起十六行觀離欲。為念入初禪。則無過失。在下明無漏禪中。當廣分別。四巧慧者籌量欲界樂。初禪樂。得失輕重之相。今翻覆作二釋。言籌量者。即是用智慧思度之名。得失者。欲界樂為失。初禪樂為得。初禪樂無過失故為得。欲界樂過失故名為失。亦可言初禪為失。欲界樂為得者。欲界樂粗故。計以為實。生重得心。初禪為失者。覺身空寂。受于細樂。似若無故。不可定取。失樂相貌故名為失。言輕重者。欲界為輕。初禪為重。欲界輕者。五識相應所得樂迅速淺故為輕。初禪所得樂重。意識相應久住緣深故名重。重者。可貴寶重。亦得言欲界為重。初禪為輕者。欲界樂與煩惱俱心累重故。故名重。初禪樂心累少故名為輕。次有師言巧慧者。行人初修禪時。善識內外方便。巧而用之。不失其宜。疾得禪定故。名巧慧也。五一心者。行人已善能巧慧。籌量用心無謬。今但應專心守一而行故名一心。如人欲行。善須識道路通塞之相。決定知已。即一心而去故。說非智不禪非禪不智。義在此也。  
釋禪波羅蜜次第法門卷第三 
分別禪波羅蜜前方便第六之二  
　　(從此有兩卷。并明內方便。今之一卷正釋因。止發內外善根。是中明事理諸禪。三昧善根發通約初禪。初境界罔像而辨止。表行人習因根性不同。故于初證之時。發禪有異。若論初禪已后。發事理諸禪三明深妙境界。并在第七。大段修證中廣明此文。悉未流通也)  
　　第二明修禪波羅蜜內方便。開為五重。一先明止門。二明驗善惡根性。三明安心法。四明治病患。五明覺魔事。此五通稱內方便者。并據初發定時。靜細心中。善巧運用。取舍不失其宜。因此必證深禪定。故名方便。今于內方便中。以止為初門者。一切禪定功德。皆因制心息亂而發。故經云。制之一處。無事不辦。止為初門。則意在此也。問曰。上來明外方便行五法中。已辨一心。何故重說。答曰。不然。上但通論一心。未是具足分別微細止門之法。此中為令行者善知安心之本。廣明修止淺深粗細入定之相。重說無咎。問曰。經中說二為甘露門。一者不凈觀門。二者阿那波那門。不說止為初門。今云何言止為初門。答曰。不然。于諸禪中。止為通門通攝于別。別不攝通故先教止。若止后入余禪。則有通益。若依余門。則有乖違之過。治煩惱亦爾。復次今明師有二種。第一師者。已得道眼。觀機授法。必扶本習。善識對治。不如舍利弗為二弟子說法不知機故。金師之子。教不凈觀。浣衣之子。教令數息。違本所習法則不起。遂生邪見。佛為轉觀。即悟道跡。第二師者。無他心智。不得道眼。不識機根。其有來學坐者。唯當先教止門。心在定故。即發善惡根性。若因靜心發諸禪定。師即應教扶本而修。若都不發法門。或貪嗔癡等諸結使發。隨其多者。即教對治破之遮道法滅。禪定則發。今止門為先者。即是第二師授法之正意。若異此說。則善惡根緣。難可分別。妄授他法。必有差機之過。就止門中。自有四意。一者分別止門不同。二者立止大意。三明修止方法。四辯證止之相也。第一分別止門不同。即為二意。一約行論止。二約義論止。初約行明止。乃有多途。今略出三意。一系緣止。二制心止。三體真止。所以通言止者。止名制止。亦名止息。心起制之不令流動故名制。專心定志息諸亂想故名止。今言系緣止者。系心鼻柱臍間等處。不令馳蕩故。名系緣止。制心止者。心若覺觀。即制令不起故。名制心止。體真止者。體諸法空。息諸妄慮故。名體真止。二約義論止。亦有多途。今略出三意。一隨緣止。二入定止。三真性止。隨緣止者。隨心起時。悉有三摩提數。故涅槃經云。十大地中定。名為下定。入定止者。證定之時。定法持心。心息止住。是入定止。真性止者。心性之理常自不動故名為止。故思益經云。一切眾生。即是滅盡定。今用此三義。成上三止。約隨緣任性有定故。說系緣止。約果有定法。說制心止。由具性不動。說體真止。第二明立止大意者。自為四。一明淺深。二對治相破。三隨樂欲四隨機宜。一簡別三種止淺深之相不同者。因粗入細。則有淺深之義。系緣及制心。既是事故粗淺。體真入細故為深細。二明三止對治相破。有二種。一者以深破淺。二者回互相破。以深破淺者。為破緣外之散心故。立系緣止。制心止者。即破系緣止。心非色法。豈可系在鼻膈等處。若欲靜之。但當息諸攀緣。故令制心守一。體真止者。即破前制心止。心無形相。性不可得。云何可制。了心非心。不起妄念。無止之止。止無所止。乃名為止。有止之止。由依妄想。不名為止。此則以深破淺。反本還源。故立三止。二回互相破者。隨修止時。若有見生。即互取一止。對治破之。細尋可解。三隨樂欲者。自有人樂。安心境界。自有但樂。制心體真亦爾。若隨所樂以法教之則歡喜奉行。若乖其情則心不愿樂。四對機宜者。未必隨樂。如有人樂欲體真而不入定。若暫系心守境。即發諸禪。此應隨便宜而授法。第三明修止方法。亦為三意。一修系緣止。二修制心止。三修體真止。第一先明修系緣止法者。略明有五處。一系心頂上。二系心發際。三系心鼻柱。四系心臍間。五系心在地輪。外國金齒三藏說。此為五門禪。問曰。身分皆可系心。云何的說五處。答曰。此五處于用心為便。余處非安定所。若脅肋等處。皆偏故不說。如頭圓法天。足方法地。臍是氣海。鼻是風門。發際是修骨。觀之所故以為門。令系心頂上者。為心沈惛多睡故。在上安心。若久久。即令人浮風。乍如風病。或似得通欲飛。有此等過。不可恒用。若系心發際。此處發黑肉白。心則易住。或可發本骨觀。久則過生。眼好上瞻。或可見于黃赤等色。如華如云。種種相貌令情慮顛倒。若系心鼻柱者。鼻是風門。覺出息入息。念念不住。易悟無常。亦以扶本安般之習心靜能發禪定。若系心臍下。臍是氣海。亦曰中宮。系心在臍。能除眾病。或時內見三十六物。發特勝等禪。若系心地輪。此最在下。氣隨心下。則四大調和。亦以扶本。修習不凈觀者。多從下起。因此系心。或能發本。不凈觀門。約此五處為緣。令心不散。以辨修系緣止。意在于此。譬如猿猴得樹騰躍跳躑。若鎖之于柱。久久自調。心亦如是。若心停住。未入定前。復有一止。名凝心止。若得入定。身心泯然。任運自寂。即是入定止。二明修制心止者。心非形色。亦無處所。豈可系之在境。但是妄想緣慮故須制之。心若靜住則不須制之。但凝其心。息諸亂想。即是修止。問曰。心非上下。有時若寬若急若沉浮。調適之法。其事云何。答曰。心雖非上下。為治沉浮患故。上下安之。于行無失。若心浮動。可作意下著止之。若心沉沒。可上著止之。復次若下著安心。利益眾多。略說有二。一心易得定。二者眾病不生。第三明修體真止者。以正智慧。體一切陰入界。三毒九十八使。及十二因緣等。三界因果。諸法悉皆空寂。如大品經中說。即色是空。非色滅空。色性自空。空即是色。色即是空。離色無空。離空無色。受想行識等一切諸法。亦皆如是。所以者何。今現見陰入界等諸法自性不有。何能生我人眾生壽命等一切諸顛倒事。云何知空。如過去所起一切煩惱業行為因。現在攬父母身分為緣。因緣和合。則有果報。有果報故。則有陰入界等一切諸法者。此業為是何法。而能為果報。陰入等作因。若言過去善心。即是業者過去作善之心。及心數法皆已滅謝。豈得為現在果報。及陰入等法作因。若言心非是業因。心作業。業隨心來者。心轉滅故。業亦應隨心轉滅。若業轉滅。豈能感今世果報。及陰入等法。若業轉滅。當知業即不至現在。何以故。業不來故。若業不來而受報者。此報不名報。何以故。無業則報無所酬。若言過去心雖滅謝。而次心續生故。業得隨心來者。亦應過去業雖滅謝。次業續生故。得至現在。若爾即有大失。何以故。或時過去善心滅。而惡心續生。今亦應過去善業滅。而次惡業續生。此唯見惡業至現在。若爾應感惡報。何得感善果耶。若言業來而不隨心者。此業應自有報。離心而受。今實不爾。復次業若有相。即是有為。若是有為。必墮三相。若墮三相。即是生滅。若是生滅。即不至現在。過去既滅。當知本業亦滅。誰感此果不可以新業始生。能感今果。當知業有相貌。此義不可。若言業無相貌而能感果者。此亦不然。所以者何。無相之法。即是無為。無為無業。何得感果。復次無相之法。即是空義空無生滅。豈得名業。若說空無相能感果者。三無為法。亦應感果。既不得爾。云何而言業是無相而能感果。如是種種因緣。業不可得。當知無有此業。若業不可得。云何言陰入界等一切皆從內業因生。亦不從外緣生者。若定從緣而有報者。則一切陰陽會時。皆應有果報陰入界等一切諸法。若爾則不待業持識來。方乃有生。故知非外緣生。若謂因緣合故有果報陰入等法生者。若因緣中各有生。合時應有二生。若各無生。合時何得而有生。若謂離因緣而有生者。此事不然。從因緣故有生尚不可。何況無因緣而有生。若無因緣而有生者。則因果義壞。世間行善之人。應得惡報。行惡之人。應得善報。亦不應有修道。此即破于世間善惡因果。名大邪見。當知陰入等一切諸法。不從內因有。亦不從外緣有。亦不因緣合故有。亦不無因緣有。若非有即是空。若于無所有空中計有者。當知但是無明顛倒。妄計為有。若了知顛倒所計之法。一切悉皆虛誑。猶如夢幻。但有名字。名字之法。亦不可得。則言語道斷。心行處滅。畢竟空寂。猶如虛空。若行者體知一切諸法。如虛空者。無取無舍。無依無倚。無住無著。若心無取舍依倚住著。則一切妄想顛倒。生死業行。悉皆止息。無為無欲。無念無行。無造無作。無示無說。無諍無競。泯然清凈。如大涅槃。是名真止。此則止無所止。無止之止。名體真止。故經偈云。  
　　一切諸法中　　因緣空無主 
　　息心達本源　　故號為沙門  
　　第四明證止者。有二解不同。有師云。止無別證。但能為諸禪作前方便。若有所證。即屬余禪。此義至下明。善根發中。即是其事。二者有師言。止非但通發諸禪。亦自有別證之法。即是五輪禪。所以者何。諸余法門。悉別有安心修習之法。然后次第發禪不同。今明此止。但制心一處。則五輪自發。譬如凈水無波。則萬像悉現。止亦如是。今明因止證五輪。五輪者。一地輪。二水輪。三風輪。四金沙輪。五金剛輪。此五法門。悉是借譬立名。通名為輪者轉也。如世輪若轉離此至彼。禪中明輪亦爾。如地輪因離下地亂心轉至上地。故名為輪。乃至金剛輪義。亦復如是。轉至無學極果故。一地輪者。如地有二義。一者住持不動。二者出生萬物。行者因止若證未到地定。忽然湛心。自覺身心相空。泯然入定。定法持心不動故名住持。因未到地出生初禪種種功德事。同出生萬物。二水輪者。水有二義。一潤漬生長。二體性柔軟。行者于地輪中。若證水輪三昧。即是發諸禪種種功德。定水潤心。自覺心中善根增長。即是潤漬義。因得定故。身心濡軟。折伏高心。心隨善法。即是柔軟義。故名水輪。三風輪者。如世間風有三義。一者游空無礙。二者鼓動萬物。三者能破壞。行者發風輪三昧亦如是。若因禪定發相。似智慧無礙方便。如風游空一切無礙鼓動者。得方便道。即能擊發種種出世善根。功德生長。破壞者。智慧方便。能摧破一切諸見煩惱。若二乘人得此風輪三昧。即是五方便相。似無漏解發。若是菩薩。即入鐵輪十信。是名風輪。四金沙輪者。金則譬真。沙諭無著。行者若發見思真慧。無染無著。得三道果。若是菩薩。即入三賢十地位中。能破一切塵沙煩惱。是名金沙輪。五金剛輪者。第九無礙道。名金剛輪三昧。譬如金剛體堅用利。能摧碎諸物。金剛三昧亦復如是。不為妄惑所侵。能斷一切結使。成阿羅漢。若在菩薩心。即是金剛般若破無明細惑。證一切種智。亦名清凈禪。菩薩依是禪故。得大菩提果。復次如輪若無牛御。終不自轉。五輪禪定。亦復如是。雖當地各有諸妙功德。若不體真為導。無著熏修則于地地有礙。便乖輪用。今行者善修體真無著故。能從初心轉至極果。輪用乃成。是以法華經云。眾生處處著。引之令得出當知行者善修止門。則能具足五輪禪定。證三乘圣果。第二明驗善惡根性者。行人既能善修止門。息諸亂想。則其心澄靜。以心靜故。宿世善根。自然開發。若無善者。則發諸惡法。故經云。先以定動。后以智拔。止為初門。善惡二事之中。必有其一。行者應當明識其相。取舍之間不乖正道。故須分別。今就善惡根性中。即為二意。一明驗善根性。二明驗惡根性。然論善惡發之前后。各逐其人。未必定前善而后惡也第一明驗善根性。即為四意。一列善法章門。二正明善根發相。三驗知虛實。四料揀發禪不定。第一列善法章門者。善有二種。一者外善。二者內善。今就明外善中。善乃眾多。略出五種。一布施。二持戒。三孝順父母師長。四信敬三寶精勤供養。五讀誦聽學略以此等五種善根。示表外善發相不同。所以悉屬外善者。原其本行。悉是散心中。修習未能出離欲界。發諸禪定無漏故。說為外善。二明內善者。即是五門禪。一阿那波那門。二不凈觀門。三慈心門。四因緣門。五念佛三昧門。此五法門通攝一切諸禪。發諸無漏故。名為內善問曰。內善無量何得但說五門。答曰。五名雖少。而行通諸禪。所以者何。一阿那波那門者。此通至根本。及特勝通明等。諸禪三昧。二不凈觀門者。此通九想背舍超越等。諸禪三昧。三慈心門者。此通四無量等。諸禪三昧。四因緣門者。此通至十二因緣四諦等。慧行諸禪三昧。五念佛門者。此通至九種禪。及百八三昧。復次初數息門。即是世間凡夫禪。次不凈門。即是出世間禪。諸聲聞人所行。次慈心門。即是凡圣二人。為大福德修慈。入四無量心。次因緣門者。即是辟支佛人之所行。次念佛門。功德廣大。即是諸菩薩之所行。此則略明五門次第淺深之相。復次五門禪定。對治四分煩惱。四分煩惱出生八萬四千塵勞。當知五門。亦能出八萬四千法門。此而言之。但說五門。則攝一切內善具足數人所明初賢五停心觀發。與此有相開處。第二次明善根發相。亦還為二。一明外善根發相。二明內善根發相。云何外善根發相。外善非一。今依前章門。略出五種。初明行者若坐中靜定。忽見種種衣服臥具飲食珍寶田園池沼車乘如是等事。或復因心靜故。自能舍離慳貪心。行惠施。無所吝惜。當知此是過去今生布施習報。二種善根發相。二行者若于止靜定之中。忽見自身相好端嚴。身所著衣。清凈如法。洗浴清潔。得好凈物。見如是等事。或復因心靜故。發戒忍心。自然知輕識重。乃至小罪。心生怖畏。忍辱謙卑。當知此是過去今生戒忍習報。二種善根發相也。三行者若于坐中。忽見師僧父母宗親眷屬。著凈衣服。歡喜悅豫端嚴。見如是等事。或復以心靜故。自然慈仁恭敬孝悌心生。當知此是過去今生孝順尊長習報。二種善根發相也。四行者若于坐中。忽見諸塔寺尊儀形像經書供養莊嚴清凈僧眾云集法會。見如是等事或復于靜心中發信敬。尊重三寶。心樂供養精勤勇猛。常無懈倦。當知此是過去今生信敬三寶精勤供養習報。二種善根發相也。五行者若于坐中。因心澄靜。或見解釋三藏。聽受讀誦大乘。有德四眾。或時因心靜故。讀誦自然而入。隨所聽聞。即時開悟。或復自然能了解三藏大乘經典。分別無滯。當知悉是過去今生讀誦聽說習報。二種善根發相。行者見如是種種好相。及發諸善心者。此非禪定。多是過去今生。于散心中。修諸功德。今以心靜力故。得發其事。見諸相貌。悉屬報因相。現善心開發。皆是習因善發也。如是眾多說不可盡。此則略示大意。復次發習報兩因。行人根性不同。自有行人。但發報因相。不發習因善心。自有行人。但發習因善心。而不發報因之相。自有行人。具發習報兩因。自有行人。二俱不發。如是等事。因緣難解。豈可謬釋。問曰。散心善根。何得于靜心中現。答曰。于禪定中。尚得見過去今生所起煩惱惡業。何況善根扶理而不得見。問曰。見此等諸相。亦有是魔所作不。答曰。亦有是魔所作。若欲分別。但魔名殺者若此等相發時。能令行人心識動亂。或復增諸煩惱。逼迫障蔽。眾多妨難。不利定心。悉是魔之所作。其善根發者。行人自覺。見此相已。雖復未證禪定。而身心明白。諸根清凈。身有色力。所為吉利善念開發。因此已后。自覺心神易可攝錄。身心安隱。無諸過患。當知此為善根發相。復次若此等事。善根發者。報因之相。則暫現便謝。習因心善。則相續不斷。若是魔作相。則久久不滅。雖謝更來。逼亂行者善心則暫發還滅。或時變成惡念。當知邪也。復次邪正之相。甚為難測。自非親近明師。非可妄取。問曰。此諸善根為當一向前發。亦得證諸禪時于深定中發也。答曰。此事無定。未必一向定前見也。外善既粗故。先明耳。第二云何名內善根發相。今約五門禪中。辨內善根發。此五門中。一門開為三。合有十五種善根發。一明阿那波那門。有三種。善根發相不同。一數息善根。二隨息善根。三觀息善根。一數息善根者。行人如上。善修三止。身心調和。發于欲界。及未到地等諸禪。身心湛然空寂。定心安隱。于后或一坐二坐。乃至經旬。或經月經年。將息得所。定心不退。即于定中心。忽覺身心運動八觸次第而起。此即發根本初禪善根之相。于此定中。喜樂善心安隱不可為諭。如是發初禪已。乃至發四禪定空等。二隨息善根發。亦于欲界未到靜定心中。忽然覺息出入長短。及遍身毛孔虛疏。即以心明見于身內三十六物。猶如開倉見谷粟麻豆等。心大驚喜。寂靜安快。除諸身行。乃至心受喜樂等。是為特勝善根發相。三明觀息善根發者。亦于欲界未到細靜心中。忽見自身氣息。從毛孔出入遍身無礙。漸漸明利。如羅縠中見皮重數。乃至骨肉等。亦如是。亦見身內八萬戶蟲粗細長短。言語音聲。定心喜樂。倍于上說。或見自身猶如芭蕉聚沫云影相等。此是通明觀善根發相。二明不凈觀中。有三種善根發相不同。一九想。二背舍。三大不凈觀。一九想善根者。亦于欲界未到靜定心中。忽然見他男女死尸胮脹。爾時其心驚悟。自傷往昔。惛迷厭患。所愛五欲。永不親近。或見青瘀血涂膿爛。啖殘狼藉。白骨散壞等相。此為九想善根發相。二明背舍善根發者。亦于欲界未到靜定心中。忽見內身不凈胮脹狼藉。或見自身白骨。從頭至足。節節相拄。乃至骨人光明昱耀。定心安隱。厭患五欲不著我人。此是背舍善根發相。三明大不凈觀善根發者。亦于欲界未到定心中。見于內身及外身。一切飛禽走獸。衣服飲食。山林樹木。皆悉不凈。或見一家一聚落一國土。乃至十方皆悉不凈。或見白骨乃至見自身白骨。光明昱耀等。此為大不凈觀勝處善根發相。此觀發時。能破一切著心。三明慈心觀中三種善根發不同者。一眾生緣慈。二法緣慈。三無緣慈。一眾生緣慈發者。亦于欲界未到靜定心中。忽然發心。慈念眾生。先緣親人得樂之相。因發定。安隱快樂。乃至中人怨人。悉見得樂。無嗔無恨。無怨無惱。廣大無量。遍滿十方。是為眾生緣慈善根發相。或發眾生緣悲。乃至喜舍。亦如是。二明法緣慈發者。亦于欲界未到靜定心中。忽然自覺一切內外。但有陰入法起唯法起。滅唯法滅。不見眾生及我我所。但有五陰。于受陰中。有樂受。如是知已。即緣此樂受。發于慈定。無嗔無恨。無怨無惱。廣大無量。遍滿十方。是為法緣慈。或發法緣悲。乃至喜舍。亦如慈善根發相。三明無緣慈發者。亦于欲界未到定心中。忽然覺悟一切諸法非有非無。不見二邊。所謂若眾生非眾生。若法非法。皆不可得。則無所緣以無緣故。顛倒想息。寂然安樂。心與慈定相應。等觀一切。同此安樂無嗔無恨。無怨無惱。廣大無量。遍滿十方。是為無緣慈善根發相或發無緣悲定。乃至喜舍。亦如是。四明因緣觀中有三種善根發不同者。一三世十二緣。二果報十二緣。三一念十二緣。一明三世十二因緣善根發者。亦于欲界未到定心中。忽然覺悟心生推尋。三世過去。無明以來。不見我人無明等法。不斷不常。能破六十二種諸邪見網。心得正定。安隱寂然。觀慧分明。通達無礙。身口清凈。正行成就。此是三世十二因緣觀慧善根發相。二明果報十二因緣善根發者。亦于欲界未到定心中。忽覺心識明利。即自思尋。我初生時。攬父母身分。以為己有。名歌羅邏。歌羅邏時。名曰無明。因緣則有行識乃至老死。名為十二因緣。若歌羅邏時。但有三事。合和無人無我。三事不實。今無明等十二因緣諸法。竟何所依。若不見無明等諸法定是有者。豈是無邪。如是念時破有無二見。歸心正道。正定相應。慧解開發。離諸邪行。此為果報十二因緣觀智善相發相。如此明十二因緣。出大集經中。具辨作。此明因緣相。與苦集正同。亦得約此明四諦善根發也。三明一念十二因緣善根發者。亦于欲界未到靜定心中。忽然自覺剎那之心。無人無我。性本無實。所以者何。一念起時。必藉因緣。言因緣者。即具十二因緣。緣無自性。一念豈有定實。若不得一念之實。即破世性邪執。心與正定相應。智慧開發猶如涌泉。身口清凈。離諸邪行。是為一念十二緣善根發相。此之十二因緣。亦出大集經中具辨。亦得約此十二緣明一心具四諦善根發也。五明念佛中。自有三種善根發相不同。一念應佛。二念報佛。三念法佛。明三佛義。出楞伽經。廣分別其相也。一明念應佛善根發者。亦于欲界未到靜定心中。忽然憶念佛之功德。即作是念。如來往昔阿僧祇劫中。為一切眾生故。備行六波羅蜜。一切功德智慧故。身有相好光明。心有智慧圓照。降伏魔怨。無師自悟。自覺覺他轉正法輪普度一切乃至入涅槃后。舍利經教。廣益眾生。如是等功德無量無邊。作是念時。即敬愛心生。三昧開發。入定安樂。或于定中見佛身相。善心開發或聞佛說法。心凈信解。如是等勝善境界非一。是為念應佛善根發相。二明念報佛善根發者。亦于欲界未到靜細心中。忽然憶念十方諸佛真實圓滿果報之身。湛然常住。色心清凈。微妙寂滅。功德智慧。充滿法界。不生不滅。無作無為。豈有王宮之生。亦非雙樹之滅。為化眾生。十方佛土普應生滅。如是等功德無量無邊不可思議。作是念時。心定安隱。三昧開發慧解分明。或作定中。見不可思議佛法境界。即便出生無量愿行。無量功德。無量智慧。三昧法門。是為念報佛善根發相。三明念法佛善根發者。亦于欲界未到靜定心中。忽然憶念十方諸佛法身實相。猶如虛空。即便覺悟一切諸法。本自不生。今則無滅。非有非無。非來非去。非增非減。非境非智。非因非果。非常非斷。非縛非脫。非生死非涅槃。湛然清凈。有佛無佛。相性常然。眾生諸佛。同一實相者。即是法身佛也。故大品經云。諸法如實相。諸法如實。即是佛。離是之外。更無別佛。如是念時。三昧現前。實慧開發。即時通達無量法門。寂然不動。一切不思議境界皆現定中。成就之相。如法華經六根清凈中廣說。是為念法佛善根發相。是中所明。因止發十五門禪相。并悉約初禪。初境界罔像而辨。夫一切禪定證相。不可具以文傳此止是示表。行人過去習因不同故。發禪不等。若欲具論十五門禪。事理廣博。深遠之相。下第七大段明修證中。一一從始訖終。當少分分別。復次若于欲界未到地中。身心澄靜。或發無常苦無我不凈世間可厭患食不凈死斷離盡等想。或發念佛法僧戒舍天等念。或發念處正勤如意根力覺道等。或發空無相無作四諦十六行等觀。或發六波羅蜜四攝四辯等。種種諸行愿功德。或發天耳他心宿命等諸神通。或發內空外空內外空乃至無法有法空等十八空。或發自性禪十力種性三摩跋提首楞嚴師子吼等諸三昧門。或發旋陀羅尼百千萬億。旋陀羅尼法音方便陀羅尼等一切陀羅尼門。如是等種種諸禪三昧。境界不同。其相眾多。在下第七大段明修證中。辨種種諸禪三昧深廣境界之相。當具分別也。  
　　第三驗知虛實。略為二意。一正明驗知虛實。二簡是魔非魔。一明驗知虛實者。若于定中。發諸禪善根。是中有真有偽。不可謬生取舍。所以者何。若發諸禪三昧時。心不別識。或見魔定。謂是善根發。心生取著。因此邪僻。得病發狂。若是善根。謂是魔定。心疑舍離。即退失善利。是事難識。若欲別知。當依二法驗之。即知真偽。一則相驗知。二以法驗知。一則相驗知者。即有二意。一邪。二正。邪者。如根本禪中諸觸發時。隨發一觸。若有邪法。即是邪相。邪法眾多。今約一觸中。略出十雙邪法。以明邪相。一者觸體增減。二定亂。三空有。四明闇。五憂喜。六苦樂。七善惡。八愚智。九縛脫。十心強軟。此十雙明邪相。皆約若過若不及中分別。一觸體增減者。如動觸發時。或身動手起腳亦隨。然外人見其兀兀如睡。或如著鬼身手紛動。或坐時見諸異境。此為增相。減者動初發時。若上若下。未及遍身。即便漸漸滅壞。因此都失境界。坐時蕭索。無法持身。此為減相。二定亂。定者。動觸發時。識心及身。為定所縛。不得自在。或復因此便入邪定。乃至七日不出。亂者。動觸發時。心意撩亂。攀緣不住。三者空有空者。觸發之時。都不見身。謂證空定。有者。觸發之時。覺身堅[革*卬]。猶如木石。四明闇。明者。觸發之時。見外種種光色。乃至日月星辰青黃赤白種種光明。闇者。觸發之時。身心闇瞑。如入暗室。五憂喜。憂者。觸發之時。其心熱惱。憔悴不悅。喜者。觸發之時。心大慶悅。勇動不能自安。六苦樂。苦者。觸發之時。身心處處痛惱。樂者。觸發之時。甚大快樂。貪著纏綿。七善惡。善者。觸發之時。念外散善覺觀。破壞三昧。惡者。觸發之時。即無慚無愧等諸惡心生。八愚智。愚者。觸發之時。心識愚惑。迷惛顛倒。智者。觸發之時。利使知見心生邪覺。破壞三昧。九縛脫。縛者。觸發之時。五蓋及諸煩惱覆蔽心識。脫者觸發之時謂證空無相定得道得果。斷結解脫。生憎上慢。十心強軟。強者。觸發之時。其心剛強。出入不得自在。猶如瓦石難可回變。不順善道。軟者。觸發之時。心志軟弱。易可敗壞。猶若軟泥不堪為器。如是等二十種惡觸。擾亂坐心。破壞禪定。令心邪僻。是為邪定發相。復次二十邪法。隨有所發。若不別邪偽心生愛著者。因或失心狂逸。或歌或哭。或笑或啼。或時驚狂漫走。或時得病。或時致死。或時自欲投巖赴火。自絞自害。如是障惱非一。復次二十種邪中。隨有發一邪法。若與九十六種道鬼神法一鬼神法相應。而不覺識者。即念彼道行彼法。于所得法中。鬼神隨念便入。因是證鬼神法門。鬼加其勢力。或發諸深邪定。及智慧辯才。知世吉兇。神通奇異。現希有事。感動眾生。廣行邪化。或大作惡破人善根。或雖作善。而所行偽雜。世人無智。但見異人。謂是賢圣深心信伏。然其內心顛倒。專行鬼法。常以鬼法教人。故信行之者。則破正戒破正見。破威儀破凈命。或時瞰食糞穢。裸形無恥。不敬三尊父母師長。或毀壞經書形像塔寺。作諸逆罪。斷滅善根。現平等相。或自贊說所行平等。故于非道。無障無礙。毀他修善。云非正道。或說無因無果。或說邪因邪果。如是邪說紛然。壞亂正法。其有聞受之者。邪法染心。既內證邪禪。三昧智斷功德種種法門外。則辯才無盡。威風化物。故得名聞眷屬。供養禮敬稱嘆等利。是以九十六種道經云。人為說法。鬼神加力。則一切聞者。無不信受。一切見者。咸生愛敬。以有如斯等事故。深心執著不可回轉。邪行顛倒種種非一。若如是者。當知是人遠離圣法。身壞命終。墮三惡道中。是事如大品經及摩訶衍論中廣說。若欲知鬼神之相。當尋九十六種道經。細心比類分別。事則可知。問曰。邪法相應行惡之者。現在之過。如是命終。當生三惡道中。其有偽心行善之者。現在之失。云何命終復生何處。答曰。此人身口行善。雖似佛法而解心邪僻。若不覺知障發三乘無漏。雖不會真。于顛倒心中。或時亦能。興顯三寶勸物修善。是人命終。未必墮于地獄畜生餓鬼之中。而隨所與鬼神相應之法。共彼鬼神同生一處。還為彼眷屬。或時得生人天之中。故九十六種道經中說。上有六十余道。邪倒罪障重故。悉須說咒治之。下有二十余道。邪惑罪障小輕。直覺知而已。復次是人雖生天人之中。而冥密常系屬魔邪之道。樂近邪師。樂聞邪法。樂行邪道。供養親近。稱揚贊嘆修邪行者。見有正學三乘之人。不樂親近。或生惱亂。故法華經云。若魔若魔子。若魔女若魔民。若為魔所著者。大品經亦云。若魔天若魔人。故知是人雖生人天之中。猶系屬于魔。常起魔業。乃至雖得出家。猶造魔業。故涅槃經云。佛去世后五百歲中。魔道漸興。魔作比丘。壞亂佛法。亦如大集經中廣辯魔業之相。是中應廣分別。如一動觸中邪相如是。余七觸中。亦具有此邪相。應當別知。如根本禪邪相如是。余十四門。禪及。諸禪中若事若理。皆有邪偽之法。其事云云。非可具說。問曰。發邪觸時。為當具發如上所說二十邪事。為當不具。答曰。或具或不具無在。若觸發時。但有一邪法。不即除之。便墮邪定。何況具足二十邪法。所以者何。譬如二十人共行。若一是賊則誤十九人。禪中亦爾。有一惡法破壞諸善。不名正定。況復多耶。略辯一觸相如是。則余七觸邪相亦然。復次更有異禪門邪法。入定中亦應識知。所謂余禪門境界邪法。如一不凈觀禪。入此定中。亦有二十邪法。來入此定余十四門禪。亦當如是。一一分別。是中應廣說。行者若脫證此法。須善識知。方便照了。不著邪定之法。即自便謝。第二明正相者。若動觸發時。無向二十惡法。具足十種善法。十種。善法者。一觸相如法。二定相如法。三空相如法。四明相如法。五喜相如法。六樂相如法。七善相如法。八智相如法。九解脫相如法。十心調相如法。云何名如法。若與二十不善相法相違。安隱清凈。調和中適。即是如法。名為正相。是事至后第七大段明證根本初禪覺支。中當分別其相。如一動觸正相如是。余七觸正相皆類之可知。問曰。是中一向但逐事說。若隨此相分別。是邪是正。是偽是真。是應舍是應取。豈非顛倒憶想墮邪僻耶。答曰正有二種。一世間正。二出世間正。若如世間善法相而說。即是世間正相。出世間解脫善法相而說。即是出世間正相。今明根本觸中十種正相。即是辯世間正也。如摩訶衍論云。因世間正見。得出世正見。若破世間正見。即破出世正見。是故今欲明出世正法。必須先明世間正法。欲因事顯理。借近明遠故。須先分別根本事中初觸正相。復次若觸內發時。或見三十六物。或發慈心因緣正智念佛等諸余禪定。若有功德安隱如法。資益觸樂。亦是宿世善根發。各有十種正相。并是正定。但欲修根本禪定成就者。悉不得取是相。若謝不謝。于根本禪無所妨也。然末世行者。善根微薄。證觸之時。多不發諸余事理。禪中境界。今恐有發者不識故。略出此意。余十四門禪發正相。亦當如是。一一自類廣分別之。第二明以法驗知邪正者。自有邪禪。其相微細難別。與正禪相似。非則相之所能別。應以三法驗知。一定心研磨。二用本法修治。三智慧破析。如涅槃經說。欲知真金。應三種試之。謂燒打磨。行人亦是難可別識。若欲別之。亦須三種試之。所謂當與共事。共事不知。當與久處。久處不知。以智慧觀察。今借此意。以明禪定邪正之相。如發一動觸。若邪正未了。應當深入定心。于所發境中。不取不舍。但平心定住。若是善根。定力踰深。善根踰發。若魔所為不久自壞。二以本法修治。如發不凈觀禪。還修不凈觀。隨所修時。境界增明。此則非偽。若以本修治。漸漸壞滅。當知即是邪相。三以智慧觀察者。觀所發法。推檢根源。不見生處。深知空寂。心不住著。邪當自滅。正當自顯。如燒真金益其光色。若是偽金。即自黑壞。如此簡別以三法驗之。邪正可知。定譬于磨。修治喻打。智慧觀察。類以火燒。又復久處喻磨。共事如打。火燒即譬智慧觀察。余禪定例爾驗之。邪正可知。二簡是魔非魔。即為二意。一明是魔相。二明非魔相。今明魔禪有二種不同。一明禪非是魔。魔入禪中。如行者于正心中。發諸禪定。惡魔恐其道高。為作惱亂。入其禪中。若心貪著。或生憂懼。即魔得其便。若能如上用心卻之。魔邪既滅。如云除日顯。定心明凈。二明一向魔作禪定。誑惑行者。若覺知非真。用法治之。魔退之后。則無復毫厘禪法。次明非魔相者。罪障于禪。似如魔作理實非魔。難可別識。若用前所說卻之。終不得去。若能勤修懺悔。罪既除滅。則禪定自然分明。復次或入定時。方便不巧。致令境界不如法。若更善作方便。則所證明凈故。知非魔之所作也。第四。次料揀發禪不定。略為五意。一正料揀事理兩修發禪不定。二明發禪所由。三辨發禪多少。四明發宿善根盡相。五約有漏無。漏分別。第一先料揀事理兩修發禪不定者。問曰。上所明三止。若系緣制心。此二止并是事止。應但發事中禪定。唯體真一止。既是理止。應發理中禪定。今何故。三止通皆發事理諸禪。此則因果渾而無別。答曰不然今一家所明事理兩修。悉隨行人根緣。是以發法不同。寧可定有分別。如上所明三止。若略說則應如所問。合為事理兩修。若具足分別。應開為四修。就四修中。則有二種。一約止門明四修。二約觀門明四修。第一約止門明四修者。一事止。所謂系緣制心等止。即是事修。二理止。所謂體真止。即是理修。三事理止。所謂緣俗體真止。即是事理修。四非事非理止。所謂息二邊分別止。即是非事非理修。第二約觀門明四修者。一事觀。所謂安般不凈觀等。即是事修。二理觀。所謂空無相等觀。即是理修。三事理觀。所謂雙觀二諦。即是事理修。四非事非理觀所謂中道正觀。即是非事非理修。今為欲成前止門發禪不定義故。但約四止以明修。一一修中。各有四種發禪不定。是故四種修中。合有十六種發禪不定。行者善識此相。即自了知事理兩修。通發一切諸禪三昧。心無疑惑。云何名為四種止中。一一各有四種發禪不定。今先料揀第一事修發禪不定。即有四種不同。一自有行人。安心系緣制心等事止。還發事中禪定。謂根本四禪四無量心四無色定及九想背舍勝處一切處等中諸禪三昧。二自有行人。安心事止。而但發理中禪定。謂空無相無作三十七品。四諦十二因緣等慧行理中諸禪三昧。三自有行人。安心事止。具發事理禪定。謂根本四禪四無量心四無色定九想背舍勝處一切處等事中諸禪三昧。空無相無作三十七品四諦十二因緣等慧行理中諸禪三昧。乃至特勝通明皆屬事理禪定。四自有行人。安心事止。乃發非事非理禪定。謂自性禪一切禪等及法華三昧一行三昧首楞嚴師子吼等中道所攝諸禪三昧。乃至十力無畏不共之法。問曰。若修事止。但應發事中禪定。今何得發理及非事理等諸禪三昧。不共法耶。答曰。發禪有二種。一者現前方便修得。二者發宿世善根。若事修還發事禪者。多是修得。若事修而發理發非事非理等諸禪三昧者。悉是發宿世禪定善根也。如數人辨有二種修義。一得修。二行修。得修名本所未得。行修名本已曾得。今此類然。故約事修則發禪有四種不定。復次今此內方便所明。但辨因止發宿世善根。是故雖說事理諸禪三昧發相。皆略而淺近。若論修習成就。因果相稱。從始至終。諸禪三昧。事理廣深之相。并屬第七大段。彼中方復具足分別。問曰。若事修乃發非事非理等諸禪三昧不共之法。并由先世習因而得者。則一切隨事而修。皆應得首楞嚴等諸禪三昧不共之法。若爾何故。一切十方諸佛殷勤稱嘆般若波羅蜜。若能如聞。行者即具足一切佛法。答曰。此難更成今義。所以者何。若行者過去已經值無量諸佛。從諸佛所。聞說般若波羅蜜。如聞而行。則今世隨有所修。一切非事非理諸禪三昧不共之法。自然開發。若過去不聞般若。不修般若。今世雖聞雖修而不能發。何況不聞不修而得發耶。復次今世雖聞般若雖修般若而不得發。后世若值諸佛菩薩。聞說般若波羅蜜。如聞而行。即一切大乘諸禪三昧不共之法。悉當開發。故知皆是聞般若。如聞而行。能發非無因緣。是以一切十方諸佛。殷勤稱嘆般若波羅蜜。若有如聞而行。則能具足一切佛法。正成今義。復次行者以般若波羅蜜方便力故。能于事修之中。即具非事非理修。勇猛精進。常修習者。則能發一切非事非理諸禪三昧不共之法。問曰。此與前何別。答曰。是中應作四句料揀。一者因強而緣弱。二者因弱而緣強。三者因緣俱強。四者因緣俱弱。一因強而緣弱。能發非事非理諸禪三昧不共之法。如前分別。二因弱而緣強。能發非事非理諸禪三昧不共之法。即是今之所明。三因緣俱強。能發非事非理諸禪三昧不共之法者。以前合今。即是其事。此人得法最勝。四因緣俱弱者。則今世或發或不發。設得發禪。微羸淺薄。亦不牢固。多好退失。像末世中。極上行人。只得如此。如上三句所明者。萬中或有一無一。第二次料揀理修發禪不定。亦有四種不同。一自有行人。安心體真理止。還發理中禪定。謂空無相等一切理中諸禪三昧。二自有行人。安心理止。而但發事中禪定。謂根本禪背舍一切事中諸禪三昧。三自有行人。安心理止。而具發事理禪定。謂根本禪背舍空無相等一切事理諸禪三昧。四自有行人。安心理止。乃發非事非理禪定。謂自性禪等中道所攝一切諸禪三昧不共之法。廣分別諸禪相。及料揀修發之義類。如初句中說。第三次料揀事理修發禪不定。亦有四種不同。一自有行人。安心緣俗體真事理止。便還發事理禪定。謂根本禪背舍空無相等一切事理諸禪三昧。二自有行人。安心事理止。而但發事中禪定。謂根本禪背舍等一切事中諸禪三昧。三自有行人。安心事理止。而但發理中禪定。謂空無相等一切理中諸禪三昧。四自有行人。安心事理止。乃發非事非理禪定。謂自性禪及中道所攝一切諸禪三昧不共之法。廣分別諸禪相。及料揀修發之義類。如初諸句中說。第四次料揀非事非理修發禪不定。亦有四種不同。一自有行人。安心息二邊。分別非事非理止。還發非事非理禪。謂自性禪等及中道所攝一切諸禪三昧不共之法。二自有行人。安心非事非理止。而但發事中禪定。謂根本禪八背舍等一切事中諸禪三昧。三自有行人。安心非事非理止。而但發理中禪定。謂空無相等一切理中諸禪三昧。四自有行人。安心非事非理止。而具發事理禪定。謂根本禪背舍及空無相等一切事理諸禪三昧。廣分別諸禪相。及料揀修發之義類。如初句中說。今但約止門中四修分別。則有十六種發禪不定。若更就觀門中四修分別。亦有十六種發禪不定。止觀合辨。則有三十二種發。禪不定。此三十二。但就法行人分別。若約信行人。聞說止觀教門發禪悟道不定。亦有三十二種。其事云云。今不具說。此一往通論。略出六十四種。若具約三乘人根性分別。則有一百九十二種發禪之異。若細歷諸禪。及約邪正。辨發相分別。則有無量。今此皆是就行人心地分別。非是虛設之言。當知禪定發法不可思議。乃是諸佛菩薩境界。尚非二乘所量。豈是凡夫之所能測。若行者欲自行化他。必須少分識之。寧可謬。自師心則有自損損他之失。已所修治。為無慧利。第二明發諸禪三昧所由。自有二解不同。一有師言。但修上入定。諸禪自發。不勞余習。此師一向并用止法。教人事等。舊醫純用乳藥。今不同此。所以然者。止者一法。發法亦應但一。既行者因止發禪不同。何得一向由止。此則非唯于理有失。亦是乖佛教門。二有師言。宿世經習諸禪。善根為因。今世修止。得定為緣。是故異發不同。其義可見。譬如陸地雖有藥草樹木叢林種類若干。名色各異。若不同沾一味之雨。豈得有異類生長之殊。此亦如是。若依大乘闇室瓶盆井中七寶之義。此則別論。第三明發法多少者。上雖辨因止通發一切諸禪三昧。然行人根性不同。發法不無多少之別。有人但發一種禪門。有發二門三門四門五門。或有一人并發十五門。及一切諸禪三昧。不可定判。所以而然。此皆由行者過去習因偏圓不等厚薄之殊。亦以今世精進懈怠。有慧方便。無慧方便之別。故發法優劣不同。殊途萬品之異。是則略明發法多少之相也。第四明因止發禪。有盡不盡。今就易顯者明。故先約一不凈觀中分別。自有行人。宿世已經修。得不凈白骨流光。今于止中但發得不凈。未得白骨流光。此名不盡。若具足發者。名之為盡。若過去所習。勢分已盡。雖復修止。則不增進。若更專心諦觀白骨。練于骨人。研修不已即覺。隨心所觀。境界漸漸開發。成八背舍。觀練熏修。悉皆具足。此即是今世善巧精勤修習之所成就。非關過去習因善發。問曰。修止境界不進何必由習因已盡。或由罪障障于宿善故。不得增長開發。答曰。實如來問此別。是一途不妨。自有發盡之者。非關罪障。必須方便依如觀法修習。乃得成就。是中應歷五種根性人料揀。一退分人。二護分人。三住分人。四進分人。五達分人。分別云云。今不具記。余十四禪發盡不盡相類爾可知。第五約有漏無漏分別者。問曰。上明十五門諸禪三昧發相。是中自有有漏無漏。有漏之善。過去經得。可有習因善發。無漏本未經得。豈有過去習因善發耶。答曰。無漏有二種。一者行行無漏。二者慧行無漏。行行無漏。既是對治事法。不的據緣真。得有過去習因善。發慧行無。漏既的約緣。真不可定論有過去習因善。發慧行無。漏復有二。種一者緣理修。習以明慧。行二者發慧見理緣真。以明慧行。緣理修習。則有習因善發。發慧見理。雖復緣真。則無習因善發。發慧見真。復有二種。一者發相似慧。二者發真實慧。發相似慧。或有習因善發發真實慧。則無習因善發。發真實慧。復有二種。一者發苦忍等見諦無漏。二發無礙解脫等三界思惟無漏。若發苦忍等見諦無漏。一向不論有習因善發。若發思惟無漏。則教門不定。若類薩婆多解意退法。斯陀含阿那含阿羅漢。退還初果中。后更證果。則有習因善發。若不退法三果人。既無重發之義。皆不辨有習因善發。若類曇無德解意所明。四果發真無漏。皆無習因善發。問曰。如阿毗曇分別。但初生無漏。無有自種因。今何得一向四果所發真無漏皆。無習因善發答。曰今。明諸禪三昧發習因義。意不同。是中的據。過去經得之善。中間退失。今因止更發。以明習因善發。四果發真無漏。悉無先世經得中間失退因。今修止。重發。豈得為類。若通論初品心無漏真解。即為二。品心無漏作種類如是。乃至九品。約此明習因善者。則四果所發無漏。皆名習因善發也。今既不約此明習因善發。故云四果所發。皆非習因善根發也。復次行者過去修習事理諸禪三昧。雖未得證成就。而已經修習今世善根時熟。藉修止為緣。悉皆開發。此亦是習因善根發也。類等佛命善來無漏。即發三明八解。一時具足。料揀亦有漏亦無漏。乃至非有漏非無漏。類例可知。  
釋禪波羅蜜次第法門卷第四 
分別禪波羅蜜前方便第六章  
　　(內方便下分明驗惡根性)  
　　第二明驗惡根性中。即有四意。一先明煩惱數量。二次明惡根性發。三立對治法。四結成悉檀廣攝佛法。今釋第一煩惱數量。煩惱者。涅槃經云。煩惱即是惡法。若具論惡法。名數眾多。今略約五種不善惡法。開合以辨數量。五種不善法者。一覺觀不善法。二貪欲不善法。三嗔恚不善法。四愚癡不善法。五惡業不善法。若開乃有八萬四千。論其根本不過但有三毒等分。若合五不善法。為四分煩惱者。三毒即守本。還為三分。并屬習因覺觀。惡業障道。此二不善。合為一分。所以者何。覺觀即是帶三分煩惱而生。亦得說為習因等分。惡業障道。屬報因等分。習報合論但說一等分故。五種不善法。若一往合說。即但有四分。開論即為八萬四千者。如摩訶衍論中所明。貪欲煩惱。具足二萬一千。嗔恚煩惱。具足二萬一千愚癡煩惱。具足二萬一千。等分煩惱。具足二萬一千。四分煩惱。合出八萬四千塵勞。佛為對此說八萬四千法門。為治今處中而明。是故但約五種不善惡法。以辨惡根性發相。所以者何。上明善根性發。既約五種分別。今明惡根性發。豈不但據五不善法而辨。此則藥病相對。法相孱齊。行者欲修禪定。必須善分別之。第二次明惡根性發者。自有行人修禪定時。煩惱罪垢深重。雖復止心靜住。如上所說。內外善法。都不發一事。唯覺煩惱起發。是故次明惡根性發。今就惡法發中。還約五種不善而辨。一不善法中。各自為三。三五則為十五不善法。若論行人發不善時。乃無的次第。今約教門。依次而辨。具如前列。一明覺觀發相。即為三種。一者明利心中覺觀。二者半明半昏心中覺觀。三者一向昏迷心中覺觀。一明利心中覺觀發者。若行人過去既不深種善根。于修定時。都不發種種善法。但覺觀攀緣。念念不住三毒之中。亦無的緣。或時緣貪。或時緣嗔。或時緣癡。而所緣之事。分明了了。如是雖經年累月。而不發諸禪定。此為明利心中覺觀發相。二半明半昏心中覺觀者。若人于攝念之時。雖覺覺觀煩惱。念念不住。但隨所緣時。或明或昏。明則覺觀攀緣。思想不住。昏則無記瞪瞢。無所覺了。名半明半昏覺觀發相。三一向沉昏心中覺觀者。若行人于修定之時。雖心昏闇似如睡眠。而于昏昏之中。切切攀緣。覺觀不住。是名沉昏心中覺觀煩惱發相。二明貪欲中。即有三種發相。一外貪欲。二內外貪欲。三遍一切處貪欲。一外貪欲煩惱發者。若行人當修定時。貪欲心生。若是男子。即緣于女。若是女人。即緣于男子。取其色貌姿容。威儀言語。即結使心生。念念不住。即此是外貪淫結使發相。二內外貪欲煩惱發者。若行人于修定之時。欲心發動。或緣外男女身相色貌姿態儀容。起于貪著。或復自緣己身形貌。摩頭拭頸念念染著。起諸貪愛。是以障諸禪定。此即內外貪欲煩惱發相。三遍一切處貪欲煩惱起者。此人愛著內外如前。而復于一切五塵境界資生物等。皆起貪愛。或貪田園屋宅。衣服飲貪。于一切處。貪欲發相。三明嗔恚發相。即有三種。一非理嗔。二順理嗔。三諍論嗔。一違理嗔發者。若行人于修定時。嗔覺欻然而起。無問是理非理。他犯不犯。無事而嗔。是為違理邪嗔發相。二順理正嗔發者。若于修定之時。外人實來惱觸。以此為緣而生嗔覺。相續不息。亦如持戒之人見非法者。而生嗔恚。故摩訶衍中說。清凈佛土中。雖無邪三毒。而有正三毒。今言順理正嗔者。即其人也。三諍論嗔者。行人于修禪時。著己所解之法為是。謂他所行所說。悉以為非。既外人所說。不順己情。即惱覺心生。世自有人。雖財帛相侵。猶能安忍少。諍義理。即大嗔恨。風馬不交。是名諍論嗔發相。四明愚癡發相。自有三種。一計斷常。二計有無。三計世性。此三并是著眾邪見。不出生死。是故通名愚癡。一計斷常癡者。行者于修定中。忽爾發邪思惟。利心分別。過去我及諸法為滅而有現在我及諸法邪。為不滅而有邪。因是思惟。見心即發推尋三世。若謂滅即墮斷中。若謂不滅即墮常中。如是癡覺。念念不住。因此利智捷疾。辯才無滯諍競戲論。作諸惡行。能障正定出世之法。是為計斷常癡發之相。二計有無癡發者。亦于修定之時。忽爾分別。思惟覺觀。謂今我及陰等諸法為定有耶。為定無耶。乃至非有非無耶。如是推尋見心即發。隨見生執。以為定實邪覺。念念不住。因此利智捷疾。戲論諍競。起諸邪行。障礙于正定。不得開發。是為計有無癡發之相。三計世性癡發者。亦于修定之時。忽作是念。由有微塵所以即有實法。有實法故。便有四大。有四大故。而有假名眾生及諸世界。如是思惟。見心即發。念念不住。因此利智辯才。能問能說。高心自舉。是非諍競。專行邪行。離真實道。乃至思惟分別剎那之心。亦復如是。以是因緣。不得發諸禪定。設發禪定。墮邪定聚。是為計世性癡發之相。五明惡業障道發相。亦有三種。一沉昏闇蔽障。二惡念思惟障。三境界逼迫障。一沉昏闇蔽障者。行者于修定。欲用心之時。即便沉昏闇睡。無記瞪瞢。無所別知。障諸禪定。不得開發。是為沉昏闇蔽障發之相。二惡念思惟障者。若行者欲修定時。雖不沉昏闇睡。而惡念心生。或念欲作十惡四重五逆毀禁還俗等事。無時暫停。因是障諸禪定。不得開發。是為惡念思惟障發之相三境界逼迫障者。若行人于修定之時。雖無上事。而身或時卒痛。覺有逼迫之事。見諸外境。或見無頭手足無眼目等。或見衣裳破壞。或復陷入于地。或復火來燒身。或見高崖而復墮落。二山隔障。羅剎虎狼。或復夢見有諸惡相。如是事皆是障道罪起逼迫行人。或令驚怖。或時苦惱。如此種種。非可備說。是名境界逼迫障發之相。今約此五不善法。即合為三障。前三毒。即為習因煩惱障等分之中覺觀亂法。即是粗四陰故。名為報障。三種障道。即為業障。何以知之。由過去造惡。未來應受惡報。即以業持此惡。若行者于未受報中間。而修善者。善與惡乖。業即扶惡而起。來障于善。故知即是業障。如是三障。障一切行人禪定智慧。不得開發。故名為障。第三次明對治法者。對名主對。治名為治。如不凈觀主治淫欲故名對治。如是乃至念。佛三昧等。主治惡業障道。今明對治中。自有六意不同。一者對治治。二者轉治。三者不轉治。四者兼治。五者兼轉。兼不轉治。六者非對。非轉非兼治一明對治者。前善惡根性發中。名為十五。今此對治中。亦為十五。問曰。此豈非煩長邪。答曰不然。前為驗知故說。今為對治故說。前為約善根自發故說。今為修習故說。此非煩重。一明治覺觀多病者。如經中說。覺觀多者。教令數息。今覺觀之病。既有三種。息為對治。亦為三意。一明利心覺觀者。行者坐中。明利之心攀緣。念念不住。此應教令數息。何以故。數息之法。系之心在息。息是治亂之良藥也。若能從一至十。中間不忘。必得入定。能破亂想。數息之法。于沉審心中。記數沉審之心。能治明利。是以數息能除明利心中覺觀病也。二明治半明半昏覺觀者。病相如前說。今對治之法。應教令隨息。隨息出入。則心常依息。以依息故。息粗心即粗息。細心亦細。細息出入。繼心緣之。能破覺觀。心靜明鑒。知息出入。長短去就。照用分明。能破昏沉。是故說隨。為治若但數息者。即有扶昏之過。若但觀息。亦有浮亂之失。不名善對治也。三明治昏沉心中覺觀者。覺觀起相。如前說。對治之法。應教令觀息。息入時。諦觀此息從何處來。中間何所經游入至何處住。口出息亦如是。此法后當廣說。如是求其根源。出無分散。入無積聚。不見定想。明心觀照心眼即開。破于沉昏。靜心依息。能破散亂。故以觀息對治沉昏覺觀之病。二明治貪欲多病。如經中說。貪欲多者。教不凈觀欲病既有三種。今對治亦為三意。一明治外貪欲多者。病發從著外境男女容色姿態語言威儀細滑等相。是故淫火熾然不息。對治之法。應教作九想觀。若至冢間取死尸相。亦當諦觀可愛之境。躃著地上。觀見死尸胮脹爛壞。膿血流出。大小便利。諸蟲唼食。今我著者。亦復如是。何處可愛。作是觀已。淫心自息。是故九想能治愛著外境貪淫重病。二明治內外貪欲煩惱。煩惱病發如前說。若欲治之。當教作初背舍等觀。諦觀內身不凈破壞可惡。即破緣內貪愛。復當如前。觀外不凈可惡即離外境貪愛。即是初背舍。以是不凈心觀內外色。能破內外愛著貪淫之病。三明治一切處皆起貪愛者。貪病發相如前說。治法應教緣一切處大不凈觀。觀一切境男女自身他身田園屋宅衣服飲食。一切世間所有皆見不凈無有一處可生貪心。爾時一切處中。生厭離心。則一切貪欲。無復起處。是名對治一切處貪欲病。三明治嗔恚多病。如經中說。嗔恚多者。教慈心觀治嗔病。既有三種。今對治亦復有三。一明治邪嗔者。日夜心中思惟非理欲以惡事惱他嗔發之相。具如上說治之應令修眾生緣慈取一親人得樂之相。緣之入定。如是見親人得樂中。怨人等皆令得樂。取他樂相。能生愛念。即破于眾生中嗔惱怨害之心。二明治正嗔者。若于余事之中。都無嗔心。但見人作惡。或復犯戒而起嗔心病發之相。具如前說。治之應教修。法緣慈觀五陰虛假。不見眾生。豈有持犯是非之事。但緣諸受中法樂。以與于他。慈心愛念。不應加惱。是非既泯。嗔心自息。是為行法緣慈能治順理嗔病。三明治一切法中諍論故嗔者。病發如前說。對治方法。應教修無緣慈。何以故。此人隨所得法。既自以為是。謂他即非。同我者喜。違我者即嗔。或于四句及絕四句中生執。或復執于中道。如是皆有所依。故有諍訟執計因緣。便生嗔覺。對治方法。令修無緣之慈。行此慈時。言語道斷。心行處滅。于一切法。不憶不念。若無憶念。因何諍訟而生嗔心。大慈平等。同與本凈之樂。離惱他相故。名慈能與樂。亦得言菩薩為諸眾生說如是法。名為大慈。當知修無緣慈。對治一切法中諍論嗔恚。四明治愚癡多病。如經中說。愚癡多者。教觀因緣。問曰。因緣之法。其義甚深。云何愚癡之人。教觀因緣。答曰。言愚癡者。非謂如牛羊等。但是人聰明利根。分別籌量不得正慧。邪心取理。名為愚癡愚癡之病。既有三種。對治亦應立三。一明治斷常癡病者。邪思執著。或起常見。或起斷見。便破因果。病相如前說。對治方法。應教觀三世十二因緣。過去有二。現在有八。未來有二。是為十二因緣。三世相因。不常不斷。如經偈說。  
　　我真佛法中　　雖空亦不斷 
　　相續亦不常　　善惡亦不失  
　　若行者能善觀十二因緣。不執斷常。則邪見心息。亦得以此對治。破相續假惑。二明治計有無癡病發者。邪念思惟。有我無我。有陰無陰等。如前說。立對治者。應教觀果報十二因緣。果報十二因緣者。觀現在歌羅邏時。名曰無明。乃至生老死等。現在即有五陰十二入十八界成就。皆從因緣生。此歌羅邏時。即有三事。一命二暖三識。故名無明。此既從緣而生。無有自性。不可言有。不可言無。乃至老死亦復如是。若知非空非有。即破空有二見。當知果報十二因緣觀。即治有無見病。今亦得以此對治。破執因成假惑。三明治世性愚癡發者。若見細微之性。能生萬法。如是邪念。名計世性。廣說如前。對治之法。還作一念十二緣觀。何以故。行者深觀一念之中具足十二。一非十二。十二非一。而今約一說十二。約十二說一。當知一無定性。無定一故。則世性不可得。故以一念十二緣觀。破執世性邪癡。此一念十二緣觀。多破執一異見。今亦即得以此破相待假惑。五明治惡業障道多病。如經中說。障道者。教令念佛。今障道既有三種。對治則亦立三。一明治沉昏闇塞障發者。惡業病相如前說。對治應教觀應佛三十二相中隨取一相。或先取佛眉間毫相。閉目而觀。若心闇鈍。懸作不成。當對一好端嚴形像。一心取相。緣之入定。若不明了。即開眼更觀。復更閉目。如是取一相明了。次第遍觀眾相。使心眼開明。即破昏睡沈闇之心。念佛功德則除罪障。問曰。若取其相分明。能破沉昏者。何不作九想白骨等觀。答曰。九想白骨。但是生死不凈之身。除罪義劣故非對治。二明治惡念思惟障者。障發如前說。對治應教念佛功德。云何為念。正念之心緣佛十力四無所畏十八不共一切種智圓照法界常寂不動普現色身利益一切功德無量不可思議。如是念時。即是對治。何以故。此念佛功德。從緣勝善法中生心數。惡念思惟。從緣惡法中生心數。善能破惡故。應念報佛。譬如丑陋少智之人。在端正大智人中。即自鄙恥。惡亦如是。在善心中。則恥愧自息。緣佛功德。念念之中。滅一切障。三明治境界逼迫障者。罪業發相如上所說。對治方法。應教念法佛。法佛者。即是法性平等。不生不滅。無有形色。空寂無為。無為之中。既無境界。何者是逼迫之相。知境界空故。即是對治。若念三十二相。即非對治。何以故是人未緣相時。已為境界惱亂。而更取相者。多因此著魔。狂亂其心。今觀空破除諸境界。存心念佛。功德無量。即滅重罪。此為對治。于義可見。略說對治治竟。第二明轉治者。出摩訶衍論解十力明定力垢凈智力中說。彼論云。貪欲之人。教修慈心。多嗔之人。作不凈觀。愚癡多者。教思惟邊無邊。掉散心中。教令用智慧分別。沒心人中。教令攝心。若如是者。名為轉治。若不爾者。名不轉治。此為反上所說。今明轉治有二種。一者病轉法亦轉。二者病不轉而法轉。今約前一觀中。明轉治義。前對治治中。貪心多者。教觀不凈。觀心既成。見于不凈。厭患前境。便生嗔心。如佛在世。有諸比丘。學不凈觀。成即顧人自害。如是之類。應教轉觀修慈。以治于嗔。名為轉治。此即藥病俱轉。如此說者。細熟尋檢。猶未稱教意。二者病不轉而藥轉者。貪病不轉前不凈觀。修慈觀治。問曰。貪心之法。取人好相。慈亦取人好相。云何為對治。答曰。菩薩戒有明文。一切男子。皆是我父。一切女人。皆是我母。而菩薩不起慈悲。行淫無度。不避六親。犯波羅夷罪。若觀前境男女皆如父如母如子。則自敬愛心生。慈念能破貪欲。譬如父母終不于子所生非法心。復次慈名與他之樂。貪欲不善。增他煩惱。此非與樂之道。如是思惟。系心修慈。慈定若發。即治貪欲。何以故。無量心是色界法。不應得有貪欲心生。此則病雖不轉。轉觀治之。今以不凈一門類之。余十四門禪。悉有二種轉治之義可知。復次轉觀有二種。一者轉心不轉境。二者心境俱轉。善自推尋其義可見。第三明不轉治者。亦為二意。一者病不轉觀亦不轉。二者病轉觀不轉。一病不轉觀亦不轉者。如貪心人作不凈觀。貪心不息。更增想作觀。不須轉觀。當更作膿血爛壞相等。作一人不息。復作多人。如是乃至一城一聚落。皆作不凈。如禪經中廣說。或進入白骨流光等治。貪心方息故名不轉治。雖有此義理。而推之猶恐未是教之正意。二病轉觀不轉治者。行者為有貪欲病。作不凈觀治。貪欲轉而生嗔恚。爾時不轉不凈觀。即于不凈中增想。作不凈觀及白骨流光入定。嗔心自除。亦得即為二意。一境不轉而心轉。二境不轉心亦不不轉。余十四對治不轉治義類亦如是。第四明兼治者。亦出摩訶衍論解八念念舍文中。彼論云。菩薩法施者。法施因緣。或復說法。或現神通。或復放光。如是等利益度脫眾生。名為法施。復次行法施者。應當善識眾生煩惱多少。或但有一煩惱病。或兩兩雜。或三三雜。若一煩惱說一法治。兩兩雜者說二法治。三三雜者說三法治。此即是兼治相。一病說一法治。如前說。兩病二法治者。如有貪欲病。復有嗔恚。當用不凈慈心觀共治。何以故。若但用一法。雖偏治一邊。復增一邊。則為過失。今二法相兼。病則皆差。或不凈兼慈。或慈兼不凈。今應隨病起。以義斟酌。兼三兼四。乃至五等。悉有其義。今不具說。第五明兼不轉治者。此義亦如轉治不轉治意。但于兼中對病發多少。還約。上轉不轉意。細推可見。第六非對非轉非兼治者。即是第一義悉檀波若正觀。此觀通能治十五種病。亦通能發十五種門禪。所以言非對非轉非兼治正觀。法性即法。不可以法對法。故云非對正觀。無偏不增。余病不須轉也。力能遍破眾病故不須兼。雖不得能破所破。而治諸不善。悉皆除滅。故名為治。是以摩訶衍云。有三昧。但能除貪。不能除嗔。不能除癡。有三昧。能除三毒。即是今所明正觀第一義悉檀也。所以波若一觀能治五病者。一正觀能治貪欲。如思益經云。貪欲之人。以凈觀得脫。不以不凈。世尊自知。二正觀能治嗔者。如般若說。我昔為歌利王。割截身體。爾時無我相人相眾生相。則嗔恚不生。故知實相能治于嗔。三正觀能破治癡者。智慧破于無明。其義可見。故涅槃經云。明時無闇。闇時無明。有智慧時。則無煩惱。有煩惱時。則無智慧。四正觀能治覺觀者。正觀心中。語言道斷。心行處滅。則覺觀從何而生。故維摩詰經言。云何息攀緣。謂心無所得。五正觀能治罪障者。如前引普賢觀云。端坐念實相。是名第一懺。眾罪如霜露。慧日能消除。復次如世余藥。各隨對治。能治一病。不能遍治一切病也。阿竭陀藥即能遍治一切眾病。是名非對非轉非兼治。亦能具足一切禪門。如大品經說。欲學一切善法。當學般若。所以者何。譬如王來必有營從。若般若慧發。則一心具足萬行。此則可以如意寶珠為喻。第四次明結成悉檀廣攝佛法者。今約此驗惡根性中辨對治。即以對摩訶衍論所明四種悉檀義。所以者何。如十五種不善境界發相。此正是世界悉檀。乃至前明善根發相。亦屬世界悉檀。以其皆是因緣生陰入界攝故。次明十五種對治禪門。即是對治悉檀。是中正辨藥病相對故。次明轉治兼轉不轉治。即是為人悉檀。此正逐人根緣不定。方便利益故名為人。次明非對非轉。即是第一義悉檀。其義可見。故摩訶衍論云。此四悉檀。即攝十二部經八萬四千法藏一切佛法。理而推之。當知禪門之義。則為廣博靡所不收。第三次明安心禪門者。略為五意。一明隨便宜。二明隨對治成就。三明隨樂欲。四明隨次第。五明隨第一義。今釋第一隨便宜者。如驗善根性中。發十五種禪門。隨其發法。當知過去已經修習。可還修令成就。隨所發法。安心修之。如發覺觸后。欲修安心。當教數息。所以者何。根本初禪。多從數息中發。當知是人過去已曾數息修禪。今若從息道而入。與本相扶。禪則易發。加功不止。則能具足四禪空定。因此即發三乘圣道事等。金師之子。教令數息。是為隨本。善根發后。說安心法余十四善根發。隨便宜立安心亦如是。二明隨對治成就立安心法者。如行人本有貪欲不善障法。為治此病。作不凈觀。觀成病滅。爾時雖無欲病。而未證深法。當更加心修習不凈。作種種不凈成已。次當卻除皮肉。修白骨流光。入八背舍。斷三界結。成三乘道。此則不失其功。若更安心余法。方復造功。則于事難成。余十四隨對治成就。辨安心法。類之可知。三隨樂欲者。若能對治。斷欲界煩惱不善之患。則十五種禪。通無遮障。爾時當隨行者心所欲。樂諸禪三昧。各安心其門。而修習之。即皆開發。始終成就。此可以數人同治修為類。四約次第立安心法者。遮障既除。自有行人。欲從淺至深。具足修一切禪定。應從阿那般那中而教數息。證根本四禪空定已。次教隨息。證十六特勝已。次應觀息具足通明之禪。次教不凈觀。入九想背舍等禪。乃至次應觀心性入九種大禪。禪定次第并如上。第五明禪次第中分別修證方法。在下自當具說。今明約驗善惡根性后。用安心法。既有如此之便利。故次后而說。五明隨第一義者。泥洹真法寶眾生種種門。入此十五種善根發后。及五對治除障已后。隨于一法門易悟之處。即以此為安心者。行人多因是門入圣道也。第四次明治病方法。行者既安心修道。或本四大有病。因今用心。心息鼓擊。發動成病。或時不能善調適身息心三事。內外有所違犯。故有病發。夫坐禪之法。若能善用心者。則四百四病。自然差矣。若用心失所。則動四百四病。是故若自行化他。應當善識病源。善知坐中內心治病方法。若不知治病方法。一旦動病。非唯行道有障。則大命有慮。今明治病法中。即為二意。一明病發相。二明治病方法。病發雖復多途。略出不過三種。一者四大增動病相。二者從五臟生病。三者五根中病。略明四大病者。地大增故。腫結沉重身體枯瘠。如是等百一患生。水大增故。痰癊脹滿。飲食不消。腹痛下利等。百一患生。火大增故。煎寒壯熱支節皆痛口爽大小行不通利等。百一患生。風大增故。虛懸戰掉疼痛轉筋嘔吐嗽氣急。如是等百一患生。故經云。一大不調。百一病惱。四大不調。四百四病一時俱動四大病發。各有相貌。當于坐時及夢中察之。其相眾多。不可具記。二次明五臟生患之相。從心生患者。多身體寒熱口燥等。心主口故。從肺生患者。多身體脹滿四支煩疼悶鼻塞等。肺主鼻故。從肝生患者多喜愁憂不樂悲思嗔恚頭痛眼痛疼闇等。肝主眼故。從脾生患者。身體面上游風通身[病-丙+習][病-丙+習]癢悶疼痛飲食失味。脾主舌故。從腎生患者。或咽喉噎塞腹脹耳滿。腎主耳故。五臟生患眾多。各有其相。于坐時及夢中察之可知。其相眾多(云云)。不可具記。三次略明五根中患相。身患者。身體卒痛百節酸疼瘡癢等。舌患者。瘡強急飲食失味等。鼻患者。鼻塞甕及流濃涕等。耳患者。耳滿疼聾及或時嘈嘈然作聲等。眼患者。眼懸視[梳-木+目][梳-木+目]及[醫-酉+月]闇疼痛等。如是四大五臟五根病患。因起非一。病患眾多。不可具說。問曰。五根之患。無異五臟內外相因。今何以別說。答曰。為坐中別有治法故。須別說其相。行者若欲修禪脫有患生。應當善自知因起。三種病通因內外發動。若外傷寒冷熱風。飲食不慎。而病從三處發者。當知因外發。若用心不調。觀行違僻。或內心法起。不知將息。而致此三處病發。此因內發。復次行者應知得病有三種不同。一者四大增損故病。如前說。二者鬼神所作。及因魔事觸惱故得病。三者業報所得病。如此等病。初得即治。甚易得差。若經久則病成身嬴。治之則為難愈。二正明治病方法者。既深知病源起發。當作方法治之。治病之法。乃有多途。舉要言之。不過五種。一者氣息治病。所謂六種息。及十二種息。何等為六種氣。一吹二呼三嘻四呵五噓六呬。此六種息。皆于唇口之中。方便轉側而作。若于坐時。寒時應吹。熱時應呼。若以治病。吹以去寒。呼以去熱。嘻以去痛。及以治風。呵以去煩。又以下氣。噓以散痰。又以消滿。呬以補勞。若治五臟。呼吹二氣。可以治心。噓以治肝。呵以治肺。嘻以治脾。呬以治腎。復次有十二種息。能治眾患。一謂上息。二下息。三滿息。四燋息。五增長息。六滅壞息。七暖息。八冷息。九沖息。十持息。十一和息。十二補息。此十二息。皆心中作想而用。今略明十二息對治患之相。上息治沉重。下息治虛懸。滿息治枯瘠。燋息治腫滿。增長息治損。滅壞息治增。暖息治冷。冷息治熱。沖息治壅結不通。持息治戰動。和息通治四大不和。補息資補四大。善用此息。可以遍治眾患。用之失所。各生眾患。推之可知。諸師用息治病。方法眾多(云云)。不備說。今略示一兩條。令知大意。二明假想治病者。具如雜阿含治禪病秘法七十二法中廣說。但今人神根既鈍。作此觀想。多不成就。或不得其意。非唯治病不差。更增眾患。故諸師善得意者。若有秘要。假想用之。無往不愈。但不可具以文載。三咒術治病者。萬法悉有對治。以相厭禳。善知其法術用之。無不即愈。咒法出諸修多羅及禪經中。術法諸師秘之。多不妄傳。四用心主境治病者。有師言。心是一期果報之主。譬如王有所至處。群賊迸散。心王亦爾。隨有病生之處。住心其中。經久不散。病即除滅。又師云。用心住憂陀那。此云丹田。去臍下二寸半。多治眾患。又師云。安心足下。多有所治。其要眾多。今不具說。五觀析治病者。用正智慧檢受病。既不可得。四大之患。即自消滅。若是鬼神及因魔羅得病。當用強心加咒。及以觀照等法助治之。若是業病。必須助以修福懺悔轉讀。患即自滅。此五種治病之法。若行人善得一意。則可自行兼他。況復具足通達。若都不知其一。則患生無治。非唯廢修正業。亦恐性命有慮。豈可自行教人。是故欲修禪之者。必須善解內心治病之法。內心治病方法眾多。豈可具傳于文。若欲習知。當更尋訪上來所出是旨。是示其大意。若但依此文。文既闕略。恐未可定怙。智者善得。其意。方便回轉。無善知識之處。亦足權以救急。問曰。用心坐中治病必有效不。答曰。若具十法。無有不益。十法者。一信。二用。三勤。四恒住緣中。五別病因起。六者方便。七久行。八知取舍。九善將護。十識遮障。何謂為信。謂信此法。必能治病。何謂為用。謂隨時常用。何謂為勤。用之專精不息取。得汗為度。何謂為恒住緣中。謂細心念念。依法而不散亂。何謂別病因起。別病因起如上說。何謂為方便。謂吐納運心緣想。善巧成就。不失其宜。何謂為久行。謂若用之未即有益。不計日月。常習不廢。何謂知取舍。謂知益則勤。用損則舍之。漸轉心取治。何謂知將護。謂善識異緣犯觸。何謂遮障。謂得益不向外說。未損不疑謗。若依此十法所治。必定有效。次第五明魔事者。魔羅秦言殺者。奪行人功德之財。殺智慧命故名魔羅。云何名魔事。如佛以功德智慧。度脫眾生。入涅槃為事。魔亦如是。常以破壞眾生善根。令流轉生死為事。若能安心道門。道高則魔盛。故須善識魔事。今釋即為三。一分別魔法不同。二明魔事發相。三明壞魔之法。第一分別魔法不同。魔有四種。一者煩惱魔。二者陰入界魔。三者死魔。四者欲界天子魔。一煩惱魔者。即是三毒九十八使取有流扼縛蓋纏惱結等。皆能破壞修道之事。如摩訶衍論偈說。  
　　欲是汝初軍　　憂愁為第二 
　　饑渴為第三　　觸愛為第四 
　　睡眠第五軍　　怖畏為第六 
　　疑悔為第七　　嗔恚為第八 
　　利養虛稱九　　自高蔑人十 
　　如是等軍眾　　厭沒出家人 
　　我以禪智力　　破汝此諸軍 
　　得成佛道已　　度脫一切人  
　　二陰界入魔。為五陰十二入十八界。一切名色系縛眾生。陰覆行者清凈善根功德智慧。不得增長故名為魔。所謂欲界陰入。乃至色無色界陰入亦如是。行者若心不了受著。悉名為魔。若能不受不著。觀如虛空。不為覆障。即破魔業。三死魔者。一切生死業報。輪轉不息。皆名為魔。復次若行人欲發心修道。便得病命終。或為他害不得修道。即為廢。今修習圣道。比至后世。因緣轉異。忘失本心。皆名魔事復次行者。當修道時。慮死不活。便愛著其身。而不修道。亦是死魔所攝。四天子魔者。即是波旬。此魔是佛法怨仇。常恐行人出離其界故。令諸鬼神眷屬。作種種惱亂。破壞行者善根。是為他化自在天子魔。第二明四魔發相者。若煩惱魔。如前不善根性中三毒等分煩惱中廣說。若陰入界魔發相。如前不善及善根性中發種種色心境界說。若死魔發相。如前病患法中廣說。所以者何。病為死因。若鬼神魔者。今當分別說。鬼神魔有三種。一者精媚。二者埠惕鬼。三者魔羅。精媚者。十二時獸變化。作種種形色。或作少男少女老宿之形。及可畏身相等非一。以惱行人。各當其時而來。善須別識。若多卯時來者。必是狐兔貉等。說其名字精媚即散。余十一時形相。類此可知。二埠惕鬼者。亦作種種。惱亂行人。或如蟲。緣人頭面。鉆刺懾懾。或擊擽人兩掖下。或乍抱持于人。或復言說音聲喧鬧。及作諸獸之形。異相非一。來惱行人者。應即覺知。一心閉眼。陰而罵之作是言。我今識汝。汝是此閻浮提中食火嗅香偷臘吉支。邪見喜破戒種。我今持戒終不畏汝。若出家人。應誦戒序。若在家人。應誦三歸五戒菩薩十重四十八輕戒等。鬼便卻行匍匐而去。如是作種種留難相貌。及除卻之法。并如禪經中廣說。三魔羅惱亂者。是魔多作三種相。來破行人。一作違情事。即是作可畏五塵。二作順情事。即是作可愛五塵令人心著。三作非違非順事。即是作平品五塵動亂行者。是故魔名殺者。復名華箭。亦并名五箭。射五情故。一情中有三種境。對情而惱行者。五情合有十五種境。色中三者。一順情色。或作父母兄弟諸佛形像端正男女可愛之境令人心著。二色中違者。或作虎狼師子羅剎之形種種可畏像。來怖行者。三色中非違非順者。但作平品之形色。亦不令人生愛。亦不令人生怖。皆能動亂人心。令失禪定。故名為魔。余諸情中。亦當如是分別。但約塵相有異。行者若不別諸邪偽。則為所壞。狂亂。作罪。裸形無恥。起種種過。破他善事。毀損三寶。非可具說。或時得病致死。必須慎之善加覺識。問曰。何故不約法塵。對意根中論三種魔事。答曰。從多為論。一切魔事。多從五情中入故。但說五情。細而論檢。意根中亦不無三種惱亂之事。類而可知。復次諸大乘經中。辨種種六塵中幻偽。對意根魔事起相。是中廣說。故大品經云。如是等魔事魔罪。不說不教。當知即是菩薩惡知識。三明破魔法者。當用三法除卻魔罪。一者了知所見聞覺知皆無所有。不受不著。亦不憂戚。亦不分別。彼即不現。二者但反觀能見聞覺知之心。不見生處。何所惱亂。如是觀時。不受不分別。便自謝滅。三者若作此觀。不即去者。但當正念。勿生懼想。不著軀命。正心不動知魔界如即是佛界如。魔界如佛界如一如無二如。于魔界無所舍。于佛界無所取。即佛法現前。魔自退散。既不見去來。亦不憂喜。爾時豈為魔所惱。復次亦未曾見有人坐中。見魔作虎來剩食此人。骨肉狼藉。正是怖人。令心驚畏耳。都無實事。當知虛誑。如是知已。心不驚怖。復作是念。設令是實。我今身命為道故死。何足可懼。今我此身隨汝分別。心如金剛。不可回轉。如是或一月二月。乃至經年不去。亦當端心正念堅固莫懷憂懼。當誦大乘方等諸治魔咒。默念誦之。存心三寶。若出禪定。亦當誦咒自防懺悔慚悚。及誦波羅提木叉戒。邪不干正。久久自滅。事理除魔。其法眾多。非可備說。行者善須識之。方便除滅故。初心行人。欲學坐時。必須親近善知識者。為有如此等難。是魔入人心時。能令行人證諸禪定三昧智慧神通陀羅尼。何況不能作此小小境界。若欲知之。諸大乘經。及九十六種道經中。亦少分分別。今略說此。為令行者深知此意。則不妄受諸境。取要言之。若欲遣邪歸正。當觀諸法實相。是故摩訶衍論云。除諸法實相。其余一切皆是魔事。故偈言。  
　　若分別憶想　　是即魔羅網 
　　不動不分別　　是即為法印 
　　常念常空理　　是人非行道 
　　不生不滅中　　而作分別想  
　　復次略明破魔義不同。如摩訶衍中說。得菩薩道故。破煩惱魔。得法性身故。破陰界入魔。得菩薩道得法性身故破死魔。得不動三昧一切法中自在無住故。破欲界他化自在天子魔。若大集經。明得四念處即破四魔。此二說名異意同。若纓絡經。明等覺如來三魔已過。唯有一品死魔。在若法華說。二乘之人。但破三魔。余有欲界天子魔。所未能破。此則經論互說不同。悉有深意。若通明四魔。并至菩提方盡。所以者何。如煩惱魔。無明細惑。佛菩提智之所能斷。陰界入魔。如告憍陳如。色是無常。因滅是色獲得常色。受想行識亦復如是。死魔如前。取纓絡經所說。欲界天子魔坐道場時方來。與菩薩興大斗戰。故知四魔皆至菩提究竟永盡。菩薩摩訶薩心廣大故。安住不動。修深禪定。從初發心。乃至佛果。降伏四魔。而作佛事。廣化眾生。心不退沒。涅槃經中說有八魔。華嚴經中說有十魔。善得其意。四魔攝盡。更無別法。諸經辨魔事眾多。略說不具足。  
釋禪波羅蜜次第法門卷第五  
　　上已廣明內外方便。行者若能專心修習。系念禪門。必有證驗。是故第七廣明修證。故經言。修我法者。證乃自知。今明修證中。自開為四。第一修證世間禪相。第二修證亦世間亦出世間禪相。第三修證出世間禪相。第四修證非世間非出世間禪相。今第一釋修證世間禪者。則為三。一四禪。二四無量心。三四無色定。今前釋修證四禪。四禪者。一初禪。二二禪。三三禪。四四禪。今論色界根本正定。但說有四。若通方便中間。是則不定。若薩婆多人。說有未到地。及中間禪。足四禪為六地定。若曇無德人。例不說有未來禪。而說有欲界定中間禪。以為六地定。若摩訶衍。及瞿沙所明。則具有欲界未到地中間禪。足四禪為七地定。此中融會。以義推之。今據正禪而論。但說有四。第一釋初禪修證。如經偈說。  
　　離欲及惡法　　有覺并有觀 
　　離生及喜樂　　是人入初禪 
　　已得離淫火　　則獲清涼定 
　　如人大熱悶　　入冷池則樂 
　　如貧得寶藏　　大喜覺動心 
　　分別則為觀　　入初禪亦然  
　　佛此偈中具明修證初禪之相。但意難見。今當分別。就明初禪中。開為三別。第一釋名。第二明修習。第三明證相。第一釋名者。所言初禪者。禪名支林。行者初得支林之法。故名初禪。復次覺觀等法名之為支。行者修初禪覺觀之法。必于前發。故說覺觀名為初禪。問曰。若言在前發得故為初禪者。欲界未到地最在前發。何故不得受初禪之名。答禪名功德叢林。欲界未到等。未有支林功德之法。雖復前發。不名初禪。復次摩訶衍。說欲界未到中間。智多而定少。是處非樂。既非正地。是故不得受初禪之名。復次言初禪者。亦名有覺有觀三昧。為有人疑言覺觀心中無定。是故佛說覺觀三昧。地持論說。名覺觀俱禪。此禪發時。必與覺觀俱發。亦名圣說法定。此定內有覺觀語言道未斷故。與說法之名。如是等種種名字不同。第二明修習。復開為二。前明所修之法。后辨能修之心。第一明所修法者。即是阿那波那。為修習根本初禪之法。就中即有三意。一釋息名。二辨息相。三明用息不同。第一所言阿那波那者。此是外國語。秦言阿那為入息。波那為出息。安般守意三昧經言。安之言生。般之言滅。若約息生滅明義如上說。若約心生滅為語。是則不定。今用入出息為正番。二辨息相中有四。一風二喘三氣四息。分別四種之相。具如調息中說。但數風則散。數喘則結。數氣則勞。數息則定。行者應當舍三存息。善取不聲不結綿綿若存若亡之相而用之。三明用息不同者。一師教系心數出息。所以者何。數出息則氣不急。身不脹滿。身心輕利。易入三昧。有師教數入息。何故爾數入息。一者易入定隨息內斂故。二斷外境故。三易見內三十六物故。四身力輕盛故。五內實息貪恚故。有如是等勝利非一。應數入息。有師教數入出無在。但取所便。而數無的偏用。隨人心安。入定無過即用三師所論。皆不許出入一時俱數。何以故。以有息遮。病生在喉中。猶如草葉。吐則不出。咽則不入。此患生故。又師依四時用數。今所未詳。第二明能數之心。亦為三意。一明能數之心。二明轉緣。三料揀。一明能數之心者。以細念之心。攝心對息。從一至十。令心不散。故名數息。若數不滿十名數減。若至十一名數增。然增減之數。并非得定之道。若從一至十。恒具十無有間一之失。故名數法成就。若于中間。心竊異緣。數法則亂。是故心覺散亂義強。若以一為數者。一則無間。若有異緣。便不時覺。是以但緣一息。不能除亂。若過十者。更一法起。一心緣二。即有亂生。故名為增。夫數息者。但細心約息記數而已。不得多取數相。若息多則氣滿。腹脹體急。坐欲不安。二轉緣者。初數于息。覺息微微。當置數息。便隨于息。任運出入。若心欲靜。便舍隨凝心止住。心若闇忽即便靜照色息。心若浮動即便舍觀歸數及隨止也。是故名還。心不馳蕩。凝神寂慮故名為凈。行者若能如是善巧攝錄。心則易定。第三料揀息為初門者。問曰。一切法門。悉可為初。何故但說阿那波那。以為初門。答曰。不然。今依佛教。如經說。阿那波那是三世諸佛入道初門。是故釋迦初詣道樹。欲習佛法。內思安般。一數二隨。乃至還凈。具如瑞應經所說。復次提婆初出世時。伏外道已。諸人信敬。度人出家。不可稱數。于是大集在家出家七眾弟子。及剎利婆羅門等。大眾之中。升師子座。淚下如雨。爾時大眾。皆悉默念。將非佛法欲滅。外道復興邪。將非國大擾亂。疫病流行邪。菩薩爾時知大眾心念。以白氎巾拭淚。更整容服。舉右手而言。亦非佛法欲滅。外道將興。非國不安。疫病流行。但傷佛日潛輝。賢圣月沒。袈裟之中。空無所有耳。于時大眾聞此語已。各自感傷。發聲大哭。爾時飛鳥雜類。在虛空中。繽紛亂墜。皆悉悲鳴。爾時菩薩以慈軟音。安慰大眾。而說偈言。  
　　佛日常在世　　無目不見耳 
　　賢圣月不沒　　障礙故不見 
　　若能凈膚翳　　當自得睹見 
　　何為沒憂海　　癡醉如嬰兒  
　　爾時大眾聞菩薩慈音。心各醒悟。攝心安坐。寂然無聲。諦觀菩薩。咸欲聞法。爾時菩薩普告大眾。而說偈言。  
　　佛說甘露門　　名阿那波那 
　　于諸法門中　　第一安隱道 
　　因緣次第起　　不雜諸妄想 
　　譬如種石榴　　芽莖次第生 
　　華實及色味　　自然非可作 
　　時至時自證　　非如脂粉色 
　　汝等調熟地　　惠汝石榴種 
　　令心入甘露　　道法次第生  
　　從此以來。西國法師。相傳不絕。多以此法為學道之初。若四依大士六通菩薩。說法度人。此為首唱。豈非入道初門。末代相承。說法教授自不修禪。既無內道。出言即便破人修定。若觀提婆之說。乃以禪定為要。世人顛倒。實可哀哉。復有人言。禪法一向不得處。眾說之。敬尋提婆。在大眾中廣說禪定。今時豈頓。杜口但不得言我證是法。某證是法。及禪秘密微妙境界。向人說此。獲罪不輕。第三明證禪相。通方便論證。自有三階。一證欲界定相。二證未到定相。三正明證初禪相。一明證欲界定。自有二意。一正明證相二明得失。今說欲界中自有三。一粗住心。二細住心。三證欲界定。一粗住相者。因前息道諸方便修習。心漸虛凝。不復緣慮。名為粗住。細住相者。于后其心泯泯轉細。即是細住心。當得此粗細住時。或將得時。必有持身法起。此法發時。身心自然正直。坐不疲倦。如物持身。若好持身。但微微扶助身力而已。若是粗持身者。堅急勁強。來則苦急堅強。去則寬緩困人。此非好法。心既細已。于覺心自然明凈。與定相應。定法持心。任運不動從淺入深。或經一坐無分散意。所以說此名欲界定。入此定時。欲界報身相未盡故。二明得失者。入欲界定。法心既淺。未有支持。難得易失。易失因緣。是事須識。失定有二種。一從外緣失。謂得定時。不善用心。內外方便。中途違犯。則退失禪定。復次若行者當得定時。或向人說。或現定相令他知覺。或卒有事緣相壞。如是等種種外事。于中不覺不識。障法既生則便失定。若能將護本得不失。障不得生。故名為得。二者約內論得失者。有六種法。能失禪定。一希望心。二疑心。三驚怖。四大喜。五重愛。六憂悔。未得禪有一。謂希望心。入禪有四。謂疑怖喜愛。出禪多有憂悔。此則能破定心令退失。若通論此六皆得在未入住出中。俱有此六法。能退失定。若能離此六法。即易得定。以不失故名得也。此雖近事。若不說者。則人不知。若善取其意。則知遮障。二明證未到地定相。因此欲界定。后身心泯然虛豁。失于欲界之身。坐中不見頭手床敷。猶若虛空。此是未到地定。所言未到地者。此地能生初禪故。即是初禪方便定。亦名未來禪。亦名忽然湛心。證此定時。不無淺深之相。今不具明。復次此等定中。或有邪偽。行者應證。其相非一。略出二事。一定心過明。二者過暗。并是邪定。明者入定時。見外境界青黃赤白。或見日月星辰宮殿等事。或一時日乃至七日不出禪定。見一切事。如得神通。此為邪。當急去之。二者若入此定。暗忽無所覺知。如眠熟不異。即是無心想法。能令行人生顛倒心。當急卻之。此則略說邪定之相。是中妨難。非可具以文傳。復次若依成論毗曇。分別二定。為不便也。今依尊者瞿沙所明。分別二定有異。亦應無失。具如前引摩訶衍中釋。而多見坐人證定之時。實有兩種定相不同。是故今說欲界未到二定各異。第三明證初禪相。自有六種。一名初禪發相。二明支。三明因果體用。四明淺深。五明進退。六明功德。第一正明初禪發相中。復為四意。一正明初禪發相。二簡非禪之法。三釋發因緣。四分別邪正。第一初禪發相者。行者于未到地中。證十六觸成就。即是初禪發相。云何是證。若行者于未到地中。入定漸深。身心虛寂。不見內外。或經一日乃至七日。或一月乃至一年。若定心不壞。守護增長。于此定中。忽覺身心凝然。運運而動。當動之時。還覺漸漸有身如云如影動發。或從上發。或從下發。或從腰發。漸漸遍身。上發多退。下發多進。動觸發時。功德無量。略說十種。善法眷屬與動俱起。其十者何。一定。二空。三明凈。四喜悅。五樂六善心生。七知見明了。八無累解脫。九境界現前。十心調柔軟。如是十法。與動俱生。名動眷屬勝妙功德莊嚴動法。若具分別則難可盡。此則略說初動觸相。如是或經一日。或經十日。或一月四月。如是一年。此事既過復有余觸。次第而發。故名初禪余觸發者。謂八觸也。一動。二癢。三涼。四暖。五輕。六重。七澀。八滑。復有八觸。謂一掉。二猗。三冷。四熱。五浮。六沈。七堅。八軟。此八觸與前相雖同。而細分別不無小異。更別出名目。足前合為十六觸。此十六種觸發時。悉有善法功德眷屬。如前動觸中說。行者因未到地。發如是等種種諸觸功德善法。故名初禪初發。并是色界清凈四大。依欲界身中而發。故摩訶衍云。色界四。大造色。著欲界身中。問曰。二十七觸何故有去取。復出異觸名料簡(云云)。第二料簡非禪之相者。問曰。行者于初坐中。未得定心。亦發如是冷暖動等觸。既無如上所說功德之事。有人言。此是病法起。所以者何。如重澀等。是地大病生。如輕動觸是風大病生。如熱癢等觸是火大病生。如冷滑等觸是水大病生。復次因暖熱癢等生貪欲蓋。因重滑沈等觸生睡眠蓋。因動浮冷等生掉悔蓋。因強澀等生疑蓋。又因重堅澀等生嗔蓋。當知觸等發時。能令四大發病。及生五蓋障法。或言是魔所作。若發動時。如上過。上所說皆魔觸發。云何以此為初禪耶答曰。不然。若如汝向所說觸發之相。此是生病生蓋之觸。若如上說及增者。亦是魔觸發相。今說不爾。若未得未到地定。而先發觸者。多是病觸。是生蓋及魔所作。若觸發時。無如上所說十種功德眷屬者。亦是病觸。生蓋及魔觸也。今所說觸發者。要因未到地定發。亦具足有諸功德眷屬俱發故。以此為初禪發相。何可疑哉。問曰。未到地前發觸。但是生病生蓋及魔觸。亦有治病除蓋非魔觸不。答曰。亦有此義。問曰。若爾與初禪觸。復云何異。答曰。有異。欲界雖有治病除蓋及非魔觸。而非初禪觸者。此猶是欲界中四大色法。不能發定。無諸功德支林善法故。不名初禪。此則略出欲界善不善觸相。但行人初坐。或有證此一兩。或都不證。然既有此法。故略出之耳。問曰。未到地中。亦發欲界善不善觸不。答曰。非無此義。三明禪發因緣有二。一者從初修禪以來不計勤苦。既有善心功力成就。自然感報。如法華中說。隨功賞賜。乃至禪定根力等事。復次有師言。是十善相應。此意難見。二者色界五陰住在欲界身中。粗細相違故。有掉動八觸等事。譬如世人憂愁煩惱內起。結滯壅塞不通。令四大受諸熱惱。從心而生。乃至得病至死。不從外來。而有苦也。今此禪中有觸樂之事。亦從心有。由數息故。使心軟細修諸定法。色界定法住在欲界身中。色定之法。與欲界報身相觸故。有十六觸。次第而生。亦不從外來。而能覺知。故名為觸。此八雖有十六。并約四大而發。因四大生。地中四者。重沈堅澀。水中四者。涼冷軟滑。火中四者。暖熱猗癢。風中四者。動掉輕浮。故金光明云。地水二蛇。其性沉下。風火二蛇。性輕上升。問若因四大但應有四。何得十六。答曰。相兼故得爾。如熱是火體。兼水故有暖。兼風故有癢。兼地故有猗。兼三之時。失本熱相。故說有四。余三大各兼三義。類此可知。復次此十六觸。各有十種功德善法。合則有一百六十法。而初坐發法之人。未必發盡。或發三五。故略出之。問曰。此八觸為當發有次第。為無次第。諸觸之中先發何等。答曰。若論其次第。亦無定前后。雖四大因緣合時。強者先發。而多見有人從動而發。事如前釋。四者辨邪正之相。具如前內方便中驗善惡根性相明虛實中說。是中應廣分別。第二明支義。亦開為三。一釋支名。二釋支義。三辨支相。第一釋支名者。初禪有五支。一覺支。二觀支。三喜支。四樂支。五一心支。覺者初心覺悟名為覺。觀者后細心分別名為觀。慶悅之心名為喜。恬澹之心名為樂。寂然不散名一心。所以制五支者。若對不善。即為破五欲五蓋。若對善法。即對行五法。故釋論云。離五蓋。行五法。具五支。入初禪。第二釋支義者。如纓絡經說。禪名支林。此即據總別之明義也。言支者。支離為義。如因樹根莖則有枝條。根莖是一。枝條有異。禪中支義亦爾。從一定心出生五支。此是總中別義。所言林者。如林因眾多樹得有林名。禪義亦爾。五支和合。總受禪稱。此即據別中之總。故知若說禪即知有五支。如聞林名。必知有樹及以枝條。復次有人言。枝持為義。如欲界未到地中。雖有單靜定心。未有覺觀等五支共相杖持。則定心淺薄易失。若得初禪。即有覺觀等法。則定心安隱。牢固難壞。三辨支相。若數人辨相。正約二十二心數去取辨五支相。具出彼義(云云)。今家所明。略為二。一者別。二者通。一別釋五支相者。云何名覺。覺名觸覺。有二種。一成禪覺。二壞禪覺。如有風能成雨。有風能壞雨。如上所說。十六觸中。一觸有十種善法眷屬安隱莊嚴者。是成禪覺。如上說。一觸有二十惡法。是壞禪覺。復次覺者。覺屬身根。為身有情。異乎木石。所以對觸故生覺。如經說。見聞覺知義。見屬于眼。聞屬于耳。鼻觸覺屬于身。知屬于意。亦對舌也。有增用故。問曰。如經中說。六觸因緣生受。何得覺觸但屬于身耶。答曰。此對通說。若通時見中亦說聞。余義類爾。今就別義論覺支者。正對身也。于未到定中。發十六觸。觸于身根生。識覺前觸相。故名覺支。復次覺名驚悟。行者得初禪。未曾所得善法諸功德故。心大驚悟。昔常為欲火所燒。得初禪時。如人入清涼池。但此覺生時。與欲界身根生覺有異。何以故。與定等善法一時俱發。是以偈言。如貧得寶藏大喜覺動心。故言初心。粗念名為覺。此與數人明義。應有小異料簡(云云)。二釋觀支者。后細心分別名為觀。既分別觸發已。正念之心。思量分別。向觸生時。與欲界中善法。及未到等法大有異。所以者何。于此觸中。有種種善法珍寶。與觸俱發。欲界所無。復次分別者。分別十六觸中法寶之相亦不同。知粗則離。知善則修。此細心分別。故名觀支。故經說分別則為觀。問曰。若爾覺有何等異。答曰。如論說。粗心在緣名為覺。細心分別名為觀。又問。如毗曇中說。覺觀在一心中。今云何為二。答曰。二法雖在一心。二相不俱。謂覺時觀不明了。觀時覺不明了。譬如撞鐘鐘聲雖一而粗細有異。一心中覺觀亦如是。復次身根身識相應名為覺。意根意識相應名為觀。身識是外鈍故名粗。意識是內利故能分別名細。此雖同緣一觸。而二相不俱。故為觀支。三明喜支者。見細心分別思量。覺知十六觸等微妙珍寶。昔所未逢。是以心喜慶悅。又知所失。欲樂甚少。今得初禪功德。其樂甚多。如是覺觀。利我不少。深心慶悅。踴躍無量。故名喜支。四樂支者。行者于歡喜已后。其心恬然。受于觸中之樂。樂法娛心。安隱恬愉。故名樂支。問曰。喜樂有何異。答曰。如上覺觀分別。今喜樂亦爾。粗樂名喜。細樂名樂。亦可言粗喜為喜。細喜為樂。復次喜樂。雖俱是歡悅之相。而二相有異。喜根相應故名喜。樂根相應故名樂。踴躍心中故名喜。恬靜心中故名樂。復次行者初。緣得樂。心生歡喜。未及受樂名喜后緣喜情既息。以樂自娛。故名樂。譬如饑。人得食。初得歡喜。未及受其味。故名喜。后得食之。方受味中之樂。故名樂。又如三禪有樂而無喜。故知二根有異。五一心支者。經久受樂心息。雖有覺觸等事。而心不緣。既無分散。定住寂靜故。名一心支。此則略說初禪五支次第而發。并據成就。立于支義。問曰。若爾約十六觸。一觸皆有五義不。答曰。實爾。故知初禪對緣。即有眾多支也。雖復對觸有多。終不出五支。譬如五陰。若對五根。根根說五。雖復眾多。而不可說言有第六陰。五支亦爾。二者約通義明五支即一覺發時。具有五支義。云何當覺發時。本對于觸。覺觸中冷暖即是覺支。當覺時豈不即分別。知冷異暖。即是觀支。當觸發時。即有喜心。如人見好美色。即生喜悅。不待思量。故論偈說。大喜覺動心。觸發之時。必舉體怡解。即是樂支。解發必與定俱。故名覺觀俱三昧。當知即有一心支。此則五支。一時而發。不待成就。但于事未顯故。據成而說。別義如前。問曰。若爾心便并慮。答曰。心雖不俱法并何過此類。如十大地心王心數之義。問曰。若通支有五者。五支應有二十五。答曰。如佛經中說五陰。一陰有五。五五二十有五。而不乖五陰之義通五支義。亦如是。第三明體用。即為二意。一者明因果。二明體用。一因果者。遠而論之行內外方便及入未到地等為因。感得初禪為果。今就近釋。但據初禪。自有因果。有人言。四支為因。后一心支為果。此即無文。今依纓絡解禪支。五支為因。第六默然心為定體。即以體為果。若通論因果。支支相因。悉得辨因果也。二明體用。還以默然心為定體。從默然觸更動發起五支。此則為用。何以故。從體起用。用則在后。因則據前問曰。因用體果。即無分別。答曰。不然。雖同據五支明因用。就默然為體果。然義意有異。所以者何。因中五支。為感默然之果。因默然之果。起五支之法。此就默然為體。五支為用。例如三十七品道前為因道后為用。問曰。有時從默然體。發勝品五支。后得增勝默然。此義云何。答曰。若爾即還應說因果。若無勝品但是體用。第四明淺深者。初禪發時。五支及默然心。前后不無粗細之異。故有淺深。應須分別。何以者何。如論云。佛弟子修諸禪時。有下中上。名為三品。離此三品。一品為三。故有九品淺深之相。若細而論。則應有無量品。外道得定。亦有淺深。而不作品說者。以其心粗于定中不覺故。亦以不修無漏觀慧照了。則心不覺知。就立品明淺深中。自為二意。一約同類。二約異類。一同類者。如一動觸發時漸漸覺深。乃至九品。二約異類者。如動觸謝后。即發余觸。雖觸相不同。而覺定漸深勝于上。復次若約五支中明淺深者。亦有二。一同類者。如觸發五支時。即有淺深之相。二異類者。若五支次第增長。一一支中。亦各自有淺深之相。問曰。為當要發十六觸等具足方名初禪。為當亦發一一觸亦名初禪。答曰。初禪有二種。一具足。二不具足。若具發十六觸。此即是具足初禪為勝。若發一兩觸等。亦得名初禪。何以故。以一觸具有十種定法眷屬五支。成就故。但此初禪不名具足。第五明進退者。證初禪時。有四種人根性不同。一者退分。二者住分。三者進分。四者達分。一退分者。若人得初禪時。或有因緣。或無因緣。而便退失。失有二種。一者更修還得。二者更修不得。所謂過去今世障法起故。末世之中。此退分多。二住分者。有人得初禪已。即不退失。定心安隱。住分亦有二種。一者任運自住。二者守護乃住。三進分者。有人得初禪時。即便進得勝品。乃至進得上地。進有二種。一者不加功力。任運自進。二者勤修乃進。四達分者。有人得初禪時。于此定中。即發見思無漏。達到涅槃。達亦有二種。一者任運自達。二者修觀乃達。復次此四分定中。復有四種人根性不同。如退分中四者。一自有退退得。九品漸退。乃至并失。二自有退住得。九品退至八品七品。便住不失。三自有退進得。九品退至八品七品。乃至一品。從一品還進。四者自有退達得。九品已退。還八七等品。乃至一品。于其中間。忽然發真無漏。余住分進分達分。各有四義亦如是。是中或有因放逸障故退。或因懺悔清凈故住進達。此義眾多不可具辨。第六明初禪功德者。如前偈說。已得離淫火。則獲清涼定。此偈自可為二功德。一者離過德。二者善心德。此對止行二善。亦可類于智斷二德故大集經云。初禪者。亦名為離。亦名為具。所言離者。謂離五蓋。所言具者。謂具五支。今釋所以得初禪時。離貪欲蓋者。欲界之樂粗淺。今得初禪之樂細妙。以勝奪輕。故能離五欲。離嗔者。欲界苦緣逼迫故生嗔。得初禪時。無有諸逼迫。樂境在心故無嗔。能離睡眠者。得初禪時。身心明凈。定法所持。心不昏亂。觸樂自娛。故不睡也。所以能離掉悔者。禪定持心。任運不動。故能離掉。由掉故有悔。無掉即無悔。離疑者。未得初禪時。疑有定無定。今親證定。疑心即除。故得離疑。是故得初禪時。具有離過之德。得初禪時。具足善心。功德者。約五支明功德善法。義如前說。復次若得初禪。即具信戒舍定聞慧等善心也。次明第二禪者。如偈說。知二法亂心。雖善而應離。如大水澄靜。波蕩亦無見。譬如人大極安隱睡眠時。若有喚呼聲。其心大惱亂。攝心入禪時。以覺觀為惱。是故除覺觀。得入一識處。內心清凈故。定生得喜樂。得入此二禪。喜勇心大悅。佛以此偈中。廣明中間禪二禪相。今明二禪有三義。一者釋名。二明修行。三明證相。第一釋名者。次初禪后故說二禪。既離覺觀。于第二心。得勝支功德故。名二禪。亦名無覺無觀三昧。所以者何。得中間禪斷覺。二禪內凈發故斷觀。亦名圣默然定。以覺觀語言滅故。故名默然。若得無漏正慧入此定故。即名圣默然。地持論中。說名喜俱禪。此定生時。與喜俱發故。第二修習。即為二。一者明修習方法。二明證中間禪。今明修二禪者。若凡夫人。亦當先修六行。佛弟子多修八圣種。圣種義如前說六行者。謂于初禪第六默然心中。厭離覺觀。觀初禪為下苦。知二法動亂逼惱定心故為苦。從覺觀生喜樂定等故為粗。此覺觀法。障二禪內凈故名障。攀上勝者。二禪內凈安隱。勝初禪覺觀動亂之定。妙者。喜定因內凈而發。是為微妙出者若得二禪即。心得出離。覺觀等障復次行者。既知初禪之過障于二禪。今欲遠離。當依三種方便。一不受不著故得離。二訶責故得離。三觀析故得離。譬如世人共事后見。其過失。心欲令去。亦用三法。一者上人利智不與顏色。前人自去。二者若不去應須數責。彼即自去。三者若不去。當與杖加之自便去也。若得此三意。可以離初禪覺觀之過。二者明中間禪發相。行者既能深心訶責初禪覺觀。覺觀既滅。五支及默然悉謝。以離初禪二禪未生。于其中間。亦有定法。亦得名禪。但不牢固無支等扶助之法。所以其心蔑蔑屑屑。然諸師多說為轉寂。心轉初禪默然也。釋論說名觀相應。此定以六行觀為體。住此定中。若離六行觀者。則多生憂悔。憂悔心生。則永不發二禪。乃至轉寂亦失。或時還更發初禪。或時合初禪亦失。因是無法自居。到此定時。為山之功。而少一簣。當善自慎。經中說為無覺有觀三昧。初禪及默然已謝。但住觀相應心中。修二禪故。第三明二禪發相。亦開為六意。一者明禪發。二明支義。三明因果體用。四明淺深。五明進退。六明功德。第一明二禪發相者。行者于中間禪心不憂悔。一心加功。專精不止。于后其心澹然澄靜。無有分散。名未到地。故論偈云。得入一識處。即是二禪方便定發。問曰。如論中唯說初禪前。有未到地。今二禪前。何故復說有未到地。答曰。論總明故說一。若舍利弗毗曇說。有四未到地。四中間禪。今用此義故。更說有未到地及中間也。經久不失不退。專心不止。于后其心豁然明凈。皎潔定心與喜俱發。亦如人從暗室中出。見外日月光明。其心豁然明亮。內凈十種功德眷屬俱發之義。具如初禪發相。但以從內凈定俱發為異耳。復次二禪喜樂等發。不從外來。一心澄凈大喜。美妙清凈。勝初禪故。論云。內心清凈故。定生得喜樂。得入此二禪。喜勇心大悅。云何名為內凈。遠而言之。對外塵故。說內凈。近而言之。對內垢故。說內凈。所以者何。如初禪中得觸樂時。身即明凈。兼令心凈。觸是身識相應故。名外凈。今待初禪外凈故。說二禪。心識相應為內凈。亦令身凈。凈身故。名外凈。內凈是心凈。凈從心出。令身亦凈故。言內凈。今言待內垢故說內凈者。初禪之中。心為覺觀所動故。名為內垢。今得二禪。內心無有覺觀之垢故。名為內凈。言定生得喜樂者。上于初禪說離生。今此說定生。義意云何。正言初禪離欲界生色界定法故。二禪既無此義。但說定生。問曰。若爾虛空定。亦應說離生邪。答曰。不然。前已受名故。不應重說。又且虛空離色界。但發定之時。而無支林等法生故。不說離生。問曰。初禪亦有喜樂。與此何異。答曰。彼從覺觀生喜樂。與身識相應。此中喜樂從內心生。還與意識相應。以此為異。二明支義者。二禪有四支。一內凈。二喜。三樂。四一心。今明支義。例有通別。支持支離之義。類如前說。一所言內凈支者。既離覺觀。依內凈心發定。皎潔分明。無有垢穢故。名內凈支。二喜支者。定與喜俱發。行者深心自慶。于內心生喜定等十種功德善法故。悅豫無量故。名喜支。三樂支者。行者受于喜中之樂恬澹悅怡綿綿美快故名樂支。四一心支者。受樂心息既不緣定內喜樂。復不緣外念思想。一心不動故。名一心支。問曰。纓絡經。何得于一心前立猗支邪。答曰。猶是內凈。于喜樂后。立異名說。所以者何。猗名為縱。縱名為任。既內無垢累。猗任自在。不慮聲刺。及覺觀所牽故言猗。問曰。大集經中。何故但立三支無內凈邪。答曰。彼經以存略不說。二禪名為喜俱定。既離覺觀說喜。必知有內凈定。通別立支之意。類前可知。三明體用因果者。如纓絡經說二禪。四支為因。第五默然心為定體翻覆明因果體用之義。不異初禪。四明淺深者。例如初禪。從初品乃至次第發勝品。此為淺深之相可見。今不別明。第五明進退之義。例如初禪。六明功德中。即還為二意。一者離過德。二者善心德。故大集經云。二禪者。亦名為離。亦名為具。所言離者。離五蓋。所言具者。謂具四支。若言離過者。離覺觀過。具者從內凈喜心。具足生信敬慚愧等及六善法也。次明第三禪相。禪義如偈說。  
　　攝心第一定　　寂然無所見 
　　患苦欲棄之　　亦如舍覺觀 
　　由愛故有苦　　失喜則生憂 
　　離苦樂身安　　舍念及方便  
　　此偈中具明三禪修證之相。今釋三禪義。亦開為三。一者釋名。二明修習。三明得證。第一釋三禪名者。行者于第三心中。得五種支林功德定中之善法故。名三禪也。若依地持論。名為樂俱禪。此定功德眷屬。與遍身樂俱發故。猶是無覺無觀三味圣默然定之所攝。但名通。于前二禪中已受名。今不重釋。第二釋修習三禪方法。如前一行半偈說攝心第一定。寂然無所見。患苦欲棄之。亦如舍覺觀。由愛故有苦。失喜則生憂。此偈廣說訶二禪喜相。今行者觀二禪為過失。欲得三禪時。是中應具足明六行方法。今但略出二禪過罪相六行之義。此二禪定。雖從內凈而發。但大喜勇動。定不牢固。類如前說。但誑心念著安隱處。如人知婦是羅剎女。則棄之。不生戀著。一心專念三禪功德。爾時即舍大喜及與默然。當如上用三法遣之。一不受。二訶責。三觀心窮檢。既不受喜。喜及默然則自謝。三禪未生中間有定。亦如是說。但淺深有異。行者是時慎勿憂悔。過同前說。第三明三禪發相。亦類前為六意。一正明三禪發相。二明支義。三明因果。四明淺深。五明進退。六明功德。第一明三禪發相者。加功不止。一心修習。其心湛然安靜。爾時樂定未發。而不加功力。心自澄靜。即是三禪未到地。于后其心泯然。入定不依內外。與樂俱發。當樂發時。亦有功德眷屬。具如前辨。但無動勇之喜為異。而綿綿之樂。從內心而發。心樂美妙。不可為喻。樂定初生。既未即遍身。中間多有三過。一者樂定既淺。其心沉沒。少有智慧用。二者樂定微少。心智勇發故不安隱。三者樂定之心。與慧力等。綿綿美妙。多生貪著。其心迷醉。故經言。是樂圣人得舍。余人舍為難。三禪欲發。有此三過。則樂定不得增長遍身。行者當善調適。云何調適。當用三法。一者心若沉沒。當用念精進慧等法策起。二者若心勇發。當念三昧定法攝之。三者心若迷醉。當念后樂及諸勝妙法門。以自醒悟。令心不著。行者若能善修三法調適樂定。當知樂法必定增長。遍滿身分。是故經言。三禪受遍身樂問曰。若樂充滿遍身身具五根。五根之中。悉有樂不。答樂遍身時。身諸毛孔。悉皆欣悅。爾時五情雖無外塵發識。而樂法內出。充滿諸根。五根之中。皆悉悅樂。但無外塵對。則不發五識。情依于身。身樂既滿。情得通悅樂。與意識相應。以識內滿故。則遍身而受。所以佛說三禪之樂遍身而受。復次初禪樂。從外而發。外識相應。意識不相應。內樂不滿。二禪之樂。雖從內發然從喜而生。喜根相應。樂根不相應。樂依于喜喜尚不遍。況于樂邪。今三禪之樂。從內發。以樂為主內無喜動。念慧因緣令樂增長遍身。內外充滿。恬愉快樂。世間第一樂中之上故。佛說行慈果報遍凈地中問曰。佛說三禪。有二時樂。一受樂。二快樂。約何義說邪。答曰。實爾。快樂樂者。樂定初發未遍身也。受樂樂者。樂既增長遍身受。譬如石中之泉。從內涌出。盈流于外。遍滿溝渠。三禪之樂。亦復如是第二明支義。開為二意。一明支義。二明前后不同。今明支者。三禪有五支其五云何。一舍二念三智四樂五一心。一舍支者。得三禪樂定生時。舍喜心不悔。亦得言舍離三過。二念支者。既得三禪之樂。念用三法守護。令樂增長。三智支者。善巧三法離三過。四樂支者。快樂樂遍身受。五一心支者。受樂心息一心寂定相貌。并如二禪發相中說。就此支中。約義自有四意。一者三為方便支。二為證支。用念慧智三支。調適樂定。令速得增長遍身故。說為方便支受身。樂一心二支為證。此二一時發。是三禪之正主也。二者四是自地立支。一望下地立慧念樂。一心約自地立。舍支約舍下地喜不悔立也。三者五支。通得說作方便支。三如上說。下二何故亦得名方便邪。正言修樂增長能感后樂故。一心亦爾。復望第六默然定體五支例得名。因例得名方便。四者五支。通得說為證支。所證樂定時。自然生舍愛念。樂定如母護子。不由人勸。等智自發。籌量調適。五支俱皆屬證。問曰若爾前說并是方便。后說是證得。此意豈不碩相違反邪。答曰。并有其義。細尋自見。第二明支前后不同者。諸經及論各異。立次第如成實論。明五支次第者。舍念智受樂一心。阿毗曇明次第。慧念樂舍一心。大集所出次第者。念舍慧安定。纓絡經中明次第。樂護念智一心。釋論明次第。文則不定。或與成論同。或與纓絡同。問曰。何獨此明支次第不定。余禪不然邪。答曰。初禪等唯有一樂故。今三禪有二種樂故。由此二樂前后異故。中間回互不定。是故諸經次第各立不同。而悉有意。必須得所以。第三明體用。如纓絡經云。五支為因。第六默然心為體。第四明淺深。五明進退。并如前釋。第六門功德者。具有離過善心二德。如大集經說。所言離者。謂離五蓋。具者謂具五支。據別則但三禪。獨有離喜過之德。余義類上可知。次釋第四禪相。如經偈說。  
　　圣人得能舍　　余人舍為難 
　　若能知樂患　　見不動大安 
　　憂喜先已除　　苦樂今亦斷 
　　舍念清凈心　　入第四禪中 
　　第三禪中樂　　無常動故棄 
　　欲界中斷憂　　初二禪除苦 
　　是故佛世尊　　第四禪中說 
　　先已斷憂苦　　今則除苦樂  
　　今此四行偈。具明修證四禪之相。今釋第四禪開為三意。一釋名。二明修習方法。三明發相。第一釋四禪名者。禪名支林。四禪攬四支成定。于第四心中證得故。名四禪。猶是無覺無觀三昧圣默然攝。亦名不動定。地持經說名舍俱禪。此定發時。體無苦樂。與微妙舍受俱發。此定與舍根相應故。名舍俱禪。第二明修習方法者。如上一行偈說。是樂圣人得能舍。余人舍為難。若能知樂患。見不動大安。佛此偈具明修四禪方便。所以者何。行者欲得四禪。當應深見三禪過患。云何見過。初欲得樂。一心勤求。大為辛苦。既得守護愛著。是亦為苦。一旦失壞。則復受苦。是故經說。第三禪中樂無常動故苦。又此樂法。覆念令不清凈。行者既深見三禪樂有大苦之患。應一心厭離求四禪種不動定。爾時于三禪邊地。當修六行方法。例如前說。亦應用于三法除遣。一不著。二訶責。三觀析。行此三法。即三禪謝滅。而四禪未到中間。必有定前發。與觀相應等相貌。并如上說不同。憂喜過如前說。第三釋四禪發相。此如上三行偈說證。例前開為六意。一正明證四禪。二明支義。三明體用。四明淺深。五明進退。六明功德。第一明四禪發相。行者因中間禪。修行不止。得入未到地。心無動散。即四禪方便定。于后其心豁然開發。定心安隱出入息斷。定發之時。與舍俱生。無苦無樂。空明寂靜。善法眷屬。類如前說。但無事用喜樂動轉之異。爾時心如明鏡不動。亦如凈水無波。絕諸亂想。正念堅固。猶如虛空。是名世間真實禪定。無諸垢染。行者住是定中。心不依善。亦不附惡。無所依倚。無形無質。亦無若干種種色相。而內成就凈色之法。何以得知。若無凈色根本。則不應于定中。對因緣時。發種種色。如通四無量心勝處一切處變化等色。并依四禪。若以不見諸色。謂言無色者。應如虛空處定。三種色滅。一切色法。悉不得現。今一切色法自在得現。而于定法無所損減者。當知是真色定。譬如明鏡體是凈色故。隨對諸色一切得現。若無凈色為本者。終不于虛空中現諸色像。復次此四禪種智定一心故。念常清凈。亦名不動定。亦名不動智慧。于此禪中。若欲轉緣學一切事。隨意成就。一切神通變化霔雨說法。莫不從此定出。如經說。佛于四禪為根本。第二明支義。四禪有四支。一不苦不樂支。二舍支。三念清凈支。四一心支。不苦不樂支者。此禪初發與舍受俱發。舍受心數不與苦樂相應故。言不苦不樂支。二舍支者。既得不苦不樂定。舍下勝樂。不生厭悔。復次真定。以發未得成就。若心進勝定。則便隨念動轉。不名無動定。是故定發心不念著。自能舍離故。名舍支。禪定分明等智照了故。名念清凈支。定心寂靜。雖對眾緣心無動念。名一心支。若次第明支義。如今說。通而為論。于初一支。即具四支。問曰。何故大集明不苦不樂支為第三。此中云何為初。答曰。前后皆有所以。今約發說。彼據成就而立。例如三禪立樂支前后不定。第三體用者如纓絡經說。四禪四支為用。第五默然為體。第四淺深。第五進退。例上可解。第六功德者。四禪亦具離過善心二種功德。如大集經說者。離五蓋具四支。而獨四禪有離憂喜苦樂之過善心。敬信慚愧等及六善法。悉從不動定四禪而發功德善根。深厚倍勝于上。類前可解。問曰。今明行菩薩道。應說諸法實相甚深空定等。何故說于凡夫四禪世間有漏生死虛誑之法。答曰。不然。如釋論中設問答。曰是般若波羅蜜論義中。但說諸法相空。菩薩云何于空法中能起禪定。答曰。菩薩知諸五欲及五蓋。從因緣生。無自性。空無所有。舍之甚易。眾生顛倒因緣。著此欲事。貪少弊樂。而離禪中深妙定樂菩薩為是眾生故。起慈悲心。修行禪定。系心緣中。離五欲除五蓋。入喜初禪。滅覺觀。攝心深入內清凈得微妙喜。入第二禪。以深喜散之故。離一切喜。得遍滿樂。入第三禪。離一切苦樂。一切憂喜。及出入息自斷。以清凈微妙舍。而自莊嚴。入第四禪。是菩薩雖知諸法空無相。以眾生不知故。以禪相教化眾生。若有諸法空。是不名為空。亦不應舍五欲而得禪。無舍無得故。今諸法空相。亦不可得作是難言。若諸法空。何能得禪。復次若菩薩不以取相愛著故。行禪如人服藥。欲以除病。不以為美。為戒清凈。智慧成就故。行禪菩薩。一一禪中行大慈觀空。于禪無所依止。以五欲粗誑顛倒故。以細微妙虛空法治之。譬如毒能治諸毒。復次釋論又說。譬如國王見子從高崖墜落。恐必定死。即以軟物接之。不令身命損毀。菩薩亦爾。見眾生遠離波若。顛倒墜落故。說四禪空法。以接眾生。不令損失法身慧命。是故今辨行菩薩道。略明四禪。于義無過也。  
釋禪波羅蜜次第法門卷第六 
釋四無量心開為五  
　　第一明次第。第二釋名。第三明處所。第四明修證。第五明功德。第一釋四無量心。所以次四禪后者。明行人。有二種。一者世間行人。二者出世間行人。就凡夫行人。中則有三。一者樂高勝自在求作梵天王。是故雖得四禪而更進修無量心。何以故然。四禪但是色界自行具足。而無益他之德。淺薄。若生彼天不得王領。若修四無量心緣于十方眾生而入三昧。慈悲普攝利他心大。是故功德轉多。若生彼天必作梵天王王領自在。是故能得四禪。猶更修習四無量心。二者外道行人。雖得四禪而見有心識之患。欲求涅槃無想寂滅不知破色。直用邪智滅心入無想定。三者或有凡夫外道行人。悉厭患色猶如牢獄。一心破色修四空定。是為凡夫行人。同得此定志樂不同。各隨所習愛樂不同。若佛弟子有二種人。所謂小大兩乘。是二種人得四禪時。進修無量心者。小乘之人。為自調心增長福德。易得涅槃故。大乘之人。欲度眾生。必以大悲為本故。次四禪明修四無量心。問曰。如摩訶衍中假設問云。是四禪中有四無量及十一切入等諸定。今何故別說。答曰。雖四禪中皆有是法。若不別說人則不知其功德。譬如囊中有寶。若不示人即無人知者。若欲示大福德。為說四無量心。患厭色如牢獄。為說四無色定。于緣中不得自在觀所緣。為說八勝處。若有遮道不得通達。為說八背舍。心不調柔不能從禪起次第入禪。為說九次第定。不能得一切緣遍照隨意。為說十一切處。問曰。若以論說今得四禪者。亦應悉得四無量等諸禪定否。答曰。此依義而說。若無漏四禪中說。有四無量心則于義無過。何以故。無漏禪中具諸觀行法門故。若有漏根本禪。說者當知乳中說酪耳。第二釋四無量名者。一慈無量心者。慈名愛念眾生。常求樂事以饒益之。二悲無量心者。悲名愍念眾生。受五道中種種身苦。三喜無量心者。喜名欲令眾生從樂得歡喜。四舍無量心者。舍三種心。但念眾生不憎不愛。緣此四法故說于四心。遍十方平等無隔名無量心。修慈心為除眾生中嗔覺故。修悲心為除眾生中惱覺故。修喜心為除眾生中不悅樂故。修舍心為除眾生中憎愛故。此四定次第階級之相在下當釋。第三明修處所。自有二種。一為通明處。二者別明處。第一通明處者。四禪中間定。悉得修四無量心。如釋論中說。是慈在色界根本禪。亦在禪中間無色界。無色于緣眾生為不便。欲界未到地定淺。不任修諸功德問曰。欲界未到地利根之人能用此定。發見思真解。何故不得修四無量心。答曰。緣理之慧利故。得發若神通無量等。是事法必假深定。而欲界未到。非全不得修無量心。但發得即屬初禪。是故不說。如初禪五支覺觀二支分別。欲界則生悲易。喜支生喜易。樂支生慈易。一心支生舍易。故說為修證之處。問曰。第四禪及中間無喜樂。云何以喜樂與眾生。答曰。內雖無有喜樂緣。取外喜樂人相。而平等與樂。譬如離欲行人。自不須五塵。亦不與塵欲交染而為大福德故。亦以五欲勝妙樂具給。施前人。而于自心無所染污。于四禪中與他喜樂。亦復如是。未到中間類即可解。第二別明修處者。如初禪以覺觀為主。深識欲界眾生苦惱之相。此處修悲則易。二禪內有大喜。此處修喜無量則易。三禪內有遍身之樂。此處修慈則易。四禪妙舍莊嚴。此處修舍為易。此則隨地各有其便。問曰。若爾佛何故。說住四禪修四無量易得耶。答曰。第四禪名念清凈。得不動定。于此中修一切佛法功德易成故。作是說耳。問曰。上說初禪行悲。此則壞于次第。如慈在前。應初禪而修慈二禪修悲三禪修喜四禪修舍。何故不爾。答曰。此逐義便不隨次第。譬如佛十弟子各有第一。若問何人智慧第一。應答身子是。若以夏臘大而答第一者則于義大僻。第四正明修證。約四無量心即自有四。一修慈證慈。二修悲證悲。三修喜證喜。四修舍證舍。第一明修慈證慈者。即開為二。第一正明修習方法。此如佛處處經中說。有比丘以慈相應心。無恚無恨無怨無惱。廣大無量善修習。云何名以慈相應心。如釋論說。若念十方眾生令得樂時。心數法中生法名為慈。善是相應欲入禪定當先作誓愿。一切眾生悉受快樂。我于定中悉得見。受想行識。是名心數法。諸身業口業及心不相應諸行是法和合。皆名為慈。是法皆以慈為主故。慈得名。譬如一切心數法皆是后世因緣。而但思得名。于作業中思最有力故。是名慈相應相。復次行者初修時用念清凈心。取外所愛親人受樂之相。若父母兄弟隨取一最愛者。一心緣之。若有異念攝之令還。令于心想的的分明見于親人受樂之相。其心愛念乃至中人怨人余五道亦如是。復次行者如是修時。若見種種善惡境界。及發諸禪中事。悉不得取。但一心觀于親人得樂之相心心相續。是則略說修慈方法。第二明慈定發相。行者禪定智慧福德善根力清凈故。如是一心慈念眾生時三昧即發。三昧力故即于定心中見所愛親人受于快樂之相。身心悅豫顏色和適了了分明。如是見親人得樂已。次見中人乃至怨人亦復如是。于定心中見一人。次見于十人千人萬億一聚落一國土一閻浮提一四天下乃至十方世界一切眾生悉皆受樂。行者于定中見外人受樂。而內定轉深。與外相應湛然無動。是名慈相應心。即是相應受想行識陰入界等法。如前說。問曰慈相應定見眾生時。為當如上說。從一至十漸漸而見。為當一時并見。答曰。行者根有漸頓不定。一種慈相應心者。慈名心數法能除心中憒濁。所謂嗔恨慳貪煩惱。譬如凈水明珠置濁水中。水即澄清。無恚無恨無怨無惱者。于眾生中若有因緣若無因緣。初生名為嗔。嗔增長籌量持著心中而未決了。是名為恨。亦名為怨。若心已定無所畏忌。欲損于他。是名為惱。以慈心力除舍離此三事。是名無嗔無恨無怨無惱。此無嗔無恨無怨無惱。以是贊嘆慈心功德廣大無量者。一心分別有二種名。如慈相緣見一方為廣。四方為大。緣四維及上下為無量。復次破嗔恨心名為廣。破怨心名為大。破惱心名為無量。慈緣親人為廣。慈緣中人為大。慈緣怨人得福多。故名無量。復次為狹緣故名為廣。為小緣故名為大。為有量緣故名無量。善修者是慈心牢固。初得慈不名為善修。非但愛念眾生中。非但好眾生中。非但益一眾生中。非但一方眾生中。名為善修行者。于上親中親下親。上中人中中人下中人。下怨。中怨上怨。是九種人中愛憎正等無異。乃至愛念五道眾生中。以一慈心視之如父如母如兄弟子侄知識。常求好事。欲令利益安樂。如是之心遍滿十方。是名善修。復次若但與眾生欲界樂。不名善修。但與初禪樂不名善修。但與二禪樂不名善修。若能具足與欲界樂乃至三四禪樂。是名善修。如是慈心名眾生緣。或在凡夫人行處。或有學人未漏盡者。亦行此悲為調心。得大福德入無漏故。法緣者。諸漏盡阿羅漢辟支佛諸佛。是諸圣人破吾我相滅一異相故但觀從因緣相續生。以慈念眾生時。從和合因緣相續但空。五陰即是眾生念是五陰此慈念。眾生不知是法空定。眾生常一心欲得樂。圣人愍之令隨意得樂。為世俗法故。名為法緣。無緣者。是慈但諸佛有。何以故。諸佛不住有為無為性中。不依上下過去未來現在。知諸因緣為不實。顛倒虛誑故。心無所緣。佛以眾生不知是諸法實相。往來五道心著諸法而分別取舍。以是諸法實相智慧令眾生得之。是為無緣。譬如給濟貧人。或與財物金銀寶物。或與如意神珠。眾生緣法緣無緣亦復如是。此義如摩訶衍中廣說。復次眾生緣慈但見受果報樂相。法緣慈則見受諸法門及涅槃樂相。無緣慈則見一切同是佛性常樂平等相。復次眾生緣慈則在根本禪中。法緣慈多在特勝通明背舍諸無漏禪中。無緣慈多是首楞嚴。法華三昧及九種禪中。第二釋修證。悲即為二。一者正明修悲方法。如佛說。若有比丘以悲相應心。無嗔無恨無怨無惱。廣大無量善修悲相應心者。行者于慈定中常念欲與眾生樂。從慈定起。猶見眾生受種種身苦心苦。心生憐愍即作是念。眾生可念莫令受是種種身苦心苦。復更念言。我今無目五道之中親中怨入并受種種身心諸苦。而我不知不見。長夜懈怠不生救拔之心。作是念已即發愿言。若有眾生受種種苦我。于定中悉愿得見勤加救護。作是愿已即入禪定。用定念凈心先取一所愛親人受苦之相。系心緣之。若有異念攝之令還。令于心想的的分明。其心憐愍悲念無極。如是乃至中怨憎一方乃至十方一道乃至五道亦如是。是則略說修悲方法。二明悲定發相行者。福德智慧善根清凈。作是觀時三昧便發。即于定中見于親人受苦之相了了分明。其心悲愍欲加救護。既見親人受苦。生憐愍心已。次見中人怨人如是。乃至十方五道眾生受苦之相。行者于定心中見外人受苦。而內心憐愍。從悲定起心轉深固。定心與外相應湛然無動。是名悲相應心。無嗔無恨無怨無惱。廣大無量皆如上說。善修者。于悲定中。非但見親人受苦深憐愍。乃至中怨九種十方五道諸受苦者憐愍救護。其心平等。故名善修。復次若見是受苦之人生愍念。受樂者受不苦不樂者而不憐愍。不名善修。若見三種之人悉皆是苦憐愍不二。是名善修。復次見五道眾生受苦差別。名不善修。若見受苦不異憐愍平等。名曰善修。亦可得言若見五道眾生受苦一種。名不善修。若能分別五道眾生受苦差別不同。名曰善修。如是略說善修之相。問曰。五道眾生果報不同苦樂有異。如三涂眾生多苦報。人道眾生半受苦樂。天道眾生多受樂果。云何行慈因緣皆見一切受樂。行悲因緣皆見一切受苦。豈非顛倒耶。答曰。不然。是為得解之道。行者欲學是慈無量心時。先當作愿。愿諸眾生受種種樂。取受樂人相攝心入定。即見眾生皆悉受樂。譬如鉆火先以軟草干牛糞等。火勢轉大能燒大濕。大慈心初發亦如是。初生之火唯及親人。慈心轉廣怨親同等。皆見受樂無復苦相。復次一切眾生五道輪轉苦樂不定。即雖暫樂后必大苦。今雖大苦后當得樂。雖即未然必有其事。是故行者用得解之心。緣于一切皆樂。不墮顛倒。悲喜舍心亦復如是。第三釋修喜證喜。即為二。一者正明修喜方法。如佛說。若比丘以喜相應心。無嗔無恨無怨無惱。廣大無量善修喜相應心者。行者入悲定已。其心愍傷一切眾生長夜為諸苦惱之所逼迫。我當云何而拔濟之。令是等眾生從苦得樂從樂生歡喜。爾時深觀眾生雖受苦惱此苦虛妄本無今有。易可除滅。所以者何。如人有病苦若遇良藥即便差愈。更以衣食供給快樂無量。復次如人火熱身受苦惱。若得清冷之水火苦即滅歡樂便生。如人現受貧困。以是因緣慳貪造惡。若給施珍寶教修布施行善。則現在離于貧弊。身心慶快。未來之世長受安樂。復次又如世人愚癡顛倒縈纏煩惱受種種苦。若聞無漏清凈妙法如說修行。煩惱病除即便獲得禪定智慧及涅槃樂。如是種種因緣苦無定性。易可除滅令得歡樂。行者作是觀已即發愿言。愿諸眾生一切諸苦悉皆除滅受樂歡喜。我于定中悉皆得見。作是愿已即入禪定。用念清凈心。取于親人。從苦得脫受樂歡喜相。一心觀之令于念心的的分明。見于親人受歡樂相其心悅豫欣慶無量。次緣中人怨人乃至十方五道眾生受喜之相心生慶悅。是則略明修喜方法。二者明喜定發相。行者如是修已。念慧福德善根力故作是緣時。即發三昧力故。即于定中任運見于所愛親人離苦得樂歡喜之相了了分明。于三昧中其心悅豫不可說。乃至十方五道眾生受于歡喜亦復如是。行者于三昧中見于外人受喜之相。而于內心無有動轉。定漸增深。是名喜相應心。無嗔無恨無怨無惱廣大無量善修之義如慈心中說。問曰。慈心令眾生樂。喜心令眾生喜。樂之與喜有何等異。答曰。如摩訶衍中說。身樂名樂。心樂名喜。五識相應名樂。意識相應名喜。五塵中生樂名樂。法塵中生樂名喜。復次欲界中五識相應名樂。初禪中三識相應名樂。三禪中一切樂是名樂。欲界及初禪意識相應名樂。二禪中一切樂是名喜。粗樂名樂細樂名喜。因時名樂。果時名喜。初得樂時名樂。歡心內發樂相外現歡喜踴躍是名喜。樂根相應名為樂。喜根相應故名喜。如是等種種分別喜樂之相異。問曰。若爾者何以不慈喜次第。答曰。行慈心時。愛念眾生猶如赤子。心愿與樂出慈三昧。猶見眾生受種種苦。深心愛念欲拔其苦令得安樂。當如初樂后喜中隔于悲故。不次慈記喜也。譬如人母。雖常念子令得安樂。而未名喜。后見染病其心愁毒病既得差家業付之大歡喜。故次悲說喜也。問曰。何故約禪明喜樂。喜即為粗。約無量心明喜則為細。答曰。禪則以定為貴。樂心恬靜與定相扶故為勝。無量則心緣眾生。因緣眾生歡喜為勝故細。復次行者初定既淺但以樂緣眾生。何以故。若取喜相心散難攝。后緣三昧漸深。雖歡喜踴躍心不散亂故為細。第四釋修舍證舍亦為二。一者正明修舍方法。如佛說。若比丘以舍相應心。無嗔無恨無怨無惱。廣大無量善修舍相應心者。行者從喜定出心自思念。若慈與眾生樂。悲欲拔苦。喜令歡喜。而計我能利益不忘二事即非勝行。譬如慈父益子不求恩德乃曰真親。復次眾生得樂有多因緣。不獨由我。若言我能與樂則為過分。復次慈心與樂但是得解。然諸眾生實不得樂。若以為實即是顛倒。復次是諸眾生受苦樂憂喜心生。憂喜心生即是結使難得解脫。我今欲與清凈善法不應住此三心。復次我雖慈悲愛念。于彼無益。今當舍此三心行諸善法實利眾生。如是念已即舍三心。一心發愿。愿一切眾生皆得妙舍莊嚴令我悉見。作是念已。即入禪定用念清凈心。取于親人受不苦不樂之相一心緣之。若有異念攝之令還。令于心想的的分明。見于前人受不苦不樂。如是次第緣中人怨人十方五道一切眾生。皆是不苦不樂其心平等。是則略明修舍方法。二者明舍定發相。行者如是修已。正念福德善根力故。作是緣時。三昧便發。即于定中不加功力。任運見于所愛親人受于不苦不樂之相了了分明。于禪定中雖見眾生心無憎愛。乃至十方五道眾生亦復如是。行者爾時于此定中見諸眾生皆是舍相。三昧開發無有動轉深妙堅固。其心安隱平等不二。是名舍相應心。無嗔無恨無怨無惱廣大無量善修之義。并如上說。問曰。前三種心中應。有福德。是舍心于眾生不苦不樂有何等益。答曰。行者作是念。一切眾生離苦得樂。失時即是苦皆是惱累。得不苦不樂則心安隱始終無患。以舍饒益故得福亦大。復次行者慈喜心時或時愛著心生。行悲心時或時憂悲心生。貪憂故則功德鮮薄。入是舍心除此貪過無諸煩惱。當知行舍福德甚大。復次行者于舍心中能作種種益眾生事。是故福德增多。略說舍無量心竟。問曰。悲喜舍中。何故不說法緣無緣。答曰。義類前慈心可見。不煩重說。問曰。是四無量心樂為二分。悲喜舍何故不作二分。答曰。樂是一切眾生所愛重故作二分。苦不愛不欲故不作二分。問曰。四無量發愿入定見眾生。為實見為心想見。答曰。見有二種。一得天眼無量心。此實見。二者但用得解憶想。緣眾生而入三昧。既證三昧。三昧力故。入則得見。出則不見。此為三昧得解之力。非實見。問曰。證四無量心。何故不分別支及體用淺深進退等相。答曰。證無量心時亦非全無其義。但既無的文故不須分別。第五釋四無量功德。即為二。一者現世。二者未來世。一現世功德者。如佛阿含中說。若入慈心三昧者。現世得五種功德。一入火不燒。二中毒不死。三兵刃不傷。四終不橫死。五善神擁護。以利益無量眾生故。得無量福德。二未來功德者。善修四無量心。若生色界多作梵王。以無量心廣攝眾生故。若于初禪得即作初禪王。乃至四禪亦爾。問曰。三藏中但說初禪號娑婆世界主梵天王。今何故說。乃至四禪悉有梵王。答曰。纓絡經中明四禪。禪禪并有梵王。問曰。若爾佛何以故。說慈報生梵天上。答曰。以梵天眾生所尊皆聞皆識故。佛在天竺國常多婆羅門。婆羅門法所有福德盡愿生梵天。若聞行慈生梵天。聞多信教修行慈法。以是故說行慈生梵天上。復次斷淫欲天皆名為梵。說梵則攝四禪四無色定。如五戒中律儀但說一種。不妄語則攝三事。復次若于四禪中修四無量心。隨是禪中悉得受生。既隨禪生無量心福德大故。果報亦應有異。豈得生于彼天而無君民之別。復次如佛于人王經說十八梵。亦應有王民之異。又云。四禪中有大靜王。而佛于三藏中。但說初禪有大梵王者。以初禪內有覺觀心。雖則有語言法主領下地眾生為便。上地無此故不別出。問曰。若爾佛何故。說四無量功德。慈心好修。善修福德極遍凈天。悲心好修。善修福德極虛空處。喜心好修善修福德極識處。舍心好修善修福德極無所有處。云何言慈果報應生梵天上。答曰。佛法不可思議。隨眾生應度者如是說。復次從慈定起入三禪易。從悲定起向虛空處易。從喜定起入識處易。舍定起入無所有處易。復次慈心愿令眾生得樂。此果報自應受樂。三界中遍凈天最為樂故。言福德極遍凈。悲心觀眾生老病殘害。行者憐愍心生。云何令得離苦。若除內苦外苦復來。若為除外苦心苦復來。行者思惟。有身則有苦。唯有無身乃得無苦。虛空能破色。是故福德極虛空處。喜心欲與眾生樂。心識樂者心得離身如鳥出籠。虛空處心雖得出身猶系心虛空處無得礙。于一切法中皆有心識。識得自在無邊故以喜福極在識處。舍心者舍眾生中苦樂故得真法。所謂無所有處。以是故舍心福極無所有處。若作如是明四無量心功德。但諸圣人智慧方便自在故如是。非諸凡夫。何以故。凡夫之人住初禪乃至四禪修。四無量隨。禪受報不。能方便巧入無色修四無量。復次佛知未來世諸弟子鈍根故。分別著諸法錯說四無量相。是四無量心圣人所知。眾生緣故但是有漏。但緣欲界故。無色界中無。所以者何。無色界不緣欲界故。為斷如是人妄見故。說四無量心。無色界中亦以四無量心。普緣十方眾生故。不重言不緣無色界。如是說者多存法緣無緣。復次行者若于眾生緣中。具足入法緣無緣。是時眾生緣四無量心是摩訶衍。復次菩薩發菩提心行菩薩道。此眾生緣四無量心。雖是凡夫所行亦應知應證。證已以不可得空無所著。善巧方便即能于此定中。具足一切善法度諸眾生。即是行菩薩道。復次四無量心中觀行功德眾多。更欲論余事不具明也。次四無量心后應釋無想定。何以故。有諸外道深厭有為心識生滅。欲求涅槃寂靜常樂。既無智慧不知真實。得四禪時不見細色之過。但覺心識生滅虛誑。則厭患其心。既不知破色斷色系縛。直以邪智滅卻其心。邪法相應心無憶想。謂證涅槃。既未斷色系縛。若舍命時即生無想天中。猶是色界生死不得解脫。亦名客天。猶如阿那含人修五品熏禪。為色界思惟惑未盡。寄生色界亦名客天。此無想定既是邪法。非佛弟子所修。今欲具足明三界定。所以略明示知邪正相耳。第三釋四無色定。四無色定者。一空處。二識處。三無所有處。四非有想非無想處。今釋此四定為二意。一總釋。二別釋。一總釋者。前四禪四無量定悉依色法故有。今此四定。悉依無色法從境得名。故云無色定。是故經云。四空滅色道。心心互相依。亦名四空定。無形無質即是義同虛空故。名四空定。亦名四空定處。此四種定心亦名定處。此四種定心以所觀之境為處。如念處勝處一切處悉從所觀處得名。四空定次第之相在下當明。而不名禪者。前已受名不應重立。今應更立勝名。復次此四無色自體支林有闕。不得名禪。問曰。纓絡經說。五支為因默然為定體。此復云何。答曰。此但約義方便立支。非如四禪具足成就支林之法。故諸經論中并不說有支也。第二別釋空處即開為三。一釋名。二修行。三證相第一釋名。所以名空處定者。此定最初離三種色心緣虛空。既與無色相應故。名虛空定。今此空處及上三無色定。并是無覺無觀圣默然及舍俱所攝故。摩訶衍云。得虛空處定。不苦不樂其心轉增。問曰。若虛空無色名空定者。上來諸禪亦見空想。何故不名虛空定耶。答曰。不爾。彼六地中但是入定心細不見粗色之相。意謂為空。而實未能觀色破散色法斷色系縛。所以定中或時見色或不見色。非如空定一向永絕色相。是故六地定中。雖有空相。不名虛空無色定也。第二明修空方法。就中有二。一明所修之境。二明能修之心。一明所修之境中有二種。一者障境。二者相成境。一障者行者欲入空處。要須滅三種色。一可見有對色。二不可見有對色。三不可見無對色。故經中。說過一切色相滅有對相。不念種種相入無邊虛空處。摩訶衍云過一切色相即破可見有對色。滅有對相即是破不可見有對色。不念種種相是滅不可見無對色。一切色法不過十一。謂五塵五根及一入少分。即是色法塵。如阿毗曇說。一則見十則說有對。一入少分是不可見無對。行者欲入虛空處定。必須破此三色。此三種色即是障境。二成定境者。虛空為智所緣因此入定。即是成定之境。第二明能修之心即為二。一訶贊。二觀析修習。言訶贊者。如行者欲求虛空處定。應深思色法過罪。所謂若有身色則內有饑渴疾病大小便利滓穢粗重弊惡欺誑虛假等一切諸苦。外受寒熱刀杖枷鎖刑罰等一切諸苦。從先世因緣和合報得此身。即是種種眾苦之本不可保著。復次一切色法系縛于心不得自在。即是心之牢獄。令心受惱無可貪樂。是則略說訶色過罪之相。贊者贊嘆虛空。無色則無此過虛豁安樂。此處寂靜無眾惱患。今明訶責贊嘆者。即是修習六行之相。類前可知也。二明觀析修習。行者于四禪中應作是念。我今此定依欲界身具足色法。何故不見。作此念已。即當一心諦觀己身。一切毛道及與九孔。身內空種皆悉虛疏。猶如羅縠內外相通。亦如芭蕉重重無實。作是觀時即便得見。既得見已復更諦心觀察見身。如簁如甑如蜘蛛網。漸漸微末。身分皆盡不見于身及五根等。如內身既盡外色亦然。所以者何。內身四微四大一切色法。不異外身。四微四大一切色法故。復次行者。如是觀時眼見色壞故名過色。耳聲鼻香舌味身觸覺壞故。名滅有對相。于二種余色及無教色。種種不分別故。名不念種種別異相。一切色法既滅。但一心緣空念空不舍。即色定便謝而空定未發。亦有中間禪。爾時慎勿憂悔。勤加精進一心念空當度色難。是則略說修習禪定方法。第二明證虛空定亦為六意。一證相。二明有支無支。三體用。四淺深。五進退。六功德。第一明證相者。行者既一心念空不舍則。其心泯然任運自住空緣。此亦似如前說未到地之相。于后豁然與空相應。其心明凈不苦不樂益更增長。于深定中唯見虛空無諸色相。雖緣無邊虛空。心無分散既無色縛。心識澄靜無礙自在。如鳥在籠中籠破得出飛騰自在。證虛空定亦復如是。復次得空處定出過色界故。名過一切色相。空法持心種種諸色而不得起故。名滅有對相既得勝妙空處。決定能舍色法心不憶戀故。名不念種種相。是故經中多以此義。明證虛空處定。第二明有支無支者。余經論中明四無色定。例不立支。唯纓絡經云。四空定五支為因。第六默然心為定體。方便道同體用相似故。若依纓絡所說。虛空定即有五支。五支者。如經說一想二護三正四觀五一心。但上來四禪悉有支相貌可見。今此空定既無別證支離之法。此恐是據修空方便義立為支。故經言方便道同體用相似。故余經論悉不立支者。當是為自體無有別證支林成就之相。而于纓絡中說有支者。多是據方便及約義故說支。約方便立支其義云何。一想者修空定時。想身如簁如甑想二護者即是舍支。舍于三種色相。又護者名護持。遮三種色不令破于空心。三正者。不邪為義。今修空定為正。若念色相是則為邪。四觀者。觀達正念。破三種色。達于空理。若觀心住虛空無有分散名一心支。通明支者謂。支離為義。因此五法支離非一故名為支。約修方便論支正應如此。佛意難知既無的文不可定判。或是證空定時于空定中義立五支。何以故。經亦說言五支為因。第六默然心為定體。今約修空立支。隱顯明因果體用如似不便。若約證空定時。義立五支亦復宛然似如可見。深推自解不煩多釋第三體用者前五支為因。第六默然心為果。果后更起五支則為用。默然為體。例如前四禪不異。問曰。向言無證支那得例上。答曰。還用方便支義支對。隱顯例作亦當于義無失。第四淺深者。初得虛空定即離三種色。心與十方虛空相應。于后定既重發。復覺心識明凈見空亦廣定又增深。自覺初淺狹今則漸廣深。如是乃至九品類前可知。第五進退者。得虛空定亦有四。種人不同。所謂退分住分進分達分。類如上四禪中說。今不廣明。第六明功德者。亦有共不共共如上說。不共離過者。始于此空定中方得離三種色過。善心不共者得離色證空。更得增勝信敬慚愧等諸功德。第二明識處定者亦為三。第一釋名。二修行方法。三證相。第一釋名者。所以名識處者。舍空緣識以識為處。正從所緣處受名故名識處。第二修行方法者有二種。一者訶毀空處贊嘆識處。二者觀破空處系緣念識處。云何名訶責空定。行者知空處定與空相應。虛空無邊心緣虛空。緣多則散能破于定。復次虛空是外法。緣外法入定定從外生則不安隱過罪多。是名訶虛空定識處。既是內法緣內法入定則多寂靜安隱。是故贊嘆識處。第二觀破空處者。觀緣空受想行識如病如癰如瘡如刺無常苦空無我和合而有欺誑不實。此即是八圣種觀。前四是對治方法便是事觀。后無常等四即是緣諦理觀。就此八種觀中即有總別。總者用此八法。總觀空處定。四陰和合故有此定可患無實。別觀者用此八法。前四對治觀四陰事。如病者對治受陰。如癰者對治想陰。如瘡者對治行陰。如刺者對治識陰。復次四無常等即對觀四陰理相。無常觀識陰苦觀受陰空觀想陰無我觀行陰。此事理二觀總別觀虛空處。事理無可貪樂。即心易生厭疾能舍離。善用念處中意尋此別對之義可見。問曰。離四禪時。何故但說三方便。今離四空定說八圣種耶。答曰。空定既細。若不說圣種往觀則過難見。問曰。若爾凡夫無八圣種。云何得離。答曰。善修六行亦得離之。但不如八圣種疾。問曰若修有漏禪得用八圣種者。與無漏復有何異。答曰今此中用八圣種。但是欲疾離下修上地定。不能即深觀自地發無漏慧故。與無漏有異。次明系心緣識行者既善知空定過罪。心不喜樂便舍空處。一心系緣現在心識念念不離。未來過去亦復如是。常念于識欲得與識相應。加功專至不計旬月。一心緣識無異念。問曰過去識已滅未來未至現在不住。云何可緣而入定耶。答曰心識之法實如所問。雖三世心識不可得而亦可憶持如過去嗔心已滅不可復得。猶可憶知。亦如得他心智即能知他三世之心。諸法雖空而不斷故。何況自緣已三世識心而不得作入定因。緣此而推之亦得有緣識入定之義。是故行者一心緣識空定即謝。識定未生。中間亦例如前。問曰若爾亦說中間禪相耶。答曰上已解之其義可見。第三證相亦有六義。一證相。二明支。三體用。四淺深。五進退。六功德。一證定發相者。行者一心緣識即便泯然任運自住。識緣因此后豁然與識相應心定不動。而于定中不見余事。唯見現在心識念念不住。定心分明識慮廣闊無量無邊。亦于定中憶過去已滅之識無量無邊。及未來應起之識亦無量無邊。悉現定中與識法相應。識法持心無分散意。此定安隱清凈寂靜。心識明利不可說也。問曰行者未得三通。云何知三世心。答曰此是三昧之力類上四無量心其義可知。二明支者。如纓絡經說。四空五支方便道同用相似故。例如空處不煩更說。三體用及淺深進退功德等并類可知。今不別釋。第三明不用處亦為三。一釋名。二明修行方法。三明證相一釋名者。不用處者。修此。定時不用一切內外境界。外境名空內境名心。舍此二境因初修得名。故言不用。處亦名少。處亦名無所有處。亦名無想處。此三名從定體得名也。二明修無所有處定方法為二。一者訶贊。二觀行修習。云何訶責識處。行者深知識處過故。所以者何識定心與識法相應。若于定中心緣于識過去現在未來心識悉無量無邊。若心緣無邊緣多則散壞于定。復次上緣空入定名為外定。今緣識入定名為內定。而依內依外皆非寂靜。若依內心以心緣心入定者。此定已依三世心生非真實。唯有無心識處心無依倚乃名安隱如是知已贊無所有處。二觀行修習者。觀于緣識受想行識如病如癰如瘡如刺。無常苦空無我和合而有虛誑不實。義如前釋。如是知已即舍識處系心無所有處。無所有處既無所依。緣心識則內靜息。求不用一切心識之法。知無所有法非空非識無為法塵無有分別。如是知已靜息其心念無所有法。是時識定即謝少定未起。于其中間證相如前說。問曰有人言。修無所有取少識緣之入定。此事云何。答曰不然。應舍一切但念無所有法。故名無所有處。而說言少處者。但意根對無所有法塵生于少處。非是緣少識入定。名為少處也第三明證相亦為六。一者正明證相。二者明支。三明體用。四淺深。五進退。六功德。第一明無所有定發相者。行者于中間心不憂悔專精不懈。一心內凈空無所依不見諸法。寂然安隱心無動搖。此為證無所有定相。入此定時怡然寂絕諸想不起。尚不見心相。何況余法無所分別。是名無所有處定。亦名無想定。二明支。三明體用。四明淺深。五進退。六功德。例如前說。第四釋非想非非想定亦為三。一釋名。二修行方法。三證相。一釋名者。言非想非非想者解釋不同。有言此定名一存一亡觀。所言非想者。非粗想此則亡于粗想。非非想者。非非細想此則存于細想。又解云前觀識處是有想。不用處是無想。今雙除上二想。非想遣識處有想。非非想遣不用處無想故。又解言。若非有想者。此定中不見一切相貌故。言非有想。非無想者。行人或作是念。若一向無想者。如木石無知云何能知無想故。言非無想也。問曰非有想非無想中實有想。云何言無想耶。答曰非想有四陰共成豈得言無。但凡夫人入此定中陰界入細故。不覺謂言無想。佛法中說有四陰共成。但因其本名故。言非有想非無想。亦有解言。約凡夫說言非有想。約佛法中說言非無想。合而論之。故言非有想非無想也。第二修行方法亦有。二一者訶贊二者觀行。修習訶責者深知無想中過罪。是無所有定如癡如醉如眠如暗。無明覆蔽無所覺了無可愛樂故。摩訶衍云。觀于識處如瘡如箭。觀無想處如癡。皆是心病非真寂靜處。更有妙定名曰非想。是處安隱無諸過罪。我當求之。二明觀行修習行者爾時諦觀無所緣受想行識。如病如癰如瘡如刺。無常苦空無我欺誑不實和合而有非實有。如是觀已即便舍離心。觀于非有非無。何法非有謂心非有。何以故。過去現在未來求之都不可得。無有形相亦無處所。當知非有云何非無若言。是無何名無為心是無為離心是無。若心是無不名為心。以無覺無緣。故若心非無更無別無。何以故。無不自無。破有故說無。無有則無無。故言非有非無。如是觀時不見有無。一心緣中不念余事。是名修習非有想非無想定。如是即依非有非無常念不舍。則不用處定便自謝滅。而非有想非無想定未發。于其中間亦如上說。第三明證相亦為六意。一者正明證相。二明支。三明體用。四明淺深。五進退。六功德。第一明證相者。行者既一心專精加功不已。其心任運住在緣中于后。忽然真實定發。不見有無相貌。泯然寂絕心無動搖。恬然清凈如涅槃相。是定微妙三界無過。外道證之謂是中道實相涅槃常樂我凈。愛著是法更不修習。彼若正觀如步屈蟲行至樹表。更不復進到退回還。如經中說。凡夫證此定法如繩系鳥繩盡則還。已其不知四陰和合而有自性。然其雖無粗煩惱。而亦成就十種細煩惱。以不知故謂是真實。外道入此定中不見有無。而覺有能知非有非無之心。即計此心謂是真神不滅。故言神至細不破神能知。若佛弟子知是四陰和合而有虛誑不實是中心想故。知無別神知。復次前虛空處破色故說空。識處破空故說識。說識為有想不用處破識故無識。說無識為無想。今此定破無所有說非無想故。言非有想非無想。此定于世間中沉浮等故。智定空有均平。是定安隱于世間中最為尊勝。等智所不能破。故數人言一常有漏。復次無想有三義。一無想天定。二非有想非無想定。三滅受想定無方便外道。滅心入無想天定。有方便凡夫外道。滅心入非有想非無想定。佛弟子滅心入滅受想定。問曰無所有處亦名無想定。何故不入三種滅心耶。答曰不善滅無所有中心數法故非妙。復次若在色界無想為極。若在無色界非有想非無想為極。若佛法中自有滅受想。不用處于三處中。皆非勝定故不取也。第二明支。三體用。四淺深。五進退六功德。義類前可知。般若滅一切法而能生一切法。如從初禪來滅憂。乃至非想非非想滅不用處之想。皆是般若中前方便。滅諸法為入空。以其滅諸法故能生后勝法故般若能生萬法故。此十二門禪皆般若氣分所攝。問曰菩薩行菩提道。入實相空尚不得空。今云何隨此不實顛倒之空分。別有四耶。答曰如釋論解四空義中說。與諸法實相共智慧行。是四無色中。無有顛倒。是摩訶衍中四無色。問曰何等是諸法實相智。答曰諸法自性空是。問曰色法和合分別因緣故空。此無色中云何空。答曰色是眼見耳聞粗事能令空。何況不可見無有對。不覺苦樂而不空耶。復次色分別乃至微塵皆散滅歸空。是心心數法在日月時節。乃至一念中不可得。是名真實四無色空義。菩薩如是知已。亦能分別種種諸相。以大悲方便為一切眾生故。行而不著。以此功德回向菩提具一切佛法普施眾生。即是行菩薩道也。  
釋禪波羅蜜次第法門卷第七  
　　(修證亦有漏亦無漏禪)  
　　今約三種法門。以辯亦有漏亦無漏禪。一者六妙門。二者十六特勝。三者通明觀。此三法門亦得說為凈禪。此中明凈禪與阿毗曇有小異淺深位次。并如前第五卷中說。但教門分一息道立三種禪為化眾生。今須略推此教意。多是對三種人根性不同。一者自有眾生慧性多而定性少。為說六妙門。六妙門中慧性多故。于欲界初禪中即能發無漏。此未必至上地諸禪也。二者自有眾生定根多而慧性少。為說十六特勝。慧根性少故下地不即發無漏。定性多故以具上地諸禪方得修道。三者自有眾生定慧根性等為說通明。通明者。亦具根本禪而觀慧巧細。從于下地乃至上地皆能發無漏也。此是隨機之說。若隨對治則與此相違。如前五門中意可解。初釋六妙門為三。一者釋名。二辨位次。三明修證。第一釋名者。所言六妙門者。一數二隨三止四觀五還六凈。通稱六妙門者。妙名涅槃。此之妙法能通至涅槃故名妙門。亦名六妙門。此六妙門。三是定法。三是慧法。定愛慧策亦有漏亦無漏義在于此。二辨次位者。此六妙門位即無定。所以者何。若于欲界未到地中巧行六法。第六凈心成就即發三乘無漏。況復進得上地諸禪而不疾證道。雖此與前有異。是以瑞應經云。因此六法游止三四。出生十二。此而推之故知此六妙門位則不必定耳。三明修證者。若廣明此六法修證則諸禪皆屬六妙門攝。今但取次第相生入道之正要。以明六妙修證之相。今明修證六妙門開為十二門也。所以者何。如數有二種。一者修數。二者數相應。乃至修凈與相應亦如是。今約修證分別有十二門。一修數。二與數相應。一者修數。行者調和氣息不澀不滑安詳徐數。從一至十攝心在數不令馳散。是名修數。二與數相應者。覺心任運從一至十不加功力。心息自住息既虛凝心相漸細患數為粗意不欲數。爾時行者應當放數修隨。隨亦有二種。一者修隨。二者與隨相應修隨者。舍數法一心依隨息之出入。心住息緣無分散意是名修隨。二者與隨相應。心既漸細覺息長短遍身入出息任運相依意慮怡然凝靜是名與隨相應。覺隨為粗心厭欲舍。如人疲極欲眠不樂眾務爾時行者應當舍隨修止。止有二種。一者修止。二與止相應。修止者三止之中但用制心止也。制心息諸緣慮不念數隨凝靜其心。是名修止。二與止相應者。自覺身心泯然入定。不見內外相貌。如欲界未到地等定法持心任運不動。行者爾時即作是念。今此三昧雖復寂靜而無慧方便不能破壞生死。復作是念。今此定者皆屬因緣。陰入界法和合而有虛誑不實。我今不覺應須照了。作是念已即不著止。起觀分別亦有二種。一者修觀。二者與觀相應。一修觀者。觀有三種。一者慧行觀。觀真之慧。二者得解觀。即假想觀。三者實觀。如事而觀也。今此六妙門十六特勝通明等并正用實觀成就。然后用慧行觀觀理入道。所以者何。名實者如眾生一期。果報實有四大不凈三十六物所成。但以無明覆蔽心眼不開明。則不依實而見。若能審諦觀察心眼開明依實而見。故名實慧行觀。及得解觀在下四諦十二因緣九想背舍等中當廣分別。云何修習實觀。行者于定心中以心眼諦觀此身中細微入出息想如空中風。皮筋骨肉三十六物如芭蕉不實。內外不凈甚可厭惡。復觀定中喜樂等受悉有破壞之相是苦非樂。又觀定中心識無常生滅剎那不住無可著處。復觀定中善惡等法。悉屬因緣皆無自性。如是觀時能破四倒不得人我。定何所依是名修觀。二與觀相應者。如是觀時覺息入出遍諸毛孔。心眼開明徹見內三十六物及諸蟲戶內外不凈。眾苦逼迫剎那變易一切諸法悉無自性心生悲喜無所依倚。得四念處破四顛倒。是名與觀相應。觀解既發心緣觀境。分別破析覺念流動非真實道爾時應當舍觀修還還亦有二。一者修習還。二者與還相應。一修習還者。既知觀從心發。若隨析境此則不會本源。應當返觀此心者從何而生。為從觀心生為從非觀心生。若從觀心生則先已有觀今實不爾所以者何。數隨止等三法之中未有觀故。若非觀心生不觀心為滅生為不滅生。若不滅生即二心并。若是滅法已謝不能生現在。若言亦滅亦不滅生。乃至非滅非不滅生。皆不可得。當知觀心本自不生不生故不有不有故即空。空無觀心若無觀心豈有觀境。境智雙忘還源之要是名修還。二與還相應者。心慧開發不加功力。任運自能破析返本還源。是名與還相應。既相應已行者當知。若離境智欲歸無境智。不離境智縛心隨二邊故。爾時當舍還安心凈道亦有二。一者修凈。二者與凈相應。一修凈者。知色凈故不起妄想分別。受想行識亦復如是。息妄想垢息分別垢息取我垢是名修凈。舉要言之若能心如本凈。名為修凈。亦不得能所修及凈不凈。是名修凈。二與凈相應者。作是修時豁然心慧相應。無礙方便任運開發三昧正受心無依倚。證凈亦有二。一者相似證。五方便相似無漏慧發。二者真實證。苦法忍乃至第九無礙道等三乘真無漏慧發也。三界垢盡故名證凈。復次觀眾生空故名為觀觀實法空故名為還。觀平等空故名為凈。復次空三昧相應故名為觀無相三昧相應故名為還。無作三昧相應故名為凈。復次一切外觀名為觀。一切內觀名為還。一切非內非外觀名為凈。故先尼梵志言。非內觀故得是智慧。非外觀故得是智慧。亦不無觀故得是智慧。復次菩薩從假入空觀故名為觀。從空入假觀故名為還。空假一心觀故名為凈。若能如是修者。當知六妙門即是摩訶衍。復次三世諸佛入道之初。先以六妙門為本。如釋迦初詣道樹即內思安般。一數二隨三止四觀五還六凈。游止三四出生十二。因此證一切法門降魔成道。當知菩薩善入六妙門即能具一切佛法故。六妙門即是菩薩摩訶衍。今欲更論余事故略說不具足也。次釋十六特勝即開為三意。一釋名。二明觀門制立不同。三明修證。第一釋名者。所言十六特勝者。一知息入。二知息出。三知息長短。四知息遍身。五除諸身行。六受喜。七受樂。八受諸心行九心作喜。十心作攝。十一心作解脫。十二觀無常。十三觀出散。十四觀欲。十五觀滅。十六觀棄舍。所以通名十六特勝者。十六即是數法。特勝者從因緣得名。如佛未出世時。外道等并已修得四禪四空。而無對治觀行故不出生死。如來成道初為拘鄰。及舍利弗等利根弟子。說四真諦即得道跡。復為摩訶迦葉絺那等。直聞四諦真理不悟。更說不凈觀法對治破諸煩惱。因此初明九想背舍等諸不凈觀禪。爾時修此觀者得道無量。復有一機眾生貪欲既薄。若厭惡心重作不凈觀即大生厭患。便增惡此身。無漏未發即顧人自害。此事如律文所明。佛因此告諸比丘舍不凈觀更修勝法法。名十六特勝修之可以得道。此十六特勝有定有觀。是中具足諸禪。以喜樂等法愛養故則無自害之過。而有實觀觀察不著諸禪所以能發無漏。既進退從容不隨二邊亦能得道故名特勝。問若爾應在觀禪后說凈禪。何以故若取教門即在觀禪之后。若論行法既勝二邊亦應在后。答今明禪定力用淺深之相。非是對緣利物之時。所以者何。背舍勝處悉是得解之觀。觀力既能轉想轉心于斷結義強。今此特勝唯是實觀能是身內三十六物。力用劣弱不能疾斷結使。功德淺薄故應前說。復次若不凈觀散滅骨人。則不能得更觀身毛孔息出入相。若于實觀后轉作九想背舍等。則具足成就于義無失。復次大品經廣乘品觀于十六特勝。復次說九想背舍等諸觀禪此為明證不應生疑也。第二明觀門制立不同者解有二。一者有人云。此阿那波那等十六法對四念處。若約四念處而明。當知但在欲界未到地乃至初禪則具足也。欲至上地非為不得。但觀法式少不具足。如四禪既無出入息及喜樂等。若約息及喜欲明念處則不便也。上下類而可知。亦明對四念處復有二解不同。一師解云。前五對身。中三對受。次二對心。后五對法。此師明十六特勝自云依禪經中說。一觀入息至于氣滅。二觀出息止至于鼻端。三觀息長短若身不安。心多散亂則出入息俱短。若身安心靜則出入息俱長。四息遍身者。形心既安則氣道無壅。如似飲氣既統遍身中。五除諸身行者。根受為心行覺觀為口行出。入息為身行。既息遍身中患彼覺動粗念除諸粗故。名除諸身行。此五屬身念處。受念處有三。謂粗息除故。身心安隱故。六受喜。七受樂者。雖有微喜樂能遍滿身識。既滿內心喜悅故名樂。八受諸心行者。既受樂在懷必有數法相隨倚心樂境故。名受諸心行。心念處有三。九心作喜者既止心一境未有慧解。必為沉心所覆沒。以喜舉之令不沉沒故名作喜。十心作攝者。喜心動散則發越過。常攝之令還不使馳散諸緣。故作攝十一心作解脫者。心不掉散均等無累故。名解脫。法念處有五。十二觀無常者。已得自在不為沉浮所敗。故能觀諸法無常念念生滅不可樂也。十三觀散壞者。此身不久當散壞。磨滅之法非真實有。十四觀離欲者。此身唯是苦本心欲離之故名離欲。十五觀滅者。是心住滅多諸過患不欲住故。十六觀棄舍者。觀此諸法皆是過患故名棄舍。此阿那波那等十六行是慧性。無一息入出而不覺故。彼師自云依經明十六特勝。今既未見經文。但述而不作亦未敢治定。次師別解云。若對四念處起十六行無往不爾。但分之不調如無漏十六行約四諦中。一諦下有四。四四十六。有漏亦復應爾。然約四念處中。說一念中有四。四四十六義亦然。向言身念處有四。以除身行屬身者此義不然。何以故。若心息為身行。者如大集經說。息乃通于三行。非止屬身行。今正明身行者。如摩訶衍說。行名身業。今明善惡諸業皆從心生。身息是無知之法不能造善惡。但為行作緣。今身以心來受身令身有所造作。名為身。今明行破于受心即是破行也。故知此屬受念處。當知受中亦具四法也向言法中有五。觀無常屬法念處者。此亦不然。何以故。經中皆說觀心無常觀法無我。今明觀無常正是心念處也。此則一中各說有四。四四十六于義為便也。次第二師云。此十六法應須豎對諸禪八觀法相關故。所以者何。一知息入。二知息出者。此則對于數息。三知息長短者。對欲界定。四知息遍身者。對未到地定。五除諸身行者。對初覺支。六受喜。對初禪喜支。七心受樂。對初禪樂支。八受諸心行者。對初禪一心支。九心作喜。對二禪內凈喜支。十心作攝。對二禪一心支。十一心住解脫。對三禪樂支。十二觀無常。對四禪不動定。十三觀出散。對空處。十四觀離欲。對識處。十五觀滅。對不用處。十六觀棄舍。對非想非非想。處此則從初調心乃至發諸禪定明觀行具足此解為勝也。第三明修證者。所以心名修證者。即是作心修習心未相應證者。即是任運開發心得相應。既有三師制立觀法不同。今亦修有證之異。但前師云。于欲界未到地及初禪中。約四念處明十六特勝。觀法大意亦不異。如前說六妙門中觀法而非無小小不同。而名目有異善尋配當其義可解。此則不煩別說修證也。今正明后師。豎對三界。明真特勝既上來未說此觀慧方法。今當出修證之相豎明修十六特勝者。一知息入。二知息出。此對代數息也。調息方法事事如前數息中說。行者既調息綿綿一心依隨于息。息若入時知從鼻端入至臍。若出時知從臍出至鼻。如是一心照息依隨不亂。爾時知息粗細之相。粗者知風喘氣為粗。細者知息相為細。若入息粗時即調之令細。是名知粗細相。譬如守門之人知門人出入亦知好人惡人。知好則進知惡則遮。復次知粗細者。入息則粗出息則細。何故爾。入氣利急故相粗出息澀遲故細。復次知輕重。知入息時輕出息時重。何以故入息既。在身內即令體輕。出息時身無風氣則覺身重。復次知澀滑。入息時滑出息時澀。何以故。息從外來風氣利故則滑。從內出吹內滓穢塞諸毛孔則澀。復次知冷暖。知入息時冷。知出息時暖。何以故。息從外來冷。氣而入故冷。息從內出吹內熱氣而出故暖。復次知久近。入息時近出息時久。何以故。息入既利則易盡故近。息出澀則難盡故久。復須覺知因出入息故。則有一切眾苦煩惱。生死往來輪轉不息。心知驚畏。行者隨息之時。知息有如是等法相非一。故云知息入出也。問何故以此代數息。答若是數息直闇心數無有觀行。修證時多生愛見慢等諸煩惱病也。愛者愛著此數息。見者謂見我能數。慢者謂我能敵。以此慢他。今以隨代數者隨息之時。即覺知此息無常命依于息。以息為命。一息不還即便無命。既覺息無常知身命危脆。知息無常即不生愛。知息非我即不生見。悟無常即不生慢。此則從初方便已能破諸結使不同數息。復次行者一心依息令心不散得入禪定故名亦愛。覺悟無常故名亦策。與定相應名亦有漏。觀行不著名亦無漏。復次若數息時冥闇心而數既無照了。后證定時則心無所見。今隨息者既明心照息。后證定時則心眼開明見身三十六物破愛見慢。此即是特勝勝于數息也。三知息長短者。此對欲界定。若證欲界定時。宜是定明凈都不覺知息中相貌。今此中初得定時。即覺息中長短之相。云何為覺。若心定時覺入息長出息短。何以故。心既靜住于內息隨心入故入則知長。既心不緣外故出則知短。復次覺息長則心細。覺息短則心粗。何以故。心細則息細。息細則入從鼻至臍微緩而長。出息從臍至鼻亦爾。心粗則息粗息粗則入從鼻至臍急疾短。出從臍至鼻亦爾。復次息短故覺心細。息長故覺心粗。何以故如心既轉靜出息從臍至胸即盡。入息從鼻至咽間即知盡此則心靜故覺息短。覺長故心粗者。如行者心粗故覺息從臍至鼻從鼻至臍道里長遠。此則心粗故覺息長。復次短中覺長則定細。長中知短則是粗。何故爾如息從鼻至胸則盡。此行處雖短而時若大久。久方至臍此則行處短而時節長也。若就此而論短中覺長則定細。覺長中而短是粗者。如心粗故息從鼻至臍道里極長。而時節短欻然之間即出至鼻。何以故心粗氣息行疾故。此雖長而短然此息短則是心粗也。故云短中長而細長中短而粗也。如此覺長短時節知無常由心生滅不定故。今息長短相貌非一。得此定時覺悟無常轉更分明。證欲界定故名亦愛。觀行覺無常故名亦策。此略說第三知息長短破欲界定也。第四知息遍身者。對未到地定。若根本未到地直覺身相泯然。如虛空。爾時實有身息。但以眼不開故不覺不見。今特勝中發未到地時。亦泯然入定即覺漸漸有身如云影。覺出入息遍身毛孔。爾時亦知息長短相等。見息入無積聚出無分散無常生滅。覺身空假不實。亦知生滅剎那不住。三事和合故有定生。三事既空則定無所依。知空亦空于定中不著。即破根本未到地愛策之義已在其中。問摩訶衍中及諸經多說觀息入出。何以故。言知息入出。答此說知為觀。而觀法實未具足故今說為知。大品廣乘品中明十六特勝相。皆言知息入出長短。以是文為證說知則不乖文義。觀慧在下當說。第五除諸身行者。對初禪覺觀支就中二。一明身行二明除身。身行者欲界身中發得初禪。色界四大造色觸欲界身。欲界身根生身識覺此色觸。二界色。相依共住故。名身。身行者即觀支。此觀支從身分生。知身中之法有所造作故名身行。次明除身行者。因覺息遍身發得初禪。心眼開明見身三十六物臭穢可惡。爾時即知三十六物由四大有頭等六分。一一非身四大之中各各非身。此即是除欲界身也。除初禪身者。于欲界身中。求色界四大不可得。名除初禪身。所以者何。若言有色界造色者。是為從外來為從內出為在中間住。如是觀時畢竟不可得。但以顛倒憶想故言受色界觸。諦觀不得即是除初禪身。身除故身行即滅。復次未得初禪時。于欲界身中起種種善惡行。今見身不凈則不造善惡諸結業。故名除身行。今明此定亦有二種。一者根本五支如前說。二者凈禪五支者。覺身三十六物虛假不實名覺。分別此禪與欲界及根本功德大有優劣名為觀。既得法喜心大慶悅名為喜。于無垢受恬憺之樂名為樂。正定持心令不動搖名為一心。此中支除成就勝妙喜樂。而心無染著故名為凈禪也。復次如阿毗曇中說隱沒無記有垢不隱沒有記無垢等義。約此二種禪中應廣分別。六受喜者即是對破初禪喜支。根本禪中喜支從隱沒有垢覺觀后生。既無觀慧照了多生煩惱故不應受。今明受喜者于凈禪覺觀支中生。以有觀行破析達覺觀性空。當知從覺觀生喜亦空。即于喜中不著無諸過罪故說受喜。如羅漢人不著一切供養故名應供。復次如真實知見得真法喜故說受喜。七受樂者對根本禪樂支。彼禪既無觀慧樂中多染故不應受。今言。受樂者受無樂知樂性空于樂中不著。既無樂過罪上無別證無為之樂故說受樂。八受諸心行者此對破根本一心支。今明能通諸法故名諸心行。心行有二種。一者動行。二者不動行。有人解云。從初禪乃至三禪猶是動行。四禪已去名不動行。今略說不動行者。覺等四支是動行。后一心支是不動行。亦名諸心行者。即是一心支不動之行。若根本禪入一心時心生染著。此一心不應受。今明受諸心行者。知此一心虛誑不實一心非心。即不取著既無過罪。即是三昧正受故說受諸心行。九心作喜者此對二禪內凈喜。所以者何。二禪喜從內凈發以無智慧照了多受也。今觀此喜。即知虛誑不生受著。如真實知生法喜亦名喜覺分。既從正觀心生真法喜故名心作喜。十心作攝者此對二禪一心支。何以故。為二禪喜動經攝故說心作攝。今明攝者正以破前偽喜生喜覺喜。此喜雖正而不無涌動之過。即應返觀喜性。既知空寂畢竟定心不亂不隨喜動故云作攝。是以大集經云動至心。十一心住解脫者此對破三禪樂。所以者何。三禪有遍身之樂。凡夫得之多生染愛為之所縛不得解脫。今言。解脫者以觀慧破析證遍身樂時。即知此樂從因緣生空無自性虛誑不實。觀樂不著心得自在故名心作解脫。十二觀無常此對破四禪不動。所以者何。如世間中有動有不動法。三種為樂所動猶名動法。今此四禪名不動定。凡夫得此定時多生常想心生愛取。今若觀此定生滅代謝三相所遷。知是破壞不安之相故經云。一切世間動不動法皆敗壞不安之相。故名觀無常。十三觀出散者此對破空處。所以者何。出者即是出離色界。散者。即是散三種色。復次出散者。謂出離色心依虛空消散自在不為色法所縛。故名出散。凡夫得此定時。謂是真空安隱心生取著。今言。觀出散者行人初入虛空處時。即知四陰和合故有。無自性不可取著。所以者何。若言。有出散者為虛空是出散為心是出散。若心出散心為三相所遷過去已謝。未來未至。現在無住。何能出耶。若空是出散者。空是無知無知之法有何出散。既不得空定則心無受著是名觀出散十四觀離欲者。此對識處。所以者何。一切愛著外境皆名為欲。從欲界乃至空處皆是心外之境。若虛空為外境識來領受此空。即以空為所欲。今識處定緣于內識能離外空欲故離欲。若凡夫得此定無慧眼照了。謂言心與識法相應真實安隱。即生染著。今言。觀離欲者。得此定時即觀破析。若言以心。緣識心與識相應得入定者此實不然。何以故。過去未來現在三世識皆不與現在心相應故。云何言心與三世識相應。定法持心名為識定。故知此識定但有名字虛誑不實故名離欲也。十五觀滅者此對無所有處。所以者何。此定緣無為法塵心與無為相應。對無為法塵發少識故。凡夫得之謂之心滅深生愛著不能舍。為之所縛。今言觀滅者。得此定時即覺有少識。此識雖少亦有四陰和合無常無我虛誑。譬如糞穢多少俱臭不可染著。是名觀滅。十六觀棄舍者此對非想。所以者何。非想是兩舍之對治。從初禪以來但有遍舍無有兩舍故。未與棄舍之名。今此非想既有雙舍有無故名棄舍。亦以此定是舍中之極故最后受名。若凡夫得此定時謂為涅槃。無有觀慧覺了不能舍離。今明棄舍者得此定時。即知四陰十二入三界及十種細心數等和合所成。當知此定無常若空無我虛誑不實。不應計為涅槃生安樂想。既知空寂即不受著是名觀棄舍。雖求定相而亦成就此定。爾時即具二種棄舍。一者根本棄舍。二者涅槃棄舍。永棄生死故云觀棄舍。行者爾時深觀棄舍即便得悟三乘涅槃。此事如須跋陀羅佛令觀非想中細想即便獲得阿羅漢果。今明悟道未必應須具十六。或得三二特勝即便得悟。亦利根者初隨息時。覺悟無常即便悟道。此隨人不定也。從初以來俱發根本定故名亦有漏于中觀行破析不著名亦無漏。故云特勝是亦有漏亦無漏禪。此豎對三界諸禪者。則一一觀法相至義可見也。  
釋禪波羅蜜次第法門卷第八  
　　(修證通明觀)  
　　今辨此禪大意為三。一者釋名。二者辨次位。三者明修證。一釋名者所以此禪名為通明觀者。此觀方法出大集經文無別名目北國諸禪師修。得此禪欲以授人既不知名字正欲安根本禪。里而法相迥殊若對十六特勝。則名目全不相關。若安之背舍勝處觀行方法條然別異。既進退并不相應。所以諸師別作名目名為通明觀禪。或有說言。華嚴經有此名目。所言通者謂從初修習即通觀三事。若觀息時即通照色心。若觀色乃至心亦如是。此法明凈能開心眼無諸暗蔽。既觀一達三徹見無閡故名通明。復次善修此禪必定能發六通三明故。大集經明法行比丘修此禪時欲得神通即能得之。今言通者。即是能得六通。明者。即是能生三明。此因中說果故言通明觀。問曰。余禪亦能發六通三明。何故獨此禪說為通明。答曰。余禪乃有發通明之義。不如此禪利疾故名通明。問曰如大集經亦有別釋此禪名義。故經言。所言禪者疾故名禪。疾大疾住大住寂靜觀滅達離是名為禪。今何故別立名耶。答曰。彼經雖有此釋于義乃顯。而名猶漫既不的有名目故。復更立通明之名第二明次位者。此禪無別次位。猶是約根本四禪四空立次位。但于一一禪內更有增勝出世間觀定之法能發無漏及三明六通疾利。亦于非想后心滅諸心數入滅受想定故。不同根本暗證取著無有神智功能。是故雖復次位同于根本而觀慧殊別。恐人謬解故立別名。雖名有異而次位無差。問曰。若此禪得入滅定。與九次第定有何異耶。答曰。修此定時心心無間。亦得說為九次第定。然終非是具足九次第定法。是事在下自當可見。若比準成實論解九定八解亦是具足。第三明修證。此禪既無別次位。還約根本次位辨修證也。第一先明修證初禪之相如大集經說。言初禪者亦名為具。亦名為離。離者謂離五蓋。具者謂具五支。五支者謂覺觀喜安定。云何為覺如心覺大覺思惟大思惟觀于心性是名為覺。云何為觀觀心行大行。遍行隨意是名為觀。云何為喜如真實知大知心動至心是名為喜。云何為安。謂心安身安受安受于樂觸是名為安。云何為定。謂心住大住不亂于緣不謬無有顛倒是名為定。即是彼經略釋修證通明初禪之相。推此經文所明五支則與余經論所明大異。故須別釋今先釋如心。如心者即是初禪前方便定發也亦即是未到地。但證不孤發要由修習。云何修習行者。從初安心即觀于息色心三事俱無分別。觀三事者必須先觀息道。云何觀息。謂攝心靜坐調和氣息。一心諦觀息想遍身出入。若慧心明利。即覺息入無積聚出無分散。來無所經由去無所履涉。雖復明覺息入出遍身。如空中風性無所有。是則略說觀息如心相。次觀色如行者。既知息依于身離身無息。即應諦觀身色如此色本自不有。皆是先世妄想因緣招感。今世四大造色圍虛空故。假名為身。一心諦觀頭等六分三十六物及四大四微一一非身。四微四大亦各非實尚不自有。何能生六分之身三十六物無身色可得。爾時心無分別即達色如。次觀心如行者。當知由有心故。則有身色去來動轉。若無此心誰分別色。色因誰生。諦觀此心藉緣而有。生滅迅速不見住處亦無相貌。但有名字。名字亦空即達心如行者。若不得三性別異名為如心。復次行者若觀息時。既不得息即達色心空寂。何以故。三法不相離故。色心亦爾。若不得色心三事。即不得一切法。所以者何。由此三事和合。能生一切陰入界眾苦煩惱。善惡行業往來五道流轉不息。若了三事無生則一切諸法本來空寂。是則略說修習如心之相。第二明證相。此亦具有證欲界未到地相。行者如上觀察三性悉不可得。其心任運自住真如。其心泯然明凈名欲界定。于此定后心依真如法。心泯然入定與如相應。如法持心心定不動。泯然不見身息心三法異相。一往猶如虛空故名如心。即是通明未到地也。次釋初禪發相如前引經說此應具釋五支證相。今先據覺支為本覺義既成。釋余四支則從可見。所以經言覺大覺。覺者覺根本禪覺觸發相故名為覺此事如前說但輕重有異。大覺者豁然心目開明。明見三事發相名為大覺。此傍釋未是正意。復次今當分別覺大覺義。所言覺者。覺世間相也大覺出世間也此即對真俗二諦釋之。亦有漏無漏義意在此。今明世間則有三種。一根本世間一期正報五陰是也。二義世間者知根本之法與外一切法義理相關也。三事世間者發五通時悉見一切眾生種類及世間事也。世間既有三種。出世間對世間亦為三。所以者何。眾生根有下中上利鈍不等。是故雖同證此初禪境界淺深其實有異。故須約三義分別證初禪不同。第一先釋約根本世間出世間。明覺大覺五支成初禪之相。即為二意。第一先明初禪發相。第二即釋成覺大覺五支差別之相。一先明初禪發之相。即為三意品次不同。一者。初發。二次。三后。一初發相行者。發初禪時。即豁然見自身九萬九千毛孔空疏氣息遍身毛孔出入。雖心眼明見遍身出入。而入無積聚出無分散來無所經由去無所履涉。即見身內三十六物一一分明。三十六物者。諸發毛爪齒薄皮厚皮筋肉骨髓脾腎心肝肺小腸大腸胃胞膽屎尿垢汗淚涕唾膿血脈黃痰白痰癊肪[月*冊]腦膜。此三十六物十是外物。二十六是內物。二十二是地物。十四是水物。已見風水地相分明。復覺諸物各有熱氣煎煮火相分明。觀此四大猶如四蛇同處一篋。四大蚖蛇其性各異。亦如屠牛之人分肉為四分。諦觀四分各不相關行者亦爾。心大驚悟。復次行者非但見身三十六物四大假合不凈可惡。亦覺知五種不凈之相。何等為五。一者見外十物相不凈心生厭患。是名自相不凈。二者見身內。二十六物內性不凈。是名自性不凈。三者自覺此身從歌羅邏時父母精血和合以為身種。是名種子不凈。四者此身處胎之時在生熟二臟之間。是名生處不凈。五者及其此身死后捐棄冢間壞爛臭穢。是名究竟不凈。當知此身從始至終不凈所成無一可樂甚可厭惡。我為無目忽于昔來著此不凈臭爛之身造生死業。于無量劫今始覺悟。悲喜交懷。五種不凈如摩訶衍論廣說。復覺定內心識緣諸境界念念不停。諸心數法相續而起。所念相異亦復非一。是名初禪初證之相。次明中證相。行者住此定內三昧漸深覺息后五臟內生息相各異。所謂青黃赤白黑等隨臟色別。出至毛孔若從根入色相亦不同。如是分別氣相非一。復見此身薄皮厚皮膜肉。各有九十九重。大骨小骨三百六十及髓。各有九十八重。于此骨肉之間有諸蟲。四頭四口九十九尾。如是形相非一。乃至出入來去音聲言語亦悉覺知。唯腦有四分。分有十四重。身內五臟葉葉相覆猶如蓮華孔竅空疏內外相通。亦各有九十九重諸物之間亦各有八十戶蟲。于內住止互相使役。若行者心靜細時亦于定內聞諸蟲語言音聲。或時因此發解眾生言語三昧。身內諸脈心脈為主。復從心脈內生四大之脈。一大各十脈。十脈之內一一復各九脈合成四百脈。從頭至足四百四脈。內悉有風氣血流相注。此脈血之內亦有諸細微之蟲依脈而住。行者如是知是知身內外不實猶如芭蕉。復觀心數隨所緣時悉有受想行識四心差別不同。三明后證之相。行者三昧智慧轉深凈明利。復見氣息調和同為一相如琉璃器非青黃赤白。亦見息之出入無常生滅悉皆空寂。復見身相新新無常代謝。所以者何。飲食是外四大入腹資身時新四大既生。當知故身隨滅。譬如草木新葉既生故葉便落。身亦如是。愚夫不了謂是惜身。智者于三昧內。覺此身相無常所遷新新生滅空無自性色不可得。復各一念心生之時即有六十剎那生滅。或有人言。六百剎那生滅迅速。空無自性心不可得。第二明釋成覺觀五支之相即為五。第一釋覺支經說覺支云。覺大覺思惟大思惟大思惟觀于心性。約此五句以明覺相。今先釋覺大覺二句。此約世間出世間境界分別故。有此二覺之異。世間境即是異相。出世間境即是如相。此之如異即是真俗二諦之別名也。今約觀門淺深易見。今當具依摩訶衍分別。論云。有三種上中下。如異既有三種覺大覺亦應為三也。論意分別假名為異。分別四大實法同體名為下如。分別地大異余三大名為異。同一無常生滅不異名次如。無常生滅名為異。生滅即空無異名上如。今即約禪為下中上品明觀門淺深之相。第一先明下品覺相。覺氣息入出青黃赤白諸色隔別名為覺。覺此諸息同一風大無異名大覺。次覺三十六物隔別名為覺。覺余三大無有別異名大覺。覺于心數非一名為覺。同是四心無異名大覺。第二明中品覺者。息是風大名為覺。覺息生滅無常名大覺。覺余三大各別名為覺。覺同一無常生滅不異名大覺。覺四心。差別不同名為覺覺無常生滅不異名大覺。第三明上品覺者。覺息無常為異者。此息為八相所遷故無常。何等為八相。一生。二住。三異。四滅。五生生。六住住。七異異。八滅滅。此八種相遷法體別異非一名為覺。覺息本空寂無八相之異名大覺。覺余三大各有八相別異名為覺。覺余三大本來空寂無八相之異名大覺。覺心八相所遷別異非一名為覺。覺心本來空寂無八相之異名大覺。所以者何。若心即是八相。八相即是心者則壞有余相。所以者何。今息色亦即是八相。八相亦即是息色八相無異故息。色心三事亦應無異。若爾說心時即應是說息色。今實不爾壞亂世諦相故。如人喚火應得水來。說心一向即是息色過同于此。復次若離心有八相離八相有心者。此則心非八相八相非心。若心非八相則心但有名無相。無相之法是不名心。若八相離心八相則無所遷。即不名八相。八相無所相故。如是審諦求之則心與八相本自不有。亦不依他有性性如虛空無一異相故名大覺。覺前息色一一亦當如是分別。此則略說上品覺大覺之相。次釋思惟大思惟二句。此還約前覺大覺說。所以者何。初心覺悟真俗之相名覺大覺。后心重慮觀察名思惟大思惟。對小覺后說思惟大覺后說大思惟。此義易見不煩多釋。次釋觀于心性者即是返觀能思惟大思惟之心也。所以者何。行者雖能了于前境而不能返達觀心則不會實道。今即返照能觀之心。為從觀心生。為從非觀心生若從觀心生若從非觀心生二俱有過。當知觀心畢竟空寂五句釋覺支竟。第二次釋觀支。經云。若觀心行大行遍行隨意。觀心者即是前觀于心性也。行大行者聲聞之人以四諦為大行。當觀心時即具四諦正觀。所以者何。若人不了心故。無明不了造諸結業。名為集諦。集諦因緣必招未來名色苦果。是名苦諦。若觀心性即是具足戒定智慧。行三十七品故名道諦。若有正道則現在煩惱不生。未來苦果亦滅。名為滅諦。是名聲聞大行。若緣覺人以十二因緣為大行。若是菩薩即入無生。正道正觀證于寂定琉璃三昧。毛孔見佛入菩薩位也。則略明三乘大行之道相也。遍行者觀行未利。亦并約心而觀四諦。名為大行。今觀道稍利能遍歷諸緣。觀于四諦出十六行觀故名遍行。隨意者。若是遍行雖在定內得見諸緣。出禪定時則觀不相應。今隨意者隨出入定觀一切法。任運自成不由作意是名隨意。此則略釋觀支相也。第三明喜支。喜支者。經言。如真實知大知心動至心是名為喜。如真實知者。即是上來觀于心性四諦真理也。大知者如上觀行。若心審諦停住緣內稱觀而知。故言如真實知。若豁然開悟稱理而知心生法喜故名大知。心動至心者。既得法喜心動。若隨此喜則為顛倒。今了此喜無即得喜性即得喜性故名至心。是名為喜。第四次明安支。安支者。經言。若身安心安受安受于樂觸。是名為安。身安者。了達身性故。不為身業所動即得身安。故名身安。心安者。了達心性故。不為心業所動即得心樂。故名心安。受安者。能觀之心名之為受。知受非受斷諸受故。名之為樂。故名受安受于樂觸者。世間出世間二種樂法成就。樂法對心故受于樂。第五次明定支者。經言。若心住大住不亂于緣不謬無有顛倒。是名為定。心住者。住世間定法持心不散故名住。大住者。住真如定法持心不散故。不亂于緣者。雖住一心。而分別世間之相不亂也。不謬者。謬名妄謬。諦了真如妄取不起。故言不謬。不顛倒者。若心偏取世間相。即隨有見沉沒生死。不得解脫若心偏取如相即隨空見破世間因果不修善法。是大可畏處。行者善達真俗離此二種邪命。名不顛倒。復次若二乘之人得此心破四倒。名不顛倒。若是菩薩得此一心能破八倒。名不顛倒。行者初得覺支成就。即覺身息不實猶如芭蕉　今得住此一心定支成就。心既寂靜于后泯然微細。即覺身息之相不實猶如聚沫。是則略明下根行者證通明初禪之相第二次釋約義世間明中。次根行者進證初根五支之相即為二。一者正明義世間相。二者即釋成覺義。就第一釋義世間為二意。一明外義世間。二明內義世間。今釋外義世間復為三意。一正明根本世間因緣。二明根本與外世界相關。三明王道治正。第一釋覺知根本世間因緣生義。行者初得初禪既已證見根本世間。爾時或見道或未見道。今欲深知此根本世間一期果報因何而生。爾時于三昧內心慧明利諦觀身內三十六物四大五陰。以愿知心愿知此身何因緣。有三昧智慧福德善根力故。即便覺知。如是身命皆由先世五戒業力。持于中陰不斷不滅。于父母交會之時業力變識即計父母身分精血二渧大如豆子以為己有識托其間。爾時即有身根命根識心具足。識在其間。具有五識之性。七日一變如薄酪凝酥。于后漸大如雞子黃。業力因緣變此一身內先為者五臟安置五識。爾時即知不殺戒力變此身內。次為肝臟。則魂依之。不盜戒力變此身內以為腎臟則志依之。不淫戒力變此身內為肺臟則魄依之。不妄語戒力變此身內以為牌臟則意依之。不飲酒戒力即變身內以為心臟則神依之。此魂志魄意神五神即是五識之異名也。五臟宮室既成則神識則有所棲。既有棲托便須資養五戒業力復變身內以為六府神氣。府養五臟及與一身。府者膽為肝府。盛水為氣合潤于肝。小腸為心府。心赤小腸亦赤。心為血氣。小腸亦通血氣。主潤于心入一身。故大腸為肺府。肺白大腸亦白。主殺物益肺成化一身。胃為脾府。胃黃脾亦黃。胃亦動作黃間通理脾臟氣入四支。膀胱為腎府。腎府黑膀胱亦黑。通濕氣潤腎。利小行腸故三焦合為一府分。各有所主。上焦主通津液清溫之氣。中焦主通血脈精神之氣。下焦主通大便之物。三焦主利上下。五臟之神分治六府。六府之氣以成五官之神。主治一身義。府臟相資出生七體。腎生二體。一骨二髓。腎屬于水以水內有砂石。故即骨之義也。肝生二體一筋二腸。肝為木。木為地筋。故生筋腸也。心生血脈心色赤。屬血以通神氣其道自然。脾生肌膚脾為土肌膚亦土。肺生于皮肺在眾臟之上故。皮亦是一身之上。是為五臟能生七體亦名七支。肺為大夫在上下舍不義肝。為尉仁心在中央稟種種脾。在其間平五味。腎在下沖四氣增長。七體成身骨以柱之髓以膏之筋以縫之。脈以通之血以潤之肉以裹之皮以覆之。以是因緣則有頭身手足大分之軀。余骨為齒。余肉為舌。余筋為爪。余血為發。余皮為耳。識神在內。戒力因緣則五胞開張。四大造色清凈變為五情。是以對塵則依情。以識知五色因緣則生意識。塵謝則識歸五臟。一期果報四大五陰十二入十八界具足成就。此則略說一期果報根本世間義所因由。問曰。若言識從內出在五根間識別五塵。與外道義有何異耶。答曰。如凈名經說。不舍八邪而入八正。亦云。六十二見是如來種。此言何謂如是等義。皆出提謂經明非人所作。若于此義不了在下自當可見。第二釋內世間與外國土義相關相。行者三昧智慧愿智之力諦觀身時。即知此身具彷天地一切法俗之事。所以者何。如此身相頭圓象天。足方法地。內有空種。即是虛空腹溫暖法春夏背剛強法秋冬。四季體法四時大節十二法十二月。小節三百六十法三百六十日。鼻口出氣息法山澤溪谷中之風氣。眼目法日月眼開閉法晝夜發法星辰。眉為北斗。脈為江河。骨為玉石。皮肉為地土。毛法叢林五臟在內在天法五星。在地法五岳在陰陽法五行在世間法五諦內為五神。修為五德。使者為八卦治罪為五刑。主領為五官升為五云化為五龍。心為朱雀。腎為玄武。肝為青龍。肺為白虎。脾為句陳。此五種眾生則攝一切世間禽獸悉在其內。亦為五姓。謂宮商角徵羽。一切萬姓并在其內。對書典則為五經。一切書史并從此出。若對工巧。即是五明六藝。一切技術悉出其間。當知此身雖小義與天地相關。如是說身非但直是五陰世間。亦是國土世間。第三釋身內王法治正義。行者于三昧內愿智之力。即復覺知身內。心為大王上義下仁故。居在百重之內。出則有前后左右官屬侍衛。肺為司馬。肝為司徒。脾為司空。腎為大海中有神龜。呼吸元氣行風致雨通氣四支。四支為民子。左為司命。右為司錄。主錄人命。齊中太一君亦人之主柱。天大將軍特進君王。主身內萬二千大神。太一有八使者八卦是也。合為九卿。三焦關元為左社右稷主奸賊。上焦通氣入頭中為宗廟。王者于間治化。若心行正法群下皆隨則治正清夷。故五臟調和六府通適。四大安樂無諸疾惱終保年壽。若心行非法則群僚作亂。互相殘害故。四大不調諸根暗塞。因此抱患致終。皆由行心惡法故。經言。失魂即亂。失魄則狂。失意則惑。失志則忘。失神則死。當知外立王道治化皆身內之法。如是等義具如提謂經說。第二明內世間義相關者。上來所說并與外義相關。所以者何。佛未出時諸神仙世智等亦達此法名義相對故說前為外世間義也。是諸神仙雖復世智辯聰能通達世間。若住此分別終是心行理外未見真實。于佛法不名圣人。猶是凡夫輪回三界二十五有未出生死。若化眾生名為舊醫。亦名世醫。故涅槃經云。世醫所療治差已還復發。若是如來療治者差已不復發。此如下說。今言內義世間者。即是如來出世廣說一切教門名義之相以化眾生。行者于定心內意欲得知佛法教門主對之相。三昧智慧善根力故。即便覺知。云何知如佛說五戒義為對五臟已如前說。若四大五陰十二入十八界四諦十二因緣悉人身內也。即知四大此義為對。五臟風對肝。火對心。水對腎地對肺脾。若聞五陰之名尋即覺知對身五臟。色對肝。識對脾。想對心。受對腎。行對肺。名雖不次而義相關。若聞十二入十八界。亦復即知對內五臟。十入十五界義自可見。二入三界今當分別。五識悉為意入界。外五塵內法塵以為法入界。此即二十三界相關。意識界者初生五識為根。對外法塵即生意識名意識界。若聞五根亦知對內五臟。憂根對肝。苦根對心。喜根對肺。樂根對腎舍根對脾。五根因緣則具有三界。所以者何。憂根對欲界。苦根對初禪。喜根對二禪。樂根對三禪。舍根對四禪乃至四空定皆名舍俱禪。當知三界亦為五臟其義相關。聞說四生亦覺知此義關五臟。所以者何。欲界具五根。五根關五臟。五臟關四大。四大對四生。一切卵生多是風大性身能輕舉故。一切濕生多是水大性因濕而生故。一切胎生多屬地大性其身重鈍故。一切化生多屬火大性火體無而欻有故。亦有光明故。如來為化三界四生故。說四諦十二因緣六波羅蜜。當知此三法藥神丹悉是對治眾生五臟五根陰故說。所以者何。如佛說一心四諦義。當知集諦對肝因屬初生故。苦諦對心果是成就故。道諦對肺金能斷截故。滅諦對腎冬藏之法已有還無故。一心已對脾開通四諦故。乃至十二因緣六波羅蜜類此可知也。此三種法藏則廣攝如來一切教門。是故行者。若心明利諦觀身相。即便覺了一切佛法名義故。華嚴經言。明了此身者。即是達一切。是則說內義世間義相關之相。意在幽微非悟勿述。第二次釋成覺五支義者。亦為三義。一下。二次。三上。今先釋覺支三義。一下覺大覺者。行者于靜心內悉覺上來所說內外二種世間之相。分別名義不同。即是隔別之相故名覺義世。覺義世間故名覺。大覺者覺一切外名義雖別而無實體但依五臟。如因肝說不殺戒歲星太山青帝木魂眼識仁毛詩角性震等諸法。此諸法不異肝。肝義不異不殺戒等。即是如故名大覺。覺余一切法如四臟亦如是。第二次明覺大覺者。行者覺知肝雖如不殺戒等一切法。而肝非肺脾心腎等一切法。了知別異名為覺。覺肝等諸法無常生滅不異。四臟等諸法無常名大覺。第三次明上覺大覺者。行者覺知肝等諸法八相別異名為覺。覺此肝等諸本來空寂無有異相名大覺。如此分別覺大覺及世間出世間相。雖與前同而亦有異。深思自當可見。次釋思惟大思惟者。觀于心性之義類如前說。是則略明約義世諦中。辯初禪覺支之相余觀喜安定等亦當如是一一分別。第三釋事世間者。此據得初禪時獲六神通。見世諦事了了分明。如觀掌內庵摩勒果此則現睹眾事不同上說以義比類惟忖分別世事也。今就明事世間內亦為二意。第一正見事世間相。第二釋成覺觀五支義。今釋第一事世諦相者。上根行人福德智慧利故。證初禪時有二因緣得五神通。一者自發。二者修得一自發者是人入初禪時深觀根本世間三事。即能通達義世間相。覺義世諦時三昧智慧。轉更深利神通即發。更得色界四大清凈造色眼成就。以此凈色之心眼徹見十方一切之色事相分明。分別不亂名天眼通。所余天耳他心宿命身通亦復如是。得五通故明見十方三世色心境界差別不同眾生種類國土相貌一一有異。是為異見事世間也。故經言。深修禪定得五神通。第二修得五通見事世間者。如大集經言。法行比丘獲得初禪。入禪已欲得身通系心鼻端觀息入出。深見九萬九千毛孔息之出入。見身悉空乃至四大亦復如是。如是觀已遠離色相獲得身通。乃至四禪亦復如是云何法行比丘獲得眼通。若有比丘得初禪。觀息出入真實見色。既見色已作是思惟。如我所見三世諸色。意欲得見隨意即見。乃至四禪亦復如是。云何法行比丘得天耳通。憍陳如。若有比丘得初禪。觀息出入次第觀聲乃至四禪亦復如是。云何法行比丘得他心智通。若有比丘觀息出入。得初禪時修奢摩他毗婆舍那。是名他心智乃至四禪亦復如是。云何法行比丘得宿命智。憍陳如。若有比丘觀出入息。得初禪時即獲眼通。獲眼通已觀于初有歌羅邏時乃至五陰生滅。乃至四禪亦復如是。既得五通。即能見十方三世九道圣凡眾生種類國土所有一一相貌差別不同。是名修得神通見事世間通達無閡。第二次釋成覺觀五支義。今先釋覺。亦為三義一下。二中。三上。下覺大覺者。用天眼通徹見諸色分別眾生種類非一。國土所有差別不同名字亦異故名為覺也。大覺者。即覺世間所有但假施設。諦觀四大即不見有世間差別之異。了了分明故名大覺。余四通亦爾。第二明次品覺大覺者。用天眼通見四大色即知其性各異故名為覺。知四大無常生滅。性無差別故名大覺。余四通亦爾。第三明上品覺大覺者。用天眼通明見無常之法八相有異。是名為覺。覺知八相之法本來空寂一相無相故名大覺。余四通亦爾。此則略說用五神通見事世間覺大覺相。思惟大思惟觀于心性。成就覺支之相類如前說。余觀支喜安定等亦當如是一一分別。行者當知。若聲聞緣覺得此禪故依定。獲得不壞解脫無礙解脫三明六通故。名通明觀。若菩薩大士住此禪時。即得無礙大陀羅尼。乃至四禪亦復如是。次明二禪。自此已下乃至非想滅定禪門轉復深妙。事相非一寧可具辯今但別出經文。略釋正意而已。所言二禪者。經云。二禪者亦為名離。亦名為具。離者同離五蓋。具者具足三支。謂喜安定。釋曰。行者于初禪后心患初禪覺觀動散。攝心在定不受覺觀。亦知上地不實諦觀息色心三性。一心緣內覺觀即滅。則發內凈大喜三昧。于定內見身如泡具二禪行。次明三禪。經云。三禪者亦名為離。名亦為具。離者同離五蓋。具者具足五支。謂念舍慧安定。釋曰。行者于二禪后心患厭大喜動散攝心不受。亦知上地不實攝心諦觀。喜法即謝發身樂。即于定內見身如云成三禪行。次明四禪相。經云。四禪者亦名為離。亦名為具。離者。謂同離五蓋。具者。具足四支。謂念舍不苦不樂定。釋曰。行者于三禪后心厭患樂法一心不受。亦知四禪非實諦觀三性即豁然明凈三昧智慧與舍俱發。心不依善亦不附惡正住其中即于定內見身如影具四禪行。次明空處。經言。觀身厭患。遠離身相一切身觸喜觸樂觸。分別色相遠離色陰。一心觀無量空處。是名比丘得空處定。釋曰。此可為二義。一者通觀上下。二者但約自地及以上。通上下者。經觀身厭患遠離身相者。深知欲界之身過罪非一。身分皆不可得也。身等三觸對初禪二禪三禪。對可見。分別色相者。分別欲界色身乃至四禪色一一別異。不實亦知空處未離色法也。遠離色陰及觀無量空處者并如前。根本禪內滅三種色法與虛空相應也。二并約自地釋者。觀身厭患遠離身相者。厭患如影之色覆蔽于心。觀此影色亦不可得也。身等三觸者別喜根前已壞。此是四禪色起觸心生三觸也。分別色相者。分別四禪喜樂及如影之色皆虛誑也。遠離色陰及觀無量空處。不異前說。次明識處定相者。經言。若有比丘。修奢摩他毗婆舍那。觀心意識自知此身不受三受。以得遠離是三種受。是名比丘得識處定。釋曰。心意隨者。心者即是舍空定緣三性入識處定。行者用三昧攝智慧。雖知三性不實為免空難一心緣識即入識處定也。自知此身不受三受者。緣色四句空處雖離初句。而猶受后三句今識處緣識入定則迥離色界四句。所有四受悉屬于識。故云自知此身不受三受。亦得言不受苦樂等三受也。已得遠離是三種受名識處定相。次明少識處定相者。經言。若有比丘觀三世空。知一切行亦生亦滅空處識處亦生亦滅。作是觀已次第觀識。我今此識亦非識非非識。若非識者是名寂靜。我今云何求斷此識。是名得少識處定。釋曰。觀三世空一切諸行亦生亦滅者。深觀自地及上下心數悉是有為之相虛誑不實。次第觀識者。是觀識處亦識。非識非非識者。即通知所有法不可得也。若非識者是名寂靜。我今云何求斷此識者。即是念滅識之方便緣非識之法。入少識處定也。次明非想定者。經言。若有比丘有非心想。作是思惟。我今此想是苦是漏是瘡是癰是不寂靜。若我能斷如是非想及非非想。是名寂靜。若有比丘能斷如是非想非非想者是名獲得無想解脫門。何以故。法行比丘作是思惟。若有受想。若有識想。若有觸想若有空想。若非想非非想。是等皆名粗想。我今若修無想三昧則能永斷如是等想。是故見于非想非非想為寂靜處。如是見已入非非想定。已不受不著即破無明。破無明已名獲阿羅漢果。釋曰。有非心想者即無想定也。是苦是漏等。即是觀無想定過罪也。若我能斷如是非想及非非想。是名寂靜。非想者即是無想定也。及非非想者已逆見上地之過應斷除。是寂靜者破非想定故。獲涅槃之寂靜也。若有比丘能斷如是非想。獲得無想解脫門者。一切三界之定皆名為想。今斷此想獲得無想三昧。即能于非想定破無明發無漏。得阿羅漢果證涅槃也。法行比丘若有受想已下即是重釋出上意。義可見也。又經言前三種定二道所斷。后第四定終不可以世俗道斷。凡夫于非想處雖離粗煩惱。而亦具有十種細法。以其無粗煩惱故。一切凡夫謂是涅槃。廣說如經。釋曰。此明凡夫等智于非想不能發無漏也。次經云。憍陳如。若比丘修習圣道。厭離四禪四空處觀于滅莊嚴之道者。釋曰。此明通觀于想后得入滅盡也。此義下背舍中當具說。行者入此法門不取實際作證。具足大悲方便一切佛法。起六神通度脫眾生。即是約一種法門明摩訶衍也。  
釋禪波羅蜜次第法門卷第九  
　　明修證無漏禪。今明無漏有二種。一者對治無漏。二者緣理無漏。故大集經云。有二種行。一者慧行。二者行行。行行者。即是九想背舍等對治無漏也。緣事起行對治破諸煩惱故。名行行無漏行也。二慧行者。即是四諦。十二因緣真空正觀緣理斷惑故。名慧行無漏行也。第一前釋對治無漏。此約九種法門明也。一九想。二八念。三十想。四八背舍。五八勝處六十一切處。七九次第定。八師子奮迅三昧。九超越三昧。今此九種禪通說為對治無漏。及次第淺深之義皆如前。第一卷中說。今就此九種法門中。即有二種對治無漏道。一者壞法道。二者不壞法道。壞法道者即是九想八念十想是也。善修此三。若發真無漏。即成壞法阿羅漢也。二不壞法道。即是背舍勝處一切處九次第定師子奮迅超越等三昧。具足此禪。發真無漏成不壞法大阿羅漢也。今通釋第一壞法觀中三種法門。所以此三法門。名壞法觀者。行人心厭六欲猶如怨賊。故修九想以為對治。作此觀時雖破壞六欲而多生恐怖。若修八種正念恐怖即除。既貪欲心薄又無怖畏。爾時欲斷三界結使即應進修十想。十想成就。即便殺諸結賊成阿羅漢。是人既壞滅欲界身相。不能具足三界觀練熏修三明八解。故名。壞法也問曰。九想與十想有何異耶。答曰。有異不異。異者九想如縛賊。十想如殺賊。九想為初學。十想為成就。九想為因。十想為果。故經云。二為甘露門。一者不凈觀門。二者阿那波那門。不異者善修九想。即具足十想。此義在下當明之。初釋九想觀門者。一脹想。二壞想。三血涂想。四膿爛想。五青瘀想。六啖想。七散想。八骨想。九燒想。此九種法門通稱想者。能轉心轉想所謂能轉不凈中凈顛倒想。故名為想。今釋九想。即開為四意。一明修證。二明對治。三明攝法。四明趣道。一明修證者。行人先持戒清凈令心不悔易受觀法。能破淫欲諸煩惱賊。故爾時當先。觀人初死之時辭談言語息出不反忽已死亡氣滅身冷無所覺知。室家驚慟號天叫地。言說方爾奄便何去。此為大畏。無可免者。譬如劫盡火燒無有遺脫。如偈說。  
　　死至無貧富　　無勤修善法 
　　無貴亦無賤　　老少無免者 
　　無祈請可救　　亦無欺誑處 
　　無捍格得脫　　一切無免者  
　　死法名永離恩愛之處一切有生之所惡。雖知可惡甚無得免者。我身不久必當如是。同于木石無所別知。我今不應貪著五欲不覺死至同于牛羊。牛羊禽獸雖見死者跳騰哮吼不自覺悟。我既已得人身識別好丑。當求甘露不死之法。如偈說。  
　　六情根完具　　智鑒亦明利 
　　而不求道法　　唐受身智慧 
　　禽獸皆亦智　　欲樂以自恣 
　　而不知方便　　為道修善事 
　　既已得人身　　而但自放恣 
　　不知修善行　　與彼復何異 
　　三惡道眾生　　不得修道業 
　　已得此人身　　當勉自益利  
　　行者思惟是已。即取我所愛人若男若女。脫衣露體臥置地上于前如死尸想一心三昧觀此死尸心甚驚畏破愛著心。此則略說死想以為九想前方便也。復次九想有二種。一者利根。二者鈍根。若利根之人懸心存想死脹等事悉得成就。若鈍根之人懸作不成必須見人初死至尸所取是相已系心修習。既見相分明心想成就即發三昧。于后雖離死尸隨想即見。一脹想者。行者對死尸邊見胮脹如韋囊盛風異于本相。此身中無主妄識役御視聽言語。以此自誑今何所趣。但見空舍胮脹項直。此身姿容妖媚細膚朱唇素齒長眼直鼻平額高眉如是好身令人心惑。今但見胮脹好在何處。男女之相亦不可識。即取此相以觀我所愛人。作此訶責欲心臭屎囊胮脹可惡。何足貪著為此沉沒。自念我身未脫此法。一心三昧除世貪愛。二壞想。行者復觀死尸風吹日曝轉大烈壞在地。六分破碎五臟屎尿臭穢盈流惡露已現。我所著者以此觀之無可愛樂。我為癡惑為此屎囊薄皮所誑。如燈蛾投火。但貪明色不顧燒身之禍。自念我身亦爾。未脫此法。一心三昧除世貪愛。三血涂漫想。行者復觀死尸既見破壞處處膿血流溢從頭至足點污。不凈臭穢腥臊胮脹不可親近。我所愛者以此觀之無可愛樂。我為癡惑坐是沉淪污穢不凈好在何處。自念我身未脫此法。一心三昧除世貪愛四膿爛想。行者觀死尸風熱水漬日漸經久身上九孔蟲膿流出皮肉處處膿爛。滂沱在地臭氣轉增我所愛者以此觀之好容美貌為此昏迷。今見臭爛甚于糞穢何可貪著。自念我身未脫此法一心三昧除世貪愛。五青瘀想。行者復觀死尸膿血稍盡風日所變皮肉黃赤瘀黑青[黑*敢]臭氣。轉增我所愛者以此觀之桃華之色誑惑于我今何所在。自念我身未脫此法一心三昧除世貪愛六啖想。行者復觀死尸蟲蛆唼食烏挑其眼狐狗咀嚼虎狼[國*瓜]裂身殘缺駁脫落可惡我所愛人以此觀之本時形體清潔服飾莊嚴嬌態自惑。今見破壞本相皆失甚可厭惡。自念我身未脫此法一心三昧除世貪愛。七散想。行者復觀死尸禽獸分裂身形破散風吹日曝筋斷骨離頭首交橫。我所愛人以此觀之人相何在。自念我身未脫是法一心三昧除世貪愛。八骨想。行者復觀死尸皮肉等已盡但見白骨。見骨有二種。一者見筋相連。二者筋盡骨離。復有二種。一則余血膏膩染污。二則骨白如珂如貝。我所愛人以此觀之髑髏可畏堅強之相甚于瓦石。柔軟細觸一旦皆失。自念我身未免此法一心三昧除世貪愛。九燒想。行者復到死尸林中。或見[卄/積]多草木焚燒死尸腹破肥出爆裂煙臭甚可驚畏。或見但燒白骨煙焰洞然薪盡火滅形同灰土。假令不燒不埋亦歸磨滅。我所愛人以此觀之身相皆盡甚于兵刃。沐浴香熏華粉嚴飾軟肥細體清溫諂佞。以此惑人今皆磨滅竟何所在。自念我身未脫此法一心三昧除世貪愛二明九想對治者。行者修九想既通。必須增想重修令觀行熟利。隨所觀時心即與定相應。想法持心無分散意。此則能破六欲除世貪愛。六欲者。一者色欲。二形貌欲。三威儀恣態欲。四言語音聲欲。五細滑欲。六人相欲。此六欲中能生六種著。色欲者有人染著赤色。若赤白色若黃白色黑色若赤黑色若青色若青白色若桃華色。無智愚人見此等色沒溺迷醉。若形貌欲有人。但著形貌面如滿月。修目高眉細腰纖指相好端嚴。心即惑著。威儀欲者有人著威儀恣態行步汪洋揚眉頓臉含笑嬌盈便生愛染。言語欲者有人但愛語聲若聞巧言華說應意承旨音詞清雅歌詠贊嘆悅動人心。愚夫淺識為之迷惑細滑欲者有人但愛身形柔軟肥膚光悅猶若兜羅之綿。寒時體溫熱時體涼。按摩接待身服熏香。凡情沒溺為此危喪。雜欲者。有人皆著五事。人相欲者。有人皆不著五事。但著人相若男若女雖見上五事。若不得所愛之人猶不染著。若遇適意之人則能舍世所重頓亡軀命。如是六欲世世誑惑眾生。沉淪生死沒溺三涂。不得解脫。若能善修九想對治除滅。則六欲賊破散疾證涅槃。所以者何。初死想破威儀語言二欲。次脹想壞想啖想破形貌欲。次血涂漫想青瘀想膿爛想多破色欲。次骨想燒想多除細滑欲。九想除雜欲及所著人相欲啖。想散想骨想偏除人相欲殘啖離散白骨中不見有人可著故。以是九想觀能破欲結嗔癡亦薄。三毒薄故九十八使山皆動。漸漸增進其道以金剛三昧摧破結使山得三乘道。九想雖是不凈觀因是能成大事。譬如大海中死尸溺人依之即得度也。三明攝法者。是九想法緣欲界身色想陰攝。亦身念處少分。或欲界攝或初禪二禪攝。未離欲散心人得欲界系。離欲人得色界。系胮脹等八想欲界初禪二禪中攝。凈骨想欲界初禪二禪四禪中攝。三禪中樂多故無是想。四明九想趣道者。修九想有二種。若按事而修此則但能伏欲界結后別修十想以斷見思成無學道。二者若善修九想即具十想從事入理此。則不煩別約余門修十想。所以者何如。行者觀人死時動轉言語須臾間忽然已滅。身體胮脹爛壞分散各各變異。是則無常。若著此身無常壞時是即為苦。若無常苦不得自在者是則無我。不凈無常苦無我故。則世間不可樂著。觀身如是。食雖在口腦涎流下與唾和合成味。而咽與吐無異。下人腹中即為糞穢。即是食不凈想。以此九想觀觀身無常變易念念皆滅。即是死想。以是九想厭世間樂。知煩惱斷即安隱寂滅。即是斷想。以是九想遮諸煩惱即離想。以九想厭世間故。知五陰滅。更不須生是處安隱。即是盡想。若能如是善修九想即具十想斷見思惑。當知是人必定趣三乘道。復次摩訶衍中說若善修九想開身念處門。身念處開三念處門。四念處開三十七品門。三十七品開涅槃門。入涅槃故則滅一切憂苦。菩薩憐愍眾生故。雖于九想能入涅槃。而亦不取實際作證。所以者何。若色中無味相眾生即不應著于色若。色中無離相今亦不應從色得解脫。以色中有味故眾生則著于色。色中有離相故眾生從色得解脫。而味不即離離不即味。離味處無脫處離脫處無味處。當知色即非縛非脫。爾時不隨生死不證。涅槃但以大悲憐憫一切眾生。于此不凈觀中成就一切佛法。大品經云。九想即是菩薩摩訶衍。次釋八念法門。所言八念者。一念佛二念法。三念僧。四念戒。五念舍。六念天。七念入出息。八念死。此八通稱念者。一心緣中憶持不忘失故。名之為念。今釋八念即為三意。一明教門所為。二明修證三明趣道之相。一明教門所為者。佛弟子于阿蘭若處空舍冢間山林曠野。善修九想外不凈厭患其身而作是念。我云何將是底下不凈臭屎尿囊以自隨逐。爾時嗇然驚怖舉身毛豎。及為惡魔作種種形色來恐怖之。欲令其道退沒。以是故念佛。次九想后說八念以除怖畏。如經中說。佛告諸比丘。若于阿蘭若處有驚怖心。爾時應當念佛恐怖即滅。若不念佛應當念法恐怖即除。若不念法應當念僧恐怖即除。故知三念為除怖畏說也。問曰。經說三念因緣為除怖畏后五念復云何。答曰。是比丘自布施持戒怖畏即除。所以者何。若彼破戒畏墮地獄。若慳貪畏墮餓鬼。及貧窮中自念。我有是凈戒布施。則歡喜上諸天皆是布施持戒果報。我亦有是福德。是故念天。亦能令怖畏。不生十六行中。念阿那波那時細心覺尚滅。何況怖畏粗覺。念死者念五陰身念念生滅。從生已來恒與死俱。今何以畏死。是五念佛雖不別說。當知是為深除怖畏。所以者何。念他功德以除恐怖則難。念自功德以除怖畏則易。以是義故不別說。二明修證八念。念佛者若行者于阿蘭若中。心有怖畏應當念佛。佛是多陀阿伽度阿羅訶三藐三佛陀。乃至婆伽婆。十號具足。三十二相八十種好。大慈大悲十力四無所畏十八不共法。智慧光明神通無量能度無量十方眾生。是我大師救護一切我當何畏。一心憶念恐怖即除。二念法者。行者應念是法。巧出得今世果無諸熱惱。不待時能到善處通達無礙。巧出者善說二諦不相違故。是法能出二邊故名巧出。得今世果者諸外道法皆無今世果。唯佛法中因緣展轉生。所謂持戒清凈故得心不。悔得心不悔故生法歡喜。生法歡喜故得心樂。得心樂故則能攝心。攝心故得如實智。得如實智故得厭離。得厭離故得離欲。離欲故得解脫。解脫果報故得涅槃。是名得今世果報。無熱惱者無三毒生死熱惱也。不待時者。諸外道受法要須待時節。佛法不爾譬如薪遇火即然不待時。到善處者若行佛法必至人天樂果三乘涅槃之處。通達無礙者得三法印故通達無礙也。我修如是等法當何所畏。一心憶念恐怖即除。三念僧者。行者應念僧。僧是佛弟子眾。具五分法身。是中有四雙八輩二十七人。應受供養禮事。世間無上福田。所謂若聲聞僧。若辟支佛僧。若菩薩僧神。智無量能救苦難度脫眾生。如是圣眾是我真伴當何所畏。一心憶念恐怖即除。四念戒者。行者應念是戒。能遮諸惡安隱住處是中戒有二種。所謂有漏戒無漏戒。復有二種。一律儀戒。二定共戒。律儀戒能遮諸惡身得安隱。定共戒能遮諸煩惱心得內樂。無漏戒能破無明諸惡根本得解脫樂。我修如是之法當何所畏。一心憶念恐怖即除。五念舍者。行者應念。舍有二種。一者舍施舍。二者諸煩惱舍。舍施有二種。一者舍財。二者舍法。是二種舍皆名為舍。即是一切善法根本。行者自念我有身已來亦有如是舍施功德。我當何畏。一心憶念怖畏即除。六念天者。行者應念四天王天乃至他化自在天彼諸天等悉因往昔戒施善根。得生彼處長夜快樂。善法護念我等復當憶念。天有四種。一者名天。二者生天。三者凈天。四者義生天。如是等天果報清凈。若我有戒施之善。舍命之時必生彼處。當何所畏。一心憶念恐怖即除。七念阿那波那者。如前六十特勝初門中說。行者若心驚怖即當調息緣息出入覺知滿十。即當發言念阿那波那。如是至十六神即歸。一心念息恐怖即除。次念死者。死有二種。一者自死。二他因緣死。是二種死常隨此身。若他不殺自亦當死。何足生怖。譬如勇士入陣以死往遮則心安無懼。如是一心念死怖畏即除。是則略說八念對治恐怖。是中法相并如摩訶衍廣分別。三明八念趣道之相者。若如前說止是權除怖畏及諸障難。今明善修八念即是一途入道法門。釋八念入道有二意。一者次第修行入道之相。二者一一念各得入道。次第修行入道者。行者欲求解脫煩惱之病。先當念佛如醫王念法如良藥。念僧如瞻病。念戒如禁忌飲食。念舍如將養。念天如身病少差。念阿那波那使發禪定。念死即悟無常四諦。若三界病盡即得圣道。二者明一一念各是入道方法者。念佛即是念佛三昧入道之相。如文殊般若及諸經中說。念法者如經說。諸佛所師所謂法也。若四諦十二因緣六波羅蜜中道實相。如是等法皆是入道之法。念僧者如觀世音三昧藥上等經中說。念戒如前十種戒中說。念施如摩訶衍中檀波羅蜜入道相中說。余三念者若念天及第一義天即入道。若念阿那波那入道之相。具如通明中說。念死如下死想義中說。當知八念隨修一念即得入道不須余習。菩薩為求佛道故行是八念心無依倚。大悲方便廣習法門以化眾生。當知八念即是菩薩摩訶衍也。次釋十想法門。十想者。一無常想。二苦想三。無我想。四食不凈想。五一切世間不可樂想。六死想。七不凈想。八斷想。九離想。十盡想。今釋十想即為三意。一明次位。二明修證。三明趣道想第一所言次位者。于佛教所說諸法中有三種道。一見道。二修道。三無學道。今此十。想即約三道以明位次。所以者何。壞法人于干慧地已具九想伏諸結。使今修無常等三想即是總相觀。為破六十二見諸顛倒法。入見道中得初果故。次有食不凈想等四想。此為須陀洹斯陀含人入修道中。欲斷五下分結證阿那含果故。說是四種別相事觀助成正觀。斷思惟惑。后斷離盡等三想。為阿那含人行阿羅漢向修無學道。為欲斷離色無色愛證阿羅漢故說。當知十想約三道以辯次位。一往義則可見。第二明修證。一無常想者。觀一切有為法無常智慧相應故。名無常想。所以者何。一切有為法新新生滅故。屬因緣故。不增積故。生時無所從來。滅時無所去處。故名無常。是中無常有二種。一者眾生無常。二者世界無常。眾生無常者。行者觀我及一切眾生。從歌羅邏來色心生滅變異。乃至老死無暫停時。所以者何。一切有為悉屬生住滅三相遷變。故知無常所謂欲生異生欲住異住欲滅異滅。如是變易無常剎那迅速無暫停息。故知一切眾生悉皆無常。世界無常者。如偈說。  
　　大地草木皆磨滅　　須彌巨海亦崩竭 
　　諸天住處皆燒盡　　爾時世界何處常  
　　復次如佛說無常觀有二種。一者有余。二者無余。一切人物皆盡唯有名在。是名有余。若人物滅盡是名無余。所以者何。若言以三相故。一切有為法為無常者。三相自不可得。云何有無常。如生時無住滅離生時亦無住滅。若生時即有住滅即壞生相。以生滅相違故。若言離生有滅住亦壞三相義。若離生則滅無所滅故。當知三相不可得。若無有三相。云何言無常。若不得無常相即見圣道。是名無常想。問曰。若爾佛何故說無常為圣諦。答曰。為對治破著常顛倒故。是中不應求實。若心計無常為實者即墮斷見。復次有余無常想如上特勝通明中說。無余者在下慧行中當廣說。問曰。何以圣行初門先說無常想。答曰。一切凡夫未見道時各貴所行。或言持戒為重。或言多聞為重。或言十二頭陀為重。或言禪定為重。如是各各所行為貴。更不復勤求涅槃。佛言。是諸功德皆是趣涅槃道分。若觀諸法無常是為真涅槃道。如是種種因緣故。諸法雖空而說是無常想。二苦想者。行者應作是思惟。若一切有余法無常遷變即是苦想。所以者何。從內六情外六塵和合故。生六種識。六種識中生三種受。謂苦受樂受舍受。是三種受中生老病死恩愛別離求不得怨憎會五陰盛等。八苦之所逼切故名為苦。復次是苦受以事即是苦故。一切眾生所不欲。是樂受以為順情故。一切眾生所愛。若生貪著無常敗壞即現受眾苦。后受地獄畜生餓鬼等苦。如是等種種諸苦皆從求樂生故。知樂即是苦。舍受雖復情中不覺苦樂不取不棄。理實無常遷逼亦為大苦。如是觀時于三界中不見樂相可生貪著。心生厭畏是名苦想。問曰。若無常即是苦者。道圣諦有為無常亦應是苦。答曰。道圣諦雖無常而能滅苦不生諸著。又與空無我等諸智慧和合故。但是無常而非苦也。三無我想者。行者當深思惟若有為法悉是苦者。苦即是無我。所以者何。五受陰中悉皆是苦。若是苦者即不自在。若不自在是則無我。何以故。若有我自在者則不應為苦所逼。知苦即是無我。復次五陰十二入十八界中。諸法從緣生則無自性故。若即陰離陰。更求我等十六知見皆不可得。既不得我則舍一切諸見執著心無所取。便得解脫。是名無我想。是無常苦無我三想觀行深細。在下釋苦諦中更當廣說。問曰。無常苦無我。為是一事為是三事。若是一事一事不應說三。若是三事佛何故說無常即苦。苦即無我。答。三是一事。所謂受有漏法觀門分別故。有三種異。無常行想應是無常想。苦行想應是苦想。無我行想應是無我想。無常不令入三界。苦令知三界過罪。無我則舍世間。復次無常生厭。苦生怖畏。無我拔出令得解脫。復次無常者遮常見。苦遮令世涅槃見。無我者遮著處見。無常者世間所可著常法是。苦者世間計樂處是。無我者世間所可計我牢固者是。如是等種種分別并如摩訶衍中廣說也。四食不凈想者。行者雖知無常苦空無我。若于飲食猶生貪著。當修食不凈想以為對治。諦觀此食皆是不凈因緣故有。如肉是精血水道中生。是為膿蟲住處。如酥乳酪血變所成。與爛膿無異。飯似白蟲羹如糞汁。一切飯食廚人執作汁垢不凈。若著口中腦有爛涎二道流下與唾和合。然后成味。其狀如吐。從腹門入地持水爛風動火煮。如釜熟糜滓濁下沉清者在上。譬如釀酒滓。濁者為屎清者為尿。腰有三孔風吹膿汁散入百脈。先與血和合凝變為肉。從新肉生脂骨髓。以是因緣故生身根。從新舊肉令生五情根。從此五根則生五識。次第生意識分別取相籌量好丑。然后生我我所心等諸煩惱及諸罪業。觀食如是本末因緣種種不凈。知內四大與外四大則無有異。但以我見力故強計為我。有行者如是思惟知食罪過。若我貪著當墮地獄餓鬼吞熱鐵丸。或墮畜生豬狗之中啖食糞穢。如是觀食則生厭想。因厭食故五欲亦薄。即是食不凈想。五一切世間不可樂想者。行者若念世間色欲滋味眷屬親里服飾園觀國土人事等。則生樂想。惡覺不息障離欲道故。行者應當深心諦觀世間過罪之相。過罪有二種。一者眾生。二者國土。眾生過罪者。一切眾生皆有八苦之患無可貪著。復觀眾生貪欲多故。不擇好丑猶如禽獸。嗔恚重故乃至不受佛語不敬聞法不畏惡道。愚癡多故所求不以道理不識尊卑。或慳貪憍慢嫉妒很戾諂誑讒賊邪見無信不識恩義。或罪業多故造作五逆不敬三寶輕蔑善人。世間眾生善者甚少弊惡者多。深觀如是煩惱過罪應生厭離。如是不可親厚國土。過罪者。如偈說。  
　　或有國多寒　　或有國多熱 
　　有國無救護　　或有國多惡 
　　有國多饑餓　　或有國多病 
　　有國不修福　　如是無樂處  
　　行者深觀欲界惡事如是無有樂處。乃至上三界果報破壞時憂苦甚于下界。譬如極高處墮落摧碎爛壞。經言。三界無安。猶如火宅。眾苦充滿。甚可怖畏。若常觀是相則深生厭離愛覺不生。是名世間不可樂想。六死想者。行者若修上來諸想多少懈怠心生不能疾斷漏。是時應須深修死無想。如佛說死想義。有一比丘偏袒白佛。我能修死想。佛言。汝云何修。比丘言。我不望一歲活。佛言。汝為放逸修死想者。復有比丘言。我不望七月活。有比丘言。七日六日五日四日三日二日活。佛言。汝等皆是放逸修死想者。有比丘言。從旦至食。有一比丘言。一食頃。佛言。汝等皆是放逸修死想者。有一比丘偏袒白佛言。我于出息不保入息。入息不保出息佛言。善哉善哉。是真修死想者。是真不放逸行。若能如是修死想者。當知是人破懈怠賊。一切善法恒得現前。是名修死想也。七不凈想者。如前通明觀。見身三十六物五種不凈。是中應廣說。八斷想。九離想。十盡想者。緣涅槃斷煩惱結使故名斷想。離結使故。故名為離想。盡諸結使故名為盡想。問曰。若爾者一想便足。何故說三。答曰。如前一法三說。無常即苦苦即無我。此想亦如是。斷想有余涅槃。盡想無余涅槃。離想二涅槃方便門。當知壞法人成就十想。即成阿羅漢具足二種涅槃故說。九想十想為壞法道也。十想義種種分別。具如摩訶衍中廣說。第三明趣道相者即有三種一者漸次入壞法道。具如前說。二者非次第壞法道。從初發心即具修十想斷諸結使得阿羅漢果具足二種涅槃故。摩訶衍云。若于暖頂忍世間第一法。正智慧觀離諸煩惱是離想。得無漏道斷結使是斷想。入涅槃時滅五受陰不復相續。是名盡想當知從初干慧地來即說離想等。此則異前所說三想并在后無學道中也。三者隨分入道。若于十想之中隨修一想善得成就。即能斷三界結使得阿羅漢。證二種涅槃。故經云。善修無常能斷一切欲愛色愛無色愛掉慢無明三界結使永盡無余。當知無常即是具足入道不煩惱想。下九想亦當如是。一一分別趣道之相。復次菩薩摩訶薩行菩薩道時心廣大故。欲為一切眾生習甘露法藥。雖知諸法畢竟空寂。而亦具足成就十想。是菩薩于一一想中。次第入一切法門旋轉無閡為眾生說。當知十想即是菩薩摩訶衍也。  
釋禪波羅蜜次第法門卷第十  
　　從背舍已去有六種法門。并屬不壞法道所攝。利根聲聞具此六法發真無漏。即成不壞法大力阿羅漢。故摩訶衍云。不壞法阿羅漢能具無諍三昧愿智頂禪。今分此六種法門即為四意。謂觀練熏修。一者背舍及勝處一切處。此三門并屬觀禪。故摩訶衍云。背舍是初行。勝處是中行。一切處是后行。悉為對治破根本味禪中無明貪著及凈法愛也。二九次第定即是煉禪。三師子奮迅三昧即是熏禪。四超越三昧即是修禪。今釋第一觀禪即為二意。一先釋三番修觀禪方法。二明觀禪功能。第一釋三番觀行方法者。一先釋背舍。二次釋勝處。三釋一切處也。先釋八背舍。八背舍者。一內有色相外觀色是初背舍。二內無色相外觀色是二背舍。三凈背舍身作證是三背舍。四虛空處背舍。五識處背舍。六不用處背舍。七非有想非無想背舍。八滅受想背舍。今釋背舍即為五意。一釋名。二明次位。三辯觀法不同。四明修證。五分別趣道之相。第一釋名此八法門所以通名背舍者。背是凈潔五欲離是著心。故名背舍。言凈潔五欲者。欲界粗弊色聲香味觸。貪著是法沉沒三涂名為不凈五欲。欲界定未到地根本四禪四空。是中雖生味著皆名凈潔五欲。今以背舍無漏對治破除。厭離不著欲界根本禪定喜樂。故言能背是凈潔五欲舍是著心名為背舍。復次多有人言。背舍即是解脫之異名。今用摩訶衍意往撿此義不然。所以者何。如大品經云。菩薩依八背舍入九次第定。身證阿那含人。雖得九次第定。而不得受具足八解之名。故知因中厭離煩惱名背舍。后具足觀煉熏修發真無漏三界結盡。爾時背舍轉名解脫。如此說者義則可依。第二明次位者解釋不同。若依曇無德人所明。初二背舍位在欲界。三凈背舍位在色界四禪。第四五六七此四背舍位在四空。第八滅受想背舍位過三界。若依薩婆多人所說。初二背舍位通欲界初禪二禪。第三凈背舍唯在四禪。彼云三禪樂多。又離不凈近故不立背舍。下五背舍明位不異于前。復有師言。三禪無勝處。四禪無背舍。此則與前有異。今依摩訶衍中說。論言。初背舍初禪攝。第二背舍二禪攝。當知此二背舍位在初二禪中。為對治破欲界故。皆言以是不凈心觀外色。第三凈背舍位在三禪中。故論云。凈背舍者緣凈故凈遍身受樂故。名身作證。三界之法若除三禪更無遍身之樂。論文又言。是四禪中有一背一背四勝處。如比上進退從容當知。位在三禪四禪。茍而遍屬即互乖論。今若具以此義破射于前及融通教意。甚自紜紜。下五背舍配位不異于前。今依后家之釋以辯位次也。第三釋觀法不同者。若曇無德人明此八解脫觀。并以空觀而為體。若薩婆多人明此背舍不凈觀。并是有觀厭背為體。今此八背舍具有事理兩觀。在因則名背舍。果滿則名解脫。亦名俱解脫也。若偏依前二家所說。此則事理互有不具。豈得受于俱解脫之名。此中觀行方法與前二家不同。淺深之異在下自當可見。第四明修證。行者欲修八背舍無漏觀行。必須精持五篇諸戒極令清凈。復當精勤勇猛大誓莊嚴心無退沒。及能成辦大事。所言初背舍者。不壞內外色不內外滅色相。已是不凈心觀色是名初背舍。所以者何。眾生有二分行。愛行見行。愛多者著樂多縛在外結使。見多者多著身見等諸見為內結使縛。以是故愛多者觀外身不凈。見多者觀內身不凈敗壞。今明背舍觀行多先從內起。內觀既成。然后以不凈心觀外。云何觀內。行者端身正心諦觀足大拇指想如大豆脹黑。亦如腳繭之相。于靜心中觀此相成即復想脹起如梨豆大。如是乃至見一拇指腳如雞卵大。次觀二指三四五指亦然。次觀腳法復見腫脹乃至腳心腳踵腳踝[跳-兆+專]膝髀臗悉見腫脹。次觀右腳亦如是。復當靜心諦想。大小便道腰脊腹背胸脅悉見腫脹。復當靜心諦觀左胛臂肘腕掌五指悉見腫脹。乃至右胛亦復如是。復當靜心諦觀頸項頭頷悉見腫脹。舉身項直。如是從頭至足從足至頭。循身觀察但見腫脹。心生厭惡。復當觀壞膿爛血污不凈。大小便道蟲膿流出。復既坼破見諸內臟及三十六物臭爛不凈。心生厭惡。自觀己身甚于死狗。觀外所愛男女之身。亦復如是。不可愛樂。廣說如九想。但除散燒二想為異耳。行者修此觀時若欲界煩惱未息。當久住此觀中令厭心純熟。若離食愛是時應當進觀白骨。一心靜定諦觀眉間想皮肉裂開見白骨如爪大。的的分明。次當以心向上裂開皮肉。即見額骨及發際。骨嶷然而開即見骨相。復觀頂骨亦見皮肉脫落髑髏骨出。復當定心從頭向下。想皮肉皆隨心漸漸剝落至足。皮肉既脫但見骨人節節相拄端坐不動。行者爾時即定心諦觀此骨從因緣生。依因指骨以拄足骨。依因足骨以拄踝骨。依因踝骨以拄[跳-兆+專]骨。依因[跳-兆+專]骨以拄膝骨。依因膝骨以拄髀骨。依因髀骨以拄臗骨依因臗骨以拄腰骨。依因腰骨以拄脊骨。依因脊骨以拄肋骨。復因脊骨上拄項骨。依因項骨以拄頷骨。依因頷骨以拄牙齒。上有髑髏。復因項骨。以拄肩骨。依因肩骨以拄臂骨。依因臂骨以拄腕骨。依因腕骨以拄掌骨。依因掌骨以拄指骨。如是展轉相依有三百六十骨。一一諦觀知大知小知強知軟共相依假是中無主無我何者是身見。出入息但是風氣。亦復非身非我。觀受觀心乃至觀法悉知虛誑無主無我。作此觀已即破我見。憍慢五欲亦皆除滅。爾時復當定心從頭至足從足至頭。循身諦觀深煉白骨乃經百千許。遍骨人筋骨既盡骨色如珂如貝。深觀不已即見骨上白光煜爚。見是相已即當諦觀眉間。當觀時亦見白光煜煜悉來趣心行者。不取光相但定心眉間。若心恬然任運自住善根開發。即于眉間見八色光明旋轉而出遍照十方皆悉明凈。八色者。謂地水火風青黃赤白。普照大地見地色如黃白凈地。見水色如淵中澄清之水。見火色如無煙薪清凈之火。見風色如無塵清風。見青色知金精山。見黃色如薝卜華。見赤色如春朝霞。見白色如珂雪。隨是色相悉有光耀。雖復見色分明而無形質可得。此色超勝非世所有。是相發時。行者心定安隱喜樂無量。不可文載也。行者復當從頭至足深煉骨人。還復攝心諦觀于額住心緣中。復見八色光明旋轉而出。如是次第定心觀發際頂兩耳孔眉骨眼骨鼻口齒頷骨頸項骨。從上至下三百六十諸骨諸節。悉見八色光明旋轉而出。行者攝心轉細從頭至足從足至頭。觀此骨人悉見遍身放光普照一切悉皆明凈。若是菩薩大士咸于光中見諸佛像。若行人善根劣弱。乃至四禪方得見諸佛像。行者既光明照耀定心喜樂倍上所得。是名證初背舍相。所以者何。內骨人未滅故。故名內有色相。見外八種光明及欲界不凈境故。故言以是不凈心觀外色。外色有二種。如欲界不凈此是不凈外色。八種清凈之色是出世間色界之色。故名外色。行者見內外不凈色故。背舍欲界心不喜樂。見八種凈色故。即知根本初禪無明暗蔽虛誑不實境界粗劣。即能棄舍心不染著故。論言背是凈潔五欲。離是著心故名背舍。復次如摩訶衍中說。初禪一背舍。當知背舍即是無漏初禪。若是初禪即便具有五支之義。今當分別。如行者從初不凈觀來乃至煉骨人光耀。即是觀禪欲界定相。次攝心眉間泯然定住。即是觀禪未到地相。八種光明旋轉而出覺此八色。昔所未見心大驚悟。即是觀禪覺支之相。分別八色其相各異非世所有。即是觀支。慶心踴躍即是喜支。恬憺之法怡悅娛心。即是樂支。雖睹此色無顛倒想三昧不動。即是一心支。今略事分別此無漏觀禪五支之相。當知與上根本特勝通明中五支條然有異。二背舍者。壞內色滅內色相。不壞外色不滅外色相。以是不凈心觀外色是第二背舍。所以者何。行者于初背舍中骨人放光既遍。今欲入二禪內凈故。壞滅內骨人取盡欲界見思未斷故。猶觀外白骨不凈之相。故云以是不凈心觀外色。今明修證。行者于初背舍后心中。不受覺觀動亂。諦觀內身骨人虛假不實內外空疏。專取壞散磨滅之相。如是觀時漸漸見于骨人腐爛碎壞猶如塵粉。散滅歸空不見內色。是時但攝心入定。緣外光明及與不凈。一心緣中不受觀。覺于后內心豁然明凈三昧正受與大喜俱發。即見八種光明照從內凈出明十方倍勝于上。既證內法大喜光明。即知根本二禪虛誑粗劣厭背不著。故名背舍。亦名無漏第二禪。是中具有四支推尋可見。三凈背舍身作證者。如摩訶衍中說。緣凈故凈。遍身受樂故名身作證。所以者何。行者欲入是三背舍。于二背舍后心即不受觀外不凈。悉皆壞盡散滅無有遺余。亦不受大喜勇動。但攝心諦觀八色光耀之相。取是相已入深三昧。煉此八色極令明凈住心緣中即泯然入定。定發之時與樂俱生。見外八色光明清凈皎潔。猶如妙寶光色。各隨其想昱晃明照遍滿諸方。外徹清凈外色照心。心即明凈樂漸增長。遍滿身中舉體怡悅。既證此法背舍根本心不樂著。是則略說證凈背舍相。亦名無漏三禪。是中具足五支深思可見。乃至四禪凈色亦復如是。皆凈背舍所攝。但以無遍身樂為異耳。問曰。若爾從初背舍來悉有凈色。何故今方說為凈背舍耶。答曰。是中應用四義分別。一者不凈不凈。二者不凈凈。三者凈不凈。四者凈凈不凈。不凈者如欲界三十六物之身性相。已是不凈。不凈觀力。更見此身胮脹膿爛青瘀臭處。此則不凈中更見不凈。不凈凈者如白骨本是不凈之體。諦心觀之膏膩既盡如珂如貝白光煜爍。此則不凈中凈也。凈中不凈者。從初背舍來雖有凈光。但此光明有三種不凈因緣。一者出處不凈。謂從骨人出也。二者所照不凈。謂照外境也。三者光體未被煉故不凈。譬如金不被煉滓穢未盡光色不凈。以是因緣初禪雖有光明不名緣凈故凈。二禪雖無白骨光從內凈而出。猶照外不凈而未被煉。及大喜故亦得名為緣凈。今言凈凈者八色光明本是凈色。今于此地又離三種不凈故。凈言凈凈。亦名緣凈故凈。既凈義具足。所以說為凈背舍也。四虛空背舍者。行者于欲界后已除自身皮肉不凈之色。初背舍后已滅內身白骨之色。二背舍后已卻外一切不凈之色。唯有八種凈色。至第四禪此八種色皆依心住。譬如幻色依幻心住若心舍色色即謝滅。一心緣空與空相應。即入無邊虛空處。此明滅色方便異于前也。證虛空處定義如前說。行者欲入虛空背舍當先入空定。空定即是背舍之初門。背舍色緣無色故。凡夫人入此定名為無色。佛弟子入此定深心一向不回。是名背舍。云何名深心。善修奢摩他故。云何名一向不回。于此定中善修毗婆舍那空無相無作無愿故。能舍根本著心。即不退沒輪轉生死故名一向不回。復次佛弟子當入無色定時即有八圣種觀。如癰瘡等四種對治觀故。即能厭背無色之法。無常等四種正觀故。即破無色假實二倒能發無漏。八圣種觀行方法并如前離虛空定修識定時說。但彼欲離虛空故方修八圣種。今行人即入虛空定時即修八圣種。雖住定中而不著虛空定故名背舍也。五識處。六無所有處。七非有想非無想處背舍。亦當如是一一分別。八滅受想背舍者。背滅受想諸心心數法。是名滅受想背舍。所以者何。諸佛弟子厭患散亂心故。入定休息似涅槃法安著身中。故名身證行者修是滅受想背舍。必須滅非想陰界入及諸心數法。云何滅是。非想中雖無粗煩惱。而具足四陰二入三界十種細心數法。所謂一受。二想。三行。四觸。五思。六欲。七解。八念。九定。十慧。云何為受。所謂識受。云何為想。所謂識想。云何為行。所謂法行。云何為觸。所謂意觸。云何為思。所謂法思。云何為欲。謂入出定云何為解。所謂法解。云何為念謂念于三昧。云何為定。謂心如法住。云何為慧。謂慧根。慧身及無色愛無明掉慢心不相應諸行等。苦集法和合因緣則有非想。前于非想背舍中。雖知是事不著非想故名背舍。而未滅諸心數法。今行者欲入滅受想背舍故。必須不受非想。一心緣真絕陰界入則非想陰入界滅。一切諸行因緣悉滅。受滅乃至慧滅。愛無明等諸煩惱滅。一切心數法滅。一切非心數亦滅。是名不與凡夫共非是世法。若能如是觀者是名滅受想。以能觀真之受想。滅非想苦集之受想。今行者欲入滅受想之背舍。復須深知能觀真之受想亦非究竟寂靜。即舍能觀之定受慧想。舍此緣真定慧二心故。云背滅受想諸心數法。譬如以后聲止前聲。前聲既息即后聲亦如是能除。受想既息因此心與滅法相應。滅法持心寂然無所知覺。故云身證想受滅。此定中既無心識。若欲出入但聽本要期長短也。第五分別趣道之相。行者修八背舍入道有三種不同。一者先用背舍破遮道法。后則具足修習勝處乃至超越三昧事理二觀。具足方發真無漏證三乘道。二者若修八背舍時是人厭離生死欲速得解脫。是時遍修緣諦真觀等。即于八背舍中發真無漏證三乘道。亦名具足八解脫也。當知此人未必具下五種法門。問曰。若爾此人未得九次第定。云何已得受八解脫之名。答曰。是義應作四句分別。一者自有九次第定非解脫。自有是解脫非次第定。自有次第定亦是解脫。自有非次第定非解脫。而是八背舍。三者若人厭離生死心重。但證初背舍時即深觀四諦真定之理無漏。若發便于此地入金剛三昧證三乘道。當知是人亦復未必具上七種背舍。菩薩摩訶薩心如虛空無所取舍。以方便力善修背舍。具足成就一切佛法度脫眾生。當知背舍即是菩薩摩訶衍。次釋八勝處法門。八勝處者。一內有色相外觀色少若好若丑。是名勝知勝見。一勝處也。二內有色相外觀色多若好若丑。是名勝知見。二勝處也。三內無色相外觀色少若好若丑。是名勝知見。三勝處也。四內無色相外觀色多若好若丑。是名勝知見。四勝處也。五青勝處。六黃勝處。七赤勝處。八白勝處若依纓絡經用四大為四勝處。今明勝處即為四意。一者釋名。二明階位。三辯修證之相。四明趣道。第一釋名。此八法通明勝處者則有二義。一者若凈若不凈。五欲得此觀時隨意能破。故名勝處。二者善調觀心。譬如乘馬擊賊非但破前陣。亦能善制其馬故名勝處。此則有異背舍。經亦說為八除入。若因勝處斷煩惱盡。則知虛妄陰入皆滅。爾時勝處變名八除入也。第二明次位者今但依摩訶衍中說。初二勝處位在初禪。次第三第四勝處位在二禪后。四勝處位在四禪。所以三禪不立勝處者。以樂多心鈍故。前二禪離欲界近。欲界煩惱難破。雖位居二禪猶觀不凈破下地結。四禪既是色中之極。故色勝位極于此。四空既無色故。亦以破地煩惱薄故。故不立勝處。第三明修證所以言內有色相外觀色少者。緣少故名少。觀道未增故觀少因緣。觀多畏難攝故。譬如鹿游未調則不中遠放。云何名觀少。行者自觀見己身不凈。亦觀所愛之人不凈脹爛白骨。心甚厭惡。如初背舍中說若好若丑者。觀外諸色善業果報故名好。惡業報故名丑。復次行者從師所受觀法觀外緣種種不凈。是名丑色。行者或時憶念妄生凈想。觀凈色是好色。復次行者自身中系心一處。觀欲界中色有二種。一者能生淫欲。二者能生嗔恚。能生淫欲是凈色名為好能生嗔恚者是不凈色故名丑。勝知勝見者。觀心淳熟于好色中心不貪愛。于丑色中心不嗔恚。但觀色四大因緣和合而生。如水沫不堅固。智慧深達假實之相。行者住是不凈門中。淫欲嗔恚諸結使來能不隨故名勝處。勝是不凈中凈顛倒諸煩惱故。復次好丑者。不凈觀有二種。一者見自身他身三十六物臭穢不凈。是名丑。二者除內外皮肉五臟。但觀白骨如珂如雪乃至流光照耀。是名為好。行者見不凈時即知虛假心不畏沒。見凈色時知從緣生心不愛染。是名勝知勝見。復次行者于少緣中隨意觀色轉變自在。亦能善制觀心故名勝處。二內有色相外觀色多若好若丑。是名勝知勝見者。行者觀心既調。爾時不滅內骨人。更于定中廣觀外色。所謂諦觀一死尸乃至十百千萬一國土。乃至十百千萬國一閻浮提。乃至一四天下等。皆見悉是死尸。若觀一胮脹時悉見一切胮脹。乃至壞血污膿爛青瘀剝落亦如是。行者既廣見死尸不凈心甚厭惡。次當諦觀一死尸。脫除皮骨但見白骨。如是乃至一切死尸悉除皮肉皆見白骨遍滿世界。此觀如禪經廣明。是中應具說。行者外骨觀既成。復當定心諦觀內身白骨。煉使明凈如珂如貝。當自觀骨時見外一切骨人。悉皆起立行行相對羅列舉手而來。行者于三昧中即知此諸骨人皆是隨想而來。無有定實。心不驚怖。復當心默念訶此骨人。咄汝諸骨人從何而來。如是訶時悉見骨人悉還躄地。如是或至多反。行者深觀內骨即見光明普照十方。一切骨人為光所照悉亦明凈。此觀成時于一切怨親中人及諸好丑。其心平等無有愛恚。是名若好若丑勝知勝見。好丑勝知見義如前說。復次行者住此觀中。能見一骨人遍四天下皆是骨人。是名為多還。復攝念觀一骨人故名勝知勝見。隨意五欲男女凈潔相中能勝故。故名勝處。又能善調觀心。雖知能觀之心性無所有。而于緣中自在回轉觀諸境界無有障閡。故名勝處有義。如摩訶衍中廣說。復次有師言。若但觀一切人見不凈白骨是名少。若作大不凈觀是名多。大不凈觀者。為破一切處貪愛故。何謂一切觀。觀象馬牛羊六畜飛禽走獸之屬。悉見為死尸胮脹。復次觀飲食皆如蟲如糞。衣服絹布猶如爛皮爛肉之段臭處可惡。錢財金寶如毒蛇蚖。斯須死變臭爛不凈。谷米如臭死蟲。宅舍田園國土城邑大地山川林藪。皆悉爛壞臭處不凈流溢滂沱。乃至見白骨狼藉一切世間不凈如此甚可厭患。行者于三昧中隨觀即見回轉自在。能破一切世間好丑愛憎貪憂煩惱。故名內有色相外觀色多若好若丑勝知勝見。問世間資生既不凈。悉是皮肉筋骨之法。云何悉見不凈爛壞。答曰。此為得解之道心力轉變非實觀也。所以者何。一切非實是凈。凈倒力故遂悉見凈而生貪愛。一切雖非悉不凈。今不凈觀智慧力皆見不凈。破諸煩惱復有何過。譬如劫燒火起一切大地有情無情若干種類皆成火焰以火力故。今以不凈心。觀一切世間悉見不凈亦如神通之人轉瓦石為金玉。當知者法有何定性。彼師如是明。第二勝處深思此意義理觀行悉可依用也。次明第三第四勝處。觀行方法不異于前但以內無色相為異。滅內色方法前二背舍初門說。今行者為欲界煩惱嘆破故。于第二禪中重修此二勝處。對治除滅下地結使令無遺余。亦以重轉變觀道令利熟增明。牢固不失工力轉勝也。次釋青黃赤白四勝處者行者不受三禪身證之樂。入第四禪時念慧清凈四色轉更光顯如妙寶光明。勝于前色故名勝處復次行者于四禪中用不動智慧煉此四色少能多多能少轉變自在。欲見即見欲滅即滅。故名勝處。復次行者于三昧中見是勝色結漏未斷。或時法愛心生。為斷法愛諦觀此色知從心起。譬如幻師觀所幻色知從心生則不生著。是時背舍變名勝處。第四明趣道之相亦為三意。一者先用勝處調心。然后具足修習超越等法。發真無漏證三乘道。二者此八勝處具足成就深入四諦真觀。第四禪中發真無漏。具足三十四心斷三界結證三乘道。三者自有行人得初勝處入初禪時厭畏心重。即作念言。我今何用事中諸禪但須疾取涅槃。作此念已即于此地深觀四諦十二因緣中道實相。若發無漏即證三乘圣果也。下七勝處亦當一一如是分別。菩薩摩訶薩雖知諸法畢竟空寂。憐愍一切眾生故。深修勝處。于勝處中發大神通。摧伏天魔破諸外道度脫眾生。當知勝處即是菩薩摩訶衍。次釋十一切遍處法門。十一切處者。一青二黃三赤四白五地六水七火八風九空十識。此十通名一切處者。一一色各照十方遍滿故。名一切處。乃至空亦如是。前背舍勝處雖有八色所照既狹。未能普遍。是以不得受一切之名。復次經中有時說為十一切入。有人解言。此猶是一切處之異名。今則不爾。初名以一色遍照十方名一切處。后心轉善巧能于一切遍照。色中一一互得相入無相妨閡。故處立一切入名。今明十一切處即為二意。一明階位。二辯修證。第一明階位者。十一切處初八色一切處位在第四禪中。次第九空一切處位在空處。第十識一切處位在識處。所以前三禪中不立一切處者。行者初學彼三地中有覺觀喜樂動故。不能令色遍滿停住上無所有處定無物可廣。亦不得快樂。佛亦不說無所有處。無量無邊故不立一切處。非有想非無想處心鈍難取想。廣大故不立一切處。第二次明修證。行者住第四禪中以成就自在勝色。爾時應用念清凈心舍七種色直念青色。取少青光焰相如草葉大。一心緣中即與少青相應。觀心運此少青遍照十方。即見光明隨心普照。一切世間皆見青相遍滿停住不動如青世界。是名青一切處。余七一切處修觀之相亦當如是一一分別。自有師言。修一切處緣取草葉等相因外色起相遍滿普照。如此說者非唯乖失觀門之法。亦與摩訶衍所說都不相關。行者既已成就以一切處欲入虛空一切處。當入虛空背舍。但背舍緣狹。未名一切處。今更廣緣十方虛空故。名虛空一切處。欲入識一切處者。當亦先入識處背舍。于識定中廣觀此識。遍滿十方皆見是識。故名識一切處。行者若欲修一切入既得一切處成。當以一切處為本。然后用善巧觀心于青一切中。令黃赤白等皆入其中不壞青之本相。而能于青色之中具見余色。是則略說一切處一切入竟。問曰。何故不于一切處中分別趣道之相。答曰。一切聲聞經中。多說一切處是有漏緣。但是修通法。既于發無漏義劣故不分別。若依摩訶衍義欲分別者。類如前背舍勝處中說。今菩薩為欲令神通普偏成就普現色。具足一切法界中事故。修是一切處。故大品經亦說名一切處波羅蜜第二明觀禪功用之法者。佛弟子既得此三番觀行。若欲為化眾生現希有事令心清凈。應當廣修一切神通道力。所謂六通十四變化四辯無諍三昧愿智頂禪自在定煉禪十八變化等諸大功德。皆應住此背舍勝處一切處中學。既學得已令多眾生睹見歡喜信伏得度故修神變。次釋六神通。六通者。一天眼通。二天耳通。三他心通。四宿命通五如意通。六漏盡通。皆言神通者神名天心通是智慧性。以天然之智慧徹照一切色心等法無閡。故名神通。今約此諸禪后釋六通即為三意。一明得通因緣不同。二正明修通方法。三明變化功用。第一明得通因緣不同者自有三種。一者報得。如諸天大福德凈土中人受生即得報得五通也。二者發得。若人但因懺悔。或深修上所說禪定。雖不作取通方便而神通自發。故經云。深修禪定得五神通。三修得者。行人雖證上所說諸深禪定。而未斷障通無知則神通終不發。若于禪定中更作取通方便。斷障通無知神通即發。今正約此明義。第二次明修通法者。經論所說乃各不同。今但取摩訶衍中意以略明修通方法。一修天眼通者。行人深心憐愍一切。發愿欲見六道眾生死此生彼之相。爾時當住色界背舍勝處一切處及四如意足中。正念修習具足四緣即生天眼通。何等為四。一光明常照晝夜無異。二諦觀世間隔障悉如虛空無有覆蔽之相。三專心先取一易可見境以心緣之。常勤精進善巧修習欲見前境。四于禪定中發四大造清凈眼根成就。是名具足四緣和合。因此生清凈識。即見十方六道眾生死此生彼苦樂之相。若明暗近遠障內障外粗細之色。徹見無閡了了分明。是名天眼通。二次明修天耳通。行者既見色已。若欲聞其聲。當于禪定中諦取障外可聞細聲。一心聽之愿欲得聞。若心明利發得四大造清凈色耳根。即聞障外障內一切六道音聲苦樂憂喜言辭不同。是名天耳通。三明修他心通。行者既聞聲已。若欲知眾生心所念事。當即于禪定中觀前人喜相嗔相怖畏等相。悉知依心而住。借此等相諦觀其心所緣念法。一心愿欲知之。若心明利因此發通。隨所見眾生即知心所念事。是名他心通。四次明修宿命通。行者既知他心已。若欲自知己宿命及他宿命百千萬世所作事業。即當于禪定中自憶己所。于日月歲數中經作之事。乃至歌羅邏時所作之事。如是憶念一心愿欲知之。若心明利便發神通。即自知過去一世乃至百千萬世劫數中宿命所作事業之相了了分明。乃至知他宿命亦如是。是名宿命通。五次明修身如意通。行者既知宿命。若欲得身通變化。當于三昧中系心身內虛空滅粗重色相。常取輕空之相發大欲精進心。智慧籌量心力能舉身未籌。已自知心力已大能舉其身。譬如學跳之人常自輕舉其身。若觀心成就即發。身如意通有三種。一者能到。二者轉變。三者自在。所言能到者即有四種。一者身能飛行如鳥無閡。二移遠令近不往而到。三此沒彼出。四一念能到。二次明轉變者。大能作小小能作大。一能作多多能作一。種種諸物皆能轉。三圣如意者。外六塵中不受用不凈物能觀令凈。可受凈物能令不凈。是自在法。如意神通從修勝處一切處四如意足中生。是名證身如意通。行者得是身如意通故。即能隨意變現。若欲自得解脫及度眾生。必須斷除心病。是時應修無漏通。修無漏通下明諦觀中當廣分別。問曰。修下六次第一向如前所說耶。答曰。此約一途論次第。若行人隨所樂通前學即得。未必皆如前辯。第三明變化者。十四變化能生神通。亦因神通能有變化。云何名十四變化。一者欲界初禪。成就二變化。一初禪初禪化。二初禪欲界化。二者二禪成就三變化。一二禪二禪化。二二禪初禪化。三二禪欲界化。三者三禪成就四變化。一三禪三禪化。二三禪二禪化。三三禪初禪化。四三禪欲界化。四者四禪成就五變化。一四禪四禪化。二四禪三禪化三四禪二禪化。四四禪初禪化。五四禪欲界化。是為十四變化。若人成就此變化即具十八變化。一切神通力觀行功德無量無邊。是事微細豈可以文字具載。今但略出名目。欲令學者知一切神通變化皆從觀禪中出。此諸神通若在菩薩心中名神通波羅蜜。次釋九次第定。九次第定者。離諸欲離諸惡不善法。有覺有觀離生喜樂入初禪。如是次第入二禪三禪四禪空處定識處定不用處定非有想非無想處定滅受想定。是名九次第定。釋九次第定即為三意。一者釋名。二明次位。三明修證。第一釋名。今此九法皆轉名次第定者。上來諸法門既觀行未熟。入禪時心有間故。不名次第定也。行者定觀之法先已成就。今于此中修煉既熟能從一禪心起。次入一禪心心無間。不令異念得入。若善若垢。如是乃至滅受想定是名九次第定。亦名煉禪。所以者何。諸佛弟子心樂無漏先得諸味禪。今欲除其滓穢以無漏禪煉之。皆令清凈如煉金之法問曰。說九次第定中煉法。與阿毗曇人明熏禪之法。有何等異。答曰。有同有異。彼以無漏煉有漏。今亦以無漏煉有漏故同。彼則但明煉四禪為防退轉轉鈍為利。現法樂及生五凈居故。唯煉四禪。無色界則無煉法。今明從初禪乃至非想悉皆煉之。令一切諸禪清凈調柔增益功德。故為異也。尋下修證自當可見。第二明階位者。此位雖一往約四禪四空及滅盡定。然實位通諸禪。所以者何。如上所說特勝通明背舍勝處悉有四禪四空。未必但是根本。今修煉之法悉應普入諸禪令心無間。不可的約根本世間禪以為次位也。故大品云菩薩依八背舍逆順出入九次第定。若依成論毗曇義但用無漏心入八禪。緣真入滅以為九次第定。今用大品摩訶衍論所明九次第定。意往望彼則大有斗闕。習者尋上來所說言意叵類。同異之相冷然可見。第三明修證者行者既具足諸禪。今欲入九次第定者。先當從淺至深修煉諸禪。定觀之法極令調柔利熟。然后總合定觀二種法門。一心齊入善斷法愛自識其心。從初調心入一禪不令異念間雜。如是乃至滅受想定。所以者何。行者于根本禪中定多而智少則心不調柔。故入禪有間。背舍禪等觀多而定少故。心不調柔。入禪有間。譬如車有二輪若一強一弱則載不安穩。亦如刀刃強軟不調則無利用。此亦如是。今修此定既定觀均等。定深智利。定深故在緣則不散。智慧利故則進入捷疾無閡。是故從一禪起入一禪時利疾。心心相次無諸雜間。隨念即入亦名無間三昧。行者若用此心遍入諸禪非但次第調柔心無雜間。亦復增益諸禪功德轉深微妙。如煉金光色更增價直亦倍。故說此定名曰煉禪。問曰是中亦有欲界未到中間。何故但說九定。答曰雖有此法既不牢固。又圣人所得大功德不在邊地。是故不說。復次上來入禪心鈍故。于方便中間經停則久。是故分別有未到中間之相。今此九定定慧心利欲入正地隨念即入。既不久住方便中間。是故不說若分別趣道之相。具如前背舍勝處中說。故不別明。次釋三三昧。三三昧者。一有覺有觀三昧。二無覺有觀三昧。三無覺無觀三昧。所以次九定后明三三昧者。此二種禪名雖有異而法相孱同。所以者何。九定既通煉諸禪而自無別體。三三昧亦如是。此義在下自當可見。釋三三昧即為三意。一釋名二辯相三名出生三昧。第一釋名覺觀等三法名同次位。已如前根本禪中說。三昧今當分別。一切禪定攝心皆名為三摩提。秦言正心行處。是心從無始已來常曲不端。得是正心行處心則端直。故名三昧。譬如蛇行常曲入筒則直。此亦如是。問曰。若言禪定攝心名三昧者。根本禪定與此有何異。答曰有異彼則但明根本攝心。今遍約一切諸禪中明攝心。當如此則定深而廣。豈得不異。復次根本禪但是緣事攝心。未斷邪倒不名端直。今明三昧并據緣理攝心能斷邪倒之曲。故以心端直處為三昧也。第二次辯相者。此三三昧義同九定既無別體。但約諸禪以辯相也。一明有覺三昧。如上所說。根本初禪乃至特勝通明背舍勝處等初禪。各有覺有觀相應心數及諸功德。行者入此等諸初禪時住正心行處。皆名有覺有觀三昧。二如上所說。諸禪中間乃至特勝通明背舍勝處。各有中間與觀相應心數法及諸功德。行者以正心行處。入此等諸禪中間。皆名無覺有觀三昧。三如上所說。根本二禪乃至有頂。及特勝通明背舍勝處等。各有二禪。從二禪已去乃至有頂。及滅受想定有無覺無觀相應法并諸功德。行者正心行處。入此等諸禪功德。皆名無覺無觀三昧。當知。此三三昧更無別體。但是總諸禪以為三分。大圣欲令眾生雖聞廣說諸禪。而不失根本故。總以三法收攝諸禪。罄無不盡。譬如數法若至百萬總為一億。此亦如是第三明出生三昧之相者。則有二種。一者出生二乘三昧。所以者何。如上所說。諸有覺有觀初禪等。悉發念處三昧。乃至八圣道。空無相無作。十六行。十二因緣。暖頂忍。世第一。等三昧。電光三昧。金剛三昧。乃至佛智無諍等三昧。此諸法門涅槃經中。悉說名三昧也。若于諸初禪中發此等三昧。即證二乘若道若果。故名有覺有觀三昧。乃至無覺有觀無覺無觀。亦當如是一一分別。二者如上所說。諸有覺有觀禪各發大乘諸三昧者。如觀佛三昧。二十五三昧。般舟三昧。首楞嚴等諸菩薩三昧。百則有八。諸佛三昧不動等。百則有二十及八萬四千諸三昧等。皆因有覺有觀三昧發。乃至無覺有觀無覺無觀。亦當如是一一分別。菩薩摩訶薩得此諸三昧故。即入菩薩位。亦能現身。如佛度一切眾生。三三昧義。如摩訶衍中廣分別。次釋師子奮迅三昧。今明師子奮迅三昧者。如般若經中說。行者依九次第。定入師子奮迅三昧。云何名師子三昧。離欲離不善法。有覺有觀離生喜樂入初禪。如是次第入二禪三禪四禪。空處識處不用處。非有想非無想處。入滅受想定。從滅受想定起。還入非有想非無想定。從非有想非無想處起。還入不用處。如是次第還入識處入空處。入四禪入三禪。入二禪入初禪。是名師子奮迅三昧也。譬如師子奮迅之時。非但能前進奮迅而去。亦能卻行奮迅而歸。一切諸獸所不能爾。行者入此法門亦復如是。非但能心心次第。從于初禪直至滅受。亦能從滅受想定卻入非想。入至初禪。此則義同師子奮迅。上來諸禪所不能爾。故說此定為師子奮迅三昧。行者住此法門。即能覆卻遍入一切諸禪。熏諸觀定悉令通利。轉變自在。出生諸深三昧種種功德。神智轉勝亦名熏禪。譬如牛皮熏熟。隨意作諸世物。此亦如是。分別次位此同九定。但有卻出無間之異。是中用心巧細。修習之相略知大意。不廣分別也。次釋超越三昧。今明超越三昧者。如般若經中說。行者因師子奮迅三昧。逆順出入超越三昧。云何超越三昧。離諸欲惡不善法。有覺有觀。離生喜樂入初禪。從初禪起。超入非有想。非有想起入非無想處。非無想處起入滅受想定。滅受想定起還入初禪。從初禪起入滅受想定。滅受想定起入二禪。二禪起入滅受想定滅受想定起入三禪。三禪起入滅受想定。滅受想定起入四禪。四禪起入滅受想定。滅受想定起入虛空處。虛空處起入滅受想定。滅受想定起入識處。識處起入滅受想定。滅受想定起入無所有處。無所有處起入滅受想定。滅受想定起入非有想。非有想起入非無想處。非無想處起入滅受想定。從滅受想定起入散心中。散心中起入滅受想定。滅受想定起還入散心中。散心中起入非有想。非有想起入非無想處。非無想處起住散心中。散心中起入第四禪中。第四禪中起住散心中。散心中起入第三禪中。第三禪中起住散心中。散心中起入第二禪。第二禪起住散心中。散心中起入初禪。初禪起住散心中。是超越三昧。今明超越之相。自有超入超出相。如前二番經文說。超入出中各有四種。一者順入超。二者逆入超。三者順逆入超。四者逆順入超。超出亦如是。復次此超越三昧中。復有傍超。傍超亦有四種。類如前說。譬如師子有四種趠。一者前擲四十里。即譬順超之相。二者卻擲四十里。即譬逆超之相。三者右傍擲四十里。即譬傍超入根本禪定之相。四者左傍擲四十里。即譬傍超入觀禪之相。復有二種超越。一者具足超。二者不具足超。具足超即是菩薩超越。如上所說。不具足超即是聲聞超越三昧。不能自在。遠超入故。故摩訶衍云。譬如黃師子白師子二俱能趠。若黃師子趠則不遠。若白師子則能遠擲。聲聞之人入超越三昧。但能從初禪超入三禪。尚不能超二何能超三。此則如黃師子之超。菩薩不爾。從于初禪迥能超入滅受想定。隨意自在。此則如白師子之超。若三乘行人入此三昧。具足修一切法門。是時觀定等法轉深明利。更復出生百千三昧。功德深厚神通猛利。故名觀禪。亦有煉禪自在定。煉禪如上說。自在定者。于諸法門自在出入住。轉變見八自在也。亦名頂禪。于諸禪中最為高極。則能轉壽為福轉福為壽。故復名佛智三昧。欲知隨愿即知三世事。二處攝。謂欲界四禪。復有無諦三昧。令他心不起諦。五處攝。欲界及四禪。復有四辯。諸詞辯二處攝。謂欲界初禪。義辯樂說辯九地攝。謂欲界四禪無色定。復有五神通十四變化心十八變化。皆如前說。若禪中欲聞見觸時。皆用梵世識。識滅則止。復次是諸禪中。皆有三十七品。三解脫門。四諦十六行觀。十一智。三無漏根。如是等智行。在下當分別。若二乘人具此諸禪者即是俱解脫。事理具足成就無累。故亦名不壞解脫。具足成就出世間諸禪定法。故具足三明六通。及八解脫等一切諸大功德故名大力阿羅漢也。若是菩薩于正觀心中入此三昧。得諸法等相即得二十五三昧。能破二十五有住王三昧。一切三昧悉入其中。是時亦名禪波羅蜜滿。此則略說三乘共禪行行法門竟。是中法門無量。令欲更詮入道要行。豈得具說耶。  

 上一部：乾隆大藏經·此土著述·觀無量壽佛經疏妙宗鈔六卷  下一部：乾隆大藏經·此土著述·觀心論疏五卷 



  
乾隆大藏經·此土著述·釋禪波羅蜜次第法門 
  