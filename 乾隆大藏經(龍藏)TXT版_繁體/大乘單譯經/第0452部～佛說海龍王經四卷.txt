  第0452部～佛說海龍王經四卷         
   
  
   大乘單譯經·第0452部   
佛說海龍王經四卷   
西晉三藏法師竺法護譯      
 
 
　　 
 
佛說海龍王經卷第一 
行品第一  
　　聞如是。一時佛游王舍城靈鷲山。與大比丘眾俱。比丘八千。菩薩萬二千。一切大圣十方來會。眾德具足得諸總持。無所不博辯才至真。決一切疑入大神通。分剖慧義諸度無極。濟于彼岸究暢開士。定意正受諸佛咨嗟。普游殊域神足飛行降化眾魔。分別諸法知如本諦。睹見一切眾生之原。積累道品于世八法而無所著。以大慈哀嚴身口意。彼無極鎧過大精進。于無數劫而不厭惓。為師子吼開化外道。以不退轉印如印之。曉了諸佛深要法藏。其名曰山光菩薩。惠山菩薩。大明菩薩。總持山剛菩薩。山鎧王菩薩。山頂菩薩。山幢菩薩。山王菩薩。石磨王菩薩。雷音菩薩。雨王菩薩。寶雨菩薩。寶英菩薩。寶首菩薩。寶藏菩薩。寶明菩薩。寶幢菩薩。寶頂菩薩。寶印手菩薩。寶暢菩薩。寶嚴菩薩。寶水菩薩。寶光菩薩。寶鎧菩薩。寶現菩薩。寶造菩薩。樂嚴法菩薩。凈王菩薩。嚴頂相菩薩。金光飾菩薩。寶髻菩薩。天冠菩薩。千光菩薩。原崄菩薩。照昧菩薩。月辯菩薩。發意轉法輪菩薩。金光凈菩薩。常施無畏菩薩。萬二千菩薩。德皆如是。是賢劫中大士彌勒軟首等六十大圣。不可思議解縛等十六正士。帝釋四天王與忉利天人俱。焰天。兜術天。不憍樂天。化自在天魔子道師。梵天王。梵凈天王。善梵天王。梵具足天王。大神妙天。凈居天。離垢光天。乃至一善天。燕居。無善神王。各與眷屬六萬。山樹神王四萬二千。力士神王。一名持華。三萬二千與香音神俱。無焚龍王與七萬二千諸龍俱。四方金翅鳥王及余一切諸大尊神。天龍鬼神。無善神。鳳凰神王。山樹神王。甜柔神等。各與眷屬來詣佛所。稽首畢一面住。比丘比丘尼清信士清信女。前為佛作禮各坐一面。彼時佛與若干百千之眾營從圍繞。佛處諸天嚴凈師子高廣之座。為四部眾而普說法。佛在眾中如安明山王現于大海。德超諸天世無雙比。光明巍巍靡所不照。如來威變應時。空中化有寶蓋。眾珍雜珓遍覆四方。無數百千垂珠瓔珞。青黃赤白無垢寶珠。照虛空珠光從珠出。其色無量不可稱計。雨諸香華華至于膝。虛空之中出大雷音雨眾名香。于是賢者大目犍連。承佛圣旨前問佛言。今所感動未曾見聞。此何瑞應。佛告目連。今海龍王欲來見佛故先現瑞。佛語未竟。尋時龍王與七十二億婇女八十四億眷屬。皆赍香華幢幡寶蓋百千伎樂。往詣佛所前稽首畢。繞佛七匝。各以所持用散佛上。伎樂供養。與中宮眷屬俱住佛前。以偈贊曰。  
　　慈施愍傷俗　　示現與世眼 
　　雖生于世俗　　無著如蓮華 
　　施俗之安隱　　在世照三世 
　　解法如日光　　稽首世最上 
　　十力超施戒　　自調成眷屬 
　　燒除塵勞冥　　御眾如調馬 
　　施與七大財　　恩慈加眾生 
　　為一切父母　　稽首最福田 
　　眉間相光曜　　如日白雪光 
　　梵天人在上　　無能見其頂 
　　佛面出大光　　蒙光獲安隱 
　　普照百千國　　至于無擇獄 
　　柔軟言無極　　解決眾疑結 
　　音遍天世間　　清凈無垢穢 
　　除淫怒癡冥　　照以智慧光 
　　施安令歡喜　　為示現解脫 
　　無礙達三世　　求比無等倫 
　　知人群萌行　　了善惡所趣 
　　觀察人根原　　一時咸能睹 
　　開心令解脫　　稽首諸慧上 
　　百千億諸魔　　詣樹求佛便 
　　至德愿威神　　降化伏邪心 
　　不嗔不厭惓　　導以慈哀力 
　　供養世之尊　　孰敢懈慢者 
　　觀法無所有　　譬之如虛空 
　　猶電霧泡沫　　幻化及野馬 
　　本空緣相與　　計之無吾我 
　　照示生死法　　是故莫不供 
　　所以無數劫　　勤行億那術 
　　供養億萬垓　　不可計諸佛 
　　布施及戒忍　　精進禪智慧 
　　尊愿已具足　　稽首大圣雄  
　　于是海龍王。說此偈贊佛已。前白佛言。愿欲有所問。儻肯聽者乃敢宣陳。佛言。在汝所問。若有疑者。如來當為具發遣之。龍王見聽喜踴問曰。何謂菩薩除諸惡趣。何謂菩薩超出諸難。何謂菩薩生天上人間。何謂菩薩不離諸佛。何謂菩薩得值善友。何謂菩薩常在安隱。何謂菩薩常懷篤信。何謂菩薩多所悅護。何謂菩薩濟眾因緣。何謂菩薩長益善法。何謂菩薩喜造德本。何謂菩薩常樂于義。何謂菩薩不著五陰。何謂菩薩常好于法。何謂菩薩樂于法樂。何謂菩薩所聞無厭。何謂菩薩請益觀義。何謂菩薩聞能奉行。何謂菩薩具出家德。何謂菩薩離居順戒。何謂菩薩棄于重擔。何謂菩薩常處樹下。何謂菩薩樂處閑居。何謂菩薩而獨燕處。何謂菩薩離諸諛諂。何謂菩薩具出家慧。何謂菩薩入深要法。何謂菩薩觀法如幻。何謂菩薩不墮滅見。何謂菩薩不墮常見。何謂菩薩超因緣法。何謂菩薩離諸邪見。何謂菩薩神通自樂。何謂菩薩而得六通。何謂菩薩而得慧通。何謂菩薩漏盡神道。何謂菩薩現無蓋慈。何謂菩薩所見無礙。何謂菩薩曉了眾生心之所行。何謂菩薩行無厭足。何謂菩薩分別所受教化之言。何謂菩薩降伏魔怨。何謂菩薩離諸恐懼。何謂菩薩御退轉者。何謂菩薩得不退轉。何謂菩薩逮不起忍。何謂菩薩過于諸凈。何謂菩薩諸行清凈。何謂菩薩世尊授決。佛言。善哉善哉。海龍王。乃問如來如此之義。諦聽諦聽善思念之。龍王曰。唯然世尊。愿樂欲聞。佛言。菩薩有四事棄諸惡趣。何等為四。菩薩無害心于眾生常護十德。不說人短亦不輕慢。自省己過不訟彼穢。是為四。復有四事超出諸難。何等為四。常嘆三寶佛法圣眾。有樂法者而不嬈亂。不造人疑。有猶豫者悉開導之。是為四。復有四事生天上人間。何等四。不舍道心又教他人亦不毀戒。心愿清凈為人說經而發大哀。是為四事。復有八事不離諸佛。何等八。常念諸佛。供養如來。嗟嘆世尊。作佛像形勸化眾生使見如來。其所向方聞佛之名。愿生彼國志不怯弱。常樂微妙佛之正慧。是為八事。復有四事得值善友。何謂四。不慢無諂。常加恭敬。柔和順言而不自大。常受言教。是為四。復有三事常在隱處。何等三。不剛不[革*卬]而不諛諂。除諸貪嫉。見人得供代其歡喜。是為三。復有五事常懷篤信。何等五。曉樂脫力積功德力。入報應力。遵道心力。將御法力。是為五。復有二事多所悅護。何等二。不舍歡喜。不在嗔恨。是為二。復有二十事護眾因緣。何等二十。常信佛教。不著他緣。所作自護。他作他受。法法相應。法法相照。善惡報應。無亂不順。心無想念。無我無人。都無所有。亦無往來。無所歸趣。除因緣報。由罪福安危。將護諸緣。諸佛世尊。皆由清凈而成道德。除眾惡事以故吾等修行善本。是為二十。復有二事長益善法。何等二。知于三品。行無放逸。是為二。復有二事。何等二。喜造德本。亦不想報。是為二。復有五事常樂于義。何等五。不著色聲香味識。是為五。復有五事常好于法。何等為五。不貪色痛志得智慧擁護一切。是為五。復有六事常樂于法。何等六。樂于五根不樂五欲。常樂法會不樂世談。樂講說經不樂衣食。常樂觀法不樂不凈。樂遵修法不樂文字。樂于佛法不樂聲聞緣覺法。是為六。復有八事樂于法樂。何等八樂講佛道不樂卑賤。樂度無極不樂聲聞緣覺道。樂贊四恩不樂非法。樂大慈哀不樂世事。樂說大道不樂終始。樂講深法緣起之本不樂常無常我人壽命。樂空無想無愿真諦之法不樂調戲離放逸想。樂嚴佛國不樂觀滅。是為八。  
　　復有五事所聞無厭。何等五。博聞智慧利于明達聞無厭足。普聽不懈決諸狐疑聞無厭足。因聞覺了塵勞恚恨故無厭足。因聞斷欲而除一切眾生垢著故無厭足。因聞勇猛決一切疑故無厭足。是為五。復有二事觀義求聞不惓。何等二。興于賢圣正見之行。得無礙辯總持之要。是為二。復有十事聞能奉行。何等十。利知厭足在于閑居。身口心寂進止安詳。所聞觀凈。獨處少事。不樂眾鬧。初夜后夜常觀精進。敬重善友。志懷羞恥。常以大哀護于一切。等賢圣禪至德具足。以惠救護天上世間。是為十。復有五事具出家德。何等五。所作已成不復忘失。滅除塵結。其心當舍一切諸著。諸佛世尊不訟其短。已得解脫。見諸縛者為說脫法。是為五。復有五出家順戒。何等五。救順禁法救濟毀戒。順諸所聞救濟鮮聞。順所定意救濟亂心。順所智慧救濟惡智。順所度知立于眾人安隱無為。是為五。復有五棄。何等五。棄于重擔而除五陰。斷恩愛結及諸所習。常以寂定舍于寂滅。入于道德奉行八道。入于圣諦立一切人于正諦法。是為五。復有四法常處樹下。何等四。不惜身命。奉行一切諸德善法。發神通慧。行寂然事天人欣悅。是為四。復有四事樂處閑居。何等四。發大哀以處閑居。諸佛所嘆欲救眾生。無偏邪行坐成佛時莊嚴自由不為塵勞。學余菩薩究竟之行積閑居德。入于郡國縣邑聚落為眾說法。是為四。復有三事。而習燕坐。最尊無上功德微妙為賢圣行。何等三。不習憎愛亦無所慕。自在離欲心無縛著。行步自由等心一切。疾得定意。是為三。復有三事。離諸諛諂。其心質直而無恚恨。已住于行。眾結便斷。是為三。復有八事具出家德。何等八。賢圣知足在于獨處。得知限節。逮諸博聞。棄恨忍辱。不舍道心行四意止。專精定意。而應智慧。一切所興以行為要。是為八。復有十事入深要法。何等十。見身自然諸法自然。身入于凈一切法凈。見已無吾諸法無我。自觀身空不疑諸法空。己身無聲諸法如響。察身寂寞諸法靜默。我者審諦觀諸法諦。我志深妙見諸法奧。己身無聞諸法如聾。吾無所受見一切法無可取者。是為十。復有十事。諸法如幻興誑詐相。諸法如夢所見無實。諸法如野馬起顛倒想見不諦故。諸法如影所作因緣無以為樂。諸法如水月捉不可得其相離行。諸法如響本末悉空。諸法如電晃現隨滅。諸法如畫離淫怒癡。諸法本凈不為客垢之所沾污。諸法如虛空適起尋滅無有處所。是為十。復有二事不墮滅見。何等為二。隨時之慧入于罪福了別諸佛圣智之明。是為二。復有二事不墮常見。何等為二。一切說無常慧。適起便滅意無永存。是為二。復有四事超因緣法。何等為四。無黠之習入生死習。無黠已滅生死便除。不墮滅見不住常觀。是為四。復有四事離諸邪見。何等四。曉空慧不見彼我。解無相不見壽命。了無愿不見三處。分別緣起離常無常。是為四。復有六事以諸神通而自娛樂。何等六。不以惡眼視于眾生得天眼凈。聞惡聲音則能忍辱逮天耳凈。其心不亂睹他心凈。殖眾德本則識過事。如口所語身行亦爾獲神足凈。修行諸敬不欺法師盡諸漏凈。是為六。復有六事得六通。何等六。以然燈故得天眼凈。施諸音樂得天耳凈。施無悕望了眾生心。殖眾德本知過去事。卻諸陰蓋決眾狐疑逮神足凈。以法布施盡諸漏凈是為六。復有六事而得通慧。何等六。適見如來得天眼凈。合會說法得天耳凈。制伏其心見眾生意。常習六念得識宿命。棄諸貪濁逮成神足輕舉能飛。遵修諸法得盡諸漏。是為六。  
　　佛復告龍王。以有神通而自娛樂。聲聞緣覺及外道神仙。天龍鬼神無善神。鳳凰神王山神王。甜柔神人與非人。所有天眼。計菩薩眼。最上無極清凈明徹。除如來眼。菩薩之眼無所不見。天人光色諸法之本無所掛礙。又聲聞緣覺及天龍神人與非人。計菩薩耳。最上無極清凈明徹。除如來耳。菩薩之耳無所不聞。天人音聲諸法之講無所掛礙。聞諸音聲知三達事。皆了一切眾生之心。所行造念因緣報應往來之想。凈不凈著不著。若干種心。若逆心若順心。縛心解心。依心不依心。惑心定心。有處心無處心。若興衰心。已曉了之。悉見人根如應說法。以識宿命知彼我本。終始所起無所不達。至誠不虛神足無猗無所不現。是為菩薩五神通。又心自在所作具足。是為娛樂。示現佛身而般泥洹不永滅度。何謂菩薩漏盡神通。菩薩超越聲聞緣覺。所得解脫猗于佛慧。曉了眾生一切本凈。不盡諸漏而不取證。為一切人贊諸漏盡。是為六神通。復有四事見無蓋慧。何等四。遵修慧德致此五通。行大慈大哀知四解行。奉善權慧逮四無礙。定意正受空無相無愿致三十七道品之法。是為四。佛復告龍王。何謂所見無蓋。諸有塵勞除一切垢。所有掛礙現生死本導御泥洹。現聲聞緣覺乘化至道場。隨勸習俗示人行寂。是謂無蓋。復有無蓋。現一切數至無所有。現滅諸數逮無所著。雖在有數諸行之事。于無數法無所掛礙。彼無陰蓋得至無為。于有為法亦無掛礙。是謂菩薩現無礙慧。復有四事。曉了眾生心之所行。隨習俗慧正受明了。識意所為善權方便。于諸法自在。是為四。復有五事行無厭足。何等為五。已獲大安令眾生安。大哀堅強。視一切人知己骨髓。隨人所行而示現行。立于極上奇特之德。是為五。復有六事分別所受教化之言。何等六。逮得總持心立寂然。入審諦凈心入諸慧。辯才無著無止。方便之慧次第解脫。是為六。復有八事降伏魔怨。何等八。曉了五陰譬若如幻。離貪見塵而行空事。知一切法皆無所生。隨其所生如開導之。不舍道意堅強精進。不舍佛道不畏三界。離于所有觀于人物。求審諦慧觀無常相。積德不厭合集智慧。不樂聲聞緣覺之智。是為八。復有十事離諸恐懼行菩薩事。何等十。行于布施以莊嚴想。立于禁戒斷諸惡趣。游于忍辱諸根不亂。堅強精進種善不惓。修行禪定其心不荒。成于智慧而離塵勞。善權方便曉了無邊圣智之愿得分別事。解知法義辯才隨順。逮得總持決除眾生諸所狐疑。得住佛住護一切法。是為十。復有八事御退轉者。何等八。言行相應。自省己過不說彼闕。寧失身命不造輕重。獲利不喜無利不戚。心不懷害誘導一切興眾祐意。等敷禁戒不舍師法。安悅眾人不自求安。一切所愛施而不悔。是為八。復有五事得不退轉于無上正真道。何等五。善權方便成諸度無疑。入深妙法了審諦義。神通無礙見眾生根分別諸慧。行無所著行不可盡。游于緣起不盡一切諸漏之證。是為五。復有三事逮不起忍。何等三。察人清凈而無吾我。法凈寂寞。慧凈無著。是為三。復有三事過諸清凈。過去清凈諸法常盡。當來清凈法無所起。今現清凈法無所住。是為三。復有三事。身行清凈功德熾盛。口言清凈智慧巍巍。意念清凈定而不轉。是為三。復有四事。為佛世尊所見授決。何等四。情性和順奉遵于法。具足諸行觀清白行。逮得慧力解一切心。了諸法本凈不起不滅所由不亂。佛告龍王。是為四法菩薩所行。為佛世尊所見授決。  
分別品第二  
　　佛說是已。十二億百千諸天龍神香音神人與非人。皆發無上正真道意。七萬二千菩薩得不起法忍。百四十萬眾得法眼凈遠塵離垢。八千比丘漏盡意解。五千天子得離愛欲。三千大千世界六返震動。其大光明普照世界。空中自然而雨天華。諸天在上鼓百千伎樂。共嘆頌曰。今者如來所說經法。為再轉法輪。在波羅奈所轉法輪。今說斯經復加增倍。所以者何。于此經者。為無央數不可計人開導利義。若人聞此德本不忘。何況受持能奉行者。善得人身快見如來諦聞此法。聞此法已便發無上正真道者。閉塞惡趣開天人跡。當觀此比如獲滅度。于是世尊。贊諸天子曰。善哉善哉。快說此言。聞斯經法歡喜信者。佛所建立開化大乘。是等之類逮如來慧。不退轉印而以印之。終不余趣順至佛道超諸苦難。于是龍王聞說斯經。欣然喜踴善心生焉。有摩尼珠名曰立海清凈寶嚴普明。價直三千大千世界。以奉世尊。其珠之光覆蔽日月之明。一切眾會得未曾有。禮佛而住同音而嘆。佛興難值既興于世。乃現若茲未曾有法。時海龍王獻寶珠已。而白佛言。以是德本逮得無礙佛身光明。令其光明普照十方諸佛國土。若人蒙光除諸塵勞。如今如來眉間光明。令我如是蠲卻眾冥逮平等覺。其入邪者令立正道。  
六度品第三  
　　海龍王白佛。何謂菩薩蠲卻眾冥。佛語龍王。菩薩智慧殊異。手執慧燈。分明智慧。智慧最勝。持智慧劍有所興造。皆以智慧建立智慧。而以布施持戒忍辱精進禪思智慧。建立智慧。修行于戒忍辱精進一心。普觀諸法建立智慧開化眾生。菩薩何謂建立智慧而行布施等于布施。布施已等等于吾我。吾我已等便等于人。已等于人諸法得等。諸法已等得諸佛等。雖有所施不舍是等。既所施者不隨塵勞。而以施時舍一切塵。亦復如是。舍一切生則一切施。離諸住見棄諸所有。是為菩薩建立智慧而以施彼。何謂菩薩建立智慧而奉禁戒。見身意寂斯護禁戒。不倚身口意。不倚今世后世。亦無內外。不倚陰蓋四大諸入。不倚覺意。不倚滅度。于一切法亦無所倚。則為護戒。不以戒戲。亦不放逸。是為菩薩建立慧戒。彼行忍辱亦不得我。亦不得人。亦不得我人。不住吾所。不住我所我。凈人凈我凈人凈見。一切法凈是為行忍。彼雖行忍于法無作。于法不起不滅。彼雖行忍。于諸法無寂不寂。彼雖行忍。見人空寂而無吾我。亦不恐怖。彼雖行忍。亦不得身口意。彼雖壞身段節解之。自觀其身如草木墻壁。則為忍辱。彼聞惡言罵言自在言。不可取言。清凈言無處所。曉了所言則為忍辱。彼雖亂心心無所結。本無之心各各無實須臾滅盡。以觀如此則為忍辱。是為菩薩建立慧忍。彼修精進長諸善法。觀其法界不增不減等御法界。察一切法不見諸法。立成就者。觀猗世者。由從不實顛倒而興。彼以清凈智慧之明。觀一切法不隨諸法。不舍諸法。不睹諸法之所積聚。不見去來何所從來何所從去。曉了諸法。遵法如是分別苦諦顛倒之事。為人說法修行精進。彼諸眾生無實無諦。若人無得。一切諸法亦不可得。所以者何。人不離法法不離人。如人自然吾我自然。吾我自然諸法自然諸法自然佛法自然。其以如是求諸佛法。如自然者解自然已便逮佛法。其有求者。若已求者。甫當求者。彼求此已求無所得。是為菩薩建立智慧精進之行。彼于禪定而以正受不壞平等。亦不成就。彼于禪定而以正受諸法無思。亦無所舍。亦不合會。于諸境界行無著禪。立諸禪法。于諸法等亦無錯亂。非身非心。思惟禪定志性。無所應行。不以禪行。等于本無而以正受。于本凈法而致平等。等一切人則致平等。諸法本凈等無有色。不以三昧。所行如應。心而不住內。亦不起游外。識無所住。度于一切墮顛倒者。超外五通聲聞緣覺禪定正受。彼以禪定出智慧上除塵勞見。彼以禪定志愿于道開化眾生。是則如來常一禪定至于滅度。是為菩薩建立慧定。彼觀諸法以慧眼察。亦非肉眼亦不天眼。觀諸法已。見諸法寂觀諸法默。諸法寂寞無行無處。諸法澹然無所成就。普觀諸法皆已如是。如是觀者是為法觀。法觀如是不見諸法之所歸趣。其有見法而不觀者。不以見法而成觀也。無求無曉不知不見。是為見法。無我無人無壽無命。是為見法。假使菩薩觀法如此。見人顛倒益于眾生。而發大哀。法凈如是眾人猗著。于是菩薩發弘大志欲度群萌。是群萌者常無萌類。是為菩薩建立慧法。  
無盡藏品第四  
　　佛告龍王。何謂菩薩建立智慧。為人說法不見有人。人者無我無人非身人者寂寞。人無所有。人者本凈。人者音聲。人者名耳。人空無相無愿。人非有數。人而審諦。人無所生。人不有起。為人說法。講人清凈不懷吾我。無壽無命。不滅自然。不滅所有。隨人本行而為說法。何況眾生本凈自然。無我自然。無形自然。則人自然。設人自然。以此自然諸法自然。設諸法自然。一切佛法亦復自然。是謂一切諸法悉為佛法。一切諸法但假名耳。因號有名。設說諸法則講非法。所以者何。如法所言非法亦然。如呼法音則非法音。所以者何。諸法法界及與本凈不可言說。亦無所得。法界本凈亦無所持。一切法界諸法本凈。壞一切法何所成就。是為諸佛法為說經法。以是因緣寂寞如是。不有諸佛法聲之化識也。佛法無教而不可處有為無為。所以者何。不離有為無為而以解脫。寧有異法可計數乎。龍王答曰。不也世尊。諸法無數如來無數。佛言。如是如是。如仁所言。諸法無數如來無數則無有二。于龍王意云何。無數之言有處所乎。答曰。不也世尊。佛言。何以故。當知當作斯觀。佛法無處無言。如佛法無言無處。一切諸法無處無言亦復如是。龍王觀視如來大哀巍巍。若茲開化眾生令立堅固。又一切法無處無教。說因緣教。是法有漏是法無漏。是有世是度世事。有著無著有數無數。有為無為塵勞嗔恨。習是舍是。凡法圣法。學法不學法。聲聞法緣覺法。菩薩法佛法。佛言。龍王。如來如是為人說法講其處所。亦不見法無諸法想。譬如有人虛空無色無見。欲以諸色畫于虛空。而作天像及諸人像象馬步乘。彼人畫是寧難不乎。答曰。甚難甚難。至未曾有。天中之天。佛言。龍王。如來所為甚難。于彼諸法無色無取而不可見。亦無文字。亦無所得。而為一切講說言教示現文字。設以方便此乃甚難。其有信入如是像法。是等諸人多所成辦。若有受此深妙義者。不為諸魔之所得便。憶念我過世。龍王。更見供事無央數佛。恒輒舍家凈修梵行。彼如來等未曾為吾說深妙法。應病如講布施持戒學道之法。聽聞忍辱仁和之教。燕居靜處止足功德所以者何。行德未了。了行德已。從大殊曜。如來即得聞斯深妙之法。應時逮成。柔順法忍。以是之故。當知此義。當作是觀聞是深法功德具足。從過去正覺受此深經。無想無名眾穢因緣。無我無人無壽無命。信樂受持諷誦為他人說其福甚多。若有菩薩愍傷一切欲令安隱。使三千大千世界一一眾生皆得所安。諸天人民合集此德。施與一人。于龍王意云何。菩薩寧為眾生加無極安不乎。答曰。甚多甚多天中天。佛言。其有菩薩施諸眾生若干安隱。若為人說一句無常苦空非身之義。空無相無愿。無我無人無壽無命不生不起之事。則是施安福難稱量。所以者何。有為之安眾生皆更。無為之安未曾歷也。彼其以此深妙之法而暢音聲。于無為安以為服食。是故菩薩欲自立義具世人愿。當學深妙之法。若有菩薩所在會坐。舍深妙法說雜句飾。則為斷絕正法之化。所以者何。是深妙法布閻浮利而不沒盡。人所聽受。樂于法者不足言耳非人最多。假使法師藏深妙法。讀雜句者不樂深法。天則不歡悅。是族姓子。隨世所樂而說俗事。嗚呼痛哉。此眾會中無說法者。心懷悁戚而退舍去。時海龍王白世尊曰。布施持戒學道之法是俗事耶。棄家出學凈修梵行非佛法耶。世尊答曰。諸佛興已起無起法。于三界行有所救護。皆是俗事非是佛語。彼則何謂四禪。四等心。四無色定。五通十善之行。布施持戒忍辱精進一心智慧。書疏校計。經卷體醫。方藥巧工技術。身想。衣食財物。所愛禪定。在三界行皆是俗事非為佛言。佛告龍王。佛興于世間。未曾所聞非常之苦非我之寂。除于苦義。斷乎習義。證于盡義。遵修道義。入乎空義度于無想。導御無愿。于諸眾行不生不起。義意止意斷根力神足覺意觀八寂路。求真諦本凈。如無所起陰種諸入。為空寂義。所由諸義。不壞諸法不壞非法。解一切法不生不長。皆無所起。不計有常無常。由因緣起得無所生。還于本凈而離色欲。現無數法入于道法。在于道法無想不想無應不應。舍于一切念凈不凈想。無舉無下。陰幽冥門自然如空。得平等行。于想等想無想。于想離想。均于一想離一切想。無所觀見寂然諸所見。現諸顛倒一切平等。謂得果跡皆音聲耳。彼無所得亦無不得。不受不舍。佛語龍王。是所先說諸法之御。所得不可稱說。至于聲聞獲聲聞乘。至于緣覺獲緣覺乘。菩薩逮得不起法忍。成于如來無上正真道。為最正覺。斯謂佛言。是所言者隨習俗教。皆是佛法教于真諦。佛道無文佛言無言。佛教無跡佛教無想。佛教無嘆。佛教無化。佛教無正。佛教無名。佛教無思。佛無心意識。亦無所念。是謂佛教。而不可說。亦無言教。不可指現。佛語龍王。如是比教乃為佛言。如來不以文義說法。無文字教而為說法。是故無文則為佛教。佛所說法不有所逮。滅一切得佛所說法。是故無得為佛所言。佛所說經曾無言教。寂滅言教。以故言曰無教佛言。說法無取法無猗法。無放逸法不想法。無起法。無壞法。無究竟法。無所得法。無所志法。無所念法。無所行法。無分別法。無有想法。無所至法。無所推法。佛語龍王。如來為人說法。未曾有行有所證也。吾之所言一切本凈法無形色。是故龍王。諸法無像是名佛言。又復何謂號為佛言。解一切音無所不達故曰佛言。察去來今無所掛礙故曰佛言。覺了眾言故曰佛言。報答諸問故曰佛言。一切所說因緣有言無所不博故曰佛言。覺諸所說如呼聲響故曰佛言。無字無說故曰佛言。諸所字說亦皆佛言。所以者何。是諸文字去來今。佛所說。今佛所說者。已說之者。當來說者。以是之故。一切文字諸所言教皆名佛言。入如此比曉了眾慧。是謂菩薩分別道義。故曰文字言說皆號佛言。不壞法界志一味慧。是謂菩薩分別經本。故曰文字言說皆號佛言。其有如應順于法慧。是謂菩薩分別順寂。故曰文字言說皆號佛言。其有說慧無處無著。是謂菩薩分別曉了。是故龍王。一切諸法莫不歸此。分別四義。菩薩解四義者。文字言說諸所歸趣。身有所在莫不誘進皆入佛教。是故無著本無所住。于百千劫有所言說無能制者。所以者何。是名曰無盡之藏總持門也。假使菩薩逮斯持者。說無盡句善順于教。棄去來瑕如應無猗莊嚴百千真妙之句。忍于本凈將護不亂。尊卑之義曉了平等。光曜所有塵勞嗔恚。入一切行而順解脫。八萬四千諸根尋如所應。善講本性而為說法。不盡八難音聲諸法。亦無有盡。及譬喻慧三世無盡。及報應果愿可盡耶經典順普可盡耶。心之所入可盡耶。因緣愚跡可盡耶。順在愛欲可盡耶。發于斯持可盡耶。說乘所處可盡耶。分別法處可盡耶。深妙雜句可盡耶。至于究竟可盡耶。逆順之言可盡耶。名字之訓可盡耶。嘆佛法眾可盡耶。說正諦可盡耶。佛道法品可盡耶。罪福所應可盡耶。講度無極可盡耶。佛語龍王。是名曰所說無盡故。號無盡法藏為總持門也。  
佛說海龍王經卷第二 
總持品第五  
　　佛告龍王。有四事法無盡之教無盡之藏為總持也。何等四。分別無盡。慧無盡。明智無盡。總持辯才無盡。是為四。復有四事難攝無盡之藏為總持也。何等四。其性難攝。道心難攝。入法難攝入。眾生行難攝。是為四。復有四堅固要無盡之藏為總持也。何等四。所愿堅固。奉行堅固。立忍堅固。度于因緣所造堅固。是為四。復有四所說無盡之藏為總持也。何等四。講諸至誠。講諸緣起。講眾生行。講諸乘本無慧。是為四。復有四光無盡之藏為總持也。何等四。照于法界。照于智慧。照于慧明。照于如應之所說法。是為四。復有四上曜無盡之藏為總持也。何等四。精進為上。禁戒修行勤力為上。求積功德為上。合聚求慧為上。是為四。復有四無窮無盡之藏為總持也。何等四。求諸度無極而無窮極。不厭生死而無窮極。開化度人而無窮極。求諸通慧而無窮極。是為四。復有四無厭無盡之藏為總持也。何等四。佛前聽經而無厭足。為人說經而無厭足。求諸德本而無厭足。供養如來而無厭足。是為四。復有四無能勝者無盡之藏為總持也。何等四。一切塵勞亦無能勝。一切諸魔亦不能勝。諸外異道亦不能勝。一切怨敵亦不能勝。是為四。復有四無習無盡之藏為總持也。何等四。不習聲聞緣覺之乘。不習一切供養之利。不習一切諸所著求。不習一切諸凡夫行。是為四。復有四無得無盡之藏為總持也。何等四。不得所生。不得開化惡戒之人。不得說經在于有為為上大乘。不得乞求。是為四。復有四力無盡之藏為總持。何等四。忍力忍于一切所作。眾惡慧力蠲除一切眾生疑結。神通力見一切眾生心之所念。善權力為一切人如應說法。是為四。復有四大藏無盡之藏為總持。何等四。不自侵欺而斷三寶是則大藏。入于無量之法是則大藏。得一切心隨其所志是則大藏。慧等如空是則大藏。是為四。復有四無極無盡之藏為總持。何等四。博聞無極。智慧無極。所愿無極。順眾生說法無極。是為四。菩薩復有四事不自侵至無盡之藏為總持。何等四。說法不自侵。說至誠不自侵。順法行不自侵。得至道極不自侵。是謂四。復有四事得無所畏無盡之藏為總持。何等四。不畏惡趣。不畏眾會。不畏決疑。不畏失佛道。是為四無盡之藏為總持也。  
　　佛告龍王。是無盡藏總持。說德無量。入無極慧集菩薩行。所可由慧。光曜莊嚴菩薩所求。菩薩財寶所入法藏。入總持門分別言教。嚴身口意得凈諸國。合集自在護念正道。入眾生敷慧化導。正法力精進具諸度無極。嚴凈道場逮諸佛法。是謂無盡之藏總持。其有文名字號之數及法諸數。游于正法。皆來歸斯無盡之藏為總持也。菩薩入斯于諸文字無所分別。諸法清白不壞本凈故。樂一切法不侵樂法故。究竟諸法所志諸法亦無侵欺故。一切眼法不侵諸法明故。諸法假號不侵會法故。以逮諸法不侵行精進故。諸法調定于柔順法無所侵故。諸法說之無侵光曜焚燒諸法。于無起法而無侵故。信一切法于所好法亦無侵故。說一切法于諸言教無所侵故。諸法本無于無趣法而無侵故。諸法審諦等三世法亦無侵故。諸法常住于不動法亦不侵故。諸法有哀隨本所樂而為現法故。諸法悉等說無差特故。諸法求跡示現諸法至平等故。諸法所至示現入深道門故。諸法至力現諸上法故。諸法愚冥為現智明故。懷來諸法示現諸法無所亡失故。總持諸法示現諸法為無盡故。諸法寂然現憺怕故。諸法虛空而為示現廣普之法故。諸法無明現癡本故。諸法悉住現所立處故諸法入慧現離癡法故。諸法人也而為示現分別諸法故。諸法離有而為示現離所有法故。諸法有難而為示現諸法瑕穢故。諸法常念而為示現宿命事故。諸法有緣示現諸法而有侵故。諸法入志而為示現寂諸亂故。諸法極重而為示現無所動法故。諸法住處而為示現眾法界處故。諸法導師而為示現審諦之法故。諸法致果而為示現志無所念故。諸法唯陰而為示現蠲除五陰諸法苦患故。諸法生死示現諸法無塵故。諸法寂空示現諸法無所猗故。諸法如固示現諸法斷眾固故。諸法寂滅示現諸法斷因緣故。佛語龍王。是名曰文字緣會無盡藏總持。菩薩得是分別一切文字所興。譬如文字而不可盡。諸法所說不可盡亦復如是。譬如文字亦不從身出。不從心出。諸法如是不可知處。不住在身不住在心。譬如文字無所依倚。而求解說塵勞之事。亦無所凈。菩薩已得無盡藏總持。雖說塵勞。不著塵垢究竟本凈。譬如文字不合在身。然為他人有所解說。諸法如是。有所發起教心清凈。如文字有所說時無所至湊。無所言時不處在內。諸法如是。假使說時無所至到。設不說時不積在內。如文字無色無見而現在外。諸色如是。無色無見由心因緣而有退轉。如文字虛自在寂寞。悉以恍惚無作字者。諸法如是。虛靜寂寞莫有造作。如文字不出染污嗔恚愚癡。又因文字而有音教。諸法如是。不出染污貪騃之惑。由從想念起淫怒癡。如文字因諸貪緣說得果證。文字無得亦無有證。諸法如是因其緣對說有果證。計于本法無果無證。譬如諸法無不因字。諸行如是所有諸法皆由佛道。  
總持身品第六  
　　佛語龍王。菩薩已住無盡藏。而以文字求于佛道總持文字力也。歸趣文字身也。滅盡像色也。入法門頂也。觀瞻額也。慧眼眼也。天耳耳也。說名字鼻也。制亂意眉間闕庭也。攝一切心面也。解喻一切可眾生心舌根也。調定其心齒也。師子觀奮迅髭也。藏匿空語唇也。觀一切法咽也。勉出眾生令其歡悅肩也。端正所謂脾也。察諸法等腹也。入于深門臍也。入左右路掌也。合會諸法臂也。十善之句為善救護指也。清凈法銅爪也。來致虛無之念脅也。次第講法脊也。說不侵時無所為度尻也。具足寂觀髕也。趣審諦法膝也。曉知一切踹也。心意寂然足趺也。游到十方足心也。次第說諦步也。知羞慚恥衣也。法鬘莊嚴傅飾也。法華若干臥具也。說種種法枕也。不嗔不諍涂香也。所行如應無所不了雜香也。入深戒說香也。于諸法自在眷屬也。嗟嘆梵跡則親友也。得安隱眾知識也。斷諸結縛開化眾人則親匿也。曉了諸事家室也。其心清凈母也。一切巧便無所依信慧父也。諸通慧心從等也。施度無極漿食也。戒度無極泰安也。忍度無極莊嚴也。精進度無極作善克辦也。一心度無極飽滿也。智度無極隨時順也。善權度無極二句合義也。道品身支黨也。講說至誠未曾侵欺。一切世間尊豪自由于法自恣。佛語龍王。是為無盡之藏總持。無色像身也。其有菩薩于是總持樂法之樂。譬如國王在于中宮。如天帝釋在須彌頂威神巍巍。如梵天尊豪自在。如燕居阿須輪難可制持。如海無邊功德超殊。如寶大山天所娛樂。如父母獨有一子愛重無極。如月盛滿眾星獨明莫不稽首。如世尊為天世人奮大光明。如日初出光曜柔和。如孔雀在林樹間放妙音聲。如師子在巖窟中服美飲食。如龍心意調和以時澍雨。如轉輪王大法化國。如眾龍舞動發雷電。如龍王已得自在降大法雨。如天帝釋撫化一切諸外異道。如勇猛將摧伏嚴敵。除諸勞垢降納眾魔。如水消火如風靡草。心計如地。開化明者隨化眾生。如火焚草。皆忍苦樂。如乳母養長者子。療治眾病持心堅強具眾人愿。如意珠王總持諸寶。佛語龍王。其有菩薩住無盡之藏總持門者。則可謂入佛之道場。如大海含受眾寶諸珍苑府。無盡之藏總持如是。包弘諸法道寶篋藏。如無數香篋令無量人恣意所欲。菩薩已住無盡之藏總持門者。以真妙言開化一切令各得所。是總持者入一切聲。此土名道心者。彼無盡世界佛一寶蓋如來國曰目前。此名諸通慧者。彼超得度世界導龍如來佛國曰普達。此名施度無極者。彼寂定世界吉祥如來佛國曰精氣。此名戒度無極者。彼無憂世界離憂如來佛國曰多安。此名忍度無極者。彼無垢世界離垢如來佛國曰無盡句。此名進度無極者。彼普明世界無垢光如來佛國曰上度。此名專度無極者。彼道御世界堅要如來佛國曰寂行。此名智度無極者。彼陰雨世界雨王如來佛國曰清凈。此名善權方便者。彼尊調世界離垢辟如來佛國曰隨習俗宜。此名慈哀喜護者。彼豐盛世界吉祥義如來佛國曰憐傷仁攝彼我二寂。此名苦習盡道者。彼無悅世界首寂如來佛國曰本原由根根盡歸本。此名四意止者。他方世界曰無止。此名四意斷者。彼曰上勝。此名神足者。彼曰超步。此名五根者彼曰悅原。此名五力。彼曰堅強。此名覺意。彼曰無冥。此名八由。彼曰所度。此名分別。彼曰目見。此名護仰。彼曰隨順。此名法施。彼曰善攝。此名寂觀。彼曰定察。此名脫門。彼曰離癡。此名功德。彼曰嚴辦。此名智慧。彼曰了便。此名棄家。彼曰修行。此名具戒。彼曰無犯。此名安隱無為。彼曰寂滅度。此名曰嘆佛無量。彼曰佛曰佛眼放光。佛語龍王。計諸佛國音聲言訓若干種教。菩薩若逮無盡之藏。皆知一切諸佛之土所說音聲文字所誨。佛以一劫若過一劫。贊嘆有為言說章句之教十方所出。不能究竟諸佛國土音聲義也。佛說是無盡之藏總持門時。六萬菩薩皆得總持。八千菩薩得不起法忍。三萬二千人皆發無上正真道意。  
總持門咒品第七  
　　爾時佛告龍王。菩薩以是。離諸幽冥之路趣諸通慧。往古不可計無央數劫不可思議。彼時有佛號曰梵首天王如來至真等正覺明行成為善逝世間解無上士道法御天人師號佛世尊。世界曰集異德。劫名凈除。彼時集異德世界。豐盛安隱五谷自然。快樂無極天人繁熾。如我此土百億四域合為一佛國。則為彼土一大四域。如是之比百億順彌山。此梵首天王如來集異德世界。廣大無邊乃如茲乎。其世界如金剛光明摩尼之寶。自然常普大明。以寶交絡周匝覆蓋懸繒幢幡。百千伎樂于虛空中不鼓自鳴。其伎樂音普聞佛土。彼伎樂音。不出淫怒癡欲之音聲也。唯演寂然憺怕法樂歡喜之音。諸天人民聞樂音者。則逮一心寂定安隱。晏然不為塵勞之所危害也。其土平等如柔軟衣。無有惡趣音聲誨也。天人清凈皆解微妙志于大乘。少求聲聞緣覺之乘。心有所念依食室宇所欲隨意悉自然至。天人一等無有窮厄匱乏者也。衣服飲食如兜術天上。其國所有等無差特。其如來壽命滿六十七萬二千歲。其土人民壽亦復如是。無中夭者。佛土菩薩七十二那術。聲聞甚少。爾時有轉輪圣王號無盡福。主十六四天下。其無盡福王有八十四那術夫人。如天玉女。有四太后。一名離垢。二曰無垢光。三曰清凈。四曰凈句子。有八萬四千皆大猛勇身相。有八端正姝好。皆志大乘。彼時無盡福王處于大城。名曰具樂。其城東西長二千四百四十里。南北亦爾。梵首天王如來興于彼國。無盡福王建立精舍殖大林樹。名上香光園佛所游止。城之中央造王宮殿七寶合成。城中有八萬四千街巷八萬四千欄楯。一一街巷有八萬四千家居。其大城壁七重。七重欄楯七重行樹七重交路。繞城有萬游觀園。其塹七重滿八味水。生青蓮紅蓮黃蓮白蓮皆有美香。鴛鴦鳧雁相隨而鳴。其城如是名等無量不可思議。王供養佛奉進所安。眾事具足無所乏少。于百千歲不可稱限。率其中宮子孫親族友黨眷屬國中人民往詣上香光叢林。見梵首天王如來。稽首佛足退住一面。佛告王曰。有四事為大國王君子圣主。猶得自在與眾不同增益善法。何等為四。立于篤信數詣賢圣。樂欣請益求德慕義。以法自娛常觀無常苦空非身之法。觀世所有有為之穢皆歸離別。自攝其心入無放逸。覺察欲樂無所饒羨。不以毀斷宿世福德。不廢道心務志妙慧。是為四事大國圣主猶得自在與眾不同。無盡福王白世尊曰。菩薩有幾法而得自在。佛告王曰。菩薩有八法而得自在。何謂為八。得五神通以自娛樂未曾有退無所掛礙。并除嗔恨而無害心。具暢圣慧攝于道明。所作已辦現得睿達。誠信神足拔諸所有。以智慧圣舍離一切邪見塵垢。得四解明佛所建立無著不住。具足力處逮于無盡福海印三昧。能悅眾生攝御一切諸佛之教以成總持。其心清凈所聞不忘。應如所欲而為說法。入一義味住于本際。不計吾我不起法忍。是為八事菩薩而得自在。佛告王曰。又有總持名曰寶事。菩薩逮得此總持者于法自在。時佛為王說寶事總持之慧。滿百千歲普分別義。王舍國事一切眾緣。專精一心及與眷屬聽受道化。于百千歲未曾想欲。無嗔恨意。不含想害。不顧妻子國土眷屬。一切所有永不以計。唯愿法樂立志佛道。大慈清凈等心一切而行大哀。被大德鎧而聽受法。如是之比具百千歲受佛誨已。因此寶事總持之要。所作則辦。越七百萬劫終始之患。積十萬劫除諸罪殃。見億百千佛從受德本。于恒沙等作天帝釋。若為梵天轉輪圣王。積功累德。以清凈心志御諸法用心不亂。聞百千佛受法不忘。時王諸子皆悉逮得柔順法忍。中宮婇女八萬四千普發道意為菩薩學。八萬四千人逮得法忍。九十那術諸天人民皆發無上正真道意。三十六那術學聲聞乘得法眼凈。萬六千比丘漏盡意解。無盡福王棄國損王不慕天上世間諸樂。唯志無上正真之道。因家之信出家為道而作沙門。諸子亦然皆作沙門。時國人見王棄國。六萬人悉為沙門。中宮婇女四大夫人亦為沙門。佛教清凈普蒙安隱。殖諸德本眾行具足。佛言。龍王爾時無盡福王轉輪圣帝。非是余人則爾身是也。爾時轉輪圣王諸子今此會中諸菩薩大士是也。時彼梵首天王如來。為王無盡福。所說寶事總持。則今佛所說無盡藏總持是。佛語龍王。今如來以無著慧。觀察人本而為說法。從無央數百千億那術諸佛。聞無盡藏總持。以此數聞之故。今乃如斯志念強勇獨步無礙。辯才難及志懷智慧。若有菩薩。聞是無盡總持之名。其有說者皆當逮得無著辯才。所以者何。由是總持。后當來世是離垢總持所流布處。皆是如來之所建立八萬四千法藏。是總持門為首面也。八萬四千行皆來歸于總持。八萬四千三昧皆從總持。八萬四千總持無盡之藏總持為本原。佛語龍王。假使菩薩無住無著。于四解義則降大法雨。皆來依猗此無盡之藏。此無盡之藏總持所入正句次第順章。諸天龍神。香音神。無善神。鳳凰神。甜柔神。皆共營護。  
　　緣應意　隨順意　欣樂跡　直意　越度　無盡句　次第　曜面　光目　光英　志造　凈意　行步入　勇力　濟冥　所持　為上　寂門　入寂　滅塵　離居　居善　隨順　離次　無所至　所住　無所住　至處　無至處　要御　速慧　智根　轉本根　月光　日轉焰　光善離垢　無垢　凈諸垢　覺所建立　諸天祐　護諸魅　告乘　梵知化　釋咨嗟　四天護　眾圣愛　仙人歸　諸姓修行　解牢獄縛　天人所攝　舍諸塵勞　破壞眾魔　降伏外道　攝欲明智　開化自大　不犯法師　不亂眾會　悅可樂法　護于法音　不斷三寶　慈愍眾生　贊慕德義(六十二事)  
　　佛告龍王是諸法句。為護無盡之藏總持。其有法師受是章句六十二事。若諷誦者得三十二無所畏。何謂三十二。博聞無畏。咨嗟他人處處無畏。言無缺短如應無畏棄捐鄭重而無所畏。隨音所入辯才無畏。無所掛礙其心無畏。奉受道心其志無畏歡悅眾人行步無畏。速決狐疑覺意無畏。觀察眾人無闕無畏。言行相應無缺無畏。戒禁清凈心面無畏。忍辱清凈堅強無畏。于審諦愿而不轉還所處無畏。心不謬亂辯慧無畏。能悅眾會智慧無畏。知深妙法降化無畏。離于調戲師子無畏。伏諸外道無受無畏。無衣食悅無瑕無畏。降伏眾賊令住正見無愆無畏。智者不毀導御無畏。不亂眾經說等無畏。隨時而教無諂無畏。言行相應離慢無畏。見一切人謙順無畏。無盡句本行修善發遣所問無畏。開化一切無量法教隨眾無畏。己身凈故降魔無畏。除諸塵勞大悲無畏。心不懷害大哀無畏。將護眾生智慧無畏。以法治國。  
　　佛語龍王。菩薩聞是無盡之藏總持歡喜信。便得三十二無畏。假使不斷。是三十二無畏。稍稍漸成如來四無所畏佛之所有無所畏。諸天人前為師子吼。恣聽一切所可欲問。都無有人能來窮極如來之智。亦不敢斷佛所說。是故菩薩欲致是無所畏者。當學行無盡藏總持。何所是總持所學行。無眼行無色行。無眼色識行。無耳行無聲行。無耳聲識行。無鼻行無香行。無鼻香識行。無舌行無味行。無舌味識行。無身行無細滑行。無身細滑識行。無心行無法行。無心法識行。無色行。無色生行。無色滅行。無色處行。無痛想行。識行無識生行。無識滅行。無識處行。一切無行。是應總持行。復次龍王。其行色空心不空色。是應總持行。痛想行識。其行識空心不空識。是應總持行。復次其無想色行不念無想行。是應總持行。痛想行識亦復如是。其無想識行不念無想識行。是應總持行。復次其不斷色行。于色行無行。不色生行。不色起行不色寂行。色如諦行。色如本凈行。亦不念色如諦本凈行。是應總持行。痛想行識亦復如是。其不斷識行。于識行無行。不識生行。不識起行。不識寂行。識如諦行。識如本凈行。亦不念識如諦本凈行。是應總持行。復次于種由法界行。不想法界行。不想法界諸入本凈空行。不想本凈空。是應總持行。若一切法緣起之行。不想緣起。是應總持行。不著諸法行不猗不著行。是應總持行。諸法如本無行。不壞諸法本無之行。若于諸法住本際行。不念本際住諸法行。是應總持行。復次其知貪欲行。不于法界想念貪欲行。是應總持行。其知嗔恚行。不于法界想嗔恚行。是應總持行。其知愚癡行。不于法界想愚癡行。是應總持行。其等分行。不于等分行于法界有所壞行。若于八萬四千諸所修行。入于法界無若干行。是應總持行。若行若合行。于行合行而無所行。亦無不行。所以者何。其行無量亦無所度。亦無所想。是故彼行為平等行。于平等行亦無所毀。亦不有為。亦不無為。亦不受亦無不受。無處無住故曰平等行。菩薩行如是則得無盡藏總持之門也。于是世尊則說頌曰。  
　　其人心意則清凈　　普入經卷度無極 
　　悉解眾人之音聲　　得總持時乃如是 
　　觀知群萠心所行　　善惡所念及中間 
　　分別本性所造興　　則為說法隨所應 
　　悉了因緣之報應　　令不睹常及無常 
　　皆以棄捐墮邊際　　分別總持隨順化 
　　明解文字之方便　　知無央數之音響 
　　曉了義理微妙好　　得總持者乃如是 
　　逮得天眼無垢污　　天耳清凈亦如是 
　　無量智慧知眾行　　念億千劫去來事 
　　獲四神足亦如是　　至無量國須臾頃 
　　供無數億諸導師　　聞所講法則總持 
　　若干億魔至百千　　不能睹知境界行 
　　清凈之人無塵埃　　講說經法無數千 
　　譬如蓮華無著水　　不猗世法亦如是 
　　常以解脫諸有無　　等心一切如虛空 
　　持最色相而勇猛　　眾人觀仰無厭足 
　　進止安詳行無缺　　愍傷群萠故游世 
　　天帝釋梵及護世　　皆以恭敬稽首禮 
　　其心不以憍慢說　　得總持時亦如是 
　　口言柔軟如梵音　　為眾人說可其心 
　　溫潤流利言得時　　所可教化無所覆 
　　在于眾中無所畏　　為師子吼妙無難 
　　降伏一切眾粗人　　得凈總持為如是 
　　其諛諂人難調化　　興于憍傲而自大 
　　聞彼圣明所說法　　即棄貢高稽首禮 
　　入于本凈寂法界　　以達義歸解諸法 
　　以故所說無窮已　　分別文字知法律 
　　人之本性法界凈　　曉眾生凈亦如是 
　　解知本無人本無　　所說經法無掛礙 
　　所盡無盡不可知　　無盡之事無能盡 
　　覺了知是趣寂寞　　則說無住億經卷 
　　斯諸文字不處身　　亦不在意不住心 
　　文字本性空寂寞　　譬如山中呼聲響 
　　計總持者不著字　　無音無言無說聲 
　　以知文字所趣然　　假使所說無掛礙 
　　無意無想亦無心　　設有所說無所念 
　　又復解知去法慧　　講順說經隨所應 
　　以入分別四句義　　曉了義理明識法 
　　究暢音聲順所聽　　故講無著不可量 
　　玩習本原承其慧　　故說深要若干法 
　　所解之慧了逆順　　有趣頂法度無極 
　　方便所有諸怯弱　　以用救攝諸卒暴 
　　明識所作為解說　　得總持者乃如是 
　　其身口意皆已寂　　分別諸慧不著古 
　　所言無厭除嗔恨　　得住總持為勇猛 
　　其所總持心執御　　意之所入住法慧 
　　其有聞者未曾忘　　順如聽采等經典 
　　其總持義法不亂　　計法行之無所入 
　　以法等故曰平等　　如應平等順清凈  
分別名品第八  
　　佛說此章句偈時。海龍王眷屬萬三千龍。皆發無上正真道意。則更啟曰。廣宣此言。唯然世尊。我等亦當逮是無盡之藏總持也。當為一切眾生之類廣說經法。爾時賢者舍利弗白佛言至未曾有。世尊。乃令諸龍發無上正真道意。人反不能發大道也。佛告舍利弗。是萬三千龍。迦葉佛時皆作沙門。從迦葉如來一反聞菩薩行。同時歡喜贊曰。善哉善哉。說大乘事不可思議。與族黨知友俱行分衛。貪利不慎不護禁戒。以是之故。壽終之后墮于龍中。彼時從迦葉佛聞大乘教。贊迦葉佛。因由報應德本之緣。今聞吾說咨嗟大乘。講無盡藏總持。皆發無上正真道意。舍利弗。觀是至心之奇特。今吾授決。恒沙等劫供養諸佛積累道品。自致得成無上正真道。號曰慧上智上法上梵上。得成佛時以是四事。號世界曰無垢藏。劫名大欣。皆同一劫得成無上正真道最正覺。猶如賢劫當興千佛。  
授決品第九  
　　于是海龍王白佛言。我從初劫住止大海。從拘樓秦如來興于世來。大海之中諸龍妻子眷屬甚少。今海龍眾妻子眷屬繁裔弘多。設欲計挍不可窮盡。唯然世尊。如此云何有何變怪。佛告龍王。其于佛法出家奉律行戒不具。現戒成就違戒犯行。不舍直見不墮地獄。如斯之類壽終已后皆生龍中。佛語龍王。拘樓秦佛時。九十八億居家出家。違其禁戒皆生龍中。拘那含牟尼佛時。八十億居家出家毀戒恣心。壽終之后皆生龍中。迦葉佛時。六十四億居家出家犯戒。壽終之后皆生龍中。于我世中。九百九十億居家出家若干斗諍。習若干行。誹謗經戒。壽終之后皆生龍中。今有生者。佛語龍王。以是之故仁在大海中。諸龍妻子眷屬不可稱計。我般泥洹后多有惡比丘惡優婆塞。違失禁戒當生龍中。或墮地獄。海龍王白佛言。于今棄家為道。犯戒比丘墮龍中者。有何殊特。佛言。棄家學行。于今犯戒比丘墮龍中者。行于方便不能清凈。又有至心信于佛法。以至心力龍中壽終生天上人間。當見賢劫所興諸佛。皆當見之。假使不以解脫者。悉于拔陀劫中般泥洹。除志大乘者。龍王。且觀佛教廣大因緣出家之奇特。棄諸惡法得超異類。爾時有龍王子。號曰威首。前白佛言。至未曾有。世尊。龍近如來難值難聞。雖有所毀作眾罪殃。發一善意心念佛法終不失德。緣是之行至得滅度。今我愿發無上正真道意。用佛世尊難值難聞。令菩薩行無有違缺至于道場。莫使心中忘失德本。大慈大哀大喜大護所生之處。常見諸佛得聞經法。供養眾僧開化眾生爾時世尊告威首龍王子曰。善哉善哉。仁者之問。乃發救護一切之心。今汝至心興無極哀。而起道意。緣彼德本如來嗟嘆。七日七月若至一年。為功德福而不可盡。所植善行乃如是也。佛見威首龍王子心之所念。即時欣笑。諸佛笑法無央數色。色色各異。光從口出照不可計諸佛世界。繞身三匝還從頂入。爾時賢者阿難。以偈贊佛。  
　　百福功德莊嚴身　　體諸相好三十二 
　　清凈無垢如月光　　今之所笑何感欣 
　　靜無塵埃離三垢　　如百葉華行無惓 
　　天人龍神所奉敬　　安住今者何因笑 
　　善哉平等齒普凈　　十力威曜面香潔 
　　以除生死之根原　　今者世尊笑何感 
　　心如虛空無瑕穢　　意等善友及怨家 
　　持志如地無憎愛　　唯愿世尊笑何欣 
　　音聲所講喻梵天　　猶雷哀鸞微妙響 
　　所說柔軟莫不歡　　唯愿世尊嘆因緣 
　　心于圣慧無所著　　知三世人意所行 
　　解眾人根得喜悅　　導師今笑為何感 
　　以為成醫王　　療治眾生病 
　　能施究竟安　　世尊笑何緣 
　　護德為我說　　諸天人民聞 
　　皆當懷喜踴　　即志諸通慧  
　　佛告賢者阿難。寧見威首龍王子住于佛前至意發無上正真道意不。阿難對曰。唯然已見。佛言。是威首龍王子過八百不可計會無央數劫。當得作佛號慧見如來至真等正覺。世界名凈住。劫曰明察。是龍王子至誠奉行菩薩之道。見無央數諸如來供養奉事。常修梵行開化度脫無量眾生使立三乘。慧見如來凈住世界。豐熟安隱五谷平賤。快樂難量天人充滿。猶如炎天被服飲食。其佛當壽百萬歲賢圣眾僧聲聞有六十億。菩薩百二十萬億。慧見如來其有覲者。皆得慈行三昧。慧見如來說經。聲聞行者若始見佛則得道跡。再見得往來。三見得不還。四見得無所著。志菩薩乘者適覲慧見如來得柔順忍。再見獲神通。三見得總持辯才。四見得不起法忍。凈住世界無毀戒者。意凈無邪皆住正見。壽終之后無有惡趣。悉生天上清凈佛土。時威首龍王子聞佛授決。歡喜踴躍善心生焉。奉百千珠瓔用散佛上。而叉十指以偈贊曰。  
　　人尊無垢如月光　　威神無量眾所奉 
　　其力無限總持世　　愿稽首禮無邊慧 
　　慈哀之圣不可限　　睿智無瑕不可議 
　　禁戒廣普住正定　　稽首人尊如虛空 
　　無量無限億劫數　　所行究竟無不入 
　　以故曉知諸眾生　　心性所歸諸根本 
　　若人睹觀尊顏容　　一心察之無厭足 
　　不為塵埃之所惑　　愛欲之穢皆滅盡 
　　哀鸞拘夷諸鬼神　　梵天之音亦如是 
　　聲聞十方甚微妙　　如來之音超于彼 
　　譬若如日墜于地　　海水當竭須彌壞 
　　虛空尚裂地反覆　　世尊所說終無異 
　　世尊至誠以諦說　　授我之別大圣慧 
　　吾無狐疑結網除　　得佛自在為眾祐 
　　十方無量億萬國　　滿中珍寶供導師 
　　假使有人發道心　　前所植德不及此 
　　供養正覺德第一　　若人志發尊佛道 
　　則為報恩諸十力　　用不斷此導師命  
　　龍王子說此偈贊佛已。十千人皆發無上正真道意。悉說是言。慧見如來逮得最正覺時。吾等同心共生凈住世界。奉彼如來正法之教。又供養之。佛滅度后次補其處得最正覺。佛皆授決。悉當令生凈住世界。  
佛說海龍王經卷第三 
請佛品第十  
　　爾時海龍王白世尊曰。唯佛加哀諸天龍神及無量人。令致安隱至于大海。詣我宮中屈神小食。所以者何。大海之中有龍鬼神香音神。及余無數眾生之類。見如來已皆殖德本悉當往會。因聞法音除斷無底生死之源。吾等龍宮并蒙其恩。天上世間緣得度脫。如來普現佛大道心。令我等身近道品法。佛愍龍王默受其請。及無量人悉當廣殖眾德之本。時海龍王見佛就請歡喜踴躍。稽首佛足右繞三匝。與眷屬俱忽然不現。還在大海聚會龍民。而告之曰。吾明日請佛。佛垂矜許。汝等同心當俱供養。海龍王又告燕居無善神誑惑縛補離垢錦等曰。諸仁當知如來降神當詣此海乎。宜用身故。率諸眷屬來集吾宮獻饌世尊。又敕龍王。名曰主度王。嘆無量王。離垢王。焰光王。戲樂王。清凈王。妙曜意王。現諸難王。及余龍王百千之眾。悉當來會至吾宮里奉覲如來。又敕龍子威首曰。仁者致敬宣吾命于無焚龍王。命諸海宮供養如來至真等正覺。即時受教。又敕龍王子強威。詣安明山頂。請歡喜龍王。迦歡喜龍王。及天帝釋。使諸仁者。令詣大海集吾宮內供養如來。時強威即時受教。宣令如是。時海龍王化作大殿。以紺琉璃紫磨黃金而雜挍成。則建幢幡造金交露。寶珠瓔珞七寶為欄楯而極廣大。若干種香而以熏之。散眾色華紛紛如雪。于大殿上化立師子之座。高四百八十里皆以眾寶而合成。敷無數百千天繒以為綩綖。諸菩薩及比丘眾所坐師子座。各各嚴麗階級殊別。饌具兼重若干種味。寂然飲食供設以具。爾時龍王明旦修敬。住安明山十二之坎。與眷屬俱遙請世尊。以偈頌曰。  
　　殊特慧無量　　于法得自在 
　　明知成眾事　　如空圣無限 
　　離垢眼清凈　　于世為最上 
　　日時今已到　　唯加哀自屈 
　　清凈音如梵　　柔軟聲和仁 
　　響雷如哀鸞　　為眾現甘露 
　　除若干塵冥　　為眾最上醫 
　　人中寶愿來　　今正是其時 
　　心調柔寂寞　　志軟常安和 
　　自度濟眾生　　愿救諸人民 
　　開化眾黎庶　　使越彼四瀆 
　　造安度彼岸　　惟屈今是時 
　　調仁樂布施　　學道戒清凈 
　　忍辱力最上　　已獲大精進 
　　滅除禪脫門　　智慧普無量 
　　言誨如月明　　住圣時已到 
　　智跡方別路　　邪徑永已斷 
　　七覺意根力　　化現以四諦 
　　平等四意止　　四神足意定 
　　總得普通達　　時到宜屈神 
　　三十二相明　　英妙百功德 
　　為存德義者　　示現大福田 
　　尊稱為眾祐　　如春萌滋茂 
　　唯愍傷加慈　　大哀自屈神 
　　志如須彌山　　心等譬如地 
　　除愛及嗔冥　　所說如演空 
　　人尊不自卑　　未曾有貢高 
　　歸于空脫門　　屈神今正時 
　　知義尋分別　　曉了隨順要 
　　究暢解經法　　心行常如斯 
　　顯進人本性　　觀察諸慧義 
　　稽首最勝足　　時到屈神臨  
　　爾時世尊遙聞龍王啟白。時到告諸比丘。著衣持缽當詣大海開化眾生就龍宮食。比丘應曰。唯然。于時世尊與諸菩薩比丘眾俱眷屬圍繞。踴在虛空身放大光明而雨天華。百千伎樂相和而鳴。集于海邊至欣樂園。有思夷華名曰意樂。佛住止彼。時海龍王往詣佛所。稽首佛足陳敬已畢。卻住一面。龍王自念。吾欲化作寶階從海邊至海底。令佛及比丘眾及諸菩薩。由是下海至我宮中。如昔世尊化作寶階。從忉利天至閻浮利。適設此念。便從海邊化作三寶階金銀琉璃。下至其宮甚微妙好。于是世尊以威神力。化大海水令不復現。使海生類不以為患。佛身放光照于大海。普至三千大千世界。其海居類身蒙此光。皆懷慈愍柔仁之心不相嬈害。相視如父如母。如兄如弟如子無異于時欲行天人。色行天人。侍從世尊欲聽道化。猶欲觀龍王莊嚴宮殿。時佛與諸菩薩及大聲聞諸天龍神香音神無善神鳳凰神山神甜柔神釋梵四天王。從欣樂園思夷華樹。欲詣龍宮。佛升寶階涉于中階。諸菩薩眾住于右階。諸大聲聞住在左階。時六十億釋而在前導。六十億梵天皆在虛空各執寶蓋。六十億天皆在佛后而雨天華。六十億諸欲天人作諸伎樂而供養佛。六十億魔眾皆于佛前香汁灑地。六十億龍后在虛空中。各現半身手執珠瓔垂散佛上。六十億山神皆鼓伎樂歌佛功德。六十億香音神手執華蓋以用奉佛。六十億無善神各持若干百千種衣以覆佛上。無焚龍王與億百千眷屬。在于虛空皆以華香雜香搗香作眾伎樂莊嚴諸龍。及諸天華以供養佛。如是比類六萬龍王皆供養佛。欲見世尊。勸海龍王。安樂世界無量壽如來佛土菩薩。號光世音大勢至大士。與無央數億諸菩薩俱。為佛世尊示現莊嚴諸所有供養。皆令前所嚴供隱蔽不現。無能知者。焰氣世界難逮如來佛土菩薩。號法英法道大士。妙樂世界無怒如來佛土菩薩。號香首眾香首大士。照明世界月辯如來佛土菩薩。號師子師子音大士。不眴世界善目如來佛土菩薩。號導御諸法自在大士。光曜世界普世如來佛土菩薩。號寶場寶焰大士。樂御世界寶首如來佛土菩薩。號慧步慧見大士。光察世界普觀如來佛土菩薩。號雨王法王大士。愛見世界尊自在王如來佛土菩薩。號退魔后魔王大士。取要言之。如是十方各各無央數億諸菩薩。皆來勸樂。海中龍王欲見如來供養奉事。于是世尊以大道力諸佛感動。威德所監。以佛弘威勸化無戲供養諸佛。放大光明徹照十方無量世界。以佛洪音大師子吼。而講言化諸天百千。皆作音樂而雨天華。滅諸惡趣施于一切安隱之具。有三昧名曰立于大哀歡悅群萌。以佛三昧正受已。所作莊嚴光飾大海不可思議。佛從寶階降神海宮。自然音樂普聞十方無量世界。佛之威神如來所感。皆見能仁如來下于大海。彼時億百千玉女魔妻無善神鳳凰神山神甜柔神群神婦女。皆以伎樂而行迎佛。調諸音樂而歌頌佛德。  
　　施上戒清凈　　忍力慈心尊 
　　精進勤御義　　禮樂禪脫門 
　　心凈光慧智　　嚴明奮威神 
　　現在示解脫　　故來除垢塵 
　　施以甘露安　　道御罄眾穢 
　　無盡德如空　　慧海愿降海 
　　所說具足要　　講嘆度無極 
　　施眼明清凈　　一切人中上 
　　嘆頌深義句　　愍人光無倫 
　　等祠所宣普　　降伏諸異道 
　　施以法無慳　　講經凈恣塵 
　　贊嘆實慧光　　道財敷演珍 
　　見諦莫不受　　正觀斷結著 
　　不動如山根　　愿稽首導師 
　　諸天金翅鳥　　須倫真陀羅 
　　迦留鳩垣師　　愿稽首足下 
　　尊相三十二　　無比妙善現 
　　體柔紫金色　　爪足下安平 
　　妙響如哀鸞　　其聲踰梵天 
　　大音超三千　　稽首柔軟音 
　　根調心寂寞　　猶如月電光 
　　言誠常平等　　愿稽首樂法 
　　已度老病苦　　救一切令脫 
　　得勝伏眾魔　　滅除生現盡 
　　無著蠲塵勞　　為諸天所敬 
　　歸尊普救護　　導師開化眾  
十德六度品第十一  
　　于是王女及諸龍后無善神鳳凰神山神甜柔神后共贊佛已。一切同等皆發無上正真道意。脫身瓔珞用散佛上。佛與眾俱降于大海。到其海城詣海龍王莊嚴大殿坐師子座。時諸菩薩及比丘眾。各各次坐其座。于時海龍王與中宮眷屬俱見佛坐已。手自斟酌寂然飲食。無央數味供養佛及比丘僧。飲食畢訖行澡水竟。坐佛前聽經。及諸天龍神香音神無善神鳳凰神山神甜柔神。釋梵四天王及十方諸來會菩薩。于是佛見眾會坐定。從身放光。光名善度脫法柔和。悉照大海諸居之類上中下品。普自見佛歡喜踴躍愿樂聞法。各以恭敬遙稽首佛。爾時世尊告海龍王。猗世間者作若干緣。心行不同罪福各異。以是之故所生殊別。龍王。且觀眾會及大海若干種類形貌不同。是諸形貌皆心所畫。又心無色而不可見。一切諸法誑詐如是。因或興相都無有主。隨其所作各各自受。譬如畫師本無造像。諸法如是而不可議。自然如幻化相皆心所作。明者見諸法因或興相。則當奉行。諸善德者。其解或相興成諸法蔭種諸入。當歡喜悅得好端正。龍王。具觀如來之身。以百千福而得合成。超于眾會普現巍巍。其百千德由得自在。而使梵釋覆蔽不現。觀如來身目不敢視。當其威光察諸大士。色身相好莊嚴具足。皆以善德挍飾其體。佛語龍王。仁所嚴凈皆因福成。諸釋梵天龍鬼神香音神無善神鳳凰神山神甜柔神。所有莊嚴皆因福生。今此大海若干種身。善惡大小廣狹好丑。強羸細微皆自從心而已獲之。為若干貌悉身口意之所作為。是故龍王。自護身行救濟罪福。當作是學。汝等以護身行救濟罪福。奉行諸善得成佛道。滅棄邪見不住有常無常之見。當求眾祐已殖供養。因供養故。當為諸天世人所敬。佛語龍王。菩薩有一法皆斷一切惡趣眾難。何等為一。專察妙法。云何正諦。入于法樂多觀善法。不聽諸惡眾邪之想。已斷惡法奉行眾善。在在所生與佛菩薩賢善性俱。佛言。何等善事已立德根天人之安。不為聲聞緣覺之本。立道本者志無上正真道。何謂立本。謂行十事。何謂十。身不殺盜淫。口不妄言兩舌惡口綺語。意不嫉恚癡。是謂立本。  
　　佛語龍王。人不殺生得十善寂法。何謂十。常施安隱于一切人。常樂慈心斷嗔恨心。所生之處常無疾病。常種長命為非人所護。臥安寤歡未曾惡夢。不懷怨結。不畏惡趣。壽終之后得生安處。人不殺生得斯寂法。以不殺生善本之德。愿志無上正真之道。若成佛時而得自在于壽命也。佛告龍王。人不盜竊得五信法。何等五。得大富無有縣官水火盜賊怨家惡子能竊取者。眾所愛敬。到處寂然所至無難。患畏永除以不取之福志存慧施。殖眾德本。志愿無上正真之道。以依如來無見之慧。成最正覺使立神通。佛語龍王。人不犯邪淫。得四明智所嘆之德。何等四。攝護諸根離諸調戲。一切世間悉共稱嘆。已離邪淫無敢輕眄其妻室者。以是德本志愿無上正真之道。得大人相馬陰之藏。佛語龍王。人不妄語。諸天世人以八法嘆。何謂八。得面清凈。語言中當一切世人所見任信。自成其證天人所敬。心懷至誠而無邪想。心意清凈而無諛諂。多所歡悅無患厭者。能受禁誨無有粗言。生天上人間獨見任信無有疑者。以至誠言善德之本。志愿無上正真之道。因此所行常得至誠。佛語龍王。人不兩舌得五不別離。何等五。身不別離無散亂者。眷屬不散。不傲他人。得信無壞見于緣報。他無壞法以行為要。得親友和用無欺故。以是德本求最正覺。得成如來眷屬無亂。一切眾魔及與怨敵終不能壞如來眷屬。佛語龍王。人不惡口得八清凈言辭之報。壽終之后得生天上。何等八。所說如諦。所言柔軟。所言如應。所言和順。所言能受。所言光曜。所言眾人莫不承樂。所言眾所不譏。因是德本。志愿無上正真之道。得成如來音聲超梵。佛語龍王。人不綺語得三正行。何等為三。常為眾明諸等敬愛。心常專一入于至誠不以多言。于天上人間常得大尊不為雜碎。以是德本。志愿無上正真之道。為佛所授決得成如來所言無異。佛語龍王。人不嫉妒得五威神。何等五。身口意明諸根具足。得極財富而以自恣。降伏諸冤。樂于飲食美味生活之業。福德巍巍為諸國王所見恭敬。而蒙覆蓋如己所有微妙之寶。致差特家功德宿本不嫉他財。因是德本。志愿無上正真之道。成等世尊三界所奉。佛語龍王。人不嗔恚得八心歡喜法。何等為八。無害樂諦滅除嗔恚。樂于誠實心不樂諍心。樂質直安祥而和。等于圣賢常懷慈心。愍傷具足見人安悅。端正殊好眾人所敬。生于梵天不以為難。心以方便哀和之故。是為八。因是八德本。志愿無上正真道意。得為如來至真等正覺觀無厭者。  
　　佛語龍王。人不邪見得十法德。何等十。志性真實得人善友。信善惡之報。若已沒命不傷犯人。念行佛道心無有異。不事天神志懷質樸。舍于諛諂神咒之術。與諸天人以為朋友。不與地獄餓鬼畜生而作伴侶。與眾特異功德巍巍圣道為上。離于邪見離于貪身。離于惡見都無掛礙。于圣平等。須臾之間生天上人間。是為十德法。已離邪見得本。志愿無上正真之道。近得諸佛道法。速逮神通。成為如來。佛語龍王。菩薩離于殺生而行布施。常得大富長壽無極行菩薩道。一切外怨莫能當者。已離盜竊而布施者。既饒財寶人不敢取。行菩薩道無能妨廢。合聚一切功德之法。離于邪淫而布施者。后常大富妻無逸態。在于人間無敢犯者。其家女人而不色視。離于妄語而布施者。常大富有不被誹謗。以下劣人皆蒙擁護。行菩薩道言行相應所愿堅強。離于兩舌而布施者。常大富有眷屬不別。行菩薩道則得菩薩一切眷屬質直等性。已離惡口而布施者。常大富有所言人受。行菩薩道入于眾會莫不欣樂。離于綺語而布施者。常大富有所言輒行。行菩薩道斷一切疑離于嫉妒而布施者。常大富有喜好衣食床臥具足。行菩薩道已所喜者。而以加施得大尊豪。離嗔恚心而布施者。常大富有威耀端正。所言說者眾人愛樂。行菩薩道心無加害諸根具足。離于邪見而布施者。常大富有立于正見。生于族姓值佛世尊。行菩薩道不離諸佛。常得聞法發菩薩心。佛語龍王。是謂十善布施莊嚴廣大。乃爾此十善行。以戒莊嚴以自具愿得諸佛法。以忍莊嚴諸相種好成佛音聲。以精進莊嚴降伏魔怨。以佛道法有所超度。以禪莊嚴心意所趣而以清凈。以智慧莊嚴除諸枉見。行慈莊嚴當以仁和不害眾生。行哀莊嚴不舍黎庶。行喜莊嚴無懈厭心。行護莊嚴得無所著斷諸疑結。行恩莊嚴勸化群萌。行意止莊嚴止身諸痛癢心法具足。行意斷莊嚴斷諸惡法具足善德。神足莊嚴神足輕舉。五根莊嚴。堅固其行。以上精進而無放逸。以心修治除諸塵勞。五力莊嚴以質直心降化眾怨。覺意莊嚴曉了諸法如本所由。八路莊嚴懷來正慧寂然莊嚴。滅除一切諸垢塵勞。以觀莊嚴觀諸法本審諦悉無。善權莊嚴。有數無數有為無為具足安隱。佛語龍王。取要言之。十善之德。具足十力四無所畏成諸佛法。以具足之故。于是十善之德。廣普莊嚴常當精進。譬如郡國縣邑村落丘聚。百谷藥草樹木華果種殖刈獲皆因地立。十善之德天上人間皆依因之。若學不學及得果證。住緣覺道菩薩道。行諸佛道法皆由從之。于是海龍王白世尊曰。何謂入法門菩薩所行。入法門者。除于宿世陰蓋之罪。已除陰蓋得至超異。佛語龍王。菩薩有一法除諸罪蓋。何等一。立于擁護不舍所說悔過首罪。復有二法除諸罪蓋。何等二。常觀凈法。不造現在。復有三法除諸罪蓋。何等三。入因緣慧具足悅心。依本凈法了知本無。復有四法除諸罪蓋。何等四。曉了于空。不住無想趣于無愿。慧無所造。復有五法除諸罪蓋。何等五。無我無人無壽無命無識。復有六法除諸罪蓋。何等六。歡喜篤信。而無狐疑。往返進止。觀察審諦。所作至誠。不失正信。是為六法除諸罪蓋。龍王白佛。何謂菩薩得至超異。世尊曰。菩薩有十事得至超異。何等十。常念歡悅。心性清凈。善權方便。堅強精進。觀察人物。行無極哀。修德無厭。博聞不惓。奉無放逸。念于道場。令得佛慧。不舍道心。是為十事。菩薩所行得至超異。  
燕居阿須倫受決品第十二  
　　于是燕居無善神白世尊曰。何謂菩薩超諸德上。佛告無善神。菩薩有八法超諸德上。何等為八。菩薩于是離于貢高為一切人下屈謙敬。受教恭順言行相副謙順尊長。一切德行諸法為本。所行堅強超諸善德。樂于微妙若干種施。寧失身命不求人便。見有危懼施以無畏。來歸命者不以舍棄。求于一切福慧之業不以厭足。是為八法。無善神又問佛言。菩薩有幾法行。得身長大面部弘滿眷屬繁熾意廣無極。佛告燕居無善神。菩薩有四事得身長大。何等為四。不說他人所作貪嫉。作佛形像根相具足。和合離別勸令志于無上正真之道。向于眾生無傷害貌。是為四事得身長大。菩薩有四事面部弘滿。何等四。若干瓔珞而用布施。一切所愛施而不惜。常以慈眼觀于如來。見人端正不生嫉妒。是為四事得面色弘滿。菩薩有四事得眷屬繁熾。何等四。離于兩舌未曾破壞他人眷屬。見他友黨代其歡喜不舍道心。并化他人令發道意。是為四。菩薩有四事意廣無極。何等為四。其心清凈而無諛諂除重愛欲。所在中間而無厭疲。志于微妙深入要法。一切諸法本末皆空。是為四菩薩意廣無極。于是燕居無善神。與三萬二千眷屬。各各以若干種八千天華。散世尊上以偈贊曰。  
　　其有于十方　　人種不可量 
　　須臾一時頃　　則供養世尊 
　　假使十方人　　一切供養德 
　　在于百千劫　　等心給足人 
　　不能及慈心　　愍傷之福行 
　　寂然極如應　　供養安能報 
　　是為諸十方　　供養之奉事 
　　發心無與等　　正諦住如應 
　　于是吾自由　　立志無諛諂 
　　已覺了本無　　自致得佛道 
　　人中尊見愍　　三界無諛諂 
　　十力證明我　　解我心性行 
　　柔軟無怯弱　　以離諸恐懼 
　　布施調禁勝　　持戒及忍辱 
　　精進于定意　　為應住智慧 
　　順從慈愍哀　　常奉至誠行 
　　加哀不為我　　勝不受善決 
　　人尊我便當　　自別受佛決 
　　吾悉不狐疑　　謂不成自由 
　　吾了了究竟　　志凈在于道 
　　人中尊時笑　　月英尋問曰 
　　今何故欣笑　　唯圣解說之 
　　化度時告曰　　月英具聽之 
　　吾所以示現　　奮出大光明 
　　時燕居廣普　　志愿尊大道 
　　三萬二千人　　諸所從眷屬 
　　于百千劫中　　常行菩薩道 
　　一切志同等　　當得圣佛道 
　　當供養諸佛　　等如恒邊沙 
　　所開化人民　　其數復過此 
　　其劫曰歡喜　　又號凈復凈 
　　得佛離寂塵　　覺了至無憂 
　　此燕居廣普　　當逮為法王 
　　超出精進力　　號曰帝幡幢 
　　其世界名曰　　欣樂仁莊嚴 
　　衣食豐平賤　　譬如兜術天 
　　其十力壽命　　七十億萬歲 
　　滿六十那術　　比丘比丘尼 
　　諸菩薩之眾　　有八百那術 
　　堅住于總持　　所聞悉解了 
　　彼于歡喜劫　　又號凈復凈 
　　皆以如是比　　當成尊佛道 
　　開化百千人　　悉使住佛道 
　　具觀是德勝　　菩薩之道心 
　　燕居無善神　　彼聞佛授決 
　　四千萬大眾　　悉發菩薩心 
　　三千界震動　　則時雨天華 
　　善哉總要德　　心意之所持  
無焚龍王受決品第十三  
　　于是無焚龍王白佛言。一切諸法皆無所住亦無有人。何有受決者。誰當成至無上正真道為最正覺乎。佛言如是。如仁所言。一切諸法皆無所住。亦無有人。一切諸法亦復如是。凡夫愚人處于顛倒。住吾我人無人起人想。菩薩發大哀為除顛倒。去吾我人被覺德鎧。此正士等曉了諸法無吾我人。開化誘立吾我人命。屬仁所云誰受決者。諸仁等解人空無我。則為受決。一切法等觀諸法寂則為受決。諸佛國等而無所取。心凈無垢則為受決。慧觀諸佛等諸佛道不壞法界。則為受決。于諸魔眾等一切魔。于塵無塵了心本已。則為受決。無名無相無應不應。無念不念不受不舍。則為受決。佛語龍王。其心意識無所住立。則為受決。諸法如是。以無因緣諸法本諦。覺了諸法平等無異。則成無上正真之道。究竟求本無有受決及成佛道。若受決者。若受決已。所以者何。諸法無形本末悉斷皆無有主。一切諸法從因緣轉。諸法如空。無從生相故。諸法無從生相。無所至相故。諸法無所從來。計本空故。諸法無所至。未發起故。諸法無所住。不可得處故。諸法悉空。用無身故。諸法無著。用無猗故。諸法無所猗。不可動故。諸法不可動。無處所故。諸法皆愚。用自然故。諸法自然。無言教故。諸法無言教。無色像故。諸法無色像。用無念故。諸法無念。無因緣故。諸法無因緣。無所行故。諸法無所行。用寂然故。諸法寂然。無受陰故。諸法無受陰。本凈空故。諸法脫相。用無二故。諸法無二。用本一故。諸法本一。離若干故。諸法等無差特。用等覺故。佛語龍王。解諸法等無受決者。不成等覺。且觀于是如來堅固興無極哀。及諸菩薩勸樂之力。諸法如是以無央數為人解說。合會有數于諸法觀。無解脫人法亦不度。人如法者人亦如也。道亦如也。佛亦如也。決亦如也。諸法亦如也。故曰如來了于本無。住本無故。而不可動故曰本無本無像。本無壞。解了本無故曰如來。以如來故等住本無。諸法如是等如本無住。是為如來等住之地。其有菩薩聞是說者。不恐不怖不畏不難。以是如來等住之地。為人解說。佛說是時。三千菩薩皆得法忍。阿耨達龍王歡喜踴躍。以白珠瓔珞價當是世。而覆佛上。  
寶錦受決品第十四  
　　爾時海龍王有女。號名寶錦離垢錦。端正姝好容顏英艷。與萬龍夫人俱。各以右手執珠瓔珞。一心視佛目未曾眴。禮佛而立。時寶錦女及萬夫人。以珠瓔珞奉上世尊。同音嘆曰。今日吾等一類平心皆發無上正真道意。吾等來世得為如來至真等正覺。當說經法將護眾僧如今如來。于時賢者大迦葉謂女及諸夫人。無上正覺甚難可獲。不可以女身得成佛道。寶錦女謂大迦葉。心志本凈行菩薩者得佛不難。彼發道心成佛如觀手掌。適以能發諸通慧心。則便攝取一切佛法。女謂迦葉。又如所云。不可以女身得成佛道。男子之身亦不可得。所以者何。其道心者無男無女。如佛所言。計于目者無男無女。耳鼻口身心亦復如是無男無女。所以者何。唯仁者眼空故。計于空者無男無女。耳鼻口身心俱空。如是虛空及寂無男無女。若能解了分別眼本。則名曰道。耳鼻口身心亦復如是。計于道者無男無女法。是故迦葉。又如諸法皆在自然。道亦自然。吾亦自然。迦葉問女汝是道耶。其女答曰。尊者耆年。謂我是非道乎。迦葉答曰。吾非佛道是聲聞耳。女又問曰。誰開化仁。答曰如來。女曰。假令如來不成正覺。寧能開化于耆年不。答曰不也。是故仁者當知。在彼則為以道無不覺道。迦葉問女。逆為道乎。答曰唯然。迦葉。逆則道也。所以者何。以別本凈可覺了。道者則無有逆解。逆本凈則名曰道。空者本無分別諸逆則名曰道。假使諸法有合有散則非道也。等一切法順如應者。乃為道耳。迦葉問女。誰以如此辯才相施。女答曰。尊者迦葉施我辯才。設使仁者不問于我。何因發辯。譬如迦葉無有呼者。何緣響應。假使無問菩薩義者。無因發辯。迦葉問女。汝為供養幾何佛乎。女答曰。如仁者所斷塵勞。迦葉答女曰。吾不斷塵勞。女又問仁者。俗有塵勞穢耶。迦葉答曰。吾無塵勞亦不斷矣。女又問曰。安置諸塵勞。答曰。不起不滅亦無所置。所解如此如本無也。又問。本無寧可知耶。答曰不也。又問。何故仁言。其慧如道如所知了明無為知如此。如解本無。是故名曰慧與凡夫等。又問女。汝所辯者斷一切言。答曰。吾無所斷亦無有言。所以者何。法界無所斷。一切所說皆應法界。迦葉又問女。汝等我于凡夫法寧不有疑乎。女答曰。假使立仁凡夫慧法。而各異者吾當有疑。吾謂仁者凡夫無異。以故無疑。諸法皆等無若干故。是謂平等。如虛空是謂平等。又問女。汝于凡夫等圣賢耶。答曰。吾不凡夫亦非圣賢。所以者何。假使吾等身與凡夫等不行菩薩。設使賢圣等則斷佛法。又問女。設汝不與凡夫等亦不與圣賢等。寧與佛等乎。女答曰不也。所以者何。吾身本于佛法等。又問女曰。假使汝于佛法等者。寧逮佛法乎。女答曰。仁者耆年。寧信佛法有去來今現在緣耶。有方面乎。有所處青黃赤白黑不。答女曰。諸佛之法無有形貌。女答曰。假令諸佛法無有形貌。云何從我求乎。迦葉問女。佛法當于何求。答曰。當于六十二見中求。又問六十二見當于何求。答曰。當于如來解脫中求。又問。如來解脫者當于何求。答曰。當于五逆中求。又問。五逆當于何求。答曰。當于度知見求。又問。此言何謂。女答曰。無縛無脫無取無舍此為本凈。是為諸法之深教言。非若干言。又問女。是之言教不違如來言乎。女答曰。是真諦言不為違失如來之教。所以者何。如如來之道而無所得。亦不可持。亦無言說。一切所言皆音聲耳。曉了道本亦無音聲。唯仁者。解道寂然無跡。以名跡自愛跡。迦葉又問。假使道無跡。如是比相云何成最正覺。答曰。亦不從身亦不從意得最正覺。所以者何。身心自然乃成道耳。其自然者都無所覺。吾則是道。不以為道成最正覺。迦葉問女。汝設是道何不轉法輪。女答曰。我轉法輪耳。迦葉問曰。所轉法輪為何等類。女答曰。無動之輪遠離一切諸所猗住。其法輪者謂法界住故。本無輪者順本無故。無斷輪者如本凈住故。無著輪者覺了一切諸法。無所著故。無二輪者等于一切法故。無若干輪忍一行故。無言法輪者化諸音聲皆無所想入一味故。清凈輪者一切無塵故。斷諸不調輪者不得有常無常故。無亂輪者善觀報應故。至誠輪者無起無滅故。空無輪者無相無愿故。唯迦葉。輪已如是何所轉者。大迦葉曰。如女之辯才不久當成無上正真道最正覺。女答曰。假令迦葉成最正覺時。吾亦當成最正覺。迦葉答曰。吾終不得成最正覺。女答曰。如是了法身者。道住無所住。無能得致成最正覺。女說是語時。五百菩薩逮得法忍。佛時贊曰。善哉善哉。快說此法。  
　　爾時眾會中天龍鬼神無善神香音神心自念言。是寶錦女何時當成無上正真道最正覺。佛知諸天龍神香音神心之所念。告諸比丘。此寶錦女三百不可計劫后。當得作佛號曰普世如來至真等正覺。世界曰光明。劫曰清凈。其光明世界如來光常當大明。菩薩九十二億。佛壽十小劫。于是萬龍后白佛言。普世如來得為佛時吾等愿生彼國。佛即記之當生其國。  
天帝釋品第十五  
　　于是天帝釋。白世尊曰。此忉利天常懷恐懼難無善神。天與無善神共戰斗時。展轉共諍懷其怨結各有嗔毒。唯愿世尊。慈愍眾生諸無善神皆悉來會。此諸忉利天悉令共和。佛告燕居無善神。誑詐超度離垢錦無善神言。諸仁者。其仁慈心諸佛所嘆。人能行慈現世后世具足利義。其命甚短當就后世。合會有離國土豪貴皆歸無常。汝等之身不免此患。當觀后世和順同心無得懷嗔。將護罪福因緣之對。于是世尊為說辛酸悲哀之言。使無善神及忉利天悉共和解。各自說言。吾從今始當為親友順于等行。各各當懷悲心愍哀無嗔恚意。佛言。善哉善哉。諸仁者。是則第一供養如來。用行慈故。說是語時。所教造福共和不諍。謂慈心三昧有四事尊敬如來。何等四。不違犯戒。身口意慈。不斷三寶志于佛道。如所聞法為人講說。是為四事。尊敬如來為供養也。于是會中二萬三千天無善神。聞說此言皆發無上正真道意。  
佛說海龍王經卷第四 
金翅鳥品第十六  
　　爾時有龍王。一名噏氣。二名大噏氣。三名熊羆。四名無量色。而白世尊曰。于此海中無數種龍。若干種行因緣之報來生于是。或有大種或有小種。或有羸劣獨見輕侮。有四種金翅鳥。常食斯龍及龍妻子。恐怖海中諸龍種類。愿佛擁護。令海諸龍常得安隱不懷恐怖。于是世尊脫身皂衣。告海龍王。汝當取是如來皂衣分與諸龍王皆令周遍。所以者何。其在大海中有值一縷者。金翅鳥王不能犯觸。所以者何。持禁戒者所愿必得。爾時諸大龍王皆懷驚懅。各心念言。是佛皂衣甚為少小。安得周遍大海諸龍。時佛即知諸龍王心所懷疑恐。告海龍王。假使三千大千世界所有人民。各各共分如來皂衣。終不減盡。其欲取衣。譬如虛空隨其所欲則自然生。佛所建立不可思議巍巍之德其如斯矣。時海龍王即取佛衣。而自分作無央數百千叚。各各部分分與龍王。龍王之宮隨其所之廣狹大小自然給與。其衣如故終不知盡。于時海龍王告諸龍王。當敬此衣如敬世尊如敬塔寺。所以者何。今此衣者如來所服。以是之故如敬塔寺也。假使一切供養如來。有奉此衣等無差特。于是世尊告海龍王。如是如是。如仁所言。其奉此衣則供養如來。且觀諸龍及龍妻息各各所分如來衣不。對曰。唯然已見。佛言。我皆授決即脫龍身。于是賢劫除志大乘。其余諸龍皆得無著當般泥洹。如是龍王。如來在世一切眾祐發一善心。緣當致佛未曾有失。爾時海中諸龍及龍妻息欣然大悅。自投佛前同音說言。如來所語終無有二至誠不虛。授我等決至無為度。吾等今日住于大海。歸命佛法及諸圣眾。奉受禁戒恭順如來反復之義。如來現在數數往造。見佛稽首聽采法義。般泥洹后供養舍利。一切眾具而以奉事世尊舍利。于是四金翅鳥王聞佛所建立惶懅。速疾往詣佛所前稽首足。何故世尊。奪吾等食。佛言。都有四食坐趣三處。何等四。一曰網獵禽獸殘害群畜。殺生抂命以為飲食是趣惡處。二曰執帶兵杖刀矛斫刺逼迫格射。劫奪他財以用飲食是趣惡處。三曰慳貪諛諂憒亂犯禁。邪見巧欺而以得食是趣惡處。四曰非師稱師非世尊稱世尊。墮邪稱正。非寂志稱寂志。非清凈稱清凈。非梵行自稱梵行。自稱詐求而以得食。是為四食。坐趣地獄餓鬼畜生三惡之處。吾所說法除此四食。不當以此養身害眾生命。所以者何。一切眾生各自愛命無自憎者。以是之故。欲自護身當護他人安隱眾生。明者如是不以危逼人。所不當作慎勿為也。爾時四金翅鳥王。各與千眷屬俱而白佛言。今日吾等自歸命佛及法眾僧。自首悔過前所犯殃奉持禁戒。從今日始常以無畏施一切龍。擁護正法至佛法住。將順道法到于滅盡不違佛教。佛告四金翅鳥王。汝等之身。金仁佛時為四比丘。名曰欣樂大欣樂上勝上友。是四比丘。違犯戒法貪于供養。志迷醉惑隨親友種逐于豪貴。意亂吾我墮于邪見。輕諸比丘逼迫惱之。不護身口意作惡眾多。供養金仁佛亦不可計。以是之故不墮地獄。墮此禽獸。前后殺生不可稱計。多所恐怖用不自護。世尊應時即如其像現其神足。令四金翅鳥識念宿命。所可供養金仁佛及諸弟子。彼時所作罪福普悉念之。目睹悉見前世所作。白世尊曰。其心剛[革*卯]難可調伏。坐心貪嫉多所危害。違金仁尊教。我等今始寧沒身命不敢犯惡。佛為說經授其決言。彌勒佛時在第一會皆當得度。  
舍利品第十七  
　　爾時海龍王子及一切龍白佛言。未曾有世尊。如來所說普安一切。授諸龍決開化眷屬皆發道意。又以加恩乞施皂衣。使諸龍分各以供養稽首奉事。緣是得護因發道意。慈愍眾生遵四等心慈悲喜護。興隆四恩惠施仁愛。利人等利一切救濟合聚。由此行德沙不雨身離于眾患。又寂意時不失天身。變為蛇蚖臨食意后不遭蝦蟆。金翅鳥王不取食之。佛化四鳥皆識宿命。金仁佛時為四比丘。坐行兇暴不順正法逼迫同學故。墮金翅鳥自首悔過。改心易行發大道意。行四等心不害群黎。以得善護吾等永安不復見食。志不懷懼長夜無難。皆蒙佛恩。今如來受龍王請所演廣覆。譬如虛空無所不蓋。于今世尊還閻浮利。海中諸龍無所依仰。唯加大哀。佛滅度時在此大海留全舍利。一切眾類皆得供養華香伎樂被服幢幡。轉加功德速脫龍身。疾得無上正真之道。續見救濟惟佛垂恩。威德兼加所愿得果。佛言。善哉。從爾所志。時須菩提謂諸龍子。諸仁者等勿建此心。則為妨廢一切之德。所以者何。佛泥洹后舍利分布八方。上下天龍鬼神一切人民蚑行喘息人物之類。皆當供養華香伎樂稽首自歸。變化現光見者歡喜。知佛威神巍巍無極。緣是信之。皆發無上正真道意。或成緣覺。或得聲聞。或生天上。還得人身。與法相值世世得度。如是之計普蒙獲濟。今者卿等各自求愿。使佛世尊在于大海而取滅度。供全舍利獨欲奉侍。一切眾生何緣得度。永為窮厄無一救護。以故吾言勿發此心。令佛世尊海中滅度。獨奉全舍利而供養乎。諸龍答曰。唯須菩提。勿宣斯言。無以己身限礙之智以限如來無極之慧。如來功德圣道自在。無不變現。無遠無近無彼無此。普游十方其若虛空。發意之頃。能令海中諸龍神宮。三千大千世界州城郡國縣邑丘聚。人中曠野天上世間。各各化現佛全舍利一切供養。于佛身體不增不減。分身十方無數佛土。亦無所分。普現一切不去不來。譬如日影現于水中。佛亦不生亦不滅度。云何欲限如來慧乎。欲限如來為限虛空。時須菩提。聞諸龍子嘆如來德無窮無極不可譬喻。默而無言。海中諸龍虛空諸天及諸鬼神踴躍歡喜。皆發無上正真道意。時佛嘆嗟諸龍子曰。善哉善哉。仁等鑒明。誠如所云無有異也。佛道高妙無邊無際無方無圓。無廣無狹無遠無近。譬如虛空不可為喻。  
法供養品第十八  
　　于是世尊告海龍王。吾于大海所當教化皆以周畢欲還精舍。即從坐起與大眾俱。尋從寶階出于大海。以無極莊嚴廣普威神住于海邊。爾時大海神。名曰光耀。則以此偈。而贊嘆曰。  
　　身相三十二　　天人所恭敬 
　　無善神奉宗　　稽首人中上 
　　光如百葉華　　猶若月盛明 
　　清凈德超異　　稽首施安隱 
　　顏容殊妙好　　百福功德相 
　　德慧度無極　　稽首于導師 
　　施與調順上　　積于清凈戒 
　　忍辱力最勝　　稽首世之上 
　　過于精進力　　禪定思清凈 
　　智慧如虛空　　稽首以自歸 
　　行慈以等心　　修哀攝眾生 
　　喜心導御眾　　常護度彼岸 
　　妙音如哀鸞　　所說喻梵聲 
　　其響甚柔軟　　愿以稽首禮 
　　降伏于魔怨　　其力無等倫 
　　遵修愿道法　　三處所奉持 
　　凈除于三垢　　講說三脫門 
　　其名聞三千　　是故稽首禮 
　　善愿常至誠　　超度諸法上 
　　尊勝諸國王　　常施惠大財 
　　以離諛諂塵　　威神甚巍巍 
　　光顏大殊妙　　是以稽首禮 
　　心堅如金剛　　譬如須彌山 
　　意至猶若地　　故稽首德海 
　　為人說空義　　常寂度無極 
　　湛然心平等　　愿以自歸命 
　　開演如甘露　　無趣斷所趣 
　　天人人所敬　　愿稽首最勝 
　　聞天上人間　　名稱無有比 
　　德普不可量　　稽首于德海 
　　所作如所言　　為人說本行 
　　所興為人講　　稽首善調御 
　　度于老病死　　為賢眾所奉 
　　演說解脫句　　稽首歸命佛 
　　分別罪福應　　凈除邪見冥 
　　為現正道行　　歸命于最勝 
　　以經寶布施　　究暢于法樂 
　　等心于怨友　　以歸命世尊 
　　我嗟嘆導師　　于德度無極 
　　所以咨嗟福　　愿后如世尊  
　　于是海神光耀。說是偈贊佛已。顯揚大海。如來出海。海無威神。愿佛垂恩遺以法教。使此海中蒙其莊挍而獲度脫。佛告海神。有十法行得至莊挍。何等為十。護于諸根十善清凈。志于慈心不害眾生。意立大哀發無上正真道。一切布施以若干行莊嚴其愿。以大精進具足善法心常寂然。不違本德好樂經法。智慧清凈以愍哀行。開化眾生立于正德。入乎殊異以致欣悅。逮得佛意導以佛教。是為十法致乎莊嚴。時大海神光耀與二萬天神。發無上正真道意。俱共嘆曰。今以莊嚴于是大海。所以者何。若發道意則為莊嚴三千世界。何況海乎。我等以發諸通慧心一切莊嚴之功德也。我在于海如來現在若滅度后。擁護佛法令其宣布。如來入城現眾莊嚴。蒙以法恩化作講堂。佛告光耀海神。汝前后供養萬佛普立大殿。又護正法。次當供養賢劫興佛將導正法。竟賢劫已。當生無怒佛國妙樂世界。轉女人身得為男子。無怒如來當授汝決為無上正真道。時大海神光耀。聞佛授決歡喜踴躍。則取珠瓔價踰海寶。用散佛上。即而頌曰。  
　　佛以圣諦音　　能仁授吾決 
　　我不懷猶豫　　后當成佛不 
　　可令三千界　　他所有劈裂 
　　亦令月墮地　　佛所說不妄 
　　觀慈志境界　　心凈修精進 
　　今察我莊嚴　　恭敬慧法義 
　　睹安住所行　　以慧決狐疑 
　　了心如野馬　　所說審至誠 
　　施安除眾苦　　歿命救恐畏 
　　所療益無難　　稽首最正覺 
　　度脫諸惡趣　　歸命光照世 
　　導師明無上　　稽首佛說道 
　　其有聞佛聲　　諸天人快利 
　　佛法清凈行　　志在于佛道 
　　不得歸惡趣　　便棄于八難 
　　生天在人間　　后得寂然跡  
　　于是海龍王子。名曰受現。白佛言。無央數天龍神香音神無善神鳳凰神山神恬柔神供養佛。我身亦當少少供養如來正覺。假使世尊愍傷聽者。化作大殿。譬如忉利最上選宮。佛及弟子悉處其上。送至靈鷲山。世尊曰。如仁者愿宜知是時。受現龍子自以神力承佛圣旨。化大嚴殿如忉利宮。佛及眾會皆處其上。在虛空中與八萬四千龍王諸后。鼓諸琴瑟而雨眾華及一切香。送佛世尊詣靈鷲山。海龍王子與中宮俱。在世尊前自投歸命愿周不及。所以者何。所興供養當如其寶。佛為一切無上福田。世尊大寶正使三千大千世界滿中羅漢。皆共供養于百千劫。不如奉侍如來世尊。如是乃應供養。又世尊。何謂菩薩供養如來。佛言且聽。菩薩所行供養如來。其心清凈除于瑕穢而無諛諂。本性自然不著一切諸善之本。無加害心等光眾生除妖邪心。所行鮮潔言行相應不侵欺世。賢圣智足威儀至德。一切平平而不違舍。賢圣大愿樂于空閑。舍眾憒鬧自調其心。聞法靜思解知本諦。無我無人無壽無命。入于空無入普達寂。觀空無想無愿。至三脫法。如是像法調諸邪見。棄有常無常不起不滅。逮得法忍本凈無人。無身口心志行因緣。是則應法供養如來。身口心行則不供養。無所造行不進不退。凈三道場等于三世。除去三垢不著三界。入三脫門得三達智。是則名曰供養如來。時海龍王問世尊曰。其有人以華香雜香搗香繒蓋幢幡伎樂衣被飲食床臥病瘦醫藥供養如來。寧應供養不。佛言。龍王。隨其所種各得其類。此之供養不為究竟。離于垢塵殖于德本。逮至賢圣心之解脫。不為無德不至無上。菩薩有四事。應供養如來。何等四。不舍道心殖諸德本。心立大哀合集慧品。建大精進嚴凈佛土。入深妙法心得法忍。是為四。尊敬如來為供養也。  
　　爾時王舍城中。梵志長者及無央數人民尊者大臣。上至摩竭國王阿阇世。聞佛在大海龍王宮。就請來還靈鷲山。時七萬二千人皆詣佛所。王阿阇世與官屬三萬二千。出王舍城詣靈鷲山。稽首佛足繞佛三匝。卻住一面。前白佛言。佛入大海水何所至。佛言。大王。其有比丘威光定意心正受者。普見滿火。其水安在。王對曰。三昧自在之所致也。天中天。志心所為也。佛言。王寧得聲聞所興三昧自在已耶。心之所為乎。如來常定等一切法。曉了坐起而得自在。于法為尊心無所礙。佛入大海其處水類續見如故。其陸地人睹乎大海。其水枯涸但見眾寶而莊嚴之。譬如第六他化自在諸天宮殿所莊嚴也。佛光普照諸龍宮殿香音神宮無善神宮。其大海中含血之類。皆行慈心仁意相向無懷害者。阿阇世王白佛。其海龍王久如發無上正真道意。奉事幾佛何時當逮最正覺。所號為何。佛告王曰。乃往久遠無央數劫不可思議。彼時有佛。號光凈照耀如來至真等正覺明行成為善逝世間解無上士道法御天人師號佛世尊。乃在東方。世界曰善凈現。劫名可意寂。其善凈現世界平正而悉莊嚴。假使一切嗟嘆其德不能究竟。時有轉輪圣王。號曰護天。常供養光凈照耀如來。四百二十萬歲一切施安。竟此之數寐于夢中。自然瑞應聞此偈曰。  
　　王以供養大圣人　　甚多無量難思議 
　　常興慈哀于眾生　　當發最上菩薩心 
　　是供養尊妙第一　　此則奉敬諸如來 
　　其有能發菩薩志　　則為度世威神德  
　　佛告阿阇世王。其護天轉輪圣王。夢聞此已。寤自驚怪。吾供養佛四百二十萬歲。佛說經法章句各異。初未曾聞如此偈經。是佛說邪魔所云乎。即疏偈文而諷誦之。時光凈照耀如來行游諸國。圣王即與八萬四千王及八萬四千后國中臣民。其諸往者各八萬四千。俱往追佛欲決斯疑。即逮見佛稽首足下。敬問無量。即白佛言。吾供養佛四百二十萬歲。佛說經法若干種義。我昨夜夢。夢中見佛說此二偈。寤甚驚怪。未從如來聞此偈教。不審佛所嘆乎。魔所說耶。今故遠來欲決此疑。唯愿世尊。分別說之。佛告護天。是吾所贊非魔之所云。王又白佛言。我奉事世尊若干億歲。供養衣食無所乏少。為我說經章句各異。爾時何故不嘆此義。佛即以偈答王曰。  
　　人心羸劣未有識　　初習福事未見深 
　　不可為說微妙法　　心中驚疑或作卻 
　　以解罪福信佛法　　心堅意固不回動 
　　乃可為說菩薩事　　爾乃解至無極慧  
　　時王及群臣后民心中大悅。皆發無上正真道意。尋立不退轉地。則以此偈。而贊世尊曰。  
　　不以貪諸色　　亦不猗音聲 
　　香薰眾細滑　　不以此得佛 
　　離懈怠怯弱　　避貪嫉犯法 
　　除嗔恚憒亂　　乃得成正覺 
　　舍身諸所安　　代眾生受惱 
　　精進常樂法　　如是乃得佛 
　　我今志大道　　佛與天證我 
　　唯導師造行　　令所言無異 
　　夢中聞道心　　適聞志大乘 
　　所作慧無疑　　得至佛法王  
　　佛告阿阇世王。欲知爾時轉輪圣王護天者不。今海龍王是。彼時初發無上正真道意。又王所問何時成佛。王具當聽。過二百無央數劫當成為佛。號無垢凈無量德超所有王如來至真等正覺。世界曰法音聲。劫曰首華。其法音聲世界眾寶合成若干種色。地平如掌其地柔軟如天綩綖。有萬億安明山廣普難量。安隱豐熟五谷平賤天人充滿。衣服飲食如第六天人所居。法音聲世界諸樹根葉莖節華實。皆以七寶。悉出無數若干百千道法音聲。其界人民猶若諸天。所語變化柔軟之聲。皆承法音寂然澹泊。及佛法眾智度無極四恩之教。善權方便滅定離欲。空無想不愿無為無數。以故其界名法音聲。其有天人在彼土者。樂法歡喜皆當入大圣。分別諸慧審諦究竟。發無上正真道意。其佛欲說經時。身放大光普照佛界。其光明中則出億佛說講法聲。時諸天人見光聞法欣然大悅。往詣如來自歸供養。則無央數以神足力飛行虛空。化寶蓮華而坐其上。如來應時亦在虛空坐師子座。為諸菩薩講說經道。時諸十方無央數百千諸菩薩者。皆當來會聽受經法。其國人民皆樂經法。亦無諸魔有所嬈害。亦無眾邪異道。亦無橫死。其佛壽十二劫。諸菩薩行超過于空。其國如是莊嚴無量。說法無限菩薩無數。  
空凈品第十九  
　　王阿阇世前白佛言。唯然世尊。常于諸法有大愍哀。諸法誑詐因惑起想。隨其所欲展轉相惑。菩薩之行不可計量。彼為菩薩當修道行。至彼佛土具足嚴凈。諸菩薩行皆當追學攝取佛土。如海龍王國土嚴凈。佛言。如是如是。大王。一切諸法皆從念興。隨其所作各各悉成。諸法無住亦無有處。爾時阿阇世王謂海龍王。快哉龍王。為得善利。乃令如來授仁之決。當成佛時。國土清嚴不可思議。龍王答曰。法無有決。所以者何。諸法皆靜因種陰入。假名曰人。其受決者無陰種入。以有名色假名為人。其受決者無名無色。因緣報應見思想念。假名曰人。其受決者無有報應無見無思無想無念。假使菩薩等行德本。彼之德本亦無決矣。諸法相空虛空無決。一切諸法無想無愿。無為無數。不授無想無愿無為無數之決也。龍王復謂王阿阇世。諸佛大哀不可思議。諸經無名無有思想而說名想。諸佛世尊。無名相識。而隨習俗因而示現有授決也。彼亦無法受決。亦無內外當受決者。阿阇世又問龍王言。以得法忍逮平等行。菩薩如是乃得決乎。海龍王曰。其忍悉空想不可盡。究竟曉了至于本際。無盡之際。平等之際。無我之際。吾我之際。審諦之際。至于究竟無成就際。其際以空至于脫際。媱怒癡際有了是際。則無所猗無所猗者。設于音聲無合會。無合會者不著無脫。無脫無行。行無所行亦無不行。亦無所憂。已無所憂。于斯菩薩則都一切諸所作行所見無見。假使無所見不作審諦。而已平等入已所住。已平等度。不殘不禮不卒不暴。以等諸法然后得忍。彼所謂忍及所授決。若受決已及受決者。是一切法皆平等法乎。諸法界究竟無法界。無不以決了亦無所成。觀此法已察其義理。諸法無能計者。譬如虛空不可計數以度諸數。諸法如是。海龍王說是語時。二萬菩薩得不起法忍。百比丘漏盡意解。  
　　爾時王阿阇世白佛。至未曾有世尊。龍王之辯。佛言。未足為怪不以為難。新發意者聞是不恐不難不畏。是乃為難。所以者何。諸佛世尊本之道法。如是難及。少有信者。天上世間人不能受。不入不信而不喜樂。以故當知其有聞是深經法者。不以恐畏此乃為難。前世供養無央數佛安以為難。譬如有人虛空無形而現形像。是為難不。對曰。甚難天中天。佛言。其聞此經深奧之義。一切信樂皆知無我無人無壽無命。其有信者甫當信者。此等則是如來順明平夷之類親友善師也。則能堪任信除垢塵。為一切人講說經法。能詣道場以慈降伏百千億魔及余官屬。為于諸法而得自在。其心清凈諸通之慧近在目前。發意之頃成智慧明逮最正覺。勸訹眾生知一切心群萌諸根。而轉無上大法輪也。療一切病開化異道。破壞怨敵吹大法蠡。于是海龍王所愿皆獲。不失本志聞所受決。欣然大悅善心生焉。踴在虛空以偈贊佛。  
　　如虛空本清凈　　無色無受無數 
　　安住說法如是　　若虛空普自然 
　　名不有而不無　　造因緣及報應 
　　安住講調不諍　　無人命無壽識 
　　一切法甚清凈　　吾我清悉平等 
　　吾我靜法等靜　　解是者則受決 
　　察法界本清凈　　人界靜亦如是 
　　如眾生界靜者　　佛法靜亦復然 
　　若佛法清凈者　　諸佛土靜亦等 
　　設佛土清凈者　　諸慧靜無差特 
　　諸法凈因數號　　以計數不得名 
　　由想數名本空　　其諸名數無礙 
　　群萌類志所念　　無見無色無成 
　　如無成心意識　　諸法爾空無心 
　　或有作則無作　　有緣罪無受者 
　　終始瑕無行者　　名泥洹無寂然 
　　入本際無礙原　　虛空本無我際 
　　選諸際得等原　　知眾生本審門 
　　去來今現在際　　順明智此諸際 
　　于慧等無際門　　究法界佛種性 
　　不起滅最勝幢　　空無想愿本靜 
　　無言聲真諦法　　是諸圣寂寞地 
　　若解諸法澹泊　　自然悅如捉空 
　　彼無吾我身寂　　假如此樂圣法 
　　十方佛所說法　　當來佛所宣揚 
　　一切等未來聲　　因音現入無聲 
　　聲空自然如響　　諸法空猶虛念 
　　無法非法教化　　誠本無可不得 
　　一切法無主名　　若干想念非明 
　　人名靜不可得　　諸法本靜如是  
囑累受持品第二十  
　　于是世尊。告諸大士言。諸正士。汝等當持此如來說無上正真道。使得久存。誰能堪任受持誦說如是像比。即時二萬菩薩萬天子。起住佛前。同音白世尊曰。吾等當受如是像經。當令流布普周遠近。佛又問言。汝等云何而將御法。持斯如來無上正真道乎。彼有菩薩名曰慧英幢。前白佛言。唯然世尊。隱省諸法都無所持。寧能仿佛持佛道乎。世尊答曰。族姓子。如斯則應持佛道。等見菩薩白佛言。揆察佛道等乎五逆。寧少仿佛持佛道乎。世尊曰。族姓子。是故仁者則應持如來佛大道也。無見菩薩曰。唯然世尊。我不見凡夫法。亦不見學。不學法。不見緣覺及菩薩法。亦不見佛法。我有持如來法乎。世尊曰。族姓子。以是寂故應持如來佛大道也。諸法無所愿菩薩曰。唯世尊。我永不知一切諸法當所持者。寧能為持如來法乎。世尊曰。族姓子。以是寂故應持如來佛大道也。不眴菩薩曰。唯世尊。我自不行。亦不遣心。亦不發意。我寧為持如來法乎。世尊曰。族姓子。以是寂故應持如來佛大道也。無得菩薩曰。唯世尊。其不說法及非法。不演法聲除諸法想。如是行者為護一切法乎。答曰族姓子。是應寂然。無在菩薩曰。唯世尊。其不聽受法應不應。為護正法乎。答曰族姓子。是應寂然。虛空藏菩薩曰。唯世尊。其觀諸法等如虛空不見彼法。有所執持為護一切法乎。答曰族姓子。是應寂然。度金剛作菩薩曰。唯世尊。不壞法界。入于人界及以法界。為持正法乎。答曰族姓子。是應寂然。度不動跡菩薩曰。唯世尊。其于諸法無所動轉。不猗法及非法。為持正法乎。答曰族姓子。是應寂然。嘲魔菩薩曰。唯世尊。其至魔界佛界。則于佛界及與魔界。悉以為入諸法境界。為護正法乎。答曰族姓子。是應寂然。無著菩薩曰。唯然世尊。其于諸法都無所得。一切毛孔皆出法聲。為護正法乎。答曰族姓子。是應寂然。普寂菩薩曰。唯世尊。不護諸魔行菩薩道。為持正法乎。答曰族姓子。是應寂然。海意菩薩曰。唯世尊。其以海印等一切法。修一切解味而知自然。為護法乎。答曰族姓子。是應自然。須深天子曰。唯世尊。其有所生不起不生。諸陰種入無心意識。為護正法乎。答曰族姓子。是應寂然。無垢光天子曰。唯世尊。其見諸法無垢塵者。無眾瑕穢解脫諸受。為護法乎。答曰族姓子。是應寂然。度人天子曰。唯世尊。其度眾生不知萌類度無所度。既有所度現周旋還不住彼此。為受法乎。答曰族姓子。是應寂然。賢王天子曰。唯然世尊。其于眾生而等一切。諸法已等。等諸國土。等諸佛道。為受正法乎。答曰族姓子。是應寂然。自在天子曰。唯世尊。其于諸法而得自在。普于諸法不起不滅。為受正法乎。答曰族姓子。是應寂然。善念天子曰。唯世尊。我不念法亦無所得。亦不有想。為受正法乎。答曰族姓子。是應寂然。蓮華天女曰。唯世尊。知一切法皆為佛法。不成正覺無所不覺。為受正法乎。答曰族姓女。是應寂然。麻油上天女曰。唯世尊。我不得女亦不得男。如佛法想及界女法想。亦復同等。此諸法想則為非法。亦非無法。無二無一亦無所至。我為受法乎。答曰族姓女。是應寂然。寶女曰。唯世尊。我不見佛佛道睹菩薩行為被一切志德之鎧。不察于本末。為受法乎。答曰族姓女。是應寂然。無垢光女曰。唯世尊。于一切法不起法想。于一切人不起人想。亦不想念人法佛法睹諸佛法入一切法。不見本末。我為受佛正法乎。答曰族姓女。是應寂然。建行如是為受佛法。于是天帝釋白佛言。未曾有也。世尊。此女人等所說辯才不可思議。分別方便合若干音。文字之說講于法界。不亂諸法諸法平等。如演說道等不差特。佛言如是。拘翼。是諸女等分別無量不可思議法。供養奉事不可計佛。以得法忍。又拘翼。是經卷者號不起忍持無所御。當為眾會廣說其義。如來滅度后受是法者護持法城。則為供養佛世尊已。天帝釋白佛。我已奉受此經本已。佛所建立當令廣普。當為將來諸大士故。分別說之。終不迷謬違佛之教。所以者何。如來護我授以法忍。佛當建立此之經典。令降眾魔志行于斯。佛言拘翼。有神咒名曰遮諸妨礙。具聽。今為汝說神咒要言。使一切魔及諸外徑。令諸官屬自然降伏。使如來法光明久立。爾時世尊說神咒曰。  
　　無畏離畏　凈諸恐懼　施無畏　度于滅度無所亂　凈所亂　無所諍　不斗訟　無懷嗔　無以歿　凈威神　威神跡　大威神寂滅　趣慈心　除于瑕　示現諦　無蹉踖　其同義　吉祥義　甘露句　見于要　以導御　無所懷　行次第　無所盡　光無生　清凈生　鮮潔光照句　等順于等心　至無上　佛所建立戒清凈　無所犯　無所負　制魔場　降外徑　光耀法明　攝以法施　開法藏。  
　　今是神咒過去當來今現在佛所說。以擁護法而順句義。以此章句總執降伏一切諸魔塵勞跡也。于是普首天。白佛言。我當受此經典之要。精進諷誦當令廣普。所以者何。于如來法則有反復。長益法律布清白典。我修反覆擁護如來所赍法目。時有天子名曰德超。白佛言。若有受此如來之法。其福云何。于是世尊即說頌曰。  
　　今吾所見國　　佛眼睹十方 
　　皆滿中珍寶　　則以持布施 
　　其人所獲福　　計當過于彼 
　　至心受世吼　　所說之經法 
　　合集諸譬喻　　一切嘆廣說 
　　終不能究竟　　總持正法德  
　　佛說是經時。七十六那術人皆發無上正真道意。六萬菩薩得不起法忍。三千大千世界六返震動。其大光明普照世間。而雨天華。百千伎樂不鼓自鳴。諸伎樂音出是輩聲。如來之尊建立是經。降伏眾魔化諸外徑。如來以印印此經已順而不荒。爾時海龍王雨大珠瓔供養此經。周遍三千大千世界。佛告賢者阿難。以是經卷用為囑累。受持諷誦普令流布為他人說。阿難對曰。唯然世尊。已受斯經。經名何等。云何奉持。佛言。是經名曰海龍王問龍總持品。又名集諸法寶凈法門品。當善奉持。  
　　佛說。如是海龍王及龍王子。諸天人民十方諸來大會菩薩。諸大聲聞釋梵四天王。賢者阿難一切魔眾諸天龍神香音神無善神鳳凰神山神甜柔神及世間人。莫不歡喜作禮奉行。  

 上一部：乾隆大藏經·大乘單譯經·佛說長壽王經一卷  下一部：乾隆大藏經·大乘單譯經·佛為海龍王說法印經一卷 



  
乾隆大藏經·大乘單譯經·佛說海龍王經 
  