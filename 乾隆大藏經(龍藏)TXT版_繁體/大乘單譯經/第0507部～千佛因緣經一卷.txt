  第0507部～千佛因緣經一卷         
   
  
   大乘單譯經·第0507部   
千佛因緣經一卷   
姚秦三藏法師鳩摩羅什譯      
 
 
　　 
 
千佛因緣經  
　　如是我聞。一時佛在王舍城耆阇崛山中。與大比丘眾五千人俱。其名曰尊者阿若憍陳如。尊者優樓頻蠡迦葉。尊者伽耶迦葉。尊者那提迦葉。尊者摩訶迦葉。尊者舍利弗。尊者大目犍連。尊者迦栴延。尊者阿那律。尊者阿難等。皆大阿羅漢。而眾所知識。如調象王。所作已辦。三明六通具八解脫。菩薩摩訶薩八萬四千人。梵德菩薩。凈行菩薩。無邊行菩薩。而為上首。跋陀波羅。應與無邊俱為上首也。他方月音菩薩。月藏菩薩。妙音菩薩。而為上首。如是等諸大菩薩。皆久修梵行。安隱清凈。住首楞嚴三昧。皆悉具足八萬四千諸波羅蜜。于娑婆世界及十方國。示現作佛。轉妙法輪現般涅槃。于耆阇崛山升仙講堂。皆師子吼。是諸菩薩摩訶薩等。各各自說過去因緣。如是音聲遍滿三千大千世界。天龍夜叉乾闥婆阿修羅迦樓羅緊那羅摩睺羅伽人非人等。一切大眾皆悉集會。  
　　爾時世尊從石室出問阿難言。今諸聲聞諸菩薩等皆何講論。阿難白佛言。世尊。諸菩薩眾。各各自說宿世因緣。爾時世尊安庠徐步如大龍象。披僧伽梨入大眾中。告諸菩薩言。汝等今者各說何義。其大音聲遍滿世界。跋陀波羅菩薩。即從坐起。自為世尊敷師子座。頭面禮足請佛就坐。白佛言。世尊。我于今日欲少咨問。唯愿世尊。為我解說。說是語時。八萬四千諸菩薩等。各脫瓔珞散佛供養。所散瓔珞住佛頂上。如須彌山嚴顯可觀。有千化佛坐山窟中。時諸菩薩頂禮佛足。異口同音白佛言。世尊。世尊與賢劫千佛。過去世時。種何功德。修何道行。常生一處同共一家。于一劫中。次第當得阿耨多羅三藐三菩提。化度濁惡諸眾生等。令其堅發三種清凈菩提之心。愿為我等及未來世諸眾生故。當廣分別賢劫千菩薩過去世時諸波羅蜜本事果報。  
　　爾時世尊告諸菩薩言。諦聽諦聽善思念之。吾當為汝分別廣說。跋陀波羅。汝今當知。乃往過去無量無數百千萬億阿僧祇劫。復過是數。爾時此娑婆世界名大莊嚴。劫名大寶。有佛世尊。名寶燈焰王如來應供正遍知明行足善逝世間解無上士調御丈夫天人師佛世尊。出現于世。彼佛世尊出現世時。亦以三乘教化眾生。佛壽半劫。正法化世住于一劫。像法化世住于二劫。于像法中有一大王。名曰光德。十善化民國土安樂如轉輪王。爾時大王。教諸人民誦毗陀論。時學堂中有千童子。年各十五聰敏多知。聞諸比丘贊佛法僧。有一童子名蓮華德。白善稱比丘言。云何名佛。云何名法。云何名僧。比丘答偈言。  
　　波羅蜜滿足　　凈性覺智慧 
　　勝心得成就　　故號名為佛 
　　無染性清凈　　永離于世間 
　　不觀世五陰　　常住名為法 
　　身心常無為　　永離四種食 
　　為世良福田　　故稱比丘僧  
　　時千童子聞三寶名。各持香華隨從比丘。行詣僧房入塔禮拜。見佛色像。彼像身量高六十二那由他由旬。八萬四千諸相好門皆悉具足。時千童子見佛像已白比丘言。如此勝人大無上士。過去世時修何功德。乃得如是無上勝相。比丘答言。善男子。汝今諦聽。佛世尊者。過去修行八萬四千諸波羅蜜。亦復修習三十七品助菩提法。故得如此端嚴之身。如來身者。不但有此八萬四千諸相好門。亦有十力四無所畏十八不共大悲三念處三明六通八解脫等。時千童子聞于比丘贊嘆佛已五體投地。即于像前發弘誓愿。我等今者各各應發阿耨多羅三藐三菩提心。過算數劫必得成佛。如今世尊等無有異。第三童子名蓮華藏。復發誓愿。我等今者因比丘故聞三寶名。復得見于如來色像。于未來世成佛無疑。未成佛間。恒與比丘共生一處。跋陀波羅。汝今當知。時千童子聞三寶名身心歡喜。隨壽長短后皆命終。臨命終時以聞三寶善根因緣力故。除卻五十一劫生死之業。命終之后得生梵世。諸天生法生梵宮已。即得三念。自憶往世聞三寶名。以是因緣得生天上。時千梵王各乘宮殿。與諸梵俱持七寶華。至故塔前供養佛像。時千梵王異口同音。而說偈言。  
　　慧日大名稱　　久住善寂地 
　　聞名除諸惡　　自然生梵世 
　　我今頭面禮　　歸依大解脫  
　　說此偈已各還梵世。跋陀波羅。汝今當知。時彼國王十善化人者。久已成佛。毗婆尸如來是。善稱比丘尸棄如來是。時千童子豈異人乎。今拘留秦佛乃至最后樓至如來是。跋陀波羅。汝今當知。我與賢劫千菩薩。從彼佛所聞三寶名。始發阿耨多羅三藐三菩提心。其事如是。  
　　佛告跋陀波羅。汝今當知。我念過去無量無數阿僧祇劫。此娑婆世界有一大國。名波羅奈。王名梵德。常以善法化諸人民。彼時人壽八萬四千劫。時王梵德自見衰相。以國付子出家學道。于仙人生地。憂曇缽林中。晨朝出家。端坐思惟經一食頃。逆順觀于十二因緣。往復觀察凡十八遍。應時即得辟支佛道。踴身虛空作十八變。優曇林中有五百梵志。見辟支佛足下有十二因緣文字。無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。五百梵志見此文字。有觀無明緣行無所依起。有三百人。應時即得辟支佛道。又二百人。觀無明緣行及愛取有。應時即得成辟支佛。又觀無明乃至老死憂悲苦惱。因無常行成辟支佛。優曇缽林一日之中。有五百一辟支佛出現于世。是時大地六種震動。乃至梵世諸天宮殿。時千梵王各以衣裓。盛曼陀羅華摩訶曼陀羅華。曼殊沙華摩訶曼殊沙華。至優曇林中供養辟支佛。頭面禮足白言。大德。為我說法。時辟支佛踴身虛空作十八變。舒手現足。時千梵王見其足下十二因緣文字相現。見其掌中有十善文。于頂光中見五戒法八支齋文。時千梵王身心歡喜。受持讀誦發弘誓愿。我等今者見諸快士。結加趺坐如入禪定。身分光明有此文字令我讀誦。時梵眾中有一梵王。名曰慧見。告余梵言。我于今者見辟支佛。受持五戒八支齋法。當行十善觀諸緣起。以此善根回向甚深阿耨多羅三藐三菩提。愿我等作佛時說法度人。過于辟支佛百千萬倍。我成佛時。聞我名者。見我形者。速得除滅無量障礙。如我今者見辟支佛。時千梵王。供養畢已各還所安。隨梵天壽后各命終。命終之后于娑婆世界千四天下。為千轉輪王十善教化。本善愿故不隨因緣。壽命八萬四千歲。臨欲終時雪山之中。有一婆羅門。聰明多智壽命半劫。于先經中。聞過去有佛號栴檀莊嚴如來十號具足。彼佛世尊說甚深檀波羅蜜。不見施者及以受者。心行平等而行布施。時大仙人聞此事已。從雪山出詣千圣王求索財寶。廣為諸王贊說甚深檀波羅蜜。翹于右足而舉右手。住立王前而說偈言。  
　　施為妙善藥　　服者常不死 
　　不見身與心　　觀財物空寂 
　　受者如虛空　　如是行布施 
　　無財及受者　　乃應菩薩行  
　　時千圣王。各以國土付其太子。告下諸國。我等今者欲修一切施。諸有貧窮須財寶者。可詣我所當隨意施。爾時諸國一切人民。皆悉來集千圣王所。白言圣王。我等今者唯乏二事余無所須。何等二事。一者天樂。二者天女。時千圣王。持摩尼珠置高幢上。發大誓愿。我等福德受善果報真實不虛。令如意珠普雨天樂供給一切。應念即雨種種樂器。時諸樂器住虛空中不鼓自鳴。復更生念。若我福善真實不虛。令如意珠普雨天女。應念即雨種種天女。容儀庠序如魔天后。一一天女各有五百眷屬以為侍者。時千圣王滿眾愿已。即舍國土出家學道。時王千子及諸臣民。皆悉號啕隨從王后。奉送大王至于雪山。時千圣王告諸臣民。諸行無常我身無主。性相皆空有者歸滅。我于今者信解此義。是以棄國無所戀著。即隨婆羅門入于雪山。王子臣民辭退還國。時千圣王。于雪山中各立草庵。端坐思惟發弘誓愿。當度一切求無上道。思大施義圣王宿世十善報故。雪山千神各獻仙果。日日供給更不求食。應時即得獲五神通飛騰虛空。壽命一劫。時雪山中有大夜叉。身長四千里。狗牙上出高八十里。面十二眼。眼出迸血光如融銅。左手持劍右手持叉。住圣王前高聲唱言。我今饑渴無所飯食。唯愿圣王慈悲矜愍施我少食。時千圣王告夜叉言。我等誓愿一切施與。各各以水澡夜叉手。授以仙果而令食之。夜叉得果怒棄置地。告圣王言。我父夜叉啖人精氣。我母羅剎恒啖人心飲人熱血。我今饑急唯須人心血。何用果為。時千圣王告夜叉言。一切難舍無過己身。我等今日不能舍心持用相與。是時夜叉即說偈言。  
　　觀心無心相　　四大色所成 
　　一切悉能舍　　乃應菩薩行  
　　時雪山中有婆羅門。名牢度跋提。白夜叉言。唯愿大師。為我說法。我今不惜心之與血。即脫單衣敷為高座。即請夜叉令就此座。時大夜叉即說偈言。  
　　欲求無為道　　不惜身心分 
　　割截受眾苦　　能忍猶如地 
　　亦不見受者　　求法心不悔 
　　一切無吝惜　　猶如救頭然 
　　普濟眾饑渴　　乃應菩薩行  
　　時牢度跋提。聞此偈已身心歡喜。即持利劍刺胸出心。是時地神從地踴出。白牢度跋提。唯愿大仙。愍憐我等及山樹神。莫為一鬼舍于身命。時牢度跋提告諸神言。  
　　此身如幻炎　　隨現即變滅 
　　猶如呼聲響　　呼已更不應 
　　四大五陰力　　其勢不久停 
　　于千萬億歲　　未曾為法死 
　　我今為法故　　以心血布施 
　　慎勿固遮我　　障我無上慧 
　　以此布施報　　誓愿成佛道 
　　若后成佛時　　要先度汝等  
　　說此偈已臥夜叉前。以劍刺頸施夜叉血。即復破胸出心與之。是時天地大動。日無精光。無云而雷。有五夜叉從四方來。爭取分裂競共食之。食已大叫躍立空中。告千圣王。誰能行施如牢度跋提。如此行施乃可成佛。時千圣王驚怖退沒不欲菩提生變悔心。各欲還國。時五夜叉即說偈言。  
　　不殺是佛種　　慈心為良藥 
　　大悲常安隱　　終無老死異 
　　一切受身者　　畏殺毒害人 
　　是故諸菩薩　　教行不殺戒 
　　汝今若畏死　　當行不殺事 
　　云何欲還國　　舍靜求憒鬧  
　　時千圣王。聞此語已皆默然住。佛告跋陀波羅。汝今當知第一婆羅門。贊檀波羅蜜者。過去定光明王佛是。牢度跋提者。過去燃燈佛是。時千圣王出家學道。見然燈佛修諸苦行。心生悔恨。于一劫中墮大地獄。雖墮地獄。菩提愿力莊嚴心故。火不能燒。從是已后。復得值遇燈明王菩薩為其說法。從地獄出。廣為贊嘆過去千佛解脫稱莊嚴佛乃至最后妙自在王佛。時千圣王。聞千佛名歡喜敬禮。以是因緣超越九億那由他恒河沙劫生死之罪。跋陀波羅。汝今當知。時千圣王豈異人乎。我等賢劫千佛是也。佛說是時。一切大眾聞佛所說皆大歡喜。八十人發無上道心。二百五十人。漏盡意解成阿羅漢。  
　　復次跋陀波羅。乃往過去無量無數阿僧祇劫。此閻浮提有大國王。名須阇提。國名勝幡。其王生時七寶承足。天降瑞應三十有四。墮地即行七寶自至。四方諸山各有一億神仙。五通具足飛集殿前。復有百萬億恒河沙七寶大山。踴出殿前列住空中以應神仙。須阇提王。漸漸長大王四天下威德自在十善化人。王德力故一切人民。皆受快樂如忉利天。時諸仙人各持仙經授王令讀。王讀經已。聞過去有佛號寶華琉璃功德光照如來十號具足。王聞佛名身心歡喜。即脫寶冠向四方禮。發大誓愿。我于今日舍四天下一切所珍。出家學道。坐于光明菩提樹下。身心不動。若不得成阿耨多羅三藐三菩提。我終不起。是時六欲天王。名金剛摩尼珠。與諸魔眾八萬億千。一一鬼兵作百億變狀甚可怖畏。競集道樹。時須阇提王端坐樹下。入智印慈心王三昧。三昧力故。時魔兵眾同時碎壞。經七七日得成阿耨多羅三藐三菩提。時諸神仙俱來勸請轉妙法輪。仙人眾中有一大仙。名曰光果。說偈請曰。  
　　大德須阇提　　金輪王四域 
　　今舍此七寶　　如鳥去一毛 
　　坐于光明樹　　降伏萬億魔 
　　甘露法已聞　　學道已成就 
　　相好特無比　　威光照十方 
　　當號大善寂　　愿必度我等 
　　我今頭面禮　　勸請轉法輪  
　　第二仙人名曰光藏。復說偈言。  
　　大圣愍眾生　　誓愿坐樹下 
　　摧伏諸魔軍　　結使海已竭 
　　愿為眾生故　　廣說甘露法  
　　爾時世尊。默然受于諸仙人請。于光明菩提樹下轉妙法輪。舉身放光照十方界皆如金色。廣說四諦及十二因緣。凡百億偈。初會聞法四山諸仙。皆得無生法忍。百千人發無上道心出家學道。無數四部得須陀洹道。有發菩提心數不可知。佛壽二十五萬劫。正法住世二百萬劫。像法住世四百萬劫。彼佛世尊法欲滅時。有諸比丘游行教化。時有一國名曰電光。有一長者名牢度跋提。修行外道事梵天法。電光大王遣千童子。供給彼人灑掃天廟。時千童子各持天華欲往天寺。于其中路見諸比丘持佛像行。童子問言。此是何神端正威光巍巍乃爾。諸比丘言。此大善寂像。童子問言。大善寂者。生何種姓有何等義。比丘答言。汝不知乎。過去久遠須阇提王。棄國出家成無上道。號大善寂。于凈光林入般涅槃。我等今者是其弟子。今我所持是善寂像。時千童子聞佛因緣。各持蓮華以供養像頂禮像足。跋陀波羅。汝今當知。以是供養佛像因緣。時諸童子隨壽長短各自命終。命終之后。即得值遇六十億那由他諸佛。親覲供養。于無上道得不退轉。跋陀波羅。汝今當知。彼佛世中四山仙人數不可知者。今十方面各得成佛。時千童子華供養者。豈異人乎。我等賢劫千佛是也。跋陀波羅。汝今當知佛滅度后。若諸四眾若持一華供養佛像得二種福。何等為二。一者常得化生。二者形色端正。復得二果。一者恒得值遇諸佛。二者多生天上。時諸比丘聞佛所說皆大歡喜。  
　　佛告跋陀波羅。汝今當知。我念過去無量無數千萬億劫。彼時有佛。號寶蓋照空如來應供十號具足。彼佛出時。此三千大千世界如金剛佛剎等無有異。寶蓋照空如來。亦以三乘教化眾生。佛滅度后。于像法中有一長者。名曰月集。游行聚落教化眾生。以偈贊嘆寶蓋照空如來名號。  
　　寶蓋照空正遍知　　無上調御天人師 
　　久離生死釋師子　　無染清凈應真慧 
　　能為世間良福田　　普濟一切如醫王 
　　聞名必得大解脫　　我今頂禮無上勝  
　　時彼長者說此偈已。以種種華香。供養寶蓋照空佛像。華供養已。有千比丘來入講堂。見大長者華香供養誦贊佛偈。第一比丘名曰日藏。問長者言。汝今日日香華供養贊嘆佛名。欲求何等。長者白言。大德比丘應一心聽。今我供養欲求無上平等大道。比丘問言。云何名為無上大道。長者答言。  
　　無著無所依　　無累心寂滅 
　　本性如虛空　　是名無上道 
　　大人心所行　　慈悲為最勝 
　　三十七滅意　　覺道力莊嚴 
　　乘于六度船　　永度生死流 
　　彼處心無著　　故名無上道 
　　佛慧如須彌　　亦若蓮華敷 
　　久達解性空　　故名無上道 
　　調御知心如　　實際性亦然 
　　三界一切有　　皆入如寂中 
　　不調無生相　　同入法界性 
　　如此無所有　　故稱無上道  
　　是時長者說此偈已。白比丘言。唯愿大德行無上道。日藏比丘復說偈言。  
　　如仁所說義　　無行無所依 
　　本性相空寂　　我當行何法 
　　我所問大道　　欲知佛覺智 
　　今說法界相　　無知如虛空 
　　于此無知中　　無欲無所求 
　　如是性相滅　　我當何所行  
　　是時長者。復說偈言。  
　　日光住空中　　普照于一切 
　　彼亦無心相　　欲破諸闇暝 
　　光明力照耀　　超過諸黑闇 
　　黑闇與光明　　二俱無心意 
　　本性無住闇　　闇性不暫停 
　　佛慧亦如是　　無滅無所生 
　　智力道莊嚴　　從于五眼起 
　　六通如蓮華　　不染著世間 
　　戒定慧莊嚴　　超度世間相 
　　是故應歸依　　無上平等道  
　　是時長者說此偈已。白比丘言。大德。汝今欲求無上道不。日藏比丘聞長者言。深解義趣。頂禮佛足。而說偈言。  
　　頂禮佛足大解脫　　久住涅槃滅諸有 
　　無漏智力所莊嚴　　如長者說寂滅慧 
　　我今欲求無染累　　超過世間諸空相 
　　我今求于寂滅道　　不縛不解不住色 
　　亦復不入縛解中　　無有生死解脫相 
　　此處名為甘露道　　如我所愿得成果 
　　修行六度無礙累　　必定得住首楞嚴 
　　具佛職位威儀行　　滿足佛智如先佛 
　　金剛不壞性空慧　　是一切智大人事 
　　摩尼寶珠如意王　　我亦當得一合相 
　　平等度意無上性  
　　是時比丘說此偈已。告長者言。汝今當知。我已解汝所說偈義。我已堪任為菩提器。我等千比丘。從今日乃至成佛。常修大慈普愛一切。于諸眾生不生毀呰。何況殺害。我從今日乃至菩提。常起大悲普攝一切。而于大悲不起悲相不生戀著。我從今日乃至成佛。見他得樂心生欣悅。猶如比丘得三禪樂。不起樂觸及樂覺相。我從今日乃至成佛。不見眾生。及眾生相。亦不住喜不入舍中。我從今日乃至成佛。終不造作九十五種諸惡律儀。我從今日乃至成佛。終不為己畜養八種不凈之物。若有畜積必為饒益諸眾生故。我從今日乃至成佛。終不毀謗菩薩法藏。若有辯才智慧無極。說邪見論滿百千歲。我寧碎身猶如微塵。終不信受。我從今日乃至成佛。設有眾生不造善業作五逆罪。必當教化令得饒益。我從今日乃至成佛。誓愿當度五濁惡世沒苦眾生。我從今日乃至成佛。常當修行諸波羅蜜。盡其邊際到大智岸。我從今日乃至成佛。終不放舍一切眾生。必當安慰以義饒益。我從今日乃至成佛。愿普莊嚴一切佛事修諸凈行。十種珍寶以為腳足。無愿解脫以為眼目。游于大空畢竟涅槃。時千比丘發此誓已。五體投地遍禮諸佛。而說偈言。  
　　佛智不可動　　從于解脫生 
　　本性相自空　　游戲金剛心 
　　已摧煩惱魔　　陰蓋永已除 
　　清凈大慧者　　我今頭面禮  
　　說此偈已。遍禮十方一切諸佛。是時空中無云而雷。諸天龍神普雨天華以為供養。而說偈言。  
　　善哉勝大士　　出家修梵行 
　　凈命乞自活　　常離四種食 
　　染衣執應器　　大數滿一千 
　　今復發最上　　微妙菩提心 
　　福田中最勝　　無過比丘僧 
　　我今頭面禮　　修行大乘者  
　　時千比丘。聞偈嘆德倍加精進。即得甚深觀佛三昧。告長者言。善哉長者。我因汝故發菩提心。汝亦應于佛法海中出家學道。爾時長者受比丘教。于正法中出家學道。常修頭陀備諸苦行。經七七日得無生忍。跋陀波羅。汝今當知。時大長者。教化多入發菩提心者。久已成佛殊勝月王佛是也。若有善男子善女人。聞是佛名恒得值佛。于菩提心得不退轉。即得超越十二億劫極重惡業。時千比丘發誓愿者。我等賢劫千佛是也。說是語時。百千梵王發菩提心思佛。千優婆塞等得無生法忍。郁多羅母善賢比丘尼等五百比丘尼。不受諸漏心得解脫成阿羅漢。說是語時。時會大眾聞佛所說皆大歡喜。  
　　佛告跋陀波羅。汝今當知。我念過去無量無數阿僧祇劫。彼時有佛號凈音如來十號具足。彼佛出時。此三千世界七寶莊嚴。如寶莊嚴國等無有異。佛壽二十大劫。正法住世四十劫。像法倍壽八十劫。亦以三乘教化眾生。于像法中有一比丘名一切忍。持菩薩藏行菩薩法。游巡村落常說此偈。  
　　佛住平等空　　法性相亦然 
　　僧依無為會　　三寶義無異 
　　了本性相空　　歸依處寂滅 
　　常行真如道　　乃應菩薩行  
　　忍辱進大比丘常說此偈。時華光林中有千梵志。修四梵行慈悲喜舍。聞此比丘贊三寶義名。身心歡喜。即白比丘。于何經中有如此義。比丘白言。大調御師。于大方等真實經中。說佛法僧平等空慧住一相中。時千梵志。聞佛法僧平等空慧。即思甚深大空智義。八千歲中端坐正受。于空法中而不決了。復更思惟一切法空。于如實際亦不決了。然不生疑亦不誹謗。作此思惟。時有一比丘名曰智藏。告諸梵志。汝等知不。過去有佛。名三昧尊豐如來十號具足。如是同字百千億佛。皆說甚深般若波羅蜜。其經中說。不住諸法法性皆空。如是梵志于空法中心不明了。但當一心歸于空義。時千梵志。聞此語已心大歡喜。白比丘言。般若波羅蜜是大空智。我等今者無明所覆。于空義中無由解了。但于大德所說法中身心隨喜。佛告跋陀波羅。彼二比丘善說法者。第一比丘今已成佛于妙樂國。歡喜莊嚴珠王佛是。若有四眾聞彼佛名。五體投地歸依頂禮。即得超越五百萬億阿僧祇劫生死之罪。第二比丘久已成佛。號帝寶幢摩尼勝光如來十號具足。若有四眾聞彼佛名。五體投地歸依頂禮。即得超越七百萬億阿僧祇劫生死之罪。時千梵志。以聞甚深般若波羅蜜身心歡喜。不生驚疑怖畏誹謗。即得超越五十億劫生死之罪。舍身他世即得值遇十六億佛。于諸佛所得念佛三昧以莊嚴心。念佛三昧莊嚴心故。漸漸于空法中心得開解。跋陀波羅。時千梵志豈異人乎。我等賢劫千佛是。以得聞空法心無疑故。于娑婆世界次第得成阿耨多羅三藐三菩提。是故一切眾生。應于空義心無疑惑。佛說此語時。時會大眾聞佛所說。有得初果。有發無上正真道意。數甚眾多不可具說。一切大眾聞佛所說。皆大歡喜頂禮佛足。  
　　佛告跋陀波羅。我念過去無量無數阿僧祇劫。彼世有佛。名海慧如來十號具足。國名凈樂。七寶莊嚴地生寶華。如須彌山七寶合成。嚴顯可愛。彼佛世尊常入禪定。默然不言終不說法。但放白毫大人相光。施作佛事。或有眾生見白毫光。如十善印說十善義。或有眾生見白毫光。如五戒印說五戒義及五戒緣。或有眾生見白毫光。如八戒印說八戒義及八戒緣。或有眾生見白毫光。如波羅提木叉印說波羅提木叉義及波羅提木叉緣。或有眾生見白毫光。如六波羅蜜印說八萬四千諸度義。或有眾生見白毫光。如四諦印說四諦義及三十七助菩提分法。或有眾生見白毫光。如獨覺印說十二因緣義。或有眾生見白毫光。如智相印演說菩薩初地境界乃至十地。說首楞嚴光印三昧。說金剛定不壞境界。跋陀波羅。如是白毫大人相中。現無量無數恒河沙印。或有印中演法無畏。或有印中說九十五種外道邪術。或有印中說諸天眾上妙報應。或有印中說于劫成及與劫壞。或有印中說日月五星二十八宿災異變怪一切世事。或有印中說諸神仙及鬼神道。此白毫印。普照十方化度眾生。隨有緣者顯現佛事。彼佛壽命十二大劫。正法住世亦十二劫。像法住世二十四劫。于像法中有千婆羅門。第一婆羅門名檀那世寄。其最后名分若世羅。千婆羅門聰明博智。各皆通達四毗陀論。海慧如來像法之中。有一比丘名曰凈龍豐莊嚴。與諸婆羅門共相難詰。婆羅門說毗陀論經神我之法。沙門復以十二部經甚深空義。演說無相破其貪著。千婆羅門聞無相義。白比丘言。汝于何處得此無我空寂之法。比丘答言。三世諸佛十號具足。所共宣說。海慧如來白毫印中。常說此偈。  
　　本性義不生　　無受無取者 
　　四大性如幻　　五陰如炎電 
　　一切諸世間　　猶如旋火輪 
　　皆隨無明轉　　業力莊嚴生 
　　觀性相無常　　無我無有生 
　　智者應諦觀　　本末因緣義 
　　本性實際空　　縛著橫見有 
　　若能達解空　　無愿無作處 
　　無相無所依　　必得道如佛 
　　降伏眾魔怨　　度脫諸天人 
　　亦入大解脫　　知空是本報 
　　是名佛所說　　無我及空義  
　　說此偈已。千婆羅門心大歡喜。禮比丘足各自還歸。端坐林野思無我空。經八千萬歲。于大空義心不決了。以思空義功德力故。即于空中得見百千佛。于諸佛所得念佛三昧。即于三昧中見海慧佛。白毫印中說甘露偈。  
　　若欲發道心　　修持菩薩戒 
　　欲求真實空　　隨學菩薩道 
　　常當行慈心　　除去恚害想 
　　悲愍于一切　　觀彼身空寂 
　　我身無性相　　假于四大生 
　　隨順諸佛法　　不殺不起嗔 
　　悉堪受諸法　　其心猶如地 
　　常行無所著　　一心住一意 
　　悉觀法平等　　無彼亦無此 
　　正心思此義　　乃應菩薩行  
　　時千婆羅門聞此偈已。身心歡喜倍加精進。即得諸佛現前三昧。于三昧中堅固正受。不退轉于阿耨多羅三藐三菩提心。跋陀波羅。爾時龍豐莊嚴比丘者。久已成佛。華光國土龍自在王佛是。千婆羅門豈異人乎。我等賢劫千佛是。跋陀波羅。我與賢劫千佛。于海慧如來遺法之中。聞大空偈端坐思惟心不決了。猶得超越無量億劫生死之罪。是故汝等應于空義思惟取證。是時眾會聞佛所說。有得初果。有發無上正真之道。有種辟支佛道因緣者。時會大眾聞佛所說皆大歡喜。跋陀波羅。我念過去無量億世。彼時有佛號自在勝如來十號具足。彼佛世尊出現世時。此娑婆世界其地金色。金華金光充遍世界。自在勝如來壽五十大劫。正法住世三十大劫。像法住世百二十大劫。于像法中有千居士。多饒財寶各儲一億。雖獲俗利不以喜悅。常修苦空無常之相。彼時世中有一優婆塞。聰明多智名摩訶那伽。至居士所高聲說偈。  
　　財為無主物　　王賊所侵劫 
　　水火風吹盡　　不安不久居 
　　此身屬無常　　恒為老病使 
　　匆匆營眾務　　不覺死賊苦 
　　無常風力解　　財如大毒蛇 
　　毒害猛于龍　　亦為世怨俱 
　　諸佛及賢圣　　視財如瘡疣 
　　捐之于大地　　如人棄涕唾 
　　善士修布施　　恒觀于無我 
　　財物及受者　　三法俱空寂 
　　以此莊嚴心　　乃應菩薩行  
　　時千居士。聞優婆塞所說偈義。深心歡喜得未曾有。即共相隨到于僧房。到僧房已白諸比丘。此大眾中誰有智者。唯愿為我說甘露法。爾時眾中有一比丘。名曰凈音。為諸居士廣贊菩薩檀波羅蜜。即說此偈。  
　　過去有佛　　號自在勝　　彼佛世尊 
　　常說此法　　施為妙聚　　受報無窮 
　　諸天世人　　因施得立　　是故智者 
　　應行修施　　施為寶蓋　　覆護窮者 
　　今世后世　　生處安樂　　若能廣意 
　　修空慧心　　不住諸有　　而行布施 
　　如此施者　　必成佛道　　古昔諸佛 
　　所說檀法　　長者應念　　宜時修行  
　　時千居士。復聞比丘贊于布施。身心歡喜。即詣王所啟大王言。我等今日聞諸比丘贊說檀波羅蜜。唯愿大王。為我宣令一切國內貧苦眾生普使聞知。  

 上一部：乾隆大藏經·大乘單譯經·佛說賢首經一卷  下一部：乾隆大藏經·大乘單譯經·佛說八大人覺經一卷 



  
乾隆大藏經·大乘單譯經·千佛因緣經 
  