  第0497部～佛說虛空藏菩薩能滿諸愿最勝心陀羅尼求聞持法一卷         
   
  
   大乘單譯經·第0497部   
佛說虛空藏菩薩能滿諸愿最勝心陀羅尼求聞持法一卷   
唐三藏法師輸波迦羅譯      
 
 
　　 
 
佛說虛空藏菩薩能滿諸愿最勝心陀羅尼求聞持法 
出金剛頂經成就一切義品  
　　爾時薄伽梵。入諸波羅蜜平等性三摩地。從定起已即說此能滿諸愿虛空藏菩薩最勝心陀羅尼曰。  
　　南牟(一)阿迦(去引)舍(舒可反二)揭(魚羯反)婆(去引)耶(余可反三)唵(四)阿唎(五)迦(入)么唎(六)慕唎(七)莎嚩訶(八)  
　　薄伽梵言。此陀羅尼。是過去現在一切諸佛之所同說。若能常誦此陀羅尼者。從無始來五無間等一切罪障悉皆銷滅。常得一切諸佛菩薩共所護念。乃至未成佛來。所生之處。虛空藏菩薩恒隨守護。令諸有情常所樂見。諸有善愿無不滿足。一切苦患皆悉銷除。常生人天不墮惡趣。生生之處常憶宿命。設不加法但能常誦獲福如是。若欲加法持此陀羅尼求聞持者。當于絹素白氎或凈板上。先畫滿月。于中畫虛空藏菩薩像。其量下至不減一肘。或復過此任其力辦。菩薩滿月增減相稱。身作金色。寶蓮華上半加而坐。以右壓左。容顏殊妙作熙怡喜悅之相。于寶冠上有五佛像。結加趺坐。菩薩左手執白蓮華。微作紅色。于華臺上有如意寶珠。吠琉璃色黃光發焰。右手復作與諸愿印。五指垂下現掌向外。是與愿印相。畫像了已。當于空閑寂靜之處。或在凈室塔廟山頂樹下。隨在一處安置其像。面正向西或容向北。凈物覆之。別作一方木曼茶羅下。至一肘過此亦任。其壇下安四足。或以編附。上面去地恰須四指。其板若用檀沈作者最為殊勝。不爾或以柏等有香之木為之亦得。如法作已置于像前。次應嚴辦五種供具。所謂涂香諸華燒香飲食燈明。涂香者磨白檀為之。華以隨時藥草所生者充。若無時華當以粳米。或燒蕎麥或取橘柏等葉。或用丁香以充華用。燒香但以沉檀龍腦隨應用之。食除薰穢每須新凈。燈用牛酥油亦通許。當欲具辦此物之時。必須晨朝盥洗手面護凈如法。具辦足已。置在壇邊。然后出外。復以凈水重洗手已。即作手印掌承凈水。誦陀羅尼三遍便即飲之。其手印相。先仰舒右手五指。屈其頭指與大母指相捻。狀如捻香。此是虛空藏菩薩如意寶珠成辦一切事印。復以此印如前承水。誦陀羅尼三遍竟已。灑頂及身。即令內外一切清凈。次應往詣像所。至心禮拜面向菩薩半跏而坐。舉去像上所覆之物。次即須作護身手印。其手印相。先舉右手。然后以頭指與大母指相捻。狀若捻香。其頭指屈第二節。其第一節極令端直。方始印相。如法作此印已。置于頂上誦陀羅尼一遍。次置右肩復誦一遍。左肩心喉亦皆如是。作此護身法已。一切諸佛及虛空藏菩薩。攝受此人。一切罪障即皆銷滅。身心清凈福慧增長。一切諸魔及毗那夜迦皆不得便。復作前印掌承凈水。誦陀羅尼一遍。灑涂香等諸供養物并壇及近壇之地。復如前作護身手印。置涂香上誦陀羅尼一遍。余華香等乃至木壇。各皆如是作此法已。華香等物即便清凈。復作護身手印右轉三匝。兼指上下。但運其印身不動搖誦陀羅尼七遍。隨其自心遠近分劑。結十方界。次應閉目思惟。虛空藏菩薩真身即與此像等無有異。復用護身印作意。請虛空藏菩薩。誦陀羅尼二十五遍已。即舉大母指向裹招一度。頭指如舊。復作此印誦陀羅尼三遍。[巾*(穴/登)]上蓮華以之為座。復想菩薩來坐此華。即便開目見菩薩已。生希有心作真身解。又誦三遍手印如前作是念言。今者菩薩來至于此。是陀羅尼力非我所能。唯愿尊者暫住于此。次取涂香誦陀羅尼一遍。用涂其壇。次復取華亦誦一遍布散壇上。燒香飲食燈明次第取之。皆誦一遍手持供養。置在壇邊復作念言。一切諸佛菩薩福慧熏修所生。幡蓋清凈香華眾寶之具。悉皆嚴好。復作手印誦陀羅尼一遍。如前想念。諸供養物悉得成辦。即持供養一切如來及諸菩薩。如是運心供養中最。如其不能辦涂香等供養之物。但作第二運心供養。法亦成就。即以手印掏珠。誦陀羅尼明記遍數。誦時閉目。想菩薩心上有一滿月。然所誦陀羅尼字。現滿月中皆作金色。其字復從滿月流出。澍行人頂。復從口出入菩薩足如自發言咨啟菩薩足下。誦陀羅尼未止息來。所想之字巡環往來。相續不絕如輪而轉。身心若惓即須止息。至誠瞻仰便坐禮拜。閉目復觀滿月菩薩。極明了已。應更運心令漸增長周遍法界。復漸略觀。于最后時量如本已。方始出觀。又作前手印誦陀羅尼三遍已。舉大母指發遣菩薩。作是念言唯愿慈悲布施歡喜。后會法事復垂降赴。如是誦陀羅尼。隨其力能或一日一上。或一日兩上。從始至終每如初日。遍數多少亦如初上。不得增減。前后通計滿百萬遍。其數乃終亦無時限。然于中間不容間闕。后于日蝕或月蝕時。隨力舍施飲食財物。供養三寶。即移菩薩及壇露地凈處。安置。復取牛酥一兩。盛貯熟銅器中。并取有乳樹葉七枚及枝一條。置在壇邊。華香等物加常數倍。供養之法一一同前。供養畢已。取前樹葉重布壇中。復于葉上安置酥器。還作手印誦陀羅尼三遍。護持此酥。又以樹枝攪酥。勿停其手。目觀日月兼亦看酥。誦陀羅尼無限遍數。初蝕后退未圓已來。其酥即有三種相現。一者氣。二者煙。三者火。此下中上三品相中。隨得一種法即成就。得此相已便成神藥。若食此藥即獲聞持。一經耳目文義俱解。記之于心永無遺忘。諸余福利無量無邊。今且略說少分功德。如至卻退圓滿已來。三相若無法不成就。復應更從初首而作。乃至七遍。縱有五逆等極重罪障。亦皆銷滅法定成就。  

 上一部：乾隆大藏經·大乘單譯經·佛說善夜經一卷  下一部：乾隆大藏經·大乘單譯經·佛說佛地經一卷 



  
乾隆大藏經·大乘單譯經·佛說虛空藏菩薩能滿諸愿最勝心陀羅尼求聞持法 
  