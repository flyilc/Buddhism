  第0481部～阿彌陀鼓音聲王陀羅尼經一卷         
   
  
   大乘單譯經·第0481部   
阿彌陀鼓音聲王陀羅尼經一卷   
失譯人名開元附梁錄      
 
 
　　 
 
阿彌陀鼓音聲王陀羅尼經  
　　如是我聞。一時佛在瞻波大城伽伽靈池。與大比丘眾五百人俱。爾時世尊告諸比丘。今當為汝演說。西方安樂世界。今現有佛。號阿彌陀。若有四眾。能正受持彼佛名號。以此功德。臨欲終時。阿彌陀即與大眾往此人所。令其得見。見已尋生慶悅。倍增功德。以是因緣。所生之處。永離胞胎穢欲之形。純處鮮妙寶蓮花中。自然化生。具大神通。光明赫弈。爾時十方恒沙諸佛。皆共贊彼安樂世界。所有佛法不可思議。神通現化種種方便不可思議。若有能信如是之事。當知是人不可思議。所得業報亦不可思議。阿彌陀佛與聲聞俱。如來應正遍知。其國號曰清泰。圣王所住。其城縱廣十千由旬。于中充滿剎利之種。阿彌陀佛如來應正遍知。父名月上轉輪圣王。其母名曰殊勝妙顏。子名月明。奉事弟子名無垢稱。智慧弟子名曰賢光。神足精勤名曰大化。爾時魔王名曰無勝。有提婆達多。名曰寂靜。阿彌陀佛。與大比丘六萬人俱。若有受持彼佛名號。堅固其心憶念不忘。十日十夜。除舍散亂。精勤修集念佛三昧。知彼如來常恒住于安樂世界。憶念相續勿令斷絕。受持讀誦此鼓音聲王大陀羅尼。十日十夜。六時專念。五體投地禮敬彼佛。堅固正念悉除散亂。若能令心念念不絕。十日之中必得見彼阿彌陀佛。并見十方世界如來及所住處。唯除重障鈍根之人。于今少時所不能睹。一切諸善皆悉回向。愿得往生安樂世界。垂終之日。阿彌陀佛與諸大眾。現其人前安慰稱善。是人即時甚生慶悅。以是因緣。如其所愿尋得往生。佛告諸比丘。何等名為鼓音聲王大陀羅尼。吾今當說。汝等善聽。唯然受教。于時世尊即說咒曰。  
　　多狄他(一)婆離(二)阿婆離(三)娑摩婆羅(四)尼地奢(五)昵阇多禰(六)昵茂邸(七)昵茂企(八)阇羅婆羅車馱禰(九)宿佉波啼呢地奢(十)阿彌多由婆離(十一)阿彌多蛇伽婆昵呵隸(十二)阿彌多蛇波羅娑陀禰(十三)涅浮提(十四)阿迦舍昵浮陀(十五)阿迦舍昵提奢(十六)阿迦舍昵阇啼(十七)阿迦舍久舍離(十八)阿迦舍達奢尼(十九)阿迦舍提咃禰(二十)留波昵提奢(二十一)嚕跛坦泥勢(二十二)遮埵唎達摩波羅娑阿禰(二十三)遮唾唎阿利蛇娑帝蛇波羅娑陀禰(二十四)遮埵唎末伽婆那波羅娑陀禰(二十五)婆羅毗梨耶波羅娑陀禰(二十六)達摩呻他禰(二十七)久舍離(二十八)久舍羅昵提奢(二十九)久奢羅波羅啼咃禰(三十)佛陀久奢離(三十一)毗佛陀波羅波斯(三十二)達摩迦羅禰(三十三)昵專啼(三十四)昵浮提(三十五)毗摩離(三十六)毗羅阇(三十七)羅阇(三十八)羅斯(三十九)羅娑岐(四十)羅娑伽羅婆離(四十一)羅娑伽羅阿地咃禰(四十二)久舍離(四十三)波羅啼久舍離(四十四)毗久舍離(四十五)咃啼(四十六)修陀多至啼(四十七)修波羅舍多至啼(四十八)修波羅啼癡啼(四十九)修離(五十)修目企(五十一)達咩(五十二)達達啼(五十三)離婆(五十四)遮婆離(五十五)阿[少/兔]舍婆離(五十六)佛陀迦舍昵裘禰佛陀迦舍裘禰(五十七)娑婆呵(五十八)  
　　此是阿彌陀鼓音聲王大陀羅尼。若有比丘比丘尼。清信士女。常應至誠受持讀誦。如說修行。行此持法當處閑寂。洗浴其身著新凈衣。飲食白素。不啖酒肉及以五辛。常修梵行。以好香花。供養阿彌陀如來。及佛道場。大菩薩眾。常應如是專心系念。發愿求生安樂世界。精勤不怠如其所愿。必得往生于彼佛世界。時阿彌陀佛。與諸大眾坐寶蓮花。其土叢林花果鮮敷。間錯嚴飾。復有樹王。香風馥扇出和雅音。純說無上不思議法。復有妙香名曰光明。若干涂香亦是寶香。阿彌陀佛。于大寶花結加趺坐。有二菩薩。一名觀世音。二名大勢至。是二菩薩。侍立左右。無數菩薩周匝圍繞于此眾中。若能深信無狐疑者。必得往生阿彌陀國。其地真金。七寶蓮花自然踴出。若有四眾。受持讀誦彼佛名號。乃至無有水火毒藥刀杖之怖。亦復無有夜叉等怖。除有過去重罪業障。極至七生。必果所愿。佛說是阿彌陀鼓音聲王陀羅尼時。無量眾生皆悉發愿。志求生彼極樂世界。于時世尊贊言。善哉善哉。如汝所愿必得生彼。聞佛說已。天龍八部。歡喜踴躍作禮奉行。  

 上一部：乾隆大藏經·大乘單譯經·佛說咒小兒經一卷  下一部：乾隆大藏經·大乘單譯經·佛說摩尼羅亶經一卷 



  
乾隆大藏經·大乘單譯經·阿彌陀鼓音聲王陀羅尼經 
  