  第0394部～除恐災患經一卷         
   
  
   大乘單譯經·第0394部   
除恐災患經一卷   
乞伏秦沙門釋圣堅譯      
 
 
　　 
 
除恐災患經  
　　聞如是。一時佛游王舍城竹林精舍。與四部弟子大眾俱會。說上妙法。爾時維耶離國。厲氣疫疾。威猛赫赫。猶如熾火死亡無數。無所歸趣。無方療救。國王大臣。長者居士。婆羅門。集會博議。國遭災患。非邪所摧。疫火所燒。死亡無數。當以何義。設何方便。以除災害。婆羅門議言。當于諸城門。設祠祀壇。或有議言。當于城中四衢路頭。立大祠祀。禳卻害氣。或有議言。當用白馬白駝白牛白羊白雞白狗種種百頭。而以祠祀鎮厭解除。以禳卻之。時眾會中。有一長者。名曰彈尼(此言才明)。奉佛五戒。修行十善。為清信士。諦證道跡。時發議曰。唯聽所言。國遭災患。死亡無數。如仁等議。害生救命。豈得然乎。以先世時所行不善。今遭斯厄。當設方便。以善禳惡。永無苦別。如何反倒。行害求安。長夜受苦。無有出期。  
　　時諸大會。問才明曰。當設何議。才明對曰。世有大怙。三千世界。天人之師。一切覆護。慈愍眾生。號名為佛。獨步三界。若能降致。光臨國者。災害可除。大眾聞之。皆然其議。莫不稱善。才明又曰。佛無數劫。修治六度。布施無限。國城財寶。象馬車乘。頭目髓腦。肌體妻子。戒忍精進。一心智慧。每生自克。不可計量。以求佛道。不為己身。但為眾生。救濟危厄。消除眾患。生老病死。地獄鬼神畜生之苦。今成佛道。順其本誓。周行濟救。授甘露藥。消除眾生。今世后世。苦毒之患。永令獲安。眾會咸曰。如仁所言。甚誠大快。佛在王舍。阿阇世王。與吾國嫌。豈當聽佛來至此耶。或復有言。儻聽佛來。時才明曰。佛興出世。救眾生苦。猶如虛空。無所掛礙。誰能制止。猶如日光。萬物萌生。莫不蒙育。佛憐國厄。必來無疑。但遣重使。貢遺琦珍。溫辭雅謝。詣阿阇世。又別歸佛。委命酸切。心雖懷嫌。信使賢重。貢遺妙寶。辭理柔軟。事無不泰。自古已來。鄰國不協。還相侵叛。皆由明使。名寶重貢。軟辭遜順。而得和協。展轉相謂。思誰任使。  
　　爾時大眾。國王大臣。長者居士。皆同意言。唯清信士。長者才明。是佛弟子。可以為使。往行請佛。所以者何。先眾開建請佛之議。便告才明。唯仁可往。詣王舍國。與王相問。求請佛來。爾時才明。受使欲往。于時大眾。皆起退坐。向佛方面。叉手長跪。五體投地。以頂禮佛。跪告才明。佛天中天。慈悲喜護。加于群生。唯憐鄙國遭遇大患。疾病死亡。猶猛野火焚燒草木。普遭困厄。幸佛世尊。猶冥求曉。寒愿朝陽。渴暑陰飲。病追良醫。迷者求導。唯愿世尊。垂降救濟。授甘露法。令得穌息。于是才明。受命為使。詣羅閱只。涉路徑達。到王舍城。詣門求通書命貢遺。時王聽見才明啟言。奉使詣國。前雖不和。無他重隙。故先致虔。除前不協。俱綏萬民。佛興于世大慈普覆。國有重患。因命請佛。唯愿大王。勸佛回光。顧臨鄙國。救濟災患。冀蒙神祐。王默思惟。適欲留佛。令不出國。無理得爾。非力所制。佛以大慈。普許十方。等視憎愛。救濟為務。以是之故。不可留之。便告才明。可詣佛所。宣貴國命。  
　　于是才明。辭詣竹林。行到精舍。見佛世尊。盡虔禮敬。五體投地。右繞三匝。長跪叉手。而白佛言。維耶離國。諸王大臣。長者居士。遙禮佛足。唯天中天。普慈眾生。莫不蒙濟。鄙國遭厄。唯愿世尊。垂恩降光。憐愍苦厄。令得穌息。時佛默然。許其所請。才明見佛受請許往。歡喜無量。  
　　時王舍國。境內神祇。天龍鬼神。知佛受請。當詣他國。莫不躁動。慘然不悅。便現感應。語其國王阿阇世曰。大王如何。安然無憂。于今不久。當違離佛。猶如嬰兒失其二親。喻行曠路斷失水漿。譬如猛寒亡失衣裳。今佛當行。國失恃怙。其喻如是。王聞神祇降應說是。情即愴然。甚懷愁苦。默然思惟。眾生頑愚。志性鈍濁。今離世尊。安從復得智慧之礪磨瑩鈍心。誰當濟其塵勞重愆。宿世重責。誰當誨除。一切眾生。重罪令輕。吾等久在生死牢獄。重關所閉。誰當復以正法之鑰開生死獄重關牢閉。吾等普為勞垢。盛陽暑熱所炙。安從復得佛清涼教月精明珠。消除炎熱。王即敕嚴駕。出詣佛所。稽首佛足。右繞三匝。卻坐常位。  
　　時佛為王。說正法化。初中竟善。凈身口意。清凈微妙。王心歡喜。叉手白佛。頃維耶離。使請世尊。承已許往。心甚懷慘。無方留尊。唯垂矜愍。特受鄙請。住宮三月。佛告王言。眾生可傷。若住三月。何時當周眾苦厄者。吾無數劫。苦身求道。為眾生故。愿欲成佛。以甘露藥。施于眾生。今愿已成。猶如有人合和神藥。欲救眾患值遇病者。違其本誓。而不授與。則非良醫。若在江側。見漂流人。不往救度。非賢士宜。若于曠野。見失路者。不示正道。是則非仁。吾以大慈。普愍眾生。故游諸國。縣邑村落。救濟眾苦。賦甘露藥。無恃者恃。無歸者歸。王重白佛。唯垂慈恩。許受二月。佛故不許。王重殷勤。長跪叉手。垂泣白言。命難可保。猶露然燈。遇無常風。奄忽便滅。今與佛別。何時當復更睹尊顏。幸受二月。佛重不許。王便投身于佛足下。唯愿世尊。特加大慈。與弟子眾。許住一月。世尊不忍。即便許受。王便還起。心悅懷敬。繞佛三匝。禮辭還宮。敕廚饌具百味之飯。極令精好。鮮甘香潔。宮里張施。繒彩幡蓋。雜寶床機。綩綖坐具。掃除繕治。香汁灑地。眾事辦畢。  
　　明日時至。王于正路。遙向世尊。燒香長跪。佛天中天。圣達知時。愿與圣眾回降神光。到宮蔬食。于時世尊。敕諸弟子。法服執器。行詣王請。佛與圣眾。俱到王宮。王即盡虔。花香伎樂。宮門迎佛。入各就坐。王自行水。周遍圣眾。手自斟酌。百味飯食。鮮潔香甘。一切平等。日日供養飯食臥具疾藥所須。令敕外宮。治填道路。種植街樹。七行街路。乃至江水。頓息帳幔。及床座具。嚴飾幡蓋。猶如天街。更新造作五百七寶蓋。維耶離國。聞佛當至。亦復平治七行階路。種植行樹。帳幔床座。國王大臣。長者居士。各從大眾。出國迎佛。一月期滿。佛與圣眾。出宮臨路。王從大眾。以花散佛。周遍覆地。大眾來集。猶秋水長投于大海。白明月珠。校七寶蓋。王以恭敬。手執奉上。以覆世尊。佛與大眾。尋路而行。至江水側。時王上佛五百七寶蓋。大海龍王。亦復敬奉五百七寶蓋。恒水諸龍。亦俱上佛五百七寶蓋。時天帝釋。將諸天眾。亦復獻佛五百七寶蓋。時維耶離大眾迎者。服飾嚴麗。青馬青車青蓋青幡。服飾皆青。赤馬赤車。服飾皆赤。黃馬黃車。服飾皆黃。白馬白車。服飾皆白。黑馬黑車。服飾皆黑。色色部別。將從無數。佛遙見之。告諸弟子。欲知天帝出游觀時威儀如是。維耶離國。奉迎上佛五百七寶蓋。各以其蓋前至佛所。各白佛言。佛天中天。普世覆蓋。愿受蓋施。佛受其施。余留一蓋。時諸大眾。心各懷疑不審。為是宿世積德行善之報。海龍恒龍。忉利天帝。維耶離國。羅閱只王。各各奉上七寶妙蓋。同時俱會。又疑何故。不受一蓋。  
　　于是阿難。知眾懷疑。長跪叉手。前白佛言。惟天中天。大眾普疑。今日何緣。有是二千五百七寶寶蓋。同時俱至。奉上世尊。為是前世善本報乎。今現福耶。唯愿世尊。決一切疑。  
　　佛告阿難。一心專聽。今當決除汝等所疑。乃往過去無央數劫時。有轉輪圣王。名曰摩調(晉言大天)。典主四域。王有千子。七寶導從。王末少子。見其父王七寶御蓋。還問母曰。我當何時得服此蓋以自光飾。母言惟子。王千子中。汝最末小。若無大王。太子承嗣。若太子崩。以次承繼。展轉千子。汝骨朽腐。未央得蓋。重問母曰。無蓋望耶。因聞有死。形骸當朽。宿福追逮。悚然心恐。惟人生世。必當有死。因報母曰。唯愿見聽。舍家學道。母甚愍傷。不違其愿。母告之曰。聽汝舍家。若卿道成。要還見吾。爾乃相聽。對曰如敕。道成當還。即詣林藪。除剃須發。被著法服。靜處勤修。精進不懈。竭盡塵勞。成緣覺道。游行諸國。縣邑村落。福度眾生。所種善本。忽憶母要。便上升空。猶如雁王。還本國宮。與母相見。闔宮大小。見道士神通。莫不歡喜。王諸婇女八萬四千。共請令住。道士慈仁。不逆一切。便受其請。諸婇女輩。于宮后園。為設廬窟。止宿其中。舉宮供養衣食床臥疾藥所須。朝暮禮事。一切世間。壯者皆老。強健必病。生者皆死。時辟支佛。于其宮園。便舍壽命。舉宮婇女。薪油花香。供養以禮。斂骨起塔。朝暮禮拜。燒香然燈。時王大天。巡四域還。臨幸后園。見有此塔。顧問侍臣。何故有是。婇女對曰。此是圣王最下少子。離家學道。于此壽終。為立是塔。因重發問。是誰之子。何緣舍家。便召其母。而問之曰。是卿子耶。對曰唯爾。又復問曰。何緣學道。其母白王。是兒往昔見王出游。即還見問。王七寶蓋。不審何時在我上旋。妾便告言。太子應繼。承嗣圣王。展轉千子。汝骨朽敗。永無蓋望。子聞妾言。慘然畏死。求行學道。妾輒聽之。勤學道成。妾等請住供養盡壽。建立此塔。王復問曰。子以蓋故。行學道耶。對曰如是。王愍其子不得蓋故。學道盡壽。生不得蓋。今便以蓋。覆其塔上。王因發愿。今以此蓋。奉得道塔。緣是福報。愿成佛道。濟度眾生生老病死。王心悚然。知世非常。無免死者。因立太子。承嗣圣位。王舍四域。七寶千子。八萬四千。后宮婇女。除剃須發。行作沙門。靜處學道。修四凈行。慈悲喜護。畢其形壽。上生梵天。  
　　佛告大眾。于卿等意。所志云何。王大天者。豈異人乎。莫造斯觀。則吾是也。時以一蓋。上緣覺塔。緣是福報。于此地上。為轉輪王。不可稱數。上為天王。天上世間。受福無限。一蓋余福。吾應于世二千五百返為轉輪王。主四天下。阿難又問。世尊何故。不受一蓋。佛言。是吾一世轉輪王福。所以舍置而不受者。以此福報。施后末世受吾法化為弟子者。學士學女。欲令此等不乏衣食床臥疾藥。過去諸佛。法沒盡時。其有學道。或因恐怖。或因饑窮。不得行道。正法沒盡。其有末世。于吾法化。舍家學道。被服法衣。稱佛為師。畜妻養子。此等皆尚得人供養。何況精勤修奉禁戒。守凈行者。至吾法盡。不得供養耶。  
　　羅閱只王。敕其部界。令于江上更造新橋。佛與圣眾。得乘度江。維耶離國。亦復造橋。欲使佛過。恒水諸龍。還相交編結龍為橋。請佛乘度。時佛思惟。若乘羅閱只所造橋度。恐維耶離國。及諸龍王。心懷微恨。乘維耶離所造橋度。恐阿阇世及龍懷恨。欲乘龍橋。恐二王有恨。佛又思惟。今當分身。令于三橋皆有佛過。佛垂臨橋。王阿阇世。與其將從數億眾生。香花雜寶伎樂。供養佛法圣眾。王與群臣一切大眾。數億千人。五體投地。自歸悔過。垂泣送佛。佛現神化。于二王橋及諸龍橋。皆現有佛。與圣眾俱。天龍鬼神。乘橋度江。王舍國王。維耶離王。恒水諸龍。各自見其所作橋上。佛將大眾。乘橋度江。各不知見。更有佛在余橋上獨自見橋。佛登度江。  
　　佛適度江已竟。見八萬四千餓鬼。身出煙火。其中未得道者。見此火皆恐怖。是何大火。譬如燒其大山。見此大火。或來近水。或遠于水。阿難悉知一切人意。長跪叉手。白佛言。佛天中天。佛至尊至重。天上天下最尊。一切眾生。見此火者。無不恐怖。此何等火。愿佛為一切眾生。說此何等之火。佛語阿難。此今餓鬼。先世不逢佛。亦不聞法。亦不見比丘僧。亦不知世間有罪福。生為餓鬼。如今見佛。奔趣歸向。皆為頭面著地。長跪叉手。白佛言。佛天中天。至尊至重。天上天下。憐愍一切眾生蠉飛蠕動有形之類。佛為一切眾生之父母。使我墮餓鬼佛度我。我亦如一切眾生之類。佛亦知餓鬼先世所種。佛為一切眾生故。問餓鬼前。世所種行今為餓鬼。餓鬼曰。先身雖見佛。不知有佛。雖見法不知有法。雖見比丘僧不知有比丘僧。我亦不作福。教他人亦不作福。作福有何等福。不作福有何種罪。見人作福。言恒笑之。見人作罪。意常歡喜。佛問餓鬼。生此餓鬼之中以來。至今更歷幾百年歲。餓鬼報言。我生中七萬歲。佛問餓鬼。生中七萬歲。食飲何種。為得何食。餓鬼報言。我先世種行至惡。遇值小水。即化不見。至于大水。便為鬼神龍羅剎所逐。言汝先世種惡。今何以來近此江海。雖值大龍普天放雨。謂呼得雨漬其身。方便礫石熱沙。或值炭火以墮其身。佛問餓鬼。生中七萬歲。由來飲食何等。餓鬼報佛言。或有世間父母親里。稱其名字。為作追福者。便小得食。不作福者。不得飲食。諸餓鬼叉手白佛言。從來饑渴。佛天中天。慈愍一切眾生。今賜餓鬼小飲食。佛語阿難。捉缽取水。用布施餓鬼。阿難便捉缽取水。與餓鬼。餓鬼白佛言。今此一缽水。不飽一人。況乃八萬四千。佛語諸餓鬼。八萬四千。捉此缽水。至心布施佛及諸弟子。諸八萬四千餓鬼。捉此缽水。長跪布施。以我先世不布施。今生餓鬼中。如今無所有。持此缽水。布施佛及諸弟子。使諸餓鬼緣此功德遠離三惡道。后所生得師如佛無異。餓鬼過水與阿難。阿難捉水與佛嘗一口。過與千二百五十弟子。各嘗一口。佛語諸餓鬼。入大江飲水。并可洗浴。江海龍鬼神。遮不得洗浴飲水。佛語海龍王及諸鬼神。無極之水何以愛惜。諸龍鬼神言。不惜此水。以餓鬼不凈故。佛語海龍王鬼神。卿身自從無數劫以來。亦作此身。愛惜無極之水。卿后還作此身。以慳貪故。生為餓鬼。諸海龍王鬼神。聞佛言盡還入海。聽諸餓鬼。盡得飲水飽滿洗浴。還出繞佛三匝。為佛作禮。叉手白佛言。佛天中天。知當來過去何時。當脫此餓鬼之身。佛言以一缽水故。后當彌勒佛出世人壽八萬四千歲。現諸餓鬼盡得人身。皆得阿羅漢道。其諸眾會。聞此布施功德者。皆得正真道意。諸一切餓鬼。繞佛三匝。作禮而去。維耶離國。諸王大臣。長者居士。國人無數。五體作禮。自投佛足。歸命三寶。香花伎樂。繒蓋幢幡。奉迎世尊華遍覆地。尋路供養。日日不絕。至于國城。佛與圣眾天龍鬼神。往于城門。以金色臂德相之手。觸城門閫。以梵清凈八種之聲。而說偈言。  
　　諸有眾生類　　在土界中者 
　　行住于地上　　及虛空中者 
　　慈愛于眾生　　令各安休息 
　　晝夜勤專精　　奉行眾善法  
　　說此偈已。地即為之六返大動。佛便入城。空中鬼神。升空退散。地行鬼神。爭門競出。城門不容。各各奔突。崩城而出。于時城中。諸有不凈。廁穢臭惡。下沉入地。高卑相從。溝坑皆平。盲視聾聽。啞語躄行。狂者得正。病者除愈。象馬牛畜。悲嗚相和。箜篌樂器。不鼓自鳴。宮商調和。婦女珠環。相[敲-高+亭]妙響。器物[土*瓦]罌。自然有聲。柔軟和暢。妙法之音。地中伏藏。自然發出。一切眾生。如遭熱渴得清涼水服飲澡浴泰然穌息。舉城眾病。除愈解脫。亦復如是。  
　　佛與大眾。便還出城。垂大慈哀。欲為眾生施大擁護。繞城周匝。門門咒愿。敷演妙法。除兇致祥。普國疾患。災疫悉除。國界盡安。于是才明。前禮佛足。長跪叉手。白世尊言。前許垂愍。唯愿明日。與諸大眾。愍眾生故。回光顧臨至舍蔬食。佛默聽許。歡喜踴躍。右繞三匝。禮佛而退。歸家供辦百味飯食。清凈香潔。色鮮味甘。嚴飾家裹懸繒幡蓋。床坐綩綖。香汁灑地。散花燒香。供設備辦。遙于門中。長跪燒香。遙白佛言。幸時降神。爾時世尊。敕諸弟子。著衣持缽。行詣長者才明受請。即到其門。才明肅恭。花香伎樂。請佛入舍。佛與圣眾。以次就位。于時才明。執持金瓶。躬行澡水。手自斟酌。上下平等。飯食畢訖。重行澡水。長跪叉手。前白佛言。唯愿世尊。垂四等心。更受三日如今之請。佛默便許。于是才明。供佛圣眾。種種香潔。如其初日。四日已竟。以金色疊價直十萬。次到上座。九萬價疊。以次轉下。末下坐者萬錢價疊。以為噠嚫。其妻即起。長跪叉手。白世尊曰。惟天中天。慈加人物。愿留神光。受賤妾請。更住四日。佛默然許。其妻供養。初日后日。至于四日。飯食香潔。等無差異。四日已竟。又以金色十萬價疊。奉上世尊。次九萬疊。最下萬錢。時才明子。起至佛前。長跪叉手。白世尊言。惟天中天。已受父母各四日食。幸垂慈哀憐愍。受我四日以請。佛亦默許。其子恭勤。四日供養。飯食甘美。亦如父母。即以金色十萬價疊。奉獻世尊。次坐九萬。末下萬錢。子婦又起長跪。白佛世尊。弘慈已受公姑及夫供養。幸如前比。復受四日。佛又默受。所設肴膳。如前無異。亦至四日。亦以金色十萬價疊。次坐九萬。下坐萬錢。以為噠嚫。居家大小。于佛前坐。奉受訓誨。  
　　佛為頒宣。敷演四諦苦集盡道。八賢圣路。斷除勞意二十二結。證諦溝港。維耶離國。諸王大臣。長者居士。合國人民。皆生心念。佛來至國。為獨以一才明故乎。意皆懷嫌。象馬車步。皆共來集。向才明家。欲壞其舍得見世尊。大眾震動。響響有聲。佛悉預睹。故問阿難外有何聲。阿難白佛維耶離王。大臣長者。國人巨細。皆懷怨心。世尊入國。才明請歸。獨固在家。至十六日。余不得見。以此為嫌。故集會來。欲見世尊。佛告阿難。出慰諸人。莫赍恨意。欲見佛者。便聽使入。阿難宣命。謂諸大眾以啟聽入。國王大臣。及一切人。聞佛教告。怒心霍除。無余微恨。如雨淹塵。便入見佛。五體投地。稽首佛足。大眾浩浩。其舍不容。在外者眾。佛悉慈愍。化才明舍令為琉璃。表里清徹。悉通相見。于是才明。為設床座。氍毹毾[登*毛]。種種食具。水精琉璃。金銀雜寶。以為器物。大眾食訖。于是才明。前白世尊及諸貴賓。居儉蔬食。枉屈顧臨。愿以食器及床座具。以相貢遺。時會大眾。莫不愕然。皆共嘆咤。長者才明。立名不妄。與德相副。興設大施。貢遺寶器。莫不周遍。家中財寶。豈可訾計四部弟子及與大眾。心皆懷疑。長者才明。有何功德。請佛大眾。至十六日。及王臣民。供養貢遺。周遍一國。得服甘露。前世福耶。今世德乎。  
　　阿難即知眾會心疑。長跪叉手。前白佛言。大會懷疑。長者才明。于何福田。廣植德本。遭何明師。受其教誨。今逮影報。財富無限。心明行凈。先服甘露。惟愿世尊。現說本行。決一切疑。佛告阿難及諸大會。一心善聽。今當解暢心之所疑。往世有城。名波羅奈。去城不遠。山名仙居。山中池水。林樹花果。快樂無比。世有佛時。與諸弟子。游處其中。若世無佛。緣覺居中。若無緣覺。外學神仙。則居其中。初無斷絕。以是之故。斯名仙居。時有緣覺。在山中止。早起澡漱。法服持缽。出山求食。未至聚落。遇暴風雨。去道不遠。有官果園。中有園監。見有煙出。道士往詣。報語主人。行遇風雨。幸聽入舍。向火曝衣。即請令入。取薪然火。為曝衣裳。衣干體暖。風雨小歇。著衣欲出。園監問曰。惟圣道士。欲何所至。答曰賢者。一切有形。衣食為命。吾舍家學。乞食自存。若不得食。身命不濟。諸根不定。不能思道。園監對曰。貧家蔬食。色粗味酸。若垂甘受。幸住勿行。緣覺答曰。學道求食。不著色味。充軀而已。若相許食。便住不行。于是園監。便歸取飯。至家問婦。飯食辦未。對曰已辦。其國食法。分飯別食。夫語婦曰。取吾分來。偶有要客。欲以食之。妻即念言。夫為男子。當執勞役。涉冒寒暑。假令不食。不能執勞。妾為女人。在家閑處。可持妾分。以[仁-二+俟]此客。其子又言。父母年老。便可自食。以我分與。其子婦曰。公姑及夫。以許食客。妾年幼壯。堪忍饑渴。乞以妾分。持用食客。大人便言。汝等各各。善心欲施。可共減取眾人之分。足以食客。即便各減己之飯分。園監又念。道士衣裳。裂壞形露。因問其婦。家中少有衣裳調無。其妻對曰。家中惟有一領疊衣。會賓應門。更共衣之。余無所有。夫答婦言。以前世時無所惠施。今守貧賤。不及逮人。今者不施。貧窮下賤。何時當竟。富貴豪尊。衣食自然者。皆是前世惠施之福。今續惠施。無有厭足。我亦不用。會客應門。改易服飾。取疊并飯。家屬皆往。到道士所。澡手奉食。道士食訖。澡漱滌缽。四人奉疊。供授緣覺。即便衣之。緣覺不以說法教化。現通神足悅寤眾生。令發道意。告主人曰。以能惠施供養道士。堅強汝志。發弘誓愿。語竟升空。結交趺坐。住立經行。變現緣覺。充滿虛空。各各現化。身出水出火。水不滅火。火不侵水。若干變化。乘空飛行。還仙居山。園監眷屬。歡喜踴躍。叉手作禮。叩頭求哀。便發誓愿。以今日惠施圣明神圣道士。緣是福報。離三惡道地獄餓鬼畜生之趣。所生之處。常共聚會。天上世間。饒富安隱。覺慧道力。服甘露味。如圣明師。若遭明師。神德殊勝。佛告大眾。時園監者。則才明是。妻息子婦皆是本人。爾時同心。施尊緣覺。自是以來九十一劫。不更三涂。受弘福報。天上世間。室家聚會。不相遠離。爾時發愿。愿服甘露。覺道得解。遭殊勝師。緣是之故。今遭值我。得遇勝覺。無限無喻。今服甘露。如其先師。爾時大會。聞佛頒宣。功德報應。莫不歡喜。心悅意清。自歸三寶。佛法圣眾。崄結除解。或受五戒。或舍家學。于是會中。有四千人。皆得道跡。往來不還。無著之果。無央數人。發大乘意。心不退轉。于是世尊。起出其舍。一切大眾。稽首各退。  
　　佛與大眾。游至柰女林樹精舍。柰女聞佛從大圣眾至其樹園。心喜無量。即便嚴駕。與其仆從。詣園見佛。到下寶車。如云降電。趨翔入園。如吉利天。服飾姿容殊天玉女。園樹諸天。莫不回目。佛見其然。是魔使來。壞敗凈戒定慧解脫度知見品。即以梵音告諸沙門。柰女來至。各撿汝意。各自執持精進刀弓。皆自嚴辦智慧之矢。被定意鎧。乘禁戒車。與塵勞戰。汝等當計女人所有欺誑。一切如金涂錢皮薄。如蠅翅以覆惡穢。筋骨連綴。血肉之聚。目眵洟唾。身體汗垢。若不洗拭。作是計念。觀女人身。以制迷惑色欲之意。諦觀骨舍。束縛以筋。涂以血肉。覆以衣服。飾以華彩。猶如畫師立墻以塹埿涂惡露畫。以彩色女人之身。亦復如是。當諦計知。除滅淫心。夫欲學道。先調其心。后可獲安。不先調心。后悔無及。邪行迷旋。譬如櫪馬。臨其壽終。愿與意違。終不解脫。其有視色。心隨惑者。無常計常。苦有樂想。無我計我。不凈凈想。慧覺無常苦空不凈。達如是者。即離長途生死患難。佛以是教。告諸弟子。皆共受持。一心奉行。柰女見佛。如日出云。金光照耀。發清凈意。五體投地。稽首佛足。卻坐一面。佛告柰女。女人情逸惑著五欲。汝能御心。回屈詣佛所。樂妙法化。是汝最利男子安重塵勞垢薄。樂受法化。此不為奇。女人纏綿。塵勞羅網。盤旋周障。不識出要。一切世間。苦空無常。不可怙恃。強疾侵壯。老失顏色。死劫壽命。危侵安隱。欲離是患。專精受法。勤修奉行。乃免斯苦。女人怨憎。相遇甚惡。亦甚戀慕。恩愛之別。凡為女人。每不遠離于此二事。是故女人。當勤奉法。可離怨會恩愛離別。不復遭遇生老病死。眾苦都滅。柰女聞佛若干妙化女人之穢。心懷慚愧。即起長跪。叉手白佛。愿垂慈哀。與圣眾俱。至舍受食。佛即默受。于是柰女。稽首而退。還歸辦具百味之食。甘脆精美。張施幡蓋。床座綩綖。香汁灑地。燒香散花。長跪請佛。日時已到。愿與圣眾垂回臨覆。佛與弟子。著衣持缽。至柰女家。花香伎樂。請佛入舍。各就坐位。手自斟酌。行水奉食。食訖澡漱。佛為廣說布施福報戒慎之果。天人快樂。不得長久。危亡別離。不可恃怙。唯四圣諦。八賢圣路。以獲大安。永無憂患。心皆歡喜。疑除結解。得須陀洹。眾坐懷疑。柰女前世。有何功德。從樹花生。端正姝好。  
　　賢者阿難。知眾懷疑。長跪叉手。前白佛言。眾坐悉疑。柰女前世。于何福田。植何德本。今遇世尊。服甘露藥。佛告阿難。乃前過世。迦葉佛時。人壽二萬歲。佛事終竟。復舍壽命。爾時有王。名曰善頸。供養舍利。起七寶塔。高一由延。一切眾生。然燈燒香。花蓋繒彩。供養禮事。時有眾女。欲供養塔。便共相率。掃除塔地。時有狗糞。污穢塔地。有一女人。手撮除棄。復有一女。見其以手除地狗糞。便唾笑之曰。汝手以污不可復近。彼女逆罵。汝弊淫物。水洗我手。便可得凈。佛天人師。敬意無已。手除不凈。已便澡手。繞塔求愿。今掃塔地。污穢得除。令我來世勞垢消滅清凈無穢。時諸女人。掃塔地者。今此會中。諸女人是。爾時掃地。愿滅塵勞。服甘露味。爾時以手。除狗糞女。今柰女是。爾時發愿。不與污穢會。所生清凈。以是福報。不因胞胎臭穢之處。每因花生。以其爾時。發一惡聲。罵言淫女。故今受是淫女之名。佛為廣說善惡報應。天上世間。榮樂歡娛。三惡道苦。更相吞啖。愁毒號哭。爾時眾會。聞佛所說。歸命三尊。佛法圣眾。除身口意。奉行十善。無央數人。各于三乘。建立道意。一切歡喜。繞佛三匝。作禮而去。于是世尊。還至精舍。  

 上一部：乾隆大藏經·大乘單譯經·超日明三昧經二卷  下一部：乾隆大藏經·大乘單譯經·佛說首楞嚴三昧經三卷 



  
乾隆大藏經·大乘單譯經·除恐災患經 
  