  第0395部～佛說首楞嚴三昧經三卷         
   
  
   大乘單譯經·第0395部   
佛說首楞嚴三昧經三卷   
姚秦三藏鳩摩羅什譯      
 
 
　　 
 
佛說首楞嚴三昧經卷上  
　　如是我聞。一時佛在王舍城耆阇崛山中。與大比丘僧三萬二千人俱。菩薩摩訶薩七萬二千。眾所知識得陀羅尼。成就辯才樂說無盡。安住三昧而不動轉善能了知無盡之慧。得深法忍入深法門。于諸無量阿僧祇劫。所修善法皆悉成就。摧伏眾魔降諸怨敵。攝取最尊嚴凈佛土。有大慈悲諸相嚴身。于大精進得到彼岸。善知一切言辭方便。所行威儀具足清凈。悉以得住三解脫門。以無礙智通達三世。發決定心不舍一切。憶念義趣堪忍智慧。其諸菩薩德皆如是。其名曰轉不退法輪菩薩。發心即轉法輪菩薩。無礙轉法輪菩薩。離垢凈菩薩。除諸蓋菩薩。示凈威儀見皆愛喜菩薩。妙相嚴凈王意菩薩。不誑一切眾生菩薩。無量功德海意菩薩。諸根常定不亂菩薩。實音聲菩薩。一切天贊菩薩。陀羅尼自在王菩薩。辯才莊嚴菩薩。文殊師利法王子菩薩。彌勒菩薩。須彌頂王菩薩。海德寶嚴凈意菩薩。大嚴凈菩薩。大相菩薩。光相菩薩。光德菩薩。凈意菩薩。喜王菩薩。堅勢菩薩。堅意菩薩。如是等菩薩摩訶薩七萬二千人。及三千大千世界所有釋梵護世天王。并諸天龍夜叉乾闥婆阿修羅迦樓羅緊那羅摩睺羅伽人與非人。眾所知識多種善根。樂大法者皆來集會。  
　　爾時堅意菩薩。在大會中作是念言。我于今者。當問如來以是所問。欲守護佛種法種僧種。令諸魔宮隱蔽不現。摧伏自大增上慢者。未種善根者今當令種。已種善根者當令增長。若有未發阿耨多羅三藐三菩提心者當令發心。已發心者令不退轉。已不退者當令疾得阿耨多羅三藐三菩提。計有所得住諸見者。皆悉令發舍離之心。樂小法者令不疑大法。樂大法者令生歡喜。作是念已即從座起。偏袒右肩右膝著地。合掌向佛白佛言。世尊。我今欲于如來法中少有所問。唯愿聽許。佛告堅意。隨汝所問。吾當解說令汝歡喜。堅意菩薩白佛言。世尊。頗有三昧。能令菩薩疾得阿耨多羅三藐三菩提。常得不離值見諸佛。能以光明普照十方。得自在慧以破諸魔。得自在智。獲自然智。得無生智。能不隨他得。不斷辯才。盡未來際得如意足受無量命。樂聲聞者示聲聞乘。樂辟支佛者示辟支佛乘。樂大乘者為示大乘。通達聲聞法而不入聲聞道。通達辟支佛法而不入辟支佛道。通達佛法而不畢竟滅盡。示現聲聞形色威儀。而內不離佛菩提心。示現辟支佛形色威儀。而內不離佛大悲心。以如幻三昧力。示現如來形色威儀。以善根力。示現在于兜率天上。現受后身入于胞胎。初生出家坐佛道場。以深慧力現轉法輪。以方便力現入涅槃。以三昧力。現分舍利。以本愿力現法滅盡。唯然世尊。行何三昧。能令菩薩示現如是諸功德事而不畢竟入于涅槃。佛告堅意菩薩言。善哉善哉。堅意。能問如來如是之義。當知汝能多所饒益安樂眾生。憐愍世間利安天人。今世后世菩薩蒙益。當知汝已深種善根。供養親近過去無量百千億佛。遍行諸道降魔怨敵。于佛法中得自在智。教化守護諸菩薩眾。已知一切諸佛法藏。曾于恒河沙等佛所。成就問答。堅意。如來于此眾會之中。不見天龍夜叉乾闥婆及諸聲聞求辟支佛者能作是問。唯有汝等大莊嚴者。乃能啟發如是之問。汝今諦聽善思念之。吾當為汝說諸菩薩成就三昧。得是功德復過于此。堅意白佛言。愿樂欲聞。佛告堅意。有三昧名首楞嚴若有菩薩得是三昧。如汝所問。皆能示現于般涅槃而不永滅。示諸形色而不壞色相。遍游一切諸佛國土。而于國土無所分別。悉能得值一切諸佛。而不分別平等法性。示現遍行一切諸行。而能善知諸行清凈。于諸天人最尊最上。而不自高憍慢放逸。現行一切魔自在力。而不依猗魔所行事。遍行一切三界之中。而于法相無所動轉。示現遍生諸趣道中。而不分別有諸道相。善能解說一切法句。以諸言辭開示其義。而知文字入平等相。于諸言辭無所分別。常在禪定而現化眾生。行于盡忍無生法忍。而說諸法有生滅相。獨步無畏猶如師子。  
　　爾時會中諸釋梵護世天王。一切大眾皆作是念。我等猶尚未曾聞是三昧名字。何況得聞解說其義。今來見佛快得善利。皆共得聞說首楞嚴三昧名字。若善男子善女人求佛道者。聞首楞嚴三昧義趣信解不疑。當知是人必于佛道不復退轉。何況信已受持讀誦。為他人說如說修行。時諸釋梵護世天王。皆作是念。我等今當為佛如來敷師子座正法座大上人座大莊嚴座大轉法輪座。當令如來于我此座說首楞嚴三昧。是中人人各各自謂。唯我為佛敷師子座余人不能。爾時釋梵護世天王各為如來敷師子座。莊挍清凈端嚴高顯。無量寶衣以敷其上。悉皆張施眾妙寶蓋。又以眾寶而為欄楯。于座左右無量寶樹枝葉間錯行列相當。垂諸幢幡張大寶張。眾寶交絡懸諸寶鈴。眾妙雜華以散其上。諸天雜香燒以熏之。金銀眾寶光明間錯。種種嚴凈靡不具有。須臾之間于如來前。有八萬四千億那由他寶師子座。悉于眾會無所妨礙。一一天子不見余座。各作是念。我獨為佛敷師子座。佛當于我所敷座上說首楞嚴三昧。時諸釋梵護世天王。敷座已竟。各白佛言。唯愿如來坐我座上說首楞嚴三昧。即時世尊現大神力。遍坐八萬四千億那由他師子座上。諸天各各見佛坐其所敷座上。不見余座。有一帝釋語余釋言。汝觀如來坐我座上。如是釋梵護世天王。各相謂言。汝觀如來坐我座上。有一釋言。如來今者但坐我座不在汝座。爾時如來。以諸釋梵護世天王宿緣應度。又欲少現首楞嚴三昧勢力。亦為成就大乘行故。令諸眾會皆見如來遍在八萬四千億那由他寶師子座。一切大眾皆大歡喜得未曾有。各從座起合掌禮佛。咸作是言。善哉世尊。威神無量。令諸天子各滿所愿。其諸天子所為如來施設座者。見佛神力皆發阿耨多羅三藐三菩提心。俱白佛言。世尊。我等為欲供養如來。滅除一切眾生苦惱。守護正法不斷佛種。是故皆發阿耨多羅三藐三菩提心。愿令我等于未來世作佛如是威神之力。如今如來所作變現。爾時佛贊諸天子言。善哉善哉。如汝所說。為欲利益一切眾生。發阿耨多羅三藐三菩提心是。為第一供養如來。  
　　時梵眾中有一梵王。名曰等行。白佛言。世尊何等如來為是真實。我座上是。余座上是。佛告等行。一切諸法皆空如幻。從和合有無有作者。皆從憶想分別而起。無有主故隨意而出。是諸如來皆是真實。云何為實。是諸如來本自不生。是故為實。是諸如來今后亦無。是故為實。是諸如來非四大攝。是故為實諸陰入界皆所不攝。是故為實。是諸如來如先中后等無差別。是故為實。梵王。是諸如來等無差別。所以者何。是諸如來以色如故等。以受想行識如故等。以是故等。是諸如來以過去世如故等。以未來世如故等。以現在世如故等。以如幻法故等。以如影法故等。以無所有法故等。以無所從來無所從去故等。是故如來名為平等。如一切法等。是諸如來亦復如是。如一切眾生等。是諸如來亦復如是。如諸一切世間佛等是諸如來亦復如是。如一切世間等。是諸如來亦復如是。是故諸佛名為平等。梵王。是諸如來不過一切諸法如故。名為平等。梵王當知。如來悉知一切諸法如是平等。是故如來。于一切法名為平等。等行梵王白佛言。未曾有也。世尊。如來得是諸法等已。以妙色身示現眾生。佛言。梵王。是皆首楞嚴三昧。本行勢力之所致也。以是事故。如來得此諸法等已。以妙色身示現眾生。說是法時。等行梵王及萬梵天。于諸法中得柔順忍。  
　　爾時如來還攝神力。諸佛及座皆不復現。一切眾會唯見一佛。爾時佛告堅意菩薩。首楞嚴三昧。非初地二地三地四地五地六地七地八地九地菩薩之所能得。唯有住在十地菩薩。乃能得是首楞嚴三昧。何等是首楞嚴三昧。謂修治心猶如虛空(一)。觀察現在眾生諸心(二)。分別眾生諸根利鈍(三)。決定了知眾生因果(四)。于諸業中知無業報(五)。入種種樂欲入已不忘(六)。現知無量種種諸性(七)。常能游戲華音三昧。能示眾生金剛心三昧。一切禪定自在隨意(八)。普觀一切所至諸道(九)。于宿命智得無所礙(十)。天眼無障(十一)。得漏盡智非時不證(十二)。于色無色得等入智(十三)。于一切色示現游戲(十四)。知諸音聲猶如響相(十五)。順入念慧(十六)。能以善言悅可眾生(十七)。隨應說法(十八)。知時非時(十九)。能轉諸根(二十)。說法不虛(二十一)。順入真際(二十二)。善能攝伏眾生之類(二十三)。悉能具足諸波羅蜜(二十四)。威儀進止未曾有異(二十五)。破諸憶想虛妄分別(二十六)。不壞法性盡其邊際(二十七)。一時現身住一切佛所(二十八)。能持一切佛所說法(二十九)。普于一切諸世間中自在變身猶如影現(三十)。善說諸乘度脫眾生常能護持三寶不絕(三十一)。發大莊嚴盡未來際而心未曾有疲惓想(三十二)。普于一切諸所生處常能現身隨時不絕(三十三)。于諸生處示有所作(三十四)。善能成就一切眾生(三十五)。善能識知一切眾生(三十六)。一切二乘不能測量(三十七)。善能具知諸音聲分(三十八)。能使一切諸法熾盛(三十九)。能使一劫作阿僧祇劫(四十)。阿僧祇劫使作一劫(四十一)。能使一國入阿僧祇國(四十二)。阿僧祇國使入一國(四十三)。無量佛國入一毛孔(四十四)。一切眾生示入一身(四十五)。了諸佛土同如虛空(四十六)。身能遍至無余佛土(四十七)。使一切身入于法性皆使無身(四十八)。一切法性通達無相(四十九)。善能了知一切方便(五十)。一音所說悉能通達一切法性(五十一)。演說一句能至無量阿僧祇劫(五十二)。善觀一切法門差別(五十三)。知善同異略廣說法(五十四)。善知出過一切魔道(五十五)。放大方便智慧光明(五十六)。身口意業智慧為首(五十七)。無行神通常現在前(五十八)。以四無礙智能令一切眾生歡喜(五十九)。現神通力通一切法性(六十)。能以攝法普攝眾生(六十一)。解諸世間眾生語言(六十二)。于如幻法無有所疑(六十三)。一切生處遍能自在(六十四)。所須之物隨意無乏(六十五)。自在示現一切眾生(六十六)。于善惡者皆同福田(六十七)。得入一切菩薩密法(六十八)。常放光照無余世界(六十九)。其智深遠無能測者(七十)。其心猶如地水火風(七十一)。善于諸法章句言辭而轉法輪(七十二)。于如來地無所障礙(七十三)。自然而得無生法忍(七十四)。得如實心諸煩惱垢所不能污(七十五)。使一切水入一毛孔不嬈水性(七十六)。修集無量福德善根(七十七)。善知一切方便回向(七十八)。善能變化遍行一切諸菩薩行(七十九)。佛一切法心得安隱(八十)。已得舍離宿業本身(八十一)。能入諸佛秘密法藏(八十二)。示現自恣游戲諸欲(八十三)。聞無量法具足能持(八十四)。求一切法心無厭足(八十五)。順諸世法而不染污(八十六)。于無量劫為人說法皆令謂如從旦至食(八十七)。示現種種癃殘跛蹇聾盲喑啞以化眾生(八十八)。百千密跡金剛力士常隨護侍(八十九)。自然能觀知諸佛道(九十)。能于一念示受無量無數劫壽(九十一)。現行一切二乘儀法而內不舍諸菩薩行(九十二)。其心善寂空無有相(九十三)。于眾伎樂現自娛樂而內不舍念佛三昧(九十四)。若見若聞及觸共住皆能成就無量眾生(九十五)。能于念念示成佛道隨本所化令得解脫(九十六)。示現入胎初生(九十七)。出家成就佛道(九十八)。轉于法輪(九十九)。入大滅度而不永滅(一百)。堅意。首楞嚴三昧如是無量悉能示佛一切神力。無量眾生皆得饒益。堅意。首楞嚴三昧。不以一事一緣一義可知。一切禪定解脫三昧。神通如意無礙智慧。皆攝在首楞嚴中。譬如陂泉江河諸流皆入大海。如是菩薩所有禪定。皆在首楞嚴三昧。譬如轉輪圣王有大勇將諸四種兵皆悉隨從。堅意。如是所有三昧門禪定門辯才門解脫門陀羅尼門神通門明解脫門。是諸法門悉皆攝在首楞嚴三昧。隨有菩薩行首楞嚴三昧。一切三昧皆悉隨從。堅意。譬如轉輪圣王行時七寶皆從。如是堅意。首楞嚴三昧。一切助菩提法皆悉隨從。是故此三昧名為首楞嚴。佛告堅意。菩薩住首楞嚴三昧。不行求財而以布施。大千世界及諸大海天宮人間。所有寶物飲食衣服象馬車乘。如是等物自在施與。此皆是本功德所致。況以神力隨意所作。是名菩薩住首楞嚴三昧檀波羅蜜本事果報。佛告堅意。菩薩住首楞嚴三昧。不復受戒于戒不動。為欲化導諸眾生故。現受持戒行諸威儀。示有所犯滅除過罪。而內清凈常無闕失。為欲教化諸眾生故。生于欲界作轉輪王。諸婇女眾恭敬圍繞。現有妻子五欲自恣。而內常在禪定凈戒。善能了見三有過患。堅意。是名菩薩住首楞嚴三昧尸波羅蜜本事果報。  
　　佛告堅意。菩薩住首楞嚴三昧。修行忍辱。畢竟盡故。眾生不生而修于忍。諸法不起而修于忍。心無形色而修于忍。不得彼我而修于忍。不念生死而修于忍。以涅槃性而修于忍。不壞法性而修于忍。菩薩如是修行忍辱。而無所修亦無不修。為化眾生生于欲界。現有嗔恨而內清凈。現行遠離而無遠近。為凈眾生壞世威儀。而未曾壞諸法之性。現有所忍而無有法。常定不壞可以忍者。菩薩成就如是忍辱。為斷眾生多嗔惡心。而常稱嘆忍辱之福。亦復不得嗔恚忍辱。堅意。是名菩薩住首楞嚴三昧羼提波羅蜜本事果報。  
　　佛告堅意。菩薩住首楞嚴三昧。發大精進得諸善法。而不發動身口意業。為懈怠者現行精進。欲令眾生隨效我學。而于諸法無發無受。所以者何。菩薩悉知一切諸法。常住法性不來不去。如是遠離身口意行。而能示現發行精進。亦不見法有成就者。現于世間發行精進。而于內外無所作為。常能往來無量佛國。而于身相平等不動。示現發行一切善法。而于諸法不得善惡。現行求法有所咨受。而于佛道不隨他教。現行親近和上諸師。而為一切諸天人尊。現勤請問。而內自得無障礙辯。現行恭敬。而為一切天人戴仰。現入胞胎。而于諸法無所染污。現有出生。而于諸法不見生滅。現為小兒。而身諸根悉皆具足。現行伎藝醫方咒術文章算數工巧事能。而內先來皆悉通達。現有病苦。而已永離諸煩惱患。示現衰老。而于先來諸根不壞。示現有死。而未曾有生滅退失。堅意。是名菩薩住首楞嚴三昧精進波羅蜜本事果報。  
　　佛告堅意。菩薩住首楞嚴三昧。雖知諸法常是定相。而示眾生諸禪差別。現身住禪化亂心者。而于諸法不見有亂。一切諸法如法性相。以調伏心于禪不動。現諸威儀來去坐臥。而常寂然在于禪定。示同眾人有所言說。而常不舍諸禪定相。慈愍眾生入于城邑聚落郡國。而常在定。為欲饒益諸眾生故現有所食。而常在定。其身堅牢猶若金剛。內實不虛不可破壞。其內無有生藏熟藏大小便利臭穢不凈。現有所食而無所入。但為慈愍饒益眾生。于一切處無有過患。現行一切凡夫所行。而實無行已過諸行。堅意。菩薩住首楞嚴三昧。現在空閑聚落無異。現在居家出家無異。現為白衣而不放逸。現為沙門而不自高。于諸外道出家法中。為化眾生而無所出家。不為一切邪見所染。亦不于中謂得清凈。現行一切外道儀法。而不隨順其所行道。堅意。譬如導師將諸人眾過崄道已還度余人。如是堅意。菩薩住首楞嚴三昧。隨諸眾生所發道意。若聲聞道。若辟支佛道。若發佛道。隨宜示導令得度已。即復來還度余眾生。是故大士名為導師。譬如牢船從于此岸。度無量人令至彼岸。至彼岸已還度余人。如是堅意。菩薩住首楞嚴三昧。見諸眾生。墮生死水四流所漂。為欲度脫令得出故。隨其所種善根成就。若見可以緣覺度者。即為現身示涅槃道。若見可以聲聞度者。為說寂滅共入涅槃。首楞嚴三昧力故。還復現生度脫余人。是故大士名為船師。堅意。譬如幻師于多眾前自現身死膖脹爛臭。若火所燒鳥獸所食。于眾人前如是現身。得財物已而便還起以其善能學幻術故。菩薩如是住首楞嚴三昧。為化眾生示現老死。而實無有生老病死。堅意。是名首楞嚴三昧禪波羅蜜本事果報。  
　　佛告堅意。菩薩住首楞嚴三昧。修行智慧諸根猛利。未曾見有眾生之性。為欲化故說有眾生。不見壽者命者。說有壽者命者。不得業性及業報性。而示眾生有業業報。不得生死諸煩惱性。而說當知見生死煩惱。不見涅槃而說至涅槃。不見諸法有差別相。而說諸法有善不善。已能度至無礙智岸。現生欲界而不著欲界。現行色界禪而不著色界。現入無色定而生于色界。現行色界禪而生于欲界。現于欲界而不行欲界行。悉知諸禪及知禪分。自在皆能入禪出禪。為化眾生隨意所生。一切生處悉能受身。常能成就深妙智慧。除斷一切眾生諸行。為化眾生現有所行。而于諸法實無所行。皆已出過一切諸行。久已滅除我我所心。而示現受諸所須物。菩薩成就如是智慧。有所施作皆隨智慧。而未曾為業果所污。為化眾生示現喑啞。而內實有微妙梵音。通達語言經書彼岸。不先思量當說何法。隨所至眾所說皆妙。悉能令喜心得堅固。隨其所應而為說法。而是菩薩智慧不減。堅意。譬如男女若大若小。隨所持器行詣水所。若泉若池渠河大海。隨器大小各滿而歸。而此諸水無所減少。如是堅意。菩薩住首楞嚴三昧。隨所至眾若剎利眾婆羅門眾。若居士眾釋眾梵眾。至是諸眾不加心力。能以善言皆令喜悅。隨宜所應而為演法。然其智辯無所減少。堅意。是名菩薩住首楞嚴三昧般若波羅蜜本事果報。  
　　佛告堅意。菩薩住首楞嚴三昧。眾生見者皆得度脫。有聞名字有見威儀。有聞說法有見默然。而皆得度。堅意。譬如大藥樹王名為喜見。有人見者病皆得愈。如是堅意。菩薩住首楞嚴三昧。眾生見者。貪恚癡病皆得除愈。如大藥王名曰滅除。若斗戰時用以涂鼓。諸被箭射刀矛所傷。得聞鼓聲箭出毒除。如是堅意。菩薩住首楞嚴三昧。有聞名者。貪恚癡箭自然拔出。諸邪見毒皆悉除滅。一切煩惱不復動發。堅意。譬如藥樹名為具足。有人用根病得除愈。莖節心皮枝葉花果皆能除愈。若生若干若段段截。悉能除愈眾生諸病。菩薩住首楞嚴三昧。亦復如是。于諸眾生無時不益。常能滅除一切眾患。謂以說法兼行四攝諸波羅蜜。令得度脫。若人供養若不供養有益無益。而是菩薩皆以法利令得安隱。乃至身死有食肉者。若諸畜生二足四足及諸鳥獸人與非人。是諸眾生皆以菩薩戒愿力故。死得生天。常無病痛衰惱諸患。堅意。住首楞嚴三昧菩薩。猶如藥樹。  
　　佛告堅意。菩薩住首楞嚴三昧。六波羅蜜世世自知不從他學。舉足下足入息出息。念念常有六波羅蜜。何以故。堅意。如是菩薩。身皆是法行皆是法。堅意。譬如有王若諸大臣。百千種香搗以為末。若有人來索中一種。不欲余香共相熏雜。堅意。如是百千眾香末中。可得一種不雜余不。不也世尊。堅意。是菩薩以一切波羅蜜熏身心故。于念念中常生六波羅蜜。堅意。菩薩云何于念念中生六波羅蜜。堅意。是菩薩一切悉舍心無貪著。是檀波羅蜜。心善寂滅畢竟無惡。是尸波羅蜜。知心盡相于諸塵中而無所傷。是羼提波羅蜜。勤觀擇心知心離相。是毗梨耶波羅蜜。畢竟善寂調伏其心。是禪波羅蜜。觀心知心通達心相。是般若波羅蜜。堅意。菩薩住首楞嚴三昧。如是法門念念皆有六波羅蜜。爾時堅意菩薩白佛言。未曾有也。世尊。菩薩成就首楞嚴三昧。其所施行不可思議。世尊。若諸菩薩欲行佛行。當學是首楞嚴三昧。何以故。世尊。是菩薩現行一切諸凡夫行。而于其心無貪恚癡。于時眾中有大梵王名曰成慈。白佛言。世尊。若菩薩欲行一切諸凡夫行。當學首楞嚴三昧。何以故。是菩薩現行一切諸凡夫行。而心無有貪恚癡行。佛言。善哉善哉。成慈。如汝所說。若菩薩欲行一切諸凡夫行。當學首楞嚴三昧。不念一切諸所學故。堅意菩薩白佛言。世尊。菩薩欲學首楞嚴三昧。當云何學。佛告堅意。譬如學射先射大準。射大準已學射小準。射小準已次學射的。學射的已次學射杖。學射杖已學射百毛。射百毛已學射十毛。射十毛已學射一毛。射一毛已學射百分毛之一分。能射是已名為善射。隨意不空。是人若欲于夜闇中所聞音聲若人非人不用心力射之皆著。如是堅意。菩薩欲學首楞嚴三昧。先當學愛樂心。學愛樂心已當學深心。學深心已當學大慈。學大慈已當學大悲。學大悲已當學四圣梵行。所謂慈悲喜舍。學四圣梵行已。當學報得最上五通常自隨身。學是通已。爾時便能成就六波羅蜜。成就六波羅蜜已。便能通達方便。通達方便已得住第三柔順忍。住第三柔順忍已得無生法忍。得無生法忍已諸佛授記。諸佛授記已能入第八菩薩地。入第八菩薩地已得諸佛現前三昧。得諸佛現前三昧已常不離見諸佛。常不離見諸佛已能具足一切佛法因緣。具足一切佛法因緣已能起莊嚴佛土功德。能起莊嚴佛土功德已。能具生家種姓。能具生家種姓已。入胎出生。入胎出生已能具十地。具十地已。爾時便得受佛職號。受佛職號已便得一切菩薩三昧。得一切菩薩三昧已然后乃得首楞嚴三昧。得首楞嚴三昧已能為眾生施作佛事。而亦不舍菩薩行法。堅意。菩薩若學如是諸法。則得首楞嚴三昧。菩薩已得首楞嚴三昧。則于諸法無所復學。何以故。先已善學一切法故。譬如學射能射一毛分不復學余。所以者何。先已學故。如是堅意。菩薩住首楞嚴三昧。于一切法無所復學。一切三昧一切功德皆已學故。爾時堅意菩薩。白佛言。世尊。我今欲說譬喻。唯愿聽許。佛言便說。世尊。譬如三千大千世界大梵天王。自然普能遍觀三千大千世界不加功力。如是菩薩住首楞嚴三昧。于一切法自然能觀不用功力。又亦能知一切眾生心心所行。佛告堅意。如汝所說。若菩薩住首楞嚴三昧者。悉知一切諸菩薩法一切佛法。  
　　爾時會中有天帝釋名持須彌頂。于此三千大千世界。最在邊外。白佛言。世尊。譬如住于須彌山頂悉能睹見一切天下。菩薩如是住首楞嚴三昧。于諸聲聞辟支佛行及諸一切眾生之行。自然能觀。爾時堅意菩薩。問是持須彌頂釋。言汝從何許四天下來。住何須彌山頂。是釋報言。善男子。若有菩薩得首楞嚴三昧。不應問其所住處也。所以者何。如此菩薩一切佛國皆是住處。而不著住處。不得住處。不見住處。堅意問言。仁者。得是首楞嚴三昧耶。釋言。是三昧中寧復有得不得相耶。堅意言。不也。釋言。善男子。當知菩薩行是三昧。于諸法中都無所得。堅意言。如汝辯者。必已得是首楞嚴三昧。釋言。善男子。我不見法有所住處。于一切法無所住者。乃得首楞嚴三昧。善男子。住是三昧則于諸法都無所住。若無所住即無所取。若無所取即無所說。爾時佛告堅意菩薩。汝見是持須彌山釋不。已見世尊。堅意。是釋自然隨意。能得首楞嚴三昧。住是三昧。于此三千大千世界諸帝釋宮皆能現身。爾時此間釋提桓因白佛言。世尊。若持須彌山釋于諸釋宮能現身者。我于一切帝釋處所。何故不見。爾時持須彌山釋語此釋言。憍尸迦。若我今以實身示汝。汝于宮殿不復喜樂。我常至汝所住宮殿。汝不見我。爾時釋提桓因白佛言。世尊。我欲見此大士成就妙身。佛言。憍尸迦。汝欲見耶。世尊。愿樂欲見。佛語持須彌山釋言。善男子。汝示此釋真實妙身。彼釋即現真實妙身。爾時會中其諸釋梵護世天王聲聞菩薩。不得首楞嚴三昧者。身皆不現猶若聚墨。持須彌山釋身如須彌山王。高大巍巍光明遠照爾時佛身倍更明顯。釋提桓因白佛言。未曾有也。世尊。今此大士身色清凈殊妙難及。是諸釋梵護世天王身皆不現猶如聚墨。世尊。我于須彌山善妙堂上。著釋迦毗楞伽摩尼瓔珞。以是光明一切天眾身皆不現。我今以此大士光明身不復現。所著寶瓔珞亦無光色。佛告釋提桓因。憍尸迦。若此三千大千世界滿中。釋迦毗楞伽摩尼珠。更有照明諸天摩尼珠。能令此珠皆不復現。憍尸迦。若此三千大千世界滿中照明諸天摩尼珠。更有金剛明摩尼珠。能令此珠皆不復現。憍尸迦。若此三千大千世界滿中。金剛明摩尼珠。更有諸明集摩尼珠。能令此珠皆不復現。憍尸迦。汝見是釋所著諸明集摩尼珠不。已見世尊。但為此珠其光猛盛我眼不堪。佛告憍尸迦。若有菩薩得首楞嚴三昧。或作帝釋。皆著如是摩尼瓔珞。  
佛說首楞嚴三昧經卷中  
　　爾時釋提桓因白佛言。世尊。諸有不發阿耨多羅三藐三菩提心者。不得如是清凈妙身。亦復失是首楞嚴三昧。于時瞿域天子語釋提桓因言。諸聲聞人已入法位。雖復稱嘆愛樂佛道無能為也。已于生死作障隔故。若人已發阿耨多羅三藐三菩提心者。今發當發。是人則應愛樂佛道。能得如是上妙色身。譬如有人從生而盲。雖復稱嘆愛樂日月。然其不蒙日月光明。如是聲聞入法位者。雖復稱嘆愛樂佛法。而佛功德于身無益。是故若欲得此妙身大智慧者。當發無上佛菩提心。便得如是上妙色身。瞿域天子說是語時。萬二千天子發阿耨多羅三藐三菩提心。  
　　爾時堅意菩薩問瞿域天子言。行何功德轉女人身。答言。善男子發大乘者不見男女而有別異。所以者何。薩婆若。心不在三界。有分別故有男有女。仁者所問。行何功德轉女人身。昔事菩薩心無諂曲。云何而事。答言如事世尊。云何其心而不諂曲。答言。身業隨口口業隨意。是名女人心無諂曲。問言。云何轉女人身。答言如成。問言。云何如成。答言。如轉。問言。天子此語何義。答言。善男子。一切諸法中不成不轉。諸法一味。謂法性味。善男子。我隨所愿有女人身。若使我身得成男子。于女身相不壞不舍。善男子。是故當知。是男是女俱為顛倒。一切諸法及與顛倒。悉皆畢竟離于二相。堅意菩薩問瞿域言。汝于首楞嚴三昧。知少分耶。答言。善男子。我知他得身自不證。我念過世釋迦牟尼佛。在凈飯王家為菩薩時。于宮殿內眾采女中夜半清凈。爾時東方恒河沙等諸梵王來。有問菩薩乘者。有問聲聞道者。菩薩各隨所問而答。于梵眾中有一梵王。不解菩薩所行方便。而作是言。仁者乃有如是智慧善答所問。云何貪愛王位色欲。余諸梵王了知菩薩智慧方便。語此梵言。菩薩不貪王位色欲。將為教化成就眾生。處在居家現為菩薩。而今他方成就佛道轉妙法輪。是梵聞已而作是言。得何三昧能作如是自在神變。余梵謂言。是首楞嚴三昧勢力。善男子。我于爾時而作是念。菩薩住三昧。神力感應至未曾有。處在愛欲領理國事。而能不離如是三昧。我聞此已倍加恭敬。于菩薩所生世尊想。深發阿耨多羅三藐三菩提心。愿于來世亦當成就如是功德。善男子。我所見者如是少分。我唯知此首楞嚴三昧。當有無量不可思議功德勢力。堅意白佛言。希有世尊。是瞿域天子。深心說此。皆是如來為作。善知識常所守護故。世尊。瞿域天子。不久亦當住首楞嚴三昧。得是自在神變勢力。如今世尊所為無異。  
　　堅意菩薩白佛言。世尊。今此會中寧有得是首楞嚴三昧者不。爾時會中有天子名現意。語堅意菩薩言。譬如賈客入于大海。而作是言。此大海中有摩尼珠。可持去不。汝語似是。所以者何。于今如來大智海會。其中菩薩成就法寶發大莊嚴。汝在中坐而作是問。于此會中寧有菩薩得是首楞嚴三昧者不。堅意。今此會中自有菩薩得首楞嚴三昧現帝釋身。有現梵王身。有現諸天龍夜叉乾闥婆阿修羅迦樓羅緊那羅摩睺羅伽身。有得首楞嚴三昧現比丘比丘尼優婆塞優婆夷身。有得首楞嚴三昧以諸相好而自嚴身。自有菩薩為化眾生現作女身形色相貌。有現聲聞形色相貌。有現辟支佛形色相貌。堅意。如來自在隨所至眾。若剎利眾婆羅門眾若居士眾。釋眾梵眾諸護世眾。隨是諸眾普能示現形色相貌。當知皆是首楞嚴三昧本事果報。堅意。若見如來所說法處。當知此中則有無量諸大菩薩。大智自在發大莊嚴于一切法自在行者。能隨如來轉法輪者。堅意菩薩白佛言。世尊。我今謂是現意天子。得此首楞嚴三昧。如其智慧辯才無礙神通如是。佛言。堅意。如汝所說。是現意天子。已住首楞嚴三昧。通達是三昧故能作是說。爾時佛告現意天子。汝可示現首楞嚴三昧本事少分。現意天子語堅意言。仁者。欲見首楞嚴三昧少勢力不。答言。天子。愿樂欲見。現意天子善得首楞嚴三昧力故。即現變應。令眾會者皆作轉輪圣王三十二相而自莊嚴。及諸眷屬七寶侍從。天子問言。汝見何等。堅意答言。我見眾會皆作轉輪圣王色相眷屬七寶侍從。爾時天子復現眾會。皆作釋提桓因處忉利宮。百千天女作眾伎樂圍繞娛樂。復以神力。普令眾會皆作梵王色相威儀。在于梵宮行四無量。又問堅意。汝見何等。答言。天子。我見眾會皆是梵王。復現神力。普令眾會皆作長老摩訶迦葉形色相貌。執持衣缽入諸禪定。行八解脫皆無有異。復現神力。普令眾會皆如釋迦牟尼佛身相好威儀。各有比丘眷屬圍繞。又問。堅意。汝見何等。答言。天子。我見大眾皆是釋迦牟尼佛身相好威儀。各有比丘眷屬圍繞。現意天子謂堅意言。是為首楞嚴三昧自在勢力如是。堅意菩薩得首楞嚴三昧。能以三千大千世界入芥子中。令諸山河日月星宿現皆如故。而不迫迮示諸眾生。堅意。首楞嚴三昧不可思議勢力如是。爾時諸大弟子。及諸天龍夜叉乾闥婆釋梵護世天王。同聲白佛言。世尊。若人得是首楞嚴三昧。是人功德不可思議。所以者何。是人則為究竟佛道。成就智慧神通諸明。我等今日于一座上。普見眾會種種色相若干變現。我等惟念。若人不聞首楞嚴三昧。當知是為魔所得便。若得聞者。當知是人諸佛所護。何況聞已隨說行者。世尊。菩薩若欲通達佛法至于彼岸。當一心聽首楞嚴三昧。受持讀誦為他人說。世尊。菩薩若欲普現一切形色威儀。欲悉普知一切眾生心心所行。又欲普知一切眾生隨病與藥。當善聽是三昧法寶受持讀誦。世尊。若人得是首楞嚴三昧。當知是人入佛境界智慧自在。佛言。如是如是。如汝等說。若人不得首楞嚴三昧。不得名為深行菩薩。如來不謂此人具足布施持戒忍辱精進禪定智慧。是故汝等若欲遍行一切道者。當學得是首楞嚴三昧。不念一切諸所學故。  
　　爾時堅意菩薩問現意天子言。菩薩若欲得是三昧。當修行何法。天子答言。菩薩若欲得是三昧。當修行凡夫法。若見凡夫法。佛法不合不散。是名修集首楞嚴三昧。堅意問言。于佛法中有合散耶。天子答言。凡夫法中尚無合散。何況佛法。云何名修行。若能通達諸凡夫法佛法無二。是名修集。而實此法無合無散。善男子。一切法集無生相故。一切法集無壞相故。一切法集虛空相故。一切法集無受相故。堅意復問。首楞嚴三昧去至何所。天子答言。首楞嚴三昧去至一切眾生心行。而亦不緣心行取相。去至一切諸所生處。而亦不為生處所污。去至一切世界佛所。而不分別佛身相好。去至一切音聲語言。而不分別諸文字相。普能開示一切佛法。而不至于畢竟盡處。善男子。問是三昧至何處者。隨佛所至。是三昧者亦如是至。堅意問言。佛至何處。天子答言。佛如如故至無所至。又問。佛不至涅槃耶。答言。一切諸法究竟涅槃。是故如來不至涅槃。所以者何。涅槃性故不至涅槃。又問。過去恒河沙等諸佛。不至涅槃耶。答言。恒沙諸佛為是生耶。堅意言。如來所說。恒沙諸佛生已滅度。天子言。善男子。如來不云。一人出世多所饒益安樂眾生。于意云何。如來為定得諸眾生有生滅耶。答言天子。如來于法不得生滅。善男子。當知如來雖說諸佛出于世間。于如來相而實無生。雖說諸佛至于涅槃。于如來相而實無滅。  
　　又問。今現無量如來得成道不。答言。如來無生無滅相如是成道。善男子。若諸佛出若入涅槃無有差別。所以者何。如來通達一切諸法是寂滅相。是名為佛。又問。若一切法畢竟寂滅。涅槃相者可通達耶。答言。如一切法畢竟寂滅同涅槃相。通達相者亦復如是。善男子。如來不以生住滅出。無生住滅是名佛出。堅意問言。汝住首楞嚴三昧。能作如是說耶。答言。善男子。于意云何。如來化人。住何法中而有所說。堅意答言。乘佛神力能有所說。又問。佛住何處而作化人。答言。佛住不二神通而作化人。天子言。如如來住不住法而作化人。諸化人亦住不住法而有所說。堅意言。若無所住云何有說。天子言。如無所住說亦如是。又問。菩薩云何具足樂說辯才。答言。菩薩不以我相。不以彼相。不以法相。而有所說。是名具足樂說辯才。隨所說法文字相不盡。法相亦不盡。如是說者不以二說。是名具足樂說辯才。又善男子。若菩薩不舍諸法幻相。于諸音聲不舍響相。是名具足樂說辯才。又如諸文字音聲語言。無處無方無內無外。無有所住從眾緣有。一切諸法亦復如是。無處無方無內無外亦無所住。非是過去未來現在。不為文字言辭所表。內自通達而有所說是名具足樂說辯才。譬喻如響。一切音聲皆隨響相而有所說。堅意問言。隨義云何善男子。隨虛空是隨義。如虛空無所隨。一切說法亦無所隨。諸法無比無有譬喻。為有得者言有所隨。爾時世尊贊天子言。善哉善哉。如汝所說。菩薩于此不應驚怖。所以者何。若有所隨。不得阿耨多羅三藐三菩提。  
　　堅意菩薩白佛言。世尊。是現意天子。從何佛土來至此間。天子謂言。問作何等。堅意答言。我今欲何彼方作禮。以是大士游行住處。天子謂言。若人手得是首楞嚴三昧者。一切世間諸天人民皆應禮敬。爾時佛告堅意菩薩。是現意天子。從阿閦佛妙喜世界來至于此。是人于彼常說首楞嚴三昧。堅意。一切諸佛無有不說首楞嚴三昧者。堅意。是現意天子。于此娑婆世界當得成佛。是人欲斷此五濁惡取凈佛土教化眾生。修習增長首楞嚴故來至于此。堅意白佛言。今此天子。幾時當于此間世界得成佛道。其號云何。世界何名。佛言。是天子者。過是賢劫千佛滅已。六十二劫無復有佛。中間但有百千萬億辟支佛出。其中眾生得種善根。過是劫已。當得成佛號凈光稱王如來。世界爾時名為凈見。于時凈光稱王如來。能令眾生心得清凈。世界眾生不為貪欲嗔恚愚癡所覆。得法凈信皆行善法。堅意。是凈光稱王佛壽十小劫。以三乘法度脫眾生。其中無量無邊菩薩。得首楞嚴三昧。于諸法中得自在力。爾時魔若魔民。皆修大乘慈愍眾生。其佛國土無三惡道及諸難處。莊嚴清凈如郁單越。無眾魔事離諸邪見。佛滅度后法住千萬億歲。堅意。是天子者。當于如是清凈國土而成佛道。爾時堅意菩薩謂天子言。汝得大利。如來授汝阿耨多羅三藐三菩提記。天子答言。善男子。于一切法若無所得是名大利。于法有得是則無利。善男子。是故當知。若不得法是名大利。說是法時。二萬五千天子。曾于先世殖眾德本。皆發阿耨多羅三藐三菩提心。有萬菩薩得無生忍。  
　　爾時舍利弗白佛言。世尊。未曾有也。今說首楞嚴三昧。而是惡魔不來嬈亂。佛告舍利弗。汝欲見魔衰惱事不。唯然欲見。爾時佛放眉間白毫大人相光。一切眾會皆見惡魔被五系縛不能自解。佛告舍利弗。汝見惡魔被五縛不。唯然已見。此惡魔者為誰所縛。佛言。是首楞嚴三昧威神之力。在所佛土說首楞嚴三昧。其中諸魔欲以惡心作障礙者。首楞嚴三昧及與諸佛威神力故。其諸惡魔皆自見身被五系縛。舍利弗。在所說首楞嚴三昧處。若我現在若我滅后。其中所有諸魔魔民。及余人眾懷惡心者。以首楞嚴三昧威神力故皆被五縛。  
　　爾時會中天龍夜叉乾闥婆等白佛言。世尊。我等于此三昧心無有疑。不為障礙。我等不欲身被五縛。世尊。我等恭敬此三昧故。皆當往護說是法者。于是三昧生世尊想。佛告諸天龍神。汝以是故。當于十二見縛而得解脫。何等十二。我見縛。眾生見縛。壽命見縛。人見縛。斷見縛。常見縛。我作見縛。我所見縛。有見縛。無見縛。此彼見縛。諸法見縛。是為十二。汝等當知。若有眾生于佛法中。起嗔恨心欲毀壞者。皆以住是十二見縛。若人信解隨順不逆。于此十二見縛當得解脫。  
　　爾時舍利弗白佛言。世尊。惡魔于今得聞說此首楞嚴三昧名不。佛言。亦聞。以被縛故不能得來。舍利弗言。如來何不以威神力令魔不聞說首楞嚴三昧名字。佛言且止。勿作此語。假使恒河沙等世界滿中大火。為聞說此首楞嚴三昧。當從中過。何以故。若人但聞說首楞嚴三昧。我說此人大得善利。勝得四禪生四梵處。舍利弗。若使惡魔今得聞說首楞嚴三昧名字。以此因緣。當得出過一切魔事。若以被縛而得聞者。亦當于此十二見縛而得解脫。是故舍利弗。邪見惡人入魔網者。尚應聞此首楞嚴三昧。何況凈心歡喜欲聞。  
　　爾時會中有一菩薩名魔界行不污。白佛言。唯然世尊。我今當現于魔界中。以自在神力令魔得住首楞嚴三昧。佛言隨意。時魔界行不污菩薩。即于會中忽然不現。現于魔宮語惡魔言。汝寧不聞佛說首楞嚴三昧。無量眾生皆發阿耨多羅三藐三菩提心出汝境界。亦皆當復度脫余人出汝境界。魔即報言。我聞佛說首楞嚴三昧名字。以被五縛不能得往。所謂兩手兩足及頭。又問惡魔。誰系汝者。魔即答言。我適發心欲往壞亂聽受首楞嚴三昧者。即被五縛。我適復念。諸佛菩薩有大威德難可壞亂。我若往者或當自壞。不如自住于此宮殿。作是念已。即于五縛而得解脫。菩薩答言。如是一切凡夫憶想分別。顛倒取相是故有縛。動念戲論是故有縛。見聞覺知是故有縛。此中實無縛者解者。所以者何。諸法無縛本解脫故。諸法無解本無縛故。常解脫相無有愚癡。如來以此法門說法。若有眾生得知此義。欲求解脫勤心精進。則于諸縛而得解脫。時魔眾中七百天女。以天香華末香涂香及諸瓔珞。散魔界行不污菩薩。而作是言。我當何時于魔境界而得解脫。菩薩報言。汝等若能不壞魔縛。則得解脫。云何名為魔縛。謂六十二見。若人不壞此諸見者。即于魔縛而得解脫。天女復言。云何名為不壞諸見而得解脫。答言。諸見本無所從來去無所至。若知諸見無去來相。即于魔縛而得解脫。諸見非有非無。若不分別有無。即于魔縛而得解脫。若無所見是為正見。如是正見無正無邪。若法無正無邪。無作無受。即于魔縛而得解脫。是諸見者。非內非外亦非中間。如是諸見亦復不念則于魔縛而得解脫。七百天女。聞說此法即得順忍。而作是言。我等亦當于魔界中行無所污。度脫一切魔所縛者。爾時魔界行不污菩薩。語惡魔言。汝諸眷屬已發阿耨多羅三藐三菩提心。汝作何等。惡魔答言。我被五縛不知所作。菩薩答言。汝發阿耨多羅三藐三菩提心。當從此縛而得解脫。時諸天女慈愍魔故。皆作是言。可發阿耨多羅三藐三菩提心。勿于安隱生怖畏想。勿于樂中而生苦想。勿于解脫而生縛想。爾時惡魔生諂曲心。而作是言。若汝舍離菩提心者。我當發心。時諸天女以方便力。而謂魔言。我等皆已舍離此心。汝便可發阿耨多羅三藐三菩提心。若一菩薩發菩提心。一切菩薩亦同是心。所以者何。心無差別。于諸眾生心皆平等。爾時惡魔。謂魔界行不污菩薩言。我今當發阿耨多羅三藐三菩提心。以是善根令我縛解。說此言已。即自見身從縛得解。時魔界行不污菩薩。以神通力放大光明。現凈妙身照于魔宮。魔自見身無有威光猶如墨聚。時魔眾中二百天女深著淫欲。見此菩薩身色端正起染愛心。各作是言。是人若能與我從事。我等皆當隨順其教。時此菩薩知諸天女宿緣應度即時化作二百天子。色貌端嚴如身無異。又作二百寶交露臺勝魔宮觀。是諸天女皆自見身在此寶臺。各各自謂。與此菩薩共相娛樂。所愿得滿淫欲意息。皆生深心愛敬菩薩。菩薩即時隨其所應而為說法。皆發阿耨多羅三藐三菩提心。時魔界行不污菩薩。謂惡魔言。汝可詣佛。魔作是念。我縛已解。當詣佛所壞亂說法。爾時惡魔眷屬圍繞行詣佛所白言。世尊。勿復說是首楞嚴三昧。所以者何。說是三昧。我身即時被五系縛。唯愿如來更說余事。時堅意菩薩。謂惡魔言。誰解汝縛。答言。魔界行不污菩薩。解我系縛。汝許何事而得解縛。魔言。我許發阿耨多羅三藐三菩提心。  
　　爾時佛告堅意菩薩。今是惡魔。為解縛故發菩提心非清凈意。如是堅意。我滅度后后五百歲多有比丘。為利養故發菩提心非清凈意。堅意。汝觀首楞嚴三昧勢力佛法威神。是諸比丘比丘尼優婆塞優婆夷。以輕戲心貪利養心隨逐他心。聞是三昧而發菩提心。我皆知此心與阿耨多羅三藐三菩提。得作因緣。何況聞是首楞嚴三昧。能以凈心發阿耨多羅三藐三菩提。當知此人于佛法中已得畢定。堅意菩薩白佛言。世尊。今此惡魔聞說首楞嚴三昧。為解縛故發菩提心。亦得具足佛法因緣耶。佛言。如汝所說。惡魔以是三昧福德因緣及發菩提心因緣故。于未來世。得舍一切魔事魔行魔諂曲心魔衰惱事。從今已后。漸漸當得首楞嚴三昧力。成就佛道。堅意菩薩。謂惡魔言。如來今已與汝授記。魔言。善男子。我今不以清凈心發阿耨多羅三藐三菩提。如來何故與我授記。如佛言曰。從心有業從業有報。我自無心求菩提道。如來何故與我授記。時佛欲斷眾會疑故。告堅意言。菩薩授記凡有四種。何謂為四。有未發心而與授記。有適發心而與授記。有密授記。有得無生法忍現前授記。是謂為四。唯有如來能知此事。一切聲聞辟支佛所不能知。堅意。云何名為有未發心而與授記。或有眾生往來五道。若在地獄若在畜生若在餓鬼。若在天上若在人間。諸根猛利好樂大法。佛知是人過此若干百千萬億阿僧祇劫。當發阿耨多羅三藐三菩提心。又于若干百千萬億阿僧祇劫。行菩薩道。供養若干百千萬億那由他佛。教化若干百千萬億無量眾生。令住菩提。又過若干百千萬億阿僧祇劫。當得阿耨多羅三藐三菩提。號字如是。國土如是。聲聞眾數壽命如是。滅后法住歲數如是。佛告堅意。如來悉能了知此事復過于是。是名未發心而與授記。  
　　爾時長老摩訶伽葉。前白佛言。從今以后我等當于一切眾生生世尊想。所以者何。我等無有如是智慧。何等眾生有菩薩根何等眾生無菩薩根。世尊。我等不知如是事故。或于眾生生輕慢心。則為自傷。佛言。善哉善哉。伽葉。快說此言。以是事故。我經中說。人則不應妄稱量眾生。所以者何。若妄稱量于他眾生。則為自傷。唯有如來。應量眾生及與等者。以是因緣。若諸聲聞及余菩薩。于諸眾生應生佛想。適發心已得受記者。或自有人。久殖德本修習善行。勤心精進諸根猛利。好樂大法有大悲心。普為眾生求解脫道。是人發心。即住阿惟越致入菩薩位。墮畢定數出過八難。如是等人適發心時。諸佛即與授阿耨多羅三藐三菩提記。名號如是。國土如是。壽命如是。如是等人。如來知心而與授記。是名發心即與授記。密授記者。自有菩薩。未得受記而常精勤。求阿耨多羅三藐三菩提。樂種種施樂一切施。受法堅固持戒不舍深發莊嚴。有大忍力等心眾生。勤行精進求諸善法。身心不懈如救頭然。行念安隱能得四禪。樂求智慧行佛菩提。久行六度有成佛相。時余菩薩。天龍夜叉乾闥婆等。皆作是念。如此菩薩勤心精進實為希有。幾時當得阿耨多羅三藐三菩提。其號云何。國土何名。聲聞眾數多少云何。佛為斷此眾生疑故而與授記。普令眾會皆得聞知。唯是菩薩。獨不得聞佛神力故。令一切眾知是菩薩成佛號字國土如是聲聞眾數多少如是。眾所疑者時悉決了。于此菩薩生世尊想。而是菩薩。不能自知我為得記為未得記。是為菩薩密得受記。現前受記者。有菩薩久集善根無不見得。常修梵行觀無我空。于一切法得無生忍。佛知此人功德智慧悉已具足。則于一切天人魔梵沙門婆羅門大眾之中。現前授記。作是言。善男子。汝過若干百千萬億劫。當得成佛。號字如是。國土如是。聲聞。眾數壽命如是。時無數人隨效是人。皆發阿耨多羅三藐三菩提心。是人佛前得受記已。身升虛空高七多羅樹。堅意。是名第四現前受記。  
　　爾時堅意菩薩白佛言。今此會中寧有菩薩以此四事得受記不。佛答言有。世尊誰是。佛言。此師子吼王菩薩樂欲居士子。是未發心而得受記。如是等他方世界無數菩薩。亦未發心而得受記。復有寂滅菩薩。大德法王子菩薩。文殊師利法王子菩薩。如是無量諸菩薩等。適發心時即與授記。皆住阿惟越致地中。是中復有智勇菩薩。益意菩薩。如是無量諸菩薩等。密與授記。堅意。我及彌勒賢劫千菩薩。皆得無生法忍現前受記。堅意菩薩白佛言。希有世尊。菩薩所行不可思議。受記亦不可思議。一切聲聞諸辟支佛尚不能知。況余眾生。佛言。堅意。菩薩所行所發精進威神勢力不可思議。  
　　爾時魔界行不污菩薩。所化天女。令發阿耨多羅三藐三菩提心者。各以天華散于佛上。白佛言。世尊。我等不樂密得受記。我等愿得無生法忍現前受記。唯愿世尊。于今與我授阿耨多羅三藐三菩提記。佛時微笑。口出種種妙色光明。照諸世界還從頂入。阿難白佛言。世尊。何因故笑。佛告阿難。汝今見是二百天女合掌敬禮如來者不。已見世尊。阿難。是諸天女。已曾于昔五百佛所深種善根。從是已去當復供養無數諸佛。過七百阿僧祇劫已。皆得成佛號曰凈王。阿難。是諸天女命終之后得轉女身。皆當生于兜率天上供養奉事彌勒菩薩。爾時惡魔聞諸天女得受記已。白佛言。世尊。我今自于所有眷屬不得自在。以聞說是首楞嚴三昧故。況余聞者。若人得聞首楞嚴三昧。即得畢定住佛法中。爾時天女以無怯心語惡魔言。汝勿大愁。我等今者不出汝界。所以者何。魔界如即是佛界如。魔界如佛界如不二不別。我等不離是如。魔界相即是佛界相。魔界法佛界法不二不別。我等于此法相不出不過。魔界無有定法可示。佛界亦無定法可示。魔界佛界不二不別。我等于此法相不出不過。是故當知。一切諸法無有決定。無決定故無有眷屬無非眷屬。爾時惡魔憂愁苦惱欲還天上。魔界行不污菩薩。謂惡魔言。汝欲何去。魔言。我今欲還所住宮殿。菩薩謂言。不離是眾即是汝宮殿。爾時惡魔即自見身處本宮殿。菩薩語言。汝見何等。惡魔答言。我自見身處本宮殿。好林園池是我所有。菩薩語言。汝今可以奉上如來。魔言可爾。適作是語即見如來聲聞菩薩。一切大眾皆在其中說首楞嚴三昧。  
　　爾時阿難白佛言。世尊。佛所住處說首楞嚴三昧。有施食已佛得成道。此二施主何者福多。佛言。阿難。施佛食已。佛成阿耨多羅三藐三菩提。食已轉法輪。食已說首楞嚴三昧。此三食福無有差別。阿難。我于何處得阿耨多羅三藐三菩提。當知其處即是金剛。過去未來現在諸佛。皆于其中得成佛道。隨所住處說首楞嚴三昧。等無差別。及有讀誦書寫之處。亦復如是。阿難。施佛食已初轉法輪。若有法師得施食已讀誦說是首楞嚴三昧。此二施福等無有異。又復阿難。佛住精舍。以十八種神通變化度脫眾生。復有精舍。于中讀誦說是首楞嚴三昧。此二施處其福不異。爾時阿難。語惡魔言。汝得大利。能以宮殿施佛令住。魔言。是魔界行不污菩薩。恩力所致。堅意菩薩白佛言。世尊。是魔界行不污菩薩。住首楞嚴三昧。神力自在乃如是乎。佛言。堅意。如汝所說。今此菩薩住是三昧。能以神力隨意自在。示現一切行魔界行。而能不為魔行所污。與諸天女現相娛樂。而實不受淫欲惡法。是善男子。住首楞嚴三昧。現入魔宮而身不離于佛會。現行魔界游戲娛樂而以佛法教化眾生。  
佛說首楞嚴三昧經卷下  
　　堅意菩薩白佛言。世尊。如來住是首楞嚴三昧。能現幾所自在神力。善哉世尊。愿少演說。佛言。堅意。我今住此首楞嚴三昧。于此三千大千世界。百億四天下。百億日月。百億四天王處。百億忉利天。百億夜摩天。百億兜率陀天。百億化樂天。百億他化自在天。乃至百億阿迦膩吒天。百億須彌山王。百億大海。是名三千大千世界。堅意。我住首楞嚴三昧。于此三千大千世界。或于閻浮提現行檀波羅蜜。或于閻浮提現行尸波羅蜜。或于閻浮提現行羼提波羅蜜。或于閻浮提現行毗梨耶波羅蜜。或于閻浮提現行禪波羅蜜。或于閻浮提現行般若波羅蜜。或于閻浮提現為五通神仙。或于閻浮提現在居家。或于閻浮提現行出家。或于四天下現在兜率天一生補處。或于四天下現為轉輪圣王。或為釋提桓因。或為梵王。或為四天王。或為夜摩天王。或為兜率陀天王。或為化樂天王。或為他化自在天王。或現長者。或現居士。或復現為小王大王。或為剎利。或為婆羅門。或為薩薄。或于四天下。欲從兜率下生世間。或現入胎。或現處胎。或現欲生。或現生已而行七步。舉手自稱天上天下唯我為尊。或現處宮與采女俱。或現出家。或現苦行。或現取草。或現坐道場。或現降魔。或現成佛。或現觀樹王。或現釋梵請轉法輪。或現轉法輪。或現舍壽。或現入涅槃。或現燒身。或現全身舍利。或現散身舍利。或現法欲滅。或現法已滅。或現壽命無量。或現壽命短促。或現國土無惡道名。或現有諸惡道。或現閻浮提清凈嚴飾如天宮殿。或現弊惡。或現上中下。堅意。是皆首楞嚴三昧自在神力。菩薩示現入于涅槃不畢竟滅。而于三千大千世界。能現如是自在神力。示現如是諸莊嚴事。堅意。汝觀如來。于此四天下轉法輪。余閻浮提未成佛道。或有閻浮提現入滅度。是名首楞嚴三昧所入法門。  
　　爾時會中諸天龍夜叉乾闥婆等。諸菩薩大弟子。咸作是念。釋迦牟尼佛。但能于此三千大千世界有是神力。于余世界亦有是力。時文殊師利法王子。知眾會意欲斷所疑。白佛言。世尊。我所游行諸佛國土。于是世界上過六十恒河沙土。有佛世界名一燈明。佛于其中為人說法。我至其所頭面禮足。問言。世尊號字何等。我等云何奉持佛名。彼佛答我。汝詣釋迦牟尼佛。自當答汝。世尊。彼佛國土功德莊嚴。說之一劫猶不可盡。復過于是。彼國無有聲聞辟支佛名。但有諸菩薩僧。常說不退轉法輪。唯愿世尊。說此佛名一燈明土講說法者。爾時佛告文殊師利法王子。汝等善聽。勿懷恐怖而生疑悔。所以者何。諸佛神力不可思議。首楞嚴三昧勢力。亦不可思議。文殊師利。彼一燈明土講說法者。佛號示一切功德自在光明王。文殊師利。一燈明土。示一切功德自在光明王佛。則是我身。于彼國土現佛神力。我于彼土說不退轉法輪。是我宿世所修凈土。文殊師利。汝今當知我于無量無邊百千萬億那由他土。盡有神力。一切聲聞辟支佛所不能知。文殊師利。此則皆是首楞嚴三昧勢力。菩薩常于無量世界示現神變。于此三昧而不動轉。文殊師利。譬如日月自于宮殿初不移動而現一切城邑聚落。菩薩如是住首楞嚴三昧初不移動。而能遍于無量世界示現其身。隨眾所樂而為說法。  
　　爾時眾會得未曾有。皆大歡喜踴躍無量合掌恭敬。及諸天龍夜叉乾闥婆阿修羅迦樓羅緊那羅摩睺羅伽等。以真珠華雜色妙華末香涂香。散于佛上。皆作諸天所有伎樂。供養如來及諸弟子。亦各脫上衣奉上于佛諸菩薩等。以妙色華大如須彌。并眾雜香末香涂香珍寶瓔珞。散于佛上。皆作是言。唯然世尊。若有說首楞嚴三昧處其地則為金剛。若人得聞說是三昧。信受讀誦為人演說不驚不畏。當知此人亦是金剛成不壞忍。深住于信諸佛所護。厚種善根得大善利。降魔怨敵斷諸惡趣。為善知識之所守護。世尊。如我解佛所說義。若有眾生聞是首楞嚴三昧。即能信受讀誦解義。為人演說如說修行。當知是人得住佛法畢定不退。佛言。如是如是。如汝等說。若人不厚種諸善根。聞首楞嚴三昧不能信受。少有眾生聞首楞嚴三昧能信受者。多有眾生不能信受。善男子。人有四法。聞是三昧能得信受。何等為四。一者曾于過去諸佛聞是三昧。二者為善知識所護深樂佛道。三者善根深厚好樂大法。四者身自得證大乘深法。有是四法。則能信受如是三昧。善男子。復有滿愿阿羅漢及具足正見者信行見行者。是人信順如來語故。信是三昧而身不證。所以者何。是三昧者一切聲聞辟支佛所不能通達。況余眾生。爾時長老摩訶迦葉白佛言。世尊。譬如從生盲人。夢中得眼見種種色心大歡喜。即于夢中與有眼者共住共語。是人覺已不復見色。我等亦爾。未聞是首楞嚴三昧時。心懷歡喜謂得天眼。與諸菩薩共住共語論說義理。世尊。我今從佛聞是三昧不知其事。如生盲人不能得知。諸佛菩薩所行之法。我等從今已往自視其身如生盲人。于佛深法無有智慧。不知不見世尊所行。我等從今已往。知諸菩薩真得天眼能得如是諸深智慧。世尊。若人無有薩婆若心。誰當自謂我是智者我是福田。佛言。如是如是。迦葉。如汝所說。菩薩所得諸深智慧。聲聞辟支佛所不能及。摩訶迦葉說是語時。八千眾生皆發阿耨多羅三藐三菩提心。  
　　爾時堅意菩薩。問文殊師利法王子言。文殊師利。所言福田。云何名為福田。文殊師利言。有十法行。名為福田。何等為十。住空無相無愿解脫門而不入法位。見知四諦而不證道果。行八解脫而不舍菩薩行。能起三明而行于三界。能現聲聞形色威儀而不隨音教從他求法。現辟支佛形色威儀而以無礙辯才說法。常在禪定而能現行一切諸行。不離正道而現入邪道。深貪染愛而離諸欲一切煩惱。入于涅槃而于生死不壞不舍。有是十法。當知是人真實福田。爾時堅意菩薩。問須菩提言。長老須菩提世尊說汝第一福田。汝為得在是十法不。須菩提言。我于是法尚無其一。何況有十。堅意言。汝以何名第一福田。須菩提言。我不于佛諸菩薩中第一福田。佛說我于聲聞辟支佛中第一福田。堅意。譬如邊地小王亦名為王。若轉輪圣王至于邊地。諸小王等不名為王。爾時唯有轉輪圣王。圣王威德殊妙勝故。堅意。隨有國土城邑聚落無菩薩處。我于其中得為福田。若有佛處有大菩薩。我于其中不名福田。諸菩薩有薩婆若心。是故勝我。爾時佛贊須菩提言。善哉善哉。如汝所說。是無增上慢大弟子之所言也。堅意菩薩。復問文殊師利法王子言。文殊師利。所說多聞。云何名為多聞。文殊師利言。若人得聞一句之法。即解其中千萬億義。百千萬劫敷演解說。智慧辯才不可窮盡。是名多聞。復次堅意菩薩。著聞十方無量諸佛所說盡能受持。無有一句先所不聞。凡所聞者皆是先聞。隨所聞法能持不忘。為眾生說而無眾生。身與眾生及所說法無有差別。是名多聞。爾時會中有菩薩天子名凈月藏。作是念。佛說阿難于多聞中為最第一。如文殊師利所說多聞。阿難今者寧有是不。作是念已。問阿難言。如來說汝于多聞中為最第一。汝之多聞。寧如文殊師利所說者不。阿難答言。如文殊師利所說多聞。我無是事。凈月藏言。如來云何常稱說汝于多聞中為最第一。阿難答言。佛諸弟子隨逐音聲而得解脫。于是人中說我第一。非謂我于無量智海無等大慧無礙辯才諸菩薩中多聞第一。天子。譬如以有日月光明閻浮提人見諸形色得有所作。我亦如是。但以如來智慧光明得受持法。我于其中自無有力。當知皆是如來神力。爾時世尊贊阿難言。善哉善哉。如汝所說。汝所受持誦念諸法。當知則是如來神力。爾時佛告凈月藏言。阿難所持諸法甚少。所不誦者無量無邊。天子。我于道場所得諸法。百千億分不說其一。我所說者。阿難于中百千億分不持其一。天子。如來但于一日一夜。十方世界諸釋梵王護世天王。天龍夜叉乾闥婆等天子菩薩。與之說法。以智慧力而作偈頌。說修多羅因緣譬喻眾生所行諸波羅蜜。及說聲聞辟支佛乘佛無上乘攝大乘法。毀訾生死稱贊涅槃。假使閻浮提內所有眾生。成就多聞皆如阿難。于百千劫不能受持。天子以是因緣。當知如來所說諸法無量無邊。阿難所持甚為小耳。爾時凈月藏天子。即以十萬七寶華蓋奉上如來。其蓋即時遍住虛空所覆眾生皆作金色。奉上蓋已。作如是言。唯然世尊。愿以是福普使眾生辯才說法當如世尊。能受持法如文殊師利法王子。時佛知是菩薩天子深樂佛道。與授阿耨多羅三藐三菩提記。而作是言。今是天子過四百四十萬劫。當得作佛號一寶蓋。國名一切眾寶莊嚴。說是法時二百菩薩生懈怠心。諸佛世尊其法甚深。阿耨多羅三藐三菩提如是難得。我等不能具足是事。不如但以辟支佛乘入于涅槃。所以者何。佛說菩薩若有退轉。或作辟支佛或作聲聞。  
　　爾時文殊師利法王子。知此二百菩薩有懈退心。欲還發起令得阿耨多羅三藐三菩提。亦欲教化會中天龍夜叉乾闥婆阿修羅迦樓羅緊那羅摩睺羅伽等故。白佛言。世尊。我念過去劫名照明。我于其中三百六十億世。以辟支佛乘入于涅槃。爾時一切眾會心皆生疑。若入涅槃不應復還生死相續。今文殊師利。何故作如是言。世尊。我念過世劫名照明。我于其中三百六十億世。以辟支佛乘入于涅槃。是事云何。爾時舍利弗承佛神旨。白佛言。世尊。若人已得入于涅槃不應復有生死相續。云何文殊師利。入涅槃已還復出生。佛言。汝可問之文殊師利。自當答汝。時舍利弗。問文殊師利言。若人已得入于涅槃。于諸有中不復相續。汝今云何而作是說。世尊。我念過去照明劫中。三百六十億世。以辟支佛乘入于涅槃。此義云何。文殊師利言。如來現在。是一切知者。一切見者。真實語者。不欺誑者。世間天人無能誑者。我所說者佛自證知。我若異說則為誑佛。舍利弗。彼時照明劫中。有佛出世號曰弗沙。利益世間諸天人已入于涅槃。是佛滅后法住十萬歲。法滅之后其中眾生。于辟支佛有度因緣。假使百千億佛。為之說法不信不受。唯皆可以辟支佛身威儀法則而得度脫。是諸眾生皆共志求辟支佛道。是時無有辟支佛出。是諸眾生無處得種善根因緣。我于爾時為教化故自稱我身是辟支佛。隨諸國土城邑聚落。皆知我身是辟支佛。我時皆為現辟支佛形色威儀。是諸眾生深心恭敬。皆以飲食供養于我。我受食已。觀其本緣所應聞法。為解說已。身飛虛空猶如雁王。是時眾生皆大歡喜。以恭敬心頭面禮我。而作是言。愿使我等于未來世皆得法利如今是人。舍利弗。以是因緣成就無量無數眾生令種善根。我時觀察知諸人眾供養我食生懈厭心。即時告言。我涅槃時至。百千眾生聞是語已。各持華香雜香蘇油。來至我所。我于爾時入滅盡定。以本愿故。不畢竟滅。是諸眾生謂我命終。供養我故以香薪[卄/積]而燒我身。謂我實滅。我時復至異國大城。自稱我是辟支佛身。其中眾生亦以飲食來供養我。我于其中示入涅槃。亦謂我滅。皆來供養共燒我身。如是舍利弗。我于爾時滿一小劫。三百六十億世。作辟支佛身示入涅槃。于諸大城。一一皆以辟支佛乘。度脫三十六億眾生。舍利弗。菩薩如是。以辟支佛乘。入于涅槃而不永滅。文殊師利說是語時。三千大千世界六種震動。光明遍照。千億諸天供養文殊師利法王子。雨諸天華。皆作是言。是實希有。我等今日得大善利。見佛世尊。及見文殊師利法王子。又聞說是首楞嚴三昧。世尊。文殊師利法王子。成就如是未曾有法。住何三昧能現如是未曾有法。佛告諸天。文殊師利法王子住首楞嚴三昧。能作如是希有難事。菩薩住此三昧。為作信行而不隨他信。亦作法行。而于法相轉于法輪不退不失。亦作八人。于諸無量阿僧祇劫。為八邪者而行于道作須陀洹。為生死水漂流眾生。不入法位作斯陀含。遍現其身于諸世間。作阿那含。亦復來還教化眾生作阿羅漢。亦常精進求學佛法亦作聲聞。以無礙辯為人說法作辟支佛。為欲教化因緣眾生示入涅槃。三昧力故還復出生。諸天子。菩薩住是首楞嚴三昧。皆能遍行諸賢圣行。亦隨其地有所說法而不住中。諸天聞佛說如是義。悉皆涕淚而作是言。世尊。若人已入聲聞辟支佛位。永失是首楞嚴三昧。世尊。人寧作五逆重罪。得聞說是首楞嚴三昧。不入法位作漏盡阿羅漢。所以者何。五逆罪人聞是首楞嚴三昧。發阿耨多羅三藐三菩提心已。雖本罪緣墮在地獄。聞是三昧善根因緣還得作佛。世尊。漏盡阿羅漢猶如破器。永不堪任受是三昧。世尊。譬如有人施蘇油蜜。多有人眾持種種器。中有一人用心不固破所持器。雖詣所施蘇油蜜所無所能益。但得自飽不能持還施與余人。是中有人持器完堅。既得自飽亦持滿器施與他人。蘇油蜜者是佛正法。所持器破但得自足。不能持還施他人者。即是聲聞及辟支佛。持完器者即是菩薩。身自得足亦能持與一切眾生。是時二百天子。心欲退轉于阿耨多羅三藐三菩提者。從諸天子聞是語已。及聞文殊師利法王子不可思議功德勢力。更以深心發阿耨多羅三藐三菩提。不復隨先退轉之心。皆白佛言。我等乃至危害失命不舍是心。亦終不舍一切眾生。世尊。唯愿我等聞是首楞嚴三昧善根因緣。當得菩薩十力。何等十。于菩提心得堅固力。于不可思議佛法得深信力。多聞得不忘力。往來生死得無疲力。于諸眾生得堅大悲力。于布施中得堅舍力。于持戒中得不壞力。于忍辱中得堅受力。魔不能壞得智慧力。于諸深法得信樂力。爾時佛告堅意菩薩。若有眾生于今現在若我滅后。聞是首楞嚴三昧能信樂者。當知是人悉皆得是菩薩十力。  
　　爾時會中。有菩薩名曰名意。白佛言。世尊。若欲得福者應供養佛。欲得慧者應勤多聞。欲生好處者應勤持戒。欲大富者應加布施。欲得妙色者應修忍辱。欲得辯才者應敬師長。欲得陀羅尼者應離增上慢。欲得智者應修正憶念。欲得樂者應舍一切惡。欲利益眾生者應發菩提心。欲得妙音聲者應修實語。欲得功德者應樂遠離。欲求法者應近善知識。欲坐禪者應離憒鬧。欲思慧者應修思惟。欲生梵世者應修無量心。欲生天人應修十善。世尊。若人欲得福德者。欲得慧者。欲生好處者。欲大富者。欲妙色者。欲辯才者。欲陀羅尼者。欲得智者。欲得樂者。欲利益眾生者。欲妙音聲者。欲功德者。欲求法者。欲坐禪者。欲思慧者。欲生梵世者。欲生天人者。欲得涅槃者。欲得一切功德者。當聞首楞嚴三昧受持讀誦為他人說如說修行。世尊。菩薩云何修是三昧。佛言。名意。菩薩若能觀諸法空無所障礙。念念滅盡離于憎愛。是名修是三昧。復次名意。學是三昧不以一事。所以者何。隨諸眾生心心所行。是三昧者有是諸行。隨諸眾生心心所入。是三昧者有是諸入。隨諸眾生諸根入門。是三昧者有是入門。隨諸眾生所有名色。得是三昧菩薩亦示若干名色。能如是知。是名修是三昧。隨一切佛名色相貌。得是三昧菩薩亦示若干名色相貌。能如是知。是名修是三昧。隨見一切諸佛國土。菩薩亦自成是國土。是名修是首楞嚴三昧。名意菩薩白佛言。世尊。是三昧者修行甚難。佛告名意。以是事故。少有菩薩住是三昧。多有菩薩行余三昧。  
　　爾時名意菩薩白佛言。世尊。此彌勒菩薩一生補處。次于世尊。當得阿耨多羅三藐三菩提。彌勒得是首楞嚴三昧耶。佛言。名意。其諸菩薩得住十地一生補處受佛正位。悉皆得是首楞嚴三昧。彌勒菩薩即時示現如是神力。名意菩薩及諸眾會。見此三千大千世界諸閻浮提。其中皆是彌勒菩薩。或見在天上。或見在人間。或見出家。或見在家。或見侍佛皆如阿難。或見智慧第一如舍利弗。或見神通第一如目犍連。或見頭陀第一如大迦葉。或見說法第一如富樓那。或見樂戒第一如羅睺羅。或見持律第一如優波離。或見天眼第一如阿那律。或見坐禪第一如離婆多。如是一切諸第一中皆見彌勒。或見入諸城邑聚落乞食。或見說法。或見坐禪。名意菩薩及諸大眾。一切皆見彌勒菩薩現首楞嚴三昧神通勢力。見已大喜白佛言。世尊。譬如真金雖復鍛磨不失其性。是諸大士亦復如是。隨所試處。皆能示現不可思議法性。爾時名意菩薩白佛言。世尊。我謂菩薩若能通達首楞嚴三昧。當知通達一切道行。于聲聞乘辟支佛乘及佛大乘皆悉通達。佛言。如是如是。如汝所說。菩薩若能通達首楞嚴三昧。則能通達一切道行。爾時長老摩訶迦葉白佛言。世尊。我謂文殊師利法王子。曾于先世已作佛事。現坐道場轉于法輪。示諸眾生入大滅度。佛言。如是如是。如汝所說。迦葉。過去久遠無量無邊不可思議阿僧祇劫。爾時有佛。號龍種上如來應供正遍知明行足善逝世間解無上士調御丈夫天人師佛世尊。于此世界南方過于千佛國土。國名平等。無有山河沙礫瓦石丘陵堆阜。地平如掌。生柔軟草如迦陵伽。龍種上佛于彼世界。得阿耨多羅三藐三菩提。初轉法輪。教化成就七十億數諸菩薩眾。八十億人成阿羅漢。九萬六千人住辟支佛因緣法中。其后續有無量聲聞僧。迦葉。龍種上佛壽命四百四十萬歲。度天人已入于涅槃。散身舍利流布天下。起三十六億塔眾生供養。其佛滅后法住十萬歲。龍種上佛臨欲涅槃與智明菩薩授記莂言。此智明菩薩。次于我后。當得阿耨多羅三藐三菩提。亦號智明。迦葉。汝謂爾時平等世界龍種上佛。豈異人乎。勿生此疑。所以者何。即文殊師利法王子是。迦葉。汝今且觀首楞嚴三昧勢力。諸大菩薩以是力故。示現入胎。初生出家。詣菩提樹。坐于道場。轉妙法輪。入般涅槃。分布舍利。而亦不舍菩薩之法。于般涅槃不畢竟滅。爾時長老摩訶迦葉。語文殊師利言。仁者乃能施作如此希有難事示現眾生。文殊師利言。迦葉。于意云何。是耆阇崛山誰之所造。是世界者亦從何出。迦葉答言。文殊師利。一切世界水沫所成。亦從眾生不可思議業因緣出。文殊師利言。一切諸法。亦從不可思議業因緣有。我于是事無有功力。所以者何。一切諸法皆屬因緣。無有主故隨意所成。若能解此所為不難。迦葉。若人未見四諦。聞如是事能信解者。此則為難。見四諦已得諸神通。聞此能信不足為難。  
　　爾時世尊。身升虛空高七多羅樹。結加趺坐身出光明。遍照十方無量世界。一切眾會。皆見十方無量諸佛。悉皆說是首楞嚴三昧不增不減。悉遙得聞。十方諸佛。亦升虛空高七多羅樹。結加趺坐身放光明。遍照十方無量世界。彼諸眾生。亦見釋迦牟尼佛身升虛空結加趺坐。彼諸眾會悉皆以華。遙散釋迦牟尼佛。皆見眾華于上空中合成華蓋。此土菩薩及諸天龍夜叉乾闥婆等。悉亦以華散彼諸佛。皆于佛上化成華蓋。爾時釋迦牟尼佛。還攝神足坐于本座。告堅意言。是為如來神通之力。為令眾生功德增益。是故如來示現是事。佛現神通力時。八千天人發阿耨多羅三藐三菩提心。又說是首楞嚴三昧垂欲竟時。堅意菩薩及五百菩薩。得首楞嚴三昧。悉皆得見十方諸佛所有神力。于佛深法得智光明。住第十地受佛職位。三千大千世界六種震動。放大光明遍照世界。千萬伎樂同時俱作。諸天空中雨種種華。  
　　爾時佛告阿難。汝當受是首楞嚴三昧持諷誦讀廣為人說。時持須彌山頂釋白佛言。世尊。阿難智慧憶念有量。聲聞人者隨他音聲。何故以是三昧法寶囑累阿難。持須彌山頂釋。發至誠言。若我能于今世來世。廣宣流布是寶三昧無有虛者。于此耆阇崛山中樹。悉皆當如佛菩提樹其諸樹下皆有菩薩。持須彌山頂釋。作是語已。即見諸樹如菩提樹。一一樹下皆見菩薩。諸菩提樹皆出是言。如持須彌山頂釋所言。為實是人必能令此三昧廣宣流布。爾時諸天龍夜叉乾闥婆等。同聲白佛言。世尊。假使如來住壽一劫不為余事。以聲聞乘為人說法。一一說法皆悉如初轉法輪時所度眾生。說是首楞嚴三昧所度眾生。此則為勝。所以者何。是諸眾生皆以聲聞乘度。于菩薩乘。百分不及一。百千萬億分。乃至算數譬喻所不能及。如是首楞嚴三昧。有是無量勢力。能成就諸菩薩。使得具足佛法。  
　　爾時堅意菩薩白佛言。世尊。實壽幾何。幾時當入畢竟涅槃。佛言。堅意。東方去此世界三萬二千佛土。國名莊嚴。是中有佛。號照明莊嚴自在王如來應供正遍知明行足善逝世間解無上士調御丈夫天人師佛世尊。今現在說法。堅意。如照明莊嚴自在王佛壽命。我所壽命亦復如是。世尊。是照明莊嚴自在王佛壽命幾所佛告堅意。汝自往問。自當答汝。即持堅意承佛神力。又以首楞嚴三昧力故。及自善根神通力故。如一念頃到彼莊嚴世界。頭面禮彼佛足。右繞三匝卻住一面。白佛言。世尊。壽命幾時當入涅槃。彼佛答言。如彼釋迦牟尼佛壽命。我所壽命亦復如是。堅意。汝欲知者。我壽七百阿僧祇劫。釋迦牟尼佛壽命亦爾。  
　　爾時堅意菩薩心大歡喜。即還娑婆世界。白佛言。世尊。彼照明莊嚴自在王佛。壽七百阿僧祇劫。而告我言。如我壽命釋迦牟尼佛壽命。亦復如是。爾時阿難從座而起。偏袒右肩合掌向佛。白佛言。世尊。如我解佛所說義。我謂世尊于彼莊嚴世界以異名字利益眾生。爾時世尊贊阿難言。善哉善哉。汝以佛力能知是事。彼佛身者即是我身。以異名字于彼說法度脫眾生。阿難。如是神通自在力者。皆是首楞嚴三昧勢力。爾時佛告堅意菩薩。堅意。以是事故。當知我壽七百阿僧祇劫。乃當畢竟入于涅槃。時會大眾。聞佛所說壽命如是不可思議。皆大歡喜得未曾有。白佛言。世尊。諸佛神力至未曾有。一切所行不可思議。于此現壽如是短命。而實于彼七百阿僧祇劫。世尊。愿使一切眾生具足如是不可思議壽命。爾時世尊。復告堅意。是首楞嚴三昧。隨在郡國城邑聚落精舍空林。其中諸魔魔民不得其便。又告堅意。若有法師。書寫讀誦解說是首楞嚴三昧。于人非人無有恐怖。復得二十不可思議功德之分。何等二十。福德不可思議。其智不可思議。其慧不可思議。方便不可思議。辯才不可思議。法明不可思議。總持不可思議。法門不可思議。憶念隨義不可思議。諸神通力不可思議。分別眾生諸所語言不可思議。深解眾生心之所樂不可思議。得見諸佛不可思議。所聞諸法不可思議。教化眾生不可思議。自在三昧不可思議。成就凈土不可思議。形色最妙不可思議。功德自在不可思議。修治諸波羅蜜不可思議。得不退轉佛法不可思議。是為二十。堅意。若人書寫讀誦是首楞嚴三昧。得是二十不可思議功德之分。是故堅意。若人欲得今世來世諸利。當書寫讀誦解脫修行是首楞嚴三昧。堅意。若求佛道善男子善女人。于千萬劫勤心修行六波羅蜜。若有聞是首楞嚴三昧。即能信受心不退沒。不驚不畏福勝于彼。疾至阿耨多羅三藐三菩提。何況聞已受持讀誦如說修行為人解說。若有菩薩。欲聞諸佛不思議法不驚不畏。欲于一切諸佛法中。現了自知不從他教。應當修集行是三昧。若欲得聞所未聞法信受不逆。應當聞是首楞嚴三昧。說是首楞嚴三昧經時。無量眾生發阿耨多羅三藐三菩提心。復倍是數住阿惟越致地。復倍是數得無生法忍。萬八千菩薩得是首楞嚴三昧。萬八千比丘比丘尼不受諸法故。漏盡解脫得阿羅漢。二萬六千優婆塞優婆夷。于諸法中得法眼凈。三十那由他諸天得入圣位。佛說經已。文殊師利法王子堅意菩薩等。一切諸菩薩摩訶薩。及諸聲聞大弟子。一切諸天龍神乾闥婆阿修羅等世間人民。聞佛所說歡喜信受。  

 上一部：乾隆大藏經·大乘單譯經·除恐災患經一卷  下一部：乾隆大藏經·大乘單譯經·未曾有因緣經二卷 



  
乾隆大藏經·大乘單譯經·佛說首楞嚴三昧經 
  