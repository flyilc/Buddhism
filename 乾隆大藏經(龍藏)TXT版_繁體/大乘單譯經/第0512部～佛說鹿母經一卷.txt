  第0512部～佛說鹿母經一卷         
   
  
   大乘單譯經·第0512部   
佛說鹿母經一卷   
西晉三藏法師竺法護譯      
 
 
　　 
 
佛說鹿母經  
　　佛言。昔者有鹿數百為群。隨逐水草侵近人邑。國王出獵遂各分迸。有一母鹿懷妊獨逝。被逐饑疲失侶悵怏。時生二子舍行求食。煢悸失錯誤墮獵者弶中。悲鳴欲出不能得脫獵師聞聲便往視之。見鹿心喜適前欲殺。鹿乃叩頭求哀自陳。向生二子尚小無知。始自蒙蒙未曉東西。乞假須叟暫還視子。將示水草使得生活。并與二子盡哀死別長短命矣。愿垂恕恩愍及有識。若蒙哀遣得見子者。誠非鹿獸所能報謝。天祐有德福注罔極。見遣之期不違信誓。旋則就死獸意無恨。  
　　是時獵者聞鹿所言且驚且怪衣毛為豎。其奇能言識出人情。即問鹿曰。汝為鬼魅山林樹神。得無變惑假借其形。以實告我令明其故。鹿即答曰。吾以先世貪殘之罪。稟受鹿身至心念子。故發口能言。非為鬼魅。唯見識憐生放死還甘心所全。獵者聞之信加其言。心懷貪欲意不肯聽。即告鹿曰。世人一切尚無志誠。況汝鹿畜。憐子惜身尚全求生。從死得去豈有還期。王命急切恐必知之。罪吾失鹿更受重責。雖心不忍事不獲已。終不相放。鹿時惶怖苦言報曰。鹿雖賤畜甘死不恨。求期則返豈敢違命。人受罪舋唯乞假祚為福所種。去則子存留則子亡。聽往時還神信我言。夫死何足惜而違心信。顧念二子是以懇懇。生不識母各當沒命。分死全子滅三痛劇。鹿母低頭鳴噭。口說偈言。  
　　我身為鹿獸　　游食于林藪 
　　賤生貪軀命　　不能故送死 
　　今來入君弶　　自分受刀機 
　　不惜腥臊身　　但憐二子耳 
　　唯我前世時　　暴虐不至誠 
　　不信生死苦　　罪福之分明 
　　行惡自招罪　　今受畜獸形 
　　若蒙須臾命　　終不違信盟  
　　于是獵者聞鹿言訴之聲。甚嘆其奇。貪利成事不欲放遣。即告于鹿責數之日。夫巧偽無實奸詐難信。虛華萬端狡猾非一。侵暴生種犯人稼穡。以罪投身入于吾弶。今當殺送供王廚食。不須妄語欺吾求脫。重身畏死誰能效命。人之無食猶難為期。而況畜獸。全命免死豈有還期。但當就死終不相放。鹿時憶子恐據前跪兩膝。低頭涕淚悲訴鳴吟。重說偈言。  
　　雖身為鹿畜　　不識仁義方 
　　奈何受慈恩　　得去不復還 
　　寧受分裂痛　　無為虛偽存 
　　哀傷二子窮　　乞假須臾間 
　　宿世罪自然　　故受畜生體 
　　為人所不信　　殃禍自應爾 
　　猶是招當來　　欲脫畜生形 
　　披肝露誠信　　愿聽重誓言 
　　若世有惡人　　斗亂比丘僧 
　　破塔壞佛寺　　及殺持戒人 
　　反逆害火母　　兄弟與妻子 
　　設我不來還　　罪大過于是 
　　普世之極罪　　劫盡殃不已 
　　宛轉更燒煮　　之彼復到此 
　　可思之深重　　受痛無終始 
　　設我不來還　　罪大過于是  
　　爾時獵者重聞鹿言。心益竦然。乃卻嘆曰。唯睹世間一切人民。稟受宿福得生為人。愚惑癡冥背恩薄義。不忠不孝不信不仁。貪殘無道欺偽茍全。不知非常識別三尊。鹿但畜生懇懇辭言。信誓叩叩有殊于人。情露丹誠似如分明。識睹其驗以察其心。便前解弶放遣假之。于是鹿母出弶得去。且顧且馳到其子所。低頭嗅子舐其身體。一喜一悲踟躕徘徊。嘆息啼吟。并說偈言。  
　　一切恩愛會　　皆由因緣合 
　　合會有別離　　無常難得久 
　　今我為爾母　　恒恐不自保 
　　生世多畏懼　　命如露著草  
　　于是鹿母說此偈已。便將二子入于林藪。為別食稼示好水草。誡敕叮寧教生活道。念別子孤淚下如雨。悲鳴摧傷說偈別言。  
　　前世行欺詐　　負債著恩愛 
　　殘暴眾生命　　自盜教彼殺 
　　身作如影隨　　今日當受之 
　　畢故不造新　　當還赴彼期 
　　違佛不信法　　背戾師父誡 
　　自用貪無厭　　放情恣癡意 
　　罪報為畜生　　當為人作飼 
　　自分不敢怨　　畢命不復欺 
　　貪求取非道　　殺盜于前世 
　　每生為畜獸　　宿命所追逮 
　　結縛當就死　　恐怖無生氣 
　　用識三尊言　　見遣盡恩愛 
　　吾朝行不遇　　誤墮獵者弶 
　　即當就屠割　　破碎受宿殃 
　　念汝求哀來　　今當還就死 
　　憐汝小雙孤　　努力自活已 
　　行當依群類　　止當依眾里 
　　食當隨侶進　　臥當驚覺起 
　　慎勿子獨游　　食走于道邊 
　　言竟便長別　　就死不復還  
　　是時鹿母說此偈已。與子死別遲回再三。低頭俯仰唱聲感哀委背而去。二子鳴啼悲泣戀慕。從后追尋頓弊復起。悲喚叫叫說訴偈言。  
　　貪欲慕恩愛　　生為母作子 
　　始來受身形　　受命賤畜體 
　　如何見孤背　　斷命沒終此 
　　慕母情痛絕　　乞得并就死 
　　自念我生來　　未識東與西 
　　念母憐我等　　當報乳養恩 
　　何忍長生別　　永世不復存 
　　念母為我苦　　不聊獨生全 
　　無福受畜形　　薄祐禍害至 
　　始生于迷惑　　當早見孤棄 
　　凡生皆有死　　早晚當就之 
　　今日之困窮　　當與母同時  
　　于是鹿子說此偈已。其母悲感低頭號泣。哀悼怨嘆回頭還顧。抗聲悲鳴。告其子言。爾還勿來。吾自畢故以壽當之。無得母子夭橫并命。吾死甘心傷爾未識。世間無常皆當別離。吾自薄命爾生無祐。何為悲哀徒益憂患。但當速行畢債于今。鹿母復鳴為子說偈言。  
　　吾前坐貪愛　　今受弊畜身 
　　世生皆有死　　無脫不終患 
　　制意一離貪　　然后乃大安 
　　寧就至誠死　　終不欺殆生  
　　于是鹿子聞母偈音。益更悲戀鳴涕相尋至于弶所。東西求索。乃見獵者臥于樹下。鹿母徑就其邊低頭大聲。以覺獵者。而說偈言。  
　　投分全中實　　畢壽于畜生 
　　見放不敢稽　　還就刀幾刑 
　　向所可放鹿　　今來還就死 
　　恩慈于賤畜　　得見辭二子 
　　將行示水草　　為說非常苦 
　　萬沒無余恨　　念恩不敢負  
　　爾時獵者聞鹿鳴聲說誠信之言。驚覺即起心動竦然。慈心發中口未得宣。鹿便低頭前跪兩膝。重向獵者喜自陳說。以偈謝言。  
　　仁前見放遣　　德厚過天地 
　　賤畜被慈育　　悲意不自勝 
　　一切悉無常　　忻然副信死 
　　滅對畢因緣　　怨盡從斯已 
　　仁惠恩難忘　　感受豈敢違 
　　雖謝千萬辭　　不足報慈恩 
　　唯夫誡精誠　　受福歸自然 
　　今日甘心死　　以子屬仁君  
　　于是獵者感誠即寐。又重聞鹿說偈皆微妙之聲。加其篤信舍生就死以副盟誓。子母悲啼相尋而至。斯鹿之身必非凡庸。吾睹世士未能比倫。雖復獸體心若神靈。吾之無良殘暴來久。鹿乃立義言信不負。可為明教稽首稟受。豈復當敢生犯害心。即時獵者加肅謙敬。辭謝遣鹿而說偈言。  
　　神鹿信若天　　言誓志愿大 
　　今我心竦懼　　豈敢加逆害 
　　寧自殺鄙身　　妻子寸寸分 
　　何忍向天種　　有想害靈神  
　　獵者說此偈已。即以慈心遣鹿。重復辭謝悔心自責。鹿見遣去出就其子。子望見母得生出還。強馳走趣跳[跳-兆+梁]悲鳴。子母相得俱歡俱喜。一俯一仰鳴聲呦呦。悲感受活生蒙大恩。即仰頭謝獵者。而說偈言。  
　　賤畜生處世　　當應充廚宰 
　　即時分烹俎　　寬假辭二子 
　　天人重愛物　　復蒙放赦原 
　　德祐積無量　　非口所能陳  
　　爾時鹿母說此偈謝已。將率二子還于深林。鳴群嘯侶以游以集。安身草澤以寧峻山。獵者于后深自惟言。鹿但畜生信義祐身。既免即濟見者加稱。我之為暴何廣于心。即時啟寐散意歸仁。放弩壞弶無復殺心。詣于廟寺請稟沙門。稽首顙面自歸自陳。奉順慈義畢志正真。便往白王具說鹿言。王聞其說心喜驚嘆。鹿獸有義我更貪殘。又此鹿慧深達言教。知仰三尊。我國弊冥事彼妖言。誠可舍棄以保永全。普國人民無不聞知。畜獸行義現獲信證。大道之化無隱不彰。于是國王即請會群臣宣令國民。吾之為闇不別真偽。啟受邪師言畏偽神。妖祭無道殘暴眾生。不如鹿畜明識三尊。自今已后普國率民。廢彼邪宗皆歸正真。詣于佛寺請受圣眾。冀以后世長獲其福。臣下群僚國民大小。皆信三尊奉五戒十善。為期三年國豐太平。民皆壽樂鹿之祐矣。佛語賢者阿難。唯吾善權累劫行恩。恩救眾生其信如是。爾時鹿母者我身是也。二子者羅云及朱離母[貝*可]是。國王者舍利弗是。獵者阿難是。界上民走白王者調達是。佛時說已。于鹿腨腸放大光明。遍照東西南北四隅十方各千佛剎。吾其光明所之。各有化導師子座及寶蓮華。或為法師比丘現肉體者。或為帝王及長者子者。或凡人黎庶現卑賤者。或人群生為畜獸者。各各以光明導御說法。爾時所說鹿母信誓功德。以為法訓。法音入心莫不信受其者。皆歸無上正真之道。佛即回光等接遍照閻浮提內悉令普徹。其蒙光者逮安隱想。爾時眾中有八百比丘。意志四道以證道跡。聞說鹿母于畜生之中發起大意以信成道。感悟變化即時反悔。前白佛言。愿立信誓為菩薩道。唯佛加哀助利我等。當以建行荷負眾生。救濟一切至死不離。即時逮得僧那僧涅弘誓之鎧。爾時阿難整服長跪。白世尊言。此諸比丘網惑大乘不受正諦。如今開悟逮得法證。離淵越塹何其疾也。誠非小道所能信明。大會有疑。唯愿世尊。說其緣由以釋將來。佛言。善哉阿難。汝問快也。斯承先識非今所造。是諸比丘乃昔鹿游國民。信受王命奉順三寶加鹿即感。皆愿無上正真意。中問癡闇不復習行。雖以遇我得作沙門。忽棄本愿迷于大乘。今聞我說前世本末。閉結疑解得無想安隱。是其宿命識神使然。佛說是時。八百比丘皆得阿惟越致。力士聚中有八千人。見證心解除放逸行。皆發無上正真之道。逮得入信聲尋獲安隱無想之定。天龍世人七億二千皆發無上正真道意。佛語阿難。我作畜生之時。以不忘菩薩弘濟之心。應行導利逮于今者。但為眾生勤苦無極。假使一人亡本沒流。未拯拔者終不舍放。諸欲求安逮是功德疾成佛者。皆當盡心中誠歸信三尊。世世不廢如我今日現般泥洹。誠信所致也。阿難。汝當受持廣宣此經無令滅絕。阿難即前稽首作禮。受持諷誦。  

 上一部：乾隆大藏經·大乘單譯經·佛說滅十方冥經一卷  下一部：乾隆大藏經·大乘單譯經·佛說魔逆經一卷 



  
乾隆大藏經·大乘單譯經·佛說鹿母經 
  