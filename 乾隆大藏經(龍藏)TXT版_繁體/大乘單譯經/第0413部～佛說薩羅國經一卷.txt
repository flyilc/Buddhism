  第0413部～佛說薩羅國經一卷         
   
  
   大乘單譯經·第0413部   
佛說薩羅國經一卷   
開元附東晉錄失譯師名      
 
 
　　 
 
佛說薩羅國經  
　　昔有大國名曰薩羅。土地廣博嚴凈之處。中多人民富樂熾盛。工黠妍雅好盛文飾。多出珍寶五色玄黃。城郭樓閣街巷門室。金銀錯涂方圓凈好。繞城浴池中生蓮華。鳧雁鴛鴦鳩夷羅鳥。孔雀鸚鵡翔隨鸕鶿。翻飛相逐皆在池中。晝夜棲止相和悲鳴。男女游戲作倡妓樂。無有厭極樂不可言。自猗憍慢不解佛法。各自快心天下無雙。佛在舍衛祇樹之園。佛見此國興樂乃爾。不惟無常生死之苦。貪濁色欲無有懈已。佛念彼國生死遂滋。不行權慧誰能度之。即作方便開化其心。諸有色相以空應之。一切喜樂以苦應之。權行隨意令離想識。佛便現神如意三昧。放大光明靡所不照。感動八方及人非人諸天龍神追侍在后。帝釋梵天手執珍奇七寶之蓋獻御奉佛。彌勒文殊目連羅云阿難離越舍利弗。諸弟子菩薩。無數千人皆悉隨從。俱適彼國。百鳥畜獸相和悲鳴。倡伎眾樂不鼓自鳴。枯木諸樹皆自更生。溝渠江海龜鱉魭鮀。水性之屬莫不忻懌。三千國土皆大震動。地生蓮華大如車輪。珍寶琉璃轉相雜成。其色甚妙光耀人目。佛放光明普有所照。諸在窈冥勤苦之處。皆悉開辟無所掛礙國王大臣長者居士。中宮太子列女美人。國民大小莫不悚然。今日何故乃有是現。自在宮內五樂自娛。妓女自拊快樂無過。今所見者世所希有。時持地神踴從地出。現王殿前嘆佛功德。世尊現變光踰日月。諸天欽仰釋梵所尊。世垢已除脫人生死。其見佛者罪釁消除其供佛者福倍無量。殖種德本后生天上。發一慧意所得無限可往見佛咨受法言。王后轉開意內歡然。如來降神在吾國界。眾生蒙度非但己身一切群從并余眾輩。皆悉出城欣喜踴躍。佛之威神令是國界。廓然大明洞達無邊。王及人民悉往見佛。快哉福根善心生焉。睹佛尊顏金光暉曜。奮威振躍吉祥莊飾。相明清澈志寂淡定。王及人民皆前禮佛。頭面稽首繞尊三匝卻在前住。具自陳說久沈貪濁迷惑聲色。不見如來供事問法。佛言。大善。王及臣民中宮太子皆平安乎。王言。蒙得佛恩皆悉如宜。佛言。王貪濁色欲恣心無厭。賦斂財寶肴膳兼味。園觀浴池游戲無極。不念無常何益萬分。人為欲縛不惟后世。即致泥犁畜生之屬。但坐無厭燒炙形殘。饑不及餐渴無水漿。屏營愁毒迭互相然。皆坐無慮逆心犯惡。在世雖富深宮尊位。是悉無常如夢已寤。想命獨生無一隨者。王前長跪啟白。世尊。以何方便得離此罪。佛為法王一切所歸。佛為正尊眾生宗仰。愿見拯舉得免此苦。佛言。善哉。王立信本施行四事可得離罪。一曰所有施與無所愛惜。二曰少欲嗔恚割損貪食。三曰聞佛經戒信受不犯。四曰敬慎法師厚善知識。是為四事可得清凈。王心生念欲施大檀。便前禮尊叉手白佛。愿屈光儀到宮小飯。佛即默然已受其請。王歸宮內敕臣官屬。佛者難值加優曇缽華。今已得之當好供養。出諸華香幢幡伎樂。莊嚴宮室掃灑令凈。城中街里皆施幡蓋。中宮夫人及國人民。悉受王教整頓床座。即敕太官作百味之食。調和香甘便行迎佛。供具已辦愿可勞神。佛即用時于坐而得。便放威神感動眾會。四部弟子百千天人。及諸龍神犍沓和等眷屬圍繞群從隨佛。四天前導釋梵擁蓋。菩薩大士侍佛入城。佛踏門閫境界震動。盲聾喑啞被毒病瘦。皆悉完具平復如故。箜篌樂器不鼓自鳴。佛放光明悉照宮室。城郭舍宅悉作琉璃。內外洞達莫不見佛。佛前上殿就師子座。王及太子國臣人民。即下飯具手自斟酌。飯食已訖便行澡水。一切人民眾坐已定。王取小機前坐聽經。佛轉法輪說不退轉。王即歡喜以衣奉佛。其價千萬世所希有。所散之衣懸在虛空。便于佛上化成華蓋。交露七寶悉皆垂珠。從是垂珠出其光明。遍照十方無數佛土。王及臣民后宮太子。夫人美女合萬余人。見是變化莫不踴躍。皆發無上正真道意。八百天神得不起法忍。五千菩薩立不退轉。無數千人皆興德本。壽終已后皆生天上。佛語阿難。是王供事五百余佛惠施財寶。等行慈哀尊法不倦。是當來劫當得作佛。號名慧光如來至真平等正覺。是國人民及諸夫人。當承其福悉當得佛。王聞授決踴在空中。現身離地百四十丈。從上來下嘆佛功德。佛者甚尊為眾作本。其德若天無所不覆。國人八千聞授王決善發凈心愿為菩薩。佛說經訖。一切眾會及人非人。莫不歡喜。世尊權道所化如是。  

 上一部：乾隆大藏經·大乘單譯經·佛說長者法志妻經一卷  下一部：乾隆大藏經·大乘單譯經·佛說十吉祥經一卷 



  
乾隆大藏經·大乘單譯經·佛說薩羅國經 
  