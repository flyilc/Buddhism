  第0417部～大方等陀羅尼經四卷         
   
  
   大乘單譯經·第0417部   
大方等陀羅尼經四卷   
北涼沙門釋法眾譯      
 
 
　　 
 
大方等陀羅尼經卷第一 
初分第一  
　　如是我聞。一時佛在舍衛國只陀林中。與五百大弟子俱。爾時文殊師利法王子。從王舍城與九十二億菩薩摩訶薩眾俱。其名曰文殊師利法王子。慈王法王子。大目法王子梵音法王子。妙色法王子栴檀林法王子。師子吼音法王子。妙聲法王子。妙色形貌法王子。種種莊嚴法王子。釋幢法王子頂生法王子。如是等九十二億。到只陀林中見佛世尊。繞佛三匝頭面禮足卻住一面。勸請世尊轉于法輪。大王波斯匿將五百王子。其名曰干提羅王子長生王子。真如法王子法形王子。如是等五百王子。到只陀林中繞佛三匝。頭面禮足卻住一面。勸請世尊轉于法輪。舍衛城中郁伽恒佉優婆塞。將六百優婆塞。其名曰郁伽帝優婆塞妙聲優婆塞。諸相莊嚴優婆塞好嚴心優婆塞。須達多優婆塞。如是等六百優婆塞。到只陀林中繞佛三匝。頭面禮足卻住一面。勸請世尊轉于法輪。復有五百篤信優婆夷。其名曰毗舍佉優婆夷空妙相優婆夷。華異妓女優婆夷騫那羅優婆夷。禪提伽優婆夷摩訶男優婆夷。如是等五百優婆夷。到只陀林中繞佛三匝。頭面禮足卻住一面。勸請世尊轉于法輪復有郁伽長者子與五百長者子俱。其名曰須達多長者子臚如達多長者子。栴檀林長者子妙色形貌長者子。如是等五百長者子。到只陀林中繞佛三匝。頭面禮足卻住一面。勸請世尊轉于法輪。爾時文殊師利。即從座起偏袒右肩。右膝著地合掌恭敬。目不暫舍而白佛言。世尊如來前后所說諸陀羅尼。門一切世間為最。又正法中為最。又諸天中為最。眾生于此以最勝法。入諸陀羅尼門觀佛境界。世尊以慈悲力為無量無邊眾生故。敷演解說陀羅尼名字。佛告文殊師利。善哉善哉善男子。汝為無量苦惱眾生故。請問陀羅尼門。善男子汝今諦聽。吾當為汝略說諸陀羅尼名字。善男子。有陀羅尼名摩訶袒持。有陀羅尼名摩訶離婆帝。有陀羅尼名寶幢。有陀羅尼名寶焰。有陀羅尼名寶蓋。有陀羅尼名金剛蓋。有陀羅尼名金剛曜。有陀羅尼名諸色莊嚴。有陀羅尼名金剛色身。有陀羅尼名重莊嚴。有陀羅尼名跋睺陀羅。有陀羅尼名毗伽陀羅。有陀羅尼名水光。有陀羅尼名三昧。有陀羅尼名華聚。有陀羅尼名決定。有陀羅尼名常住。有陀羅尼名眾華香。有陀羅尼名種種光明。善男子如是陀羅尼者。有九十二億恒河沙門。一一陀羅尼復有九十二億恒河沙門。如是次第智者應三品而說。說此諸陀羅尼名時。文殊師利所將九十二億菩薩住無生法忍。六百優婆塞住辟支佛心。五百優婆夷遠塵離垢得法眼凈。五百長者子發三菩提心。波斯匿王所將諸王子等。于如來前求索出家。佛告諸王子善哉善哉。能于我法中求索出家今正是時。佛告諸王子善來比丘。時諸王子須發自落法服著身。即成沙門戒行具足。爾時世尊為諸比丘說諸四諦法。時諸比丘具足三明及六神通。時諸比丘勸請世尊轉于法輪。爾時世尊默然印可。便入諸陀羅尼門放大光明。照于東方無量億千那由他三千大千世界由乾陀羅山后。放此光已有無量億千那由他夜叉。南西北方及以四維。下至迦陀難世界上至接識。十方世界亦復如是。各有無量億千那由他夜叉之眾。睹斯光已。即時尋光來詣娑婆世界。到只陀林中。見釋迦牟尼如來入諸陀羅尼門。及見文殊師利法王子在佛左右。欲請世尊轉于法輪。爾時無量億千那由他夜叉之眾。及文殊師利諸菩薩摩訶薩。及五百大弟子優婆塞優婆夷居士居士子。各各從佛入諸陀羅尼門。爾時眾中有一比丘名曰雷音。即從座起往至林中入禪三昧。時虛空中有諸魔眾。爾時眾中有一魔王名曰袒荼羅。于虛空中作是思惟。向者釋迦牟尼佛。與無量大眾前后圍繞。而為說法獲大善利。今此比丘復入禪定三昧。我若不壞此比丘善根因緣。此比丘必當于賢劫。成阿耨多羅三藐三菩提。成一切智獲大善利。我今將諸眷屬。壞彼比丘善根因緣。爾時魔王即將九十二億眷屬。往到只陀林中。掩蔽此比丘善根因緣。爾時雷音比丘。甚大愁戚大聲叫言。南無十方三世無量諸佛。南無十方三世無量諸法。南無十方少分足人。如是唱已。爾時十方諸佛同聲唱言。當以何法救彼比丘。爾時寶王佛舉手而言。是菩薩眾中頗有菩薩。能救彼比丘苦不。爾時眾中有一菩薩名曰華聚。即從座起偏袒右肩。右膝著地合掌向佛。而白佛言當以何法敕彼袒荼羅。爾時佛告華聚菩薩摩訶薩。汝不知耶我以諸佛秘法敕彼袒荼羅。爾時佛告華聚菩薩摩訶薩。我當以摩訶袒持陀羅尼章句。伏此波旬增彼比丘善根。汝今諦聽當為汝說諸佛秘法。華聚白佛言唯然世尊愿樂欲聞如是妙法。佛告華聚我今語汝。莫妄宣傳如是妙法。當以神明為證。何以故名為神明。善男子如是當有十二夢王。見此一王者乃可為說。爾時世尊即說陀羅尼章句。  
　　南無啒啒绖寫(一)嚏提易勤(二)那伽耶彌(三)莎呵(四)多绖咃(一)蒲耆稟婆(二)郁波多毗耶(三)蒲耆稟婆(四)劣破羅(五)阿[少/兔]那多绖咃(六)阿[少/兔]那多绖咃(七)復得究追(八)蒲耆稟婆(九)莎訶(十)  
　　說此法時。有八萬四千菩薩住少分足地。有二十六萬比丘住辟支佛地。復有三萬四千比丘尼得阿羅漢果。有七萬優婆塞發阿耨多羅三藐三菩提心。有五百優婆夷遠塵離垢得法眼凈。爾時華聚菩薩即贊佛言。  
　　世尊身色如金山　　猶如日光照世間 
　　能拔一切諸苦惱　　我今稽首大法王 
　　世尊身相如大山　　大慈無量護一切 
　　我等受教成種智　　除去慳貪離諸著 
　　世主法王甚希有　　如是妙法復過是 
　　難見難聞亦難遇　　若有睹者成正覺 
　　世尊法力力中力　　過于三界睹眾生 
　　若有眾生至心聽　　無有一人不得道 
　　既謂明者成正覺　　度諸眾生無邊際 
　　獨至道場為天師　　然后說法究竟樂  
　　是時華聚菩薩。既贊佛已忽然不現。即往西方娑婆世界到只陀林中。見雷音比丘為九十二億天魔波旬所蔽。爾時華聚菩薩語袒荼羅言。汝今云何欲壞此比丘善根因緣耶。  
　　世尊威力甚無量　　能壞一切諸外道 
　　能破一切諸惡賊　　能立一切諸善法  
　　爾時魔王聞此語已。甚大恐怖心驚毛豎。即時報言。  
　　吾為世王　于世自在　能壞一切　諸善智慧。  
　　爾時華聚菩薩報魔王言。  
　　世尊智慧如虛空　　能蓋一切諸惡法 
　　我當伏汝如頻婆　　汝若不信今當知  
　　爾時華聚菩薩語雷音言。汝今善聽當為汝說伏諸惡趣。我當伏此波旬。汝今因此當得證知諸佛方便。爾時華聚菩薩即說陀羅尼章句。  
　　南無啒啒绖寫(一)嚏提易勤(二)那伽耶彌(三)莎呵(四)  
　　說此法時有六百魔王。禮菩薩足恭敬合掌。白菩薩言有陀羅尼名曰自誓。我等欲立如是陀羅尼唯愿聽許。華聚言小住袒荼羅說時未至。爾時華聚復說陀羅尼言。  
　　哆侄咃(一)蒱耆稟婆(二)郁波多毗耶(三)蒲耆稟婆(四)劣破羅(五)阿[少/兔]那多侄咃(六)阿[少/兔]那多侄咃(七)復得究追(八)蒲耆稟婆(九)莎呵(十)  
　　說是法時有六百萬魔王波旬。同[口*睪]而叫此何苦哉。受苦如是當云何離如是等苦。爾時華聚即告魔王言。汝若欲離如是苦者。可發阿耨多羅三藐三菩提心。唯然大士我等發三菩提心。華聚言善哉善哉時諸魔王即說陀羅尼言。  
　　南無摩訶浮陀卑(一)南無摩訶離婆浮陀卑(二)南無華聚陀羅尼(三)毗舍阇室牧(四)郁伽林(五)檀吒林(六)窮伽林(七)恒伽噤(八)阿隸(九)那隸(十)那羅隸(十一)莎呵(十二)  
　　爾時華聚贊魔王言。善哉善哉佛子。乃能受持摩訶袒持陀。羅尼章句。當大利益無量魔眾。爾時魔王歡喜踴躍。即脫身上劫波育衣以用供養。爾時諸衣積如須彌。以用供養華聚菩薩摩訶薩。既供養已復白華聚。我等十二大王。當受持是摩訶袒持陀羅尼章句。復富供養受持經者。如是人等若遭苦厄。應當稱我十二神王。爾時華聚告魔王言。其名云何。魔王言王名袒荼羅王名斤持羅。王名茂持羅王名乾基羅。王名多林羅王名波林羅。王名檀林羅王名禪多林羅。王名窮伽林羅王名迦林羅。王名窮伽林羅王名波林羅。如是等王各各唱言。我等當受持讀誦陀羅尼經攝救行者。令其堅固三菩提心令獲善利。爾時華聚贊魔王言。善哉善哉汝等今日發大勇猛。汝能受持擁護陀羅尼典及以行者。不久當得成等正覺。時諸魔王歡喜踴躍得未曾有。即從座起禮菩薩足。前后圍繞歡喜奉行陀羅尼典。爾時雷音即從座起。合掌恭敬白華聚言。善哉眾法聚士。持此大方等陀羅尼來以救我。令我增壽法中生心。譬如死者死已還生。我今亦復如是。汝今即是法中雄猛是諸法母。令我堅固法心生身。華聚言我非是諸法母。如是陀羅尼。乃可為母亦可為父。汝當受持此陀羅尼。爾時雷音白華聚言。我向來時世尊。與無量大眾前后圍繞而為說法。爾時華聚問雷音言其名云何。答曰名釋迦牟尼。慈悲普覆無量眾生如汝無異也。大慈無量亦踰于汝。救攝一切地獄之厄與無量樂。我等二人可共至彼。供養世尊當獲善利。作是語時。時虛空中有八十二億忉利諸天作天妓樂燒香散華供養華聚。爾時虛空眾中。有一天王名摩訶伽賴奢。告諸天眾此二大士欲興大法。我等往彼可得正聞諸佛甘露。時二大士即從座起整衣服已與諸魔眾及諸天人涉路而去。爾時諸天即從二人往詣只桓。爾時世尊遙聞天樂。從禪定起告阿難言。往至外聽此為何聲。爾時阿難奉世尊教即往外聽。見有二人與無量大眾前后圍繞。猶如金山來詣只桓。爾時阿難還只桓中。長跪合掌而白佛言。外有二人身如金山。微妙無比喻如日光。能照一切內外明徹。爾時阿難所言未訖。華聚菩薩放大光明。普照十方無量世界靡不周遍。睹斯光者無不解脫。爾時華聚默自思惟以何為證。作是念已。爾時婆萸從地獄出。將九十二億諸罪人輩尋光來詣娑婆世界。十方世界各將九十二億諸罪人輩亦復如是。尋光來至娑婆世界。爾時無量無邊大眾。前后圍繞到只桓中。見釋迦牟尼佛。及以見此二大賢士在佛左右。爾時舍利弗。見是大眾心中有疑五百大弟子及諸大眾心各有疑。爾時舍利弗知眾心疑自亦未了。即從座起偏袒右肩。右膝著地而白佛言。世尊如是大眾從何方來。忽然到此只桓林中。世尊如是菩薩昔所未見而今見之。如是天人昔所未見而今見之。如是魔王昔所未見而今見之。如是罪人昔所未見而今見之。如是菩薩天人魔王地獄之人。今從何方忽來到此。爾時世尊默然不答。爾時文殊師利語舍利弗言。善男子如是大眾。我今當說汝今諦聽。是菩薩者名曰華聚了達方便。從東方來來詣佛所。是諸天等即是此界忉利諸天來到佛所。是諸魔眾即是此界諸魔眾也。是諸罪人第一首者名曰婆萸。汝今當知世尊未出世時。此人造不善行入于地獄經歷受苦。汝不見耶此華聚菩薩摩訶薩放大悲光。因此光明得從阿鼻大地獄出而來至此。舍利弗言此婆萸仙人。久聞佛說作不善行入于地獄。云何今說婆萸仙人。出于地獄得值如來至真等正覺。及與他方諸罪眾生來詣此間。況婆萸耶。佛說一人作不善行。令眾多人出于地獄。此事難信是義云何。文殊師利唯愿少說。可得令我離諸疑惑。佛告舍利弗。善哉善哉善問是事。諦聽諦聽當為汝說。舍利弗言唯然世尊愿樂欲聞。佛告舍利弗。善男子莫作是說。如是大眾皆有因緣。來詣我所略有三事。第一眾者。非思議菩薩眾。欲令我說大方等陀羅尼故。欲令我顯未曾有方便故。故來蔽此雷音比丘。雷音比丘善根因緣。我今當說汝等諦聽。舍利弗言唯然世尊愿樂欲聞。善男子第二眾者。華聚菩薩及忉利天。所以來詣我所。欲顯此陀羅尼威神力故又欲顯揚十方諸佛神通力故。以是因緣來詣我所。善男子第三眾者。為欲破一切眾生定受果報故。如是諸眾以是因緣來詣我所。善男子莫作是說。婆萸仙人是地獄人也。何以故汝今諦聽而以當知善男子婆者言天。萸者言慧。故言婆萸。如是天慧之人云何究竟受地獄苦終無是事。復次善男子婆者言廣萸者言通。廣通一切法者云何究竟入于地獄終無是事。復次善男子婆者言高萸者言妙。于一切方便中此人高妙。高妙之人云何究竟受地獄苦終無是事。復次善男子婆者言離萸者言斷。離斷一切諸苦惱者。云何當受地獄苦也終無是事。復次善男子婆者言善萸者言知。如是善知一切法者。云何當受地獄苦耶終無是事。復次善男子婆者言剛萸者言柔。剛柔之人云何究竟受地獄苦終無是事。復次善男子婆者言慈萸者言悲。如是慈悲者云何究竟受地獄苦終無是事。復次善男子婆者言力萸者言善。力善之人云何究竟受地獄苦終無是事。復次善男子婆者言神萸者言通。神通之人云何究竟入于地獄經歷受苦終無是事。復次善男子婆者言相萸者言好。有相好者云何究竟入于地獄終無是事。復次善男子婆者言總萸者言便。總持方便者云何入于地獄究竟受苦。舍利弗此事眾多吾今略說。說有十事婆萸因緣。若當廣說二字名號。此義眾多窮劫不盡。善男子莫作是說。婆萸仙人而在地獄究竟受苦。善男子作是說者。則為謗此上陀羅尼。及謗金剛色身。乃至謗彼寶王如來。及謗此華聚菩薩摩訶薩。及謗十方三世諸佛。是人必入地獄無疑。何以故謗上陀羅尼故。謗一切諸佛故。必入地獄而無疑也。善男子莫作是說。婆萸仙人而在地獄。爾時舍利弗白佛言。世尊曾聞佛說婆萸仙人。入于地獄終無出期。所以敢發如斯問耳。世尊婆萸仙人。何時入于地獄愿佛解說。善男子我昔在于兜率天上。此婆萸仙人在閻浮提。與六百二十萬估客為作商主。將諸人等入海采寶。往到海所乘彼海舶。漸漸深入而取珍寶。得諸寶已載以海舶欲還本國。于其中路值摩竭魚難。水波之難大風之難。又值夜叉之難。如是六百二十萬人。即時各許摩醯首啰天人各一生。爾時諸人便離四難還到本國。到本國已即各牽一羊欲往天祠。爾時婆萸默作是念。我今云何作眾商主。教諸商人作不善事。我今當設方便濟是羊命。即化作二人。一者古出家沙門二者在家婆羅門。時婆羅門于眾人中作是唱言。天主與六百二十萬人欲往天祠。爾時沙門于其中路。遙見此婆羅門。沙門問言汝與是大眾欲往何方。在家人言我欲往天祠而求大利。沙門言吾觀汝等。欲得大衰云何大利。如是次第諍訟不止。爾時眾人問婆羅門言。此是何人形貌如是。婆羅門言。此名古時沙門。諸人問言沙門何言。婆羅門言彼作是說。殺生祀天當得大罪。眾人語婆羅門言。此癡沙門何用是言。速往天祠當得大利。爾時婆羅門言。我等大師今在天祠。無事不達可共請問。  
　　爾時諸人可言善哉。沙門與婆羅門及諸人等。前后圍繞到大仙所。爾時沙門問大仙言。殺生祀天當得生天入地獄乎。大仙答言何癡沙門。殺生祀天而墮地獄。沙門答言不墮耶。婆萸言不也。沙門言若不墮者汝當證知。爾時婆萸即時陷身入阿鼻地獄。爾時諸人見是事已。嗚呼禍哉有如是事。大仙聰智今已磨滅入于地獄。況復我等而得不入于地獄耶。爾時眾人各放諸羊退走四方。到諸山中推覓諸仙。既得仙已而受仙法。二十一年各各命終生閻浮提。我于爾時從兜率天。下生閻浮提白凈王家。爾時六百二十萬人。生舍衛國得受人身。汝不知耶。我于昔時始到舍衛國。所降伏六百二十萬人。令其出家發三菩提心。豈異人乎。即往昔估客是也善男子婆萸仙人有如是威神之力。化如是諸人來至我所。云何言是地獄人耶。復次善男子婆萸仙人入地獄已。至于十方大地獄中。化諸極苦眾生等令發善心。發善心已求出地獄。華聚菩薩從東方來。至此娑婆世界放大光明。是諸罪人尋光來至娑婆世界得值于我。因本善心故來至我所。爾時文殊師利。贊婆萸仙人言。善哉善哉大士有大方便。能化如是受苦眾生來至我所。不久當離一切諸患。爾時五百大弟子遠離疑惑歡喜奉行。  
　　爾時雷音即從座起。偏袒右肩右膝著地。叉手合掌而白佛言。世尊我向往至林中每自思惟。世尊往昔難行苦行。入諸禪定修大悲心。得悲心已救諸眾生。令出三有而得涅槃。我今亦應入諸禪定。應修慈悲四無量心。亦應遠離諸煩惱賊。亦應遠離一切世間諸難。作是念已欲入陀羅尼門。此眾魔王來覆蔽我。如是思惟令我不得正念。嗥吼而叫叫已未久。時華聚菩薩忽來我所。我亦不覺如是菩薩。來到我所降魔怨已。我即忽然顧視四方。見華聚菩薩在我前立。復見十方諸佛。各乘七寶蓮華在虛空中。見諸魔王叉手合掌。恭敬圍繞華聚菩薩。我于爾時謂是魔王。聞空中聲而謂我言。汝今云何不知恭敬如是大士。雷音言我聞此語已。即從座起頂禮足下。欲視其目見虛空中有諸天王。以種種名華而以供養。爾時諸天即以種種名華持以與我。我得華已即以供養華聚菩薩摩訶薩。我即白言只桓有佛名釋迦牟尼。我等二人可共供養而得大利。聞此語已答言善哉善哉。即從座起與此二眾來至佛所。世尊此事眾多我今略說世尊證知。唯愿世尊數演解說。此菩薩所來方土。有何因緣來已救我。爾時佛告雷音。善男子如是菩薩者。汝往昔善知識也。供養十方恒沙諸佛。于諸佛所了達方便。深入諸陀羅尼門。能深觀察諸佛境界。知眾生性根之利鈍。善男子東方有佛名曰寶王。世界名眾香。離此世界二十萬億佛土。此菩薩而從彼方來至此間。欲令我顯往昔大方便故。汝今諦聽當為汝說。善男子過去有佛。名栴檀華如來無所著至真等正覺。彼佛去世甚大久遠不可思議。我于彼時如汝無異。復次善男子。時有一菩薩名曰上首。作一乞士入城乞食。時有一比丘名曰恒伽。謂乞士言汝從何來。答言吾從真實中來。恒伽問言何謂為實。曰寂滅相故名為真實。曰寂滅相中有所求耶。上首答言無有所求。曰無所求者當何用求。上首答言無所求中吾故求之。曰無所求中何用求為。答言有所求者一切皆空。得者亦空著者亦空。實者亦空來者亦空。語者亦空問者亦空。寂滅涅槃亦復皆空。一切虛空分界亦復皆空。吾為如是次第空法而求真實。恒伽曰實何用求汝言一切萬法亦復皆空何用求為。答曰以空空故為實。問曰菩薩今當于何而求實法。答言當于六波羅蜜中求。問曰何謂為六。所謂檀波羅蜜尸波羅蜜。羼提波羅蜜毗梨耶波羅蜜。禪波羅蜜般若波羅蜜。上首說已。爾時恒伽歡喜踴躍。即時頭面敬禮上首足下而便問言。當以何食供養此人。上首答言當以須陀味供養此人。爾時恒伽即詣都市而自唱言。吾欲賣身誰欲須者。爾時眾中有一居士名毗奴律。即來問言吾欲買之汝索何等。恒伽報言索須陀那羅。曰當索幾枚。恒伽報言欲須五枚。爾時居士即數五錢。買此道人以充供使。爾時恒伽白大家言。我身屬汝假我七日。欲供養上首比丘。爾時居士告恒伽言。吾當將汝示于宅舍放汝令還。爾時恒伽見舍宅已涉路而還。見此上首乞食未得。即將上首到都市中買百味飲食。既買食已。將到一寺寺名四王。設施種種床座種種香花供養上首。復設種種飲食而以供養。或以種種妙供而供養之。爾時上首告恒伽言。善男子今正是時。汝今諦聽當為汝說。一切諸佛受行實法。爾時上首廣為恒伽說受行實法。應受如是陀羅尼章句。  
　　哆侄咃(一)蒲耆稟婆(二)郁波多毗耶(三)蒲耆稟婆(四)劣破羅(五)阿[少/兔]那哆侄咃(六)阿[少/兔]那哆侄咃(七)蒲得究追(八)蒲耆稟婆(九)莎呵(十)南無啒啒侄寫(一)嚏提易勤(二)那伽耶彌(三)莎呵(四)南無摩訶浮陀卑(一)南無摩訶離婆浮陀卑(二)南無華聚陀羅尼(三)毗舍阇室牧(四)郁伽林(五)袒吒林(六)窮伽林(七)恒伽噤(八)阿隸那隸那羅隸(九)莎訶(十)  
　　爾時恒伽歡喜踴躍而問之言。云何奉持諸佛實法。爾時上首告恒伽言。若有善男子善女人愿欲聞者。汝當夢中住其人前。當現汝身。是人若見汝身。汝當教行如是實法。問言當云何行耶。答恒伽言若欲行時。七日長齋日三時洗浴著凈潔衣。座佛形像作五色蓋。誦此章句百二十遍繞百二十匝。如是作已卻坐思惟。思惟訖已復更誦此章句。如是七日。爾時恒伽即問上首當用何日。善男子要用月八日十五日行此法。時若眾生犯五逆罪。身有白癩若不除差無有是處。若優婆塞犯三自歸至于六重。若不還生無有是處。若菩薩二十四戒沙彌十戒。式叉沙彌尼戒。比丘戒比丘尼戒。如是諸戒若犯一一諸戒當一心懺悔。若不還生無有是處除不至心。復次善男子爾時上首。廣為恒伽說二十四重戒名。若有菩薩。饑餓眾生來詣其所求飲食臥具。不隨意者名犯第一重戒。若有菩薩淫欲無度不擇禽獸者。是名犯第二重戒。若有菩薩見有比丘畜于妻子隨意說過者。是名犯第三重戒。若有菩薩若見有人憂愁不樂欲自喪身。更以已意增他嗔恚敗他命根。猶若有人以火悉燒一切物者。是名犯第四重戒。若有菩薩出于精舍到于曠路。得值財寶隨意取者。是名犯第五重戒。若有菩薩見他嗔恚欲害他命。更以美言贊他嗔恚者。是名犯第六重戒。若有菩薩見他嗔恚。若聞嗔恚欲燒僧坊。若不盡心諫彼惡人者。是名犯第七重戒。若有菩薩若見有人若聞有人犯于重罪。若是菩薩應密呼彼人來。詣其所。我有良藥溉汝戒根能令還生。彼若不來汝應三呼若不至三。是名犯第八重戒。若有菩薩聞見有人犯于五逆。應往彼所作如是言。此非正法汝非梵行莫作是行。若不爾者。是名犯第九重戒。若有菩薩見聞他人欲興大善事。更起嗔恚壞他善慧者。是名犯第十重戒。若有菩薩見有他人耽飲嗜酒。當以已情往呵他人。除自因緣此非梵行。是名犯第十一重戒。若有菩薩見聞有人淫他婦女。往他正夫所作如是言。此人犯汝汝可睹之者。是名犯第十二重戒。若有菩薩視他怨家作怨家想者。是名犯第十三重戒。若有菩薩見他視怨如赤子想。往彼人所作如是言。善哉善哉何能視此人如赤子此非吉相。是名犯第十四重戒。若有菩薩見他聚斗。往至其所佐助氣力撾打諸人者。是名犯第十五重戒。若有菩薩見有他人伏匿之事。發舒誹說語諸四輩。彼人不喜使他嗔恚者是名犯第十六重戒。若有菩薩見聞他善事都不得言者。是名犯第十七重戒。若有菩薩行于曠路。見有他人營諸塔廟。若復有人營諸精舍。若不佐助者。是名犯第十八重戒。若有菩薩見聞有人。離善知識親近惡友。終不贊言汝為善吉。離彼惡友親近善友者。是名犯第十九重戒。若有菩薩于栴陀羅處若惡人處。若惡狗處聲聞二乘人處。如是諸難悉不得往除已急事。是名犯第二十重戒。若有菩薩見聞疑殺。即自思惟食此肉者。斷大慈種當獲大罪。言不見聞疑殺食都無患者。是名犯第二十一重戒。若有菩薩見聞疑殺作不見聞疑殺。若食此肉者即遺三世諸佛寶藏。亦遺三世諸佛之恩。以此為尊者。是名犯第二十二重戒。若有菩薩解于方便知眾生根。若謂不說當獲罪報者。是名犯第二十三重戒。若有菩薩持此戒時。若見華聚若見虛空藏。若見觀世音若見一一諸菩薩者。如是見不見等及余諸見。悉不得向人說我見如是法王子等。若言見者此人現身得障道法得白癩病。或時愚癡或時青盲或時目眩。妄想分別諸佛法要。得愚癡病。謗此戒者殃負如是。持此戒時若口不言向外宣傳我見此事。若不言者于七日中。其余已外亦不得言。善男子是名菩薩摩訶薩二十四戒。善男子在在處處莫妄宣說諸佛秘法。善男子一切諸佛悉由此戒成等正覺。過去諸佛亦因此戒成等正覺。未來諸佛亦復如是。爾時恒伽白上首言。若有剎利婆羅門毗舍首陀。得受此戒不。上首答言如是諸姓得受此戒。恒伽白言當云何受如是妙戒。上首言受此戒時。應請一比丘解此戒相者。請諸眾僧隨意堪任不問多少。復應請二十四形像若多無妨。作種種肴膳飲食。供養眾僧及此比丘。五體著地在形像前及諸尊僧。至心禮敬唱如是言。諸佛色藏外諸眾僧。我今歸命受尊戒法。眾僧弘慈當證知我。復更唱言。法中雄猛微妙尊。聽我今自說受持此戒。爾時此人應自口說。了知戒已而更三請三請。已而淳熟此戒性。盡性而形改受持。諦受諦聽修行莫犯。持此戒者隨意往生。恒伽盡菩提性菩薩摩訶薩。自聞此戒受此戒時法應如是。  
大方等陀羅尼經卷第二 
初分余  
　　善男子汝若未了此事。當更為汝略說往昔因緣本事。善男子爾時上首重告恒伽言。過去有佛號栴檀華至真等正覺。國名栴壇香。彼佛于中成等正覺。國王名寶栴檀。其王有弟名曰林果。爾時大王有九百九十九子。是諸王子治世暴惡不順律行。其王大吉常以諸善。順化眾生得究竟樂  
　　爾時大王及弟林果即坐思惟。曾從九十二億恒河沙諸佛受此妙戒。今我復應持此妙戒。攝我諸子使得正見。作是念時十方無量億千那由他恒河沙等諸佛。異口同音而贊大王。善哉善哉大王及弟林果。乃能受持如是妙戒欲攝諸子。爾時大王及弟林果聞諸佛聲。即從座起頂禮佛足。卻住一面即召諸子。爾時諸子往到父所。見諸佛已各禮佛足卻住一面。即白父言欲何所敕。爾時大王與弟林果告諸子言。汝等知不我有妙戒。曾從無量億千那由他諸佛受是妙戒。汝等今能受此戒不。爾時諸子歡喜踴躍。頂禮父足叉手合掌。瞻仰父目而報父言。唯然慈父我等能受如是妙戒。爾時大王及弟林果。現其神力令諸子等。得見十方無量億千那由他恒河沙等諸佛住在虛空。爾時諸子各禮佛足求受妙戒。爾時諸佛默然許之。是時諸子如是第二第三請已。爾時諸子各自燒身。經八萬四千劫供養諸佛已。復從地起瞻仰諸佛求受妙戒。爾時諸佛即授諸王子如上妙戒。善男子爾時上首告恒伽言。欲知爾時諸王子最上首者。今則我是。欲知諸王子中第二者。豈異人乎今則汝是也。善男子爾時上首說此法時。虛空中有九十二億諸天得住無生法忍。  
　　復次善男子爾時上首。廣為恒伽演說如是大利益法。爾時恒伽歡喜踴躍受是妙戒。善男子如是等人。是汝往昔善知識也。是故我今當為汝說。善男子爾時上首者。今則華聚菩薩是。欲知爾時恒伽者。豈異人乎則汝身是。爾時寶栴檀王者。今東方寶王佛是。欲知爾時林果者。今則我身是。欲知爾時諸子者。今賢劫千佛是。爾時九十二億諸天者。豈異人乎今此九十二億諸魔王是。善男子如是諸魔王。欲令汝憶本所修行善業力故。又欲令我說往昔因緣故。故來蔽汝。又欲令我說大方等陀羅尼經。救攝當來苦惱眾生故。以是因緣故來嬈汝。爾時五百大弟子菩薩摩訶薩眾。優婆塞優婆夷居士居士子。天人魔王婆蓃大士及以夜叉。如是大眾歡喜踴躍頂戴奉行。  
　　爾時佛告阿難汝聞諸佛實法不。唯然世尊今日乃聞如是章句甚深法藏甚為希有。能令一切地獄餓鬼諸天人等。一切眾生無不解脫。能滅一切諸罪業報。爾時佛告阿難。善男子快說是語如汝所言真實不虛。若我在世若去世后。此經在閻浮提猶如日光照明世間。眾生遭恩得見四方。又如諸山須彌最高。若居其頂即皆得見四方之事。此陀羅尼經亦復如是。諸法中高見諸法相。又如大海而無邊底。此陀羅尼經亦復如是而無邊底。所得功德亦無邊底。善男子吾以如是無邊法藏付囑于汝。汝可護念修行受持。爾時阿難白佛言。世尊若如是者我不堪任修行受持如是經典。何以故此法甚深無邊際故。此經最高如須彌故。非是聲聞之所能持。何以故難得邊際故。非我所知故。以是因緣我不堪任受持修行如是經典。  
　　爾時佛告阿難。于汝意云何。假使有天名曰矜伽。居非想非非想上。身長一由旬。若二由旬。至于九十由旬若八百由旬。如是等天而無一善。唯有諸惡圍繞此身。若以頭發爪皮毛孔。一一出火能燒一切。善男子此天假使下閻浮提。若到山谷叢林。若到泉源河池之處城邑聚落。是天惡力身中出火。能燒一切三千大千世界。善男子假使當有如是等事。寧可畏不。阿難白言甚可畏也。世尊假使有如是苦當云何滅耶。善男子汝今若畏如是苦者。汝當修行受持讀誦大方等陀羅尼經。假使當有如是諸火。變成種種七寶蓮華。善男子以是因緣。當知此經有大威神功德之力。能滅如是無量惡咎。復次善男子且置此事。若有一象一身十頭。頭有二牙身有四足。如是等象世間暴惡。日日食時而不擇處。于其日日食中有四生眾生。如是惡象悉皆食啖。其中眾生若有覺者。跳騰突走而求得脫。若當不覺此惡象者必為所食。善男子如是等象寧可畏不。阿難白佛言可畏世尊。若有眾生能壞如是惡象心不。佛言有。阿難言何人是也。善男子若有修行此陀羅尼者即其人也。若有受持讀誦即是其人。  
　　復次善男子假使有蛇受性甚惡。此蛇所至到處。若值眾人一切有命之屬。若聞其臭亦能害命。若見其形亦能害命。若到泉源叢林浴池諸產氣處能悉枯涸。若眾生類若聞此名口啞不言。善男子如是等事寧可畏不。阿難白言可畏世尊。頗有四生眾生能滅如是等苦不。佛告阿難善男子有。阿難白言何人是也。佛告阿難。若有善男子善女人。修行受持讀誦此陀羅尼者即其人也。  
　　復次善男子若復有龍居在世間。此龍受性極大暴惡。若見人類若畜生類及以樹木五谷叢林濕生卵生等。如上惡龍若見如是。一一諸事橫生嗔恚。又能吐火亦能吐水。頗有人能滅足上諸惡不。善男子若國邑聚落中但有一人。已曾受持讀誦修行陀羅尼典。如上諸事悉皆消滅。無量眾生遭此人恩而得安隱。善男子以是因緣。當知此經有無量威神功德之力。以是因緣我今語汝。受持此經我去世后。此經若在閻浮提內。即是眾生大珍寶也。若能修行受持讀誦。當知是人全用寶者。若復有人但能讀誦。當知是人得中分寶。若以種種涂香末香花繒幡蓋而供養者。當知是人得下分寶。  
　　善男子吾今為汝說下分寶因緣之相。善男子若有一人。神通無礙如文殊師利亦喻于我。辯才無礙喻我二人。于一劫中常以辯才。能為無量無邊眾生說法。令住一生補處菩薩摩訶薩。復盡神通以種種衣服臥具飲食湯藥。供養是諸菩薩。是人福報寧為多不。阿難白言甚多世尊。善男子若復有人。以涂香末香華繒旛蓋。以用供養此經典中一四句偈。又若供養讀誦之者。此人功德復過于我二人所作。何況盡形修行受持讀誦者耶。此人功德不可稱計。若算師若算師弟子。算數盡計百千萬分不能知一。善男子且置此事。假使有諸菩薩一生當得作佛。若百千萬億恒河沙數。是諸菩薩盡神通力又盡辯才。若一劫乃至百千萬劫同入禪定。如是無量菩薩。欲思惟修行受持讀誦此大方等陀羅尼者。百千萬分不及其一。  
　　善男子當知是經有大威神功德之力。又是國中之大寶藏。一切眾生之所歸向。以是因緣吾今語汝。受持此經在閻浮提。廣宣流布為眾生說。令諸眾生得究竟樂。爾時阿難及五百大弟子無量大眾。即從座起偏袒右肩。右膝著地頂禮佛足歡喜奉行。  
授記分第二  
　　爾時雷音即從座起偏袒右肩。合掌向佛而作是言。善哉世尊巧說行業因緣。往昔所作今已說竟。以此大方等陀羅尼經。付囑阿難流布于后。無量眾生當于此經獲大善利。快哉世尊大慈悲主。佛告雷音。善男子如汝所言。吾所應說今已說竟。諸未說者吾今當說真汝所宜。善男子汝于賢劫。當得作佛名雷音寶王如來應供正遍知明行足善逝世間解無上士調御丈夫天人師佛世尊。國名普威。清凈無比純諸菩薩而集其中。是諸菩薩辯才無礙。神通無量了達方便。一一菩薩有大光明。能照八十萬億恒河沙剎土。睹斯光者即得總持。神通無量如諸菩薩而無異也。彼國所有莊嚴之事世間無比。比丘汝于此界而得作佛。壽六百二十萬歲。正法像法亦復如是。爾時聲聞五百大弟子眾。即從座起正服頂禮佛足。卻住一面同聲贊言。  
　　世尊智慧如虛空　　悉知眾生去來相 
　　十方一切皆見聞　　我當稽首眾寶王  
　　爾時佛告五百大弟子眾。汝等亦當各各作佛俱同一號。號寶月王如來無所著至真等正覺。爾時佛授五百大弟子記時。十方三千大千世界。所有枯竭泉源池水。諸樹木等悉皆還生。爾時三千大千世界六種震動。諸梵天王及諸帝釋。見此相已各共思量。有何因緣現此瑞應。為大德天生。為授諸菩薩摩訶薩阿耨多羅三藐三菩提記耶。爾時所有一切諸天。即往娑婆世界。往見釋迦牟尼佛已。授諸聲聞大弟子記。即時頭面禮世尊足。禮已卻住一面同聲贊言。  
　　世尊智慧甚深妙　　能潤一切諸敗種 
　　猶如蓮花真妙色　　不著世間如虛空  
　　爾時諸天說偈贊已。佛告諸天子。汝等不久亦當得阿耨多羅三藐三菩提成一切智。是時佛告東方天子。汝今諦聽當為汝說成佛因緣。東方有世界名曰離垢。汝于此界當得阿耨多羅三藐三菩提成一切智。佛告南方天子。有世界名曰染色。汝于此界當得阿耨多羅三藐三菩提成一切智。佛告西方天子。有世界名曰妙色。汝于此界當得阿耨多羅三藐三菩提成一切智。佛告北方天子。有世界名曰眾難。汝于此界當得阿耨多羅三藐三菩提成一切智。天子白佛言。世界何故名曰眾難。佛言彼界昔來未有佛故。故名眾難。佛告下方天子。有世界名曰眾聲。汝于此界當得阿耨多羅三藐三菩提成一切智。佛告上方天子。有世界名曰眾妙。汝于此界當得阿耨多羅三藐三菩提成一切智。佛告十方世界一切諸天子。汝等亦當各各作佛。  
　　爾時世尊授諸天子記。時放大光明普照十方界大小鐵圍山。爾時大小鐵圍山間。所有餓鬼阿修羅等。無量億千見此光明。一一光頭各有化佛。時諸化佛呼諸餓鬼。汝等苦人可往閻浮提可服良藥。是時餓鬼遙見釋迦牟尼佛坐師子座。授諸天人阿耨多羅三藐三菩提記。爾時眾中有一阿修羅。即上高山呼諸餓鬼。汝等苦人可往閻浮提。得聞諸佛甘露法味。爾時諸鬼即從此人往閻浮提。見釋迦牟尼佛與無量大眾。前后圍繞而為說法。爾時阿修羅見諸大眾。同曜金色悉有三十二相八十種好。是時阿修羅而自念言。何者是佛。爾時世尊知其心念。踴在虛空高七多羅樹坐寶蓮華。時阿修羅以偈贊佛。  
　　世尊面目如月王　　能破一切諸黑闇 
　　今復拔濟于我等　　我等歸命天中尊  
　　爾時世尊告諸餓鬼。汝等在此凡經幾載時。阿修羅而白佛言。我等遙聞九十二億諸佛已過。今日乃得值天中王。爾時世尊為諸餓鬼說十二因緣。為阿修羅說六波羅蜜。說此法時。阿修羅等發阿耨多羅三藐三菩提心。時諸餓鬼即時脫身求索出家。爾時世尊告善男子。能于我法求索出家。時諸善男子即成沙門戒行具足。爾時世尊為諸比丘。說摩訶袒持陀羅尼章句。時諸比丘得阿羅漢。三明六通具八解脫。爾時舍利弗白佛言。世尊此經如是神力無量能使一切天人阿修羅地獄餓鬼集至道場。經力如是能救一切。受持經人功德云何。爾時佛告舍利弗。吾向語汝何用問為。爾時舍利弗白佛言。世尊受持此經者當以何供而供養之。佛告舍利弗。若有一人持頭目身體妻子婦兒象馬七珍以供養我。不如有人能一禮拜此經卷者。若復有人持四天下。以積珍寶至于梵天以供于我。不如有人與彼受持經者一食充軀。若復有人于三千大千世界。積于珍寶至于倒立世界以供于我。不如有人持此章句一日一夜。何況盡形壽受持如是章句功德無量若復有人積于珍寶。遍至十方微塵等世界。上至豎立世界盡供于我。不如有人持一四句偈。轉教他人功德無量無邊。  
　　佛告舍利弗。一切聲聞辟支佛等。上至十住菩薩。算數譬喻不能知彼受持經者少分功德。爾時佛告阿難。汝聞如是功德聚不。唯然世尊我向已聞。且置此事。吾今當更語汝。阿難汝今諦聽。當為汝說此經功德。于汝意云何。一切十方所有蠅虻之類。若有一人解種種語。如是諸眾生而以化之。上至禽獸諸眾生類令得人身。復能令其信于三世。是人功德寧為多不。阿難白佛甚多世尊。阿難若復有人。書持此經一四句偈此人功德復過于上百千萬分。乃至算數譬喻不能到邊。阿難且置此事。若復有人于此經中聞于一偈。不驚不怖不生誹謗。此人功德復過于上二分所作。亦以算數譬喻所不到邊。阿難且置此事。若復有人聞經歡喜。若自書寫若使人書寫。若見他寫若聞他寫心生歡喜。此人功德復過于上三分所作。阿難且置此事。若復有人辯才無礙。如文殊師利法王之子。化于一佛世界眾生。令其出家悉皆獲得四沙門果。復更有人如文殊師利。復化百六十世界眾生。或出家者或得阿羅漢者。或得辟支佛者。或發阿耨多羅三藐三菩提心者。于汝意云何。是二人功德寧為多不。阿難白佛甚多世尊。不可稱計不可度量。阿難若有一人。得聞此經歡喜踴躍。至于道場修行七日。此人功德復過于上一切所作。一切波旬所不能伏。阿難白佛言。我與大眾歡喜奉行。  
　　爾時文殊師利法王之子菩薩摩訶薩。在大眾中作是念言。釋迦如來與無量大眾前后圍繞。說此大方等陀羅尼經。我今不知是義所趣今當請問。所以者何天中尊王唯有如來。乃能為我解說是義。作是念已即從座起。偏袒右肩右膝著地。恭敬合掌目不暫舍。白佛言世尊如前所說。昔于王舍大城授諸聲聞記。今復于舍衛國只陀林中。復授聲聞記。昔于波羅[打-丁+柰]授諸聲聞大弟子記。世尊我今少有疑惑。欲請問如來唯佛聽許。  
　　爾時舍利弗問文殊師利法王子言。世尊弘慈無量。授我等聲聞大弟子記已。不久當得阿耨多羅三藐三菩提成一切智。各于世界如今世尊。攝諸眾生常在道場。世尊不虛所言真實故能第二第三。授我等聲聞大弟子記。我等必當如釋迦牟尼如來。決定不虛無有疑也。文殊師利于汝意云何。我等當得阿耨多羅三藐三菩提不。文殊師利語舍利弗。于汝意云何。猶如枯樹更生枝不。猶如山水還本處不。猶如析石更還合不。如燋谷種更生芽不。如沸蘇中可種子不。如是諸事為可得不。舍利弗言不也文殊師利。如上諸事實不可得。文殊師利言。不可得者汝云何問我等。當得阿耨多羅三藐三菩提記心生歡喜。是受記法無有形段。無有言語無有去來。無有喜悅無有得相。乃無言語無有妄想。分別諸法授于記法。應作如是相然后得如性。夫授記法如虛空無色。亦如虛空無形。如浮云無實。如風無體。空以聞聲不見其形。如水聚沫無有實處。如野馬焰乾闥婆城。當知如是諸法無有如是處。夫菩薩摩訶薩授記法。應如是觀諸法相若能如是觀者。乃名受阿耨多羅三藐三菩提記。  
　　舍利弗問文殊師利言。若一切法性空者。如來以何法授我等阿耨多羅三藐三菩提記也。文殊師利答舍利弗言。如來以如如性授汝等記。舍利弗言如文殊師利所說中。無有如性。汝今語我如來以如如性授汝等記。文殊師利答舍利弗言。如來授記不即是如不離是如。舍利弗言如上所記無有形段。而今此法有形段無。文殊師利言。不有不無不離一不離二。不離色不即是色。舍利弗言且置此事。我近問汝。文殊師利如來三十二相有形段無。文殊師利言不即形段不離形段是三十二相。舍利弗言。如來授我等三菩提記寧虛妄乎。文殊師利言不即是虛妄不離是虛妄。舍利弗言當云何求。文殊師利言如如性中求。舍利弗言此如如性當于何求。文殊師利言于如來真諦中求。舍利弗言如來真諦當于何求。文殊師利言于如如性中求。舍利弗言即是如乎不即如乎。文殊師利言不即不離即是如性。舍利弗言即是如乎不即如乎。文殊師利言即亦是如不即亦如。不即不離是名如性。爾時舍利弗不識是何言。不知以何答。默而還去詣本坐處。  
　　爾時佛告文殊師利法王子言。善哉善哉佛子。快說是語如授記法。夫授記者應如是觀是法性然名授記。時舍利弗在于佛前而自嘆說。舍于聲聞辟支佛心還至本業。佛告舍利弗善哉善哉善男子。乃能除舍聲聞辟支佛心還至本業。而不取著諸法性相。不久當得阿耨多羅三藐三菩提。說此法時無量億千那由他人。皆發阿耨多羅三藐三菩提心。  
　　爾時五百大弟子。即從座起頭面禮足。而白佛言世尊。如佛所說行此法時。當有波旬來壞是人善根因緣。云何而知。爾時佛告五百大弟子眾。此魔來時凡有四十萬億。來至人所發大惡聲。梁棟搖動放大惡風。或時放火或時放水欲殺其人。或時夢中立其人前校拔其舌。或時吐火以噴人面。或時擎山欲壓其人。此人應答汝來甚善。作是語時應默心中。誦摩訶袒持陀羅尼章句。復應稱言南無釋迦牟尼佛。南無文殊師利法王子。虛空藏法王子觀世音法王子。毗沙門法王子虛空法王子。破闇法王子普聞法王子。妙形法王子大空法王子真如法王子。如是菩薩摩訶薩應念其名。如是諸王必往其所擁護是人。令此人等身得安樂無諸苦惱。是諸比丘若值諸難。應如是念諸王名字。  
　　爾時阿難白佛言。世尊行者如是為諸波旬如是恐怖。諸王大慈能救彼人。當以何供供養諸王。爾時佛告阿難。波旬去已應作種種香華涂香末香供養諸王。作種種香涂泥其室內彩畫畫之。異口同音贊諸法王。爾時觀世音即入其室。若作道人若作沙彌式叉沙彌尼。若作優婆塞若作乞士。若作餓狗來入其室。若作僑客來入其室至于此宿。若作國王王子來入其室。若作常見之人來入其室。  
　　爾時阿難白佛言。世尊行此法時得眾多人不。佛告阿難十人已還。爾時阿難白佛言。世尊行此法時得營作及語笑不。佛告阿難但得一心。念摩訶袒持陀羅尼句。尚不容語笑諸惡穢念。況得務也。  
　　佛告阿難若有善男子善女人。修行此經者。若眼見無量壽佛釋迦牟尼佛。維衛佛式佛。隨葉佛拘樓秦佛。拘那含牟尼佛迦葉佛。過去雷音王佛秘法藏佛。是諸佛前至心懺悔。當滅九十二億生死之罪。此人于三涂永無有分生死漏盡。即時得見現前諸佛。復更懺悔以種種香華幡蓋而供養之。涂香末香亦用供養。如是供養已。即見十方妙樂世界。如是見者慎莫語言。若言見者尚不得福。況出生死。還墮三涂經百千萬劫苦痛難處。此人現身得白癩病。又狂聾癡啞。不知咸淡不別好丑。欲求聰明反得愚癡。阿難白佛言世尊此行人者。辭家出時當作何言。佛告阿難此人出時應如是語。我欲修行陀羅尼典。父母聽不。若言聽者我當出去。如是語已心中默自念言。我亦欲舍婦兒家屬。修行陀羅尼典趣向道場。應如比丘法修行凈行。具于三衣楊枝澡水食器坐具。行者如是應畜。生于道場如比丘法。又復亦應受于六重。如優婆塞法舍惡律儀。又受食時莫視女色。但自念言我心毒箭當云何拔。用視色為。我從無始已來坐視女色。墮于三涂無有出期。應作是念觀諸六塵亦應如是。我諸弟子不應著此。如是諸賊喪人善功。阿難吾今語汝。敕我弟子莫共六賊。而作朋友唐喪其功。阿難白佛言世尊向者所說父母放者。若有父母妻子不放。此人至于道場當服何藥趣向道場。佛告阿難此人應父母前。燒種種香長跪合掌。應作是言我今欲至道場哀愍聽許。亦應種種諫曉。亦應隨宜說法。亦應三請若不聽者。此人應于舍宅默自思惟誦此經典。阿難白佛當云何行。佛告阿難此人行時當凈其舍內燒香供養。阿難白佛此人行處女人得到不。佛告阿難到無所苦。阿難白佛言復得捉此人衣不。佛告阿難捉衣無苦。但語我弟子勿著女色。當深系心莫放逸也。如坐道場人法。若能如是作凈行者。于七日中觀世音菩薩。現其人前而為說法。若于夢中若寤寐時。現其人前道場無異若如是者應一心憶念陀羅尼典。若以散亂心者。欲求人天得地獄報。受苦萬端無有出期。假使得出為人奴婢。人所憎害衣食不供。常困饑渴無所不思。今當至心若不至心后悔無及。  
　　阿難白佛此人辭家出時剃除發不。佛言不也。阿難白佛若不除者。云何語言具于三衣。佛告阿難言三衣者。一名單縫二名俗服。阿難白佛言世尊向說。一出家衣二在家衣。若在家者用三種為。佛告阿難一出家衣者。作三世諸佛法式。一俗服者欲令我弟子趣道場時當著一服。常隨逐身寸尺不離。若離此衣即得障道罪。第三衣者具于俗服。將至道場常用坐起。其名如是汝當受持。阿難白佛言若有善男子善女人。若有不受六重戒者。得趣道場不。佛告阿難隨意堪任至于道場。阿難白佛若有受者盡形受耶。佛告阿難亦如上法。隨意堪任受諸戒律。阿難白佛如向所說審為爾不。爾時七佛即現其身。住阿難前語阿難言。莫以聲聞小乘小智意。順諸眾生起斷滅見。過去諸佛悉由此門。成阿耨多羅三藐三菩提。此法是一切諸法門。三世諸佛悉由此門。成阿耨多羅三藐三菩提。諸佛說已忽然不現。阿難自念向有七佛今在何所。佛知其意即時答言。今在東方。阿難以汝起斷滅見故來證汝。阿難白佛審定能除而無疑也。佛告阿難如汝所言必定無疑。阿難白佛如是同行者。有無見等有至心者。乃能除此無量諸罪。若不至心當名何人。佛告阿難是人名為少分得者。阿難白佛此人命終當生何處。佛告阿難隨意所生。阿難白佛隨意所生。為大方等陀羅尼力耶。為三界世尊力耶。佛告阿難非是我力。乃是摩訶袒持陀羅尼威神之力。能致眾生到安樂國。阿難白佛言若謂爾者。我不堪任如是問答　佛告阿難若我在世若去世后。其有誹謗此陀羅尼者。汝今諦聽善思念之吾當為汝分別解說謗經因緣。阿難一切十方世界。破諸世界末為微塵可知其數。無有能知此人罪報。若比丘比丘尼優婆塞優婆夷。諸修行佛法者。入我法中欲求種種人天果報。欲求他方妙樂世界。反得眾苦患。所以者何坐謗方等陀羅尼故。欲求種智反得愚報。欲求人天勝妙快樂。反墮地獄究竟苦報。欲求尊王反得下賤。欲求聰明。反得闇鈍欲求天眼反得盲報。欲求子息反得獨報。欲求身香潔反得大臭弊惡之。身欲求端正三十二相。反得三十二丑。而自莊嚴。欲求他方妙樂世界。反得他方極苦地獄。欲求大富反得貧報。阿難以是因緣。我重語汝莫謗此經。我今略說如上罪報。汝今諦聽當為汝說。更有罪報。  
　　若有善男子善女人。不解如來所說方等義。于此法中橫生誹謗。而以妄想分別諸法。或生重嗔。此人命終入于東方阿鼻地獄。經歷受苦八萬四千劫。次第而受謗經罪報。從地獄出已。復有八萬四千鬲子。而以圍繞阿鼻大地獄。爾時此人從地獄出入諸鬲子。亦經八萬四千劫。一一鬲子復有十六鬲子而以圍繞。亦復如是次第而入東南方。南方西南方。西方西北方。北方東北方。如是諸地獄一一而增。劫數次第而受。上至諸佛。中至少分足人。下至辟支佛及聲聞人。如是諸大士力所不救。從此出已當生世間。餓鬼畜生蟲蟻蠅虱水蟲科斗。魚鱉之屬無一不遍。假使為人疥癩癰疽。貧窮抵突常生下賤。眼目[目*孝]瞎身體皰凸。諸根不具人所惡見。假使來生豪族之處。語言吃啞促命不壽人所呵叱。說其形貌過狀諸惡人所惡見。常以咒詛令其早死。或時生世五根不具。  
　　阿難此人皆由先世誹謗方等諸經典故受業如是。雖得人身諸根不完。假使不遇善知識者。如上所說次第還入是諸地獄。如是地獄是其舍宅。如是丑報是其衣服。阿難當知是業不可以已近情妄想而作。令其精神受諸苦報。是故阿難我今語。汝無信人中莫說此經。  
大方等陀羅尼經卷第三 
夢行分第三  
　　爾時佛告文殊師利法王子。若我在世若去世后。若有善男子善女人。來詣汝所欲求陀羅尼經者。汝當教求十二夢王。若得見一王者。汝當教授七日行法。文殊師利白佛言。云何名為十二夢王。云何名曰七日行法。  
　　佛告文殊師利善男子若有善男子善女人。于其夢中修通能飛懸繒幡蓋從此人后。見如是者即名袒荼羅。若有善男子善女人。于其夢中若見形像舍利塔廟大眾僧聚。見如是者即是斤提羅。  
　　若有善男子善女人。于其夢中見國王大臣著凈潔衣單乘白馬。見如是者即是茂持羅。  
　　若有善男子善女人。于其夢中若見乘象渡于大江。見如是者即是乾基羅。  
　　若有善男子善女人。于其夢中乘于駱駝上于高山。見如是者即是多林羅。  
　　若有比丘欲求此法。于其夢中上于高座轉于般若。見如是者即是波林羅。  
　　若有比丘于其夢中。到一樹下上于戒壇受具足戒。見如是者即是檀林羅。  
　　若有比丘于其夢中。坐佛形像請召眾僧施設供具。見如是者即是禪多林羅。若有比丘于其夢中。見有一樹華果茂盛。于其樹下入禪三昧。見如是者即是窮伽林羅。  
　　若有大王于其夢中。帶持刀劍游行四方。見如是者即是迦林羅。  
　　若有大臣于其夢中。見有諸人持諸水瓶洗浴其身。坌種種香著凈潔衣。見如是者即是窮伽林羅。  
　　若有夫人于其夢中。乘于羊車入于深水。于其水中有諸毒蛇。見如是者即是波林羅。  
　　見如是者乃可為說。善男子善女人若見如是一一事者。乃可為說七日行法。爾時文殊師利白佛言。世尊云何名為七日行法。云何受持云何修行如是等法。  
　　爾時佛告文殊師利法王子言。若有善男子善女人。于初日分中至于道場。應以涂香末香栴檀沉香熏陸海渚岸香。應以供養摩訶袒持陀羅尼經。爾時華聚菩薩觀世音菩薩來在道場。爾時二士異口同音而贊道場行者。善哉善哉善男子善女人等。能于釋迦牟尼如來法中。修行摩訶袒持陀羅尼經。  
　　爾時觀世音華聚菩薩。在虛空中乘寶蓮華。與無量大眾前后圍繞。文殊師利我今語汝。語諸眾生修行受持摩訶袒持陀羅尼經。展轉相授得出三界隨意所愿若有清信士清信女。應于初日分勸諸眾生趣于道場。燒種種香懸繒幡蓋。若有善男子善女人。欲求現在未來愿者可以求之。爾時二士隨其根量。與其現在未來世愿文殊師利如是行者。若有至心見此二士踴在虛空。若不至心而悉不見。文殊師利若不見者。謂不至心。是名初日行分陀羅尼經。  
　　復次文殊師利。若有善男子善女人。于第二日分中在于道場。應燒種種香涂香末香懸繒幡蓋。而以供養摩訶袒持陀羅尼經。  
　　復次爾時寶王如來及與我身。從靈鷲山與無量那由他大眾。前后圍繞來至道場。一一大眾各乘七寶蓮華。種種音聲各各贊嘆道場行者。善哉善哉善男子善女人等。乃能于我去世之后。受持讀誦陀羅尼經。即自惟念。我能修行受持此經。又時惟念十方三世諸佛如來。受持此經我當隨學。文殊師利我去世后。如是來至道場行者。我當隨其根量差別而為說法。又有聞者有不聞者。有見我形者有不見者。不見不聞者除不至心而不見耳。是名摩訶袒持陀羅尼經行分第二。  
　　復次文殊師利。若有善男子善女人。于第三日分中在于道場懸繒幡蓋。又以涂香末香梅檀沉水熏陸海渚岸香。而以供養摩訶袒持陀羅尼經。爾時當有維衛佛虛空藏菩薩摩訶薩。于第三日分中來至道場。與無量大眾前后圍繞在虛空中。亦復各各乘寶蓮華。在虛空中或高七多羅樹。放大光明普照十方所有佛土。其中行者睹斯光已。皆發阿耨多羅三藐三菩提心。他方所有賢圣之人。皆悉尋光來至道場。爾時道場行者隨其根力。或有睹者或不睹者。有見形者有不見者。隨其根量分別行力。爾時此人聞佛所說如是。行力歡喜踴躍得未曾有。文殊師利是名摩訶袒持陀羅尼經行分第三。  
　　復次文殊師利若有善男子善女人。于第四日分中在于道場。讀誦修行摩訶袒持陀羅尼經。懸繒幡蓋悉以雜色莊嚴此道場。燒種種香涂香末香梅檀沉水熏陸海渚岸香。而以供養摩訶袒持陀羅尼經。復次爾時式佛。與無量大眾。前后圍繞來至道場。在于虛空高七多羅樹。放大光明亦照十方微塵世界。其中眾生睹斯光者。于諸法性無不了達爾時道場行人不諂偽者。今于現世及過去世。未曾犯毀根本罪者。了見式佛在虛空中乘寶蓮華爾時行人見式佛已頂禮足下。爾時式佛即以右手。摩其人頂作如是言。善男子善女人。汝等不久趣菩提樹。破諸魔怨伏諸外道當獲總持與我無異。文殊師利是名摩訶袒持陀羅尼經行分第四也。  
　　復次文殊師利。若有善男子善女人。于第五日分中在于道場。受持讀誦摩訶袒持陀羅尼經。莊嚴道場懸繒幡蓋。燒種種香涂香末香栴檀沉水熏陸海渚岸香。如是諸香而以供養摩訶袒持陀羅尼經。又無余念。我當何時得隨陀羅尼門。我當何時離三有惡。我當何時離于五蓋我當何時離于十纏。我當何時離諸憍慢。及諸愚習如是等難。何時當離如是等苦。若作是念時。爾時隨葉佛在于虛空乘寶蓮華。為無量大眾說諸法要。爾時道場行者。了了聞佛所說章句。悉在心懷明了不忘。爾時道場行者。若有睹者及無睹者。乃至七日睹者。乃至二七日不睹者。乃至三七日睹者乃至不睹者。眾生此業以不定故。皆由先世罪業深淺。文殊師利是名陀羅尼經行分第五。  
　　復次文殊師利。若有善男子善女人。于第六日分中在于道場。受持讀誦摩訶袒持陀羅尼經。燒種種香涂香末香栴檀沉水熏陸海渚岸香。如是諸香而以供養摩訶袒持陀羅尼經。復次當有拘那含牟尼佛。與無量大眾前后圍繞。從余四天下來至道場。爾時行人了見拘那含牟尼佛。及見七佛在于虛空。一一諸佛各乘七寶蓮華座。一一華座縱廣正等八萬四千由旬。其花離地亦八萬四千由旬。爾時行人見是事已。得未曾有歡喜踴躍。爾時諸佛異口同音而贊行人。善哉善哉釋迦如來弟子。能于遺法受持讀誦摩訶袒持陀羅尼經至于道場。不久當離三惡道分救攝眾生。在于人天究竟快樂。文殊師利我去世后。此摩訶袒持陀羅尼經。當于閻浮提饒益眾生。文殊師利是名摩訶袒持陀羅尼經行分第六。  
　　復次文殊師利。若有善男子善女人。于第七日分中在于道場。至心禮敬摩訶袒持陀羅尼經莫作余念。但當至心諦聽諦受。莫念妻子象馬七珍。莫以妄想亂其善心。令一生空過無所得也。唐喪其功不離諸惡。文殊師利夫為行者。但應至心作如上念。爾時當有十方一切諸佛世尊在于虛空。一一諸佛或將一恒河沙者。或將二恒河沙者。或三恒河沙者。或一萬恒河沙者。或二萬恒河沙者。或三萬恒河沙者。或十萬恒河沙者。或二十萬恒河沙者或三十萬恒河沙者。或六十七十八十九十。乃至一百二百三百四百五百六百七百八百九百。乃至不可計不可數大眾集在道場。爾時大眾互相睹見。皆有三十二相身如閻浮檀金。一一佛土各現其前。以種種珍寶間錯莊嚴。一切諸國未有得。如文殊師利法王子者。在于虛空皆自驚疑。每自思惟何緣諸佛。悉現如是清凈世界。作是念時我與文殊師利及無量大眾。前后圍繞往至道場。隨其根量而為說法。令其行人了見我身加其威神。令悉得見在虛空坐及諸凈國。見凈國已歡喜踴躍得未曾有。即發阿耨多羅三藐三菩提心而不退轉。于七日中得隨意生。文殊師利是名摩訶袒持陀羅經行分第七。  
　　爾時華聚菩薩即從座起。偏袒右肩右膝著地。恭敬合掌而白佛言。世尊我從東方妙樂世界。為佛所遣故來救此雷音比丘。令住堅固心。如佛所說不久當得成等正覺。度諸眾生無有邊際。令得究竟住決定心。我以憶念昔所造行。故來至此娑婆世界。聽受演說陀羅尼經。復聞授諸聲聞五百大弟子記。十方天子今各現在世尊了知何用說此十方一切而見聞耶。唯愿聽我立大誓愿護此經典。佛告華聚善哉善哉善男子。聽汝自恣立大誓愿。爾時華聚菩薩。即于佛前而自立誓作如是言世尊若有善男子善女人。受持讀誦此陀羅尼經者。我從今日晝夜不離。擁護是人令無惱患。色力名譽皆悉具足。世尊若賜我此愿者。我乃當取成等正覺。若有眾生遭苦厄者。我若不往救彼眾生令得本心。我終不成等正覺也。若復有人修持此經至于道場。若遭苦患稱我名字。我不往救我終不成等正覺也。若有眾生憶念我名。日夜六時念念不絕。求生妙樂世界。若不往生者我終不成等正覺也。  
　　若有眾生行陀羅尼者。我當晝夜為彼人說法令得歡喜。若欲命終之日。必定自知生妙樂世界無有疑也。或令彼人遙見妙樂世界。如觀掌中阿摩勒果。所有一切好丑之事悉皆明達。世尊若令一切眾生生妙樂世界者我乃當成等正覺也。若有往生三涂分業不永斷者。我終不成等正覺也。既生妙樂世界。不離愚癡憍慢因緣習氣者。我亦終不成等正覺也。天中尊王若有眾生。從生至老但作一念。我當書寫陀羅尼經受持讀誦。然后得生若得書若不得書。若得讀誦若不得讀誦。臨終之日我必往彼人所。拔其精神令生妙樂世界。世尊除二種人我所不攝。一者謗方等經。二者用僧祇物乃至一比丘物。若用如是之物。不得往生妙樂世界。若有眾生被于官事愁憂不樂。為他所逼將向王所。若在大火大水。師子虎狼軍陣交戰。迷在山谷不知道路。若值如上諸難處者。應當讀誦陀羅尼經百二十遍。復更百二十遍稱我名字南無華聚菩薩大士。應如是唱我時與無量大威神諸天。前后圍繞詣彼人所。破彼諸難令無所患。世尊若與我如上諸愿者。我乃當取阿耨多羅三藐三菩提。若不聽許我終不成等正覺也。  
　　爾時佛告華聚菩薩。善哉善哉善男子。大士汝慈悲無量。欲以慈悲門攝取眾生。示諸方便令無惱患。隨意得生諸安樂國。爾時毗沙門天王即從座起。偏袒右肩右膝著地。合掌向佛而白佛言。世尊我為鬼神將軍攝諸鬼神。猶如世尊盡攝我等。世尊今聽我等護持陀羅尼經典不耶。  
　　爾時佛告毗沙門天王。快哉鬼神大王。欲護陀羅尼經者。即是三世諸佛之子。即報三世諸佛之恩。爾時毗沙門天王。即于佛前而自立愿。世尊若有善男子善女人。持陀羅尼經者。有諸惡人為起衰患。令其行人意散心亂。不得讀誦修行陀羅尼經。我于爾時往彼人所。令彼惡人復得衰耗。或令水。火盜賊縣官枉橫不隱之事來逼其身。或時致死若近于死。如是惡人若仕官者不得高遷。或令惡夢麻油涂身宛轉土中。或時于其夢中。脫衣裸走牙齒墮落。頭白面皺眼目[目*孝]瞎。世尊我令其夢中見如是事。世尊我于爾時。遣諸鬼神惱其舍宅。令彼惡人得大重病。或時致死。世尊聽我如是護此經不。爾時世尊默然不答。爾時華聚語毗沙門言。世尊默然即為可汝如上所言。爾時阿難語華聚言。我今問汝汝可答我。莫如世尊默然可也。爾時華聚語阿難言。隨意所問當以答汝。爾時阿難語華聚言。世尊何故不默然授諸聲聞記。所以者何默然是印可性者。以何因緣言語方便。授諸聲聞弟子記耶。爾時華聚語阿難言。如來有默然授諸聲聞記。或時以言語方便而以受之。阿難如來授記不唯三途。所以者何如來當以諸法不定故。方便多故智慧無量故。世界無邊故眾生行無邊故。是故世尊更以方便。授諸聲聞大弟子記。爾時阿難語華聚言。若謂諸法不定者。十方諸佛亦應不定。諸佛不定者。十方世界亦復不定乎。爾時華聚即以右手。接取西方妙樂世界。舉著虛空猶如大士取阿摩勒果。置于右掌無所妨礙。爾時大眾遙見西方妙樂世界。河池華樹莊嚴之事無不明了。爾時大眾歡喜踴躍。至心敬禮無量壽佛。各各求生妙樂世界。爾時華聚語阿難言。于意云何諸法如是有定性不。阿難答華聚言。諸法如是無有定性。我不敢問諸法定相。  
　　爾時佛告阿難。汝等二大士不須。諍論如是事也。何以故阿難于汝意云何。三果之人入地獄不。阿羅漢人受餓鬼形不。乃至受畜生身不。及生邊地邪見處不。阿難白佛言不也世尊。何以故阿羅漢人名離一切究竟患難。若不離一切究竟患者不名阿羅漢也。善男子汝云何言一切法是不定相。阿羅漢人永更不受如是等苦豈不定乎。阿難白佛言。世尊阿羅漢人得盡定慧不。佛言不也。何以故阿羅漢分段涅槃。是故不得究竟盡慧。  
　　善男子夫于學者。觀一切法住平等性。不離有不離無。不離有邊不離無邊。不即是邊不離是邊。不即是我不離于我。不即是色不離于色。不即是受不離于受。一切法者不可言定。不可言無定。若無定者應無三寶究竟解脫處。當知是法即有定性。若謂無定上無諸佛下無眾生。是無定相。雖復如是。然不可言無復不可言有。若菩薩觀一切法著有著。無即菩薩累。若見眾生而生著相。是菩薩累。若離眾生亦菩薩累。若著眾生行是菩薩累。若離眾生行亦菩薩累。若著我行是菩薩累。何以故菩薩常應如是心住中道。得名菩薩究竟慧也。善男子阿羅漢人都無是事。無是事故不得名為究竟慧也。  
　　善男子所謂菩薩住心中道。汝今諦聽當為汝說。菩薩觀虛空如地。觀地如虛空。觀金如土觀土如金。觀眾生非眾生。觀非眾生而是眾生。觀法而是非法。觀于非法而是定法。而是定法無有差別。觀諸持戒與破戒等。觀諸破戒如具戒相。雖然離于二邊住平等相。破戒持戒亦應等心觀之。上中下性亦應等心觀之。有為無為法亦應如是等心觀之。不贊大乘不毀小乘。豪貴卑賤粗妙丑陋。諸根完具及與殘缺。聰黠愚闇悉不贊毀。善男子夫為菩薩供養之法。不應選擇如上諸事。是名菩薩住心中道究竟智慧。善男子聲聞之人無如是事故。無究竟慧亦非究竟涅槃。何以故未了法性故。不得究竟涅槃。  
　　復次善男子我于往昔作一居士。受性憍恣而不推求出世之典。時有比丘執持應器。來詣于我而從我乞濟身之具。時我答言沙門釋子汝從何方來至我所。執缽而住何所求索。復更問言汝何種姓。為上姓中姓下姓乎。又復更問曰。汝于五法常學何律。汝于十二部經常學何等。復更重問汝。今名何受姓云何。汝于三業中常修何業欲求何處。上中下乘汝何乘所攝。求究竟乎求分段耶。如是無窮重問。身便得患而即命終。以是因緣今故語汝。若以施時莫擇上中下性實相世諦。于有無法而不分別。若分別者即名菩薩著我人壽者亦著行者。不名菩薩住心中道得究竟慧。  
　　善男子我今復更略說往昔因緣。我于往昔作一比丘。時有居士設大施會。請沙門婆羅門。貧窮下賤須衣。與衣須食與食須珍寶與珍寶。我時甚大貧窮而無資財。我時望得珍寶物故往詣會所。于其中道見有大橋。于其橋上見眾多人匆匆往來。時諸人中有一智者。我以愚意問此人言。此橋何人所作此河從何而來今向何去。復問此木何林所生何人所斫何象所。載此木為青為白為赤為黑何日所作。此木松也柏也柳也。曲也直也有節無節也。破此木鐵何冶所出何匠所造。此水堿也苦也甜也深也淺也。何用作此橋也。  
　　善男子我于爾時。次第而作七千八百問已。爾時智者便答我言。咄癡沙門居士請汝。汝但涉路至于會所。可得悅意后不生悔。汝今舍問如是等事。于身無利何用問為。如是等木何野所生。何人所造何斧所斫。咄沙門今且速去還當語汝。我時聞此語已。涉路而去便到會所。所食蕩盡財寶無余。我時見已懊惱結恨。[口*睪]聲叫言是何苦哉。心口所失值如是苦。還到橋上見向智人。時人問言沙門汝云何憔悴如是多不吉耶。我時答言以貧窮故往詣會所。欲求衣食所須之具。于其中間以見于汝。徒問無益之言。使我不值飲食所須財寶。以是因緣我心生惱。  
　　爾時智者而答我言。夫為比丘于身無利。理不應問何用問為。善士比丘汝以一誤失現在利。從今已往于身無利。慎莫多問應觀諸法。于身利者宜應須問。何謂為利。觀有為法應以遠離此即為利。觀平等法宜應親近此即為利。不贊已毀他此即為利。自既了達教他了達此即為利。自能厭離世樂亦教他離此即為利。自知莫問無利益亦教他莫問此即為利。我向了達知問無利是。故語汝速往會所。善男子爾時智者說此法時。忉利諸天九十二億。在虛空中聽智者所說。即發阿耨多羅三藐三菩提心。時五百居士遠塵離垢得法眼凈。我于爾時得入陀羅尼門。善男子我因是已來。得入究竟慧住心中道。阿羅漢都無是事。云何當得究竟慧耶。以毀大乘贊諸小乘。是故不得究竟慧耳。  
　　爾時阿難白佛言。世尊如是人者今何所在。世尊受是果報經幾劫乎。佛號云何劫名何等其王名何。佛告阿難。善男子吾今可以譬喻語汝。設有一人身力無量。末三千大千世界盡為微塵。善男子且置是事。此人復取十方微塵等三千大千世界亦末為塵。如是次第十方恒河沙世界亦末為塵。可知其數不。阿難白佛言。世尊一世界乃至百世界尚不可數。況微塵耶。善男子如是世界可知其數。彼佛去世后復過于是佛號栴檀華如來至真等正覺。國名尊常劫名凈持王名栴檀果。栴檀華佛生彼王宮。成等正覺而取涅槃。次后有佛名釋迦牟尼。如是次第二萬億釋迦牟尼佛吾悉供養。最初佛者令我堅固陀羅尼。豈異人乎今即文殊師利法王子是。爾時居士設法會者。今華聚菩薩摩訶薩是。爾時五百居士者今則五百大弟子是。爾時王子菩薩居士優婆塞優婆夷天龍夜叉乾闥婆阿修羅。五百大弟子無量大眾。及與阿難歡喜奉行。  
大方等陀羅尼經卷第四 
護戒分第四  
　　爾時文殊師利。即從座起偏袒右肩。右膝著地而白佛言。世尊若比丘。于世尊去世之后若毀四重。若比丘尼毀犯八重。若菩薩若沙彌沙彌尼優婆塞優婆夷。若毀如是一一諸戒。所犯重罪當云何滅。佛言嗚呼善哉文殊師利。乃能請問如是等事。汝慈悲勝故能發是問。汝若不發是問。我終不說彼惡世比丘所犯之過。善哉善哉文殊師利。汝今諦聽當為汝說。我去世后若有惡律儀比丘毀四重禁。默然而受檀越供養而不改悔。當知是比丘必受地獄苦而無疑也。我今當出良藥救彼比丘重病。若我去世后毀四重禁羞不發露。汝今諦聽當為汝說。  
　　離婆離婆諦(一)仇呵仇呵帝(二)陀羅離帝(三)尼呵羅帝(四)毗摩離帝(五)莎呵(六)  
　　文殊師利此陀羅尼。是過去七佛之所宣說。如是七七亦不可數亦不可計。說此陀羅尼救攝眾生。現在十方不可計不可數七佛。亦宣說此陀羅尼救攝眾生。未來不可計不可數七佛。亦宣說此陀羅尼救攝眾生。汝今請問陀羅尼義。我已說竟。以此陀羅尼經。救攝未來世惡律儀比丘。令其堅固住清凈地。善男子若有比丘毀四重禁。至心憶念此陀羅尼經。誦一千四百遍。誦一千四百遍已乃一懺悔。請一比丘為作證人。自陳其罪向形像前。如是次第經八十七日勤懺悔已。是諸戒根若不還生終無是處。彼人能于八十七日勤懺悔已。若不堅固阿耨多羅三藐三菩提心亦無是處。又文殊師利云何當知得清凈戒。善男子若其夢中。見有師長手摩其頭。若父母婆羅門耆舊。有德如是等人。若與飲食衣服臥具湯藥。當知是人住清凈戒。若見如是一一相者。應向師說如法除滅如是罪咎。復次善男子所謂比丘尼毀八重禁者。若欲除滅八重禁罪。先請一比丘了知內外律者。陳其罪咎向彼比丘。彼比丘應如法而教此內外律。所謂。  
　　阿隸離婆其羅帝(一)羅帝婆(二)摩羅帝(三)阿摩羅帝(四)莎訶(五)  
　　善男子此陀羅尼。若有讀誦受持如法修行九十七日。日誦四十九遍。乃一懺悔隨師修行。是諸惡業若不除滅終無是處。善男子汝若不信。吾今為汝略說。我昔愚行業因緣故十方虛空法界。及大地土山河叢林盡末為籌。大如微塵尚可知數。除諸佛等無人能知。我所犯戒。十方無邊我所犯戒亦復無邊。微塵無數我所犯戒亦復無數。眾生無邊我所犯戒亦復無邊。方便無邊我所犯戒亦復無邊。法性無邊我所犯戒亦復無邊。善男子我觀如是等業甚為可畏。上至菩薩下至聲聞。不能救我如是等苦。我即思惟如是事已。便推求此陀羅尼典。得已修行九十七日。日讀誦四十九遍。聞空有聲而謂我言。善哉善哉善男子。乃能推求此陀羅尼典。我時聞已顧視四方。見有諸佛羅列在前。一一諸佛手摩我頭聽我悔過。善男子以是因緣。我去世后若有比丘尼犯八重禁。應當求此陀羅尼典讀誦修行。若于夢中見如上事。當知彼比丘尼住清凈地具清凈戒。復次善男子若有菩薩受八重禁。然后毀壞狂亂心熱。欲自陳說無所歸趣。無能滅者如是罪咎。僧已和合令出境界。應大怖懼。此人應住一空靜室。涂治極令內外鮮凈。請一比丘了知內外一部律者。應自陳過。向此比丘作如是言。僧今擯我來至此間。我今請師亦來此間。此師應教凈律之法所謂。  
　　婆羅隸(一)仇那羅隸(二)阿難羅隸(三)其那羅隸(四)伽那隸(五)阿隸那隸(六)阿帝那隸(七)阿帝那隸(八)莎訶(九)  
　　善男子如是陀羅尼者。即是三世諸佛之所護持。亦是三世諸佛之所秘藏。善男子吾昔未說今已說之。昔所未作今日已作。昔所未開今日已開。開此三因方便已。令諸眾生遇此三因方便者速出三界。如盲者見日如嬰兒得母。如鳥出[穀-禾+卵]如饑人得食。如縛者得脫如寒者得火。如裸者得衣如迷人得路如渴者得水。善男子我此法味亦復如是。若久住世間若一劫若減一劫。為諸眾生受持讀誦解說其義。為愚者說。當知是人與我無異住清凈地。是人應于心中生遭我想自陳罪咎。若罪不滅終無是處。  
　　文殊師利白佛言。世尊此陀羅尼者應誦幾遍修行幾日乃當止耶。佛言善男子。此陀羅尼應誦六百遍乃一懺悔。當懺悔時應請一比丘。在其前立口自陳罪必令得聞。如是次第經六十七日。占其夢想如上所說更無有異。若得是相知是菩薩住清凈地具清凈戒。復次善男子。若有沙彌沙彌尼優婆塞優婆夷毀諸禁者。亦應請一比丘了知內外律者。向形像前若尊經般若前。自陳其過向此比丘。此比丘應教凈律之法所謂。  
　　伊伽羅帝　慕伽羅帝　阿帝摩羅帝　郁伽羅帝　婆羅帝　婆座羅蝎帝　座羅蝎帝　豆羅奢蝎帝　毗奢蝎帝　離婆蝎帝　婆羅隸阿隸　其羅隸阿隸　持羅隸阿隸　其蘭隸阿隸　提蘭隸阿隸　毗羅阿隸　莎呵。  
　　善男子如是陀羅尼者。我為慈愍一切眾生故說此陀羅尼。若有下劣沙彌沙彌尼優婆塞優婆夷。亦應讀誦修行此陀羅尼。誦四百遍乃一懺悔。如是次第四十七日。當懺悔時應自陳過令彼了聞。如是次第四十七日已。如上所說夢中得見一一事者。當知是沙彌沙彌尼優婆塞優婆夷。住清凈地具清凈戒。爾時文殊師利及五百大弟子心有少疑。佛知其意即時告言。如汝所念行者應修五事持諸戒性。所謂不犯陀羅尼義。不謗方等經。不見他過。不贊大乘不毀小乘。不離善友常說眾生妙行如是五事。是行者業不犯戒性。復次善男子不說上界所見。亦不說已所行好丑之事。亦應日日三時涂地。亦應日誦一遍。日一懺悔。如是五事是行者業不犯戒性。  
　　復次善男子復有五事。若有比丘行此法者及與白衣。不得祭祀鬼神亦復不得輕于鬼神。亦復不得破鬼神廟。假使有人祭祀鬼神亦不得輕。亦不得與彼人往來。如是五事是行者業護戒境界。復次善男子復有五事。不得與謗方等經家往來。不得與破戒比丘往來。破五戒優婆塞亦不得往來。不得與獵師家往來。不得與常說比丘過人往來。如是五事是行者業護戒境界。復次善男子復有五事。不得與腦皮家往來。不得與藍染家往來。不得與養蠶家往來。不得與壓油家往來。不得與掘伏藏家往來。如是五事是行者業護戒境界。復次善男子復有五事。不得與劫賊家往來。不得與偷盜家往來。不得與燒僧坊人往來。不得與偷僧祇物人往來。不得與乃至偷一比丘物人往來。如是五事是行者業護戒境界。復次善男子復有五事。不得與畜豬羊雞狗家往來。不得與星歷家往來。不得與淫女家往來。不得與寡婦家往來。不得與沽酒家往來。如是五事是行者業護戒境界。善男子如是七科五事。行者應深了觀根原。然后舍離其余諸事亦復如是。  
　　復次善男子行有二種。一者出世人行。二者在世人行。出世行者不禁如上諸事。在世行者吾以禁之。何以故譬如嬰兒。始能行時其母護持不聽遠行。假使遠者或絕乳而死。或墮水火故死。或為虎狼師子之所食啖。或為鶿鸝鴟梟所傷。如是嬰兒母常護持令不暴害。然后長大若有所作必能成辦。善男子我亦如是為一切母。一切眾生即是我子。常為護助令不遭橫。速出三界能有所辦。若不如是制諸弟子。云何當得阿耨多羅三藐三菩提耶。如彼女人不制其兒。云何長大能有所辦。復次善男子我諸弟子。若見如上諸惡律儀不善人輩。占相吉兇治生販賣。一不如法諸惡之事。舍我法已而更貪著惡律儀法。然后命終受無量苦。我時見已心生慈愍。為諸眾生設是方便。令諸眾生乘是方便。出三界苦得究竟樂。吾今所以設諸方便。救攝眾生令得究竟寂滅涅槃。爾時文殊師利及五百大弟子。無量大眾歡喜奉行。  
不思議蓮華分第五  
　　爾時只陀林中。無量億千那由他大眾之中。有寶蓮華從地踴出高七多羅樹。其花有八十萬恒河沙重。一一重中各有一佛。與無量大眾前后圍繞。為說陀羅尼義。如是次第八十萬恒河沙諸佛。各說陀羅尼義。而此華中放大光明。遍至三千大千世界。爾時大眾見此瑞已得未曾有。不知為以何緣忽有此相。爾時大眾各有疑惑。如來何緣示現如是妙寶蓮華。其中諸佛說妙法藏。各各相謂今當問誰。爾時文殊師利知大眾心疑。即從座起偏袒右肩。右膝著地而白佛言。世尊五百大弟子及一切大眾。心有疑惑我亦未了。此華名何為以何緣忽來到此。此華不可思議。復有諸佛而在其中。與無量大眾說妙法藏。此事不可思議。復有光明普照十方微塵世界。此事亦為不可思議。此華復有三十二種微妙莊嚴亦不可思議。此華有是四不可思議事。此華名何。其中諸佛光明重數。而從何方忽來在此。以何因緣而現此相。爾時佛告文殊師利。善男子此華者名優曇缽羅羅阇。其中諸佛名釋迦牟尼俱同一字。是諸佛等我乃久遠常以供養。于諸佛所深入法性。汝等大眾亦應供養。爾時無量大眾即從座起。各各奉花供養諸佛。到已頭面禮足華供養已。瞻仰諸佛目不暫舍。  
　　爾時舍利弗念欲供養是諸佛故。即修神通繞此華王。經八十七日百千萬分不周其一。即大嗥泣涉路而還。到大眾中而白佛言。我定失神通必無疑也。何以故向與無量大眾。往詣佛所念欲供養是諸佛故。我即修通欲遍觀此華。經八十七日百千萬分不周其一。以是因緣我今定知。必失神通而無疑也。爾時佛告舍利弗。假使鳥飛疾于電光百千萬倍。有阿羅漢復過于是百千萬倍。復有菩薩復過億倍。復有菩薩復過萬萬倍。假使百千萬億劫猶尚不周。況八十七日汝能周耶。咄善男子汝不失通。譬如有鹽大如微塵。此鹽自謂世間堿者更無過我。世有智者而便取之投于大海。唐失其身堿何所在。汝等聲聞亦復如是。神通大小如彼鹽身。法味多少如彼堿味。云何欲知此華邊際。爾時世尊即從座起。到于華所以華供養是諸佛等。華供養已即說陀羅尼曰。  
　　婆呵羅帝　婆帝羅　毗留瀨多　其呵帝莎　呵呵呵梨呵咥[口*知]悉　作浦醯阿醯浦　醯呵　郁呵蛇醯　復蛇醯蛇　浦醯蛇醯　[月*荼]蛇醯　阿[少/兔]蛇醯　阿[少/兔]蛇醯醯蛇　復蛇醯醯蛇　浦蛇醯醯蛇　復蛇醯醯蛇　復蛇脅復蛇　浦蛇醯醯蛇　到[口*知]　莎呵。  
　　爾時諸佛各各說陀羅尼已。爾時世尊即從座起語諸佛言。今此大方等陀羅尼經。當囑授誰耶。爾時會中有八十萬恒河沙法身大士。即從座起恭敬合掌。白佛言世尊。我等從今日若佛在世若去世后。若有善男子善女人。能修行解其義者。若城邑聚落凈處。若山林樹下神仙居處。修行此經解其義者。我等八十萬恒河沙菩薩。必后彼人所擁護此人。令不遭橫身無疲倦。常得色力名譽等利。此人所至到處。我等菩薩往彼人所。作種種宮殿飲食臥具。隨意供給令無所乏。以此陀羅尼故如是供給令其不失上妙之心。  
　　爾時諸佛贊諸菩薩。善哉善哉舊住娑婆土者。能受持修行陀羅尼典。及以供養持此典者。即為供養十方諸佛。汝等不久當得阿耨多羅三藐三菩提。何以故此經有無量威神力故。汝等受持此經。有無量方便。汝等受持此經有無量慈悲。汝等受持此經有無量神通。汝等受持此經神力如是。云何不得阿耨多羅三藐三菩提。爾時諸佛告諸菩薩。善男子若諸佛在世若去世后。若有眾生來詣汝等一一菩薩者。若欲定問何者當先得阿耨多羅三藐三菩提。汝等應示能修行解其義者。或有問者何人先入總持陀羅尼門。汝等應示能修行解其義者。或有問言何者能知十方世界莊嚴之事。汝等應示能修行解其義者。或有問者何人當生嚴凈世界。汝等應示能修行解其義者。或有問者何人來世作轉輪王。汝等應示能修行解其義者。或有問者何人當于來世能廣化眾生。令堅住阿耨多羅三藐三菩提心。汝等應示能修行解其義者。或有問者何人當于來世為諸佛所贊。汝等應示能修行解其義者。或有問者何人能知十方世界有邊際無邊際耶。汝等應示能修行解其義者。或有問者何人能遠離六賊。汝等應示能修行解其義者。或有問者何人能離諸煩惱賊。汝等應示能修行解其義者。或有問者何人能離十二食也。汝等應示能修行解其義者。或有問者何人能離十纏。汝等應示能修行解其義者。或有問者何人能離三種甜食。汝等應示能修行解其義者。或有問者何人能離毒害。汝等應示能修行解其義者。或有問者何人能離四毒。汝等應示能修行解其義者。或有問者何人能離一詐親者。汝等應示能修行解其義者。或有問者何人能離世惡知識。汝等應示能修行解其義者。或有問者何人不為三愛所牽。汝等應示能修行解其義者。或有問者何人能于今世后世不謗方等經。汝等應示能修行解其義者。或有問者何人能知十方世界幾許眾生發三菩提心。幾許眾生發聲聞緣覺心。汝等應示能修行解其義者。或有問者何人能分別十方諸佛說法之聲。緣覺聲聲聞聲具住菩薩聲。不具住菩薩聲轉輪王聲。諸天聲婆羅門聲大臣聲。富聲貧聲樂聲苦聲。夜叉聲餓鬼聲地獄聲畜生聲。劫數苦報聲非劫數苦報聲。汝等應示能修行解其義者。或有問者何人能別世間諸香。海渚彼岸香。多摩羅伽香頻婆伽羅婆香。婆首伽羅香薰陸香。蘇漫陀香婆師伽香。涂香末香雞舌香沉水香。常在世香非常在世香。佛菩提香菩薩究竟香。聲聞分段香緣覺限際香。初果人香非初果人香。究竟涅槃香非究竟涅槃香。分際香非分際香。轉輪王香粟散王香。大臣香婆羅門香。居士香童男香。童女香非童男童女香。地獄餓鬼畜生香。十方世界香非十方世界香。汝等應示能修行解其義者。  
　　復次善男子若諸佛在世若去世后。若有眾生得遇此陀羅尼者。當知是人去佛不遠。譬如巧木作家。往趣林野到諸山中。先見小木必定自知。吾今得木而無疑也。若使諸佛去世之后。若有眾生遇此陀羅尼者。當知是人去佛不遠。如人趣河遙聞水聲。必定自知吾今得水而無疑也。若使諸佛去世之后。若有眾生得遇此經當知是人去佛不遠。譬如迷人還得正路。必定自知去舍不遠將無疑也。若佛去世后若有眾生得遇此經。當知是人去佛不遠而無疑也。如掘井家漸見濕土。必定自知去水不遠而無疑也。若使諸佛去世之后。若有眾生得遇此經。當知是人去佛不遠。  
　　爾時諸佛告諸菩薩。當來有劫名妙音聲。汝等菩薩當生此劫。劫中有國名妙童幢花。彼界有城名無染行。城中有王名曰嚴身。此嚴身王常以十善教化眾生。汝等菩薩當生此王家。出家學道次第成佛。俱號釋迦牟尼。爾時此華從地出已。在于虛空放大光明。于此光中有種種妙聲贊諸菩薩。善哉善哉諸菩薩等。汝等不久實當得于阿耨多羅三藐三菩提。如諸佛語而無疑也。汝等必當堅固阿耨多羅三藐三菩提得常樂我凈。是時此華于虛空中忽然不現。爾時五百大弟子心有疑惑。作如是唱言嗚呼異哉。以何因緣有如是事。此大蓮華無有邊際。在于虛空忽然不現。今何所在不知歸趣。此華中有無量諸佛今亦隨無。  
　　爾時佛知眾會心念。告諸大眾我之所說陀羅尼典。今亦當無如彼華相。一切諸法如幻如化如虛空云。一切諸法亦復如是。假使有法過于是華。亦如幻化而無定相。善男子不須驚疑。如是等事非汝聲聞之所思議。向所出華是陀羅尼力。今還無者亦陀羅尼力。欲說陀羅尼故此華從地踴出。今已說竟此華還無。非汝聲聞之所議也。諸法興故相貌亦興。諸法衰故相貌亦衰。陀羅尼興故諸花亦興。說陀羅尼竟故諸花衰滅。善男子汝不見乎。我向初轉法輪之時。無量無邊大眾人天阿修羅等。前后圍繞是名法興。我已說竟名諸法衰。天人阿修羅隨意所往。當知諸法如幻化相。譬如人生至于五十常趣衰路。我所說法亦復如是。初始說時已有盡性。非說已而有此盡性也。此華初出必有去性無有疑也。法性常爾何所疑也。爾時佛告阿難。汝當受持此陀羅尼經我今出世已三轉此陀羅尼經。初始說時付囑于汝。救攝眾生病苦之厄。第二說時救護我法。令諸波旬不得毀亂。今第三說者皆為救攝一切眾生置于涅槃。是故一法方便三說度諸眾生。以此三法付囑于汝。譬如長者有三方便恒常用行身。心方便念眼方便視手方便作。如是三事和合成一。此陀羅尼經亦復如是。初說喻心二說喻眼三說喻手。雖有三名其實是一。一佛菩提。如彼居士臨欲終時。唯有一子以此。三事付囑于子。子已受教然后修行常得高位。善男子我即汝父汝是我子。修我三因大方便者然后得作天中尊王。如居士子而順父教然后高貴。若不順父教云何而貴。汝若不順我此教者。云何而得天中尊王。  
　　復次善男子。譬如大河在于大谷。于意云何谷大河大耶。阿難言世尊。谷能盛河河非盛谷。谷必大也。佛言善哉善哉善男子快說是語。谷喻于我河喻于汝。谷擁大水展轉而流到于大海。若復有水而不隨谷漫墮鹵土。為鹵所淋而失其身。善男子復有一水。住在谷中而不肯出。善男子谷喻大海用喻于我。水喻菩薩住喻聲聞鹵喻緣覺。雖入鹵中展轉而行入于大海。雖住谷中展轉所推亦入大海。善男子如是三事都歸大海。我今所說陀羅尼義。初說救病二說護法三說護身雖三名說其實是一。  
　　復次善男子譬如大樹。因地而生頭有二岐。于汝意云何樹因地生地因樹生耶。阿難言世尊樹因地生非樹生地。善哉善哉善男子快說是語。地喻于我樹喻菩薩奇喻聲聞緣覺善男子如是三事可言非類不。阿難言一類所生不可異也。何以故一大地生故一根長故。不可言非類也。佛言善哉善男子。我所說陀羅尼義亦復如是而無有異。何以故一金剛身故一意生故一口說故。以是因緣而無余雜。我今已三說陀羅尼持付囑于汝。一佛菩提乘亦付于汝。汝今諦聽受持慎莫忘失此陀羅尼。若我去世汝當流布此陀羅尼。又告阿難譬如國王。髻中明珠愛之甚重。若臨終時授與所愛之子。我今為諸法王。此經即如髻中明珠。汝如我子。我今以此大方等陀羅尼經授與于汝。譬如此王。以髻中明珠授與其子。又告阿難譬如大王王領一切國。臨欲終時。國政之事付囑于子。我今亦復如是。為一切諸法中之王而得自在。大小乘典付囑于汝。譬如此王好丑之事付囑于子。阿難我今以此大方等陀羅尼經付囑于汝。若有眾生來詣汝所欲求此經。如上十二夢王。汝當善為說其事相。前人所可為說境界之事。于一會中莫為多說。譬如估客周游四方若到一國。若賣寶時不都示人。汝今亦應如是少少而說。又復告阿難譬如女人而有一子。作諸飲食置舍宅中不都示子。如是諸食都為其子。終不頓與悉令盡也。汝今亦應如是。不應一會悉為眾生盡說境界之事。  
　　復次阿難此陀羅尼者。不得用咒方道病。乾陀鬼病狂亂鬼病。不語鬼病不開眼鬼病。吸人精氣鬼病唾人鬼病。視人鬼病食膿血鬼病棄米火鬼病魑魅鬼病。迷人鬼病食發鬼病。能令人無心識鬼病。食人心鬼病大疫鬼病。若有如是諸病悉不得用。除自憶念大方等陀羅尼經。何以故非對治故。善男子于汝意云何。若有善男子善女人。磨大地土而用作食供四大身。日日常食得活身不。阿難白佛言不也世尊。如是等土非本所食云何活身。佛告阿難善哉善哉善男子。實語不虛土者定不中食。我今此法定不中用治下世病。何以故此陀羅尼非對治故。阿難我今已說大方等陀羅尼。所應受持者而已受持。所應化者而已受化。所應說者我已說竟。所應持者菩薩持竟。聲聞所持而未應也。阿難于汝意云何。受持如是章句不。阿難白佛言世尊我當受持如是章句。若佛去世之后。若有比丘比丘尼優婆塞優婆夷。婆羅門婆羅門子居士居士子。天龍夜叉摩睺羅伽等。若來詣我所推問陀羅尼義。我當為說如佛世尊。愿賜聽不。  
　　佛告阿難善哉善哉。真我弟子真用我法出三界苦。善哉善哉阿難。眾生不能受持如是經典。違犯重戒毀謗正法逆害圣人阿難以是因緣我今重以此經付囑于汝。當為眾生除滅重罪。爾時阿難及五百大弟子。文殊師利及諸菩薩。波斯匿王及五百比丘。優婆塞優婆夷居士居士子。及與十方天子婆萸大士。及諸罪人八十萬億恒河沙諸菩薩。九十二億諸天人阿修羅。無量大眾歡喜奉行。各禮佛足頂戴信受。  

 上一部：乾隆大藏經·大乘單譯經·佛說一切智光明仙人慈心因緣不食肉經一卷  下一部：乾隆大藏經·大乘單譯經·大法炬陀羅尼經二十卷（第一卷～第十卷） 



  
乾隆大藏經·大乘單譯經·大方等陀羅尼經 
  