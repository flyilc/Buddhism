  第0384部～佛說菩薩行五十緣身經一卷         
   
  
   大乘單譯經·第0384部   
佛說菩薩行五十緣身經一卷   
西晉三藏法師竺法護譯      
 
 
　　 
 
佛說菩薩行五十緣身經  
　　佛在羅閱只耆阇崛山中。時與比丘僧千二百五十人。比丘尼優婆塞優婆夷。諸天龍鬼神無央數。十方諸來菩薩十萬人。皆自然師子七寶蓮華上坐。十方諸菩薩見佛端正無比身有三十二相八十種好。座中有一菩薩。名若那尸利。語文殊師利菩薩言。仁者。知深經能自知。佛何因緣莊嚴其身。得功德如是乎。十方諸菩薩聞是言莫不歡喜。  
　　文殊師利即起前長跪。白佛言。座中諸菩薩中。有已得阿惟越致者。中有未得阿惟越致者。皆見佛身有三十二相八十種好。莊嚴其身端正無比。何因緣得是乎。愿佛為諸菩薩說前世所作功德。諸菩薩聞之當益增功德。佛言。善哉善哉。文殊師利。發意問乃爾乎。佛言。聽我說前世作功德。  
　　菩薩世世所重愛珍奇好物持施與人。常持好眼善意施與。用是故。佛悉得智慧知諸經法。  
　　菩薩世世持婇女珍寶莊飾。持善意以施與人。用是故。得佛聲萬種聲出。  
　　菩薩世世常以好愿善意視世間人。用是故。人民見佛視無厭極。譬如月十五日盛滿姝好視之無有厭。  
　　菩薩世世為人說經法。不從有所希望。趣使得安隱而已。用是故。佛說經時人聞無有厭飽者。  
　　菩薩世世不說人惡有惡者。亦不為他人說。用是故。塵垢不著佛身。  
　　菩薩世世常受毀辱。雖有筋力皆悉忍之。用是故。佛行地高者為下卑者為高。  
　　菩薩世世見人窮厄給足與之。見人破壞安隱令在職。用是故。佛行道時地為現威神如喜狀。  
　　菩薩世世不作弓弩刀兵使人相害。用是故。佛行時荊棘瓦石丘墟皆自辟除。  
　　菩薩世世從師所聞法不敢犯缺。用是故。佛所行事悉具足如是。  
　　菩薩世世喜然燈于佛寺及師父母前。人有狐疑輒用解之。用是故。佛身光明焰出殊好無有比。威神巍巍乃如是。  
　　菩薩世世若見奴婢說經不呵止令斷身復聽之。用是故。佛說經無有躓誤。菩薩世世不持惡目視人。設有嗔恚稍稍忍之。用是故。佛眼不大不小引長好。人有見佛無不歡喜者。  
　　菩薩世世見他人端正婦女。不持淫意向之。用是故。佛身顏色姝好無比。人有見者莫不歡喜。  
　　菩薩世世隨時熟果及好香華。持上佛比丘僧師父母。用是故。果樹華見佛無不曲傾向佛。  
　　菩薩世世見丘墟惡道正令平正。見無橋梁為作橋梁。不以錢財故恐迫人。用是故。佛所入卑門為大。  
　　菩薩世世見閑空無井樹之處。為種樹作井及諸飲食令人得食。用是故。佛所行處地為出泉水出于八味。  
　　菩薩世世見人行步出入不說其惡。用是故。佛身悉姝好無瑕穢。  
　　菩薩世世持雜香涂佛身。持善意施佛及上塔。用是故。諸天人作香風之香持供養佛。  
　　菩薩世世持雜香水與佛及諸菩薩。澡面及楊枝梳齒。用是故。佛面口中皆香。譬若發藏之緘。  
　　菩薩世世見人有嗔恚意向菩薩。常以善意待之。用是故。佛行道時足下有蟲蟻。無不得安隱者。佛威神巍巍乃如是。  
　　菩薩世世所有國土及好香花衣被持施與佛。用是故。有人散花著佛上便成花蓋。  
　　菩薩世世不壞人宅舍常喜作舍。用是故。佛鞈金剛之力四方如山。無能害佛身者。  
　　菩薩世世見人有饑渴者。先飯食之卻為說經。用是故。佛所止前皆有香花流水。  
　　菩薩世世人從有所求索。有者即與無所愛惜。用是故。佛說經時人聞之無有唐苦者。皆有所益。用是故。佛降伏諸魔。  
　　菩薩世世持好音樂樂于佛及塔。用是故。佛為諸弟子說經。滿一佛界中人悉遍聞之。  
　　菩薩世世作金銀雜寶樹上佛。用是故。諸天龍鬼神無有能見佛頂上者。  
　　菩薩世世作佛塔持雜香涂之。用是故。佛所行處珍寶香華為散佛上。  
　　菩薩世世見人有中毒輒持慈心往愈。用是故。佛所行處若人若樹中毒悉為治之。  
　　菩薩世世常隨經法不犯。心常柔軟忍辱于人。用是故。有人狂亂來至佛所莫不得安隱者。  
　　菩薩世世常持若干種香供養佛舍利及涂塔。用是故。佛身無有臭處瑕穢之惡。殃禍不能及佛身。佛威神巍巍乃如是。  
　　菩薩世世人有疑亂若為鬼神所持。輒往救之使得度脫。用是故。佛所向處若地有蟲蟻悉為除去。  
　　菩薩世世事師父母。若見臥睡不數驚覺。若欲使覺當持音樂。若持好語誦經往覺之。用是故。佛在內默聲諸天梵釋持音樂香往覺之。  
　　菩薩世世為佛作精舍好治床臥具什物。用是故。蚊虻蜂蛇蚤虱之屬不敢近佛身。  
　　菩薩世世寒冬之時為佛諸菩薩作細美之衣。用是故。隨嵐風起在佛前。不寒不熱亦不動衣毛。  
　　菩薩世世有奇異美飯食。終不獨食。若師父母有飯食。不減損而食之。用是故。佛舍置威神力。雖無所食佛亦不饑渴身亦不羸。  
　　菩薩世世不放火于山野。并除他人三毒。用是故。佛般泥洹后火雖盛熾不能令佛變色。  
　　菩薩世世常上師父母及有道德人上貴舍宅衣被飲食。有從乞者給與之。用是故。諸天及鬼神諸長者。持世間所有珍寶什物以上佛。  
　　菩薩世世為佛治道徑持澤香涂地。用是故。佛行道時諸好雜華行列散地上。  
　　菩薩世世持戒未曾有犯時。亦不教他人犯。用是故。隨嵐風四面起。不能動佛一毛。  
　　菩薩世世為佛于佛道中施五色幔。于下請飯佛及比丘僧。用是故。佛所行處諸天張五色幔隨佛而行。佛威神巍巍乃如是。  
　　菩薩世世持珍寶履屣以善意與佛。用是故。佛經行時足去地四寸不蹈地。其相文為現。  
　　菩薩世世持幢幡華蓋雜種五色。持用上佛塔。用是故。自然生雜色幢幡蓋隨佛而行。  
　　菩薩世世為佛治道以雜香汁用灑地。是故。佛所行處諸龍持雜香汁灑地。  
　　菩薩世世。不曾說不凈人所諱語。設有是語當意制不作。用是故。諸天龍神飛鳥不過佛上。  
　　菩薩世世見佛若比丘僧來至扶迎為佛作禮。用是故。佛所行處諸天梵釋阿須倫鬼神世間人民。莫不迎佛持頭面著佛足者。  
　　菩薩世世常護身口意不犯眾惡。不但用身故為十方天下人施。用是故。菩薩在母腹中時。臭處污露不著身。常安隱不恐怖。亦無有嬈者。  
　　菩薩世世持善意視佛。見怨家見父母。心正等無有異相。用是故。佛智慧悉具足。但為眾善無有惡人。有疑難問佛無不解者。  
　　菩薩世世持諸音樂雜香華供養佛及塔。用是故。佛入城時城中諸音樂不鼓而自鳴。  
　　菩薩世世持無梨弊結金銀珍寶附憚持用上佛及塔。諸菩薩比丘僧及世間人。悉布施與之。常持和顏悅意與共語。用是故。佛行分越時卑戶為高。  
　　菩薩世世為佛施軒交露令佛住行其下。持善意視佛復贊嘆佛之功德。用是故。佛放光焰日月星辰皆冥。無能當佛光明者。佛威神巍巍乃如是。  
　　佛言。我前世為菩薩時。世世所行如是無數世用人故。粗說少少功德耳。我從無數世以來所有財產知非常。是故持施與人。我世世所作功德如是。釋梵天人所不能作。是皆前世所行功德所致。虛空尚可度。須彌山尚可稱。海水尚可量。佛所作功德行累功德世說之不可稱不可量。若有人至意念佛功德者。其福無量。況為作禮嗟嘆者哉。人有欲求佛者。作功德行亦當如是。  
　　佛說經已諸菩薩及諸天皆歡喜。前以頭面禮佛而去。  

 上一部：乾隆大藏經·大乘單譯經·佛說溫室洗浴眾僧經一卷  下一部：乾隆大藏經·大乘單譯經·佛說菩薩修行經一卷 



  
乾隆大藏經·大乘單譯經·佛說菩薩行五十緣身經 
  