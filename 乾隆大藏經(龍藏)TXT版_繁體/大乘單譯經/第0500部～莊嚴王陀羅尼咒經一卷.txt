  第0500部～莊嚴王陀羅尼咒經一卷         
   
  
   大乘單譯經·第0500部   
莊嚴王陀羅尼咒經一卷   
唐三藏法師義凈奉制譯      
 
 
　　 
 
莊嚴王陀羅尼咒經  
　　如是我聞。一時薄伽梵。在布怛洛迦山。為諸人天一切大眾演說法要。遍觀十方以妙音聲。告觀自在菩薩妙吉祥菩薩言。善男子有經名一切如來所護觀察眾生示現佛剎莊嚴王陀羅尼。我昔初發心時。于花光顯現如來所。與九十俱胝眾生。一聞此法皆得如來智慧之分咸蒙授記。于諸佛剎當得作佛。我亦于中蒙佛授記。善男子我以佛眼。觀見過去三萬如來。為諸眾生說此法要。汝觀自在及妙吉祥。于說法時皆為導首。  
　　爾時世尊說是語已。現前大眾菩薩聲聞諸來聽者。咸發信心供養彼佛。于時無量百千俱胝那庾多眾生皆蒙授記。亦得菩薩勝妙等持。病苦悉除蓋纏消滅。所愿滿足善根成就。顏容端正財寶豐盈。國王大臣諸眾生類見者歡喜。念慧神通無不圓備。于佛法僧得不壞信。壽命色力有大威勢。無愛別離怨憎會苦。  
　　若有善男子善女人等。能于此經五輪著地生希有心。以諸花香瓔鬘幡蓋恭敬供養。歸依贊嘆讀誦受持。  
　　若自書寫若教人書。無量功德皆悉成就。見受持者生信敬心。亦于現身眾德具足。皆得菩薩勝妙等持。口中恒出栴檀香氣。其目皎凈如青蓮葉。于晝夜中見佛形像及大菩薩。若有五無間等業障之罪。悉皆消滅諸天衛護。命終之時得見諸佛菩薩心不錯亂。必得往生極樂國土。我與斯人授記作佛。彼見我身恭敬供養。于妙菩提心不疑惑。  
　　若復有人于此法門。讀誦受持供養恭敬。若自書寫若教人書。及有得聞此經名者。當知此人即是菩薩應修供養。  
　　若復此人由先惡業。財命色力內外所資悉皆短乏。所求不遂親愛別離。國土荒殘王賊衰難。由此經力現身輕受。或暫頭痛或得惡衣惡食。或遭罵詈及余毀辱。往諸業障即自消除。善男子彼持經之人應生此念。我昔流轉生死海中。于諸有情造作眾惡。不善之業日夜增長。今時覺了不敢覆藏。發露罪源誠心懺悔。于佛法僧起不壞信。  
　　若復彼人。曾于佛法僧寶獨覺聲聞父母師長作諸惡業。衣食果報皆當散盡。由經力故此業咸除衣食充足。  
　　若復彼人有捺洛迦受苦之業。愛別離苦生盲之苦。無根二根異熟之業亦皆消滅。  
　　又復由先嫉妒嗔恚惡業之力。當墮琰摩王界傍生餓鬼諸惡趣中。由經力故所有惡業無不消滅。一切福德悉皆增長。  
　　善男子若于方處有此法門。彼諸人等常為此經之所擁護。功德具足所求圓滿。恒受富樂惡業消除。亦無橫死及諸惡夢。無有病苦斗戰常勝壽命延長。色力具足有大威勢。一切世間人及天龍諸鬼神等皆隨意轉。不遭惡毒水火災橫。乃至由持神咒力故。常蒙諸佛之所授記。  
　　若善男子善女人。得聞如是神咒受持讀誦。若自書若教人書恭敬供養。彼善男子善女人。皆獲如前所說功德。  
　　爾時世尊說此語已。大地忽然六種震動。此諸大眾以妙花香。涂香鬘蓋勝妙衣服。奉上世尊同聲唱言。善哉善哉我等云何。得聞如來所說神咒。爾時世尊即說咒曰。  
　　南謨薩婆呾他揭多喃(一)但侄他(二)勃睇(三)蘇勃睇(四)盧迦毗盧計(五)盧迦伐底羯囒帝(六)薩埵阿伐盧羯泥(去七)薩婆呾他揭多阿提瑟恥帝(八)薩婆阿奢缽唎晡唎泥(去九)聚丁達囇(十)捺羅提婆布侍帝(十一)呾他揭多慎若那達睇(十二)呾他揭多阿提瑟侘泥娜(十三)薩婆盧迦速企婆跋睹(十四)薩婆羯磨缽唎釵耶野(十五)么么阿木羯寫(自稱已名十六)薩婆薩埵難者(十七)曷洛叉婆跋睹(十八)呾他揭多阿提瑟侘泥娜(十九)莎訶(二十但是口邊作字者皆可彈舌道之)  
　　善男子此之神咒。乃是三萬如來之所宣說共所加護。我今亦復說此神咒。為欲利益一切有情。令得安樂常作擁護。除其病苦生諸佛國。  
　　若復有人作如是念。如佛所說神咒功德。我今云何而能成就。即于晨朝早起清凈。于一切有情興大慈悲發憐愍心。除諸嫉妒憍慢嗔恚。恭敬一心于佛像前。香花飲食廣興供養。禮十方佛心祈所愿。誦此神咒滿一百八遍。于一一遍各咒一花。以一一花供養于佛。此人即便隨所愿求。悉皆如意。亦于夢中得見諸佛。臨命終時睹佛菩薩。舍身之后必得往生極樂世界。壽命色力悉皆具足。一切怨仇并生歡喜。說此咒時六萬有情得無生法忍。永除諸障所愿滿足。  
　　爾時世尊說此經已。觀自在菩薩妙吉祥菩薩。一切大眾聞佛所說歡喜奉行。  

 上一部：乾隆大藏經·大乘單譯經·百千印陀羅尼經一卷  下一部：乾隆大藏經·大乘單譯經·香王菩薩陀羅尼咒經一卷 



  
乾隆大藏經·大乘單譯經·莊嚴王陀羅尼咒經 
  