  第0398部～稱揚諸佛功德經三卷         
   
  
   大乘單譯經·第0398部   
稱揚諸佛功德經三卷   
元魏西域三藏吉迦夜共曇曜譯      
 
 
　　 
 
稱揚諸佛功德經卷上  
　　聞如是。一時佛在羅閱只靈鷲山中。與大比丘眾千二百五十人俱。爾時耆年舍利弗。便從座起偏袒右肩。更整法服在佛右面。右膝著地長跪叉手。前白佛言。唯天中天。今日現在諸佛世尊進止康常。今說法者其數幾何。時舍利弗發是問已。爾時世尊告舍利弗。所問甚快多所饒益普利一切。諦聽諦聽善著心中。吾當為汝具分別說。于是舍利弗。聞佛許可歡喜踴躍。叉手白言。諾當善聽。愿樂欲聞。佛告舍利弗。東方去此十萬億諸佛剎土。有世界名曰天神。其國有佛名曰寶海如來至真等正覺明行成為善逝世間解無上士道法御天人師號曰眾祐度人無量。若族姓子族姓女。其有得聞寶海如來名號者。執持諷誦歡喜信樂。其人當得七覺意寶。皆當得立不退轉地。疾成無上正真之道。卻六十劫生死之罪。  
　　復次舍利弗。東方有世界名曰寶集。其國有佛。號曰寶英如來至真等正覺明行成為善逝世間解無上士道法御天人師號曰眾祐度人無量。其有得聞寶英如來名號者。執持諷誦歡喜信樂。五體投地而為作禮。若使三千大千佛剎滿中七寶。持用布施滿百歲中。所得功德寧多不乎。舍利弗言。甚多甚多。天中天。佛言。不如有人得聞寶英如來名號。持諷誦者作禮之德。十方億倍過出布施功德者上。  
　　復次舍利弗。東方去此寶集世界。度八百佛剎。有世界名曰寶最。其國有佛。號曰寶成如來至真等正覺明行成為善逝世間解無上士道法御天人師號曰眾祐度人無量。其有得聞寶成如來名號者。執持諷誦以清凈心歡喜信樂。卻五百劫生死之罪。  
　　復次舍利弗。東方去此寶最世界度千佛剎。有世界名曰光明。其國有佛。號寶光明如來至真等正覺明行成為善逝世間解無上士道法御天人師號曰眾祐度人無量。其有得聞寶光明如來名號。執持諷誦歡喜信樂。于三涂中悉得解脫。  
　　復次舍利弗。東方去此光明世界。度千五百佛剎。有世界名曰幢幡。其國有佛。號曰寶幢幡如來至真等正覺明行成為善逝世間解無上士道法御天人師號曰眾祐度人無量。其有得聞寶幢幡如來名號者。持諷誦念歡喜信樂。其人則為成法珍寶。  
　　復次舍利弗。東方去此幢幡世界。度二千佛剎。有世界名曰一切眾德光明。其國有佛。號寶光明如來至真等正覺明行成為善逝世間解無上士道法御天人師號曰眾祐度人無量。其有得聞寶光明如來名者。持諷誦讀歡喜信樂。五體投地而為作禮。卻二十萬劫生死之罪。  
　　復次舍利弗。東方去此眾德世界度千佛剎。有世界名曰妙樂。其國有佛。號曰阿閦如來至真等正覺明行成為善逝世間解無上士道法御天人師號曰眾祐度人無量。其有得聞阿閦如來名號者。捉持諷誦嘆說其德。復勸他人令學諷誦。爾時波旬將四種兵。來詣佛所而作是語。寧使捉持余千佛名。亦勸他人令使學之。不使捉持阿閦佛名。其有捉持阿閦如來名號者。我終不能毀壞其人無上道心。我亦當能毀壞斯等無上道心。佛告魔言。汝能毀壞誰之道心。魔言。其求大乘捉持阿閦如來名者。我心則生愁憂熱惱。如我今日復得熱惱。用聞阿閦如來名故。魔言。亦復有眾生其數甚多捉持余佛名號者。我或當能毀壞其人正覺道心。佛告魔言。汝莫愁憂懷于惱結。汝終不能毀壞此等無上道心。魔波旬言。有何因緣。佛告魔言。汝為隱蔽歸命諸佛功德之行。所以者何。阿閦如來自當觀視擁護其人。時舍利弗即白佛言。波旬今日于如來前。云何欲作師子之吼。欲破眾生正覺道心。其有眾生捉持阿閦如來名者。及余一切諸佛名號。魔審當能毀壞其人正覺心乎。佛告舍利弗。我今觀睹諸眾生。其有捉持諸佛名者。若有呵罵誹謗之者。斯人則為造大惡行。致無量罪入阿鼻獄具受眾苦。舍利弗言。有誹謗經者其數幾許。佛言。十方諸佛為諸眾生廣說法時。皆先贊嘆阿閦如來名號功德。眾生聽聞其功德者終無厭足。若有眾生得見如來聞其功德。未曾有能謗此經者。諸佛如來不于五濁弊惡之時興出于世。如我今者。于此忍界下劣叢殘諸眾生中而作佛也。阿閦佛國嚴凈最好終不爾也。當知舍利弗。斯尊法輪隨次分布丘聚國邑。若族姓子。若族姓女。一心信行當廣宣傳此諸經法。當知舍利弗。聞此經者。誹謗輕毀所受之報。汝今諦聽。舍利弗言。諾當善聽。佛言。犍陀梨國謗此經者滿百千人。造斯惡行當墮阿鼻大泥犁中。次復北方國名罽賓。其國經法興盛久住。而此國中五百千人謗此經法。此眾生輩死墮阿鼻大泥犁中。舍利弗。于眾聚中當有共謗此經者。有八萬人墮阿鼻大泥犁中。東方少有信斯經者。多造阿鼻泥犁行。有百千人死入阿鼻大泥犁中。南方二百千人。當謗此經死入阿鼻大泥犁中。西方有百萬人。當謗斯經死墮阿鼻大泥犁中。當知舍利弗。緣覺智慧不能度量如來之智。況諸聲聞及諸眾生未成道果。為生死水所漂流者。欲度如來智慧功德。未之有也。夫黠慧者當自思惟。諸佛功德不可限量。諸佛智慧不可思議。諸佛已成一切種智三達無閡。而我癡冥無有是智。諸佛已成一切智者。自當知之我所不了。若我不了。不當謗毀四句一偈。何況謗毀斯大尊經。造斯大罪眾惡行聚。無央數劫。當在阿鼻大泥犁中于彼止宿。是故舍利弗。若族姓子族姓女。當作是意。我今乃聞此大尊經而不誹謗。乃卻阿鼻一劫之罪。我等今當自慶歡喜興大踴躍。緣此之故無央數劫常當與此大法共俱。  
　　復次舍利弗。東方去此妙樂世界度萬佛剎。有世界名曰無量。其國有佛。號大光明如來至真等正覺明行成為善逝世間解無上士道法御天人師號曰眾祐度人無量。其有得聞大光明如來名者。執持諷誦歡喜信樂。其人所生未曾不值諸佛世尊。住不退轉必得成就最上正覺。  
　　復次舍利弗。東方去此無量世界。度六萬佛剎。有世界名曰眾華。其國有佛。號無量音如來至真等正覺明行成為善逝世間解無上士道法御天人師號曰眾祐度人無量。其有得聞無量音如來名者。凈心信樂三反稱言。我今一心禮無量音如來。其人當得無量音聲。及得如來凈光之音。  
　　復次舍利弗。東方去此眾華世界。度萬四千佛剎。有世界名無塵垢。其國有佛。號無量音如來至真等正覺明行成為善逝世間解無上士道法御天人師號曰眾祐度人無量。其有得聞無量音如來名者。歡喜信樂持諷誦念。卻十二劫生死之罪。  
　　復次舍利弗。東方去此無塵垢世界。度二萬佛剎。有世界名莫能勝。其國有佛。號大名稱如來至真等正覺明行成為善逝世間解無上士道法御天人師號曰眾祐度人無量。其有得聞大名稱如來名者。凈心信樂諷誦不忘。長跪叉手而作是言。我今禮大名稱如來。作七寶阜如須彌山。持用布施滿百歲中。所得功德寧為多不。舍利弗言。甚多甚多。天中天。佛言。不如有人持大名稱如來名號作禮之者。得其功德巨億萬倍。過出布施功德者上。不得為比。  
　　復次舍利弗。東方去此莫能勝世界。度三千佛剎。有世界名光明。其國有佛。號寶光明如來至真等正覺明行成為善逝世間解無上士道法御天人師號曰眾祐度人無量。其有得聞寶光明如來名者。盡心信樂持諷誦者。當卻十劫生死之罪。住不退轉必成無上正真之道。其有誹謗其不信者。當在阿鼻大泥犁中壽命一劫。  
　　復次舍利弗。東方去此光明世界。度萬五千佛剎。有世界名曰多光。其國有佛。號得大安隱如來至真等正覺明行成為善逝世間解無上士道法御天人師號曰眾祐度人無量。其有得聞大安隱如來名者。歡喜信樂諷誦不忘。當作是念。持此功德普使一切無量眾生而得安隱。其人則受無量功德。便能安隱一切眾生。  
　　復次舍利弗。東方去此多光世界。度七千佛剎。有世界名摩尼光。其國有佛。號大光明如來至真等正覺明行成為善逝世間解無上士道法御天人師號曰眾祐度人無量。其有得聞大光明如來名號者。歡喜信樂持諷誦讀。其人當得如來十力。  
　　復次舍利弗。東方去此珠光世界。度八千佛剎。有世界名曰正直。其國有佛。號正音聲如來至真等正覺明行成為善逝世間解無上士道法御天人師號曰眾祐度人無量。其有得聞正音聲如來名號者。凈心信樂持諷誦讀。其人當得如來四諦平等之法。  
　　復次舍利弗。東方去此正直世界。度二萬佛剎。有世界名光明尊。其國有佛。號無限凈如來至真等正覺明行成為善逝世間解無上士道法御天人師號曰眾祐度人無量。其有得聞無限凈如來名者。歡喜信樂持諷誦者。大千世界滿中七寶持用布施。所得功德寧多不乎。舍利弗言。甚多甚多。天中天。佛言。不如捉持無限凈如來名者。所得功德百千萬倍。過出布施功德者上。無以為比。少功德人不得聞此如來名號。于千佛所造立德本。爾乃得聞此尊佛名。卻生死罪四十八劫。  
　　復次舍利弗。東方去此光明尊世界。度九千佛剎。有世界名曰音響。其國有佛。號月音如來至真等正覺明行成為善逝世間解無上士道法御天人師號曰眾祐度人無量。其有得聞月音如來名號者。盡心信樂持諷誦念。其人所得清凈功德。成具畢滿如月盛明。立不退轉。當成無上正真之道。  
　　復次舍利弗。東方去此音響世界。度萬二千佛剎。有世界名曰安隱。其國有佛。號無限名稱如來至真等正覺明行成為善逝世間解無上士道法御天人師號曰眾祐度人無量。其有得聞無限名稱如來名者。一心信樂而諷誦者。長跪叉手自作是言。今我禮無限名稱如來至真等正覺。計于其人所得功德。若積七寶如須彌山。持用布施滿百歲中。所得功德寧為多不。舍利弗言。甚多甚多。天中天。佛言。不如得聞無限名稱如來名者。持其名號歡喜作禮。其福甚多。比于布施過出百倍無以為比。  
　　復次舍利弗。東方去此安隱世界。度千五百佛剎。有世界名曰為日。其國有佛。號日月光如來至真等正覺明行成為善逝世間解無上士道法御天人師號曰眾祐度人無量。其有得聞日月光如來名號者。歡喜敬心。兩膝著地。長跪叉手。自作是言。我今禮日月光如來至真等正覺。其人疾得成就無上正真之道。  
　　復次舍利弗。東方去此日世界。度三十佛剎。有世界名曰清凈。其國有佛。號無垢光如來至真等正覺明行成為善逝世間解無上士道法御天人師號曰眾祐度人無量。其有得聞無垢光如來名者。若天若人龍及閱叉若諸非人。歡喜信樂一心敬禮。斯等皆得立不退轉。成無上最正覺道。終不畏墮三涂之中。  
　　復次舍利弗。東方去此清凈世界。度半大千佛剎。有世界名曰琉璃光。其國有佛。號曰凈光如來至真等正覺明行成為善逝世間解無上士道法御天人師號曰眾祐度人無量。其有得聞凈光如來名號者。誦其名號歡喜作禮。若天若龍閱叉及與非人。此等壽終當生天上及與人中。未曾失于天人之路。常當得值法之盈利。貪心瞋恚愚癡之意。疾得清凈。若有謗毀而不信者。六萬歲中在于盧獵泥犁受罪。  
　　復次舍利弗。東方去此琉璃光世界。度三百佛剎。有世界名得大豐。其國有佛。號日光如來至真等正覺明行成為善逝世間解無上士道法御天人師號曰眾祐度人無量。其有得聞斯佛名者。歡喜信樂念其如來。斯等之類譬若日輪。皆悉具滿白凈之法。降伏眾魔及諸外道。卻四十劫生死之罪。  
　　復次舍利弗。東方去此大豐世界。度萬佛剎。有世界名曰得立正覺侍從。其國有佛。號無量寶如來至真等正覺明行成為善逝世間解無上士道法御天人師號曰眾祐度人無量。其有得聞無量寶如來名號。歡心信樂持諷誦者。斯輩皆當得七覺寶。能立眾生于最寶中。眾德之聚日日增長。  
　　復次舍利弗。東方去此立正覺世界。度五千佛剎。有世界名蓮花光。其國有佛。號蓮花最尊如來至真等正覺明行成為善逝世間解無上士道法御天人師號曰眾祐度人無量。其有得聞蓮花最尊如來名號。歡喜信樂持諷誦者。猶若妙花在尊法室。功德智慧日日增長。譬如蓮花從水涌出。卻五十劫生死之罪。  
　　復次舍利弗。東方去此蓮花光世界。度十萬億佛剎。有世界名普度眾難。其國有佛。號曰身尊如來至真等正覺明行成為善逝世間解無上士道法御天人師號曰眾祐度人無量。其有得聞身尊如來名號者。盡心信樂持諷誦者。其人疾度生死之海。能除眾生諸欲饑渴。當作快士為于世間而作福田能受三界一切供養。其有目見此如來者。歡喜信樂。當為世間作大法師。得金剛力立不退轉。當成無上正真之道。其有女人聞此身尊如來名者。盡心凈意歡喜信樂無諛諂者。厭污女身。從是以后更止不受女人之身。卻六十劫生死之罪。  
　　如是舍利弗。其有得聞身尊如來名號者。斯等為獲無極之德。是故當求正覺之道。普救一切令離眾苦。  
　　復次舍利弗。東方去此度眾難世界。度二十佛剎。有世界名曰堅固。其國有佛。號曰金光如來至真等正覺明行成為善逝世間解無上士道法御天人師號曰眾祐度人無量。其有得聞金光如來名號者。歡喜信樂持諷誦念。斯等皆當為佛光明之所護持。成佛之時于諸如來。光明廣遠而得自在。悉得如來一切眾德。是故至心普當信樂諸佛尊號。悉得無礙辯才之慧。終不咨受下劣之法。諸愿之行當疾成滿。其有聞此諸如來名。當自勸發起于尊意。發金剛志求無上道。此等皆當卻十二劫生死之罪。  
　　復次舍利弗。東方去此堅固世界。度十佛剎。有世界名曰無際。其國有佛。號梵自在王如來至真等正覺明行成為善逝世間解無上士道法御天人師號曰眾祐度人無量。其有得聞梵自在王如來名者。歡喜信樂持諷誦念。叉手作禮。其人必當得見其佛。作轉輪王立不退轉。當成無上正真之道。  
　　復次舍利弗。東方去此無際世界。度二千佛剎。有世界名曰為月。其國有佛。號金光明如來至真等正覺明行成為善逝世間解無上士道法御天人師號曰眾祐度人無量。其有得聞金光明如來名者。歡喜信樂持諷誦念。此等后生常為眾生廣說經法。雖為分別一切如夢如水中月幻化之法。用寤眾生。從是以往終不復墮惡道之中。當與大德眾聚共會。而常歡喜。能使眾生而得快樂。后作佛時以大乘法。興顯于世無有二道。  
　　復次舍利弗。東方去此月世界。度千佛剎。有世界名曰火光。其國有佛。號曰金海如來至真等正覺明行成為善逝世間解無上士道法御天人師號曰眾祐度人無量。其有得聞金海如來名號者。盡心信樂持諷誦者。得不退轉必成正覺。所以者何。其佛如來本行菩薩道時。作是誓愿。若使有人生我國者。及在他方諸佛國土。聞我名號。斯等當住不退轉地成最正覺。我當盡為滿具如來無上之愿。  
　　復次舍利弗。東方去此火光世界。度十八佛剎。有世界名曰正覺。其國有佛。號龍自在王如來至真等正覺明行成為善逝世間解無上士道法御天人師號曰眾祐度人無量。其有得聞龍自在王如來名者。盡心信樂持諷誦者。若使郡縣村落之中雨雹霜時。以右膝著地叉手作禮。而作是言。龍自在王如來本行菩薩道時。無數諸龍于厄難中悉度脫之。由此功德自致成佛。作是誓言。若我剎中及諸佛土。若我在世般泥洹后。若有諸龍雷電雹霜恐怖眾生。以龍自在王如來威神功德智力。至誠誓愿口作是言。頭面作禮疾得度脫。當知舍利弗。如是厄難疾得解脫。唯除宿罪不能得免。一切諸龍若在厄難聞此佛名。于眾厄中疾得解脫。其有執持斯佛名者。復勸他人令使誦持增益功德。必當得往生此佛國。求最正覺。立不退轉。疾成不久。  
　　復次舍利弗。東方去此正覺世界。度十億佛剎。有世界名曰喻月。其國有佛。號一切花香自在王如來至真等正覺明行成為善逝世間解無上士道法御天人師號曰眾祐度人無量。其有得聞一切花香自在王如來名者。凈心信樂持諷誦者。斯其人等所生之處。當得恒沙戒香具足。一切妙香香氣遍熏。諸佛剎土眾戒具滿。常能奉持未曾缺犯。舍利弗言。本何因緣乃能如是。佛言。其佛本行菩薩道時作是誓愿。我若在世般泥洹后。若有眾生持我名字一心信樂。皆悉當得如是戒香。是故舍利弗。常當興立大敬信心于諸如來。如是諸佛擁護其人。使得功德不可計量。若有持此諸佛名者。從其所愿得之。皆悉當得諸佛智慧而令備滿得不退轉長跪叉手自作是言。我今禮此一切花香自在王如來。常念不忘。卻十四劫生死之罪。  
　　復次舍利弗。東方去此喻月世界。度二千一億佛剎。有世界名曰星王。其國有佛。號曰樹王如來至真等正覺明行成為善逝世間解無上士道法御天人師號曰眾祐度人無量。其有得聞樹王如來名號者。歡喜信樂持諷誦者。斯輩皆當得諸法樂。壞諸魔兵裂破羅網。若聞此經輕慢誹謗用相調戲。滿六萬歲于僧迦泥犁受其罪報。若有言我不信此經。于七萬歲常在餓鬼。不聞飲食水谷之名。  
　　復次舍利弗。東方去此星王世界。度五十五佛剎有世界。其國有佛。號曰勇猛執持牢杖棄舍斗戰如來至真等正覺明行成為善逝世間解無上士道法御天人師號曰眾祐度人無量。其有得聞勇猛執持牢杖棄舍斗戰如來名者。歡喜信樂持諷誦者乃至夢中。此等眾生。譬如金剛伏眾魔兵。以諸智慧消伏諸欲。其有得聞此佛名號一心信者。審諦自知我等前世。以為曾見此佛世尊游于菩薩徑路之時而不疑也。我等當發弘誓之愿。莫從大乘而得退轉。但當自慶歡喜踴踴進大法路。得聞如來種姓名號。諸佛普利益于一切。不舍一人而取滅度。諸佛大慈普愍眾生雨于法雨。其有得持此如來名者歡喜信樂。所得功德。我當為汝取少譬喻。如恒邊沙諸佛國土。滿中七寶持用布施。所得功德寧多不乎。舍利弗言。甚多甚多。不可思議。佛言。分大海水一渧為一分。布施功德猶若一渧。持佛名者所得功德。如大海水不可為喻。少功德人不能堪任聽斯經典。若使有人久殖德本。得聞斯法信而不疑。若使地獄畜生餓鬼及長壽天聞此經者尚得大福。況復有人已種德本。聞斯經法所得功德寧可喻乎。  
　　復次舍利弗。東方去此佛土。度二十佛剎。有世界名曰豐饒。其國有佛。號內豐珠光如來至真等正覺明行成為善逝世間解無上士道法御天人師號曰眾祐度人無量。其有得聞內豐珠光如來名者。一心信樂持諷誦念。斯等皆當獲大功德。終不畏墮三涂之難。所發弘誓如意得滿大乘之愿。若今現在般泥洹后。其有得聞內豐珠光如來名者信樂誦念。斯等皆當得大乘法樂而以自娛。及受天上人中快樂。常當得生清凈佛土。于諸佛國具滿眾愿。從意所欲于三乘法而得滅度。于其中間從此佛所。獲功德聚甚大弘廣。恒沙劫中所作眾罪。悉當棄舍不受。唯除逆罪起瞋恚意向諸快士。此等之類于久長世。地獄之中受斯罪畢。因得聞此佛名功德所致。其后如愿于三乘中而取滅度。當知舍利弗。眾惡之行慎莫造作。如我于此經中上章所說。不可起恚向于焦柱。何況懷惡向于眾生。已立信心向成道者。況起瞋恚懷于誹謗。向諸如來無量慧等。如此之人于無數劫在地獄中。具受無量苦惱之罪。爾乃得出。我為斯等求于大乘信解者故。而說斯法。其有毀壞大乘法者。實當具受無量大苦。信樂之者自果當立不退轉地必成正覺。  
　　復次舍利弗。東方去此豐饒世界。度八十佛剎。有世界名最香熏。其國有佛。號無量香光明如來至真等正覺明行成為善逝世間解無上士道法御天人師號曰眾祐度人無量。其有得聞無量香光明如來名者。持諷誦念一心信樂最后念之。斯等皆當得不退轉地成最正覺。成正覺已諸毛孔中出眾妙香。遍至十方猶若云起。非是下劣少智之士學淺法者而解斯經。吾亦道眼觀睹斯等諸眾生類。其有信樂斯經法者。過去世間無數劫中。于諸佛所集諸慧法造眾德本。今乃得聞此尊妙法。最后末世聞斯典教信而奉持。未曾生意而懷誹謗。初未曾有不解法時。卻四十劫生死之罪。其人功德如月欲滿。為于世間而作快士。應當得受一切恭敬。而為眾生作良福田。  
　　復次舍利弗。東方去此香熏世界。度五十佛剎。有世界名龍珠觀。其國有佛。號師子響如來至真等正覺明行成為善逝世間解無上士道法御天人師號曰眾祐度人無量。其有得聞師子響如來名者。持諷誦讀一心信樂念于戒行。斯等皆當立不退轉。成最正覺作眾德輪。入白凈法于中旋轉過出于世。卻二十劫生死之罪。若族姓子族姓女。若人非人。其諸厄難疾得解脫。現在于世有得聞斯佛名者。于諸世間猶若尊塔。  
　　復次舍利弗。東方去此龍珠觀世界。度三十佛剎。有世界名曰修行。其國有佛。號大強精進勇力如來至真等正覺明行成為善逝世間解無上士道法御天人師號曰眾祐度人無量。其有得聞大強精進勇力如來名者。盡心信樂持諷誦念。右膝著地叉手作禮。自作是言。我今禮大強精進勇力如來至真等正覺。斯其人等游生死中多所饒益。得大戰力退卻眾魔伏諸外道。卻二十五劫生死之罪。  
　　復次舍利弗。東方去此修行世界。度四十佛剎。有世界名曰堅住。其國有佛。號過出堅住如來至真等正覺明行成為善逝世間解無上士道法御天人師號曰眾祐度人無量。其有得聞過出堅住如來名者。凈心信樂持諷誦念。此等皆當堅住大乘。于諸尊法得堅固財。加得大福晝夜日日增益功德。  
　　復次舍利弗。東方去此堅住世界。度三十六佛剎。有世界名曰光明。其國有佛。號鼓音王如來至真等正覺明行成為善逝世間解無上士道法御天人師號曰眾祐度人無量。其有得聞鼓音王如來名者。盡心信樂持諷誦念。長跪叉手自作是言。我今禮鼓音王如來至真等正覺。所得功德三千大千一切世界。滿中珍寶持用布施。得其功德寧為多不。舍利弗言。甚多甚多。天中天。佛言。不如有人持此佛名功德甚多。過出施上百千萬倍。  
　　復次舍利弗。東方去此光明世界。度百五十佛剎。有世界名眾德室。其國有佛。號曰月英如來至真等正覺明行成為善逝世間解無上士道法御天人師號曰眾祐度人無量。其有得聞月英如來名者盡心信樂若天若人龍及非人。聞此佛名持諷誦念。斯等皆當得入清凈。猶若蓮花不著塵水。于眾惡中悉無所犯。若有女人得聞月英如來名者。凈心信樂無有諛諂。從是以后更止不受女人之身。若有不信輕慢謗毀。當二十劫在于阿鼻大泥犁中具受眾苦。若使有人盡心信樂懷大恭敬。卻二十一劫生死之罪。  
　　復次舍利弗。東方去此眾德世界度十萬億佛剎。有世界名住栴檀地。其國有佛。號超出眾花如來至真等正覺明行成為善逝世間解無上士道法御天人師號曰眾祐度人無量。佛告舍利弗。其佛本行菩薩道時。自作是言。我成正覺興出世時。其剎土中無有八難。用是誓愿自凈佛國。若有得聞超出眾花如來名者。盡心信樂持諷誦念。斯等大士于諸世間。多所利益如大藥王。  
　　復次舍利弗。東方去此栴檀世界。度二十億佛剎。有世界名曰善住。其國有佛。號世燈明如來至真等正覺明行成為善逝世間解無上士道法御天人師號曰眾祐度人無量。其有得聞世燈明如來名者。盡心信樂持諷誦念。斯等皆當脫三涂厄。唯除逆罪起瞋恚向諸快士。其有持此如來名者。為得此尊妙法之寶。卻二十劫生死之罪。  
　　復次舍利弗。東方去此善住世界。度八十億佛剎。有世界名曰光明。其國有佛。號休多易寧如來至真等正覺明行成為善逝世間解無上士道法御天人師號曰眾祐度人無量。所以世界名光明者。其國佛土地平如掌。以眾蓮花布滿世界。其土如來光明晃晃。猶若大火晝夜常照。其佛國土光明巍巍最尊第一。常于大眾轉尊法輪。若使有人三千世界以金布地。復以妙衣莊飾其地。悉令彌滿三千世界持用布施。得其功德寧為多不。舍利弗言。甚多甚多。天中天。佛言。不如有人聞休多易寧如來名者。盡心信樂持諷誦念。其人得福過出布施功德者上數百千倍。斯等眾生自恣發愿如意得之。卻六十劫生死之罪。后成無上正真道時。其佛國土嚴凈快樂尊貴無比。  
　　復次舍利弗。東方去此光明世界。復有剎土名圍繞月。其國有佛。號曰寶輪如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次舍利弗。東方去此圍繞世界。有剎土名曰度覺。其國有佛。號常滅度如來至真等正覺明行成為善逝世間解無上士道法御天人師號曰眾祐度人無量。而今現在轉不退轉無上法輪。  
　　復次舍利弗。東方去此度覺世界。有剎土名須彌脅。其國有佛。號曰凈覺如來至真等正覺明行成為善逝世間解無上士道法御天人師號曰眾祐度人無量。而今現在廣說經法。  
　　復次舍利弗。東方去此過須彌脅世界。有剎土名曰名稱。其國有佛。號無量寶花光明如來至真等正覺明行成為善逝世間解無上士道法御天人師號曰眾祐度人無量。而今現在廣說妙法。  
　　復次舍利弗。東方過此名稱世界有剎土。名曰妙軟。其國有佛。號須彌步如來至真等正覺明行成為善逝世間解無上士道法御天人師號曰眾祐度人無量。而今現在于大眾中廣說經法。  
　　復次舍利弗。東方過此妙軟世界。有剎土名曰豐養。其國有佛。號寶蓮花如來至真等正覺明行成為善逝世間解無上士道法御天人師號曰眾祐度人無量。現在大眾廣說經法。  
　　復次舍利弗。東方過此豐養世界。有剎土名蓮花踴出。其國有佛。號一切眾寶普集如來至真等正覺明行成為善逝世間解無上士道法御天人師號曰眾祐度人無量。現在說法。  
　　復次舍利弗。東方去此蓮花踴出世界。有剎土名曰金光。其國有佛。號樹王豐長如來至真等正覺明行成為善逝世間解無上士道法御天人師號曰眾祐度人無量。現在說法。  
　　復次舍利弗。東方過此金光世界。有剎土名曰清凈。其國有佛。號轉不退轉法輪眾寶普集豐盈如來至真等正覺明行成為善逝世間解無上士道法御天人師號曰眾祐度人無量。與諸菩薩無央數眾前后圍繞。轉不退轉無上法輪。  
　　復次舍利弗。東方過此清凈世界。有世界名曰凈住。其國有佛。號圍繞特尊得凈如來至真等正覺明行成為善逝世間解無上士道法御天人師號曰眾祐度人無量。斯諸如來至真等正覺現在東方。其有宣揚諸如來名。廣分別說令人受持。復有余者不可計數。今悉現在說無上法。其有得聞斯諸佛名盡心信樂。以膝著地長跪叉手。普為東方諸佛作禮。持諸佛名三作是言。我今普禮東方一切諸佛世尊。其人得福不可限量。  
稱揚諸佛功德經卷中  
　　復次舍利弗。南方去此度十萬億佛剎。有世界名曰真珠。其國有佛。號日月燈明如來至真等正覺明行成為善逝世間解無上士道法御天人師號曰眾祐度人無量。其有得聞日月燈明如來名者。持諷誦念歡喜踴躍。至心信樂而無有疑。如來言教實為快善。無數千人凈心敬信。悲喜情踴為之雨淚。此眾生輩自當憶知。吾等往昔為曾值見此諸佛已。若有女人其有得聞日月燈明如來名者。歡喜信樂。從是已后所生之處。止更不受女人之身。十方世界其有得聞斯佛名者。皆當得立不退轉地必成正覺。于諸欲中意常清凈。不為欲垢之所纏縛。此佛剎人及與他方諸眾生類。聞此如來名號者。計其功德不可限量。不以言辭所可稱說能盡其德。魔王官屬終不堪任毀壞其人無上道心。佛語舍利弗。魔王常欲索此經便。欲斷絕之。所以者何。為諸欲聚之所纏縛。雖爾舍利弗。斯之伴黨最為后世時。會當信樂斯尊經法而不謗毀其信樂者。斯之正士如優曇花。在于世間宜受一切三界供養。舍利弗言。惟天中天。最后末世兇愚暴惡。幾所眾生有能信持日月燈明如來名者。及諸世尊如來名號歡喜信者。佛言。我今現在諦觀察之。比丘僧中終不見有。被白衣者最后末世亦復如是。信樂斯經諷誦之者。亦復少有。百萬之中若一若兩。舍利弗言。設有聽受信斯經者。所得功德為幾許。佛言。諸如來于無數劫游于五道。拔濟眾生三涂之厄。滿具一切弘誓之愿興出于世。廣為眾生敷陳妙法。實為難值。用說正法故多所利益。一切眾生其有聞者歡喜信樂。斯等皆當疾能解了。我之智慧卻生死罪百劫在后。其聞此法不信樂者。斯之等輩我悉見之。舍利弗言。惟天中天。有幾所人謗毀斯經。所得罪報受幾時苦。佛言。斯眾生輩六十億歲。于地獄中具受眾罪。為以謗毀諸如來等正覺法故。舍利弗。斯法興盛幾時之間。在所之處愚癡之人。于中造立地獄之行。用謗諸佛如來之故。是故舍利弗。夫黠慧者。若族姓子族姓女。最后末世聞此妙法信不誹謗。宜當自慶歡喜踴躍。作是思惟。我等不謗如來之法。身之所受惡行苦報吾已得脫。佛告舍利弗。最后世時大千世界滿中七寶持用布施猶尚易得。聞有贊嘆斯眾功德實難得值。值此法者皆為如來之所護持。  
　　復次舍利弗。南方去此真珠世界。度萬佛剎。有世界名裁光。其國有佛。號曰須彌如來至真等正覺明行成為善逝世間解無上士道法御天人師號曰眾祐度人無量。其有得聞須彌如來名號者。持諷誦念歡喜信樂。長跪叉手當為作禮。當得無比功德之報。魔王不能毀壞其人無上道心。猶須彌山堅住不動。功德甚多日日增益不可限量(裁光世界丹本戒光)  
　　復次舍利弗。南方去此裁光世界。度萬四千佛剎。有世界名曰音響。其國有佛。號大須彌如來至真等正覺明行成為善逝世間解無上士道法御天人師號曰眾祐度人無量。其有得聞大須彌如來名。盡心信樂持諷誦念。若至夢中。斯等之人終不更起恚亂之意向諸快士。得不退轉當成正覺。斯諸正士當解妙慧。了一切法猶若如夢。卻八十劫生死之罪。  
　　復次舍利弗。南方去此音響世界。度五千佛剎。有世界名紫磨金。其國有佛。號阿提彌留(晉言超出)須彌如來至真等正覺明行成為善逝世間解無上士道法御天人師號曰眾祐度人無量。其有得聞阿提彌留如來名者。盡心信樂持諷誦念。所得功德。設使有人持閻浮檀金。布于三千大千世界。悉令彌滿持用布施。其人得福寧為多不。舍利弗言。甚多甚多。天中天。佛言。不如有人持諷誦念阿提彌留如來名者。凈心信樂所得功德。過出施上百倍有余無以為比。若有常念此如來名。卻生死罪十劫在后。  
　　復次舍利弗。南方去此紫磨金界。度二萬佛剎。有世界名色像光。其國有佛。號喻如須彌如來至真等正覺明行成為善逝世間解無上士道法御天人師號曰眾祐度人無量。其有得聞喻如須彌如來名者。凈心信樂持諷誦念。以膝著地長跪叉手。而為作禮。如斯人等當得智慧猶若大海。悉能奉持諸佛之法。疾得成就正覺之道。  
　　復次舍利弗。南方去此色像光世界。度萬八千佛剎。有世界名過珠光。其國有佛。號曰香像如來至真等正覺明行成為善逝世間解無上士道法御天人師號曰眾祐度人無量。其有得聞香像如來名號者。彈指之頃恭敬凈意。念斯如來所得功德。假令有人持閻浮檀金。布三千大千世界。悉令彌滿持用布施。其人得福寧為多不。舍利弗言。甚多甚多。天中天。佛言。不如有人口中諷誦香像如來名號者。如彈指頃功德殊特。過出施上百倍有余。所以者何。一反唱聲稱斯佛名獲大盈利。何況目睹如來色像作禮恭敬。及泥曰后入于廟寺。瞻覲形像禮拜虔恭。所得功德寧可稱乎。  
　　復次舍利弗。南方去此珠光世界。度無數千佛剎。有世界名曰得勇力。其國有佛。號三曼陀揵提(晉言圍繞)香熏如來至真等正覺明行成為善逝世間解無上士道法御天人師號曰眾祐度人無量。舍利弗。其佛如來本求大乘。為菩薩時作是誓愿。我設先世供養諸佛。及復供養彌嘉揵尼如來正覺。燒名好香丸如芥子。自誓愿言。愿我今日持此功德。成作佛時。身諸毛孔悉出妙香。熏遍十方恒沙世界。猶若云起。皆令彌滿他方佛國無量世界。一切眾生得具戒香聞我名者。斯等一切成作佛時。我諸毛孔亦出斯香遍無量國。三曼陀揵提如來。亦自滿具一切諸愿。若使有人贊嘆廣說如來名德。若族姓子族姓女。七日之中饑不獲食。故當往聽嘆說如來功德之法。所以者何。聞斯佛名所得功德不可限量。舍利弗言。如是世尊。其有得聞三曼陀揵提如來名。所得功德不可稱量甚多乃爾。最后世時。若族姓子族姓女。聞斯功德歡喜踴躍。及復得聞諸佛名號功德法者。魔王不能毀壞其人無上道心。所以者何。諸佛世尊。皆共擁護此等眾生。是故魔王不能得壞其人道心。佛言。設我贊嘆斯佛功德。眾生聞者。或能惑亂。所以爾者。此等之類福德淺薄無黠所致。不能信持。若有信者。舍利弗。皆當歡喜踴躍自慶。此等必當成最正覺。而于此中所得功德。我當為汝引少譬喻。諸佛大慈皆欲使人入其法中。十方世界滿中七寶持用布施。所得功德寧為多不。舍利弗言。甚多甚多。天中天。佛言。不如有人得聞三曼陀揵提如來名者。得福甚多過出施上百倍有余。加復作禮五體投地。得其福德不可思議。卻生死罪百劫在后。  
　　復次舍利弗。南方去此得勇力界。度十億佛剎。有世界名曰云厚無垢光。其國有佛。號曰凈光如來至真等正覺明行成為善逝世間解無上士道法御天人師號曰眾祐度人無量。其有得聞凈光如來名號者。歡喜信樂持諷誦念。彈指之頃發大慈心其人至心慕樂斯佛已。自作是言。今我得聞斯佛名號。彈指之頃發大慈心。持此功德。愿使十方一切眾生得解如來微妙之慧。當知舍利弗。斯等眾生發弘誓愿。于中所得功德之福。如恒邊沙諸佛國土。滿中七寶持用布施。其所得福寧為多不。舍利弗言。甚多甚多。世尊。不可稱量。佛言。不如有人誦持凈光如來名者。歡喜踴躍。彈指之頃發大慈心。興弘誓愿所得功德。比于布施過上百倍。諸正士等欲布施時當作法施。斯之功德疾得成就正覺之道。卻八十劫生死之罪。  
　　復次舍利弗。南方去此云厚無垢光界。度萬佛剎。有世界名曰法界。其國有佛。號曰法最如來至真等正覺明行成為善逝世間解無上士道法御天人師號曰眾祐度人無量。其有得聞法最如來名號者。歡喜信樂持諷誦念。長跪叉手頭面作禮。斯等皆當而能護持諸佛之法。于佛法中所得大利目見如是。以是之故皆當信樂持斯佛名。加廣宣傳闡揚佛德發尊覺意。不當起心作輕慢行。向于如來敬信之者。悉能滅除三涂之苦皆由斯德。諸佛世尊無數劫中。聚眾德本具如來行實為謙苦。久遠難量乃得成就如來法身暢達正覺。一切之智實為甚難。以是之故不當生慢。皆當興立敬信之心向于如來。一切世界設滿中水。水上有板而板有孔。有一盲龜。于百歲中乃一舉頭。欲值于孔。斯亦甚難。求索人身甚難甚難。于此欲得除去八難之患。若有得聞斯經法者。眾難惡道皆悉永絕。以是之故。當發大愿求解最尊無比之法。若一發意于如來者。喜心信樂。斯等疾近正覺之道。卻二十劫生死之罪。  
　　復次舍利弗。南方去此法界。度五萬五千佛剎。有世界名曰星自在王。其國有佛。號香自在王如來至真等正覺明行成為善逝世間解無上士道法御天人師號曰眾祐度人無量。其有得聞香自在王如來名者。歡喜信樂持諷誦念。長跪叉手自作是言。我今禮香自在王如來至真等正覺。當發大慈持功德聚。使諸如來及諸弟子長受天樂亦受法樂。一切眾生皆亦如是。若使有人不慕泥洹。斯等皆當住不退轉疾成正覺。三千世界滿中七寶持用布施滿千歲中。所得功德寧為多不。舍利弗言。甚多世尊。佛言。不如有人持斯佛名發大慈心得福甚多。比于施德過上百倍。卻三十劫生死之罪。  
　　復次舍利弗。南方去此星自在王世界。度萬佛剎。有世界名曰正真。其國有佛。號大集如來至真等正覺明行成為善逝世間解無上士道法御天人師號曰眾祐度人無量。其有得聞大集如來名號者。歡喜信樂持諷誦念。如此人等與諸佛法常共合偶。亦不起意樂入泥洹。  
　　復次舍利弗。南方去此正真世界。度八千佛剎。有世界名曰廣博。其國有佛。號光香明如來至真等正覺明行成為善逝世間解無上士道法御天人師號曰眾祐度人無量。其有得聞香光明如來名號者。歡喜信樂持諷誦念。斯等皆當得不退轉成最正覺。所以者何。香光明如來本游菩薩徑路之時。作是誓愿。我作佛時。一切眾生聞我名者。得不退轉疾成正覺。在于三涂恐怖之中疾得解脫。  
　　復次舍利弗。南方去此廣博世界。度二萬佛剎。有世界名曰廣遠。其國有佛。號曰火光如來至真等正覺明行成為善逝世間解無上士道法御天人師號曰眾祐度人無量。其有得聞火光如來名號者。歡喜信樂持諷誦者。斯等皆得無限之福。其有謗毀而不信者獲無量罪。  
　　復次舍利弗。南方去此廣遠世界。度萬五千佛剎。有世界名曰無崖際。其國有佛。號無量光如來至真等正覺明行成為善逝世間解無上士道法御天人師號曰眾祐度人無量。其有得聞無量光如來名者。盡心凈意歡喜信樂。斯等眾生。為此如來光明威神之所護持。卻生死罪十劫在后。其有謗毀而不信者。當二十劫在波多畔泥犁中。  
　　復次舍利弗。南方去此無崖際界。度二萬佛剎。有世界名曰堅固。其國有佛。號曰開光如來至真等正覺明行成為善逝世間解無上士道法御天人師號曰眾祐度人無量。其有得聞開光如來名號者。歡喜信樂持諷誦者。魔王眾兵不能毀壞其人道心。  
　　復次舍利弗。南方去此堅固世界。度二千五百佛剎。有世界名曰馬瑙。其國有佛。號月燈光如來至真等正覺明行成為善逝世間解無上士道法御天人師號曰眾祐度人無量。其有得聞斯佛名者。持諷誦念。斯等皆當為世作導。應當得受世之供養。斯其人等為持天上之牢杖也。當知舍利弗。此諸佛名在于郡縣丘聚村落諸國邑則神塔也。所以者何。舍利弗。最后末世斯諸快士。正覺之名。甚難得值。其有聞者皆當歡喜一心信樂。  
　　復次舍利弗。南方去此馬瑙世界。度八千佛剎。有世界名曰妙香。其國有佛。號日月光如來至真等正覺明行成為善逝世間解無上士道法御天人師號曰眾祐度人無量。其有得聞月光如來名號者。歡喜信樂持諷誦念。若于夢中若聞若說展轉相語。此輩皆當歡喜踴躍。當得無量功德之報。道心堅固如須彌山不可傾動。一切魔王不能毀壞。  
　　復次舍利弗。南方去此妙香世界。度萬佛剎。有世界名曰為日。其國有佛。號日月光明如來至真等正覺明行成為善逝世間解無上士道法御天人師號曰眾祐度人無量。其佛國土無有四路。何等為四。無有地獄餓鬼畜生貧窮下賤。其佛世尊本求道時。作是誓愿。設我成佛若泥洹后。其有眾生聞我名者。皆當得住不退轉地。疾成無上正真之道。亦使此等成立國土無上道田所愿具足。亦當如我眾愿悉滿。舍利弗。若有得聞月光明如來名者。歡喜信樂持諷誦念。此等眾生亦當具滿無上道愿如此世尊。  
　　復次舍利弗。南方去此日世界。度萬八千佛剎。有世界名曰金珠光明。其國有佛。號曰火光如來至真等正覺明行成為善逝世間解無上士道法御天人師號曰眾祐度人無量。其有得聞火光如來名號者。信樂歡喜持。  
　　誦念。斯等已持智慧之炬。越度一切生死之海。當各精進一心信行。晝夜常念莫得疑懈當廣宣化設于法施。一切魔王不能毀壞其人道心。況于外道能毀呰耶。  
　　復次舍利弗。南方去此金珠光明世界。度萬六千佛剎。有世界名曰眾色像逆鏡。其國有佛。號曰集音如來至真等正覺明行成為善逝世間解無上士道法御天人師號曰眾祐度人無量。其有眾生生彼佛剎。甫當生者。現已生者。此等正士過逾一切人天像貌。眾相嚴容端正姝妙光明巍巍。非天世人所受之體。其有得聞集音如來名號者。歡喜信樂持諷誦念。后生之處常得端政顏容妙好。心常歡喜信樂諸佛。  
　　復次舍利弗。南方去此眾色像界。度萬三千佛剎。有世界名曰眾聚。其國有佛。號最威儀如來至真等正覺明行成為善逝世間解無上士道法御天人師號曰眾祐度人無量。其有得聞最威儀如來名者。歡喜信樂持諷誦念。其人為得世間最尊天龍鬼神之所敬仰。卻二十劫生死之罪。  
　　復次舍利弗。南方去此眾聚世界。度十萬佛剎。有世界名曰勝戰超度無極。其國有佛。號光明尊如來至真等正覺明行成為善逝世間解無上士道法御天人師號曰眾祐度人無量。其有得聞光明尊如來名者。歡喜信樂持諷誦念。若天若人閱叉鬼神斯眾生。因此功德。會得成就正覺之道。卻三十劫生死之罪。若有輕謗而不信者。滿八萬歲在于大泥犁具受眾苦。  
　　復次舍利弗。南方去此勝戰超度無極世界。度五千佛剎。有世界名一切音響。其國有佛。號蓮花軍如來至真等正覺明行成為善逝世間解無上士道法御天人師號曰眾祐度人無量。其有得聞蓮花軍如來名者。歡喜信樂持諷誦念。若使有人大千剎土。滿中珍寶持用布施。其人得福寧為多不。舍利弗言。甚多甚多。世尊。不可稱量。佛言。不如有人持諷誦念蓮花軍如來名者。所得功德過于布施功德者上。常與諸佛世尊共會。卿舍利弗。汝曹不能都盡堪任聽此功德。斯佛世尊從久已來。于諸禪中具諸德本。其有信持此佛名者。其人皆當超過三界。猶若蓮花從水踴出。  
　　復次舍利弗。南方去此音響世界。度二萬佛剎。有世界名曰月光。其國有佛。號蓮花響如來至真等正覺明行成為善逝世間解無上士道法御天人師號曰眾祐度人無量。舍利弗。此如來尊。何故名曰號蓮花響。初升道場坐蓮花上成最正覺。無數諸天在虛空中。異口同音共唱聲言。蓮花響佛今出于世。其音遍聞大千剎土。以是之故號蓮花響。其有得聞斯佛名者。歡喜信樂長跪叉手。自作是言。我今禮蓮花響如來至真等正覺。斯等終不墮于惡道。游諸恐難疾得解脫。惟除五逆惡罪行者。  
　　復次舍利弗南方去此月光世界。度三萬佛剎。有世界名天自在。其國有佛。號曰多寶如來至真等正覺明行成為善逝世間解無上士道法御天人師號曰眾祐度人無量。舍利弗。其佛世尊何故名曰為多寶乎。本游菩薩徑路之時。有不可計聲聞之眾。悉來從其啟受經法。異口同音共作是言。斯之正士乃能有此深妙法寶。因號名曰為多寶也。若族姓子族姓女。其有得聞斯佛名者。歡喜信樂長跪叉手。三反稱言。我今禮多寶如來至真等正覺。其人所生在諸佛剎。心常解了一切諸法。所以者何。斯佛世尊為菩薩時發是誓愿。如此人者自成法寶。以寶為徒從。  
　　復次舍利弗。南方去此天自在界。度二萬佛剎。有世界名曰蓮花。其國有佛。號師子吼如來至真等正覺明行成為善逝世間解無上士道法御天人師號曰眾祐度人無量。其有得聞師子吼如來名者。歡喜信樂長跪叉手。三舉聲言。我今禮此師子吼如來至真等正覺。斯其人等所生之處。皆當悉能作師子吼。聲揚法音遍于三千。化度無量眾生之類。卻五十劫生死之罪。  
　　復次舍利弗。南方去此蓮花世界。度萬佛剎。有世界名曰明星。其國有佛。號師子音如來至真等正覺明行成為善逝世間解無上士道法御天人師號曰眾祐度人無量。其有得聞師子音如來名者。歡喜信樂持諷誦念。斯其人等后生之處。得無量音。及得如來凈光之音。所以者何。若散花香于虛空中。稱南無佛得福無量。況睹靈廟如來形像。至心禮敬散花香者。斯等在世猶若好花。莫不鮮澤。  
　　復次舍利弗。南方去此明星世界。度萬五千佛剎。有世界名曰無憂。其國有佛。號精進軍如來至真等正覺明行成為善逝世間解無上士道法御天人師號曰眾祐度人無量。其有得聞精進軍如來名者。歡喜信樂持諷誦念。一心奉信無憂剎土。以清凈心盡誠敬信于此如來。斯等皆當成等正覺。能為眾生廣轉法輪。所以者何。其如來尊本求道時興此誓愿。吾成正覺。一切眾生聞我名者。其人皆當生我剎土。悉當具滿如來之慧。舍利弗。若有謗毀輕慢不信更相調戲持用作笑。此輩億歲在地獄中具受罪報。  
　　復次舍利弗。南方去此無憂世界。度萬佛剎。有世界名金剛聚。其國有佛。號金剛踴躍如來至真等正覺明行成為善逝世間解無上士道法御天人師號曰眾祐度人無量。其有得聞金剛踴躍如來名者。一心信樂持諷誦念。若于夢中聞斯佛名。其人皆能破壞三毒消散諸欲。得不退轉于諸佛法。  
　　復次舍利弗。南方去此金剛聚世界。度千億佛剎。有世界名曰恐明珠其國有佛。號度一切禪絕眾疑如來至真等正覺明行成為善逝世間解無上士道法御天人師號曰眾祐度人無量。其有得聞度一切禪絕眾疑如來名者。歡喜信樂至心諷誦念其如來。若復有人說斯佛名。其有聽者當以質直無諛諂意。宣傳之者真正說之。斯等皆能壞眾魔兵。及諸外道倒見之徒。悉能決散一切疑結。必得成就正覺之道。  
　　復次舍利弗。南方去此恐明珠世界。度千八百佛剎。有世界名曰花香。其國有佛。號寶大侍從如來至真等正覺明行。成為善逝世間解無上士道法御天人師號曰眾祐度人無量。舍利弗。若有得聞寶大侍從如來名者。歡喜踴躍一心信樂持諷誦念。斯其人等能為世間作大珍寶。當轉無上正法之輪。如是舍利弗。聞斯佛名信樂之者。得大利益功德乃爾。其有畏惡生死之難。傾其心意著在聲聞緣覺之道。此等徒類小誓淺智志存下劣。不能堪任尊妙之道。放舍如來廣大之慧。斯之等輩不能信解此深妙義。其有眾生求廣妙慧。傾于眾德著最特妙乘。于此法中。但當求索無盡之藏。除去慳心褊狹局意。發無蓋哀。但欲充滿眾生之愿。作是施與。于如來田得無盡報。會當解了正覺之慧。能以財寶施與眾生。令使一切各得快樂。愿此眾德著于無上正真道中。舍利弗。其有得聞斯佛名者。及諸如來功德名號。加廣宣傳稱揚說時。若有不信謗毀之者。四十億歲在加羅秀領泥犁之中具受眾苦。  
　　復次舍利弗。南方去此花香世界。度六千佛剎。有世界名曰喜起。其國有佛。號曰無憂如來至真等正覺明行成為善逝世間解無上士道法御天人師號曰眾祐度人無量。其有得聞無憂如來名號者。發歡喜心信樂諷誦。斯諸人等于眾欲中無所污染。不為諸欲之所拘礙。心如蓮花不著塵水。得不退轉。悉能安隱一切眾生。后成正覺。若有眾生聞其名號。至心諷誦歡喜信樂。若存在世。若泥曰后。斯等亦得最特妙乘。為世導師。皆當逮得無量功德所生之處。其人未曾不值佛時。  
　　復次舍利弗。南方去此喜起世界。度二萬佛剎。有世界名曰哀色。其國有佛號地力持踴如來至真等正覺明行成為善逝世間解無上士道法御天人師號曰眾祐度人無量。其有得聞地力持踴如來名者。凈心歡喜持諷誦念。五體投地而為作禮。念其如來一日一夜。斯人當得立不退轉難動如地。一切眾魔不能毀壞其人道心。得無量慧猶若大海。斷生死路卻二十劫生死之罪。  
　　復次舍利弗。南方去此哀色世界。度十四佛剎。有世界名曰為天。其國有佛。號最踴躍如來至真等正覺明行成為善逝世間解無上士道法御天人師號曰眾祐度人無量。其有得聞最踴躍如來名者。歡喜踴躍持諷誦念。長跪叉手而為作禮。當作是言。我今禮最踴躍如來至真等正覺。此等眾生當為最特殊妙大乘之所捉持。亦能饒益一切眾生。三涂八難悉為永除。  
　　復次舍利弗。南方去此天世界。度八千佛剎。有世界名栴檀光。其國有佛。號曰自在王如來至真等正覺明行成為善逝世間解無上士道法御天人師號曰眾祐度人無量。其有得聞自在王如來名者。益加信樂。若更相勸持此佛名。斯皆當得無量之福。舍利弗。若有說此如來名時。若天若人龍及閱叉一切非人。其有聞此如來名者。此等皆當得不退轉于正真道。  
　　復次舍利弗。南方去此栴檀光世界。度二十億佛剎。有世界名一切伎樂震動。其國有佛。號無量音如來至真等正覺明行成為善逝世間解無上士道法御天人師號曰眾祐度人無量。其有得聞無量音如來名者。歡喜信樂如來功德當發此愿。以此功德使我解了如來智慧。斯皆當住不退轉地。必成無上正真之道。所以者何。此如來尊為菩薩時興大弘誓。立此愿故。若有不信誹謗之者。于地獄中長受眾苦。罪畢得出所生之處。常不遇值諸佛之世。舍利弗。其佛世界何故名曰伎樂震動。無量音佛本從兜術降神之時。始發一切伎樂之音聲。普震動揚其樂音聲。天上世間乃至非人一切伎樂所不能及。其佛住壽在世之時。說法教化至于泥曰。其佛國土伎樂之音聲續美暢。震于十方二十佛剎。以是之故號無量音。  
　　復次舍利弗。南方去此一切伎樂震動世界。度三百億佛剎。有世界名集光明。其國有佛。號曰錠光如來至真等正覺明行成為善逝世間解無上士道法御天人師號曰眾祐度人無量。舍利弗。其如來尊停住光明照他佛國。十萬億剎常以大明。以是之故名曰錠光。其有得聞斯佛名者。一心信樂歡喜踴躍無諛諂意。斯等當為如來光明之所護持。  
　　復次舍利弗。南方去此集光明世界。度八萬佛剎。有世界名一切香。其國有佛。號寶光明如來至真等正覺明行成為善逝世間解無上士道法御天人師號曰眾祐度人無量。其有得聞寶光明如來名者。歡喜信樂持諷誦念。斯等皆當為于世間作大珍寶。住不退轉于正真道。所生之處常值佛世。初不曾生無佛之處。游于菩薩徑路之時。卻五十劫生死之罪。是故舍利弗。不當起于瞋恚忿亂向諸菩薩及諸弟子。惟當興立大慈之心而奉敬之。當求如來廣妙之慧。發弘誓愿趣至大乘。舍利弗。如是其人疾近無上正真之道。廣演如來深妙之法。若使有人未入泥洹。在菩薩之境界者。不信佛法。亦不信有行菩薩道。言佛道難得。如是之人。滿于千歲在地獄中具受眾罪。是故舍利弗。不當起瞋恚之意向于蟲蠡。況持惡意向諸快士。癡蓋所覆無慚愧者。于中謗毀益牢地獄諸罪之行。舍利弗。諸佛興世甚難甚難。百億之數發意求道。至時得者若一若兩。當知舍利弗。如來興世如優曇花。時時乃有不可見也。其求大乘發弘誓愿。已有發者。甫當發者。今現發者。起勇猛意不沉疑者。當如所愿疾成不久。廣施法食具正覺道。如是南方諸佛之等不可稱計。今現康常廣說經法。其有聞者廣演興顯嘆揚如來無量功德。當向南方五體投地念諸如來稱其名號而為作禮。其人得福不可計量。  
稱揚諸佛功德經卷下  
　　復次舍利弗。西方去此度十萬億佛剎。有世界名曰安樂。其國有佛號阿彌陀如來至真等正覺明行成為善逝世間解無上士道法御天人師號曰眾祐度人無量。若有得聞無量壽如來名者。一心信樂持諷誦念。當起廣遠無量歡喜安立其意。令使真諦十萬億信心念斯如來。其人當得無量之福。永當遠離三涂之厄。命終之后皆當往生彼佛剎土。命欲終時一心信樂。念不忘舍阿彌陀佛。將諸眾僧住其人前。魔終不能毀壞斯等正覺之心。所以者何。其佛世尊興立大悲。誓度一切無量眾生。亦復護持十方世界一切眾生。其有得生安樂世界。當于其中具滿如來正覺之慧。舍利弗。其佛世尊本求誓愿。其有求于第一之乘。于其世界具滿如來諸佛之法。具正覺分。求聲聞乘于彼佛剎得阿羅漢。其有往生彼佛剎者。從其所愿大小之乘于彼畢滿。其有最后聞阿彌陀如來名號。贊說之者信不狐疑。當起敬心至意念之如念父母。作如是意。斯等普當于彼佛國具滿眾愿。其有不信贊嘆稱揚阿彌陀佛名號功德而謗毀者。五劫之中當墮地獄具受眾苦。  
　　復次舍利弗。西方去此十萬佛剎。有世界名破一切魔。其國有佛。號曰殊勝如來至真等正覺明行成為善逝世間解無上士道法御天人師號曰眾祐度人無量。其有得聞殊勝如來名號者。歡喜信樂持諷誦念。此等皆能降伏眾魔。裂壞羅網。卻六十劫生死之罪。  
　　復次舍利弗。西方去此十萬佛剎。有世界名曰伏一切魔。其國有佛。號曰集音如來至真等正覺明行成為善逝世間解無上士道法御天人師號曰眾祐度人無量。其有得聞集音如來名號者。歡喜信樂持諷誦念。其人當得一切如來諸佛音聲。于大眾中廣說法處。于中特尊。退卻眾魔降之以德。卻八十劫生死之罪。  
　　于是阿逸菩薩。長跪叉手前白佛言。寧有一事菩薩摩訶薩。于此事中具大乘愿住不退轉。疾成無上正真道不。佛言有。阿逸。北方有世界名曰豐嚴。其國有佛。號德內豐嚴王如來至真等正覺明行成為善逝世間解無上士道法御天人師號曰眾祐度人無量。其有得聞斯佛名者。歡喜信樂持諷誦念而為作禮。其人皆當得不退轉。疾成無上正真之道。卻一億劫生死之罪。其有供養五千佛者。此輩阿逸。爾乃得聞德內豐嚴王如來名號。其聞名者。從是以后所生之處。常得天眼未曾不得天眼之時。常能徹聽未曾不得天耳之時。常能飛行無有不得神足之時。乃至泥曰常得端政。未曾受于丑惡之形。乃至泥曰常當尊貴。未曾生于下劣之處。乃至泥曰悉能除壞眾欲之縛。其人六情眼耳鼻口及于身意終無有疾。乃至泥曰初未曾生無佛之處。聽大尊法未曾有礙。不得聽時未曾有礙。不見僧時亦復不生八難之處。戒常具足無有缺時。識心清凈無有忿亂時。當知阿逸。其有得聞此佛名者。凈心信樂于最正覺。如渴欲飲。發信敬心向如來者。此等阿逸。悉能捉持諸佛世界最特之利。其人皆當獲于殊妙奇特功德。是故阿逸。并當專精持此佛名。若族姓子族姓女。欲得殊特妙凈剎者。當急聽此諸尊佛名稱其名號。當為作禮自作是言。我今禮于德內豐嚴王如來至真等正覺明行成為善逝世間解無上士道法御天人師號曰眾祐度人無量。阿逸白佛言。惟天中天。其佛剎土為在何所去此遠近。成佛以來為幾時也。佛告阿逸。設使縱廣百由延中一大埠沙。取一沙著一佛剎。如是悉著諸佛剎中悉令沙盡。如是沙數諸佛剎土悉滿中沙。復取諸佛剎土中沙。復以一沙著一佛剎。如是諸國剎中沙。悉使令盡取此沙數。諸佛剎土悉破為塵。復取一塵著一佛剎悉令塵盡。是諸佛國塵數剎土猶尚未至。余未到者過此百倍。其佛剎土去此極遠不可稱量。其佛世尊在彼豐嚴剎土之中。而今現在與無央數諸開士等不可稱計諸比丘眾。前后圍繞而為說法。我于此坐遙用肉眼。見其如來于大眾中廣說經法。彼佛世尊于彼剎土在高座上。亦用肉眼觀此世界。亦復見我在于座上于大眾中而說經法。阿逸當知。若有眾生信諸如來肉眼所見。而歡喜者。此必成就正覺之道。斯等皆諸佛如來之所護持。令使信樂而不狐疑。斯等皆當捉持如來深妙之慧。得不退轉于最正覺。是故阿逸。其有欲求此大福者。若使三千大千世界滿其中火。故當入中聽斯佛名智慧之法。阿逸菩薩復白佛言。寧有一法得不退轉。疾成無上正真道不。佛言有。阿逸。北方去此不可計數諸佛剎土。有世界名曰金剛堅固。其國有佛。號金剛堅強消伏壞散如來至真等正覺明行成為善逝世間解無上士道法御天人師號曰眾祐度人無量。其有得聞金剛堅強消伏壞散如來名者。歡喜信樂持諷誦念盡心供養。斯等皆當住不退轉。疾成無上正真之道。卻于十萬億那術劫生死之罪。超然在后。其佛如來功德無量弘誓乃爾。我自過去無數劫前。錠光如來興出于世。于彼佛所而得聞此金剛堅強消伏壞散如來名號。得超十萬億那術劫生死之罪。阿逸當知。若我不從錠光聞斯佛名者。我今故未得成正覺。其佛何故名曰金剛堅強消伏壞散。譬如金剛所在墮處。若山若崖瓦石土壘墻壁樹木。若遙擬向所墮之處。莫不消滅破碎壞散。如是阿逸。其有得聞此佛名者。持諷誦念一切諸欲皆疾消散。一切聲聞辟支佛心。褊狹之意皆悉消滅。疾得成就正覺之道。是故號曰金剛堅強消伏壞散如來。其佛世尊一切眾愿具滿如是。  
　　復次阿逸。北方去此度十萬億諸佛剎土。有世界名摩尼光。其國有佛。號曰寶火如來至真等正覺明行成為善逝世間解無上士道法御天人師號曰眾祐度人無量。其有得聞寶火如來名號者。歡喜信樂持諷誦念。其有未入泥洹界者。斯等一切皆當得立不退轉地。疾成無上正真之道。其佛剎土一切人民。供養寶火如來者。悉一大乘而得度脫。無有聲聞緣覺之名。  
　　佛告長老大迦葉。當知諸佛如來之德不可思議。北方去此五十萬佛剎。有世界名阿竭流香。其國有佛。號寶月光明如來至真等正覺明行成為善逝世間解無上士道法御天人師號曰眾祐度人無量。迦葉。若族姓子族姓女。其有得聞寶月光明如來名者。歡喜信樂持諷誦念。此等后世所生之處。得不中止三昧正定。若三昧時自見諸佛轉尊法輪。悉能總持諸佛之法。在所生處。常為眾生闡揚大法。辯才清妙于眾特尊。諸所欲求從愿悉得。所以者何。其佛世尊本求道時。興此誓愿。吾成正覺聞我名者。令使得此三昧定意。從初發意至于成道。于其中間常得此定未曾中失。于是世尊。而嘆頌曰。  
　　度五十萬諸佛剎　　有世界名阿竭流 
　　其國有佛號寶月　　方明晃昱甚巍巍 
　　其有得聞此尊名　　便為已得所依仰 
　　后生之處則得禪　　精進智慧無中止 
　　名聲普達光圍繞　　其人見佛在剎土 
　　為諸眾生廣興演　　諸佛導師所說法 
　　一切諸事無堅固　　觀諸法中無所起 
　　普當慈哀于一切　　于諸禪中得自在 
　　已能發行如是意　　都了三涂無恚忿 
　　審諦解了無吾我　　無所有者非無有 
　　諦了諸事無所得　　于此中間所興法 
　　如是法者無所住　　求了表識無表識 
　　此二俱空亦無性　　興顯如是無我法 
　　無表識者是空義　　當審諦說此妙法 
　　表識可了不可了　　此二俱轉于癡慧 
　　諦觀此二俱清凈　　亦不復見諸法垢 
　　所說法者無所猗　　都了無依波羅蜜 
　　譬如月行于空中　　其所說法無所猗 
　　如此妙法興是間　　于三界中無所著 
　　菩薩法中無所依　　解如是者一切智 
　　解了此法為人說　　若能解達無猗法 
　　審諦分別如是者　　其人則為近大智 
　　慧者得聞無依句　　終無復有狐疑計 
　　其人解了如是者　　于世獨達無所咨 
　　暢達如是大智慧　　號曰特尊無上士  
　　復次迦葉。北方去此六萬佛剎。有世界名長歡樂。其國有佛。號曰賢最如來至真等正覺明行成為善逝世間解無上士道法御天人師號曰眾祐度人無量。其有得聞賢最如來名號之者。歡喜信樂持諷誦念。所生之處當為一切之所敬愛。哀見信用。其所言教莫不承奉。其人皆當獲斯功德。得無礙辯。所說經法眾生聞者。歡喜信解莫不履行。于是世尊。而嘆頌曰。  
　　度于六萬諸佛剎　　有界名曰長歡樂 
　　慈哀度法賢最尊　　其大導師在世界 
　　最尊無比無與等　　世世濟度諸眾生 
　　其聞名者作法師　　言奉信用莫不歡 
　　此一切智大法王　　無量黎庶斯依仰 
　　若有女人聞其名　　疾得舍離女人形 
　　穢惡甚深無崖際　　非離世者不能入 
　　其無所有所可入　　是為審諦諦不諦 
　　了此二事俱無性　　其已寂滅無有性 
　　其有盡者以為滅　　甫當興者亦無性  
　　復次迦葉。北方去此八千佛剎。有世界名曰現入。其國有佛。號寶蓮華步如來至真等正覺明行成為善逝世間解無上士道法御天人師號曰眾祐度人無量。若族姓子族姓女。其有得聞寶蓮花步如來名者。歡喜信樂持諷誦念。后生之處顏貌端正殊妙無比眾共敬愛。自識宿命無數劫中事。皆悉了知生所從來所作善惡。悉皆識知其所生處。所說言教一切信奉。莫不承用。迦葉。若族姓子族姓女。得聞斯等諸如來尊正覺名號功德之行。若有愛樂女人身者。如是女人在于女中未得解脫。若厭女人身不貪樂者。持諷誦念諸佛名者。盡可得斯等德。迦葉白佛。當復云何得此功德。佛言。絕諸名色盡諸欲垢。斯等疾逮無量功德。當疾遠離女人之身。當得具受男子之形。求為女者所生之處續受女人之身。都悉污穢一切世界。是故當棄女人之身。當得無比諸善知識。功德日生。亦自受福。復利他人多所饒益。一切男女于眾苦中疾得拔濟。譬若毒樹所在之處蔓莚生長多所傷害。若能斷截諸毒樹者。爾使一切普得快樂。女人之身譬若毒樹。增長諸欲毒害精神。廣諸惡行受無量苦皆由女人。若能斷棄女人身者。則為斷絕眾生無量諸苦。壞眾惡行閉絕三涂開泥洹門。普使一切而得快樂。斯等疾入諸佛徑路。迦葉白佛。云何得除女人之身。佛言。當自觀身觀他人身。解此二事俱不可得。不可得中無有徑路。若于男子及女人中。觀其處所。男女相貌亦不可得。若了二事亦不可得無處所者。當于其中愿得清凈。若以清凈則無取舍。以無取舍便無識心。諦推覓之亦不可得無有處所。意自思惟。無處所中為求男子成女人乎。諦求索之意不可得。若解意性了無男女不可見者。爾乃得近如來之道。其欲發心疾欲除去女人之身。諦觀男子女人之身。了無異同增減之二。當受女人作女人形。如其所說以理推之。六性分中亦不可得有男有女。其如是者則為求索如來之道。其欲求解如此事者。復有諦了知此法者。是二輩人過去佛時。曾得聞此諸佛名號。當知其人過去世時。于諸佛所造大功德。今乃聞此諸佛名號。世所依仰為自在者。其奉持此諸尊號者獲無量福。其有聞者若有學者。我普見之有欲急求。得此經者斯等已為見我無異。若有輕慢其人說言此非佛語。作是言者此等便為謗佛毀經。謗斯經已為造大惡。緣此惡行當入地獄。受眾苦報無央數劫。地獄罪畢所生之處。常當聾啞不能言語。諸情閉塞常不完具。常當愚癡而有癲狂。其有嬈固諸菩薩者。薄德丑陋言無威勢。常生下賤常生惡道。所生之處常不聞法。如來正覺所說經法。終不能解說深妙義。愚癡之人與經共諍廣受罪報。增益其意毀斯經法。此眾生輩生常愚癡。諸佛正覺常為世間而作大明。我重殷勤誡囑汝等。諸比丘及比丘尼清信士清信女。其有謗毀罵經法者實受重罪。諸佛世尊現在十方。無量世界為作法師。所說經法實難得聞。如來慈愍重誡汝等。若有信樂諸佛名號功德法者。于諸善法自然合偶。其有學持諷誦念者。其人疾得見諸如來。智慧轉增得無礙慧。其有勸人讀諸佛名。所生之處。游四方域。獨言只步而無所畏。其有好樂盡心敬奉此諸佛名。當知其人去正覺道終不復遠。其有好喜諸佛功德。加益勸人學斯佛名。其人所在于諸如來所游行處。于諸欲中無所畏難。當知迦葉。若有比丘具四事法。乃能信此諸佛尊名。何等為四。過去世時于諸佛所。得聞深法喜樂靜寞清凈之處。世世值遇諸善知識。不于法中作危難行。當知迦葉。是為四事。若有比丘以能具此。于諸如來正覺法中而無疑難。其人得聞如來功德。爾乃一心能信樂之。于是世尊。而嘆頌曰。  
　　過去供養諸佛尊　　緣此功德其聞名 
　　最后惡世其聞者　　普用是號增眾德 
　　其有過去見諸佛　　得聞如來深妙義 
　　往世凈德不諍法　　斯輩乃能信奉行 
　　若使得聞深妙法　　說諸若干微妙義 
　　斯輩終不起狐疑　　佛之深法無能毀 
　　安住所說諸法義　　以思集意信普智 
　　堅固其意聽我說　　念莫忘失此尊法 
　　終不復更與法諍　　聞諸佛名能奉行 
　　有念無念不相豫　　于其法中無差特 
　　不可思議極廣大　　終無猶豫于大智 
　　其求此法深慧者　　解達深義無咨啟 
　　無疑勤求諸深法　　此等不喜下劣業 
　　當知此人無所求　　極大勇猛于法中 
　　佛所說法莫不信　　其有眾生于先世 
　　合偶眾善受福報　　無所違諍乃得聞 
　　顯諸如來大智德　　皆為贊嘆十方佛 
　　其有諷持諸名者　　諸佛遙贊其人德 
　　于大眾中嘆其名　　常當得聞諸佛聲 
　　疾能解了大智法　　極大清凈無生業 
　　放大光明超日月　　廣為眾生演妙法 
　　后會當成最正覺　　普悉照耀諸佛剎  
　　復次迦葉。上方有世界名曰寶月。其國有佛。號金寶光明如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有世界名象步樓。其國有佛。號無量尊豐如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名天玉女。其國有佛。號無量尊離垢王如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名須彌幡。其國有佛。號曰德手如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名尊聚鮮意。其國有佛。號無數精進興豐如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名曰無受。其國有佛。號無言勝如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名凈觀莊嚴。其國有佛。號無愚豐如來至真等正覺明行成為善逝世間解無上士道法御天人師號曰眾祐。度人無量。今現在說法。  
　　復次迦葉。上方有剎名曰日光。其國有佛。號月英豐如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名曰說法。其國有佛。號無量光豐如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名寶豐首盡。其國有佛。號逆空光明如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名曰好集。其國有佛。號最清凈無量幡如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名曰殊勝。其國有佛。號好諦住唯王如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名生精進。其國有佛。號成就一切諸利豐如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名曰愿力。其國有佛。號凈慧德豐如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名娛樂入。其國有佛。號凈輪幡如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名栴檀香。其國有佛。號琉璃光最豐如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名曰星宿。其國有佛。號寶德步如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名無量德豐。其國有佛。號最清凈德寶住如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎。名曰聲所不至。其國有佛。號度寶光明塔如來至真等正覺明行成為善逝世間解無上士道法御天人師號曰眾祐度人無量。今現在說法。  
　　復次迦葉。上方有剎名無際眼。其國有佛。號無量慚愧金最豐如來至真等正覺明行成為善逝世間解無上士道法御天人師號曰眾祐度人無量。今現在說法。于是世尊。而嘆頌曰。  
　　德如月滿其如來　　諸天最上為尊雄 
　　此諸大尊德中王　　能為眾生除諸殃 
　　持諸佛名功德成　　能凈諸剎為肅清 
　　其難得值此尊經　　少有眾生聞其名 
　　若有信行而供養　　得大智慧勇力強 
　　解了諸法無有量　　當成一切正覺王 
　　正覺之法甚深微　　不當于中起狐疑 
　　當善信奉諸導師　　歡喜敬禮慎莫疑  
　　復次迦葉。上方有剎名寶蓮花莊嚴。其國有佛號蓮花尊豐如來至真等正覺明行成為善逝世間解無上士道法御天人師號曰眾祐度人無量。其有得聞蓮花尊豐如來名者。三惡之道為已閉塞。為已得成如來之花。于諸正覺一切法中。便為得成無上道花。卻生死罪三十六劫。于是世尊。而嘆頌曰。  
　　上方有剎寶莊嚴　　眾花茂盛普大千 
　　光色晃昱甚可觀　　譬如天上難檀桓 
　　蓮花尊佛在其剎　　說法無比慧通達 
　　光普照耀大千界　　眾相端嚴圣中最 
　　若有女人聞其名　　斷絕惡道遭諸圣 
　　卻三十劫生死罪　　必成正覺不退轉 
　　不見身哃道清凈　　世世智慧功德成 
　　緣念諸佛得善友　　怨家消滅除罪苦 
　　當普禮此是諸佛　　今悉現在于異剎 
　　其人快當受供養　　用禮諸佛大法王 
　　此等不當疑我言　　必當成佛德無邊 
　　常當共諸妙法會　　后成正覺慧獨達  
　　復次迦葉。上方有剎名曰寶鐙。其國有佛。號凈寶興豐如來至真等正覺明行成為善逝世間解無上士道法御天人師號曰眾祐度人無量。其有得聞凈寶興豐如來名者。歡喜信樂持諷誦念。其人得七覺意寶。卻三十劫生死之罪。于是世尊。而嘆頌曰。  
　　上方有界號寶明　　凈寶最尊在其剎 
　　其有得聞名號者　　斯等當得七覺禪 
　　三十大劫生死苦　　超越過去無因緣 
　　得無比力住不動　　常當遭值諸天尊  
　　復次迦葉。上方有剎名曰電光。其國有佛。號電鐙幡王如來至真等正覺明行成為善逝世間解無上士道法御天人師號曰眾祐度人無量。其有得聞電鐙幡王如來名者。歡喜信樂持諷誦念。斯其人等悉當遠離八難之處。終不復生下劣之家。于是世尊。而嘆頌曰。  
　　上方有界名電光　　大尊號曰電鐙王 
　　其有聞此快士名　　八難永斷不復生 
　　智慧解了生死根　　種種功德隨次成 
　　興隆道化度眾生　　智慧獨達無比圣  
　　復次迦葉。上方有剎名虛空致。其國有佛。號法空鐙如來至真等正覺明行成為善逝世間解無上士道法御天人師號曰眾祐度人無量。其有得聞法空鐙如來名者。歡喜信樂持諷誦念。卻六十劫生死之罪。得不退轉于最正覺。常得與諸佛共會。現世得見其佛世尊。亦于夢中見此如來。當知迦葉。其人今世五體投地一心恭敬向于如來。其人則種無量功德。諸善根栽悉得具滿。常當得值諸善知識。常與諸人共相敬愛。如是迦葉。是為現世獲諸善報。其佛如來一切功德普集如是。于是世尊。而嘆頌曰。  
　　有虛空致大世界　　其佛號曰法空鐙 
　　名稱普達其世尊　　光明極大踰虛空 
　　其有得聞此尊名　　超六十劫生死罪 
　　必當遭值見諸佛　　于如來前講妙法 
　　精進現世見諸佛　　當五體禮其如來 
　　夢中得見其世尊　　其佛導師光圍繞 
　　念其如來致斯德　　常當得見諸大哀 
　　生常得值諸法王　　其人現世見諸佛 
　　其佛導師德無量　　智慧普達為法王 
　　其有勤求眾德者　　盡心敬意禮其佛  
　　復次迦葉。上方有剎名審諦分。其國有佛。號一切眾德成如來至真等正覺明行成為善逝世間解無上士道法御天人師號曰眾祐度人無量。何故此界名審諦分。當知迦葉。其彼世界皆為八分。眾花分。栴檀樹分。金多羅樹寶致分。其佛剎土出眾名香遍其世界。于彼剎土在虛空中。成為香蓋普覆佛剎。其佛如來趣于法座莊嚴大會。其有得聞一切眾德成如來名者。六情端政常得清凈。解了諸佛妙法之分。卻八十劫生死之罪。于是世尊。而嘆頌曰。  
　　審諦世界有八種　　多羅寶樹香莊嚴 
　　出妙名香遍其剎　　普覆虛空香云蓋 
　　大智正覺在其剎　　名聲普達號眾德 
　　色像端嚴妙甚姝　　法王獨步無畏懼 
　　其有得聞此尊名　　端正奇妙功德成 
　　節解圓滿而方正　　視之無厭莫不敬 
　　功德極尊無與等　　歡喜踴躍游諸剎 
　　精進勇猛甚超越　　卻八十劫生死罪 
　　于正覺道終不轉　　廣能演說佛尊法 
　　逮得一切諸快樂　　后生之處常尊貴 
　　逮得清凈無差特　　思念如來眾功德 
　　思惟智慧諸法義　　增進功德成諸智  
　　復次迦葉。上方有剎名日月英。其國有佛。號賢幡幢王如來至真等正覺明行成為善逝世間解無上士道法御天人師號曰眾祐度人無量。其有得聞賢幡幢王如來名者。歡喜信樂持諷誦念。其人當得立不退轉成最正覺。卻五十劫生死之罪。于是世尊。而嘆頌曰。  
　　上方界名日月英　　其佛號曰賢幢王 
　　法王大仙在其剎　　相好盛明如滿月 
　　其有得聞此尊名　　游生死路諸根明 
　　于諸法中常增長　　審諦得住如來種 
　　至心念佛而敬禮　　卻五十劫生死罪  
　　復次迦葉。上方有剎名曰寶種。其國有佛。號一切寶致色持如來至真等正覺明行成為善逝世間解無上士道法御天人師號曰眾祐度人無量。其剎何故名曰寶種。當知迦葉。其佛世界一切眾生。悉求無上正真之道。其國菩薩神足勇猛。無數菩薩俱共同時如彈指頃。以神足力飛到十方。供養無量恒沙諸佛。悉皆周遍悉能成就一切眾生。說是諸佛功德處時。若有聞者則為到此諸佛國已。誰能發起大精進行。有菩薩摩訶薩。其有捉持此名號者其名曰師子戲菩薩。師子奮迅菩薩。師子幡菩薩。師子作菩薩。堅勇精進菩薩。擊金剛慧菩薩。其有得聞一切寶致色持如來名號及諸菩薩大士名者。皆悉當得如來十力十八不共特異之法。常能轉于不退法輪。卻六百劫生死之罪。于是世尊。而嘆頌曰。  
　　我今已說諸法王　　今悉現在康常者 
　　無師自覺大導師　　得泥洹樂為最尊 
　　如來名號性清凈　　諸法威儀行清凈 
　　其有最后聞諸名　　興大歡喜懷恭敬 
　　不當狐疑于如來　　至誠奉信莫言無 
　　汝當知是舍利弗　　斯等先世已供我 
　　若有供養于諸佛　　其人最后恐怖世 
　　得聞此等諸尊經　　一心信樂無疑生 
　　諸佛大智所游路　　無此最上慧通達 
　　于是法中多所成　　云何于中疑此經 
　　若值妙珠無疑寶　　愚者不識嫌不好 
　　貧者猶豫意未了　　既無重價致此寶 
　　是法出生等正覺　　此皆大士之所聞 
　　智慧淺者無慧眼　　斯等何從而能信 
　　其有富者積眾寶　　聞如意珠大歡喜 
　　嘆譽甚多益眾寶　　我當買取自莊嚴 
　　其有福慧合聚者　　聞諸佛名大歡喜 
　　鄭重贊嘆欲得聞　　得正覺珠自莊嚴 
　　行惡之法求惡者　　其有諛諂及反戾 
　　福德智慧薄少者　　終不堪任聞此法 
　　短促倒覆及愚癡　　慳吝甚多成穢意 
　　貪淫瞋恚惑亂者　　此輩不任聞此法 
　　學鮮懈慢憍自輕　　弊惡親友意未成 
　　真卷自舉外如清　　斯眾不任聞此經 
　　無數天人時唱言　　巍巍正覺無上尊 
　　快哉妙法甚難聞　　當聽無比道之珍 
　　聞諸如來名號中　　所得盈利叵數陳 
　　諸天在上虛空中　　而散花香鼓樂音 
　　諸天妙香而遍熏　　大千世界結香云 
　　光明普照諸十方　　一切剎土六反震  
　　爾時世尊。說諸如來名號之時。諸在會者悉于座上。遙見此等諸佛世尊。各在其國大眾之中而說經法。悉從坐起禮諸世尊。莫不歡喜踴躍無量。于時會中無數千人已有得道未得道者悉發無上正真道意。十方世界諸菩薩等各如恒沙。皆來詣此禮釋迦文。于其會中一億比丘得阿羅漢。比丘比丘尼復有十萬人得法眼凈。復有十萬人悉得法忍。五百優婆塞。四百優婆夷。同時從坐起整衣服供養如來。盡發無上正真道意。于是舍利弗長跪叉手前白佛言。此名何經。云何奉持。佛言此經名曰稱揚諸佛功德法品。亦復名曰集諸佛花。當奉行之。  
　　爾時世尊說此經竟。舍利弗及諸比丘。諸天人民龍阿須倫。一切大會皆大歡喜。前為佛作禮而去。  

 上一部：乾隆大藏經·大乘單譯經·諸佛要集經二卷  下一部：乾隆大藏經·大乘單譯經·賢劫經十卷 



  
乾隆大藏經·大乘單譯經·稱揚諸佛功德經 
  