  第0511部～佛說滅十方冥經一卷         
   
  
   大乘單譯經·第0511部   
佛說滅十方冥經一卷   
西晉三藏法師竺法護譯      
 
 
　　 
 
佛說滅十方冥經  
　　聞如是。一時佛游于迦維羅衛釋氏精廬尼拘類樹下。與大比丘眾俱。比丘千二百五十人。諸菩薩無央數。佛以明旦著衣持缽。與諸比丘眷屬圍繞入城分衛。時有釋種幼少童子。名面善悅。嚴駕車乘晨朝出城。遙見世尊與諸圣眾。而俱發來至于佛所。下車步進稽首佛足。右繞三匝卻住一面。時面善悅憂戚低頭。佛以預知故而問言。童子所奏。而早出城心懷憂灼顏色慘戚。面善悅白佛言。唯天中天。今我二親身不安和。橫為人非人所見侵嬈晝夜寤寐不得寧息。出入行步亦見逼惱。又我之身雖處大國。遭此困厄窮苦無賴。竊自思惟不知何計。不審當設何等方便。假遇怨賊。或遭非人妖蠱奸邪。無以防護。唯愿世尊。告示以法隨時救濟令無嬈害。佛告面善悅。諦聽諦受善念持之。當為汝說擁護之法。時釋幻童子受教而聽。佛言東方去此過于八千那術佛土。有世界名拔眾塵勞。其佛號等行如來至真等正覺。今現在說經法。人若東行先當稽首歸命供養于東方佛。則無恐懼莫敢侵嬈。所欲游行有所興作。悉當如愿志未曾亂。如心所念輒得成就。佛時頌曰。  
　　先奉最正覺　　等行大圣人 
　　然后東向行　　爾乃無恐懼  
　　佛告童子。南方去此過于十億百千佛土。有世界名消冥等要脫。其佛號初發心念離恐畏歸超首如來至真等正覺。今現在說經法。若欲南行。當遙稽首歸命彼佛爾乃發進。一心專念意不離佛。則無恐懼不遇患難。佛時頌曰。  
　　已離于眾想　　童子當修是 
　　若行至南方　　不復遇恐懼  
　　佛告童子。西方去此如恒河沙諸佛剎土。有世界名善選擇。其佛號金剛步跡如來至真等正覺。今現在說經法。若欲西行。先當講說思惟本凈之法。永無所見無起無滅寂然清凈。先當稽首禮于彼佛一心歸命爾乃發進。則無恐懼不逢患難。佛時頌曰。  
　　諸法無所生　　亦無有所滅 
　　曉了知此者　　則為無恐畏  
　　佛告童子。北方去此過二萬佛土。有世界名覺辯。其佛號寶智首如來至真等正覺。今現在說經法。若欲北行設在家居。稽首作禮歸命彼佛爾乃發進。則無恐懼不遇患難。佛時頌曰。  
　　若在于家中　　一切諸居業 
　　所有赍北行　　則無所畏懼  
　　佛告童子。東北方去此過于百萬億佛土。有世界名持所念。其佛號壞魔慢獨步如來至真等正覺。今現在說經法。又彼如來詣佛樹下適一心坐。化于三千大千世界諸魔官屬及諸魔天。悉勸立之于不退轉。當成無上正真之道。是為如來詣樹下時之所感動。若詣東北方。當遙稽首歸命彼佛然后乃進。所在獲安則無所畏佛。時頌曰。  
　　始從初發意　　則降伏魔兵 
　　心常念此佛　　尋便無恐懼  
　　佛告童子。東南方去此過二恒河沙等佛土。有世界名常照曜。其佛號初發心不退轉輪成首如來至真等正覺。今現在說經法。其如來本為菩薩時。常興眾行不退轉輪義。布施持戒忍辱精進禪定不亂成就智慧。是為如來本為菩薩時之所感動。若東南行先當稽首五體投地一心歸命。然后乃進則無恐懼。佛時頌曰。  
　　先五體作禮　　然后乃出家 
　　在欲所至到　　則不逢賊害  
　　佛告童子。西南方去此過于八萬佛土。有世界名覆白交露。其佛號寶蓋照空如來至真等正覺。今現在說經法。若西南行。先當稽首彼方如來。以華遙散念于無相。然后乃進則無恐懼。佛時頌曰。  
　　供養等正覺　　以華而奉散 
　　用無相之心　　則無有恐懼  
　　佛告童子。西北方去此過六恒河沙佛之剎土有世界名住清凈。其佛號開化菩薩如來至真等正覺。今現在說經法。其佛國土清凈無穢。亦無愛欲無有女人離于五欲。若西北行。先禮彼佛自歸悔過凈修梵行。然后出家則無恐懼。佛時頌曰。  
　　先當修梵行　　然后出于家 
　　安隱不遇賊　　所在無眾難  
　　佛告童子。下方去此過九十二垓佛之剎土。有世界名念無倒。其佛號念初發意斷疑拔欲如來至真等正覺。今現在說經法。若欲坐時若夜臥時。念斯如來稽首自歸。常以普慈念救眾生。然后坐臥則無恐懼所愿必果。佛時頌曰。  
　　普慈念眾生　　定坐若臥眠 
　　于夢若寤寐　　則無有恐懼  
　　佛告童子。上方去此過六十恒河沙等佛土。有世界名離諸恐懼無有處所。其佛號消冥等超王如來至真等正覺。今現在說經法。若從坐起。常禮彼佛自歸供養。常懷慈心愍于眾生。然后起行則無恐懼。在所至奏則獲吉安。用是念故常得擁護。佛時頌曰。  
　　常懷慈等心　　愍于眾生類 
　　用哀群生故　　則無有恐懼  
　　佛告童子。汝當諦受此諸佛名奉持思惟懷抱在心。所欲至到則無危難。面善悅釋種童子前白佛言。我已奉受此諸佛名。懷抱在心思惟奉行。其事無量自立己心。我見十方無所蔽礙。如今向者世尊所說。宣傳經道及諸佛名。皆如所聞審諦無異。時彼眾會滿百千人聞佛所說。皆從坐起整服長跪而白佛言。如來至真等正覺大慈普覆。乃為我等說此經典。我及一切皆見諸佛。內外通徹無有陰冥。如佛所說無有異也。  
　　于是舍利弗前白佛言。此族姓子等。得眼清凈何其速疾。睹見諸佛無所掛礙。功德之力乃如是乎。為是諸佛威神所接。將自宿命福勛所致耶。佛語舍利弗。是佛威神亦本功德也。爾時佛放大光明普照十方。地即大動天散華香。箜篌樂器不鼓自鳴。賢者阿難即從坐起。更整衣服長跪叉手前白佛言。于今何故。現大光明無所不照。地復大動天散華香。佛告阿難。汝為寧見滿百千人叉手自歸佛前者不。阿難對曰。已見世尊。佛言。此百千人以是德本所興立行。無央數劫不歸惡趣。各各更歷恒河沙等世界。為轉輪圣王主四天下。一作圣王常見諸佛。而得由已志愿如意。然后于世當得成佛。號曰立眼清凈如來至真等正覺明行成為善逝世間解無上士道法御天人師。為佛眾祐皆同一字。各各異界而成其道。佛適授此諸族姓子決。應時地神及虛空神。僉然舉聲而稱揚曰。斯諸族姓功德無量。其聲乃徹于四天王忉利天炎摩天兜術天不憍樂天化自在天。乃至魔界上通梵天。及第二十四阿迦膩吒天。悉共歌嘆難及難及至未曾有。諸佛世尊威恩可濟巍巍堂堂乃如是乎。勸發顯化諸族姓子而授其決。當成無上正真之道。慧無掛礙普見悉達。面善悅釋種童子前白佛言。今此經典號名云何以何奉持。佛告童子。此經名曰滅十方冥。所以者何。念十方佛一心自歸。心中坦然如冥睹明無復恐懼。是故名曰滅十方冥。當奉持之。又復名曰如來所嘆。當奉持之。又復名曰了無相法。又復名曰空無所有。殷勤執持。佛告童子。假使有人受此經典。持諷誦讀為他人說。具足備悉令不缺減速成所愿。比丘比丘尼優婆塞優婆夷。受持此經而諷誦讀終無恐懼。若到縣官不見侵抂。若行賊中不見危害。若行大火中即為消滅。若行水中終不沒溺。天龍鬼神阿須輪迦留羅真陀羅摩休勒。弊惡之神及余眾鬼人若非人無敢觸者。師子虎狼猛獸熊羆無敢近者。餓鬼魍魎及反足鬼溷邊諸鬼無能嬈者。亦無所畏。若在閑居曠野樹下露地獨處。則為如來之所建立而見擁護。若族姓子族姓女。受此經典持諷誦讀書著經卷者。已曾供養過去諸佛。殖眾德本所作功德欲辦。  
　　爾時佛告賢者阿難。假使有人今面見佛。至心供養衣被飲食床臥之具病瘦醫藥。不如有人受持是經書諷誦讀載著竹帛為他人說。則為具足供養于佛。時天帝釋與無央數諸天俱來。各赍天華供養散佛。而白佛言。吾當將護持此經者。四天王及上諸天。各赍華香以供養佛。各白佛言。我當擁護族姓子女受此經典持諷誦讀為他人說若著竹帛載持經卷者。所在游居周匝營護。令無伺求得其便者。  
　　佛說如是。天帝釋眾。面善悅釋種童子。及四天王天龍鬼神阿須倫世間人。聞經歡喜作禮而退。  

 上一部：乾隆大藏經·大乘單譯經·佛說心明經一卷  下一部：乾隆大藏經·大乘單譯經·佛說鹿母經一卷 



  
乾隆大藏經·大乘單譯經·佛說滅十方冥經 
  