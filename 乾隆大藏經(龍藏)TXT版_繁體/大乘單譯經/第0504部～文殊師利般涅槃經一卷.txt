  第0504部～文殊師利般涅槃經一卷         
   
  
   大乘單譯經·第0504部   
文殊師利般涅槃經一卷   
西晉優婆塞聶道真譯      
 
 
　　 
 
文殊師利般涅槃經  
　　如是我聞。一時佛在舍衛國祇樹給孤獨園。與大比丘僧八千人俱。長老舍利弗。大目揵連。摩訶迦葉。摩訶迦旃延。如是等眾上首者也。復有菩薩摩訶薩十六人等。賢劫千菩薩彌勒為上首。復有他方菩薩千二百人觀世音菩薩而為上首。爾時世尊。于后夜分入于三昧。其三昧名一切光。入三昧已舉身皆放金色光明。其光大盛照只陀林。猶若金色。回旋宛轉照文殊房。化為七重金臺。一一臺上有五百化佛臺中經行。時文殊師利房前。自然化生五百七寶蓮華。圓若車輪白銀為莖。阿茂咤馬瑙以為其臺。雜色真珠以為花須。其花有光照佛精舍。從精舍出還入文殊師利房。爾時會中有菩薩摩訶薩。名跋陀波羅。此瑞現時。跋陀波羅。即從房出禮佛精舍。到阿難房告阿難言。汝應知時。今夜世尊現神通相。為饒益眾生故說妙法。汝鳴揵椎。爾時阿難白言。大士。世尊今者入深禪定。未被敕旨云何集眾。作是語時。舍利弗至阿難所告言。法弟宜時集眾。爾時阿難入佛精舍。為佛作禮未舉頭頃。空中有聲告阿難言。速集眾僧。阿難聞已即大歡喜。鳴揵椎集眾。如此音聲遍舍衛國。上聞有頂。釋梵護世天王與無數天子。將天花香詣只陀林。爾時世尊從三昧起。即便微笑。有五色光從佛口出。此光出時祇洹精舍變成琉璃。爾時文殊師利法王子。入佛精舍為佛作禮。一一膝上生五蓮華。文殊佛前合指掌時。手十指端及手掌文。出十千金色蓮花以散佛上。化成七寶大蓋。懸諸幢幡。十方無量諸佛菩薩映現蓋中。繞佛三匝。卻住一面。  
　　爾時跋陀波羅。即從座起整衣服。為佛作禮長跪合掌白佛言。世尊。是文殊師利法王子。已曾親近百千諸佛。在此娑婆世界施作佛事。于十方面變現自在。卻后久遠當般涅槃。佛告跋陀波羅。此文殊師利有大慈悲。生于此國多羅聚落梵德婆羅門家。其生之時家內屋宅化如蓮華。從母右脅出。身紫金色。墮地能語如天童子。有七寶蓋隨覆其上。詣諸仙人求出家法。諸婆羅門九十五種。諸論議師無能酬對。唯于我所出家學道。住首楞嚴三昧。以此三昧力故。于十方面。或現初生出家。滅度入般涅槃。現分舍利饒益眾生。如是大士久住首楞嚴。佛涅槃后四百五十歲。當至雪山。為五百仙人。宣暢敷演十二部經。教化成熟五百仙人。令得不退轉。與諸神仙作比丘像。飛騰空中至本生地。于空野澤尼拘樓陀樹下。結加趺坐。入首楞嚴三昧。三昧力故。身諸毛孔出金色光。其光遍照十方世界度有緣者。五百仙人。各皆見火從身毛孔出。是時文殊師利身如紫金山。正長丈六。圓光嚴顯面各一尋。于圓光內有五百化佛。一一化佛有五化菩薩。以為侍者。其文殊冠毗楞伽寶之所嚴飾。有五百種色。一一色中。日月星辰諸天龍宮。世間眾生所希見事。皆于中現。眉間白毫右旋宛轉。流出化佛入光網中。舉身光明焰焰相次。一一焰中有五摩尼珠。一一摩尼珠各有異光。異色分明。其眾色中化佛菩薩不可具說。左手執缽。右手擎持大乘經典。現此相已光火皆滅。化琉璃像。于左臂上有十佛印。一一印中有十佛像。說佛名字了了分明。于右臂上有七佛印。一一印中有七佛像。七佛名字了了分明。身內心處有真金像。結加趺坐。正長六尺在蓮華上。四方皆現。佛告跋陀波羅。是文殊師利。有無量神通無量變現。不可具記。我今略說為未來世盲瞑眾生。若有眾生但聞文殊師利名除卻十二億劫生死之罪。若禮拜供養者。生生之處恒生諸佛家。為文殊師利威神所護。是故眾生。當勤系念念文殊像。念文殊像法。先念琉璃像。念琉璃像者如上所說。一一觀之皆令了了。若未得見。當誦持首楞嚴稱文殊師利名一日至七日。文殊必來至其人所。若復有人宿業障者。夢中得見。夢中見者。于現在身若求聲聞。以見文殊師利故。得須陀洹乃至阿那含。若出家人見文殊師利者。已得見故。一日一夜成阿羅漢。若有深信方等經典。是法王子于禪定中。為說深法。亂心多者。于其夢中為說實義。令其堅固。于無上道得不退轉。佛告跋陀波羅。此文殊師利法王子。若有人念。若欲供養修福業者。即自化身。作貧窮孤獨苦惱眾生。至行者前。若有人念文殊師利者。當行慈心。行慈心者即是得見文殊師利。是故智者當諦觀。文殊師利三十二相八十種好。作是觀者。首楞嚴力故。當得疾疾見文殊師利。作此觀者名為正觀。若他觀者名為邪觀。佛滅度后一切眾生。其有得聞文殊師利名者見形像者。百千劫中不墮惡道。若有受持讀誦文殊師利名者。設有重障。不墮阿鼻極惡猛火。常生他方清凈國土。值佛聞法得無生忍。說是語時。五百比丘遠塵離垢成阿羅漢。無量諸天發菩提心。愿常隨從文殊師利。爾時跋陀波羅白佛言。世尊。是文殊舍利。誰當于上起七寶塔。佛告跋陀波羅。香山有八大鬼神。自當擎去置香山中金剛山頂上。無量諸天龍神夜叉常來供養。大眾集時像恒放光。其光演說苦空無常無我等法。跋陀波羅。此法王子得不壞身。我今語汝。汝好受持廣為一切諸眾生說。說是語時。跋陀波羅等諸大菩薩。舍利弗等諸大聲聞天龍八部。聞佛所說皆大歡喜。禮佛而去。  

 上一部：乾隆大藏經·大乘單譯經·諸法最上王經一卷  下一部：乾隆大藏經·大乘單譯經·異出菩薩本起經一卷 



  
乾隆大藏經·大乘單譯經·文殊師利般涅槃經 
  