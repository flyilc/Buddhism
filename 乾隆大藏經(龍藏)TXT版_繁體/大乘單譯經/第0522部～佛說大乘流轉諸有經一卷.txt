  第0522部～佛說大乘流轉諸有經一卷         
   
  
   大乘單譯經·第0522部   
佛說大乘流轉諸有經一卷   
唐三藏法師義凈奉制譯      
 
 
　　 
 
佛說大乘流轉諸有經  
　　如是我聞。一時薄伽梵。在王舍城羯闌鐸迦池竹林園中。與大苾芻眾千二百五十人俱。并大菩薩摩訶薩。無量百千人天大眾。一心恭敬圍繞而住。爾時世尊為說自證微妙之法。所謂初中后善。文義巧妙。純一圓滿清凈鮮白梵行之相。爾時摩揭陀主影勝大王。往竹林中禮世尊足。右繞三匝在一面坐。時影勝王白佛言。世尊。云何有情先所造業。久已滅壞。臨命終時皆悉現前。又復諸法體悉空無。所造業報而不散失。唯愿世尊。哀愍為我分別解說。  
　　爾時世尊。告影勝王曰。大王當知。譬如男子于眠夢中。見與人間端正美女。共為稠密。既睡覺已。憶彼夢中所見美女。大王于意云何。于眠夢中人間美女。是實有不。王言。非有。世尊告曰。大王于意云何。此之男子。于彼夢中所見美女。心生憶念戀慕不舍。可說此人是大博識明智者不。王言。不爾。此是愚人非明智者。何以故。由彼夢中人間美女。畢竟體空。不可得故。豈能與彼而行稠密。令此男子情懷愛戀生憶念耶。  
　　佛言。大王。如是愚癡無識凡人。眼見色時心生喜樂。便起執著。起執著已隨生顧戀。生顧戀已情懷染愛。起染愛故隨貪嗔癡。發身語意造作諸業。然此諸業作已滅壞。此滅壞時曾不依止東方而住。亦不依止南西北方四維上下。至命終時意識將滅。所作之業皆悉現前。譬如男子從睡覺已。憶彼夢中所見美女影像皆現如是。大王。前識滅已后識生時。或生人中。或生天上。或墮傍生餓鬼地獄。大王。后識生時無間生起。彼同類心相續流轉。分明領受所感異熟。大王。曾無有法。能從此世轉至后世。然有死生業果可得。大王當知。前識滅時名之為死。后識支起號之為生。大王。前識滅時無有去處。后識支起無所從來。所以者何。本性空故。大王。前識前識性空。死死性空。業業性空。后識后識性空。生生性空。而彼業果曾不散失。大王。如是應知。一切有情皆由愚惑不知非有。妄起顧戀輪回生死。爾時世尊欲重宣此義。說伽他曰。  
　　諸法唯假名　　但依名字立 
　　離于能詮語　　所詮不可得 
　　皆以別別名　　詮彼種種法 
　　于名法非有　　是諸法自性 
　　由名名性空　　于名名不有 
　　諸法名本無　　妄以名詮名 
　　諸法皆虛妄　　但從分別生 
　　此分別亦空　　于空妄分別 
　　我說諸世間　　以眼見于色 
　　皆由邪計想　　是名為俗諦 
　　我說一切法　　皆是藉緣生 
　　是名近勝義　　智者當觀察 
　　眼不見于色　　意亦不知法 
　　是名勝義諦　　愚者不能知  
　　爾時世尊說此法已。摩揭陀主影勝大王。深心頂受。時諸苾芻。及大菩薩人天等眾。皆大歡喜。信受奉行。  

 上一部：乾隆大藏經·大乘單譯經·佛說堅固女經一卷  下一部：乾隆大藏經·大乘單譯經·佛說大意經一卷 



  
乾隆大藏經·大乘單譯經·佛說大乘流轉諸有經 
  