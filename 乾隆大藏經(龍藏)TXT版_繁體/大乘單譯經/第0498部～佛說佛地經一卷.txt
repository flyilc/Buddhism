  第0498部～佛說佛地經一卷         
   
  
   大乘單譯經·第0498部   
佛說佛地經一卷   
唐三藏法師玄奘奉詔譯      
 
 
　　 
 
佛說佛地經  
　　如是我聞。一時薄伽梵。住最勝光曜七寶莊嚴。放大光明普照一切無邊世界。無量方所妙飾間列周圓無際。其量難測超過三界所行之處。勝出世間善根所起。最極自在凈識為相。如來所都。諸大菩薩眾所云集。無量天龍人非人等常所翼從。廣大法味喜樂所持。作諸眾生一切義利。滅諸煩惱交橫纏垢。遠離眾魔過諸莊嚴。如來莊嚴之所依處。大念慧行以為游路。大止妙觀以為所乘。大空無相無愿解脫為所入門。無量功德眾所莊嚴。大寶花王眾所建立。大宮殿中。是薄伽梵最清凈覺。不二現行趣無相法。住于佛住。逮得一切佛平等性到無障處。不可轉法所行無礙。其所成立不可思議。游于三世平等法性。其身流布一切世界。于一切法智無疑滯。于一切行成就大覺。于諸法智無有疑惑。凡所現身不可分別。一切菩薩正所求智。得佛無二住勝彼岸不相間雜。如來解脫妙智究竟證無中邊。佛地平等極于法界。盡虛空性窮未來際。  
　　與諸無量大聲聞眾俱。一切調順皆是佛子。心善解脫慧善解脫。戒善清凈趣求法樂多聞聞持。其聞積集善思所思善說所說善作所作。捷慧速慧利慧出慧。勝決擇慧大慧廣慧及無等慧慧寶成就。具足三明。逮得第一現法樂。住大凈福田。威儀寂靜大忍柔和成就無減。已善奉行如來圣教。復有無量菩薩摩訶薩。從諸佛土俱來集會。皆住大乘游大乘法。于諸眾生其心平等。離諸分別及不分別種種分別。摧諸魔怨遠離一切聲聞獨覺系念分別。廣大法味喜樂所持。超五怖畏一向趣入不退轉位。息諸眾生一切苦惱所逼迫地而現在前。妙生菩薩而為上首。  
　　爾時世尊告妙生菩薩。妙生當知。有五種法攝大覺地。何等為五。所謂清凈法界。大圓鏡智。平等性智。妙觀察智。成所作智。  
　　妙生當知。清凈法界者。譬如虛空。雖遍諸色種種相中。而不可說有種種相。體唯一味。如是如來清凈法界。雖復遍至種種相類。所知境界。而不可說有種種相。體唯一味。  
　　又如虛空雖遍諸色不相舍離。而不為色過所染污。如是如來清凈法界。雖遍一切眾生心性。由真實故不相舍離。而不為彼過所染污。  
　　又如虛空含容一切身語意業。而此虛空無有起作。如是如來清凈法界。含容一切智所變化利眾生事。清凈法界無有起作。  
　　又如空中種種色相現生現滅。而此虛空無生無滅。如是如來凈法界中。諸智變化利眾生事現生現滅。而凈法界無生無滅。  
　　又如空中種種色相現增現減。而此虛空無增無減。如是如來凈法界中。顯示如來甘露圣教有增有減。而凈法界無增無減。  
　　又如空中十方色相無邊無盡。是虛空界無邊盡故。而此虛空無去無來無動無轉。如是如來凈法界中。建立十方一切眾生利益安樂。種種作用無邊無盡。清凈法界無邊盡故。而凈法界無去無來無動無轉。  
　　又如空中三千世界現壞現成。而虛空界無壞無成。如是如來凈法界中。現無量相成等正覺。或復示現入大涅槃。而凈法界非成等覺非入寂滅。又如依空種種色相。壞爛燒燥變異可得。而虛空界非彼所變亦無勞弊。如是依止如來凈界眾生界內。種種學處身語意業毀犯可得。而凈法界非彼變異亦無勞弊。  
　　又如依空大地大山。光明水火帝釋眷屬。乃至日月種種可得。而虛空界非彼諸相。如是依止如來凈界。戒蘊定蘊慧蘊解脫解脫智見諸蘊可得。而凈法界非彼諸相。  
　　又如空中種種因緣展轉生起。三千大千無量世界周輪可得。而虛空界無所起作。如是如來凈法界中。具無量相諸佛眾會周輪可得。而凈法界無所起作。  
　　復次妙生。大圓鏡智者。如依圓鏡眾像影現。如是依止如來智鏡。諸處境識眾像影現。唯以圓鏡為譬喻者。當知圓鏡如來智鏡平等平等。是故智鏡名圓鏡智。  
　　如大圓鏡有樂福人懸高勝處無所動搖。諸有去來無量眾生。于此觀察自身德失。為欲存德舍諸失故。如是如來懸圓鏡智。處凈法界無間斷故無所動搖。欲令無量無數眾生觀于染凈。為欲取凈舍諸染故。  
　　又如圓鏡極善磨瑩。鑒凈無垢光明遍照。如是如來大圓鏡智。于佛智上。一切煩惱所知障垢永出離故。極善磨瑩為依止定。所攝持故鑒凈無垢。作諸眾生利樂事故。光明遍照。  
　　又如圓鏡依緣本質。種種影像相貌生起。如是如來大圓鏡智。于一切時依諸緣故。種種智影相貌生起。  
　　如圓鏡上非一眾多諸影像起。而圓鏡上無諸影像。而此圓鏡無動無作。如是如來圓鏡智上。非一眾多諸智影起。圓鏡智上無諸智影。而此智鏡無動無作。  
　　又如圓鏡與眾影像。非合非離。不聚集故。現彼緣故。如是如來大圓鏡智。與眾智影非合非離。不聚集故不散失故。  
　　又如圓鏡周瑩。其面于一切處。為諸影像遍起依緣。如是如來大圓鏡智。不斷無量眾行善瑩。為諸智影遍起依緣。謂聲聞乘諸智影像。獨一覺乘諸智影像。無上大乘諸智影像。為欲令諸聲聞乘人依聲聞乘而出離故。獨一覺人依獨覺乘而出離故。大乘之人依無上乘而出離故。  
　　如圓鏡中大影可得。所謂大地大山大樹大宮舍影。而是圓鏡不等彼量。如是如來圓鏡智上。從極喜地乃至佛地。智影可得。及與一切世出世法。智影可得。而圓鏡智非彼分量。  
　　又如圓鏡非處障質影像起緣。如是如來大圓鏡智。非惡友攝聞不正法。障礙眾生智影起緣。彼非器故。  
　　又如圓鏡非處闇質影像起緣。如是如來大圓鏡智。非處樂惡愚暗眾生智影起緣。彼非器故。  
　　又如圓鏡非處遠質影像起緣。如是如來大圓鏡智。非處不凈感匱法業。不信眾生智影起緣。彼非器故。  
　　復次妙生。平等性智者。由十種相圓滿成就。證得諸相增上喜愛。平等法性圓滿成故。證得一切領受緣起。平等法性圓滿成故。證得遠離異相非相。平等法性圓滿成故。弘濟大慈。平等法性圓滿成故。無待大悲。平等法性圓滿成故。隨諸眾生所樂示現。平等法性圓滿成故。一切眾生敬受所說。平等法性圓滿成故。世間寂靜皆同一味。平等法性圓滿成故。世間諸法苦樂一味。平等法性圓滿成故。修殖無量功德究竟。平等法性圓滿成故。  
　　復次妙生。妙觀察智者。譬如世界持眾生界。如是如來妙觀察智。任持一切陀羅尼門三摩地門。無礙辯說諸佛妙法。  
　　又如世界是諸眾生。頓起一切種種無量相識因緣。如是如來妙觀察智。能為頓起一切所知。無礙妙智種種無量相識因緣。  
　　又如世界種種可玩。園林池等之所莊嚴。甚可愛樂。如是如來妙觀察智。種種可玩波羅蜜多菩提分法。十力無畏不共佛法之所莊嚴。甚可愛樂。又如世界洲渚。日月四天王天。三十三天及夜摩天。睹史多天樂變化天。他化自在梵身天等。妙飾間列。如是如來妙觀察智。世及出世衰盛因果。聲聞獨覺菩薩圓證。無余觀察妙飾間列。  
　　又如世界為諸眾生廣大受用。如是如來妙觀察智。示現一切諸佛眾會。雨大法雨為令眾生受大法樂。  
　　如世界中五趣可得。所謂地獄餓鬼畜生人趣天趣。如是如來觀察智上。無邊因果五趣差別具足顯現。  
　　如世界中欲色無色諸界可得。如是如來觀察智上。無邊因果三界差別具足顯現。  
　　如世界中蘇迷盧等。大寶山王顯現可得。如是如來觀察智上。諸佛菩薩威神所引。廣大甚深教法可得。  
　　如世界中廣大甚深。不可傾動大海可得。如是如來觀察智上。一切天魔外道異論。所不傾動。甚深法界教法可得。  
　　又如世界大小輪山之所圍繞。如是如來妙觀察智不愚一切自相共相之所圍繞。  
　　復次妙生。成所作智者。如諸眾生勤勵身業。由是眾生趣求種種殉利務農勤工等事。如是如來成所作智勤身化業。由是如來示現種種工巧等處摧伏諸伎傲慢眾生以是善巧方便力故。引諸眾生令入圣教成熟解脫又如眾生受用身業。由是眾生受用種種色等境界。如是如來成所作智受身化業。由是如來往諸眾生種種生處。示同類生而居尊位。由其示現同類生故。攝伏一切異類眾生。以是善巧方便力故。引諸眾生令入圣教成熟解脫。  
　　又如眾生領受身業。由是眾生領受所作善惡業果。如是如來成所作智領身化業。由是如來示現領受。本事本生難修諸行。以是善巧方便力故。引諸眾生令入圣教成熟解脫。  
　　又如眾生慶慰語業。由是眾生展轉談論遞相慶慰。如是如來成所作智慶語化業。由是如來宣暢種種隨所樂法文義巧妙。小智眾生初聞尚信。以是善巧方便力故。引諸眾生令入圣教成熟解脫。  
　　又如眾生方便語業。由是眾生展轉指授。務專所作毀惡贊善更相召命。如是如來成所作智。所起方便語變化業。由是如來立正學處。毀諸放逸贊不放逸。又復建立隨信行人隨法行等。以是善巧方便力故。引諸眾生令入圣教成熟解脫。  
　　又如眾生辯揚語業。由是眾生展轉開示。所不了義宣諷諸論。如是如來成所作智。辯語化業。由是如來斷諸眾生無量疑惑。以是善巧方便力故。引諸眾生令入圣教成熟解脫。  
　　又如眾生決擇意業。由是眾生決擇可作及不可作。如是如來成所作智決意化業。由是如來決擇眾生八萬四千心行差別。以是善巧方便力故。引諸眾生令入圣教成熟解脫。  
　　又如眾生造作意業。由是眾生造作種種諸所起業。如是如來成所作智造意化業。由是如來觀諸眾生所行之行。行與不行。若得若失為令取舍。造作對治。以是善巧方便力故。引諸眾生令入圣教成熟解脫。  
　　又如眾生發起意業。由是眾生發起諸業。如是如來成所作智發意化業。由是如來為欲宣說彼對治故。顯彼所樂名句字身。以是善巧方便力故。引諸眾生令入圣教成熟解脫。  
　　又如眾生受領意業。由是眾生受領苦樂。如是如來成所作智受意化業。由是如來于定不定。反問置記為記別故。隨其所應受領去來現在等義。以是善巧方便力故。引諸眾生令入圣教成熟解脫。  
　　爾時妙生菩薩摩訶薩白佛言。世尊。為獨如來于凈法界。受用和合一味事智。而諸菩薩亦能如是。佛告妙生菩薩。亦能受用和合一味事智。  
　　妙生菩薩復白佛言。何等菩薩受用和合一味事智。佛告妙生。證得無生法忍菩薩。由彼菩薩無生法中。得忍解時對治二想。由遣自他二種想故得平等心。從此已上。彼諸菩薩自他異想不復現前。受用和合一味事智。妙生菩薩復白佛言。唯愿如來廣說譬喻。令諸菩薩悟甚深義。隨所化緣廣宣流布。令諸眾生聞已疾悟無生法忍。佛告妙生。譬如三十三天未入雜林終不能于若事若受無我我所和合受用。若入雜林即無分別隨意受用。由此雜林有如是德。能令諸天入此林者。天諸果報若事若受。無所思惟和合受用。如是菩薩若未證得無生法忍。終不能得平等之心平等之舍。乃與一切聲聞獨覺無有差別。有二想故。彼不能住受用和合一味事智。若已證得無生法忍。遣二想故得平等心。遂與聲聞獨覺差別。由平等心而能住舍。受用和合一味事智。復次妙生。譬如種種大小眾流。未入大海各別所依。異水少水水有增減。隨其水業所作各異。少分依持水族生命。若入大海無別所依。水無差別水無限量。水無增減所作業一。廣大依持水族生命。如是菩薩。若未證入如來清凈法界大海。各別所依異智少智智有增減。隨其智業所作各異。少分眾生成熟善根之所依止。若已證入如來清凈法界大海。無別所依智無差別。智無限量智無增減。受用和合一味事智。無量眾生成熟善根之所依止。爾時世尊而說頌曰。  
　　一切法真如　　二障清凈相 
　　法智彼所緣　　自在無盡相 
　　普遍真如智　　修習證圓滿 
　　安立眾生二　　諸種無盡果 
　　身語及心化　　善化方便業 
　　定及總持門　　無邊二成就 
　　自性法受用　　變化差別轉 
　　如是凈法界　　諸佛之所說  
　　時薄伽梵說是經已。妙生菩薩摩訶薩等諸大聲聞。世間天人阿素洛等。一切大眾聞佛所說。皆大歡喜信受奉行。  

 上一部：乾隆大藏經·大乘單譯經·佛說虛空藏菩薩能滿諸愿最勝心陀羅尼求聞持法一卷  下一部：乾隆大藏經·大乘單譯經·百千印陀羅尼經一卷 



  
乾隆大藏經·大乘單譯經·佛說佛地經 
  