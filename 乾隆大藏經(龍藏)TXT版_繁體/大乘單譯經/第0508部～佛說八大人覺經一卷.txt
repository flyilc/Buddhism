  第0508部～佛說八大人覺經一卷         
   
  
   大乘單譯經·第0508部   
佛說八大人覺經一卷   
后漢沙門安世高譯      
 
 
　　 
 
佛說八大人覺經  
　　為佛弟子常于晝夜至心誦念八大人覺。  
　　第一覺悟世間無常。國土危脆四大苦空。五陰無我生滅變異虛偽無主。心是惡源形為罪藪。如是觀察漸離生死。  
　　第二覺知多欲為苦。生死疲勞從貪欲起。少欲無為身心自在。  
　　第三覺知心無厭足。唯得多求增長罪惡。菩薩不爾常念知足。安貧守道。唯慧是業。  
　　第四覺知懈怠墜落。常行精進破煩惱惡。摧伏四魔出陰界獄。  
　　第五覺悟愚癡生死。菩薩常念廣學多聞。增長智慧成就辯才。教化一切悉以大樂。  
　　第六覺知貧苦多怨橫結惡緣。菩薩布施等念冤親。不念舊惡不憎惡人。  
　　第七覺悟五欲過患。雖為俗人不染世樂念。三衣瓶缽法器。志愿出家守道清白。梵行高遠慈悲一切。  
　　第八覺知生死熾然苦惱無量。發大乘心普濟一切。愿代眾生受無量苦。令諸眾生畢竟大樂。  
　　如此八事。乃是諸佛菩薩大人之所覺悟。精進行道慈悲修慧。乘法身船至涅槃岸。復還生死度脫眾生。以前八事。開導一切。令諸眾生覺生死苦舍離五欲修心圣道。若佛弟子誦此八事。于念念中滅無量罪。進趣菩提。速登正覺。永斷生死。常住快樂。  

 上一部：乾隆大藏經·大乘單譯經·千佛因緣經一卷  下一部：乾隆大藏經·大乘單譯經·佛說月明菩薩經一卷 



  
乾隆大藏經·大乘單譯經·佛說八大人覺經 
  