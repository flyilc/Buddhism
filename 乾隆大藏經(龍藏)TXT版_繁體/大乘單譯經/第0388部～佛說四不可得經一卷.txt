  第0388部～佛說四不可得經一卷         
   
  
   大乘單譯經·第0388部   
佛說四不可得經一卷   
西晉月支三藏竺法護譯      
 
 
　　 
 
佛說四不可得經  
　　聞如是。一時佛游于舍衛祇樹給孤獨園。與大比丘俱千二百五十人及諸菩薩。  
　　佛明旦著衣持缽入城分衛。四輩皆從。諸天龍神各赍華香伎樂。追于上侍。佛道眼睹見兄弟同產四人。遠家棄業山處閑居。得五神通皆號仙人。宿對來至自知壽盡。悉欲避終。各各思議。吾等神足飛騰自恣。在所至到無所掛礙。今反當為非常所得。便危失身命。當造方便免斯患難。不可就之也。于是一人則踴在空中而自藏形。無常之對安知吾處。一人則入市中人鬧之處。廣大無量在中避命。無常之對趣得一人何必求吾。一人則退入于大海三百三十六萬里。下不至底上不至表。處于其中無常之對何所求耶。一人則計竊至大山無人之處。擗山兩解入中還合。非常之對安知吾處。于時四人各各避命。竟不得脫。藏在空中者便自墮地猶果熟落。其在山中于彼喪亡。在大海中則時夭命魚鱉所食。入市中者在于眾人而自終沒。  
　　于是世尊睹之如斯謂。此四人闇昧不達欲舍宿對。三毒不除。不至三達無極之慧。古今以來誰脫此患。佛則頌曰。  
　　雖欲藏在空　　若處大海中 
　　假使入諸山　　而欲自翳形 
　　欲求不死地　　未曾可獲之 
　　是故精進學　　無身乃為寧  
　　佛告諸比丘。世有四事不可獲致。何等為四。一曰年幼顏色煒曄發黑齒白。形貌光澤氣力堅強。行步舉止出入自游。上車乘馬眾人瞻戴莫不愛敬。一旦忽耄。頭白齒落面皺皮緩。體重拄杖短氣呻吟。欲使常少不至老者。終不可得。  
　　二謂身體強健骨髓實盛。行步無雙飲食自恣。莊飾頭首謂為無比。張弓捻矢把執兵仗。有所危害不省曲直。罵詈沖口謂為豪強。自計吾我無有衰耗。疾病卒至伏之著床不能動搖。身痛如搒耳鼻口目不聞聲香美味細滑。坐起須人惡露自出。身臥其上眾患難喻。假使欲免常安無病終不可得。  
　　三謂欲求長壽在世無極。得于病死命既甚短。懷萬歲慮壽少憂多。不察非常五樂自恣。放心逸意殺盜淫亂。兩舌惡口妄言綺語。貪嫉邪見不孝父母。不順師友輕易尊長。反逆無道希望豪富。謂可永存。譏謗圣道以邪無雙。噓天推步慕于世榮。不識天地表里所由。不別四大因緣合成猶如幻化。不了古今所興之世。不受倡道。不知生所從來死之所歸。心存天地。謂是吾許。非常對至如風吹云。冀念長生命忽然終不得自在。欲使不爾終不可得也。  
　　四謂父母兄弟家室親族。朋友知識恩愛榮樂。財物富貴官爵俸祿。騎乘游觀妻妾子息。以自憍恣飲食快意。兒客仆使趨行騎視。顧影而步。輕蔑眾人。計己無雙。奴客庸罵獸類畜生。出入自在無有期度。不察前后。謂其眷屬從使之眾意可常得。宿對卒至如湯消雪。心乃懷懅請求濟患安得如愿。呼噏命斷魂神獨逝。父母兄弟妻子親族朋友知識恩愛。皆自獨留。官爵財物仆從各散馳走如星。欲求不死不可得也。  
　　佛告比丘。古今以來天地成立。無免此苦四難之患。以斯四苦佛興于世。設無此難。不現身相教化群黎。猶如四方有洪石山廣大且高。上生草木眾果藥樹。華實悉茂。忽失野火四山俱發。暴疾相向速于日行。有人白王。說有此患寧可避乎。答曰。不可得也。天中之天。唯有神通乃可濟矣。  
　　佛言。有心意識。不解深妙空無之慧。心計吾我。五陰所縛六衰所惑。欲不老病。規拔此惡分離之患。志于常存終不可得。唯成法身陰衰悉蠲。無內無外進退自在。乃能免此四難之患。如春種谷。令秋不熟終不可得。殖老病死別乖之本。欲離不終不如志也。猶樹生果。欲使不落終不可得也。猶人飲酒。欲使不醉孰有獲愿。種諸根本。欲令不終不可得也。如人服毒。欲令不死誰有獲愿。種離根本。欲令不別終不可得也。猶人入溷。欲令不臭誰有獲愿。植老病死欲免斯患。未有如愿。人不識此四苦。放心恣意沒沈五道。猶如車輪不得離地。悲哀呼嗟轉相戀慕。無有竟已。猶如狂逸裸形而游。恍惚妄語謂為真諦。痛哉誰了此義唯有解道乃知之耳。比丘白佛言。何緣免濟此苦之難。  
　　世尊告曰。當求解脫。何謂解脫。佛言。護身口意初中竟善。不為聲聞行。身不犯三罪。口不犯四過。意不念三惡。初中竟善也。又身口意和而歸三寶。除于三毒。入空無相不愿之法。向三脫門。是初中竟善之德也。三界皆苦。生老病死。視身如怨。行于四等悲慈喜護。不遵大慈無極之哀。趣欲免身至于泥洹。不念一切便得羅漢。不及十方。雖得免于四患猶有限礙。  
　　佛言。發菩薩意。普令眾生常念遵六度無極之行。初中竟善者。謂發意菩薩也。初亦善者。視一切人如父如母如身。常等無異。中亦善者。不畏勤苦在于生死無央數劫。不以為勞。竟亦善者。分別空慧不見吾我。  
　　又初亦善者。本發大意愿濟一切。不為己計。中亦善者。行四等心慈悲喜護。竟亦善者。弘無極慈欲導群黎。遭諸惱患。初亦善者。觀身四大本無化合。緣于無緣。中亦善者。無我無人無壽無命。有斯四事則受身矣。無緣無攀何從得因。猶如立屋。有材有土有水有草。四事別離各散異處。人合作舍因得屋名。計身四事亦復如是。各在一面心著所有我人壽命。四大合成因號為人。竟亦善者。了知無身不倚三界。一切悉空。初亦善者。布施持戒忍辱精進一心智慧之道。中亦善者。曉知六通之法。入柔順法忍。竟亦善者。知身自然諸法自然人物自然。一切如化如幻計皆本無。初亦善者。謂發無上正真之道。中亦善者。解音響慧。得無所從生不起法忍。竟亦善者。逮一生補處。勇猛之狀游一切生。睹無所起救濟一切。如日普照無所不遍。是為菩薩初亦善者。中亦善者竟亦善者。佛言。行菩薩道多所度脫。猶眾星中月而獨光。光如日初出一時悉遍。猶如炬火在所如照。療諸病如良醫。度群黎如船師。安三界猶國主。降異道如師子。道心普如虛空。心等如地。洗垢如水。燒諸罪如火。游無礙如風。是為初中竟善菩薩之事。乃為究暢。  
　　佛說如是。諸菩薩及眾比丘。諸天龍神阿須倫。聞經莫不歡喜。  

 上一部：乾隆大藏經·大乘單譯經·佛語法門經一卷  下一部：乾隆大藏經·大乘單譯經·須真天子經二卷 



  
乾隆大藏經·大乘單譯經·佛說四不可得經 
  