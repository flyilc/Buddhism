  第0466部～佛說法滅盡經一卷         
   
  
   大乘單譯經·第0466部   
佛說法滅盡經一卷   
僧祐錄失譯人名今附劉宋錄      
 
 
　　 
 
佛說法滅盡經  
　　聞如是。一時佛在拘夷那竭國。如來三月當般涅槃。與諸比丘及諸菩薩。無央數眾來詣佛所稽首于地。世尊寂靜默無所說光明不現。賢者阿難作禮白佛言。世尊前后說法威光獨顯。今大眾會光更不現。何故如此。其必有故。愿聞其意。佛默不應。如是至三。佛告阿難。吾涅槃后法欲滅時。五逆濁世魔道興盛。魔作沙門壞亂吾道。著俗衣裳樂好袈裟五色之服。飲酒啖肉殺生貪味。無有慈心更相憎嫉。時有菩薩辟支羅漢。精進修德一切敬待。人所宗向教化平等。憐貧念老鞠育窮厄。恒以經像令人奉事。作諸功德志性恩善。不侵害人捐身濟物。不自惜己忍辱仁和。設有是人。眾魔比丘咸共嫉之誹謗揚惡。擯黜驅遣不令得住。自共于后不修道德。寺廟空荒無復修理轉就毀壞。但貪財物積聚不散不作福德。販賣奴婢耕田種植。焚燒山林傷害眾生無有慈心。奴為比丘。婢為比丘尼。無有道德淫泆濁亂男女不別。令道薄淡皆由斯輩。或避縣官依倚吾道。求作沙門不修戒律。月半月盡雖名誦戒。厭倦懈怠不欲聽聞。抄略前后不肯盡說。經不誦習。設有讀者不識字句。為強言是。不咨明者貢高求名。虛顯雅步以為榮冀望人供養。眾魔比丘命終之后。精神當墮無擇地獄。五逆罪中。餓鬼畜生靡不經歷恒河沙劫。罪竟乃出生在邊國無三寶處。法欲滅時女人精進恒作功德。男子懈慢不用法語。眼見沙門如視糞土無有信心。法將殄沒。登爾之時諸天泣淚。水旱不調五谷不熟。疫氣流行死亡者眾。人民勤苦縣官尅罰。不順道理皆思樂亂。惡人轉多如海中沙。善者甚少若一若二。劫欲盡故日月轉短人命轉促。四十頭白。男子淫泆精盡夭命。或壽六十。男子壽短女人壽長。七十九十或至百歲。大水忽起卒至無期。世人不信故為有常。眾生雜類不問豪賤。沒溺浮漂魚鱉食啖。時有菩薩辟支羅漢。眾魔驅逐不預眾會。三乘入山福德之地。恬怕自守以為欣快壽命延長。諸天衛護月光出世。得相遭值共興吾道。五十二歲。首楞嚴經。般舟三昧。先化滅去。十二部經尋后復滅。盡不復現。不見文字。沙門袈裟自然變白。吾法滅時譬如油燈。臨欲滅時光明更盛。于是便滅。吾法滅時亦如燈滅。自此之后難可數說。如是之后數千萬歲。彌勒當下世間作佛。天下泰平毒氣消除。雨潤和適五谷滋茂。樹木長大人長八丈。皆壽八萬四千歲。眾生得度不可稱計。賢者阿難作禮白佛。當何名斯經。云何奉持。佛言。阿難。此經名為法滅盡。宣告一切宜令分別。功德無量不可稱計。四部弟子聞經悲慘惆悵。皆發無上圣真道意。悉為佛作禮而去。  

 上一部：乾隆大藏經·大乘單譯經·過去世佛分衛經一卷  下一部：乾隆大藏經·大乘單譯經·佛說甚深大回向經一卷 



  
乾隆大藏經·大乘單譯經·佛說法滅盡經 
  