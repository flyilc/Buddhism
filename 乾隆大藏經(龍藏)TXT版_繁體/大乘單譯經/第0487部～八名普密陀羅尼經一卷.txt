  第0487部～八名普密陀羅尼經一卷         
   
  
   大乘單譯經·第0487部   
八名普密陀羅尼經一卷   
唐三藏法師玄奘奉詔譯      
 
 
　　 
 
八名普密陀羅尼經  
　　如是我聞。一時薄伽梵。在室羅筏住誓多林給孤獨園。與大苾芻眾千二百五十人俱。及無量無數菩薩摩訶薩。并諸天人阿素洛等。異類大眾前后圍繞。  
　　爾時世尊告金剛手菩薩言。善男子汝所受持諸上明。咒神用威猛功業難成。雖后為益或初暫損。今有八名普密神咒。威德廣大事業易成。神用秘密始終無損。能受持者必獲利樂。當為汝說汝樂聞不。時金剛手歡喜踴躍。頂禮佛足右跪合掌。請言世尊唯愿為說。  
　　佛言諦聽極善思惟。吾今為汝分別演說。何謂八名普密神咒。一名功德寶藏。二名莊嚴象耳。三名善勇猛。四名勝諦云。五名成熾然。六名微妙色。七名嚴飾。八名金剛。若有得聞此八名咒。于當來世經七俱胝那庾多百千大劫。不墮地獄傍生餓鬼。將命終時身心安隱。見有諸佛及諸菩薩來現其前。為說大乘甚深法要。既聞法已。必得往生睹史多天奉事彌勒。后隨彌勒下贍部洲。行愿漸增乃至究竟。陀羅尼曰。  
　　頞[齒*來](擿界反已下同)筏[齒*來]捺[齒*來]朅剌[齒*來]蘇謎蘇摩蘇契薩縛迦摩娑達泥呬梨寐梨薜薜梨悉殿都謎薩縛迦摩娑馱室遮縵怛羅般陀莎呵。  
　　佛說如是普密咒時。八千俱胝諸惡神鬼。皆生歡喜舍離毒心。歸佛法僧斷惡修善。俱詣佛所發誠諦言。愿常護持此大神咒。令受持者身心安樂。佛言善哉如汝所愿若有善男子善女人。歸佛法僧及金剛手。能處閑靜堅修梵行。親近制多受持讀誦。所求善愿無不皆得。乃至無上正等菩提。恒憶宿命無有忘失。  
　　時薄伽梵說是經已。金剛手等一切菩薩。及諸天人阿素洛等。一切眾會聞佛所說。皆大歡喜。信受奉行。  

 上一部：乾隆大藏經·大乘單譯經·拔濟苦難陀羅尼經一卷  下一部：乾隆大藏經·大乘單譯經·佛說持世陀羅尼經一卷 



  
乾隆大藏經·大乘單譯經·八名普密陀羅尼經 
  