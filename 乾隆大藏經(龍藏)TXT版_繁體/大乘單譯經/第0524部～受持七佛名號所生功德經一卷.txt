  第0524部～受持七佛名號所生功德經一卷         
   
  
   大乘單譯經·第0524部   
受持七佛名號所生功德經一卷   
唐三藏法師玄奘奉詔譯      
 
 
　　 
 
受持七佛名號所生功德經  
　　如是我聞。一時佛薄伽梵。在室羅筏住誓多林給孤獨園。與無量無數聲聞菩薩摩訶薩俱。及諸天人阿素洛等一切大眾前后圍繞。  
　　爾時世尊告舍利子吾今愍念一切有情。略說受持七佛名號所生功德。令受持者當獲殊勝利益安樂。汝應諦聽極善思惟。吾當為汝分別解說。舍利子言。唯然世尊。愿樂欲聞。  
　　佛告舍利子。于此東方有一佛土名曰離垢眾德莊嚴。彼土有佛。名曰輪遍照吉祥如來應正等覺明行圓滿善逝世間解無上丈夫調御士天人師佛薄伽梵。今現在彼。哀愍世間為諸大眾說微妙法。開示初善中善后善。文義巧妙純一圓滿清白梵行。若有得聞彼佛名者。便超百千俱胝大劫生死長夜流轉劇苦。隨在所生常識宿命。有能受持彼佛名者。不失如前所獲功德。復于百千俱胝大劫隨所生處心離愚癡。于天人中受諸妙樂。有能建立彼佛形像供養恭敬尊重贊嘆。不失如前所獲功德。復于無量俱胝大劫。隨在所生常得值佛速證無上正等菩提。  
　　復次舍利子。于此東方復有佛土。名曰妙覺眾德莊嚴。彼土有佛。名妙功德住吉祥如來應正等覺明行圓滿善逝世間解無上丈夫調御士天人師佛薄伽梵。今現在彼。哀愍世間為諸天人說微妙法。開示初善中善后善。文義巧妙純一圓滿清白梵行。若有得聞彼佛名者。便得超越一切八難。隨在所生常識宿命。有能受持彼佛名者不失如前所獲功德。復于無量俱胝大劫。隨在所生心常聰慧。恒居善趣受諸妙樂。有能建立彼佛形像恭敬供養尊重贊嘆。不失如前所獲功德。復于無量俱胝大劫。隨在所生常得值佛。修行一切波羅蜜多。成大導師度無量眾。復次舍利子于此東方。復有佛土名眾生主。彼土有佛。名一寶蓋王如來應正等覺明行圓滿善逝世間解無上丈夫調御士天人師佛薄伽梵。今現在彼。哀愍世間為諸大眾說微妙法。開示初善中善后善。文義巧妙純一圓滿清白梵行。若有得聞彼佛名者。便得遠離一切憂苦。祿位財寶無有退失。唯除宿世定惡業因。有能受持彼佛名者。不失如前所獲功德。隨在所生具大威德。神通自在身帶光明形貌端嚴眾所樂見。有能建立彼佛形像供養恭敬尊重贊嘆。不失如前所獲功德。復于無量俱胝大劫。常不枉生無佛世界。修菩薩行。大誓莊嚴成無上覺饒益一切。  
　　復次舍利子。于此東方復有佛土名自在力。彼土有佛。名善逝定跡如來應正等覺明行圓滿善逝世間解無上丈夫調御士天人師佛薄伽梵。今現在彼。哀愍世間為諸大眾說微妙法。開示初善中善后善。文義巧妙純一圓滿清白梵行。若有得聞彼佛名者。心便寂靜離諸諠雜。有能受持彼佛名者。不失如前所獲功德。復于無量俱胝大劫。隨所生處身四威儀若語若默心常在定。有能建立彼佛形像供養恭敬尊重贊嘆。不失如前所獲功德。復于無量俱胝大劫。隨在所生常得值佛速能究竟諸等持門。成兩足尊度無量眾。  
　　復次舍利子。于此東方復有佛土名最勝寶。彼土有佛名寶華光吉祥如來應正等覺明行圓滿善逝世間解無上丈夫調御士天人師佛薄伽梵。今現在彼。哀愍世間為諸大眾說微妙法。開示初善中善后善。文義巧妙純一圓滿清白梵行。若有得聞彼佛名者。便得具足勝念慧行。處四眾中說法無畏。言詞威肅聞皆敬受。有能受持彼佛名者。不失如前所獲功德。復于無量俱胝大劫。隨在所生具念慧行成猛利智得勝聞持。有能建立彼佛形像供養恭敬尊重贊嘆。不失如前所獲功德。復于無量俱胝大劫。隨所生處常值如來。辯才無礙廣宣妙法。漸次修習福慧資糧。成天人尊度無量眾。  
　　復次舍利子。于此南方有一佛土名寂靜珠。彼土有佛。名超無邊跡如來應正等覺明行圓滿善逝世間解無上丈夫調御士天人師佛薄伽梵。今現在彼。哀愍世間為諸大眾說微妙法。開示初善中善后善。文義巧妙純一圓滿清白梵行。若有得聞彼佛名者。其心泰然無所擾亂。有能受持彼佛名者。不失如前所獲功德。復能速證月光勝定。證此定已尋復能證殑伽沙等三摩地門。有能建立彼佛形像供養恭敬尊重贊嘆。不失如前所獲功德。復于諸佛所說法門。能遍受持深達義趣。照了無礙如日光明。隨在所生常得值佛。因以速證無上菩提。復次舍利子。于此南方復有佛土名最上香。彼土有佛。名妙香王如來應正等覺明行圓滿善逝世間解無上丈夫調御士天人師佛薄伽梵。今現在彼。哀愍世間為諸大眾說微妙法。開示初善中善后善。文義巧妙純一圓滿清白梵行。若有得聞彼佛名者。身心調暢離諸粗重。惡業消滅煩惱輕微。有能受持彼佛名者。不失如前所獲功德。復于來世隨在所生具三十二大丈夫相。一切有情同所瞻仰。有能建立彼佛形像供養恭敬尊重贊嘆。不失如前所獲功德。復于來世隨在所生常得出家具清凈戒。游諸佛土聞法受持。具足修行一切功德。由是速證阿耨多羅三藐三菩提。  
　　佛告舍利子。若諸有情得聞如是七佛名號受持供養。必獲如前所說功德。所以者何。如是七佛名號色像。皆由本愿大悲所成故。令眾生聞持供養。皆獲如是利益安樂。  
　　時薄伽梵說是經已。舍利子等諸大聲聞及諸菩薩摩訶薩并諸天人阿素洛等一切大眾聞佛所說。皆大歡喜信受奉行。  

 上一部：乾隆大藏經·大乘單譯經·佛說大意經一卷  下一部：乾隆大藏經·大乘單譯經·金剛光焰止風雨陀羅尼經一卷 



  
乾隆大藏經·大乘單譯經·受持七佛名號所生功德經 
  