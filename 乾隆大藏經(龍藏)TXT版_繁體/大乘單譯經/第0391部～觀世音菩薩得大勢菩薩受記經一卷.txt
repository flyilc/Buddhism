    第0391部～觀世音菩薩得大勢菩薩受記經一卷            
    
  
   大乘單譯經·第0391部    
觀世音菩薩得大勢菩薩受記經一卷    
劉宋黃龍沙門釋曇無竭譯      
  

觀世音菩薩得大勢菩薩受記經  
　　如是我聞：一時，佛在波羅奈仙人鹿苑中，與大比丘眾二萬人俱，菩薩萬二千。其名曰：師子菩薩、師子意菩薩、安意菩薩、無喻意菩薩、持地菩薩、般羅達菩薩、神天菩薩、實事菩薩、伽睺多菩薩、賢力菩薩、明天菩薩、愛喜菩薩、文殊師利菩薩、智行菩薩、專行菩薩、現無癡菩薩、彌勒菩薩，如是等上首菩薩摩訶薩萬二千人俱。復有二萬天子，善界天子、善住天子等，以為上首，皆住大乘。  
　　爾時，世尊與無量百千眷屬圍繞而為說法。爾時，會中有一菩薩，名華德藏，即從坐起，偏袒右肩，右膝著地，合掌向佛，而作是言：“惟愿世尊，賜我中間，欲有所問。” 
　　佛告華德藏菩薩：“恣汝所問，諸有疑者，吾已知之，當為解說，令汝歡喜。” 
　　爾時，華德藏白佛言：“世尊，菩薩摩訶薩，云何不退轉于阿耨多羅三藐三菩提，及五神通，得如幻三昧，以善方便能化其身，隨眾形類所成善根而為說法，令得阿耨多羅三藐三菩提？” 
　　佛告華德藏菩薩摩訶薩：“善哉！善哉！能于如來等正覺前，問如是義。汝華德藏，已于過去諸佛植諸善根，供養無數百千萬億諸佛世尊，于諸眾生興大悲心。善哉！華德藏，諦聽！諦聽！善思念之！當為汝說。” 
　　對曰：“唯然，愿樂欲聞。” 
　　佛告華德藏菩薩摩訶薩：“成就一法，得如幻三昧。得是三昧，以善方便能化其身，隨眾形類所成善根而為說法，令得阿耨多羅三藐三菩提。何等一法？謂無依止，不依三界，亦不依內，又不依外，于無所依得正觀察。正觀察已，便得正盡，而于覺知無所損減，以無減心悉度正慧。謂一切法從緣而起，虛假而有。一切諸法因緣而生，若無因緣，無有生法。雖一切法從因緣生，而無所生。如是通達無生法者，得入菩薩真實之道，亦名得入大慈悲心，憐愍度脫一切眾生。善能深解如是義已，則知一切諸法如幻，但以憶想語言造化法耳！然此憶想語言造化諸法，究竟悉空。善能通達諸法空已，是名逮得如幻三昧。得三昧已，以善方便能化其身，隨眾形類而成善根而為說法，令得阿耨多羅三藐三菩提。” 
　　爾時，華德藏菩薩摩訶薩，白佛言：“世尊，于此眾中，頗有菩薩得是三昧乎？” 
　　佛言：“有！今是會中，彌勒菩薩、文殊師利等六十正士，不可思議大誓莊嚴，得是三昧。” 
　　又白佛言：“世尊，唯此世界菩薩得是三昧，他方世界復有菩薩，成就如是如幻三昧？” 
　　佛告華德藏：“西方過此億百千剎，有世界名安樂，其國有佛，號阿彌陀如來、應供、正遍知，今現在說法。彼有菩薩，一名觀世音，二名得大勢，得是三昧。復次，華德藏，若有菩薩，從彼正士七日七夜聽受是法，便逮得如幻三昧。” 
　　華德藏菩薩白佛言：“世尊，彼國應有無量菩薩得是三昧。何以故？其余菩薩生彼國者，皆當往至彼正士所，聽受是法。” 
　　佛言：“如是，如是，如汝所言。有無量阿僧祇菩薩摩訶薩，從彼正士得是三昧。” 
　　華德藏菩薩白佛言：“善哉！世尊，如來、應供、正遍知，愿以神力，令彼正士至此世界，又令彼此兩得相見。何以故？以彼正士至此剎故，善男子、善女人成善根者，聞其說法得是三昧。又愿見彼安樂世界阿彌陀佛，令此善男子、善女人發阿耨多羅三藐三菩提心，愿生彼國；生彼國已，絕不退轉阿耨多羅三藐三菩提。”  
　　爾時，世尊受彼請已，即放眉間白毫相光，遍照三千大千國土。于此世界草木土石、須彌山王、目真鄰陀山、大目真鄰陀山、斫迦羅山、大斫迦羅山，乃至世界中間幽冥之處，普皆金色，莫不大明。日月暈曜及大力威光，悉不復現。遍照西方億百千剎乃至安樂世界，悉皆金色。大光右繞彼佛七匝，于如來前廓然不現。彼國眾生、菩薩、聲聞，悉見此土及釋迦文與諸眾圍繞說法，猶如掌中觀阿摩勒果，皆生愛樂歡喜之心，唱如是言：“南無釋迦如來、應供、正遍知！” 
　　于此眾會比丘、比丘尼、優婆塞、優婆夷、天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，釋梵四天王、菩薩、聲聞，皆見安樂菩薩；阿彌陀佛，菩薩、聲聞眷屬圍繞，晃若寶山高顯殊特，威光赫奕普照諸剎，如凈目人于一尋內睹面貌明了無礙。既見是已，歡喜踴躍，唱如是言：“南無阿彌陀如來、應供、正遍知！”時此眾中八萬四千眾生，皆發阿耨多羅三藐三菩提心，及種善根，愿生彼國。 
　　爾時，安樂世界菩薩、聲聞，見此剎已，怪未曾有，歡喜合掌，禮釋迦牟尼如來、應供、正遍知，作如是言：“南無釋迦牟尼佛！能為菩薩、聲聞說如是法！”爾時，安樂世界六種震動，動遍動、等遍動、搖遍搖、等遍搖、震動遍、等遍震。 
　　爾時，觀世音及得大勢菩薩摩訶薩，白彼佛言：“甚奇！世尊，釋迦如來現希有事。何以故？彼釋迦牟尼如來、應供、正遍知，少現名號，令無想大地六種震動。” 
　　爾時，阿彌陀佛告彼菩薩：“釋迦牟尼不但此土現其名號，其余無量諸佛世界悉現名號。大光普照，六種震動，亦復如是。彼諸世界無量阿僧祇眾生，聞釋迦牟尼稱譽名號，善根成就，皆得不退轉于阿耨多羅三藐三菩提。” 
　　時，彼眾中四十億菩薩，聞釋迦牟尼如來、應供、等正覺名號，同聲發愿，善根回向阿耨多羅三藐三菩提。佛即授記，當得阿耨多羅三藐三菩提。 
　　爾時，觀世音及得大勢菩薩摩訶薩，詣彼佛所，頭面禮足，恭敬合掌，于一面住，白佛言：“世尊，釋迦牟尼放此光明，何因何緣？” 
　　爾時，彼佛告觀世音：“如來、應供、等正覺放斯光明，非無因緣。何以故？今日釋迦牟尼如來、應供、正遍知，將欲演說菩薩珍寶處三昧經，故先現瑞。” 
　　爾時，觀世音及得大勢菩薩摩訶薩，白佛言：“世尊，我等欲詣娑婆世界，禮拜供養釋迦牟尼佛，聽其說法。” 
　　佛言：“善男子，宜知是時。” 
　　時，二菩薩即相謂言：“我等今日，定聞彼佛所說妙法。” 
　　時，二菩薩受佛教已，告彼四十億菩薩眷屬：“善男子，當共往詣娑婆世界，禮拜供養釋迦牟尼佛，聽受正法。何以故？釋迦牟尼如來、應供、等正覺，能為難事，舍凈妙國，以本愿力，興大悲心，于薄德少福、增貪恚癡、濁惡世中，成阿耨多羅三藐三菩提，而為說法。” 
　　說是語時，菩薩、聲聞同聲嘆言：“彼土眾生，得聞釋迦牟尼如來、應供、正遍知名號，快得善利，何況得見發歡喜心！世尊，我等當共詣彼世界，禮拜供養釋迦牟尼佛。” 
　　佛言：“善男子，宜知是時。”  
　　爾時，觀世音及得大勢菩薩摩訶薩，與四十億菩薩前后圍繞，于彼世界以神通力，各為眷屬化作四十億莊嚴寶臺。是諸寶臺縱廣十二由旬，端嚴微妙。其寶臺上，有處黃金，有處白銀，有處琉璃，有處玻瓈，有處赤珠，有處硨磲，有處瑪瑙，有處二寶——黃金、白銀，有處三寶——金、銀、琉璃，有處四寶——黃金、白銀、琉璃、玻瓈，有處五寶——金、銀、琉璃、玻瓈、赤珠，有處六寶——黃金、白銀、琉璃、玻瓈、硨磲、赤珠，有處七寶，乃至瑪瑙。又以赤珠、栴檀、優缽羅、缽曇摩、拘物頭、分陀利而莊嚴之。又雨須曼那華、瞻卜華、波羅羅華、阿提目多華、羅尼華、瞿羅尼華、曼陀羅華、摩訶曼陀羅華、波樓沙華、摩訶波樓沙華、曼殊沙華、摩訶曼殊法華、盧遮那華、摩訶盧遮那華、遮迦華、摩訶遮迦華、蘇樓至遮迦華、栴那華、摩訶栴那華、蘇樓至栴檀那華、栴奴多羅華、他邏華、摩訶他邏華。其寶臺上種種雜色，斑爛煒曄，清凈照耀。諸寶臺上，有化玉女八萬四千，或執箜篌、琴、瑟、箏、笛、琵琶、鼓貝，如是無量眾寶樂器，奏微妙音，儼然而住。或有玉女，執赤栴檀香、沉水栴檀香，或執黑沉水栴檀香，儼然而住。或有玉女，執優波羅、波頭摩、拘物頭、分陀利華，儼然而住。或有玉女，執曼陀羅華、摩訶曼陀羅華、波樓沙華、摩訶波樓沙華、盧遮那華、摩訶盧遮那華、栴那華、摩訶栴那華、蘇樓至栴那華、遮迦華、摩訶遮迦華、蘇樓至遮迦華、陀羅華、摩訶陀羅華、蘇樓至陀羅華，莊嚴而住。或有玉女，執一切華果，儼然而住。諸寶臺上，眾寶莊嚴師子之座，座上皆有化佛，三十二相、八十種好而自嚴身。臺上各懸八萬四千青黃赤白雜真珠，貫諸寶臺上。各有八萬四千眾妙寶瓶，盛滿末香，列置其上。諸寶臺上，各有八萬四千眾寶妙蓋，彌覆其上。諸寶臺上，各有八萬四千眾寶樹，植立其上。諸寶臺上，各有八萬四千寶鈴，羅覆其上。諸寶樹間有七寶池，八功德水盈滿其中。青黃赤白雜寶蓮華，光色鮮映。微風吹動，眾寶行樹出微妙音，其音和雅逾于天樂。諸寶臺上，各有八萬四千眾妙寶繩，連綿樹間。一一寶臺，光明照耀八萬四千由旬，莫不大明。 
　　爾時，觀世音及得大勢菩薩，與其眷屬八千億眾諸菩薩俱，莊嚴寶臺悉皆同等，譬如力士屈伸臂頃，從彼國沒，至此世界。時，彼菩薩以神通力，令此世界地平如水，與八十億菩薩前后圍繞，以大功德莊嚴成就，端嚴殊特無可為喻，光明遍照娑婆世界。 
　　是諸菩薩詣釋迦牟尼佛所，頭面禮足，右繞七匝，卻住一面，白佛言：“世尊，阿彌陀佛，問訊世尊，少病少惱，起居輕利，安樂行不？” 
　　又現彼土莊嚴妙事時，此菩薩及聲聞眾，見此寶臺從妙莊嚴，嘆未曾有，各作是念：“此諸寶莊嚴微妙，從安樂國至此世界，為是佛力？菩薩力耶？”  
　　爾時，華德藏菩薩承佛神力，白佛言：“甚奇！世尊，未曾有也！今此娑婆世界，眾妙寶臺莊嚴如是，是誰威力？” 
　　佛言：“是觀世音及得大勢神通之力，于此世界現大莊嚴。” 
　　“甚奇！世尊，不可思議！彼善男子，愿行清凈，能以神力莊嚴寶臺，現此世界。” 
　　佛言：“如是，如是，如汝所說。彼善男子，已于無數億那由他百千劫中，凈諸善根，得如幻三昧；住是三昧，能以神通變化現如是事。又華德藏，汝今且觀東方世界，為何所見？” 
　　時，華德藏即以菩薩種種天眼，觀于東方恒河沙等諸佛世界。見彼佛前，皆有觀世音及得大勢，莊嚴如前，恭敬供養，皆稱：“阿彌陀佛，問訊世尊，少病少惱，起居輕利，安樂行不？”南西北方、四維、上、下，亦復如是。 
　　爾時，華德藏菩薩見是事已，歡喜踴躍，得未曾有，而白佛言：“甚奇！世尊，今此大士，乃能成就如是三昧。何以故？令此正士，能現莊嚴是諸佛剎。” 
　　爾時，世尊即以神力，令此眾會見是事已，三萬二千人發阿耨多羅三藐三菩提心。 
　　華德藏菩薩白佛言：“世尊，是二正士，久如發阿耨多羅三藐三菩提心？于何佛所？唯愿說之，令諸菩薩修此愿行，具足成就。” 
　　佛言：“諦聽！善思念之，當為汝說。” 
　　“善哉！世尊，愿樂欲聞。” 
　　佛言：“乃往過去廣遠無量不可思議阿僧祇劫，我于爾時為百千王。時初大王劫欲盡時，有世界名無量德聚安樂示現，其國有佛，號金光師子游戲如來、應供、正遍知、明行足、善逝、世間解、無上士、調御丈夫、天人師、佛世尊。是佛剎土，所有清凈嚴飾之事，今為汝說。于意云何？安樂世界阿彌陀佛國土所有嚴凈之事，寧為多不？” 
　　答曰：“甚多！不可思議，難可具說。” 
　　佛告華德藏：“假使有人，分析一毛以為百毛，以一分毛渧大海水。于意云何？一毛端水于大海水，何者為多？” 
　　答曰：“海水甚多，不可為譬。” 
　　“如是，華德藏，應作是知，阿彌陀國莊嚴之事如毛端水，金光師子游戲佛國如大海水，聲聞、菩薩差降亦爾。彼金光師子游戲如來，亦為眾生說三乘法。我于恒沙等劫，說此佛國功德莊嚴，菩薩、聲聞快樂之事，猶不能盡。爾時，金光師子游戲如來法中有王，名曰威德王，千世界正法治化，號為法王。其威德王多諸子息，具二十八大人之相。是諸王子，皆悉住于無上之道。王有七萬六千園觀，其王諸子游戲其中。” 
　　華德藏白佛言：“世尊，彼佛剎土有女人耶？” 
　　佛言：“善男子，彼佛國土尚無女名，何況有實？其國眾生凈修梵行，純一化生，禪悅為食。彼威德王于八萬四千億歲，奉事如來不習余法，佛知至心，即為演說無量法印。何等為無量法印？華德藏菩薩，凡所修行，應當發于無量誓愿。何以故？菩薩摩訶薩，布施無量、持戒無量、忍辱無量、精進無量、禪定無量、智慧無量、所行六度攝生死無量、慈愍眾生無量、莊嚴凈土無量、音聲無量、辯才無量。華德藏，乃至一念善相應回向無量。云何回向無量？如回向一切眾生，令一切眾生得無生證，以佛涅槃而般涅槃，是名回向無量。無量空、無量無相、無量無愿、無量無行，如是無欲、實際、法性、無生、無著、解脫、涅槃無量。善男子，我但略說諸法無量。何以故？以一切法無有限量。 
　　“復次，華德藏，彼威德王，于其園觀入于三昧。其王左右有二蓮華，從地踴出，雜色莊嚴，其香芬馥，如天栴檀。有二童子化生其中，跏趺而坐，一名寶意，二名寶上。時，威德王從禪定起，見二童子坐蓮華藏，以偈問曰： 
 
　　“‘ 汝為天龍王， 夜叉鳩槃荼， 
　　　　 為人為非人， 愿說其名號。’ 
 
　　“時，王右面童子以偈答曰： 
 
　　“‘ 一切諸法空， 云何問名號？ 
　　　　 過去法已滅， 當來法未生， 
　　　　 現在法不住， 仁者問誰名？ 
　　　　 空法亦非人， 非龍非羅剎， 
　　　　 人與非人等， 一切不可得。’ 
 
　　“左面童子而說偈言： 
 
　　“‘ 名名者悉空， 名名不可得， 
　　　　 一切法無名， 而欲問名字？ 
　　　　 欲求真實名， 未曾所見聞， 
　　　　 夫生法即滅， 云何而問名？ 
　　　　 說名字語言， 皆是假施設， 
　　　　 我名為寶意， 彼名為寶上。’ 
 
　　“華德藏，是二童子說是偈已，與威德王俱詣佛所，頭面禮足，右繞七匝，合掌恭敬于一面。時，二童子即共同聲，以偈問佛： 
 
　　“‘ 云何為供養， 無上兩足尊？ 
　　　　 愿說其義趣， 聞者當奉行。 
　　　　 華香眾伎樂， 衣食藥臥具， 
　　　　 如是等供養， 云何為最勝？’ 
 
　　“爾時，彼佛即為童子，而說偈言： 
 
　　“‘ 當發菩提心， 廣濟諸群生， 
　　　　 是則供正覺， 三十二明相。 
　　　　 設滿恒沙剎， 珍妙莊嚴具， 
　　　　 奉獻諸如來， 及歡喜頂戴， 
　　　　 不如以慈心， 回向于菩提。 
　　　　 是福為最勝， 無量無有邊， 
　　　　 余供無過者， 超逾不可計。 
　　　　 如是菩提心， 必成等正覺。’ 
 
　　“時，二童子復說偈言： 
 
　　“‘ 諸天龍鬼神， 聽我師子吼， 
　　　　 今于如來前， 弘誓發菩提。 
　　　　 生死無量劫， 本際不可知， 
　　　　 為一眾生故， 爾數劫行道。 
　　　　 況此諸劫中， 度脫無量眾， 
　　　　 修行菩提道， 而生疲惓心？ 
　　　　 我若從今始， 起于貪欲心， 
　　　　 是則為欺誑， 十方一切佛。 
　　　　 瞋恚愚癡垢， 慳嫉亦復然， 
　　　　 今我說實語， 遠離于虛妄。 
　　　　 我若于今始， 起于聲聞心， 
　　　　 不樂修菩薩， 是則欺世尊。 
　　　　 亦不求緣覺， 自濟利己身， 
　　　　 當于萬億劫， 大悲度眾生。 
　　　　 如今日佛土， 清凈妙莊嚴， 
　　　　 令我得道時， 超逾億百千。 
　　　　 國無聲聞眾， 亦無緣覺乘， 
　　　　 純有諸菩薩， 其數無限量。 
　　　　 眾生凈無垢， 悉具上妙樂， 
　　　　 出生于正覺， 總持諸法藏。 
　　　　 此誓若誠實， 當動大千界。 
 
　　　“說如是偈已， 應時普震動， 
　　　　百千眾伎樂， 演發和雅音， 
　　　　光耀微妙服， 旋轉而來降。 
　　　　諸天于空中， 雨散眾末香， 
　　　　其香普流熏， 悅可眾生心。” 
　　 
　　佛告華德藏：“于汝意云何？爾時威德王者，豈異人乎？我身是也。時二童子，今觀世音及得大勢菩薩摩訶薩是也。善男子，是二菩薩于彼佛所，初發阿耨多羅三藐三菩提心。” 
　　爾時，華德藏白佛言：“甚奇！世尊，是善男子未曾發心，成就如是甚深智慧，了達名字悉不可得。世尊，是二正士于彼先佛已曾供養，作諸功德？” 
　　“善男子，此恒河沙悉可知數，而此大士先供養佛，種諸善根不可稱計。雖未發于菩提之心，而以不可思議而自莊嚴，于諸眾生為最勇猛。” 
　　爾時，華德藏菩薩白佛言：“世尊，其無量德聚安樂示現國土，為在何方？” 
　　佛言：“善男子，今此西方安樂世界，當于爾時，號無量德聚安樂示現。” 
　　華德藏菩薩白佛言：“世尊，愿為解說，令無量眾生得大利益。是觀世音于何國土成等正覺？世界莊嚴、光明、名號，聲聞、菩薩壽命所有，乃至成佛，其事云何？若世尊說是菩薩先所行愿，其余菩薩聞是愿已，必當修行而得滿足。” 
　　佛言：“善哉！諦聽！當為汝說。” 
　　對曰：“唯然，愿樂欲聞。” 
　　佛言：“善男子，阿彌陀佛壽命無量百千億劫，當有終極。善男子，當來廣遠不可計劫，阿彌陀佛當般涅槃。般涅槃后，正法住世等佛壽命。在世滅后，所度眾生悉皆同等。佛涅槃后，或有眾生不見佛者，有諸菩薩得念佛三昧，常見阿彌陀佛。復次，善男子，彼佛滅后，一切寶物、浴池、蓮華、眾寶行樹，常演法音與佛無異。 
　　“善男子，阿彌陀佛正法滅后，過中夜分明相出時，觀世音菩薩于七寶菩提樹下，結跏趺坐，成等正覺，號普光功德山王如來、應供、正遍知、明行足、善逝、世間解、無上士、調御丈夫、天人師、佛世尊。其佛國土自然七寶，眾妙合成莊嚴之事，諸佛世尊于恒沙劫說不能盡。善男子，我于今者為汝說譬，彼金光師子游戲如來國土莊嚴之事，方于普光功德山王如來國土，百萬千倍、億倍、億兆載倍，乃至算數所不能及。其佛國土無有聲聞、緣覺之名，純諸菩薩充滿其國。” 
　　華德藏菩薩白佛言：“世尊，彼佛國土名安樂耶？” 
　　佛言：“善男子，其佛國土號曰眾寶普集莊嚴。善男子，普光功德山王如來隨其壽命，得大勢菩薩親覲供養，至于涅槃；般涅槃后，奉持正法，乃至滅盡；法滅盡已，即于其國，成阿耨多羅三藐三菩提，號曰善住功德寶王如來、應供、正遍知、明行足、善逝、世間解、無上士、調御丈夫、天人師、佛世尊，如普光功德山王如來國土、光明、壽命、菩薩眾，乃至法住等無有異。若善男子，善女人，聞善住功德寶王如來名者，皆得不退于阿耨多羅三藐三菩提。又善男子，若有女人，得聞過去金光師子游戲如來、善住功德寶王如來名者，皆轉女身，卻四十億劫生死之罪；皆不退轉于阿耨多羅三藐三菩提，常得見佛，聞受正法，供養眾僧；舍此身已，出家成無礙辯，速得總持。” 
　　爾時，會中六十億眾同聲嘆言：“南無十方般涅槃佛！”同心共議，發阿耨多羅三藐三菩提心。佛即受記當成阿耨多羅三藐三菩提。復有八萬四千那由他眾生，遠塵離垢，于諸法中得法眼凈。七千比丘漏盡意解。 
　　爾時，觀世音及得大勢菩薩，即以神力，令此眾會悉見十方無數諸佛世尊，皆為授其阿耨多羅三藐三菩提記；見已嘆言：“甚奇！世尊，是諸如來為此大士授如是記！”  
　　爾時，華德藏菩薩白佛言：“世尊，若善男子、善女人，于此如來甚深經典，受持讀誦，解說書寫，廣宣流布，得幾所福？唯愿如來分別解說。何以故？當來惡世薄德眾生，于此如來甚深經典而不信受，以是因緣，長夜受苦，難得解脫。世尊，唯愿說之，憐愍利益諸眾生故。世尊，今此會中，多有利根善男子、善女人，于當來世而作大明。” 
　　佛言：“華德藏，善哉！諦聽！當為汝說。” 
　　對曰：“受教，愿樂欲聞。” 
　　佛言：“若善男子，以三千大千世界一切眾生置兩肩上，盡其形壽，隨所須欲，衣食、臥具、床褥、湯藥而供養之，所得功德，寧為多不？” 
　　“甚多！世尊，若以慈心，供一眾生隨其所須，功德無量，何況一切！” 
　　佛言：“若善男子、善女人，于此經典受持讀誦，解說書寫，種種供養，廣宣流布，發菩提心，所得功德，百千萬倍不可為譬！” 
　　華德藏菩薩白佛言：“世尊，我從今日，于此如來所說經典，及過去當來三佛名號，常當受持讀誦，解說書寫，廣宣流布，遠離貪恚癡心，發阿耨多羅三藐三菩提，終不虛妄。世尊，我成佛者，若有女人聞如是法，現轉女身；轉女身已，當為授記，得阿耨多羅三藐三菩提，號曰離垢多陀阿伽度阿羅呵三藐三佛陀。” 
　　說是經已，華德藏菩薩摩訶薩，及諸比丘、比丘尼、菩薩、聲聞、天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，聞佛所說，皆大歡喜。  

   上一部：乾隆大藏經·大乘單譯經·佛說觀普賢菩薩行法經一卷  下一部：乾隆大藏經·大乘單譯經·不思議光菩薩所說經一卷  
 
 
    
   
乾隆大藏經·大乘單譯經·觀世音菩薩得大勢菩薩受記經         
     