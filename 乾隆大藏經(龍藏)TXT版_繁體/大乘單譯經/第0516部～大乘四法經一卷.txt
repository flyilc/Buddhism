  第0516部～大乘四法經一卷         
   
  
   大乘單譯經·第0516部   
大乘四法經一卷   
唐于闐國沙門實叉難陀譯      
 
 
　　 
 
大乘四法經  
　　歸命大智海　　毗盧遮那佛  
　　如是我聞。一時佛在舍衛國祇樹給孤獨園。與大比丘眾五百人。菩薩摩訶薩八千人俱。皆被堅固大弘誓甲。并欲色界諸天子等無量百千。恭敬如來聽受法要。  
　　爾時文殊師利童子持一寶蓋廣十由旬覆如來上。時有兜率陀天名曰善勝。已于阿耨多羅三藐三菩提得不退轉。與其眷屬在此會中。白文殊師利言。尊者。供養如來猶未足耶。文殊師利言。于意云何。海納眾流有厭足不。天言不也。文殊師利言。天子。大海深廣無有涯際。萬流朝宗嘗無盈息。菩薩摩訶薩求薩婆若供養如來。亦復如是未曾厭足。天復請言。供養佛時應何所為。文殊答言。應以四事。一為薩婆若。二為度一切眾生。三為不斷三寶種。四為攝諸佛剎功德莊嚴。是為菩薩以四事故供養如來。天復請言。善哉尊者。菩薩于法常應不吝。如昔所為尸棄梵王及其眷屬演四法門菩薩之道。愿為我等一切眾會重宣此義。文殊師利言。諦聽諦聽。善思念之。當為汝說。天子。菩薩摩訶薩應發四種增上意樂心。云何為四。謂攝一切眾生心。成熟一切眾生心。集一切善根心。覺悟一切佛法心。是為四。復次菩薩應發四種如山心。云何為四。謂于乞者無嗔嫌心。向惡道者生慈愍心。般若波羅蜜常不舍心。所修眾行皆究竟心。是為四。復次菩薩應發四種轉勝心。云何為四。謂持戒轉勝。多聞轉勝。大慈轉勝。大悲轉勝。是為四。復次菩薩應發四種如金剛不可壞心。云何為四。謂信樂不壞。依善知識不壞。修行不壞。求大乘不壞。是為四。復次菩薩應發四種無能染心。云何為四。謂煩惱不能染。名利不能染。下乘不能染。諸惡眾生不能染。是為四。復次菩薩應發四種無上心。云何為四。謂所愛皆舍心。施已無悔心。不望果報心。回向菩提心。是為四。復次菩薩有四種能至頂法。云何為四。謂智慧。方便持正法。化眾生。是為四。復次菩薩有四種助菩提道。云何為四。謂勤修諸度。順四攝事。住四梵住。游戲神通。是為四。復次菩薩有四種第一勝法。云何為四。謂于諸眾生無損惱心。惱害己者心無系念。在五欲境而不放逸。貧窮苦厄不舍法行。是為四。復次菩薩有四種安隱心。云何為四。若在家時自財知足。他財不貪。若出家時依四圣種。行頭陀法。是為四。復次菩薩有四種施。云何為四。謂財施。法施。紙筆施。于法師所善心贊嘆施。是為四。復次菩薩有四種堅勝法。云何為四。謂所聞能行。豐財能施。尊者能供養。壽命能種諸善根。是為四。復次菩薩有四種不舍。云何為四。謂不舍菩提心。不舍正法。不舍一切眾生。不舍求諸善法。是為四。復次菩薩有四種園。云何為四。謂樂住阿蘭若。樂獨露坐。樂求善法。樂方便度諸眾生。是為四。復次菩薩有四種宮。云何為四。樂依梵住。樂聞善法。樂觀性空。樂同行者共止。是為四。復次菩薩有四種無盡財。云何為四。謂多聞財。說法財。攝諸貧乏財。回向菩提財。是為四。復次菩薩有四種伏藏。云何為四。謂陀羅尼藏。辯才藏。法藏。無盡財回向藏。是為四。復次菩薩有四種遠離。云何為四。謂遠離眾話。遠離五欲境。遠離非圣心。遠離三界。是為四。復次菩薩有四種樂。云何為四。謂離我我所無著樂。一切不顧戀遠離樂。離一切境界寂靜樂。不舍一切眾生而無煩惱涅槃樂。是為四。復次菩薩有四種喜。云何為四。謂見佛喜。聞法喜。布施不悔喜。與一切眾生安樂喜。是為四。復次菩薩有四種真實。云何為四。謂不舍菩提心。不舍弘誓愿。不舍有來歸依者。不舍一切善護語。是為四。復次菩薩有四種善法。云何為四。謂樂修一切善法。不輕未學。于諸眾生怨親平等。為不請友饒益眾生不思其報。是為四。復次菩薩有四種清凈。云何為四。謂戒清凈無我故。定清凈無眾生故。慧清凈無壽者故。解脫清凈無諸趣生故。是為四。復次菩薩有四種足。云何為四。謂義足。法足。行頭陀功德足。集菩提資糧足。是為四。復次菩薩有四種手。云何為四。謂信手。戒手。聞手。慧手。是為四。復次菩薩有四種眼。云何為四。謂肉眼作善業故。天眼神通不退故。慧眼所聞不厭故。法眼諦觀諸法得忍故。是為四。復次菩薩有四種無厭。云何為四。謂施無厭。住阿蘭若無厭。聽法無厭。修善無厭。是為四。復次菩薩有四種難行。云何為四。謂忍受一切卑賤陵辱雖自窮乏所有皆施。見有從乞頭目身體心無違逆生善友想。觀空無我而現受生。是為四。復次菩薩有四種無病。云何為四。謂無諸界不等病。無煩惱熱病。無不利益眾生病。無諸法疑惑病。是為四。復次菩薩有四種自分法。云何為四謂諸波羅蜜。菩提分法。真善知識。不作一切惡業。是為四。復次菩薩有四種不動。云何為四。謂菩提心。如愿而行。如言而作。勤修正行。是為四。復次菩薩有四種資糧。云何為四謂奢摩他。毗缽舍那。聞一切善根。是為四。復次菩薩有四種齊行。云何為四。謂發心起行。布施回向。大慈大悲。智慧方便。是為四。復次菩薩有四種法障夢。云何為四。謂夢月墮于平地井中。夢月現于濁泉池中。夢月在空大云所覆。夢月在空煙塵所翳。是為四。復次菩薩有四種業障夢。云何為四。謂夢墮大險處。夢高下道。夢磐曲道夢迷方驚怖。是為四。復次菩薩有四種煩惱障夢。云何為四。謂夢毒蛇擾亂。夢群獸惡聲。夢落賊難處。夢身蒙塵垢。是為四。復次菩薩有四種得陀羅尼夢。云何為四。謂夢大伏藏諸寶充滿。夢清池中眾花齊敷。夢得雙凈白疊。夢諸天持蓋覆上。是為四。復次菩薩有四種得三昧夢。云何為四。謂夢端正童女眾寶莊嚴持花授與。夢白鵝行列回翔空中。夢如來手摩其頂。夢如來坐蓮花座入于三昧。是為四。復次菩薩有四種見如來夢。云何為四。謂夢月出現。夢日出現。夢蓮花開。夢大梵王威儀閑寂。是為四。復次菩薩有四種得大人相夢。云何為四。謂夢諸妙花果滿娑羅樹。夢大銅器眾寶盈滿。夢虛空中幢蓋莊嚴。夢轉輪王以法御世。是為四。復次菩薩有四種不退相夢。云何為四。謂夢白繒系頂。夢自設無礙施會。夢身處法座。夢佛坐道場為眾說法。是為四。復次菩薩有四種降魔怨夢。云何為四。謂夢大力士摧小力士持勝幡去。夢大勇將戰勝而去。夢受灌頂王位。夢坐菩提樹降伏眾魔。是為四。復次菩薩有四種坐菩提場夢。云何為四。謂夢吉祥瓶滿。夢眾右繞其身。夢所往之處樹皆低枝。夢金光普照。是為四。文殊師利說此法時。善勝天子及其眷屬。歡喜踴躍。以天曼陀羅花。波頭摩花。拘物頭花。分陀利花。供養文殊師利。及散一切眾會。以佛神力所散之花上升虛空。成大蓮花量如車輪。微妙香潔悅可眾心。于花臺上有諸菩薩。三十二相莊嚴其身。爾時善勝天子白文殊師利言。此諸菩薩從何方來。文殊答言。如花來處是所從來。天言。此花化生無所從來。文殊復言。彼諸菩薩當知亦爾。  
　　爾時世尊即便微笑。從其口中放種種光。青黃赤白頗梨等色。遍照十方無量剎土。上至梵世蔽日月光還從頂入。時善勝天子即從坐起。偏袒右肩右膝著地。合掌向佛以偈贊曰。  
　　清凈金色光　　妙相三十二 
　　具億那由他　　無比勝功德 
　　能救世間者　　何故現微笑 
　　梵音深且遠　　所言凈微妙 
　　恒蕰七圣財　　放大智慧光 
　　迦陵伽聲音　　愿說微笑義 
　　世雄大丈夫　　降魔及異道 
　　常為諸天人　　修羅等供養 
　　具足十力者　　何故現微笑 
　　一切貪恚癡　　塵惱智慧障 
　　永斷無余習　　面如凈滿月 
　　普施安樂者　　愿說微笑義 
　　善逝天人師　　無量功德聚 
　　其心常平等　　具足行眾善 
　　開解一切者　　何故現微笑 
　　常持大慧燈　　破黑闇稠林 
　　游步若牛王　　無畏如師子 
　　利益眾生者　　愿說微笑義 
　　人中最尊勝　　難見難可測 
　　無我無諂曲　　超越諸有海 
　　智力自在者　　何故現微笑 
　　千輻網縵足　　三界無倫匹 
　　竭涸生死流　　斷絕愚癡網 
　　善哉大智者　　愿說微笑義  
　　爾時世尊告善勝天子言。汝見虛空蓮花座上諸菩薩不。天子白言。唯然已見。佛言。此諸菩薩皆是文殊師利之所化度。為聽如是四法門故從十方來。皆住一生補處。于十方剎當成阿耨多羅三藐三菩提。名號各異。天言。世尊。此諸菩薩頗有算計知其數不。爾時世尊告舍利弗。汝能知耶。舍利弗言。世尊。我能于一念頃。悉知三千大千世界一切星宿。不能百年算知此諸菩薩數量。佛告舍利弗。假使微塵滿閻浮提尚可數知。此菩薩數莫知邊際。舍利弗言。何處當有爾許佛剎容是菩薩成正覺耶。佛言。且止莫作是說。諸世界中空無佛者無量無邊。舍利弗。假使如來恒河沙劫久住于世。日日當說恒河沙法。說一一法。皆授恒河沙菩薩阿耨多羅三藐三菩提記。過于東方恒河沙佛剎乃一菩薩于中成佛。如是東方無佛世界尚不能盡。何況十方一切剎土空無佛者。舍利弗。如是所有無量世界。皆是如來肉眼所見。其中所有一切眾生。皆是如來心之所知。時諸大聲聞及一切眾會。心生希有作如是言。我等今者咸得善利。值遇是師成就廣大福德智慧。時虛空中諸來菩薩。皆從空下頂禮如來及文殊師利。恭敬右繞各還本土。  
　　爾時善勝天子白文殊師利言。善哉尊者。作佛作事。乃能化是無量菩薩住大菩提。愿為我說成就此等住菩提法。文殊師利言。天子。成就菩薩住菩提法有三十五。所謂應常依時不失其節。應警策諸根。應攝心不動。應修諸波羅蜜。應隨善方便。應發勝意樂。應建大慈。應起大悲。應不舍大乘。應遠離小乘。應常諦實。應如實作。應護正法。應如聞行。應了眾生性平等無二。應觀破戒持戒皆福田相。應覺諸魔業。應成滿大愿。應于生死不疲厭。應降伏眾魔。應知恩報恩。應入滅因法。應于解脫門不驚怖。應供養諸佛。應隨眾生所須皆作。應不染世法。應樂阿蘭若。應行少欲。應念知足。應未度令度。應未解令解。應未安令安。應未涅槃令涅槃。應不斷三寶種。應攝諸佛凈剎功德莊嚴。是為成就菩薩三十五種住菩提法。應如是學。又復天子。菩薩應離十種慢心。所謂我慢。多聞慢。辯才慢。利養名稱慢。住阿蘭若慢。頭陀功德慢。富貴眷屬慢。釋梵護世承事慢。禪定神通慢。為于佛法僧得不壞信天龍夜叉犍闥婆阿修羅迦樓羅緊那羅摩睺羅伽等恭敬贊嘆慢。菩薩能離此十種慢。即于阿耨多羅三藐三菩提不退轉。不為一切外道魔怨之所損敗。時善勝天子白文殊師利言。隨于尊者所住之處。當知已是有此法門。即為如來于中出世轉正法輪。佛言。如是如是。如汝所說。隨何方土。文殊師利說此法門。即為法王于其中住。若有眾生行此法者。是真佛子。有能信解受持此法。名實修行。斯人已為佛所調伏。不退轉于阿耨多羅三藐三菩提。  
　　爾時世尊告彌勒菩薩迦葉阿難。善男子。我今以此法門付囑汝等。當受持讀誦如說修行為人廣說。我涅槃后應以此法大作佛事。令一切眾生皆獲安樂。彌勒白言。唯然受教。世尊。當何名此經。云何受持。佛告彌勒。此經名說四法門。亦名成就菩薩道法。是故汝等應共受持。佛說此經已。彌勒菩薩摩訶薩。長老大迦葉。長老阿難。及一切世間。天人阿修羅等。聞佛所說歡喜奉行。  

 上一部：乾隆大藏經·大乘單譯經·商主天子所問經一卷  下一部：乾隆大藏經·大乘單譯經·離垢慧菩薩所問禮佛法經一卷 



  
乾隆大藏經·大乘單譯經·大乘四法經 
  