  第0531部～廣大寶樓閣善住秘密陀羅尼經三卷         
   
  
   大乘單譯經·第0531部   
廣大寶樓閣善住秘密陀羅尼經三卷   
唐三藏法師菩提流志奉詔譯      
 
 
　　 
 
廣大寶樓閣善住秘密陀羅尼經卷上 
序品第一  
　　如是我聞。一時佛在王舍大城。于初會時降伏拘胝魔軍。及調伏一切外道。舍離生死度諸瀑流。是時那由他百千殑伽羅頻婆羅魔軍遍世界。于時世尊以佛神力。變此大地盡成金剛。令贍部洲有情之類不聞恐怖。時彼魔軍雨諸兵仗。皆變為華。于王舍城四衢道中。自然從地涌出蓮華。其華千葉七寶莊嚴。黃金為臺琉璃為莖高至梵天。出種種光明普遍十方。于其華中自然出聲。說陀羅尼名為善覺。咒曰。  
　　南謨十方如來(一)唵摩尼(二)拔阇梨(三)哩哆耶(四)跋阇梨(五)摩啰賽儞(六)微陀啰波儞(七)賀那賀那(八)跋阇邏揭鞞(九)多羅婆耶多羅婆耶(十)薩縛(上聲下同)摩啰(十一)波(上呼)縛那儞(十二)吽(呼憾反下同)薩埵啰薩埵啰(十三)佛馱梅以諦戾(十四)薩縛呾他伽多(十五)跋阇啰迦嚧波(十六)地瑟恥柢(十七)薩婆奉(十八)  
　　時彼蓮華中。既說咒已復出妙聲。其聲遍三千大千世界言。善哉釋迦牟尼如來。已度生死大海。殄滅魔軍離煩惱塵。破無明[穀-禾+卵]然大法炬。由此陀羅尼威德力故。令此大地變成金剛降伏魔軍。  
　　爾時金剛密跡菩薩。歡喜踴躍身毛竦豎。頂禮佛足白佛言。世尊今此明咒從何佛所最初而至。我從昔來未曾聞見。爾時佛告金剛密跡菩薩。有陀羅尼名廣大寶樓閣善住秘密。由彼威力能令此界三千大千國土變為金剛。一切魔軍所有兵仗皆成蓮華。由彼陀羅尼威神力故降諸魔眾。四衢道中涌出蓮華。若不因彼陀羅尼威德力者不成正覺。不能降伏拘胝魔眾。不能枯竭煩惱大海然大法炬。我于無量拘胝百千劫來。雖行難行苦行。猶故不能成菩提果。爾時聞彼陀羅尼故方成正覺。彼陀羅尼有大威力有大殊勝是真實法。于諸如來成就法身。能稱彼咒名字。則為已稱十方諸佛如來名號。若能讀誦受持。則為供養禮拜十方諸佛如來。  
　　爾時執金剛手菩薩摩訶薩。以種種花種種香涂香粖香供養于佛。既供養已右繞三匝。頂禮佛足而白佛言。世尊此陀羅尼有大威力有大殊勝。唯愿世尊普為世界一切有情。不應以下劣法有所饒益。應以勝法而利益之。何以故此陀羅尼如佛真身故。  
　　爾時世尊告執金剛菩薩言。眾生下劣不勤精進。多諸惑亂愚癡闇鈍。耽著諸欲不信正法。不敬父不敬母。不敬沙門不敬婆羅門不敬尊者。由此不能得是陀羅尼。薄福少德智慧狹劣。如此眾生不能得聞。不能受持不能生敬。此陀羅尼。能滅一切罪。是諸如來秘密之藏。  
　　爾時世尊告執金剛手大藥叉將曰。善男子我今欲往東方過無量恒河沙數拘胝那庾他佛世界。彼有世界名寶燈。有一大城七寶嚴飾。其城四面廣一由旬。多諸人眾安隱豐樂。彼諸男子及諸女人童子童女。一切瓔珞而以嚴飾。上妙寶冠自然而現。容貌端嚴有大威力。精進成就智慧通達。城中有王名曰妙寶。有八十拘胝大臣輔佐圍繞。王大夫人名光明寶。有二十萬宮人。皆如天女前后供侍。彼世界中所生華果。及諸香樹皆是七寶。水生諸華皆是雜寶陸生諸華皆是黃金。國人壽命八十萬拘胝歲。成就十善于佛法僧發大清信。彼王善法化世利益眾生。彼世界中有佛。名妙種種色寶善住清凈如來應正等覺。于彼世界廣作佛事。與無量菩薩摩訶薩眾及無量拘胝仙人前后圍繞。彼之如來身紫金色。具三十二相八十隨形好。圓光一尋其明赫耀。諸菩薩身皆紫金色。相好端嚴辯才無礙坐寶華臺。常念廣大寶樓閣善住秘密陀羅尼名。由彼陀羅尼威神力故。成就如是殊勝功德。彼佛世尊為諸眾生。演說此陀羅尼法。彼諸眾生由聞此陀羅尼故。常獲安樂。離諸地獄餓鬼畜生阿素羅道。諸惡趣門悉皆關閉開凈天路。彼諸眾生皆發阿耨多羅三藐三菩提心。住大慈悲無諸怨敵如水乳合。彼佛世尊往昔久遠行菩薩道時。修此陀羅尼法作如是愿。愿一切有情生我國者。悉皆決定得不退轉無上正覺。若有眾生聞此陀羅尼。受持讀誦精勤修習。憶念不舍乃至聞名。或復手觸或著身上或眼視見。或書帛素或書墻壁。一切眾生若有見者。五逆四重誹謗正法。誹謗圣人屠兒魁膾。盲者聾者瞎者瘺者。啞者癩者癰者貧窮下劣。不定業者魔網縛者。墮邪見者毗那夜迦觸者。惡星害者七耀害者。彼等諸人聞此陀羅尼名。決定證得無上正覺。或復受畜生身者。鹿鳥蚊虻飛蛾螻蟻。胎生化生濕生種種蟲等。彼諸眾生聞此陀羅尼名者。必當決定證得阿耨多羅三藐三菩提無諸疑惑。  
　　爾時世尊說是語已。一切大眾皆大歡喜身毛聳豎。是時天雨波頭摩華俱牟頭華。芬陀利華漫陀羅華。于虛空中有諸種種微妙天樂自然鼓作。時會大眾各各皆見身有光明。于如來前自然涌出七寶妙幢。端嚴麗好人所喜見。幢有四柱四門及四階道光明赫奕。幢四面上各有大寶。其光如日普耀世界。復有無量寶珠綴于羅網。無量寶鐸而懸其上。鮮雜繒彩以為旛幔。多諸妙華間錯嚴飾。是時大地六種震動。所謂動搖吼震踴沒之相。諸天宮殿皆蒙光明。光所到處皆悉覺悟。四天王天明仙天等亦復如是。一切魔宮忽然光明皆大怖懼。諸毗那夜迦恐懾馳走。越出界外求哀恃怙。  
　　爾時世尊于兩肩間現大白毫。其光普遍一切世界一切佛土。彼諸如來睹此光者。即便領悟說陀羅尼意。光既至已漸自收卷。于釋迦如來頂上繞旋如沒。十方一切諸如來等。咸皆同聲贊嘆釋迦牟尼如來言。善哉釋迦牟尼如來。汝今應往寶燈世界妙種種色寶善住清凈如來所。贍仰親近及廣宣說大寶樓閣善住秘密陀羅尼法。何以故此陀羅尼有大威力有大殊勝。一切過去諸如來等共護念故。若人得聞此陀羅尼名字及手觸者。彼人決定證無上正覺。  
　　爾時釋迦如來。聞彼十方諸如來贊嘆聲已。復放無量拘胝百千萬億光明。告諸會中諸人等言。我今欲往寶燈世界。汝等速來今正是時。爾時如來從座而起詣七寶幢以手摩之。是時幢中忽然而出金剛妙座香潔殊勝。于此座上。復出七寶雜錯上妙蓮華。黃金為莖紅寶為臺。時佛世尊于蓮華上敷座而坐。爾時世界皆大震動。如來便入大寶清凈三摩地。既入定已佛神力故。將諸會眾及諸菩薩天龍藥叉乾闥婆阿蘇羅羯樓茶緊那羅摩睺羅人及非人無量拘胝明仙眷屬金剛密跡釋梵諸天四天王等。上升虛空往詣東方。度無量恒河沙百千萬億拘胝佛剎。佛神力故須臾之頃。至寶燈世界從空而下。詣彼佛所恭敬問訊。少病少惱起居輕利。時釋迦眾以七寶所成千葉蓮華即奉彼佛。時彼如來在深妙會中。舒金色手安慰釋迦如來移于寶幢中坐。告釋迦如來曰。汝已轉大法輪降伏魔軍。然大法炬建立法幢。擊大法鼓吹大法蠡。于彼世界已作佛事證于所證。今復于此贍部洲中。再轉法輪演諸法藏。作是語已彼諸佛剎十八種動。所謂一動搖二涌沸。三如波浪四震有聲。五吼轟磕六覺一切有情。于一一動復各有三。所謂動遍動等遍動也。爾時天雨妙華現諸神變。于虛空中出自然音樂。諸大龍王雨大妙寶。種種妙香種種妙衣。種種瓔珞上妙紅寶。車磲真珠毗盧遮那摩訶妙寶。日藏珠月藏珠。日光珠月光珠吉祥藏珠。雨諸缽頭摩華俱牟頭華芬陀利華。漫陀羅華摩訶漫陀羅華。黃金華白銀華。真珠妙瑣繽紛而下。爾時諸天于虛空中出歡喜聲。贊嘆釋迦牟尼如來言。善哉釋迦牟尼如來。善哉釋迦牟尼如來。欲于此時再轉法輪。建大妙寶如意法幢于贍部洲中。所謂摩訶妙寶廣大。寶樓閣秘密善住陀羅尼大咒法王。令于世間廣大流布。爾時種種色清凈善住寶如來應正等覺。于兩眉間放大白毫出種種光明。其光普至十方世界一切佛土。彼諸佛等睹斯光者。咸皆證知將欲說此陀羅尼意。其光復至三千大千世界。及諸天宮龍宮一切地獄傍生閻摩羅宮阿素羅眾。普皆蒙光。知佛世尊將欲說法。光既遍已漸復收卷。繞旋佛頂倏然如沒。  
　　爾時十方世界無量恒河沙等一切諸佛。各于彼土與諸眷屬現大神變。于虛空中化作七寶妙幢。于其幢中以贍部金為師子座。時諸佛等各坐其座同至會中。爾時種種色清凈寶如來。見十方諸佛來至會中。與彼諸佛更相問訊。復以種種神變供養彼佛。既供養已還坐本座。  
　　時此會中有一菩薩摩訶薩名曰寶藏。從座而起詣種種色清凈善住寶如來所。合掌頂禮白佛言世尊。今此會中十方諸佛諸大菩薩。天龍藥叉乾闥婆阿素羅緊那羅摩睺羅人非人天仙明仙。執金剛菩薩而為上首。眾會集已無量神變。唯愿世尊為諸大眾。說廣大寶樓閣秘密善住陀羅尼法。如是殷勤三請世尊為眾說法。爾時種種色清凈善住寶如來。告寶藏菩薩言。汝今可詣釋迦牟尼佛所當為汝說。時寶藏菩薩摩訶薩。即詣釋迦牟尼佛所。合掌頂禮右繞三匝。白言世尊。今請如來為諸大眾。演說廣大寶秘密善住清凈陀羅尼法。為諸眾生獲利益故。  
　　爾時釋迦牟尼佛。既見寶藏菩薩請已。告金剛密跡菩薩言。善男子汝今可持金剛杵。于大眾中而扣其地。金剛密跡菩薩。便奉佛命持金剛杵。于大眾中而扣其地。爾時大地應聲裂破成四角陷。三千大千世界六種震動。時彼陷地忽然涌出七寶樓閣。其樓四角四柱四門。嚴麗殊特相好圓滿光明赫奕。有四階道高三由旬。縱廣正等滿五由旬。于其幢中有贍部金微妙寶塔。無量寶珠而為嚴飾七寶羅網而覆其上。無量寶鐸懸于四角。妙花繒彩而為間錯。彼妙塔中有三如來全身舍利。爾時十方諸佛如來。皆共供養塔中舍利。諸菩薩等亦同供養尊重贊嘆。散花燒香涂香粖香。懸繒旛蓋奏諸音樂。時諸天龍藥叉乾闥婆阿素羅緊那羅迦樓羅人非人等。一切會眾咸悉瞻仰奇異希有。言此寶塔從何而來。高聲贊言奇哉希有。旋繞歌詠幢及寶塔。既旋繞已合掌頂禮。時彼幢中出微妙聲唱言。汝諸大眾可觀空中。眾聞此聲咸觀空中。復見大琉璃寶云在彼空際。其寶云中以金為字。書此廣大寶樓閣秘密善住陀羅尼咒。于虛空中復出聲曰。汝等咸可讀此陀羅尼咒。出此聲已。其十方恒河沙同來諸佛一一佛前皆現琉璃寶云。以金為字書此陀羅尼咒。復出如是聲曰。南無釋迦牟尼如來。今可開彼舍利塔門。彼寶塔中有三如來全身舍利。由彼舍利現大神變殊勝之相。彼全身如來于此會中。當具說此陀羅尼咒并漫茶羅成就明法。  
　　爾時十方同來諸佛咸作是言。唯愿釋迦如來應正等覺。為諸大眾開彼塔門。令諸眾生見彼全身如來獲大利益。所謂寶華王幢如來。妙寶金剛超王如來寶清凈光明如來應正等覺。爾時釋迦牟尼。即以神力詣寶塔前。舒金色手百福莊嚴右手開彼塔門。示彼如來全身舍利。時寶塔中全身如來。復贊釋迦牟尼如來言。善哉釋迦牟尼如來。今于贍部洲中再轉法輪。汝可就此塔中升師子座。爾時釋迦如來即升塔中。與諸全身如來同座而坐。爾時眾中有金剛手菩薩摩訶薩。頂禮釋迦牟尼如來。合掌恭敬白佛言世尊。今此塔中諸如來等。從何而有從何而來。佛言汝今諦聽當為汝說。乃往古昔不可思議無量無數阿僧祇劫。此贍部洲中多諸人眾安隱豐樂。五谷不種自然成熟。人無彼我亦無積貯。當此之時無有佛名。有一大山名寶山王。彼寶山中有三仙人。一名寶髻二名金髻三名金剛髻。彼三仙人系心專念佛法僧寶。復作是念。我等何時證無上正覺。度脫一切諸眾生等。時彼仙眾作是念已。須臾默然復起前念。由是念故即證慈悲歡喜一切眾生種種樓閣三摩地。獲于天眼觀彼上方見凈居天。復于空中有聲言曰。善哉正士善哉正士。能發上愿求大正覺。汝曾聞不。有大妙法名廣大寶樓閣秘密善住陀羅尼。往昔如來已曾演說。善為利益一切眾生。諸有聞者決定不退無上正覺。一切佛法當速現前。一切三昧亦當現前。一切陀羅尼法門亦當現前。能善降伏一切魔軍。然大法炬一切善種當得現前。成就六波羅蜜。一切地獄餓鬼傍生閻摩羅界阿素羅眾。聞此咒者皆蒙解脫。生老病死憂悲苦惱永得超越。當來之世于此贍部洲。眾生有于父母不孝順者。不敬沙門者不敬婆羅門者不敬耆舊者。誹謗正法者誹謗圣人者應墮地獄者。誹謗諸佛者誹謗菩薩者。殺阿羅漢者造五逆罪者。殺婆羅門者殺牛犢者。抄劫竊盜者故妄語者。不與取者邪淫者。兩舌者粗惡語者。經秤小斗者強奪財物者。負言背信者匿他財物者。一切惡業所攝者。彼等眾生聞此陀羅尼。若讀若誦若受持。若佩身上若書衣中。若置幢上若書夾內。若書素疊及墻壁牌板。乃至見者聞者及影中過者。或與執持咒人暫相觸者。彼等眾生由斯陀羅尼大威力故。決定當得無上正覺。能于現世獲無量福。一切惡業皆得消滅。一切善根皆得圓滿。一切魔軍皆得調伏。一切眾生見者歡喜。一切眾生恭敬尊重。國王大臣及諸眷屬見者歡喜。口所出言聞者皆信。手腳柔軟音調和雅。離于貧窮不受世苦。毒藥刀杖火災等難永相去離。師子虎狼諸惡禽獸不能為害。無劫賊難無旃荼羅難。無魁膾難無羅剎難。無惡鬼難無邪魅難。無毒蛇難無疫疾難。乃至一日病二日病三日病四日病。瘧病常病眼病。耳病鼻病舌病口病。齒病唇病喉病項病。手病背病腰病臍病。痔病痢病髀病腳病。丁病瘇病班病肚病。疥病皰病癩病癬病。頭痛病偏風病。如此病等悉皆除滅。不盲不聾不啞不瘺。臨命終時心不散亂不失正念。一切諸佛當來現前安慰其人。睡眠覺悟行住坐臥常得安樂或于夢中見百千萬世界剎土諸佛如來并諸菩薩前后圍繞。此陀羅尼有如是等無量無邊不可思議力。時彼仙人得法歡喜欣慶踴躍。于其住處如新醍醐消沒于地即于沒處而生三竹。七寶為根金莖葉竿。梢枝之上皆有真珠。香潔殊勝常有光明。往來見者靡不欣悅。生滿十月便自裂破。一一竹內各生一童子。顏貌端正色相成就。時三童子亦既生已。各于竹下結加趺坐。入諸禪定至第七日。于其夜中皆成正覺。其身金色三十二相八十種好圓光嚴飾。時彼三竹一一變成高妙樓閣。爾時便有廣大寶秘密善住陀羅尼咒于虛空中以金書字。忽然而現四大天王。所謂寶髻龍主天王。寶藏鳩槃茶主天王。妙珠光摩祜羅主天王。各執持寶蓋而覆其上。清凈天人散諸妙珠。金剛藥叉主天王與無量百千眷屬執持妙華。而以供養同作是言。今佛世尊出現寶藏。  
　　爾時世尊告執金剛菩薩摩訶薩。昔三仙人豈異人乎。今此寶幢塔中三全身如來。是彼時三竹者今妙樓閣寶幢是。彼時地者今此地是。彼時世界者今此世界是。彼時仙人由聞此陀羅尼勤修習故。舍彼仙身成等正覺。昔時空中凈居天者。豈異人乎則我身是。昔有賢者名曰凈居。常勤供養彼三仙人。其凈居者今妙種種色清凈如來是。昔彼三仙既成正覺。為彼凈居而授記曰。汝于來世當得作佛。號妙種種色清凈如來。  
　　爾時十方同來諸佛。咸贊釋迦牟尼如來言。善哉善哉能以如來境界善加護故。說此往昔因緣。示現如是秘密陀羅尼。是諸如來秘密之母。是諸如來秘密之心。是諸如來金剛之座。是諸如來秘密神變。是諸如來成就秘密六波羅蜜。是諸如來般若波羅蜜。是諸如來秘密壇場。是諸如來秘密之印。是諸如來秘密放百千萬光。是諸如來秘密實相之藏。是諸如來秘密三摩地加護神變。是諸菩薩秘密莊嚴菩提心。是諸菩薩秘密佛地。是諸菩薩入秘密三摩地。此陀羅尼能除一切業障。汝今能說。  
　　爾時釋迦牟尼如來。住正念智觀察一切如來。復放百千萬拘胝那庾他光明。所謂青黃赤白紅紫雜色。普遍十方諸佛世界。光遍彼已還來佛所。右繞三匝沒于佛頂。光既沒已。時佛世尊以凈梵音。于大眾中說此陀羅尼咒曰。  
　　唵(一)薩婆呾他伽(上呼下同)多(二)摩尼舍多(三)儞畢低(四)社縛羅社縛(上呼下同)羅(五)達摩馱睹碣里鞞(六)摩尼摩尼(七)摩訶怛他伽多纈里摩尼(八)莎訶(九)  
　　說此陀羅尼大明咒王。山河大地六種震動。十方如來同聲贊言。善哉善哉釋迦如來。善說此陀羅尼大明神咒。于虛空中現贍部金云遍覆十方。于其云中下七寶雨。雜以牛頭栴檀上妙粖香充滿世界。復雨優曇缽花而以供養。次雨俱牟頭花芬陀利花蘇乾陀花。曼陀羅花摩訶曼陀羅花。露遮花大露遮花。曼殊沙花大曼殊沙花。蘇摩那花婆利師花。栴檀華瞻卜華而供養佛。一切魔宮熾然火起。一切魔眾皆悉驚怖。一切毗那夜迦身皆流汗臭穢奔走十方。所有凈信天龍藥叉乾闥婆阿素羅緊那羅摩睺羅人非人等。各持供具供養如來。復有摩尼光思惟菩薩。與無量百千萬億俱胝菩薩。悉持種種妙寶而供養佛。  
　　復有金剛手菩薩。與無量百千萬億俱胝明仙。復以種種百千天衣而供養佛。  
　　復有四大天王。與無量百千萬億四天王眾。以種種香華涂香粖香華鬘衣服旛蓋而供養佛。  
　　復有梵天與梵眾諸天而來供養。  
　　復有三十三天與百千萬億天子供養于佛。如是那羅延大自在天賢摩尼天賢滿力天等同來供養。  
　　復有日月天子在于空中而供養佛。復有勝天女辯才天女。餉棄尼天女毗摩天女。金剛時天女花齒天女。使者天女百千萬億。各各以天嚴具供養于佛。  
　　復有鬼子母神。與百千萬億藥叉女等。前后圍繞而供養佛。  
　　復有無量乾闥婆眾。以天音樂而供養佛。  
　　復有無量百千龍王集會。所謂娑竭羅龍王難陀龍王。優缽難陀龍王。婆魯拏龍王善住龍王。寶髻龍王形貌圓龍王。以種種妙寶而供養佛。  
　　復有轉輪王與無量百千萬億大臣宮人婇女前后圍繞。于時大地變成金剛。于如來前從地涌出七寶蓮華。其華千葉。于其華中有贍部金千輻寶輪。光明赫奕暉耀如日。其光遍覆三千大千世界。于輪臍中出微妙聲作如是言。善哉善哉釋迦牟尼如來。能說如是秘密陀羅尼。此陀羅尼明咒。能轉無上最大法輪。能入菩提道場。是諸如來秘密明心。是諸如來真寶如理。唯愿世尊復更為說廣大善住秘密樓閣陀羅尼心要之法。令一切大眾咸皆覺悟無上菩提。此為根本。今正是時。愿垂速說。此咒能除一切惡道業障。能竭一切血淚苦海。能度一切生死曠野。能越一切煩惱瀑流。若不遇此陀羅尼大明咒王。終不能成無上正覺。此陀羅尼是諸佛種。是大法輪是大法炬。是大法幢是大法蠡。是大法鼓是金剛座。唯愿世尊廣為眾說此大陀羅尼王曼荼羅印法[巾*(穴/登)]法。今此會中天龍藥叉乾闥婆迦樓羅緊那羅摩睺羅人非人等。咸皆瞻仰愿聞法要。爾時世尊聞是語已。即為大眾廣說陀羅尼秘要之法。  
根本陀羅尼品第二  
　　爾時世尊為諸大眾。說此陀羅尼王。此咒能成就無上菩提。能除一切罪業身得清凈。即說咒曰。  
　　那慕薩婆怛他揭多(去)南(去一)唵(二)肥布羅孽鞞(三)摩尼(去)缽臘(二合)鞞(四)怛他(上)多(去)那捺儞舍泥(五)摩尼摩尼(六)蘇缽臘鞞(七)肥摩麗(八)娑孽啰鉗鼻(去)囇(九)吽吽(十)什皤羅什皤羅(二合十一)勃陀嚩[口*路]枳羝(十二)麌醯夜(二合)地瑟恥(二合)多孽鞞(十三)莎訶(十四)  
　　爾時世尊說此廣大寶善住秘密樓閣陀羅尼已。于此大地六種震動。雨大寶雨及天妙華。一切大眾咸皆歡喜。嘆未曾有證不退轉。是時十方諸如來等。同聲贊嘆釋迦牟尼如來。善哉釋迦牟尼如來。乃能說是入菩薩道場陀羅尼。大眾聞已一切惡趣皆得消滅。念此陀羅尼名者。則為以諸微妙香華涂香粖香。供養十方一切諸佛。若能讀誦即得不退轉無上正覺。乃至百劫千劫百千萬劫一切如來。不能贊嘆盡其功德。此陀羅尼有大威力。一切魔王終不能為其障礙。一切怨家惡友鬼神。藥叉羅剎人非人等不能為害。增長無量福德。若才念此陀羅尼者獲福如是。  
　　爾時執金剛手藥叉軍將及四大天王。于其會中從座而起。恭敬合掌頂禮佛足。白言世尊我等常當擁護持此陀羅尼者。爾時世尊舒金色手。摩執金剛手菩薩及四大天王頂作是言。我今以此陀羅尼神咒付囑于汝。若有持此陀羅尼者汝當擁護。  
　　爾時執金剛手菩薩及四大天王。白佛言世尊我等奉如來教。常護此大陀羅尼法明咒。亦當擁護彼受持者。  
心隨心咒品第三  
　　爾時世尊為諸大眾。說陀羅尼心咒曰。  
　　唵　摩儞　跋社　黎吽。  
　　爾時世尊復說隨心咒曰。  
　　唵　摩儞　達哩吽　鏺吒。  
　　根本咒者不假簡擇吉祥星宿日齋戒。但誦滿一萬遍已。然后佛前或舍利塔前。于白月十五日潔凈洗浴。著鮮凈衣隨力供養。然四盞燈散諸香華。受持咒者食三白食。便誦此咒八百遍。即于當處宿。天欲曉時。如來乃現其身。執金剛手菩薩亦現于前。所有愿者皆得圓滿。若造五逆罪者作如是法。第三遍方得感現勿生疑惑。常于清旦誦八百遍。所求上愿皆得成就。毒不能害水不能漂火不能燒。賊不能傷病不能侵。無他恐怖常無重病。亦無眼病耳病鼻病。舌病口病齒病唇病。乃至一日病二日病三日病四日病無頭痛。諸惡毒蛇虎狼禽獸。不能為害無邪魅難。此陀羅尼威力如是。能除一切怖畏能滅一切惡障。能生一切功德能成就六波羅蜜。成就如來所行之行。讀此陀羅尼者。皆能成就一切事業若有人登大高山峰上誦此陀羅尼。盡眼所見處。所有眾生滅一切罪業。亦離一切地獄業。得免一切畜生身。若入天廟中誦此陀羅尼者。使諸天神無不從命。若入龍池誦此咒者。一切龍神皆來歸命。若于日前誦此咒者。日天子即當來現其人前。所求意愿皆能與之。若有于執金剛手菩薩前誦此咒者。執金剛手菩薩現于其前。所求愿者亦得隨意。若有人取菖蒲根。誦此咒八千遍訖或佩或執。即令一切眾生。見者歡喜所索皆得。若咒胡椒含于口中共他人語。所出言音皆悉信受。若有人咒白芥子一千八遍擲于虛空。一切惡風雷雹皆得消散。若咒食鹽一百八遍。令凈行婆羅門皆來率伏。若欲調伏剎利。取白芥子咒千八遍燒之。并可呼諸鬼神來共人語。亦能治一切鬼氣。若天炎旱以黃牛糞涂地。盡作龍一身三首。其下作四方龍池。于龍池心中著金。其壇青色。黃丹畫龍身上。于壇四角各置一滿瓶水。復置四香爐。置四新瓦盆。一盆中著乳一盆著酪一盆置乳糜一盆置酥及沙糖。又別作四肘方壇以牛糞涂飾。復以麨粖畫壇。壇內插箭四只。纏五色線懸五彩幡。燒四種香所謂安悉熏陸白檀蘇合。于其壇內散七種谷。列五色食并諸花果。其誦咒人面向東方。取一芥子咒之一遍皆令擲。打畫龍頭上一咒一擲滿千八遍龍即行雨。一切諸龍皆來率伏。若欲止雨取白芥子誦咒。咒之擲龍池中雨即便止。若欲止惡風雹雨。取佉陀羅木作橛。釘龍池邊即得雹止。若欲縛毗那夜迦。取白芥子咒百八遍。安毗那夜迦頭上。便不能作其障礙。以乳洗毗那夜迦即得解脫。所作諸業皆得成就。其持咒者常須清潔著鮮凈衣。此是根本咒法。  
持心咒法品第四  
　　持心咒者誦百千遍得見一切如來。若誦二百千遍得見一切佛土。若誦三百千遍得入一切壇場。悉得成就一切咒法。若誦四百千遍得于仙人中轉輪王。若誦五百千遍得入一切阿修羅宮中。若誦六百千遍得見一切伏藏。若誦七百千遍即了過去知宿命事。若誦八百千遍即得寶印三摩地。若誦九百千遍得一切菩薩神變加持。若誦十百千遍得一切如來灌頂佛地。與一切如來同會。如是倍增而獲無量殊勝功德。若造五逆罪誹謗圣人誹謗正法。應入阿鼻地獄者。誦咒一千遍。所作罪業悉皆消滅。得不退位悟宿命智。眼耳鼻舌身意六根清凈。增長無量殊勝功德。兼獲世間種種事業隨意成就。  
　　復次說雄黃法。取好雄黃一小兩許置赤銅器中。從月十三日身自洗浴。著鮮凈衣吃三白食。謂酥乳酪。于世尊前咒十萬遍。至十五日夜所咒雄黃現三種相。若暖若煙若光焰即得成就。若其暖時持咒之人身隱不現。阿修羅窟門開見一切宮殿悉皆得入。若意樂所作皆得成就。即得仙人轉輪王位。取少雄黃點自額上。若見煙出即點眼上。當見一切菩薩宮殿住處。又見一切金剛種性。遠離一切諸惡魔眾。得達一切法藏。隨所去處皆得通達。若見光焰即騰虛空。得見光焰陀羅尼三摩地。得入三十三諸天中王所欲皆得。若于山頂誦咒。得為一切眾生尊重所求皆得。一切贍部人咸來恭敬。于水池邊誦此咒一千八遍。一切諸龍皆悉降伏。取白芥子咒千遍散擲虛空。即便大雨降伏諸龍。若日日誦持即得種種殊勝吉祥。取一瓶水以因陀羅呵悉多藥(白及藥也)及缽羅奢(赤藥也)白芥子。并郁金香紫檀白檀等香各一小兩半。內前瓶中誦咒一萬遍。取此香水洗浴一切大病患人皆得除差。及滅一切罪障。所有符書[示*厭]禱皆悉消滅。獲得一切殊勝吉祥。若有婦人意欲求男。以此水洗浴即便生男。若有諸人誦持余咒無能驗者。以此水洗浴即便有驗。如是一切速得成就。及余事業亦得成就。  
誦隨心咒法品第五  
　　誦隨心咒者滿一萬遍。所有障礙諸鬼神等。悉來敬禮持咒者足。作如是言。救護我等勿斷我命。所使我者決定得了。若誦二萬一千遍者。即使得一切天龍為天中主。所出言辭天皆奉行。若誦三萬遍一切藥叉羅剎咸悉伏從(四萬遍梵本闕)若誦五萬遍所欲追攝。若天若龍若藥叉若迦樓羅若緊那羅阿修羅摩睺羅。及仙人婇女沙門婆羅門剎利種種人等。以安悉香及白芥子燒之若誦六萬遍得無垢三摩地。若誦七萬遍得作仙人轉輪王。若誦八萬遍執金剛手菩薩及與眷屬來現其前。若誦九萬遍得諸菩薩施與無畏。若誦十萬遍得盡見過去如來。隨意所適無有隨礙。得一切陀羅尼經論一切如來加持。令證無上菩提。及得種種出世間法皆得成就。諸佛如來無不隨喜。  
雜咒品第六  
　　壇前欲坐誦此咒曰。  
　　唵摩尼軍荼利吽吽莎訶。  
　　誦七遍然后坐。作余護持法。  
　　次結界咒曰。  
　　唵摩尼微射曳達羅達羅吽吽莎訶。  
　　誦此咒咒白芥子七遍。散于壇中便成結界。  
　　次結十方界咒曰。  
　　唵膩嚩[口*栗]多摩尼阿盧止啰枳[口*栗]底吽吽泮吒。  
　　誦此咒咒香水。和白芥子百八遍散灑十方。  
　　辟毗那夜迦咒曰。  
　　唵摩尼缽啰婆嚩儞賀啰賀啰吽泮莎訶。  
　　誦此咒咒灰水二十一。遍散于十方。  
　　頂髻咒曰。  
　　唵伐質啰摩儞帝瑟吒帝瑟吒吽吽泮泮。  
　　誦此咒七遍以咒自身手以摩自頭頂。  
　　護衣咒曰。  
　　唵摩尼微布黎地唎吽泮吒。  
　　誦此咒咒香水灑衣上。  
　　洗手咒曰。  
　　唵[口*物][口*柱](丁廋反)筏底訶啰訶啰摩訶摩儞吽吽泮。  
　　誦此咒咒水。洗手及周灑身上。  
　　洗浴咒曰。  
　　唵蘇涅隸摩羅伐底訶啰訶啰跛晚弭哩吽莎訶。  
　　誦此咒咒白芥子和水咒一百八遍浴身。  
　　次結護咒曰。  
　　唵摩尼達哩吽吽泮吒。  
　　誦此咒用結護。一切香華果等及所用之物。皆用此咒而結護之。  
　　結索咒曰。  
　　唵地哩地哩微摩羅迦哩吽吽泮吒。  
　　次散華咒曰。  
　　唵薩婆怛他伽多布社摩儞吽吽。  
　　所有香華皆誦此咒散之。散時亦誦。  
　　涂香咒曰。  
　　唵薩婆怛他伽多乾陀摩儞馺頗啰拏吽吽。  
　　誦此咒咒香涂壇。  
　　燒香咒曰。  
　　唵拾縛哩多摩尼阿勃羅古吒娑頗羅拏(上)微伽低吽。  
　　然燈咒曰。  
　　唵什縛哩多始佉哩陀嚩哩吽吽泮吒。  
　　壇外施一切天鬼等咒曰。  
　　唵缽啰嚩啰竭啰縛底娑啰娑啰吽吽。  
　　次上遏迦咒。亦于天神邊。日別散糠米花。誦此咒散之。咒曰。  
　　唵摩訶摩儞布啰耶達啰達啰吽吽。  
　　次壇中日別獻佛食誦此咒曰。  
　　唵摩訶摩儞微布犁吽吽婆啰婆啰吽吽。  
　　次獻火食咒曰。  
　　唵什縛啰薩普啰伽伽那缽啰多啰尼吽吽。  
　　次把數珠咒曰。  
　　唵阿盧止啰摩儞缽啰縛多耶吽。  
　　以此咒誦七遍已。即成就一切如來無量百千咒法。若準摸壇界。以此咒咒繩七遍。可用拼界道。  
　　次結加趺坐咒曰。  
　　唵拔折啰摩儞迦啰緊枳唎枳唎吽吽泮吒。  
　　(此咒是前結加趺坐咒前咒是欲令誦時咒應知)  
　　次念誦時咒曰。  
　　唵蘇缽啰縛底多吠藝摩儞摩儞莎訶。  
　　啟告諸佛愿知咒曰。  
　　唵薩婆怛他伽多喃縛庾社鞞多啰多啰吽吽摩儞迦那寧莎訶。  
　　次請一切諸佛咒曰。  
　　唵蘇微布羅缽啰缽啰縛黎杜嚧杜嚧吽吽。  
　　次求愿咒曰。  
　　唵薩婆怛他伽多地瑟吒質多僧洛叉跋社黎吽吽。  
　　誦此咒時當作是念。愿一切諸佛等心擁護施堅固力。  
　　次求菩薩愿咒曰。  
　　唵蘇微布羅縛多寧訶啰訶啰吽。  
　　誦此咒時作如是念。愿得妙廣博藏放無畏光。  
　　請一切天龍咒曰。  
　　唵阿鼻娑摩耶拔質黎達啰達啰吽。  
　　當作是念。無邊三末耶金剛執持不可動壞。  
　　次請四天王等咒曰。  
　　唵摩儞微迦縛低吽。  
　　侍者咒曰。  
　　唵濕婆摩儞呼嚧呼嚧吽。  
　　誦此咒用結護壇外供事弟子。  
　　入道場咒曰。  
　　唵薩婆怛他伽多拔折唎儞達啰達啰吽吽。  
　　當于道場側跪地合掌。誦此咒已作如是念。愿一切如來以金剛力加持我。  
　　次獻一切佛及一切菩薩諸天等咒曰。  
　　唵微啰微啰制伽伽那縛泗儞啰呼啰呼吽。  
　　所有一切香花飲食。皆誦此咒用持上之。  
　　次擁護身咒曰。  
　　唵摩儞蘇婆儞微伽縛低阿啰叉多摩尼吽。  
　　次發遣諸圣咒曰。  
　　唵薩婆怛他伽多俱盧儞低娑摩啰微伽低什縛羅什縛羅吽莎訶。  
　　此咒通一切處用。所謂送尊上遏伽香花飲食等。此上并是心咒。皆有殊勝威力。若有用者先誦八百遍。然后作法。但念誦成就一切善業。消滅一切惡業。一切苦惱皆悉解脫。諸佛如來為決定授記。當得作佛。先世惡業受持此咒。悉皆消散速證菩提。獲無量恒河沙等無量功德。速成正覺能轉法輪。  
廣大寶樓閣善住秘密陀羅尼經卷中 
結壇場法品第七  
　　爾時世尊說壇場法。先擇勝地然后作壇。其壇場作四門。以五色彩畫。其彩于新器中和香。然后用之。其壇中心作一小壇。方圓二肘。以白檀香郁金香而涂飾之。其大壇四肘。以牛糞涂飾。其小壇中畫一佛像。其佛前作一蓮華。七寶莊嚴。于蓮華臺中畫作一輪。輪有百輻。有輞有齊以金飾輪。輪外畫焰光。其蓮華莖如毗琉琉色。左邊畫執金剛菩薩。而作嗔相手執白拂(一本云左手把杵右手把鉞斧)右邊畫寶光金剛菩薩。種種瓔珞以為嚴飾。一手擎寶珠。一手執白拂(一本云把數珠)四角各畫四大天王。身著衣甲手執器仗。種種瓔珞而嚴飾之。作嗔怒相。其小壇中畫七珍階道。于其壇上懸繒幡蓋。其壇大門向東而開。四角各置一金銀瓶。或無金瓶。瓦瓶金涂。中盛滿香水。及安妙花。銀瓶無者。亦應如是滿中盛乳。于小壇東門內南邊。畫吉祥天女。種種瓔珞而以莊嚴。北邊畫餉棄尼天女。壇中門應畫金剛使女神形。安八臂。種種瓔珞以為嚴飾。手執刀杖。于小壇上懸種種幡蓋。然三十二燈。種種花果散其壇上。于佛像前。置金香爐燒蘇合香。于小壇外。置銀香爐燒安悉香。于摩尼藥叉前燒蘇合香。于四天王前燒薰陸香及薩阇羅娑香(白膠香也)于吉祥天女前燒白檀香。于餉棄尼天女前燒安悉香。于金剛使女前燒薩羅計香(青膠香也)其諸天神各各別以飲食而供養之。其小壇四門外各立吉祥標。于其東門外畫鬼子母神。有七鬼子圍繞。于南門外畫大自在天神。于西門外畫花齒羅剎女。于北門外畫毗摩天女。有七婇女圍繞。于壇四邊上插畫三十二箭。其一一箭各畫懸五色彩帛纏之。壇四面懸五色幡。應作七種油餅。于大壇外更置三十二凈水盆。盆中安種種花。三十二凈水瓶。瓶內各別安漿。三十二香爐。然一百八燈。懸一百八琉蘇(花鬘是也)散種種粖香然種種香。所謂安悉。薰陸。悉必栗迦香(苜蓿也)栴檀。沉香。多伽羅(杜莖藥也)蘇合。薩羅計(青膠香也)五味香。龍腦香。麝香。郁金。紫檀等香。以為涂香。涂天神上。復以乳酪沙糖石蜜水各盛以八瓶。復以乳粥(所謂糠米菉豆胡麻牛酥相和作即是)糠米飯歡喜團(所謂少糖糠米[麥*牟]和蜜漿作之)各有八盆。復盛四瓦碗油四瓦碗酥。四瓦碗沙糖。四瓦碗油麻。四瓦碗果子。四瓦碗七種谷子。作種種食散于壇外。所謂[飢-幾+夾]餅。煎餅。小豆煎餅(所謂菉豆末和蒱桃漿作之)油麻煎餅。無憂妙味餅。酥餅。沙糖餅。復于大壇西門外。置二香水瓶。并置所供養飲食。欲入道場時先誦此咒咒門兩邊香水瓶。咒曰。  
　　唵摩訶毗布羅(一)缽羅底(丁以反二)瑟恥多悉睇(三)阿鞞詵者(四)么吽(二合)薩婆怛他伽多鼻灑雞(五)婆啰婆啰(六)三婆啰三婆啰(七)吽吽(八)  
　　此咒加持灌頂瓶水。誦此咒者。能除先世以來所有惡業。令得身心清凈。一切諸佛皆來。擁護攝受而為授記施其無畏。所有事業。能令成就得入如來三摩地。悟甚深法忍。登佛道場成等正覺。  
手印咒品第八  
　　爾時世尊為諸大眾說手印咒法。佛言應于佛壇中作四佛心印咒。復作四圣金剛心印咒以此二印啟請諸佛。勿用別印。  
　　第一即說諸佛心印法咒曰。  
　　唵薩婆呾他(一)纈哩多耶(二)摩尼步婆邏尼(三)阿費瑟吒耶(四)吽。  
　　第二復說諸如來入壇咒曰。  
　　唵薩婆呾他(一)缽邏縛啰碣羅摩尼(二)吽(請佛已誦此咒)  
　　第三安慰如來咒曰。  
　　唵　薩婆呾他伽多(一)毗三步陀那(二)跋逝梨(三)吽。  
　　第四請如來加護心印咒曰。  
　　唵薩婆呾他伽多(一)缽邏縛啰(二)摩尼(三)嚧指梨(四)吽吽[打-丁+(姊-女)]。  
　　復次如來重說建立咒曰。  
　　唵薩婆怛他伽多地瑟侘耶摩尼吽[打-丁+(姊-女)]。  
　　第五請如來坐金剛師子座印咒曰。  
　　唵薩婆呾他伽多(一)毗富羅三婆鞞(二)吽吽。  
　　第六請如來灌頂印咒曰。  
　　唵薩婆呾他伽多(一)三摩耶(二)摩尼跋阇梨(三)吽吽。  
　　第七請如來轉法輪印咒曰。  
　　唵薩婆呾他伽多(一)社耶毗社耶(二)阿枳多跋阇梨(三)吽吽。  
　　第八帶勝符印咒曰。  
　　唵薩婆呾他伽多(一)達摩馱都(二)摩訶摩尼始佉梨(四)曷啰曷啰(五)吽吽。  
　　第九如來轉法輪印咒曰。  
　　唵薩婆呾他伽多(一)摩訶跋阇啰阿縛耶(二)馱啰馱啰吽吽[打-丁+(姊-女)]。  
　　第十請執金剛手菩薩印咒曰。  
　　唵杜盧杜盧(一)摩尼摩尼(二)鼻女頞摩尼(三)薩婆訶。  
　　第十一請圣摩尼金剛菩薩以如意寶印咒曰。  
　　唵露迦波利低社耶社耶吽。  
　　第十二請四天王咒曰。  
　　唵毗富羅(一)竭啰伐底(二)三跋羅(三)吽。  
　　第十三請吉祥天女印咒曰。  
　　唵碣瑟[木*致]哩尼(一)毗婆羅(二)吽。  
　　第十四呼餉棄尼天女咒曰。  
　　唵阿伽摩耶(一)婆啰聞遮吒(上聲二)訶斯[方*尼](三)吽。  
　　第十五請金剛使者天女神印咒曰。  
　　唵三漫多伽啰(一)波布啰尼(二)馱迦馱迦吽吽[打-丁+(姊-女)]。  
　　第十六呼所住壇中天神等印咒曰。  
　　唵婆啰娑啰毗娑啰吽吽。  
　　第十七蓮華印咒法。  
畫像品第九  
　　爾時世尊告諸大眾。我今說畫像法。而能成就一切事業。應取新白氎未割線者。或一肘或二肘三肘四肘。乃至七肘四方令等。畫一如來。坐師子座作說法像。于像右邊畫執金剛菩薩。為赤白紅色。有十二臂皆執刀杖。有四面。正前一面端正歡喜。左邊一面作嗔相。右邊一面有牙上出。又一面皺眉可畏相。又怒兩目。以種種瓔珞而嚴飾之。坐蓮花臺半加而坐。如來左邊畫摩尼金剛菩薩。有四面前面歡喜。右面青色。作摩訶迦羅天面。左面緣色。半作師子面半作人面。后面嗔相。皺眉露齒作淺綠色。有十六臂。右手把如意珠作奉佛相。左手持蓮華。一手施無畏。謂仰展五指如低。二手合掌。余手皆執諸器杖。所謂三鋒槊輪刀金剛杵華篋數珠澡瓶利劍經夾寶塔須彌山。于蓮華臺上半跏而坐。于其座下。作餉棄尼天女。有八臂。胡跪合掌作供養佛相。金剛手菩薩座下。作吉祥天女。胡跪執種種寶器。供養如來相。于吉祥天女后。畫使者天女。作笑面。有四臂。種種瓔珞而為嚴飾。手持刀杖。使者餉棄尼天女后。畫花齒羅剎女。身著素服。以手持花瞻仰如來。于大像前畫作七寶蓮華。而有千葉。琉璃為莖。其上作千幅輪有輞。四面皆艷光。其下畫作四天王。種種嚴飾手執刀杖。七寶蓮華下作七寶池。于池岸上作多眾仙人。皆悉胡跪。或持花或持寶。或手持香爐或手持數珠。各異嚴持瞻仰如來而為供養。于大像上。畫梵天帝釋大自在天。散花供養。勿以皮膠和于彩色。其畫像人應受八關齋戒。誦咒之者。著新凈衣食三白食。于月八日。在如來前如法誦念。至十五日令滿一億遍。乃見自身而發光明。便悟無障礙慧眼。證清凈摩尼三摩地。于諸仙人得輪王位。親見一切如來。若誦一遍不墮一切惡趣。離諸貪嗔癡無諸嫉妒。成一切功德。攝受一切善根。諸佛如來之所護念。常來安慰。能攝一切諸天。一切天龍藥叉乾闥婆迦樓羅緊那羅摩睺羅伽人非人等。皆來供養。國王大臣常應恭敬。在于人間游行無畏。諸波羅蜜皆速成就。其有但受持讀誦者。無量功德。若能如法結壇場畫像備諸壇法。彼人功德與佛無異。為諸人天之所敬養。諸佛如來授記此人。決定證于無上菩提。不復受胎藏之身。所生之處皆蓮華中。常于佛前。與諸菩薩同坐一處。  
火祭品第十  
　　復次如來為諸大眾說火祭法。于一一法中欲求一切驗效者。能令作者成就。利益諸眾生者。佛告諸誦咒者先須清凈身心作凈梵行。然后咒食燒之供養祭火誦此咒曰。  
　　唵　薩婆訶(一)缽底(丁以切)勃[口*路](二)薄婆(三)吽吽[打-丁+(姊-女)](四)莎訶。  
　　誦此咒時。應以油麻白芥子和酥。咒八千遍一咒一投于火中。能令一切咒法速得成就。伏諸一切障礙鬼神。一切惡鬼惡業惡友怨家皆得調伏。一切惡夢災怪不祥之事自然消散。以安息香白芥子和酥。咒八千遍投于火中。誦咒滿八千遍。一切鬼神欲來惱者頭自裂破。一切病患速得除愈。復以酥和白芥子誦滿八千遍當得王位無諸怨敵。若以天水香(松木也)和酥。投于火中誦咒八千遍。當得轉輪王位。所愿皆得。若以娑羅樹香(松梢去聲)和因垢羅酥及白芥子。于山峰上以火燒之諸阿素啰門自然而開。此人得作明仙王。若以乾陀啰樹香(安息香也又可那伽雞薩龍華葉也)和白芥子油。于龍池傍誦以八千遍。燒之能伏一切諸龍。須使皆有須雨即雨。更無雷雹之難。以雜谷子又可供養佛凈齋食。若為自他稱名誦咒滿八千遍。火中燒之能令五谷豐熟。以白鹽誦滿八千遍。火中燒之一切藥叉女皆來禮足。言勿傷我命隨意驅使。以酥和粳米誦咒八千遍。于火燒之得大富貴。以胡椒對日日東方時。祠火咒八千遍其人常得諸天擁護恒為利益。若于吉祥天女前。以油麻和白芥子燒之得大財若以遏迦木(云杜仲長一尺八百叚)誦咒八百遍。火中燒之得一切諸佛菩薩。悉知是人離諸業障。于一切世間出世間明咒皆悉了悟。無諸疾病于諸怨敵而得最勝。世間煩惱不能染著。由此明咒力故。諸有善業皆得成就。一切惡夢不祥之事皆得消散。一切邪魅厭禱之橫皆不著身。不墮邪見雜惡道中。爾時佛告金剛密跡菩薩。此陀羅尼王法有大威德。是一切諸佛如來心。是諸佛母。是諸如來轉大法輪。是諸如來入菩提路。是諸如來智慧法炬。是諸如來鳴大法蠡。是諸如來坐金剛座。是諸如來降伏魔軍。是諸如來最勝秘密。能除贍部洲眾生所有煩惱。能竭贍部洲眾生地獄餓鬼傍生之業。能除贍部洲眾生生老病死憂悲苦惱。  
　　爾時世尊復告金剛密跡菩薩。我以佛眼觀諸如來。不能說此陀羅尼所有功德甚深妙法。此陀羅尼有如是最勝殊妙。妙非諸譬喻之所能盡。薄福少德下賤眾生。永不聞此陀羅尼名字。況復得見受持讀誦。若有聞見此陀羅尼者。是人已曾親近恒河沙諸佛菩薩。佛告金剛密跡菩薩。此如來心難解難入。若有善男子善女人。于百千萬劫。供養八十俱胝無量恒河沙諸佛菩薩。飲食衣服房舍臥具。百種湯藥旛蓋香華涂香粖香。復以七寶滿三千大千世界。于日日中奉施諸佛。金剛菩薩于汝意云何。是善男子善女人功德多不。金剛菩薩白佛言。世尊此人功德無量無邊不可勝數。佛言若于如來心陀羅尼。能讀誦滿萬遍者。此人功德勝前功德。諸佛如來說不能盡。若有善男子善女人。雖不讀誦但心念者。亦得如上無量功德。爾時如來說是言已。眾中天龍藥叉乾闥婆迦樓羅緊那羅摩睺羅伽人非人等。一切大眾踴躍歡喜。發聲嘆詠五體投地。合掌向佛白言世尊。佛出世間甚成希有今佛世尊于贍部洲。能善建立置秘密陀羅尼心法。爾時十方同會諸佛菩薩。咸贊釋迦如來言。善哉善哉。既同贊已各還本土。爾時釋迦牟尼世尊。以佛神力還娑婆世界。  
普光心印品第十一  
　　爾時金剛藥叉主菩薩。踴躍歡喜身毛皆豎。于仙人會中持杵揮空。以種種香華衣服。與諸仙人往詣佛所。頂禮佛足右繞三匝。以諸香華而散佛上。偏袒右肩右膝著地。白佛言世尊如來今于人間。然大法炬建立陀羅尼法。若有見聞此陀羅尼者與佛無異。如此眾生決定當得無上正覺。舍離一切諸惡業障。惟愿世尊為諸眾生說陀羅尼印法。此之手印如何而作。如何安手如何安臂。復更云何以手按手。云何而作心印云何舒臂。云何住念云何安慰壇神。云何能得諸佛如來之所加護。云何請佛坐金剛座。云何請諸如來而為灌頂轉大法輪。云何得勝持印之法。云何作轉輪王。云何作如意寶。云何作四天王。云何作吉祥天女。云何作餉棄尼印。云何作女使者印。云何作安置諸天。云何作呼諸天。云何作根本。此諸法我先不解。世尊慈悲為我而說。若解此印速能成就諸功德故。若有見者獲福無量。爾時世尊于大眾中。舒百千萬俱胝莊嚴功德手。覆金剛菩薩頂上。安慰金剛密跡曰。太藥叉主汝今諦聽。諦聽我為汝說陀羅尼印法付囑于汝。為諸未來一切眾生。汝應受持為我流布。當加敬護猶如諸佛。同入如來道場之想。同見如來轉大法輪。亦如守護佛諸舍利。勿以此法于后世時。妄相付于下劣賤人。惡性眾生破戒眾生。懈怠眾生邪見眾生。小乘眾生貪欲眾生。我慢眾生如斯之類。不須為說此陀羅尼如佛舍利。若有薄福眾生聞我此法便令損壞。當知此等如毀謗佛無有異也。是故金剛菩薩。應勤加護勿妄傳授。此咒所在之處如佛無異。  
　　爾時金剛手菩薩。頂禮佛足白佛言世尊。如是如是如世尊所說我當專心恭敬供養以報佛恩。唯愿世尊為我演悟作印之法。令諸學者得法成就。  
廣大寶樓閣善住秘密陀羅尼經卷下 
手印品第十二  
　　爾時世尊知眾渴仰作印之法便為說言。若持咒者應凈洗浴著鮮潔衣。以五種牛凈物用護其身。復以涂香遍拭其體。以白檀香涂其掌。復以郁金香再涂其上。以五色咒索而系其臂或于佛前舍利塔前面東向坐。居寂靜處發慈悲心。念根本咒隨心咒心咒。亦復如是常以香華供養諸佛。于執金剛觀世音曼殊師利彌勒菩薩等亦應如是供養。禮十方諸佛賢圣。作如是啟請曰。  
　　第一稽首十方過去未來見在一切諸佛及諸菩薩。我今盡皆禮足尊重供養。  
　　便說咒曰。  
　　唵牟尼摩尼(一)嚩啰(上義)缽啰縛離(上義二)麌呬耶(三)缽逗迷(四)摩摩尼缽啰鞞摩尼(五)莎訶。  
　　此咒名結蓮華坐咒。一切佛菩薩天神坐華上。誦此咒結之。  
　　印相以二手于中合掌。令如合蓮華相。印復開頭中指無名指。二大小指頭相拄。如大開敷蓮華形。誦前咒。次第布于壇中請圣坐之前之十五道皆在此用然后結印作法。  
　　第二普光寶清凈如來心印法(梵云因缽[口*路]婆)  
　　誦此咒已便作手印先以右手拇指。與頭指拄。余三指展之。次以左手展其頭指。屈其拇指余三指壓之。二手聚于心上。在于佛前寂靜而住威儀齊整。應以慈眼觀于眾生身。不動搖安然禪定誦。印咒曰。  
　　唵薩婆呾他伽多耶(一)摩尼涉縛邏尼(二)阿吠瑟吒耶(三)吽(呼憾切下同)  
　　誦此咒兼手印已。即得一切如來心印。成就獲福德身。若有善男子善女人。以七寶滿三千大千世界。及以衣服涂香粖香雜華瓔珞幢幡華蓋。供養無量百千萬億恒河沙微塵等數諸佛世尊。所得功德可思量不。甚多世尊不可思量。佛言若有善男子善女人。誦此陀羅尼咒及作印法滿一遍者。所獲福德百千萬倍。多前功德非諸如來以佛智力格量能盡。若誦持一遍。猶得如是無量功德。況復如法作壇。若有心念地獄餓鬼傍生惡趣諸苦惱者。彼等眾生悉蒙解脫。得生極樂世界。親見一切諸佛如來。此印是普光寶清凈如來心印。即為六十四恒河沙那庾他百千萬諸佛菩薩攝受。誦持之者與諸菩薩得為眷屬。一切諸天常來擁護。四天大王之所侍衛。吉祥天女辯才天女餉棄尼天女日夜利益。作此印時諸有藥叉羅剎。欲來惱者皆自馳散。如不去者頭破作七分。若有刀仗傷者病瘦困者業命盡者。得見此印壽命增長無諸疾苦。持一切咒者若見此印咒則成就。所有壇法亦速成就。若有百千萬億手印之法。此印成已彼印即成。諸佛如來悉為授記。決定當得無上菩提。若法成時。三十三天所有宮殿皆自震動。諸天歡喜潛相扶衛。辯才色力皆自增長。有大威德眾人恭敬。所出言詞聞者生信。具宿命智一切世論自然明了。命終之后生蓮華臺相好端嚴。由印力故速證菩提。若欲作印當潔身凈服龍腦檀麝涂兩手然后恭敬作之。  
　　一切如來普光大寶會秘密印法(梵名波羅薩羅摩尼矩醯摩訶母陀羅尼)  
　　第三一切如來加護心印咒。  
　　佛言應舒右臂仰置右膝上。以拇指捻中指甲上。以左手仰橫心上。以拇指壓無名指中指甲上。舒頭指及小指發慈悲心開目而住。專誠念佛誦此咒曰。  
　　唵薩婆怛他伽多(一)毗三菩壇娜(覺義二)跋阇梨(三)吽吽(四)  
　　作此印咒法已。即得一切如來之所護念。唱言善哉舒手摩頂猶如赤子。所有業障悉皆散滅。菩薩諸天恭敬擁護。藥叉惡鬼不能侵欺。見此印已悉。生慈悲心自然調伏。誦此咒時諸見聞者皆生佛想。若男子女人得見受持讀誦此印咒者。彼人已為親見六十二那庾他百千萬俱胝諸佛如來等無異也決定無疑。所有余法如上所說。一切愿者皆得圓滿。若念六趣眾生。一遍作此印咒法。彼諸眾生無足二足四足多足。皆得解脫來生決定成正等覺。一切諸天常來擁護。若欲令一切壇場法成就者。亦速成就。  
　　第四一切如來瓔珞印法。  
　　佛言我今說瓔珞手印法應以兩手返掌于外互以中指無名指相鉤。各拳其拇指結跏趺坐以印當臍傾。身向右豎其兩肩。清目而觀心念諸佛發慈悲心。欲結印時先稱唵字。交腕相鉤時稱吽吽聲。印竟云泮吒。復誦后印咒誦此咒曰。  
　　唵迦嵐(一)迦爛者(二)吽迦爛[打-丁+(姊-女)](三)迦爛者(四)  
　　又一咒。  
　　唵吽吽泮。  
　　此咒印能加護菩提道場。加護轉大法輪加護佛菩提樹。令不動搖如須彌山如來護念此人皆為授記。身心清凈內外明徹。猶如日光寶珠。解脫煩惱積聚功德。其作手印之處即是舍利之塔。此地當有諸佛成道。當有無量眾生蒙如來記。若惡鬼神來此地者。皆自退走。若有得見此印咒者。滅無量罪不入八大地獄。所有善愿速即圓滿。成就一切壇場印法重說咒曰。  
　　唵薩婆怛他伽多(一)地瑟咤那(建立義二)摩尼摩尼吽吽[打-丁+(姊-女)](三)  
　　第五一切諸佛心印法。  
　　一切諸佛心印右肘當跨平展仰掌。屈無名指小指。與大指頭拄兩指端仰側。當心小低頭。微開其眼少斂其眉。齒咬下唇自視其身。系心念佛不令散動。誦持此咒二十一遍。即說咒曰。  
　　唵薩婆怛他伽他伽缽啰(二合)答比羅迦啰摩尼吽。  
　　結此咒者。即為得入十方一切諸佛法藏等無有異。亦為已入于一切諸佛曼陀羅。即為攝一切諸佛眷屬。如是百千劫來重罪惡業消滅蕩盡無余。亦如已作十方諸佛壇印一等。若為十方所有一切作障難者。若魔惡龍比怛野迦等。如被咒師踏頭無異。其諸魔等如被火燒。十方一切諸族種類所作障難。咒師但當以念佛心。結此印者是諸種族。悉以胸膺著地求哀歸命。當是之時其諸施等。見印聞咒而更蒙益。舍其惡心獲大福聚。  
　　第六一切如來師子座印法。  
　　佛言我說一切如來師子座印。此印咒在如來加護心印咒上。名安慰如來印咒法應結跏趺坐。于心前作印如金剛鋒屈右手頭指。與右手拇指相拄左手。亦然復合兩手令兩中指頭相拄。令兩小指相交至于掌中。各舒兩無名指以帛覆手曲躬向前。令印拄地及兩膝上。印所觸地皆為金剛。此是一切如來金剛座印。一切天魔惡鬼神等。不能惱害自來降伏。大龍國主咸來恭敬。諸佛如來常加護念。以佛神力嚴飾清凈。此金剛座。若有作此金剛座印者。則為施與無量恒河沙諸佛如來金剛座已。若為地獄餓鬼畜生阿素羅作此印者。彼諸眾生皆速解脫。當得清凈金剛之身。即說咒曰。  
　　唵薩婆呾他伽多(一)缽啰縛啰摩尼(二)戶嚧指黎(三)吽吽泮。  
　　第七一切如來成大寶灌頂印法。  
　　佛言我今說一切如來成大寶灌頂印法應先合掌然后開左右頭指。復以左右中指與左右無名指頭兩兩相拄。復屈其左右拇指壓左右小指甲上。拄拇指中節即結跏趺坐頂戴手印。誦咒曰。  
　　唵薩婆呾他伽多(一)毗布邏(廣義)三婆鞞(生義二)吽吽。  
　　若有善男子善女人。作此印咒法已。即得八十億恒河沙微塵數諸佛如來。以佛神力而為灌頂。與其授記成就一切曼茶羅印法。獲無量無邊不可思議功德。無量金剛菩薩及諸明仙亦來灌頂。一切天龍藥叉乾闥婆阿修羅迦樓羅緊那羅摩睺羅伽。及四天王皆來灌頂。于明仙中為最上轉輪王。于諸如來為灌頂最尊子。得入如來秘密會中。若欲隱其形質。一切怨家不善知識。及天龍藥叉諸鬼神等。皆不得見如觀虛空。其持咒人能往十方一切世界。于諸如來前。以大神變化作七寶供具。香華衣服雨寶冠蓋。如垂天云而以供養。由咒印力故成就如是殊勝功德。故名此印。名達摩羯啰。阿地瑟旦。摩訶母侄啰。阿世伽母達啰南。  
　　第八一切如來降伏熾然大魔軍智炬轉法輪神變加護印法。  
　　佛言我今說如來降伏熾然大魔軍智炬轉法輪神變加護印法先屈右手頭指拄大指頭側節。舒三指而掩心次屈左手大指于掌中微拳。四指如蓮華葉。以左大指。拄右大指。結跏趺坐興慈悲心安住寂靜。然后乃作此。印已即能轉大法輪。當此之時三千大千世界。決定六種震動。諸佛菩薩皆以慈眼觀持咒人。大力金剛神虛空明仙常來隨從。四天神王在四面立。而為擁護晝夜侍衛。若轉法輪時一切如來而為加護。摧滅魔軍無諸障礙。其持咒人能見世轉法輪。坐菩提道場眾所尊重。其有功德亦如諸佛菩薩轉大法輪。身清凈心清凈憐愍一切眾生。然后作此咒印。作此法時。先顰其兩眉合其口齊其上下齒。觀如來實相心念轉法輪。作此法已。能破一切魔王及諸障礙者。能然大法炬建大法幢。擊大法鼓鳴大法蠡。能師子大吼增長功德。即當與八十億恒河沙諸小咒力等無有異。一切諸佛贊言善哉并為授記。咒曰。  
　　唵薩婆呾他伽多(一)三摩耶(二)摩尼跋社嚟(三)吽吽(四)  
　　第九得勝印法(梵名阿波羅至多母達羅)  
　　佛言我今說勝印法應以右手頭指。拄大拇指頭。側舒余三指。左手亦然。后復以左手重于右手上。當于臍上面作嗔相自觀己身。以右腳安左髀上。令右腳拇指拄地。以眼斜顧誦咒作印。作是法已即能降伏一切魔軍而得強勝。摧諸毗那夜迦能隱其形一切有情及諸藥叉羅剎等不能得見。一切怨敵不能為害。能破一切地獄餓鬼傍生等苦。離諸惡業及貪嗔癡。其作法人獲福如是。于一切處常得尊勝。所作事業永無障難。離諸病苦速得菩提。十方諸天皆為擁護。即說咒曰。  
　　唵薩婆呾他揭多(一)社耶微社耶(二)阿爾多跋阇梨(三)吽吽。  
　　第十如來輪印法(此名一切諸佛轉輪圣王母達羅亦是十方一切諸佛母達羅)  
　　佛言我今說如來印法應先拳其右手四指壓拇指上。然后微拳。左手似握物相。覆重右手上。手面向下按之。此名如來印。法一切如來悉皆隨喜。作是印已如恒河沙百千萬俱胝如來咸皆歡喜。令受持者所有上愿悉皆成就。恒見諸佛轉大法輪得仙人圍繞。一切咒法及手印壇法恒得現前。十方諸天晝夜擁護。即說咒曰。  
　　唵薩婆呾他伽多(一)達摩馱都(二)摩訶摩尼(三)誐佉梨(頂義四)曷啰曷啰吽吽[打-丁+(姊-女)](五)  
　　重咒曰。  
　　唵薩婆怛他揭多三末耶末尼拔折羅(二合)吽。  
　　一切如來寶三末耶金剛母印(元闕咒本)  
　　第十一金剛手菩薩印。  
　　佛言我今說轉輪王印法。應以右手拇指與無名指相拄。左手亦然。復以右手中指與左手中指相鉤。復以右手頭指與左手頭指相拄。仍舒其左右小指。右肘遍稍舉上。左肘遍稍垂下。恒看左肘展其左腳。以右腳安左腳上。作怒目嗔相。銜其下唇。喉中發聲云。吽心念執金剛神。并誦其咒。作此法已。三十三天所有諸天。皆悉戰懼宮殿震動。藥叉羅剎及鬼神毒龍毗那夜迦等。皆悉伏面于地口稱救護沒滅消散。執金剛神常為喜悅。所愿成就獲福無量。便得為明仙主。其作法時香湯沐浴。著鮮凈衣以香涂身。一切如來共觀此印壇場之中。所有諸神皆大歡悅。咒曰。  
　　唵薩婆呾他伽多(一)摩訶跋阇羅(二)阿婆(二合)閻馱啰馱啰(我義三)吽吽[打-丁+(姊-女)]。  
　　第十二真多摩尼金剛菩薩咒。  
　　佛言印同前。唯開其二手頭指不相拄結跏趺坐。以印當心發大慈悲。凈目瞻視心專念咒。口出善言所愿成就。執金剛菩薩甚大歡喜護念如此咒曰。  
　　唵杜嚧杜嚧(一)摩尼摩尼(二)摩訶摩尼費拄(丁庾切)多摩尼(三)薩婆訶(四)  
　　第十三四天王印咒。  
　　佛言應以右手叉腰。舉其頭指。以左手小指壓其拇指。豎余三指安于臍上。其持咒人應作嗔相。注睛而視。誦咒曰。  
　　唵嚧迦(一)波唎低(二)社耶社耶吽(三)  
　　第十四吉祥天女印法(梵云施羅地縛印)  
　　佛言應先舒其兩臂。然后合其兩手掌相著。并二大指相去一寸許。微曲二頭指如鉤。以三余指兩兩相擬如蓮華形。作此法時心所樂者皆如愿。即說咒曰。  
　　唵毗摩羅(一)孽筏底(二)三婆啰(三)吽(四)  
　　第十五餉棄尼印法。  
　　佛言舉其左手微拳四指舒右頭指覆其左手。置左膝上作怒目相。稍前曲身。誦此咒曰。  
　　唵碭瑟里尼(一)味薩羅吽。  
　　女使者印法杜池印。  
　　第十六大笑女使者印法。  
　　佛言舒舉左手臂。臂肘及肩向上斜努掩兩奶閑。復低右手掩左手上。引頸向前。微曲其身。誦咒曰。  
　　唵阿竭儞摩耶(一)恒地啰聞遮吒(二)阿薩尼信儞(三)吽。  
　　第十七住壇諸神等印法。  
　　佛言我今說住壇諸神等法。仰交兩腕以十指相鉤。掩于臍上。立地以右腳踏左腳橫向左斜踏地上誦此咒曰。  
　　唵三漫多迦羅(邊義一)缽里布啰尼(圓滿義二)馱迦馱迦吽[打-丁+(姊-女)](三)  
　　第十八蓮華印法。  
　　佛言我今當說蓮華齒天女印法。應微拳左右手掌相著作蓮華相。以近左耳上。然后漸漸印向下近于心左而住。誦此咒曰。  
　　唵娑婆羅羅(一)比薩羅吽吽(二)  
　　此蓮華印壇中所有一切畫蓮華者。皆以此印印拄華上。有著瓶者亦印瓶上。  
　　第十九根本印法。  
　　爾時執金剛菩薩。白佛言世尊。云何根本印。云何心印。云何隨心印。唯愿世尊為我演說。佛言根本印者。以右手頭指。與拇指相拄。以頭指甲掏大指甲側。左手亦爾。二手合掌當心。然后稍屈左右中指。令兩頭相拄。復展左右無名指亦令兩相拄。各舒左右小指。作此印時應誦上說根本咒。作此印咒請四天王即得速來最勝擁護。  
　　第二十心印法。  
　　佛言心印者以右手拇指與無名指相拄。舒余三指掩于心上。復以左手拇指與小指拄舒。余三指覆膝上。指面向下平直展之。名為安慰手。當說如上所說心咒。  
　　第二十一隨心印法。  
　　佛言隨心印者。以右手拇指與無名指相拄。舒余三指仰安膝上。復以左手拇指與小指相捻。舒余三指以掩于心。又右手大指捻無名指端仰橫當心。展舒三指。左手仰于左膝上。屈拇指一節余悉展之。作此印已所愿者速得成就。一切惡業自然消滅。此印能成無上正覺。若復有人隨所在處結是三印。當知此地如有佛塔全身舍利。持是法者十方一切諸天護世四天王應當供養如來舍利塔等無有異也。一一印法所有功德說無窮盡。作一法時則得以諸香華旛蓋涂香粖香衣服瓔珞雨諸七寶百味飲食湯藥臥具。供養無量無邊恒沙諸佛。便與如來同一法會。得佛授記贊言善哉。諸佛如來皆來問訊慈眼視之。執金剛菩薩四天王等。與其眷屬晝夜衛護。當知此地則為是塔。若有眾生住此地者。決定當得不退轉位。是故執金剛菩薩。若善男子善女人苾芻苾芻尼優婆塞優婆夷。應生尊重心常贊誦受持書寫供養。獲福無量。成就諸戒成就大精進。大忍辱成就大禪定。成就大檀那成就大智慧。成就洪流功德。成就六波羅蜜。若有得此陀羅尼咒印壇場法者獲福如是佛說是經已。一切大眾皆大歡喜信受奉行。  

 上一部：乾隆大藏經·大乘單譯經·金剛頂瑜伽中略出念誦經四卷  下一部：乾隆大藏經·大乘單譯經·牟梨曼陀羅咒經二卷 



  
乾隆大藏經·大乘單譯經·廣大寶樓閣善住秘密陀羅尼經 
  