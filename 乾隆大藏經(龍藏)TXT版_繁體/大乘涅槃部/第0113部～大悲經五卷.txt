    第0113部～大悲經五卷           
    
  
   大乘涅槃部·第0113部    
大悲經五卷    
高齊天竺三藏那連提耶舍共法智譯      
  

大悲經卷第一 梵天品第一  
　　如是我聞：一時，佛在拘尸那城力士生地娑羅雙樹間。爾時，世尊臨般涅槃，告慧命阿難言：“汝可于娑羅雙樹間安置敷具，如師子王右脅臥法，吾今后夜當般涅槃。阿難，我已究竟涅槃，斷除一切有為言說。我已作佛事，已說甘露，無有窟宅寂滅定甚深微妙難見難覺難可測量，明智所知諸賢圣法。我已三轉無上法輪，若有沙門、婆羅門，若天、若魔、若梵、若人，以世共法無能轉者。我已擊法鼓，吹法蠡，建法幢，置法船，作法橋，降法雨。我已光照三千大千世界滅除大闇，開示眾生解脫正道充益天人，所應度者皆悉已度。我已降伏一切外道及諸異論，動魔宮殿，摧魔勢力，大師子吼作諸佛事，建丈夫業滿本誓愿，護持法眼教大聲聞授菩薩記，為于未來佛眼不斷故。阿難，我今于后更無所作唯般涅槃。” 
　　爾時，阿難聞是語已，為憂箭所射極大愁惱，悲泣流淚白佛言：“世尊，婆伽婆，涅槃太速！修伽陀，涅槃太速！世間眼滅，世間孤獨，世間無救，無有導師。” 
　　爾時，佛告慧命阿難：“止莫憂悲！阿難，生法、有法、有為法、壞法，若不滅者，無有是處。我昔告汝，一切所愛稱意等事，必有離散。阿難，汝已慈心不二，心無惡心，及與身業孝養隨順而無限量侍養于我。阿難，若復天、人、阿修羅等，給侍供養聲聞、緣覺，若減一劫若滿一劫；若復給侍供養如來，于一念頃其福多彼。汝已供養大神通佛乃至般涅槃，當得大福廣大功德，猶如甘露、第一甘露、最后甘露，究竟涅槃。是故，阿難，汝莫憂悲。”  
　　爾時，阿難憂悲抆淚，即為如來于雙樹間，猶如師子右脅臥法安置敷具。即時，三千大千世界所有樹木藥草叢林，皆向如來涅槃方所，有欲倒者，有傴僂者，有欲至地者，有躄地者。于此三千大千世界，所有眾流大河小河泉池陂湖，佛神力故止不流動。三千大千世界所有禽獸，佛神力故默然而住不鳴不食。三千大千世界所有日月星宿、火光、明珠乃至熒火，佛神力故皆不顯現，無有光明不能照曜。三千大千世界所有猛火，佛神力故皆悉止息，不燃不熱不能燒炙。三千大千世界所有一切地獄猛火，佛神力故皆悉清涼，彼諸地獄所有眾生于剎那頃，佛神力故皆得安樂。三千大千世界所有畜生，一切皆起慈心愍心，不相瞋惱加害斷命。一切餓鬼皆不饑渴。一切眾生佛神力故，身心踴悅離苦得倚，具足稱意第一安樂。 
　　當于世尊右脅臥時，三千大千世界于中所有須彌山王，鐵圍山、大鐵圍山、目真鄰陀山、香山、雪山及諸黑山，大地大海一切皆悉六種震動，所謂動、踴、起、震、吼、覺。三千大千世界一切風輪皆不鼓動。一切眾生于剎那頃，舍諸作業得倚而住，離于睡眠心無散亂，欲作皆息默然無聲。三千大千世界所有天、龍、夜叉、乾闥婆、阿修羅、迦樓羅、緊那羅、摩睺羅伽、梵天、釋天、護世王等，佛神力故各見宮殿床座園林皆悉闇昧，無復威光不生愛樂，彼等眷屬憂煩不樂。 
　　千世界主梵天王、三千大千世界主大梵天王，高心自恃，作如是念，作如是解，念：“此世界及諸眾生，是我所作，是我所化。”彼三千大千世界主大梵天王，佛神力故見己宮殿及床座等，闇昧無光不生愛樂。摩醯首羅、凈居天等亦復如是。爾時，三千大千世界主大梵天王，作如是念：“是誰力故而現此相，令我不樂宮殿床座？”是時，大梵天王遍觀于此三千大千世界中，造作富貴大自在主，如來應供正遍知，今日后夜當般涅槃，是故現此神力變化不可思議未曾有事，此之神力正是如來入涅槃相。時大梵王作是念已，憂愁不樂，戰悚毛豎，極疾匆匆梵眾圍繞共詣佛所。其三千大千世界諸余梵天，皆悉已曾信受圣法，安住圣法。  
　　爾時，三千大千世界主大梵天王，到佛所已，頭面作禮而白佛言：“唯愿世尊，教敕于我，云何而住？云何修行？” 
　　作是語已，如來即問大梵王言：“梵天，汝今實作如是念言‘我是大梵天，我能勝他，他不如我，我是智者，我是三千大千世界中大自在主，我造作眾生、化作眾生，我造作世界、化作世界’不？” 
　　大梵天言：“如是，婆伽婆。如是，修伽陀。” 
　　佛言：“梵天，汝復為誰所作，為誰所化？” 
　　時彼梵天默然而住，佛見梵天默然住故，而復問言：“梵天，有時三千大千世界為劫火焚燒炎熾洞燃。于意云何？是汝所作，是汝所化耶？” 
　　時大梵天而白佛言：“不也，世尊。” 
　　佛言：“梵天，如此大地依水聚住，水依風住，風依虛空。如是大地，厚六百八十萬由旬，不裂不散。梵天，于意云何？是汝所作，是汝所化耶？” 
　　梵天言：“不也，世尊。” 
　　佛言：“梵天，此三千大千世界百億日月流轉之時。梵天，于意云何？是汝所化耶？” 
　　梵天言：“不也，世尊。” 
　　佛言：“梵天，有時日月天子不在宮殿，宮殿空虛。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“梵天，如是春秋冬夏時節。于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“梵天，如是水鏡、蘇油、摩尼、玻瓈，及余凈器現諸色像，所謂大地、山河、樹林、園苑、宮殿、舍宅、聚落、城邑、駝、驢、象、馬、獐、鹿、鳥、獸、日月星宿、聲聞、緣覺、菩薩、如來、釋、梵、護世、人非人等種種色像。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“梵天，如是山崖、深谷、大小諸鼓、歌舞等戲、獐鹿、鳥、獸、人非人等所出音聲。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“梵天，如諸眾生于其夢中，見種種色，聞種種聲，嗅種種香，嘗種種味，覺種種觸，知種種法，作種種戲、種種啼哭、呻號、怖畏、苦樂等受。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“梵天，如四姓人端正丑陋、貧窮巨富、福德多少、善戒惡戒、善慧惡慧。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“梵天，一切眾生所有怖畏苦切惱害，所謂水、火、刀、風、崖岸、毒藥、惡獸、怨仇、人非人畏及以種種加害，于他常有怖畏。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“梵天，眾生所有種種疾病，所謂風冷熱病及諸雜病，時節代謝，四大相違，若他所作，若先業報，所謂眼耳鼻舌身病，若復眾生種種心意熱惱等苦。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“眾生所有曠野崄賊水災等難，或復中劫刀兵疫病及以饑饉。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“眾生所有愛別離苦，所謂父母、兄弟、姊妹、宗親、善友離別之苦。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“眾生所作種種惡業，所謂販賣生口、酒麯、紫礦、押油之具。若入大海曠野崄處游行諸方。若諸仙方術及余種種斷事之法。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“眾生所作種種業道，以是業因，受于地獄、畜生、餓鬼、人、天之報。眾生所有若身口意善行惡行，及世間所有十惡業道，于諸眾生都無慈愍，作諸苦惱不利益事墮惡道因緣，所謂殺生、偷盜、邪淫、妄語、兩舌、惡口、綺語、貪瞋、邪見。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“眾生所有種種苦事，所謂斬首、截其手足、刵劓耳鼻、節節支解、熱油所灌、火灸熬煮、刀劍鉾槊、斫刺鞭打、系閉牢獄、斗諍言訟。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“眾生所作淫欲邪行，或淫母女、姊妹、凈持戒者，及余惡業。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“眾生所有種種殺害，厭蟲起尸、咒術方藥、鬼魅所著，及余種種惡業方便斷命因緣。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“世間所有生老病死、憂悲苦惱、無常法、盡法、變易法，于四姓人無所忌難，能令一切所愛無厭，種種之物敗壞離散。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“眾生所有貪瞋癡障、結使纏縛及余種種苦惱所縛，以是因緣，令諸眾生堅著瞋怒，迷惑心故造作無量種種業行。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“所有三惡趣——地獄、畜生、餓鬼，其處眾生為種種事受諸苦惱。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“一切所有若種子生、無種子生，樹木藥草若水陸生，華果香樹種種勝味、甘苦堿辛酸澀之味，隨諸眾生所喜不喜作損益者。梵天，于意云何？是汝所作，是汝所化，是汝所加耶？” 
　　梵天言：“不也，世尊。” 
　　佛言：“五道流轉生死成壞，所有眾生無明覆蓋與愛結相應，馳走流轉始終難知，及未來生死流轉不斷其處。人、天、若魔、若梵、沙門、婆羅門，此等世間如亂絲纏縛，常馳流轉彼此往來，此諸眾生于流轉中不知求出。梵天，于意云何？是汝所作，是汝所化，是汝所加耶？” 
　　梵天言：“不也，婆伽婆。” 
　　佛言：“汝從何因作是念言：‘此諸眾生，是我所作，是我所化，是我所加。所有世界，是我所作，是我所化，是我所加耶’？” 
　　梵天言：“世尊，我以無智邪見未斷顛倒心故，常于如來所說正法不聽受故，我本曾作如是惡見、如是惡說：‘此諸眾生，是我所作，是我所化。所有世界，是我所作，是我所化。’世尊，我今還復問佛此義，所有世界，是誰所作，是誰所化？一切眾生，是誰所作，是誰所化，是誰所加，是誰力生？” 
　　佛言：“所有世界是業所作，是業所化。一切眾生，是業所作，是業所化，業力所生。何以故？梵天，無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱，故有如是大苦聚集。梵天，無明滅乃至憂悲苦惱滅，更無作者、使作者、安置者，唯有業、有法，和合因緣故有眾生。若能離此業法和合，當知是人則能遠離生死流轉。梵天，如是世間業盡，煩惱盡、苦盡、苦息，如是出離，是名得于寂定涅槃。 
　　“梵天，于彼誰得涅槃？若業是業盡，若煩惱是煩惱離，若苦是苦息，如是等法，以諸佛神力故，諸佛所加故有。何以故？梵天，若非諸佛出世顯說，則不聞有如是等法。梵天，若諸佛世尊出興世時，得有顯說如是寂定甚深難覺光明法門。若諸眾生得聞生法，從生得解脫，得聞老病死憂悲苦惱法，從彼老病死憂悲苦惱法而得解脫。梵天，是故諸佛現作是加。 
　　“梵天，諸佛作是開示顯說，所謂諸行猶如光影，無常、動轉不定、不究竟、盡法、變易法。假使諸佛滅度之后，正法隱沒亦復如是，示現所加，所謂諸行猶如光影。若佛不現，一切諸行于剎那頃如光影者，則不應說一切諸行猶如光影、如夢、如響。梵天，諸佛以知一切諸行猶如光影、如夢、如響，無常、動轉、盡法、變易法故，說言諸行猶如光影、如夢、如響。智者于彼觀其相已，以其相、以其攀緣因緣義故，得知諸行無常、動轉、盡法、變易法，破壞離散，時節代謝，于剎那頃乃至日夜、半月，乃至一月、一歲乃至百歲，一劫乃至百劫一切盡壞，有大火聚燃已還滅，有大水聚流已還止，有大猛風吹已還息，世界大地有已還無，有諸大山所謂鐵圍山、大鐵圍山、須彌山及諸黑山等有已還無，日月星宿及諸眷屬有已還無，不明不照而復墮落，諸天宮殿有已還滅，諸有王都、城邑、聚落、樹林、園池可樂之事生已還滅，諸天人等生已還滅，滅已復生。諸有智者見其相已心生厭離，以此諸行無常、離壞、變易、盡故，以平等信心舍家出家，得知諸行猶如光影、如夢、如響，及見水中日月星宿等諸光影已，以彼相、以彼攀緣因緣義故得到菩提。有諸智士蒙佛教敕及善友教授，或自思惟得知諸行猶如光影、如夢、如響，生于信心舍家出家，或有得證須陀洹果、斯陀含果、阿那含果、阿羅漢果；若大乘人或得初忍或得第二第三忍，及能得到無上菩提。假使諸佛滅度之后，于世間中亦復如是說法流行。若諸眾生得聞法已，于三乘得度，所謂聲聞、辟支佛乘、一切種智無上大乘。 
　　“梵天，汝應當知此法次第，亦是諸佛之所加也。是故智者見其相已心生厭離，能知諸行是無常苦、動轉不定、盡法、變易法，猶如光影、如夢、如響。梵天，此等亦是諸佛境界、諸佛所加。有諸眾生已曾修行因成就者，得聞如是正法聲已，于如來所思念敬信，一切諸行無常壞滅，猶如光影、如夢、如響。有諸眾生于諸佛所曾修梵行者，或有在家受禁戒者，以是因緣解知如是一切諸行無常壞滅，猶如光影、如夢、如響，知已生信舍家出家。諸佛世尊雖未出世，以有如是諸佛加故，以諸佛所種善根故，得到菩提。梵天，應如是知，此等皆是諸佛境界、諸佛所加。 
　　“梵天，此三千大千世界非梵剎土，亦非外道六師剎土，唯是我等諸佛剎土！梵天，我昔于此無量百千億那由他阿僧祇劫修菩薩行，無量阿僧祇諸如來所種無量阿僧祇善根，凈持禁戒，苦修梵行，及修無量百千億那由他難行苦行，攝此佛土修治令凈。如諸眾生所修善根，隨其所堪而清凈者，隨其時器應得度者，我于長夜以四攝事攝此眾生，所謂布施、愛語、利行、同事。彼等以我誓愿力故，生此佛土，聞我說法即能信解，不復歸信梵、釋、護世諸天王等。梵天，應如是知，此是佛土，非是梵、釋、護世剎土，亦非外道六師剎土。”  
　　爾時，娑婆世界主大梵天王及百千梵眾，現憂愁相作如是言：“諸佛世尊通達希有勝妙之法。”是三千大千世界主大梵天王，于如來所生希有心：“諸佛希有，乃有無量不可思議無盡境界。”大梵天王即時歸依為佛弟子，于世尊所請求教敕作如是言：“婆伽婆是我大師，修伽陀是我大師。唯愿世尊，教敕于我，云何而住？云何修行？” 
　　佛告梵天：“此三千大千世界是我佛土，我今以此付囑于汝，汝當順我，勿使真道善眼令有斷絕，無上佛眼、法眼、僧眼令有斷絕，莫作末后滅法人也。梵天，當有長子童真彌勒菩薩摩訶薩，從佛口生，從法化生，大悲憐愍，為欲利益一切眾生，欲令得樂，欲令安隱，彼亦于此三千大千世界如法補處，如我居此等無有異。汝既現在隨順我教，亦應順彼，勿令如是真道法母、佛眼、法眼、僧眼而有斷絕。何以故？梵天，乃至如是法母不斷者，隨其時節佛眼、法眼、僧眼得不斷絕，釋梵天眼、人眼、解脫眼乃至涅槃眼得不斷絕。梵天，是故我今付囑于汝我此佛土三千大千世界。梵天，我已教敕，汝應隨順，莫作末后滅法人也。” 
　　爾時，三千大千世界所有梵天、大梵天，彼等一切先于圣法已得正信。彼三千大千世界主大梵天王，即時于圣法中深得正信。  
商主品第二  
　　爾時，有魔子名曰商主，已于佛所深得敬信。聞佛涅槃，心懷憂惱，戰悚毛豎，速詣佛所。到已頂禮，退住一面而白佛言：“唯愿世尊，憐愍眾生，安樂眾生，救護世間，憐愍利益諸天人故，住世一劫莫入涅槃！我亦憐愍諸天人故如是勸請。世尊，勿使眾生盲冥太速，無有說者、無導、無救、無依、無趣。” 
　　爾時，商主作是語已，佛即告言：“商主，汝父波旬，先已請我令入涅槃作如是言：‘婆伽婆，入般涅槃。修伽陀，入般涅槃。婆伽婆，今者正是入涅槃時。’商主，汝父波旬如是請我，我隨彼意許入涅槃。商主，以是因緣，我今時至，稱其所許，故入涅槃。” 
　　商主復言：“世尊，是魔波旬非是我父、非我善友，常求殺害，是我怨家、大惡知識，常欲令我不得樂事和合安隱，但作毀壞不欲利益。世尊，是魔于我極欲作惡，毀謗天人作大怨仇，常于如是慧炬、慧光、大智明燈求欲滅之。世尊，若有正實語人作如是言，諸天人中有一極毒惡人出于世者，當知即是魔波旬也。世尊，若有正實語人作如是言，有人不為益己身故、不益他故、不益多眾生故而發心者，當知即是魔波旬也。世尊，若復有正實語人作如是言，有人不為憐愍利益天、人、魔、梵、阿修羅、沙門、婆羅門一切世間故，又不欲令和合安隱故，欲令退落受苦惱故而發心者，當知即是魔波旬也。世尊，我親從佛聞如是說，有二種人：一者、如法，二者、非法。當知世尊所許波旬入涅槃者，是不如法。唯愿世尊，于此所許莫生堅著，但為憐愍利益安樂諸天人等一切眾生，舍此所許住世一劫。若佛久住，諸天人等利益安樂，是故世尊莫速涅槃。” 
　　佛告商主：“善哉！善哉！若令眾生得利益者，正應如是。商主，若人供給灌頂登位剎利大王，或有供給王子、大臣，或有防護國土、城邑、聚落等者，是人從其剎利王所，得大榮爵受于福祿。其剎利王常于此人及其子孫親友眷屬，亦寵福祿擁護蔭覆。商主，汝今若于如來、應供、正遍知、無上法王所心生凈信，以凈信故，如來則當慰喻于汝與汝福報。我今慰喻汝者，以汝佛所心生凈信種善根故。如是應知，商主，汝當以此凈信善根，于我滅后未來世中作辟支佛，名曰悲愍商主。我涅槃后正法滅已，是魔波旬得大喜悅，以喜悅故墜落魔宮，墮于阿鼻大地獄中，具受無量種種苦惱。何以故？以魔波旬于是大勝慧燈慧光隱滅之時生大喜故。商主，若有正實語人作如是言，有人為自害故、為自壞故、與己作惡故而發心者，當知即是魔波旬也。何以故？商主，我滅度后乃至有是正法住世，隨其時節是魔波旬得住魔宮；我法滅已，是魔極大喜踴欣慶得大稱意，于剎那頃墜落魔宮墮阿鼻地獄。商主，譬如有人上于大樹，其樹華果悉以具足，是人取其稱意華果，既受用已，還復折其所住之枝。商主，于意云何？是人爾時住彼折枝得住樹不？又于其樹受安樂已還折其枝，可名有智不？” 
　　商主言：“不也，婆伽婆。不也，修伽陀。” 
　　佛言：“商主，魔亦如是，常希如來應供正遍知入涅槃故，常樂隱滅如來所說正法毗尼故。商主，乃至正法住世，是魔波旬于其時節得住魔宮；我法滅時，其魔波旬生大踴悅喜慶稱意，故墜落魔宮墮阿鼻地獄。商主，喻如彼人于其樹上而自害故勤作是事，魔亦如是，為自害故、為害他故而勤發心。商主，魔于后時墮阿鼻地獄受大苦痛，如奪命苦，為苦觸已，當念我言：‘如來應供正遍知，是真語者、實語者、不異語者、不虛語者。如是善說，善哉身律儀、善哉口律儀、善哉意律儀。是身善行、是口善行、是意善行，獲得可樂可欲可愛稱意果報。是身惡行、是口惡行、是意惡行，獲得不可樂、不可欲、不可愛、不稱意果報。我昔與彼身惡行相應、口惡行相應、意惡行相應，以是業報今墮地獄，受如是等極痛、極切、極苦、極惱、極不可忍如臨死之苦。’是魔波旬當于爾時，憶我所說得凈信心，得凈信已即時于彼地獄命終生三十三天。何以故？商主，若其惡心于如來所作諸過失，身壞命終墮大地獄。若復慈心供養如來不求過者，身壞命終得生善道天人之中。彼以善根得值諸佛，值諸佛已復種善根，種善根已次第當得無漏涅槃。 
　　“商主，汝于如來應供正遍知心得凈信，以此善根，彌勒出世當得值遇；值彌勒已，則能覺悟睡眠放逸諸眾生等，作如是言：‘諸眾生輩應當勇猛勤作善業。如來、應供、正遍知出世甚難，如憂曇華時乃一現，如來亦爾時乃一出，無窟宅涅槃。時有說者人身難得、八難難離，得值佛世生于中國亦復甚難，是故汝等慎莫放逸，當勤修行于后莫悔。’商主，汝于彌勒佛所稟受法教，攝彼彌勒無上法王國土人民，常以慈心、無惡心、無怨仇心、愍心、樂心、普覆心護持養育，以此善根，于魔宮殿次補魔處，具大富貴，為自在主。 
　　“商主，若有眾生于如來所種諸善根，乃至得發一念凈心，彼等眾生以此善根得近甘露、第一甘露、最后甘露。商主，汝以善根于彼廣受人天報已，經八十劫，于末后身作辟支佛名曰悲愍。何以故？商主，以汝聞我涅槃聲已，便于我所生凈信心，于眾生所生悲愍心，為諸眾生得安樂故，求請我住不般涅槃。汝復于彼彌勒法中悲愍眾生，覺悟睡眠放逸眾生，令得憶念而不放逸，教以善法，以是因緣得辟支佛記。商主，我當與汝如是善報，應當深心喜悅稱意。商主，此等是汝勸請如來善根因緣，如來即以法施蔭覆報汝善根。” 
　　爾時，商主復白佛言：“世尊，若佛不受我所勸請入涅槃者，愿我從今乃至法住，離于五欲專持孝道，不樂游戲，不著異衣，不用華鬘、涂香、末香，及不受用諸天勝報。何以故？如是世尊眾生之寶明，當與我別離異處，更不合會，更不復有，畢竟不可見。世尊，我有何樂，有何戲笑，有何可樂，有何稱意？如是最大慧炬、慧燈、大智光明若隱滅者，我當有何踴悅稱意喜慶等事？是大智日有無量百千光炎眷屬，滅除無明大黑闇者，作大智明者，如是滅沒，我當有何踴悅稱意，有何可樂，有何戲笑？我于如是眾生之寶有別離故，測量眾生、不缺減眾生、與明眾生、無罪眾生、無癡眾生、無上眾生、最上眾生、無似眾生、無等眾生、無等等眾生、能救一切眾生、眾生妙眾生、眾生所供眾生、共乘眾生、調伏眾生者，憐愍眾生者、真語者、實語者、時語者、應時語者、不異語者、如說修行者、住大慈悲者、于諸眾生心無掛礙者、于諸眾生平等心者、無戲論者、無我我所者、無積聚者、無窟宅者、無依倚者、無荒崄者、無垢者、救濟者、引導者、化度者、預備者、解縛者、養育者、令眾生憶念者、令惺悟者、教誨者、于戰斗勝者、拔鏃者、醫王治心者、施大良藥者、究竟度苦者、說法者、商主將去者、示淺處者、持梢尾者、持炬者、作明者、作光者、照曜者、施目者、示導者、令到安隱國土者、遠離一切荒崄垢者、無渴愛者、離諸使者、離諸結者、離貪瞋癡者、離諸煩惱者、離憍慢怒者，如是大丈夫、妙丈夫、極丈夫、健丈夫、猛丈夫、蓮華丈夫、芬陀利丈夫、龍丈夫、師龍丈夫、師子丈夫、上首丈夫、兇丈夫、雄丈夫、象丈夫、無上丈夫、無上調御丈夫，共乘者、具一切力者、具十力者、得四無所畏者、具十八不共法者、得大福智力者、滿足無量法藏者、無嫉妒者、悅豫一切眾生者、無上大施主最勝施主、心無嫌恨者、得大禪定者、得諸禪三昧三摩跋提境界者、無量慧者、無障慧者、得無等慧境界者、摧魔幢者、渡淤泥者、到彼岸者、住彼岸者、到無畏處者、除一切眾生怖畏者、安慰一切眾生者、大眾生堅固者，于今后夜當有別離更不可見。世尊，如來常于諸大眾中，正師子吼更不得聞，我當有何踴悅稱意？世尊，譬如有人，于其灌頂剎利王所得福祿者，王命終后生大憂苦，知王恩養，念王恩養，賞王恩養。彼諸眾生為其王故專持孝道，或一日、二日乃至七日，若半月乃至一月憶念流淚。世尊，我亦如是，如來滅后乃至正法住世，隨其時節舍離五欲專持孝道，不樂戲笑，不著異衣，不用華鬘、涂香、末香，及不受用諸天果報。”  
帝釋品第三  
　　爾時，釋提桓因往詣佛所，到已頂禮退住一面而白佛言：“唯愿世尊，教敕于我云何修行？世尊，昔于一時，四大阿修羅王，嚴駕著鎧，將諸眷屬，來詣三十三天所欲共斗戰。當于爾時圣者目連仍住在世，如是諸天共阿修羅對陣之時，圣者目連到四阿修羅所，以如法伏之。如是諸天及諸阿修羅悉得安隱，無復斗戰之苦共相違反毀呰諍論。世尊，是大目連既已滅度，如來今復欲般涅槃，我等如是于后數數當復斗戰共相違反。愿垂教敕，若四阿修羅王與我戰時，我于彼等作何方計？” 
　　佛告釋提桓因言：“憍尸迦，止莫憂悲，莫愁莫慮！若持戒者所愿必成，唯凈戒者成，非不凈戒，梵行者非不梵行，離欲者非不離欲，離瞋者非不離瞋，離癡者非不離癡，智慧者非不智慧，而得成也。憍尸迦，我從今后當作加被。憍尸迦，乃至我之正法未滅，若有諸天、阿修羅等共相斗戰，隨其時節稱我名故諸天得勝。”  
　　爾時，四大阿修羅王，聞佛說是加護聲已，其心忿恨毛豎怖畏來詣佛所，到已頂禮卻住一面白佛言：“世尊，何故如來作是加護？” 
　　佛告四大阿修羅言：“汝等莫憂莫慮！有時汝等得大自在，過彼三十三天，無復斗戰，無諍無競無相違反。是故汝等，慎莫斗戰，莫相毀呰，莫相諍論，勿作違反心，當作慈心、愍心，得眾欲具足。諸仁者，命不久停，為自在主亦復無常。諸仁者，世間所有具足合會必歸離散。諸仁者，當觀如來窮無常際，于諸眾生無所怨仇，無違無競常為和合，一切眾生平等發心。何況汝等薄少善根，彼此迭相樂斗諍者！諸仁者，若有發心惱害他者，是人長夜還得惱害。諸仁者，若人喜殺，是人還得短壽之報。若喜斗諍，是人常有怖畏死報，不具大眷屬，無大勢力。諸仁者，善惡二業終不敗亡，是故汝等，從今已后各住慈心，住身業慈、口業慈、意業慈，莫斗、莫競、莫相毀呰。以是因緣，汝等長夜得利益安樂，后則不悔。” 
　　作是語已，四阿修羅王白佛言：“世尊，如是，婆伽婆，如是，修伽陀。我等如是依如來教，如是修，如是住。世尊，我從今后，一切當舍斗戰之具，各修慈心。”  
　　爾時，釋提桓因聞佛涅槃，為憂箭所射極大愁惱，悲泣流淚而白佛言：“世尊，我從今日乃至法住，不受五欲，不入內宮，不著異衣。大德婆伽婆，譬如家長喪亡，是人知識得恩養者，心生苦惱憶念舊恩，念恩養故悲泣流淚專持孝道。世尊，我亦如是乃至法住，隨其時節悲泣流淚專持孝道，不行五欲，不入內宮，不著異衣。何以故？無上導師明當別離，不可得見，更不合會。”釋提桓因作是語已，即便伏面啼哭而住。  
大悲經卷第二 羅睺羅品第四  
　　爾時，大德羅睺羅作如是念：“我今有何喜悅，有何稱意，有何欣慶，而能堪忍面見世尊入般涅槃？”作是念已，東北方去此十佛國土，彼有世界名摩離支，佛號難勝如來應正遍知。爾時，慧命羅睺羅從拘尸城力士生地沒，向東北方難勝如來應正遍知所，到已稽首作禮，卻住一面，憂愁不樂。 
　　爾時，難勝如來告羅睺羅言：“羅睺羅，汝莫憂悲。羅睺羅，一切所愛稱意等事，有為和合必皆離散。羅睺羅，凡是事法爾，諸佛世尊作佛事訖皆般涅槃。羅睺羅，汝可還彼，今釋迦牟尼如來應正遍知，力士生地娑羅雙樹間，如師子王右脅而臥，今日后夜于無余涅槃界而般涅槃。羅睺羅，汝必須往。若佛如來入涅槃后，汝必憂悔。” 
　　作是語已，時羅睺羅白難勝佛言：“世尊，我不忍聞釋迦牟尼如來應正遍知入涅槃聲，況能忍見彼佛世尊入般涅槃？是故我不堪忍往彼。”  
　　爾時，羅睺羅答彼難勝佛已，即于彼沒，往詣上方過九十九世界到第百世界，彼有如來應正遍知，號曰商主，今現在世。爾時，羅睺羅到已，頭面作禮，悲泣流淚，憂愁啼哭，卻住一面。住一面已，時商主佛告羅睺羅言：“止，羅睺羅，汝莫憂悲！羅睺羅，一切諸法，生者不生，老者不老，病者不病，死者不死，盡者不盡，無有是處。羅睺羅，過去諸佛、聲聞、緣覺寂滅離而般涅槃，未來諸佛、聲聞、緣覺寂滅離而般涅槃，現在諸佛、聲聞、緣覺寂滅離而般涅槃。羅睺羅，假使如來住世一劫若百劫，必當如是入般涅槃。羅睺羅，諸佛世尊更無余法，唯是究竟寂滅涅槃。羅睺羅，究竟寂滅者，是究竟定、究竟清涼、究竟盡、究竟樂、究竟安隱，所謂無窟宅涅槃界。羅睺羅，生苦、老苦、病苦、死苦，恩愛別離、怨憎合會、所求不得、五陰重擔，如是皆苦。羅睺羅，唯涅槃是樂。羅睺羅，汝亦不久當般涅槃。羅睺羅，汝及釋迦牟尼佛入涅槃處，無生，無老，無病，無死，無愛別離，無怨憎會，無不適意。羅睺羅，汝莫悲戀，莫憂莫愁。羅睺羅，汝當思惟，誰是生者，誰是老者，誰是死者，誰是流轉，誰復還生？羅睺羅，皆是虛妄顛倒取著。未聞圣法諸凡夫等，未見諸圣、未信圣法、未學圣法、未解圣法、未知圣法、未住圣法故，心顛倒、想顛倒、見顛倒；以顛倒故生，生故老，老故死，死已還生，馳走流轉，枯焦敗壞，愛戀憂愁，椎胸號哭。羅睺羅，一切圣人唯以此法毗尼息一切行，于上更無所作。羅睺羅，如是導師所作已訖，聲聞弟子所作者已作，于上更無所作。羅睺羅，汝莫悲戀，莫憂莫愁。羅睺羅，彼釋迦牟尼佛，無上法王于釋種中尊，汝當往彼最后禮拜供養恭敬，若涅槃后汝必憂悔。羅睺羅，彼釋迦牟尼佛，今在力士生地娑羅林間，如師子王右脅而臥，思欲見汝羅睺羅，汝必須往。” 
　　作是語已，慧命羅睺羅白商主佛言：“世尊，我不忍聞釋迦牟尼如來應正遍知入涅槃聲，況能忍見彼佛世尊入般涅槃？”作是語已，身心悶絕不自勝持，復作是言：“而彼世尊釋迦牟尼，于釋種中尊，無上法王，眾生中寶，我今何能忍見彼佛入般涅槃？憐愍一切世間者，一切世間形相無與等者，與一切世間作燈者，與一切世間作眼目者，與一切世間作慧炬者，照曜一切世間者，明日離散，當無所有。”作是語已，時商主如來告羅睺羅言：“止，羅睺羅，汝莫憂悲！羅睺羅，汝可不聞彼佛世尊說如是法‘一切行無常，一切行苦，一切法無我，寂滅涅槃’？羅睺羅，彼佛世尊說如是偈：  
　　“諸行無常， 是生滅法， 
　　　生已還滅， 滅彼為樂。”  
　　羅睺羅言：“如是，世尊。” 
　　佛告羅睺羅：“彼佛世尊昔可不作如是說也。一切所愛稱意等事，必歸磨滅，不久離散，假使久住會亦有離。” 
　　羅睺羅言：“如是，婆伽婆。如是，修伽陀。” 
　　佛言：“羅睺羅，有為諸法、生法、有法、覺知法、分別起法，從因緣生。若不滅者，無有是處。” 
　　爾時，羅睺羅憶念己父釋迦牟尼如來應正遍知已，流淚而言：“我于明日更不見佛諸比丘眾圍繞說法，如大海中須彌山王，眾相莊嚴起光明照，猶如滿月眾星圍繞，如日千光處空照曜，如深大海無量眾寶所藏積處，如轉輪王無量眷屬而共圍繞，如雪山王根力覺華之所開敷，如鐵圍山一切惡風所不能動。如是，世尊，一切外道諸論議風不能傾動，猶如蓮華處在池中，不為世法之所能染，猶如大梵具梵眷屬，猶如帝釋有千眼目，如師子王坐師子座無所恐懼，離諸怖畏能師子吼，我于明日更不得見。”時羅睺羅作是語已，默然悲泣思惟而住。 
　　爾時，商主如來告羅睺羅言：“汝今速可詣彼佛所，彼佛如來思欲見汝。羅睺羅，汝當速去，莫更重問致有稽留，慎莫勞擾彼佛世尊。羅睺羅，汝必須往。何以故？羅睺羅，諸佛法爾，佛以慈悲思欲見汝，不入涅槃。”  
　　爾時，羅睺羅頭面禮彼商主佛已，譬如壯士屈伸臂頃，復如伸臂屈頃時，羅睺羅即于彼沒，詣拘尸城力士生地娑羅雙樹間，到如來所亦復如是。到已頭面禮足，右繞三匝，卻住一面，憂愁悲泣，合掌流淚。 
　　爾時，世尊告羅睺羅言：“羅睺羅，汝莫悲戀，憂愁啼哭，心生熱惱。羅睺羅，汝于父所作父事訖，我亦汝所作子事訖。羅睺羅，汝莫生戀，憂愁悲悔。羅睺羅，我與汝等俱為一切眾生，得無畏故發勤精進，不作怨仇、不作惱害故發大精進。羅睺羅，我今般涅槃已，更不與他作父。羅睺羅，汝亦當般涅槃，更不與他作子。羅睺羅，我與汝等二俱，不作惱亂，不作怨仇。” 
　　爾時，羅睺羅白佛言：“世尊，婆伽婆莫般涅槃，修伽陀莫般涅槃！唯愿世尊，住世一劫，為于多眾安隱樂故，憐愍世間故，利益安樂諸天人故。” 
　　作是語已，佛告羅睺羅言：“羅睺羅，如來應正遍知盡知諸法，于世間中得名為佛。羅睺羅，然彼佛法，不消不盡，不生不滅，不來不去，不成不壞，不坐不臥，不合不散。何以故？羅睺羅，如是法住，畢竟不生，畢竟不滅，畢竟空，畢竟無自性，寂定涅槃不入眾數無窟宅，不可說非語言道。此是諸佛法，所謂畢竟住故，畢竟滅故，畢竟寂滅故，畢竟離故，畢竟離欲故，畢竟不和合故，畢竟不作故，畢竟盡故。羅睺羅，我隨宜說此法，假使諸佛若出世若不出世，如是諸法住，諸法如法爾故，法不變易故，法離欲故，法無自性故。羅睺羅，如是如來不將戒聚入般涅槃，不將定聚、慧聚、解脫聚、解脫知見聚入般涅槃。羅睺羅，汝莫悲戀，莫憂莫愁。羅睺羅，一切諸行無常無定，無所希望，無常、盡、變易法。羅睺羅，乃至息一切行厭舍不著，唯求解脫。羅睺羅，此是我之教法。” 
　　佛為羅睺羅說此見實諦品時，大德比丘六十人皆盡諸漏心得解脫，二十五比丘尼亦心解脫得盡諸漏，無量天人遠塵離垢得法眼凈，六萬八千諸菩薩得無生法忍。一切皆悉歡喜踴躍，嘆言佛法不可思議，彼等皆悉以優波羅華、波頭摩華、拘牟頭華、芬陀利華，而散佛上各作是言：“我于來世，亦當如是作天人師出興于世，說如是法世間無上無相涅槃，如是以大涅槃而般涅槃。”彼諸菩薩作是語已，默然而住。  
迦葉品第五  
　　爾時，阿難在佛床邊，悲啼流淚悶絕躄地，猶如臨崖斫斷大樹，作如是言：“婆伽婆，涅槃太速！修伽陀，涅槃太速！眾生中寶大慈悲者，隱沒太速！世間大燈、世間大炬、天人中最，隱沒太速！眾生芬陀利于世間中，隱沒太速！眾生龍象善自調者，復調眾生未調者令調，隱沒太速！無上導師能示世間安隱道者，隱沒太速！世間慧眼大光普照能示世間，隱沒太速！世間盲冥無引導者，眾生父母于世間中，隱沒太速！世間孤獨無所恃怙，眾生中寶，云何明日我更不見，唯有名在？” 
　　爾時，世尊告阿難言：“止，阿難，莫憂悲！我曾告汝，一切所愛稱意等事，和合之法，必有離散。阿難，有為諸法、生法、有法、覺知法、因緣法、滅壞法，若不壞者，無有是處；彼若得住，亦無是處。阿難，假使久住，法當如是，必亦有離。是故，阿難，汝莫憂悲。” 
　　爾時，阿難瞻仰尊顏，目不暫舍，思惟是已，亦復躄地，猶如臨崖斫斷大樹。佛復告言：“阿難，止莫憂悲！不以憂悲令我住世。阿難，我曾告汝，一切所愛稱意等事，有為和合，必當別離；假使久住，會亦當滅，諸行法爾。阿難，汝以身口慈孝如來，無量安樂心無有二，無瞋無恨，無有怨仇。” 
　　爾時，阿難從地而起，抆淚而言：“世尊，我何得不愁，何得不悲？我與如是大慈悲者，出一切世間者，憐愍一切世間者，一切世間所愛惜者，一切世間所歸趣者，導引一切世間者，利益一切世間者，安樂一切世間者，如是大寶眾生明當別難。” 
　　爾時，阿難大號哭已，抆淚而言：“奇哉！奇哉！諸行是尸而作欺陵，能令如是大燈、大炬、大日光明、無量光炎，百千億那由他炎幢眷屬，普現世間見知念慧境界，普照大寶眾生，隱沒太速！大智慧者，大光明者，今于世間，隱沒太速！世間孤獨作覆護者，隱沒太速！如來具足神通變化，今于世間，隱沒太速！世尊，我何得不愁，何得不悲？ 
　　“世尊，我今自怪心不破裂以為百分。世尊，我亦自怪不于佛前而取命終，必是世尊神力加我，以是義故不取命終。何以故？我于佛所親承面受，八萬四千諸法寶藏受持不忘，未廣流布在于十方諸天人故。世尊，我為如來神力所加，以是義故我不命終。世尊，我何得不愁，何得不悲？ 
　　“世尊，我到迦毗羅城世尊生處，釋種集時作何等語，可言日種、釋迦牟尼佛、釋種中尊、無上法王般涅槃耶？我到王舍城毗提希子阿阇世王所，作何等語，可言大師佛日隱沒，能拔世間無間業箭醫王去耶？我到舍婆提城，作何等語，可言大悲憐愍世間者隱沒去耶？我到祇陀林，給孤獨長者而問我言，如來何時來住祇陀林給孤獨園，作何言答？我到毗舍離城諸離車子前，當作何言，可言憐愍世間最大尊師，隱沒去耶？諸方所有善男子、善女人來問義者，作何言答，可言是大智人、世間智者、斷一切疑者，隱沒去耶？諸方所有諸比丘眾，為欲見佛供養禮拜，問訊世尊為布薩故，來問法者，來問義者，我更不見不聞彼說得上人法？世尊滅后，有如是等神通變化修梵行者，隱沒于世，我何得不愁，何得不悲？” 
　　作是語已，佛告阿難言：“阿難，止，汝莫憂愁！我之梵行當廣流布，久住世間利益天人。阿難，我滅度后過四百年，迦葉共汝及諸弟子，展轉相承作神通變化，修行梵行利益天人。阿難，汝莫憂悲，我之正法當廣流布，久住世間利益天人。阿難，我涅槃后，迦葉比丘共汝發心，令我阿僧祇億那由他劫所集無上三藐三菩提法，增益諸善使不退失。何以故？阿難，是迦葉比丘，少欲知足遠離精進，樂不忘念，樂不戲論，定慧現前。阿難，迦葉比丘，能于大眾示教利喜，于諸梵行說法不惓猶如父母。阿難，迦葉比丘，于諸四眾所見懸遠憐愍世間，為欲利益安樂眾生諸天人故，發如是心。” 
　　爾時，阿難白佛言：“世尊，迦葉比丘，如是發心，利益安樂幾許諸天人眾？” 
　　佛言：“阿難，迦葉比丘，入涅槃時作是誓愿：‘愿我滅后，以我神力所加持故，令我身衣不變不壞，發毛膚色諸根支節亦不變壞，乃至彌勒如來應正遍知出興世時，令我此身見彼世尊，共作初會；如是第二、第三大會，以我愿力所加持故，當令多百眾生、多千眾生、多千萬眾生、多百千億那由他眾生，得圣道果。若彌勒佛見我身衣不變不壞，三會聲聞亦見我身不變不壞諸根支節及袈裟已，然后我身住在空中，以己身火阇維其身，阇維身已，灰炭不現。’阿難，是為迦葉發心利益安樂眾生。阿難，迦葉比丘，如是愿力所加持故，成熟如是諸眾生已而般涅槃。 
　　“阿難，迦葉比丘般涅槃已，有四石山當來到迦葉所，覆障其身合成為一。阿難，是迦葉身在彼四石山中身不變壞，至彌勒佛出興于世，隨爾許時迦葉比丘身住不壞，及袈裟衣亦住不壞。何以故？阿難，持凈戒者，修梵行者，有智慧者，所愿能成；非戒、不凈、不修梵行、無智有欲所能成也。阿難，迦葉比丘，先以愿力所加持故入般涅槃，入涅槃已，彼迦葉身常不變壞，發毛血肉諸根支節及以衣服亦不變壞，身亦不臭，乃至彌勒。 
　　“阿難，彼彌勒佛出興世時，共彼初會九十六億諸比丘眾到迦葉所。阿難，是彌勒佛，以迦葉身示彼九十六億諸比丘眾，作如是言：‘諸比丘，此迦葉比丘，于釋迦牟尼如來法中，作大聲聞住勝頭陀，少欲知足遠離精進，樂不妄念，樂不戲論，定慧現前，能于多眾示教利喜，于諸梵行說法不倦猶如父母。諸比丘，是迦葉比丘，于諸四眾所見懸遠，畢竟無疑隨順多眾。諸比丘，汝觀迦葉憐愍世間，為欲利益安樂一切諸人天故發如是心。’阿難，彌勒如來應正遍知，第二會時共九十四億諸聲聞眾來到其所，第三會時共九十二億諸聲聞眾亦來到迦葉所。阿難，彼彌勒佛，示彼九十二億比丘眾言：‘此迦葉比丘，于釋迦牟尼如來法中，最大聲聞住勝頭陀，少欲知足乃至發心，為欲利益安樂一切諸天人故。’阿難，彌勒如來當于彼時，舒金色右手摩迦葉頂，觀察諸比丘言：‘諸比丘，是迦葉比丘，于釋迦牟尼佛滅度之后廣持正法。而此眾中，無有一人于我滅后廣能如是持我正法如迦葉者。’阿難，是迦葉比丘，于彼第三大會，以本愿力所加持故，住虛空中現種種神通、種種變化已，以己身火阇維其身，阇維身已，灰炭不現。時彌勒佛當于彼時發起迦葉已，為彼九十二億諸比丘眾數數說法，多百、多千、多億那由他百千天人，得圣道果。阿難，迦葉比丘發心利益多眾生故，汝亦發心利益安樂多眾生故。如是，阿難，迦葉比丘及汝發心故，過四百年能持我之正法，及作神通種種變化修行梵行，各能增益諸天人眾。”  
持正法品第六  
　　爾時，世尊復告阿難：“汝莫憂悲，我之梵行當廣流布，各能增益諸天人眾。阿難，我滅度后摩偷羅城優樓蔓茶山，有僧伽藍名那馳迦，于彼當有比丘名毗提奢，有大神通具大威力，正智得道，多聞無畏，持修多羅，持毗尼，持摩多羅迦，于諸梵行示教利喜說法不倦。彼亦當作神通變化修行梵行，廣行流布我之正法增益天人。 
　　“阿難，汝莫憂悲，我滅度后還于優樓蔓茶山，那馳迦僧伽藍，當有比丘名提知迦，有大神通具大威力，于諸梵行說法不倦，能令我法廣行流布增益天人。 
　　“阿難，汝莫憂悲，我滅度后還于優樓蔓茶山傍，有山名優尸羅，彼有四萬比丘集會，有大神通，有大威力多所堪能，正智得道，多聞無畏，持修多羅，持毗尼，持摩多羅迦，各能于諸梵行示教利喜說法不倦。彼等比丘神通變化修行梵行，令我正法廣行流布，各能增益諸天人眾。 
　　“阿難，汝莫憂悲，我滅度后還于優樓蔓茶山傍，當有比丘名優波鞠多，有大神通具大威力，乃至亦能神通變化修行梵行，令我正法廣行流布增益天人。于彼當有千阿羅漢，集八萬八千諸比丘眾，共一布薩作一羯磨，心不欺詐共相授記。彼等皆能神通變化修行梵行，令我正法廣行流布，各能增益諸天人眾。阿難，汝莫憂悲，是優波鞠多及諸弟子，各各能令我之正法廣行流布，于諸天人能正顯說。 
　　“阿難，汝莫憂悲，我滅度后于波離弗城，有僧伽藍名跋多尼。彼有比丘名阿輪婆鞠多，三明六通具八解脫，禪智二分解脫自在，有大神通具大威力，乃至彼等亦能神通變化修行梵行，令我正法廣行流布增益天人。 
　　“阿難，汝莫憂悲，我滅度后還于波離弗城，有僧伽藍名鳩鳩吒，當有比丘名郁多羅，有大神通具大威力，乃至亦能神通變化修行梵行，廣行流布我之正法增益天人。阿難，汝莫憂悲，我之梵行當廣流布，各能增益諸天人眾。 
　　“阿難，我滅度后于鴦伽國，當有我諸聲聞作般遮跋瑟伽會，彼處當有過一萬三千阿羅漢集。彼等一切有大神通，具大威力有多堪能，乃至于諸梵行說法不倦。彼有上座名設陀沙茶，有大神通具大威力有多堪能，于諸梵行說法不倦。彼等亦能神通變化修行梵行，令我正法廣行流布，各能增益諸天人眾。 
　　“阿難，汝莫憂悲，我滅度后金缽悉陀城，當有二比丘，于婆羅門種中出家，一名毗頭羅，二名刪阇耶。各有神通具大威力有多堪能，乃至亦能神通變化修行梵行，令我正法廣行流布增益天人。 
　　“阿難，汝莫憂悲，我滅度后婆雞多城，當有比丘名大精進，有大神通具大威力，乃至亦能神通變化修行梵行，令我正法廣行流布于諸天人。 
　　“阿難，汝莫憂悲，我滅度后當有比丘名末田提，三明六通具八解脫，禪智二分解脫自在，有大神通具大威力，乃至于諸梵行說法不倦。北天竺國罽賓川中，當有無量諸龍、夜叉、乾闥婆等，具大身力依住彼川。是末田提比丘到于彼處，為彼諸龍、夜叉、乾闥婆等來共斗諍。是末田提比丘神通變化，以法降伏諸龍、夜叉、乾闥婆等令得敬信，得敬信已令人住在彼罽賓川，建立諸僧伽藍，多有聲聞，多百、多千聲聞眾集。阿難，是末田提比丘，于一切時令彼住處具諸善事。阿難，我若具足稱揚廣說彼末田提所有功德，不能窮盡。阿難，是末田提比丘，具諸功德能令我法毗尼神通梵行，于諸天人廣行流布。 
　　“阿難，汝莫憂悲，我滅度后于北天竺乾陀羅國，當有比丘名曰迦葉，有大神通具大威力有多堪能，正智得道，多聞無畏，持修多羅，持毗尼，持摩多羅迦，乃至亦能令我正法廣行流布。 
　　“阿難，汝莫憂悲，我滅度后北天竺國，有城名得叉尸羅。彼有長者名阇知迦，名震諸方，具大豪富，多饒財寶，具足功德智慧相稱，端正可愛相好第一。彼阇知迦長者，深信于我及諸聲聞，供養恭敬尊重贊嘆，次第積集菩提善根，于未來世滿千劫已，成阿耨多羅三藐三菩提，佛號普光，劫名造賢，世界名具大莊嚴。阿難，彼阇知迦長者，于諸天人廣行流布我之正法。 
　　“阿難，汝莫憂悲，我滅度后北天竺國，當有王都名富迦羅跋帝，人民熾盛豐樂安隱。彼處多有諸婆羅門、長者、居士，隨順修多羅，深信于我及諸聲聞，供養恭敬尊重贊嘆。彼有無量聲聞弟子，有大神通具大威力有多堪能。阿難，于彼多有長者、居士，正智得道，多聞無畏，具大智慧。阿難，彼富迦羅跋帝王都，所有在家諸白衣等，彼命終已生兜率天，諸出家者悉墮地獄。何以故？彼不住戒、不住律儀故。阿難，彼富迦羅跋帝王都，所有婆羅門、長者、居士等，當作是念：‘釋迦牟尼佛之正法必當隱沒。何以故？諸比丘等，于諸利養增上貪求，多毀禁戒，其心散亂，不樂閑林舍離禪樂，與諸四眾數相往來破戒違道，共諸婆羅門、長者、居士等，親友交通不相敬重，飲食華果迭相贈遺，不依律儀無有慚愧淫彼女婦。’彼諸婆羅門、長者、居士等，見聞彼諸比丘作非法已，生大驚怖心甚憂惱，作如是言：‘佛之正法可隱沒耶？’當于彼時還于富迦羅跋帝王都，當有優婆塞名曰法增，有大神通，具大威力，有大福德，正智得道，多聞無畏，持修多羅、摩多羅迦善巧方便。是優婆塞，為欲令彼婆羅門、長者、居士等生敬信故，上升虛空示教利喜，而作是言：‘汝等諸人，慎莫怖畏！莫疑莫慮！彼釋迦牟尼佛之正法猶住在世，汝可發勤精進作諸善業，未得者令得，未證者令證，未達者令達。圣法今在，宜可速求！’時婆羅門、長者、居士等，心皆喜悅而行布施作諸功德，于我舍利裝飾嚴持；及諸聲聞勤作供養，聽受讀誦轉為他說，受持禁戒，勤修禪定。彼諸婆羅門、長者、居士等，為彼法增示教利喜，皆趣善道及涅槃道。阿難，彼優婆塞，亦能令我正法廣行流布增益天人。如是，阿難，于我滅后亦當多有俗人，于我法中深得敬信，曾于過去供養多百多千無量諸佛植諸善根，于我舍利勤修莊嚴，及諸聲聞供養恭敬尊重贊嘆。阿難，彼等亦令我之正法，廣行流布增益天人。 
　　“阿難，我滅度后于未來世北天竺國，當有比丘名祁婆迦出興于世，曾于過去無量百佛植諸善根，供養恭敬深信具足安住大乘，為欲憐愍利益安樂諸眾生故，發如是心多聞持菩薩藏，稱揚大乘，顯發大乘。是比丘，見我舍利形像塔廟有破壞者裝校修治，以金莊嚴豎立幢幡，寶蓋鈴網出微妙音，興造如來無量形像及諸塔廟。其諸塔廟皆以半月師子莊嚴，能令諸天人眾心生信樂，為欲滿足菩提善根故，憐愍眾生故，護持養育故，攝受我法故，為不敬信者令敬信增修故，亦令多眾種善根故，作般遮跋瑟迦會。阿難，當于爾時多有比丘，不持禁戒多作非法，不樂閑林舍離禪樂，破戒違道共相言訟，貪惜積聚獨占一房，與諸俗人互相往來舍離佛法，于諸梵行不生敬重形似沙門。當于爾時有少比丘，發勤精進遠離憒鬧，系念現前定慧一心，安住善法少欲知足樂修乞食，安住圣種多聞無畏，持修多羅，持毗尼，持摩多羅迦。當于爾時，祁婆迦比丘，令諸比丘著袈裟者，其心柔軟，諸根無缺，具足深信第一敬重。于彼所有著袈裟者，起持戒想，作福田想，而行布施修諸善根。彼祁婆迦比丘，修集無量種種最勝菩提善根已而取命終，生于西方過億百千諸佛世界無量壽國。于彼佛所種諸善根，復經八十億諸如來所修諸梵行，以此善根于未來世過九十九億劫而成正覺，佛號無垢光，世界名一切功德莊嚴。阿難，彼祁婆迦比丘，令我正法于諸天人廣行流布。阿難，汝莫憂悲，我之梵行當廣流布天人信樂。 
　　“阿難。我滅度后于未來世，當有邊國名曰舍摩，彼有國王名曰大施，而于我法心生凈信，于我舍利及諸聲聞，勤修供養稱揚贊嘆。阿難，彼大施王于舍摩國，集我聲聞諸比丘眾尊重供養。于彼當有過三千阿羅漢，皆有神通功德威力，乃至于諸梵行說法不倦。阿難，彼等亦能令我正法于諸天人廣行流布。 
　　“阿難，汝莫憂悲，我滅度后北天竺國，有城名興渠末但那，彼得我舍利尊重供養，當以華鬘、涂香、末香、音聲伎樂、幢幡寶蓋、衣服臥具、眾寶金銀以用莊嚴。阿難，時彼精舍當有多人以信出家，受持禁戒修行善法，諸俗人等修行善法亦復無量。阿難，彼有持戒多聞有智，于我法中深得凈信，于我聲聞及我舍利，勤修裝飾嚴治供養，于佛法僧供養加護，以此善根于天人中受福報已，有得阿耨多羅三藐三菩提者，有得緣覺乘者，有得聲聞乘而涅槃者。阿難，彼以如是種種供養，當得如是神通威力。阿難，是等諸人開示演說，令我正法于諸人天廣行流布。 
　　“阿難，汝莫憂悲，我之正法當廣流布增益天人。阿難，我之舍利及我形像遍閻浮提，何況人不見處所謂天、龍、夜叉、羅剎、乾闥婆、阿修羅、迦樓羅、緊那羅、摩睺羅伽、鳩槃茶等宮殿之中所造形像。阿難，汝莫憂悲，我法毗尼于諸天人當廣流布。”  
舍利品第七  
　　爾時，世尊復告阿難：“我滅度后，若有善男子、善女人，若在家、若出家，乃至供養我之舍利如芥子等，恭敬尊重謙下供養，我說是人以此善根，一切皆當得涅槃果，盡涅槃際。阿難，若我滅后，所有善男子、善女人心生敬信，為我造立形像塔廟。阿難，應生深信慎莫疑惑，我說是人以此善根，一切皆當得涅槃果，盡涅槃際。阿難，且置現在供養我者，且置我滅度后供養如芥子等舍利者，且置為我造立形像及塔廟者。阿難，若有信心念佛功德，乃至一華散于空中，我說是人以此善根，一切皆當得涅槃果，盡涅槃際。阿難，若復有人見佛世尊神通威力，為供養故，乃至一華散于空中，猶能得涅槃果，何況親承如來而供養者，及我滅后供養舍利者！阿難，諸佛境界不可思議，若復有人能供養者，所得福德亦不可思議。阿難，若人念佛乃至一華散于空中，我以佛智見知是人所得果報不可思議。汝應當信，何況未來所有佛子，深得敬信思惟佛功德求佛智者！” 
　　爾時，阿難聞佛語已，心懷踴躍生大歡喜而白佛言：“希有婆伽婆！希有修伽陀！今正是時，唯愿世尊，說其念佛乃至一華散于空中而供養者所得果報。諸比丘等從佛所聞讀誦受持，以是當得憐愍世間，利益安樂諸天人故。于現在世及未來世，所有眾生從彼聞者，復得數數種諸善根，心生敬信得大稱意，彼作是念：‘釋迦牟尼，于釋種中無上法王大慈悲者，憐愍世間者，勸喻我等，令我生念發大精進。’” 
　　作是語已，佛告阿難：“諦聽！諦聽！善思念之，吾當為汝分別解說所得果報。” 
　　阿難白言：“如是，世尊，愿樂欲聞。” 
　　佛告阿難：“若有眾生以念佛故，乃至一華散于空中，如是福德所得果報不可窮盡。阿難，如是眾生，從前際來劫數長遠生死流轉不可得知，于未來際亦復如是。若有眾生以至誠心念佛功德，乃至一華散于空中，于未來世當得釋天王、梵天王、轉輪圣王，于其福報亦不能盡。以其善根福報邊際不可盡故，要當入般涅槃。何以故？阿難，施佛福田不以有為果報所能盡邊，我說是人必得涅槃盡涅槃際。 
　　“阿難，且置親承供養我者，且置供養我如芥子等舍利者，且置為我造立形像及諸塔廟而供養者，且置以念佛故乃至一華散于空中而供養者，若復有人，在于室內以念佛故，乃至一華散于空中。阿難，我說是人當得涅槃，得第一涅槃、盡涅槃際、最勝涅槃、妙涅槃、清凈涅槃、安住涅槃。阿難，以是因緣，諸福田中，佛為最，佛為王。何以故？施佛田者，非謂世間果報所能盡也。以是因緣，于佛福田為最第一。阿難，諸佛如來順正道者，能作無上究竟福田，于佛福田所有施者，必窮盡涅槃際，得第一涅槃。 
　　“阿難，且置如是以華散佛所得功德，若復有人但心念佛一生敬信，我說是人亦當得涅槃果，盡涅槃際。阿難，且置人中念佛功德，若有畜生于佛世尊能生念者，我亦說其善根福報當得涅槃盡涅槃際。阿難，汝今當觀諸佛世尊，與諸眾生作福田者，能令眾生當得如是神通威力。是故，阿難，汝莫憂悲。若有善男子、善女人，乃至畜生諸眾生等于佛生信，當得如是神通果報廣大功德，譬如甘露、第一甘露、盡甘露際。 
　　“阿難，汝以身口慈孝如來，無量安樂心無有二，無瞋無恨，無有怨仇。阿難，若有三千大千世界滿中須陀洹、斯陀含、阿那含、阿羅漢，如甘蔗、竹葦、若麻、若草。若有善男子、善女人，若一劫若減一劫，以諸稱意一切樂具，恭敬尊重謙下供養。阿難，于意云何？是善男子、善女人，所得福德寧為多不？” 
　　阿難言：“甚多，婆伽婆！甚多，修伽陀！” 
　　佛言：“阿難，若復有人，于諸佛所，但一合掌、一稱名，如是福德比前福德，百分不及一，千分不及一，百千億分不及一，數分不及一，迦羅分不及一。何以故？阿難，以佛如來諸福田中為最無上，是故施佛成大功德神通威力。 
　　“阿難，且置三千大千世界所有聲聞阿羅漢等，若復三千大千世界滿中辟支佛，如甘蔗、竹葦、若麻、若草。若有善男子、善女人，若一劫若減一劫，以諸稱意一切樂具，恭敬尊重謙下供養彼辟支佛，若辟支佛滅度后起七寶塔。若有善男子、善女人，乃至盡形以諸香華、涂香、末香、衣服、臥具、寶幢、幡蓋，恭敬尊重謙下供養。阿難，于意云何？是人于彼所得福德寧為多不？” 
　　阿難言：“甚多，婆伽婆！甚多，修伽陀！” 
　　佛言：“阿難，若復有人，于如來所，起一凈信思惟信解，作如是言：‘諸佛智慧不可思議。’以此信解善根功德，比前供養彼辟支佛所得功德，迦羅分不及一，乃至優婆尼沙陀分不及一。何以故？阿難，諸佛世尊，無量大慈、無量大悲、無量戒、無量定、無量慧、無量解脫、無量解脫知見、無量修集、無量達證。阿難，諸佛世尊智慧不可思議，諸佛境界亦不可思議。若有供養不可思議者，當得不可思議報。 
　　“阿難，汝莫憂悲，汝當得大神通功德利益。何以故？阿難，汝以身口意慈，供養我來過二十年，受持如來八萬四千諸法寶聚，于諸多聞最為第一，巧言辯慧問答中最，正智得道，多聞無畏，持修多羅，持毗尼，持摩多羅迦，于諸四眾說法不倦。阿難，我滅度后，汝共大德摩訶迦葉，當作第一最大導師大作佛事。阿難，汝莫憂悲，汝當得大神通功德利益。”  
大悲經卷第三 禮拜品第八  
　　爾時，世尊復告阿難：“若有眾生聞佛名者，我說是人畢定當得入般涅槃。阿難，若有稱言南無佛者，此有何義？” 
　　阿難白言：“佛是一切諸法之本，佛是眼目能引導者，佛是演說一切法者。善哉！世尊，愿為比丘解釋此義，我今親承得聞持受。” 
　　爾時，世尊復告阿難：“諦聽！諦聽！善思念之，吾當為汝分別解說。” 
　　爾時，阿難聞佛語已，而白佛言：“愿樂欲聞。” 
　　佛言：“阿難，所言南無佛者，此是決定諸佛世尊名號音聲。阿難，以是決定諸佛名號音聲義故，稱言南無諸佛。阿難，我為是義故說譬喻，令諸眾生于此法中增益信心，復令一切諸善男子、善女人，聞佛世尊名號音聲深得敬信。 
　　“阿難，曾于過去有大商主，將諸商人入于大海，到彼海已，其船卒為摩竭大魚欲來吞噬。阿難，爾時商主及諸商人，心驚毛豎，憂愁不樂，恐命不濟，無救無護無歸無趣，各皆悲泣呻號憂悔，種種悲嘆嗚呼痛哉：‘彼閻浮提，如是可樂，如是希有，世間人身如是難得！我今當與父母離別，兄弟、姊妹、婦兒、親戚、朋友別離，我更不見，亦不得見佛、法、眾僧。’極大悲哭，憂悲不樂，各皆祈請諸尊神天欲求自濟。阿難，爾時商主正見明遠，于佛法僧心得凈信，更不信事諸余天神。爾時，商主告諸商人：‘諸人當知，若欲存濟免此危難得解脫者，汝等應當一時同聲隨我所說。假令我等不得解脫，后生善道。’時彼商人聞此語已，各言商主：‘我當從教，唯愿速說。’阿難，爾時商主偏袒右肩，右膝著地，住于船上，一心念佛合掌禮拜，高聲唱言：‘南無諸佛，得大無畏者，大慈悲者，憐愍一切眾生者！’如是三稱。時諸商人亦復同時合掌禮拜，異口同音唱言：‘南無諸佛，能施無畏者，大慈悲者，憐愍一切眾生者！’如是三稱。爾時，彼摩竭魚聞佛名號禮拜音聲，生大愛敬得不殺心，時摩竭魚聞即閉口。阿難，爾時商主及諸商人，皆悉安隱得免魚難，船及商人所愿得稱，安隱而還到閻浮提。時摩竭魚聞佛音聲心生喜樂，更不啖食余諸眾生，因是命終。彼命終已得生人中，生人中已于其佛所聞法毗尼，深得凈信舍家出家，得出家已近善知識，謙下供養得阿羅漢道，具足六通于無余涅槃界而般涅槃。阿難，汝觀彼魚生，生畜生道得聞佛名，聞佛名已得生人道，因生人道便得出家，得出家已即便得證阿羅漢果，得阿羅漢已便般涅槃。阿難，汝觀諸佛神力如是，彼魚聞已獲得神通，名號稱譽畢定利益，何況有人得聞佛名聽聞正法，親于佛所種諸善根，而不畢定利益？ 
　　“阿難，如我昔說，作少善根得少分報，滿分善根得滿分報。阿難，所言少分善根者，是人為欲速成熟故，種聲聞種子作聲聞乘，以是善根得滿聲聞地，種緣覺種子作緣覺乘，以是善根得滿緣覺地。阿難，以是因緣我說少分行。阿難，言滿分行者，是人從無始來，于諸佛所種佛種子，一切善根久遠修行，以是善根因緣力故得值諸佛，值諸佛已為欲積集滿足菩提諸善根故，滿足菩提諸善根已得成佛道，所謂如來、應供、正遍知，聲震于世，是名滿分行。阿難，此滿分行，如我諸經昔已廣說。如是次第，汝應當知，若少分行得少分果，若滿分行得滿分果。 
　　“阿難，如我經中亦復說言，乃至受持四句偈等。如是說者，我為鈍根薄德少智諸眾生故，隨宜而說。阿難，我為一切無歸眾生為作歸趣，無舍眾生為作舍宅，無護眾生為作救護，無明眾生為作燈明，盲無目者為作眼目。阿難，一切外道癡冥無智不能自救，何能救他正作歸趣？阿難，我為一切天人教師，憐愍一切諸眾生者。于當來世法欲滅時，當有比丘、比丘尼于我法中得出家已，手牽兒臂而共游行，從酒家至酒家，于我法中作非梵行。彼等雖為以酒因緣，于此賢劫一切皆當得般涅槃。 
　　“阿難，何故名為賢劫？阿難，此三千大千世界，劫欲成時盡為一水。時凈居天，以天眼觀見此世界唯一大水，見有千枚諸妙蓮華，一一蓮華各有千葉，金色金光大明普照，香氣芬薰甚可愛樂。彼凈居天因見此已，心生歡喜踴躍無量而贊嘆言：‘奇哉！奇哉！希有！希有！如此劫中當有千佛出興于世。’以是因緣，遂名此劫號之為賢。 
　　“阿難，我滅度后此賢劫中，當有九百九十六佛出興于世。拘留孫如來為首，我為第四，次后彌勒當補我處，乃至最后盧遮如來，如是次第汝應當知。阿難，于我法中，但使性是沙門污沙門行，自稱沙門形似沙門，當有被著袈裟衣者，于此賢劫彌勒為首，乃至最后盧遮如來，彼諸沙門如是佛所，于無余涅槃界次第當得入般涅槃，無有遺余。何以故？阿難，如是一切諸沙門中，乃至一稱佛名一生信者，所作功德終不虛設。阿難，我以佛智測知法界，非不測知。阿難，所有白業得白報，黑業得黑報。若有凈心諸眾生等，作是稱言南無佛者，阿難，彼人以是善根必定涅槃，得近涅槃，流注相續入涅槃際。何況值佛在世，親承恭敬，謙下迎送，尊重供養；及佛滅后，供養舍利者！阿難，彼沙門性污辱沙門，自謂沙門形似沙門者，乃至應有一稱佛名，何況余心能生敬信種諸善根！ 
　　“阿難，我為是義說如是偈：  
　　“諸佛如是不思議， 佛之正法亦復然， 
　　　若能敬信不思議， 必當獲得不思報。 
　　　過去一切諸如來， 能作光明悲愍者， 
　　　亦曾供養大勢佛， 悟勝菩提不可數。 
　　　我昔與檀常相應， 布施愍濟諸眾生， 
　　　凈信根深勤精進， 以勤精進化一切， 
　　　愛重眾生如父母， 兄弟親戚諸知識， 
　　　于諸親戚無瞋恨， 悟勝菩提不可數。 
　　　我求安樂菩提時， 于無量劫行布施， 
　　　悲心憐愍眾生故， 舍身頭目肌肉血， 
　　　亦舍無量重王位， 所愛妻妾及男女， 
　　　無量寶乘象馬車； 為求最勝菩提故， 
　　　無量千萬億劫時， 數數精勤而馳走， 
　　　凈心無量行布施； 為求此勝菩提故， 
　　　忍受無量眾苦惱， 冰寒毒熱及饑渴， 
　　　發勤精進死不舍； 為求最勝菩提故， 
　　　我若百年及一劫， 說其行相不可盡。 
　　　悲愍一切眾生故， 為求安樂勝菩提， 
　　　輪回生死常值遇， 百千億數諸如來。 
　　　彼諸如來大勢力， 常以金華而奉獻， 
　　　肴膳飲食及衣服， 涂香末香眾華鬘， 
　　　多億寶幢勝幡蓋， 供養如是諸如來。 
　　　無量多億諸眾生， 輪回生死無有邊， 
　　　我常到彼而安慰， 勝檀廣益一切眾， 
　　　尸羅羼提勤精進， 禪定三昧慧方便， 
　　　身等念處四正勤， 善修習行四神足， 
　　　亦修五根及五力， 七菩提分八圣道， 
　　　一切助道我修習， 希求此勝菩提故。 
　　　我以正智修諸業， 無有一切諸不善， 
　　　常不放逸修諸行， 曾無一毫之過惡。”  
善根品第九  
　　爾時，世尊復告阿難：“若有眾生于諸佛所一發信心，如是善根終不敗亡，何況復作諸余善根！阿難，我為眾生知彼義故而作譬喻，諸有智者以喻得解。 
　　“阿難，譬如有人析破一毛以為百分，取一分毛沾一渧水，持至我所而作是言：‘瞿曇，我以此水寄付瞿曇，莫令此水而有增減，亦復莫令風日飄曝干竭此水，不令鳥獸飲之令盡，勿使異水而有和雜，以器盛持莫置在地。’如來爾時即受彼寄，受彼寄已置恒河中，不令入回，亦復不令余物揩突。如是水渧在大河中隨流而去，使不入回復無遮礙，諸鳥獸等亦不飲盡。如是水渧不增不減一等如故，共大水聚漸入大海。若是水渧，毗嵐風起壞世界時，假使是人住世一劫，我亦如是得住一劫。彼人爾時至劫盡時，而來我所作如是言：‘瞿曇，我本寄水，今有無耶？’阿難，如來爾時知彼水渧在大海中見知住處，不與余水共相和雜，不增不減平等如故，持還彼人。阿難，如是如來應正遍知，有大神通，有大威力，有多堪能清凈大智，不可量智無礙知見，如是等事明了無障，于受寄人中最尊最勝。若于佛所寄付如是微細水渧，經于久遠而不虧損，此義應知。阿難，細毛端者，喻心意識；恒河者，喻生死流；一渧水者，喻一發心微少善根；大海者，喻佛如來應正遍知；所寄人者，喻彼清信婆羅門、長者、居士等；住一劫者，喻佛如來受彼寄水終不虧損，亦如彼人寄彼水渧經于久遠不虧一毫。如是，阿難，若于佛所一發信心善根不失，何況諸余勝妙善根！我說是人一切悉是趣涅槃果，乃至盡涅槃際。 
　　“阿難，設復有人于如來所，得一發心一生敬信，以余不善惡業障故，墮在地獄、畜生、餓鬼，以本造業自作自受。若大慈悲諸佛世尊出興于世，以無障礙智，知此眾生本作善根，以余不善惡業障故墮在地獄。佛知是已，從彼地獄拔之令出，安置岸上無所畏處。安置岸已，復令眾生憶念往昔所作善事，而教之言：‘善男子，汝等應當憶念往昔所種善根。如是善根，在于某時某世界中，于某佛所修行種植。’彼諸人等，承佛威力即得憶念，得憶念已作如是言：‘如是，婆伽婆。如是，修伽陀。’佛復告言：‘善男子，汝等昔于諸如來所種少善根，不虧不損于彼得利，所謂息一切苦得一切樂。善男子，汝得來此是佛境界，汝于長夜行非境界，從無始來生死流轉，汝于佛所種少善根終不虧損。’譬如王子若王大臣，設有余過閉在牢獄，說本事緣令其改悔，放之令出。如是，阿難，彼諸眾生本于如來所種善根，設作余惡不善業故，若墮地獄、畜生、餓鬼諸惡道中，若大慈悲諸佛世尊出興于世，本以發心善根因緣所加持者，佛皆見知于地獄中拔之令出，安置涅槃清涼岸上無所畏處。置無畏處已，令其憶念而教之言：‘善男子，汝當憶念，以本造作善根因緣得如是報。’彼諸眾生作如是言：‘如是，婆伽婆。如是，修伽陀。我等承佛威神加故，如是憶知。’”  
布施福德品第十  
　　爾時，世尊復告阿難：“汝應當知，如是等輩，作少善根終不虛設；乃至發心生一念信，我說是人皆得涅槃盡涅槃際。以是義故，故作譬喻，令諸清信男子、女人深得凈信，轉復敬重生大愛樂歡喜踴躍。阿難，如捕魚師，為得魚故，在大池水安置鉤餌令魚吞食，魚吞食已，雖在池中不久當出。何以故？如是等魚為彼堅牢鉤繩所中，雖復在水，當知是魚必在岸上。何以故？如是鉤繩系岸樹故。時捕魚師，來到其所即知得魚，便牽鉤繩安置岸上隨意所用。如是，阿難，一切眾生于諸佛所得生敬信，種諸善根修行布施，乃至發心得一念信，雖復為余惡不善業之所覆障，墮在地獄、畜生、餓鬼及諸難處。若佛世尊出興于世，以佛眼觀見諸眾生行菩薩乘、若緣覺乘、若聲聞乘，此諸眾生種諸善根，此諸眾生斷諸善根，此諸眾生墮在退分，此諸眾生在勝進分，此諸眾生種諸種子置賢圣地，于佛福田乃至發心，一生敬信修行布施，以此善根，諸佛世尊以佛眼觀見此眾生發心勝故，從于地獄拔之令出，既拔出已置涅槃岸，置涅槃已令其憶念本于某佛種諸善根。彼憶念已作如是言：‘如是，婆伽婆。如是，修伽陀。’佛言：‘善男子，汝等以此善根，得大果報，得大利益，以于佛所修行布施種善根故。善男子，如是寄者終不虧損，假使久遠乃至百千億那由他劫，彼一善根必得涅槃盡涅槃際。’阿難，所言魚者，喻諸凡夫；池者，喻生死海；鉤喻佛所植一善根；繩喻四攝；捕魚師者，喻佛如來；隨意用魚，喻諸如來安置眾生于涅槃果。阿難，如是次第，汝應當知。若施佛田，假使久遠終不敗亡，終無窮盡，無有邊際，必當趣涅槃果。 
　　“阿難，我今當復更作譬喻，若施佛田得第一涅槃，盡涅槃際。阿難，若有眾生貪世間報，行世間行，愛樂世間，希求世間，于諸佛所修行布施，以此善根回向希求人天善道。復有眾生于諸佛所種諸善根，作如是言：‘以此善根愿我世世莫入涅槃。’阿難，是等眾生以此善根不入涅槃，無有是處。何以故？阿難，如是諸佛無上福田，無諸荒穢，亦無棘刺，離欲垢過，極甚清凈。如是田中，種少善根福德種子，于余田中不生長者，于三種菩提能作種子，若無上菩提、若緣覺菩提、若聲聞菩提。彼諸善根終不差失，以是布施心生敬信增上因緣，得趣善道及清凈法必入涅槃。 
　　“阿難，譬如長者營田之時，地不荒穢，無諸荊棘及以瓦礫，糞壞肥良，墾治調柔，以新種子盛以寶器不腐不敗，依于時節下種田中，隨時溉灌鋤治料理，于一切時常善護持。阿難，若是長者營田之士，于余時中到彼田所，住在田畔作如是言：‘咄哉！種子，汝莫作種，莫生莫長，我不求利，亦不求報。’阿難，于意云何？可以田夫語故，種子不生不作種也？” 
　　阿難言：“不也，婆伽婆。不也，修伽陀。彼必作果，非無果實。” 
　　佛言：“如是，如是。阿難，若有眾生樂著生死三有愛果，于佛福田種善根者作如是言：‘以此善根愿我莫般涅槃。’阿難，是人若不涅槃，無有是處。阿難，是人雖不樂求涅槃，然于佛所種諸善根，我說是人必得涅槃盡涅槃際；乃至佛所得一發心，一生敬信種善根者，一切皆當得般涅槃盡涅槃際。 
　　“阿難，于當來世有邊地王，彼雖不解佛法功德，見佛精舍及見形像心生信者。我昔曾于五道之中處處受生，修行一切菩薩行時，以四攝法——布施、愛語、利行、同事，攝彼邊王。阿難，彼邊地王，見我精舍及見形像心生敬信，以此善根必得涅槃盡涅槃際。阿難，彼邊地王，當有群臣并諸王子、大臣輔佐、親戚骨血及諸伴侶，于我滅度后見我精舍及見形像，雖不解知諸佛功德及佛正法，少修善根心生信者。我本修行菩薩行時，亦曾以四攝法攝護彼等，以是善根所加持故，當得涅槃盡涅槃際。阿難，我于長夜憐愍眾生，以四攝法長夜攝受，以諸佛法利益養育。 
　　“阿難，汝觀如來在路行時，能令大地高處令下，下者令高，高下諸處悉得平正，如來過后地輒還復；一切樹林傾側向佛，樹神現身低頭禮拜，如來過后樹輒還復；丘陵、坑坎、屏廁臭穢、荊棘叢林、一切瓦礫皆悉掃除，嚴治平正清凈無穢，馨香芬烈甚可愛樂，眾華布地莊嚴光麗，如來足履蹈上而過。阿難，汝觀如來本所修行諸善功德在路行時，無有眾生而不傾側稽首禮者，無情諸物大地山崖樹林藥草，于佛行處無不傾側。何以故？阿難，我本修行菩薩行時，于諸師所傾側禮拜，亦于父母第一尊重傾側禮拜，耆年長宿、中年少年、親友骨血無不傾側，于佛菩薩善知識所，聲聞、緣覺及以外道五通諸仙、沙門、婆羅門，如是一切應受供人，諸佛菩薩及善知識，聲聞、緣覺、外道諸仙、沙門、婆羅門，父母、兄弟、親友骨血及余耆年、中年、少年同師等侶，無不傾側謙下禮敬。阿難，我以如是善業報故，于無上菩提得成佛已，彼諸事物有情無情，如來行時無不傾側低頭禮拜。阿難，我本曾以清凈微妙稱意資產，至心自手施諸師長及余眾生。阿難，以是業報，如來行時大地平正，掃灑嚴治清凈無泥，又無瓦礫。阿難，我于無量諸如來所，菩薩、知識、聲聞、緣覺、外道諸仙在路行時，我昔曾與掃治道路，泥治房舍。若行若住于佛精舍，我以慈心、平等心、無高下心、無諂曲心、清凈心掃治令凈，于一切時常求阿耨多羅三藐三菩提，為一切眾生故，安樂一切眾生故，憐愍一切眾生故，利益安樂諸天人故。阿難，以是善根，若佛如來在在處處，若行、若住、若坐、若思惟念欲行來路首，自然街巷清凈地平如掌。 
　　“阿難，如來所有身業功德，殊勝難知不可得邊。阿難，我今為欲滿此義故，當有清信善男子、善女人，于如來所深生敬信得未曾有。阿難，須彌山王高八萬四千由旬，在大海中亦八萬四千由旬。阿難，假使我滅度時，如此堅固高大山王無不傾側，何況諸余黑山藥草叢林！若不傾者，無有是處。阿難，且置堅固須彌山王，所有鐵圍山高十六萬八千由旬，彼等亦是金剛堅固，佛涅槃時無不傾側低頭禮敬。若欲遠避不傾側者，亦無是處。何以故？阿難，我本修行菩薩行時，一切眾生所作事業終不別離。若有眾生瞋恚乖張我令和合，昔不和者能令和合，堅固安住具足不壞，各生慈心愍心。阿難，以是善根因緣力故，如來獲得不可壞身，亦令眷屬堅固不壞。 
　　“阿難，如來復獲眷屬堅固不可壞法，所謂四念處、四正勤、四如意足、五根、五力、七覺分、八圣道分。阿難，此三十七助菩提法，是佛如來大眷屬，所有諸佛、聲聞、緣覺安住其中，一切世間諸天人眾所不能壞。何以故？阿難，佛以是法，一切世間諸天、魔、梵、沙門、婆羅門及諸眷屬，天、人、阿修羅，及須彌山、大鐵圍山、大地草木，佛涅槃時，無不低頭傾側而向。何能破壞？若有壞者，無有是處。何以故？阿難，如來身者不可破壞，佛之舍利亦不可壞。 
　　“阿難，如來憐愍一切眾生，以本愿故，碎此舍利令如芥子，為令佛法增廣流布。阿難，如來本修菩薩行時發如是愿：‘我于阿耨多羅三藐三菩提成正覺已，般涅槃后令我舍利增廣流布。’阿難，以本愿故，我滅度后，令此舍利增廣流布。彼諸眾生見佛如來般涅槃故得圣道果，佛為憐愍彼等眾生，分此舍利令如芥子。阿難，如來應正遍知臨般涅槃時，憐愍世間諸眾生故，入如是三昧分此舍利令如芥子，然如來身不受苦痛。一切支節分散解時，能令舍利猶如芥子，時佛如來無有苦痛。乃至如是憐愍攝受彼諸眾生，及攝未來諸眾生故，令得安隱諸善道故。供養舍利，尊重迎送謙下供養，種種莊嚴，種種華香、涂香、末香、衣服、幢幡，及眾寶蓋歌舞音樂，我說彼等當得涅槃果乃至盡涅槃際。 
　　“阿難，我滅度后一百年中于波離弗城，當有國王名阿輸迦，于孔雀戶種姓中生，以法治世。彼于我法當得敬信，得敬信已令我舍利增廣流布，一日一時起八萬四千塔安我舍利。阿難，汝莫憂愁，我之舍利于天人中當廣流布。阿難，且置現在供養如來，且置我滅度后供養舍利如芥子者。阿難，若有夢中見佛精舍，心生敬信，我說彼人以此善根當得涅槃，得第一涅槃，盡涅槃際。 
　　“阿難，于未來世所有諸佛出興于世，是諸如來無不稱我功德行者，亦如我今稱贊過去諸佛功德，未來諸佛稱我名字亦復如是。阿難，我說法時，凡諸眾生遠塵離垢得法眼者。阿難，彼諸眾生，我本修行菩薩行時，一切皆悉先已成熟。阿難，若施僧田功德有盡，施四方僧功德亦盡，施辟支佛所作功德于中不盡，若于佛所作功德者不可窮盡。復次，阿難，如我前說，諸福田所作功德者，皆悉當得涅槃果，盡涅槃際。 
　　“阿難，且置親承供養我者，且置我滅度后供養我舍利者。阿難，若有念佛，乃至一華散于空中，我以佛智見彼善根，不可量不可說。阿難，彼等眾生所作善根，以念佛心，乃至一華散空中者。盡此劫來馳走流轉，從初至末不可得知。于流轉時，于如來所奉散一華，所得果報不可稱說，或作梵天王、釋天王、轉輪圣王，以其善根不可盡故，必得涅槃，盡涅槃際。何以故？阿難，如是諸佛大神通所奉施一華，得如是等無量福報廣大利益大功德聚，不可稱量無有邊際，必當趣涅槃界。 
　　“阿難，若于佛所作功德者，當得如是不可稱量無邊福報；乃至佛所得一發心生一念信者，我說是人梵行究竟，安隱究竟、盡究竟際。是故，阿難，若有善男子、善女人，欲求梵天王、轉輪圣王、護世四天王、三十三天、夜摩天、兜率陀天、化樂天、他化自在天，及余諸天、諸龍、夜叉、乾闥婆、阿修羅、迦樓羅、緊那羅、摩睺羅伽、人非人等，一切世間主得自在者，應當如是尊重迎送恭敬供養諸佛世尊。若欲希求聲聞地者、辟支佛地者，及求無上三藐三菩提者，如是善男子、善女人，亦應如是恭敬尊重謙下供養。 
　　“阿難，我昔為求阿耨多羅三藐三菩提時，于無量佛無量百佛無量百千佛，乃至無量億那由他百千佛所，恭敬尊重謙下供養，衣服、飲食、床座、臥具、病瘦因緣、所須湯藥，若行若住若坐若臥，以諸華鬘、涂香、末香、栴檀、沉水、憧幡、寶蓋供養彼佛。彼佛滅后起立塔廟種種莊嚴，以諸香華、涂香、末香、歌舞嬉戲、百千伎樂，恭敬尊重謙下供養，憐愍世間諸眾生故，利益安樂諸天人故，未得度者欲令得度，未解脫者令得解脫，未安隱者令得安隱，未涅槃者令得涅槃故。 
　　“阿難，我以五莖優波羅華散燃燈佛，于彼即悟無生法忍，如是善根是少分報。阿難，我以燃燈如來應正遍知所散五莖華，及余善根少分福報，汝欲知不？” 
　　阿難白言：“如是，世尊，愿樂欲聞！如是，婆伽婆。如是，修伽陀。今正是時，唯愿世尊分別顯示，于燃燈佛種少善根所得果報。” 
　　爾時，世尊舒金色右臂，以一小指放天優波羅華香，遍滿三千大千諸佛世界，百億日月所流行處無不周遍。爾時，世尊于諸天、人、阿修羅中，現此奇特未曾有法，于諸佛所種少善根，所得福報示現不虛不虧損故。 
　　爾時，世尊而說此偈：  
　　“諸佛不思議， 如來法亦然， 
　　　能信不思者， 必獲不思報。 
　　　有想無想等， 一切諸眾生， 
　　　無量百億劫， 一切悉供養， 
　　　所有辟支佛， 無漏阿羅漢， 
　　　不可思議劫， 供養彼一切； 
　　　正覺若住世， 若佛涅槃后， 
　　　乃至一合掌， 此福勝于前。 
　　　佛戒無缺漏， 三昧得自在， 
　　　于法無疑惑， 佛眼無不了。 
　　　若于善逝修慈者， 若晝若夜少時間， 
　　　如是供養福無量， 三界無等無有比。 
　　　過去阿僧祇劫中， 于諸世間導師所， 
　　　諸天人中作光明， 修諸善業不可數， 
　　　阿僧祇劫流轉時， 受彼福報不可盡， 
　　　我以彼福為因緣， 能得如是勝菩提。 
　　　我昔憐愍眾生故， 無量百千億佛所， 
　　　世世常修勝供養， 佛不與我授記莂， 
　　　彼佛世尊人中上， 知我善根未純熟， 
　　　雖行諸善不得記， 以我無是勝忍故。 
　　　我又見彼燃燈佛， 奉散五莖優波羅， 
　　　布發淹泥令佛蹈， 即悟無生勝法忍， 
　　　時彼導師燃燈佛， 即授我記升虛空， 
　　　汝于來世阿僧祇， 當得成佛號釋迦。 
　　　從此生死流轉來， 修行無量諸善業， 
　　　愍眾生故受諸苦， 為求如是勝菩提。 
　　　我見世間孤獨苦， 悲心憐愍常布施， 
　　　彼福無限無有量， 導師廣說不能盡。 
　　　我為菩薩修行時， 于諸善逝佛世雄， 
　　　晝夜稱名而供養， 無量億劫不可數， 
　　　一二三四五至十， 二十三十略稱名， 
　　　愍諸眾生故修行， 最勝佛本所供養。 
　　　如我本修苦行時， 無量眾苦我忍受， 
　　　世世不舍菩提心， 一切諸佛無能比。 
　　　我于世世流轉時， 棄舍百千萬億頭， 
　　　舍寶國土及王位， 為求聞法多善說。 
　　　我為無上正法時， 深心樂求不可量， 
　　　布施持戒及忍辱， 精進覺悟勝菩提。 
　　　諸佛勢力不思議， 以諸功德所建立， 
　　　能演正法不思者， 亦能顯示勝菩提。”  
植善根品第十一  
　　爾時，世尊復告阿難言：“我從燃燈佛來，次復值佛名蓮華上，我以金華奉散彼佛，為求阿耨多羅三藐三菩提故。次復值佛名一切世間最勝自在，我以銀華奉散彼佛，為求如是一切種智。次復值佛名極高行，我把寶錢奉獻彼佛，為求如是不可知智。次復值佛名曰上譽，我把眾寶奉獻彼佛，為求如是無障礙智。次復值佛號釋迦牟尼，我以雜華散彼佛上，為求如是無上菩提。次復值佛名曰帝沙，我以赤旃檀末涂散彼佛，亦復為求無障礙智。次復值佛名曰弗沙，我以深信七日七夜目不暫瞬，以無量偈贊彼世尊。次復值佛名毗婆尸，我復以豆散彼世尊。次復值佛名曰尸棄，我以無價寶衣奉上彼佛。次復值佛名毗舍浮，我以肴膳飲食供養彼佛世尊。 
　　“阿難，此賢劫初次有佛興名拘留孫，我于彼所凈修梵行，為求如是自然智故。次復值佛名拘那含牟尼，我于彼佛修行梵行。次復有佛名曰迦葉，時我于彼亦修梵行。我于是等一切佛所，為求阿耨多羅三藐三菩提，為自度亦為度未度者，自得解脫亦為未解脫者令得解脫，自得涅槃亦為未涅槃者令得涅槃。汝今觀我供養爾許無量阿僧祇諸佛世尊，恭敬尊重謙下供養，具足無量諸善功德，為求如是阿耨多羅三藐三菩提故。阿難，如是次第，汝應當知，雖于佛所種少善根，當得如是大神通、大利益、廣大功德。阿難，我于佛所種植如是不可思議菩提善根，今得如是不思議報，無等無敵，無有邊際，汝應當信。” 
　　爾時，世尊重說偈言：  
　　“我于燃燈兩足尊， 值遇修行菩薩行， 
　　　五莖青蓮散彼佛， 即時記我無上道。 
　　　次有佛名蓮華上， 我時亦復得值遇， 
　　　以金寶華散彼佛， 為求最勝菩提故。 
　　　次復有佛大導師， 名諸世間最自在， 
　　　極高上行及上譽， 釋迦帝沙弗沙佛， 
　　　毗婆尸棄毗舍浮， 拘留孫佛拘那含， 
　　　迦葉佛等皆供養， 為求最上勝菩提。 
　　　此等及余過去佛， 我皆修行勝供養， 
　　　悲愍一切眾生故， 為求無上勝菩提。 
　　　彼佛千億皆供養， 積集善根已滿足， 
　　　降魔勢力及眷屬， 獲得無憂安隱道。 
　　　我轉無上大法輪， 為眾生故顯正法， 
　　　天人龍等緊那羅， 應菩提器我度竟。 
　　　我已顯示安隱道， 未來諸佛及聲聞， 
　　　若欲救度諸苦者， 應當修習我德行。”  
大悲經卷第四 以諸譬喻付囑正法品第十二之一  
　　爾時，世尊復告慧命阿難言：“且置我今得菩提時功德利益，若我本行菩薩道時功德利益，緣覺尚無，何況聲聞及余眾生？阿難，我菩薩時久修苦行，棄舍王位、婦兒、妻子及諸婇女、身命手足、頭目耳鼻、血肉骨髓，及受種種無量苦痛。彼等一切悉為汝等，希求阿耨多羅三藐三菩提故。阿難，一切難舍我悉已舍，所受眾苦悉為眾生。阿難，此等功德，若我廣說則不可盡，如有聞者心則迷悶，況有說者！阿難，若有眾生起一念心悲愍：‘釋迦牟尼如來應供正遍知，本昔修行菩薩苦行作如是言，為我等故具受無量種種苦痛難為之事。’阿難，我說彼等一發心者，必定當得最后涅槃，何況我所種善根者！阿難，或有愚人漫捍無信，聞我本修菩薩苦行，乃至不生一念悲心，不言如來有大利益，亦不敬信是故所有殊勝行者能得涅槃。阿難，如是功德利益勝法，緣覺所無，何況一切聲聞凡夫所能有也！阿難，諸有修行菩薩行者所得大悲，亦非緣覺所能有也。阿難，若有如我修菩薩行者得于大悲，得大悲已悉皆當得阿耨多羅三藐三菩提，是故此法大慈大悲之所攝也。以是因緣，緣覺所無，以是義故，彼不得作如來應供正遍知，不具十力、四無所畏、大慈大悲。 
　　“阿難，我知本昔修菩薩行推求善法，于彼生死心常驚怖，于諸眾生修大悲心，而于夢中見大鐵圍有崩倒處，世界中間有諸眾生在大地獄，為彼獄卒之所逼切，身體碎壞，周遍熾然猶如火聚，受大苦切如奪命苦。我詣其所，彼諸眾生合掌禮拜而作是言：‘仁者，汝今受樂，我等今受地獄之苦，楚毒難忍如奪命苦，無救無護無歸無趣。大丈夫，若欲救我，如是苦者必定堪能。’阿難，我時于彼地獄眾生起大悲心，即于夢中悲泣流淚如恒河水。我時安慰彼眾生言：‘諸仁者，莫生怖畏！我令汝等脫是苦聚。’阿難，我時令彼地獄眾生集在一處，以其右手普摩其頂而告之曰：‘諸仁者，莫生怖畏！我當必定救度汝等。’作是語已，地獄火聚即時得滅，其諸眾生于剎那頃得受安樂。阿難，我于爾時從夢悟已，振衣取淚以器盛置。阿難，我本如是具大悲法修菩薩行，何況今得阿耨多羅三藐三菩提！阿難，汝應當知如是之法，亦非緣覺所能有也，何況聲聞凡夫人等！阿難，若有此法者，是修菩薩行。阿難，當觀如來本昔所修菩薩行時，于諸眾生具足如是憐愍利益大悲之心。如是功德，若我具以口業宣說不得邊際。 
　　“阿難，過去之世，有大商主為采寶故，將諸商人入于大海。彼所乘船眾寶悉滿，至海中間其船卒壞。時彼商人，心懷怖畏極生憂惱，其中或有得船板者，或有浮者、有命終者。阿難，我于爾時作彼商主在大海中，用以浮囊安隱而渡。時有五人呼商主言：‘大士商主，唯愿惠施我等無畏。’說是語已，爾時商主即告之言：‘諸丈夫，勿生怖畏！我令汝等從此大海安隱得渡。’阿難，彼時商主身帶利劍而作是念：‘大海之法不居死尸，如其我今自舍身命，此諸商人必能得渡大海之難。’作是念已，即喚商人置己身上令善捉持，彼諸商人有騎背者、有抱肩者、有捉髀者。爾時，商主為欲施彼無怖畏故，大悲修心起大勇猛勵身心力，即以利劍斷己命根速取命終。于時大海漂其死尸置之岸上，時五商人便得渡海安隱受樂，平吉無難還閻浮提。阿難，彼時商主豈異人乎？我身是也。五商人者，今五比丘是也。是五比丘，昔于大海而得渡脫，今復于此生死大海而得渡脫，安置無畏涅槃彼岸。 
　　“阿難，汝今當觀修何苦行具足，云何無量功德得為菩薩摩訶薩也。阿難，如是功德次第應知，亦非緣覺所能有也。阿難，如諸菩薩功德如是，諸辟支佛無此法故，不作如來應供正遍知，不成阿耨多羅三藐三菩提。阿難，以能如是修諸苦行，得為菩薩大悲憐愍一切眾生。阿難，復有愚人于我佛所不生敬信，以是因緣不得作阿耨多羅三藐三菩提根本種子，亦不得證無上涅槃。彼若于我心生敬信，即便得作菩提種子，能證涅槃。阿難，修少分行得少分功德，修滿足行得滿分功德。阿難，我當更說余行決定。若有眾生乃至能發一念敬信，以此善根得為種子，何況復種勝上善根！阿難，若于佛所種善根者，乃至一念發心念佛，我說彼等猶如甘露、最后甘露。阿難，行者應當以一切種而念如來，所謂念于如來所念，念如來善根，念如來姓日，姓不相似以甘蔗種上姓生故，姓日者，為離諸闇而作光明。阿難，我生釋種故種姓清凈。阿難，當念如來生，念如來種族，念如來姓，念如來積財具足，念如來端正，念如來所生國土，念如來相，念如來隨形好，念如來十力，念如來四無所畏，念如來十八不共法，念如來所生具足，念如來可美，念如來無愚癡，念如來本行具足，念如來愿具足，念如來戒、定、慧、解脫、解脫知見具足，念如來慈悲喜舍具足，念如來威儀具足。阿難，若有人隨所念佛彼彼功德，得大神通、大利益、廣大功德，猶如甘露、第一甘露、最后甘露。阿難，我于往昔為菩薩時行檀波羅蜜，我以佛智觀彼功德不得邊際，何況所修尸波羅蜜、羼提波羅蜜、毗梨耶波羅蜜、禪波羅蜜、般若波羅蜜如是等諸余功德！若彼菩薩未得授記所有功德，佛智觀察不得邊際，何況授記所有功德，乃至何況得成佛時一切功德，于百千億那由他劫觀察宣說不得邊際！何以故？如來應供正遍知功德無量。阿難，我以實智觀此利益如是說也。若有憶念我菩薩時功德利益心生敬信，以此善根悉皆當得后際涅槃。是故，阿難，汝莫憂悲，我為令汝與諸天人，作大利益，作大攝受已說道法，令彼得向無上安隱后際涅槃。汝等于此勤修方便，慎莫放逸。” 
　　爾時，世尊告諸比丘言：“吾今后夜當般涅槃，汝等今者最后見我，最后受化，最后合會。汝等從今更不見我，我亦不復見于汝等。汝諸比丘，止莫憂悲！一切所愛稱意之物皆當離散。諸比丘，生法、有法、有為法、差別法、覺知法、因緣所生敗壞之法，若不滅者，無有是處。諸比丘，假使久住，會當去矣！諸比丘，凡有生者無不有死，一切諸行無有常定究竟不變。諸比丘，生死是苦，涅槃是樂。汝若欲令未得者得，未達者達，未證者證，當勤求之。諸比丘，勤修方便慎莫放逸。諸佛世尊以不放逸故，得阿耨多羅三藐三菩提及余一切助道善法，是故汝等當受我化。” 
　　爾時，大眾比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、釋天、梵天、四天王等，得聞如是最后教已，愁苦不樂，為憂箭所射啼哭流淚，極大號叫作如是言：“婆伽婆入槃涅槃，一何駛哉！修伽陀入般涅槃，一何駛哉！世間眼滅，世間盲冥，一何疾哉！我今云何與眾生寶別離太速！”  
　　爾時，阿難聞是語已，瞻仰如來目不暫瞬，即便思惟悲號啼哭放身投地，猶如斫倒臨峻大樹。 
　　爾時，世尊告阿難言：“止莫憂悲！我向豈不如是語汝，一切稱意所愛之事皆當別離，生法、有法、有為法、差別法、覺知法、因緣所生敗壞之法，若不滅者，無有是處。” 
　　慧命阿難聞是語已，即白佛言：“婆伽婆，我何得不愁？修伽陀，我何得不悲？我與如是眾生之寶、眾生共乘、眾生導師、世間所求、世間歸趣、天人大師，當有別離。是故，婆伽婆，我何得不愁？修伽陀，我何得不悲？世尊，我與如是大悲憐愍一切眾生世間親友，一切世間眼目之寶作光明者當有別離，而我自怪心不破裂以為百分。世尊，我復自怪而得住此不取命終。世尊，又我自怪身不破壞猶如麥[麥+弋]。世尊，我復思惟，今得如是不命終者，皆由如來神力加故。婆伽婆，我那得不愁？修伽陀，我那得不悲？今者如是眾生共乘世間導師憐愍世者，明當不住，更不可見。” 
　　爾時，佛告慧命阿難言：“汝愛我耶？” 
　　阿難言：“甚愛，婆伽婆！甚愛，修伽陀！” 
　　佛言：“阿難，云何愛我？” 
　　阿難言：“我愛世尊，非以口業言說可盡，亦不可以喻況能盡？婆伽婆，我愛如是。修伽陀，我愛如是。世尊，我為如來棄舍身命亦無吝惜。婆伽婆，我愛如是。修伽陀，我愛如是。世尊，我愛如來唯佛證知。婆伽婆，我愛如是。修伽陀，我愛如是。” 
　　爾時，世尊復告阿難：“汝若愛我，伸汝右手來。” 
　　爾時，阿難即舒右手，于時世尊以金色右手，其掌柔軟，色如紫礦，執阿難手而作是言：“阿難，汝若愛我，應當為我而作愛事。何者為我所作愛事？我于無量百千億那由他阿僧祇劫，所習阿耨多羅三藐三菩提大法寶藏，付囑于汝。汝當隨順如我所轉，當如是轉令得廣行而不斷絕，莫作中間滅法人也。阿難，我今為汝當作護持，令佛所說正法毗尼而得增長，不退減故，不失壞故。我今說喻，諸有智者從喻得解。譬如貴族巨富長者，豪富饒財，多諸庫藏，所須之物無不具足，如是財寶不共他有，種姓具足籍胄淵遠，所生因緣悉亦具足。如是長者生育一子，子既長大，勤教令學歷算書印，及余種種深密工巧、深密智慧。子既學已，后時長者語其子言：‘我今于汝所作已竟，汝既學得歷算、書印、深密工巧、深密智慧，今日是我最后教敕。一切財寶是我所有，我今悉當付囑于汝。汝從今日當學三事，可得存我門族舊業。何等為三？一者、欲，二者、精進，三、不放逸。’如是豪貴巨富長者，如是善巧教其一子。而彼一子狂惑放逸，父母財產費用皆盡。阿難，于意云何？彼長者子受父教不？” 
　　阿難言：“不也，婆伽婆。不也，修伽陀。” 
　　佛言：“阿難，如是長者，為與其子作父事不？” 
　　阿難言：“作也，婆伽婆。作也，修伽陀。” 
　　佛言：“阿難，如來則為世間之父，汝如一子，今日是我最后教誡付囑于汝。我此百千億那由他阿僧祇劫，所習無上法寶庫藏，汝等亦應學于三事。何等為三？一者、欲，二者、精進，三、不放逸。如是汝等若住三事，我此阿僧祇劫所習無上法寶庫藏則得久住，未達善法者令得通達，已通達者令不退失。是故汝等，應當堅持我此阿僧祇劫所習阿耨多羅三藐三菩提法寶庫藏，未住三事者令住三事，未達善法令得通達，已通達者令不退失。何以故？我為慈悲憐愍利益諸世間故，為令彼等得安樂故。阿難，我與世間已作父事、親友事竟，我于汝等應作已作。 
　　“復次，阿難，我于阿僧祇劫所習阿耨多羅三藐三菩提法，三事因緣當有隱沒。何等為三？一者、無信，二者、不住決定之行，三者、不懺悔。是故，阿難，今當護持正法寶藏，為住深信、決定、懺悔，應作欲、進、不放逸等三事方便。如是汝等，于我法尊世間之父，如其子事應作已作。阿難，以是義故，我復說喻，令此無上正法寶藏，而得成就增上付囑。以此喻故，諸有智者聞說得解，復得增上深愛敬信便生念言：‘彼釋迦牟尼如來應供正遍知，為我等故臨涅槃時，以其右手執阿難手，付囑于此阿僧祇劫所習阿耨多羅三藐三菩提法。’譬如商主遠游道路，所應作者皆已作訖。阿難，于意云何？而彼商主，為當還家，為在道住？” 
　　阿難言：“世尊，彼來還家，不在道住。” 
　　“阿難，如是如來世間之父、世間親友、世間導師，是大商主，以阿耨多羅三藐三菩提智所應作者皆已作訖，更無佛事而可作也。一切眾生所應度者皆已度竟，所應度者無不善調。阿難，有于三事不滿不得，如來應供正遍知不般涅槃。何等為三？ 
　　“所謂菩薩摩訶薩未得住于不退轉法。若于如來無上正法隱沒之時，或經一劫、百劫、千劫，或百千劫、百千億那由他劫，未能得成阿耨多羅三藐三菩提。諸佛世尊雖涅槃時至，見此菩薩善根未熟，為令成熟住不退故，以神通力加其自身住世不滅。待此菩薩得不退已，即時授其次第補處阿耨多羅三藐三菩提記是佛，如來然后入于無余涅槃。是故我今與彌勒等，無量百千億那由他菩薩摩訶薩，授阿耨多羅三藐三菩提記，令其住于阿毗跋致。此是諸佛憐愍眾生應作已作。 
　　“復次，阿難，若諸眾生，應于如來當得解脫而未度者，如來終不入于涅槃。若佛世尊知彼無量百千億劫，余佛世尊未出于世若自世界若余世界，于五道中所有眾生，或經一歲，或百歲、千歲，或百千歲，或百千億那由他歲，乃至一劫若過一劫，是等于我應得度脫，不于一切聲聞、緣覺而得度脫，以佛智慧如是知已，彼佛世尊雖涅槃時至，憐愍彼故，以神通力加其自身住世不滅，乃至令彼得成熟已然后度脫。阿難，此是第二諸佛世尊應作已作，然后入于無余涅槃。 
　　“復次，阿難，如來所說，若修多羅、若毗尼、若摩得勒伽，所有深義，非學無學聲聞大眾共議能知。于其眾中設有比丘生疑欲問，敬重佛故恐畏惱亂不敢輒問，于是如來應供正遍知佛智知已，化作一比丘至如來所問言：‘世尊，此所作事云何而作？’佛即告彼化比丘言：‘比丘，此所作事應如是作。’ 
　　“阿難，此是三事諸佛世尊必定須作，其事不滿不入涅槃。彼等一切，我于今者已作已滿，更無所作更無所說。阿難，我今已為諸聲聞說，修學毗尼、波羅提木叉，為盡苦故示于正道，說行決定正作其事。是故，阿難，汝等從今，我不說者，慎莫說之；我所說者，勿令斷絕。阿難，如我所說，應如是學，應如是作，慎莫放逸樂，不放逸故則得道果。以是義故，教敕汝等莫憂莫悲。 
　　“阿難，吾今后夜當般涅槃，我今當舍己之國土、己之境界，更不復來至此世界，亦復不到他世界也(他世界者后世生處)。汝等從今更不見我，我亦不復見于汝等。阿難，我當入于無余涅槃。如是涅槃，寂靜清涼，無塵離垢，一切苦息舍于窟宅，無生無老無病無死，無憂無悲無苦無惱，無不稱意，無諸悔恨，無怨憎會，無愛別離。如恒河沙等諸佛世尊，及與一切聲聞、緣覺，皆悉已去、今去、當去。阿難，汝今當觀，我猶愛彼無余涅槃。有諸愚癡凡夫之人，而不愛彼勝妙寂靜安樂涅槃，亦復不能一念發心隨順解脫。是人若能一念發心，以是因緣即為種子當得涅槃。 
　　“阿難，一切凡夫何有是力？一切凡夫羸劣無力。阿難，我觀一切愚癡凡夫猶如麥[麥+弋]。是故，阿難，愚癡凡夫，何得有力？何得有安？所有不能一念發心順解脫者，若能發心，決定得為涅槃種子。阿難，一切愚癡凡夫之人，無有戒力、定力、慧力。阿難，我已具足無量佛力，具足阿僧祇不可思議無量無等戒、定、慧、解脫、解脫知見力，慚力、愧力、久積集力、智力、舍力、福力、慧力、根力、加力，具足十力，猶故愛彼無余涅槃。阿難，有諸凡夫，闇鈍無智少于知法，樂著生死牢獄纏縛，乃至不能一念發心隨順解脫，當令彼等得為涅槃根本種子。阿難，如是如來所贊所說，諸修多羅留在未來。若佛滅后未來世中，有人得聞聞已發心，則便得入正法寶藏無余涅槃界。 
　　“阿難，我當說喻令得增上深解其義。阿難，譬如商主將諸商人，涉于廣大曠野崄路，免諸賊難到無畏城。其中有人失伴在后，極甚怖畏尋跡而去，逐諸商人甚大苦惱，得過崄路見諸商伴。阿難，如是如來成阿耨多羅三藐三菩提已，演說如是諸修多羅留在未來。于佛滅后，有諸善男子、善女人等若得聽聞，聞已發心，到我所留正法寶城無余涅槃界，到正法城已思惟憶念，護持顯說我法寶藏。阿難，我為一人尚當付此無上正法令汝堅持，何況無量百千眾生！是故我今以此億那由他阿僧祇劫所習阿耨多羅三藐三菩提正法寶藏付囑于汝，汝等應當善誦堅持，為諸凈信四部大眾開示分別，莫作中間滅法人也。 
　　“阿難，當來之世有諸眾生，不聞如是修多羅義而生退沒。是故，阿難，我當說喻。譬如豪貴巨富長者，多饒財寶，庫藏盈滿，資生所須皆悉具足。然彼長者唯有一子，遠行他方。時彼長者，身遇重病，痛苦極甚，臨命終時，以多寶物摩尼、真珠、琉璃、珂貝、金銀錢財，寄余長者作如是言：‘汝應當知，我子既已遠行他方，然我今者身遇重病，不久命終。為我子故，以是無量庫藏財寶寄付于汝。如其我子他方來還，為我教之令莫放逸，當令堅住不放逸法，然后付此庫藏寶物。當付寶時應作是言：“童子，汝父往日臨命終時，為于汝故以此寶物寄付于我。今我還汝，是汝己物，應當領受，慎莫放逸，堅持守護勿令損失。”’爾時，豪貴巨富長者作是語已，即以所有眾多寶物而寄付之，彼余長者即便領受。受已不久，其長者子他方而還，彼余長者所受寄物悉不還之。阿難，于意云何？是誰過也？” 
　　慧命阿難白佛言：“世尊，受寄者過，非余人也。何以故？其受寄者，親自受彼豪貴長者眾多寶物，不還彼子故。” 
　　佛言：“阿難，豪貴長者，喻如來也；臨命終者，喻于如來欲入涅槃；言一子者，喻未來世有諸凈信善男子、善女人等；遠行他方者，喻流轉五道；大寶藏者，喻于如來億那由他阿僧祇劫所習無上大法寶藏；受寄長者，喻于汝等諸大聲聞、菩薩摩訶薩護正法者。阿難，如是億那由他阿僧祇劫所習無上大法寶藏，為未來世諸善男子、善女人等，寄付于汝及大迦葉、彌勒等諸大菩薩。汝等若能順我付囑，彼未來世所有受化凈信佛子，應以法寶而授與之。何以故？阿難，有諸眾生是我往昔為菩薩時所成熟者，以惡業故墮于地獄、畜生、餓鬼。如是眾生如來滅后，得出惡道生于人中，所有諸根增長成熟故，于我法中以少因緣能生敬信。其中或有得出家者，聞我所說諸修多羅當發勝行，或于聲聞乘、或于緣覺乘、或于大乘而般涅槃。阿難，我為未來諸善男子、善女人等，付囑于汝我此百千億那由他阿僧祇劫所習無上大法寶藏，令彼得聞。何以故？彼等眾生，若不聞此真道正法，當有退沒。是故我今為彼未來善男子等付囑于汝大法寶藏，若彼得聞則無有退。以是因緣我復說喻，阿難，譬如轉輪王廣開庫藏，敕諸典臣：‘諸丈夫，汝當布施一切沙門、婆羅門、貧窮乞人及行路者，隨其所須，求食與食，須飲與飲，須乘與乘，及以華鬘、涂香、末香、衣服、臥具、清凈房舍、活命之具。’諸庫藏臣得王敕已而不行施。阿難，于意云何？是誰過也？” 
　　阿難言：“大德婆伽婆，諸藏臣過，非輪王也。” 
　　佛言：“阿難，如是，如是。我為法王，于億那由他阿僧祇劫，廣集如是大法庫藏，自覺悟已，欲令增廣，于天人中開示顯說，乃至為汝所開示者，為諸敬信沙門、婆羅門、一切凡夫求法義者悉令得聞。是故，阿難，我今以此大法寶藏，已廣開顯付囑于汝。汝若不為凈信沙門、婆羅門、長者、居士，及諸凡夫樂法義者廣宣分別，則于如來當有過失。何以故？阿難，我為無上法轉輪王，多有法寶功德庫藏，多諸助道七覺法財，十力無畏皆悉具足，于諸法中而得自在故名法王。汝持我此八萬四千正法寶藏，為諸凈信沙門、婆羅門、長者、居士，凈信凡夫諸法師等求法義者，具足演說勿生分別，莫作中間滅法人也。是故，阿難，汝若以我億那由他阿僧祇劫所習阿耨多羅三藐三菩提無上法寶，能為四眾而顯說者，則于如來無諸過失。若不說者，有大過也。 
　　“復次，阿難，若漏盡阿羅漢比丘，證無為故不能為他分別顯說，是人不益如來導師，亦不護持我之正法，是故我今付囑汝法。何以故？阿難，譬如有人于大黑闇執持草炬還歸舍宅，復有多人欲度黑闇，其執炬者依此草炬得度黑闇到己舍宅，到已除滅而不與他。阿難，于意云何？是人既知草炬未盡，及知大眾皆欲度闇，自用此炬而不與他，可名正作為好不也？” 
　　阿難言：“不也，婆伽婆。不也，修伽陀。” 
　　佛言：“如是，如是。阿難，若有比丘得阿羅漢果，證無為法已，亦知大眾度生死闇，而不為他分別顯說我阿僧祇劫所習法寶令得增廣，是人不名利益導師，不名攝受我之正法。是故，阿難，我今以此億那由他阿僧祇劫所習法寶付囑于汝，乃至堅持為他廣說，勿令斷絕如是真道，莫作末后滅法人也。阿難，若有比丘、比丘尼、優婆塞、優婆夷，于此法寶自安住已，必能為他分別顯說我此億那由他阿僧祇劫所習法寶，應付彼等當與其分。是故，阿難，我此億那由他阿僧祇劫所習善法，第二付囑為于未來諸眾生故，勿令如是諸眾生等不得聽聞而有退失。 
　　“復次，阿難，譬如豪貴巨富長者多諸庫藏，摩尼、真珠、珊瑚、珂貝，資生所須皆悉具足。時有怨家燒其庫藏，如是長者，復有諸怨及怨親友，于長者所心常樂作不利益者，有不樂彼得喜樂者，有不樂彼得安隱者。如是諸怨，見其大火燒庫藏時，舍之默住不滅此火。而彼長者，復有親善常欲憐愍利益心者，欲令安隱者，見其火已舍而默住不欲滅之。阿難，于意云何？如是親友，可名正發隨順理不？” 
　　阿難言：“不也，婆伽婆。不也，修伽陀。” 
　　佛言：“阿難，彼等親友，見其大火焚燒庫藏，舍而不救故復加增熾，盡燒一切庫藏不耶？” 
　　阿難言：“如是，婆伽婆。如是，修伽陀。” 
　　佛言：“如是，如是。阿難，我于億那由他阿僧祇劫所習無上善根法寶壞滅之時，有諸比丘心無敬信，毀破凈戒習行惡法，于歌舞處能為上首，不樂離欲修行禪定，心多散亂懈怠懶惰，少于聞法不樂讀誦，何能為他分別顯說，令人得聞住持法寶？ 
　　“復次，阿難，譬如灌頂剎利大王，唯有一子遠行不在。其剎利王身遇重病，既得病已，以諸寶藏種種雜物，持往寄付大臣長者，作如是言：‘若我子還，汝當置立令紹王位，以諸庫藏悉皆付之。’諸臣長者，各各別受彼王所寄，既受寄已王便命終，王命終已其子行還即紹王位，既登位已具得自在。諸臣長者而不還彼寶藏財物，作如是言：‘善哉！大王正法治化，以此寶物賜與我等。’阿難，于意云何？其所受寄大臣長者，于彼王所有過不耶？” 
　　阿難言：“如是，婆伽婆。如是，修伽陀。彼有過也。” 
　　佛言：“阿難，其遠行者，喻五道眾生；病者，喻佛欲入涅槃；多寶藏者，喻三十七助道善法；大臣長者，喻諸阿羅漢；付寶物者，喻我以此億那由他阿僧祇劫所習法寶付囑于汝，乃至如是為彼未來諸弟子故。阿難，當來之世有諸眾生，我于往昔所成熟者，以惡業故生于地獄、畜生、餓鬼。我滅度后于彼命終得生人中，所有諸根增長成熟，于我法中心生敬信，有得出家者，有在家者，有得須陀洹者，乃至有得阿羅漢者，有于學地而命終者，有于佛地發深信者，有種人天諸善根者，如是當得具足利益，有得如是敬信心者，作如是言：‘彼世間父善付我等，復得生于增上敬信。’阿難，我為彼故，以此法寶付囑于汝，乃至令彼得聞如是法寶藏故。是故，阿難，汝當以我大法寶藏，令彼凈信諸善男子、善女人等而得聞也。阿難，若不令彼而得聞者，汝于如來則為有過。何以故？阿難，彼善男子、善女人等，若聞如是大法寶藏，或有得成殊勝之行，或有得生大愛樂心，或有聞時流淚毛豎。阿難，若復有人聞是法門，念佛功德流淚毛豎者，我記彼等，以此善根皆得涅槃。  
大悲經卷第五 以諸譬喻付囑正法品第十二之二  
　　“復次，阿難，若有比丘受持如是諸法門已，有諸清信善男子、善女人等，樂聞法故有來聽者不為演說，是人則為如來怨仇。何以故？是諸人等應為法器，樂欲聞法，不為說故，彼不得聞；以不聞故，即便退失己之善根，亦復退失他人善根。所以者何？是人不知應可為說、不可為說。阿難，我以是義，欲令明了故說譬喻。猶如商人多赍寶貨，至大曠野崄難路中，開諸寶貨布之在地，喚諸群賊而告之言：‘我此寶貨希有難得，汝與我價，我以此寶當賣與汝。’阿難，時彼群賊，即于曠野執持刀杖，打諸商人奪其眾寶。阿難，于意云何？是諸商人，可于曠野布眾寶物，喚諸群賊言買物不？” 
　　阿難白言：“是諸商人，猶尚不應曠野崄路開諸寶貨，況喚群賊？世尊，如是商人，應自牢藏眾珍寶物，著鎧持仗以自防衛，于曠野處安隱而度，此事應爾。” 
　　爾時，世尊復告阿難：“復有商人，亦持諸寶從遠方來，到諸城邑王都聚落，到已開諸寶物布之在地。彼有好人來買寶物，是諸商人方執刀仗，共買寶者而共斗戰。阿難，于意云何？是諸商人得名黠不？” 
　　阿難白言：“不也，婆伽婆。不也，修伽陀。世尊，是諸商人應作是言：‘我此寶物希有難得，汝與我價，當賣與汝。’世尊，是諸商人應當如是，不應布諸寶已，著鎧持仗共相御逆。” 
　　佛言：“阿難，有諸比丘，受持流通諸法寶藏，所謂修多羅、祇夜、伽陀、毗耶迦羅那、優陀那、尼陀那、阿波陀那、伊帝毗利多迦、阇多迦、毗弗略、阿浮陀達磨、優波提舍。而于彼等應為法器，不為說故，彼不得聞；以不聞故，信等樂欲善心不生；以不生故，不得種諸善根修殊勝行而般涅槃。彼諸不應為法器者而為演說，彼得聞已，信等樂欲善心不生；以不生故，不得解脫。是人便生誹謗毀呰，作諸罪業墮三惡道。阿難，猶如彼愚癡商人，應開寶處而不為開，不應開處而便強開，應可與處而不肯與，不應與處而便強與。阿難，若有清信善男子、善女人，善心清凈樂欲聞法，應為法器來聽法者，應可為說而不為說，不應為說而便強說。是故，阿難，若有如是堪為法器，深信樂欲，求涅槃者，應當為說。若有不堪為法器者，無信樂欲，求其過失，破戒惡行伺求他過，為欲違反佛正法眼，不隨順故不應為說。何以故？勿令彼諸愚癡人等，聞此法已生增上過。是故，阿難，當如是學：若有善男子、善女人應為法器樂聞法者，勤心為說；諸有聽者，亦復應當攝心專聽。阿難，彼若如是，俱能廣生無量阿僧祇大功德聚。阿難，于意云何？所有地界及眾生界，何者為多？” 
　　阿難白言：“如我解佛所說義，眾生界多，非地界也。” 
　　佛言：“阿難，如是，如是。如汝所說，眾生界多，非彼地界，亦非水火等界。阿難，及余三千大千世界所有眾生，有可知者、有不可知者，有可見聞、有不可見聞，是等一切于一剎那、一羅婆、一摩睺多頃，假使俱時得作人身悉成男子，于一剎那、一羅婆、一摩睺多頃，皆悉得成緣覺菩提。阿難，乃至無量無邊諸世界中所有地土，是諸地土邊際不可知，如是地土悉作微塵，彼諸微塵假使皆悉得作人身悉成男子，彼作人已于一剎那、一羅婆、一摩睺多頃，皆悉得成緣覺菩提。阿難，若復無量無邊諸世界中，有須彌山、鐵圍山、大鐵圍山、雪山、香山及余黑山，乃至三千大千世界所有藥草、樹木、叢林悉為微塵，有可知者、不可知者，有可見聞、有不可見聞，皆得人身悉成男子，于一剎那、一羅婆、一摩睺多頃，假使一時皆悉得成緣覺菩提。阿難，彼諸緣覺假使壽命從過去際盡未來際，壽命住世不可得知。彼眾生中惟有一人，獨不得成緣覺菩提。然彼一人為大長者，亦從過去盡未來際，于中住壽不可得知。時彼長者亦隨住壽，供養爾數諸辟支佛，飲食、衣服、床座、臥具、病瘦湯藥，一切供身稱意樂具，恭敬尊重謙下供養彼辟支佛。若辟支佛般涅槃后起七寶塔，以諸天人寶幢幡蓋，種種華鬘、涂香、末香及以燒香，衣服歌舞音聲伎樂，盡天人中最上供具，恭敬尊重謙下供養。阿難，于意云何？彼大長者得福多不？” 
　　阿難白言：“如我解佛所說義，若能供養恭敬尊重一辟支佛，所得福德尚多無量、不可算數、無等無限、不可思議，何況供養爾許辟支佛隨其住壽，若滅度后恭敬尊重謙下供養！” 
　　爾時，世尊復告阿難：“我今以實告汝，彼辟支佛具足戒、定、慧、解脫、解脫知見聚，受彼長者種種供養。有一如來應正遍知出興于世，不受長者衣服、飲食、床座、臥具、病瘦湯藥，亦不說法，然彼長者但見如來應正遍知，凡常威儀示現于世，所得福德多于供養彼辟支佛具足戒、定、慧、解脫、解脫知見者，百千億那由他倍，不及長者見佛如來凡常威儀示現于世所得福德。何以故？以佛如來具足無量阿僧祇不可思議大功德故。阿難，諸佛如來但以威儀福德善根，猶尚不能窮其邊際，何況如來所有無量諸善功德！ 
　　“阿難，若于辟支佛所修行布施所得福德無量阿僧祇，若于佛所修行布施所得福德亦復無量無有限者，有何差別？阿難，彼所布施非無差別。阿難，譬如有人為求利故詣于他方，彼得利已即便回還。阿難，若施辟支佛所得福德，比佛如來亦復如是。阿難，若復有人于諸佛所修行布施，所得福德不可為譬。何以故？阿難，若于佛所修行布施，所得福德無量阿僧祇、不可思議、無等無匹、無有邊際、不可窮盡。 
　　“阿難，若于佛所修行布施所得福德，我當為汝而作譬喻，諸有智者以喻得解。阿難，譬如畫師畫雖精好，其中猶有少許鄙拙不端嚴處，復有畫師所作端正轉更勝前。如是，阿難，若于辟支佛所修行布施所得福德，比于佛所修行布施所得福德，亦復如是。何以故？阿難，彼辟支佛，以其智故得名辟支佛。此辟支佛智皆從如來智慧而生，諸佛如來一切種智轉更勝前。是故，阿難，若于佛所乃至盡形，衣服、飲食、床座、臥具、病瘦湯藥，恭敬尊重謙下供養，所得福德寧為多不？” 
　　阿難白言：“如是，婆伽婆。如是，修伽陀。若于佛所乃至盡形恭敬供養，所得福德甚多無量。世尊，若于佛所乃至發心一生敬信，所得福德尚多無量、不可思議、不可算數，何況有人于如來所乃至盡形，恭敬尊重謙下供養！” 
　　作是語已，佛告阿難：“且置供養一佛如來以一切樂具乃至盡形而供養者，且置供養二、三、四、五乃至十佛，若二十、三十乃至百佛、千佛、百千佛、億佛、百億佛、千億佛、百千億佛，億那由他、百億那由他、千億那由他、百千億那由他乃至遍滿閻浮提如來應正遍知。盡四天下千世界、二千世界、三千大千世界，其中百億日月、百億須彌山、百億鐵圍山、百億大海、百億閻浮提、百億郁單越、百億弗婆提、百億瞿陀尼、八萬州渚并諸眷屬，百億四天下、百億四天王天、百億三十三天、百億須夜摩天、百億兜率陀天、百億化樂天、百億他化自在天、百億梵天乃至阿迦貳吒天，此名三千大千世界，彼悉滿中諸佛如來應正遍知，譬如甘蔗、若竹、若葦、若佉陀利林、若迦賒林。彼諸如來，壽命長遠如恒河沙劫。時有長者，壽命住世亦復如是，乃至盡形衣服、飲食、床座、臥具、病瘦湯藥，恭敬尊重謙下供養彼諸如來。若佛滅后起七寶塔，以天幢幡諸妙寶蓋，種種香華、涂香、末香，一切華鬘諸妙蓮華、優波羅華、拘牟頭華、芬陀利華，一切歌舞種種音樂，以如是等一切樂具，恭敬尊重謙下供養。阿難，于意云何？彼大長者，所得福德寧為多不？” 
　　阿難白言：“如是，婆伽婆。如是，修伽陀。彼大長者，于一如來以諸肴膳飲食供養，所得福德尚多無量不可算數，何況如是于諸佛所住恒河沙劫，而設供具恭敬尊重謙下供養！彼佛滅后起七寶塔種種供養，所得福德不可為譬。” 
　　作是語已，佛告阿難：“我今以實告汝，若彼長者，于諸佛所隨其壽命，恭敬尊重謙下供養，彼佛滅后起七寶塔，以諸勝妙種種供養所得福德。阿難，若有善男子、善女人，于諸如來分別演說菩提道時，信解樂欲具足深信，法是善說、僧是發心善修行者，信解諸行一切無常、一切苦、一切空，一切法無我，寂滅涅槃。阿難，以此信解所得福德轉復勝前。阿難，若復有人信解如是諸法寶藏轉為他說，所得福德如是廣大，如是無量，如是阿僧祇，如是不可思議，如是無等，如是無限。何以故？阿難，如是法寶，無上法藏，初中后善。若有修行如是布施所得功德，比此法藏猶如草芥，應如是知。何以故？阿難，如是布施，世間有漏，是生死法。阿難，我此無量阿僧祇億那由他劫所集法藏，斷除生死離諸雜食流轉故有。阿難，若有眾生聞此法藏，從此生法而得解脫，乃至老死憂悲苦惱法而得解脫。阿難，我觀此義故作是說，有二種人得大福德：一者、勤心為說，二者、至心專聽。” 
　　作是語已，慧命阿難白佛言：“世尊，若有善男子、善女人，深信具足，如實修行，分別諸法信解樂欲，法是善說、僧是發心善修行者，信解一切諸行無常、若苦、若空，一切法無我，寂滅涅槃，如是善思深正念者得幾許福？” 
　　佛言：“阿難，若復有人，但知法是善說、僧是發心善修行者，如是善男子、善女人深正思惟攝心專聽，得聞法已乃至一彈指頃，深正思惟法是善說、僧是發心善修行者，是人于彼所得福德無量無邊；何況善男子、善女人深正思惟攝心專聽，聽聞法已乃至一彈指頃如實修行，解知諸行一切無常、一切苦、一切空，諸法無我，寂滅涅槃！ 
　　“阿難，若于無量無邊諸世界中，所有一切諸眾生界，于一剎那、一羅婆、一摩睺多頃，假使一時俱得人身；彼得人已于一剎那、一羅婆、一摩睺多頃，假使一時于阿耨多羅三藐三菩提成等正覺。彼諸如來假使壽命從過去際不可得知，于未來際亦復如是。阿難，假使是等諸眾生中惟有一人，于阿耨多羅三藐三菩提不成正覺。然彼一人為大長者，亦隨壽命從過去際不可得知，于未來際亦復如是。爾時，長者乃至盡形，恭敬尊重謙下供養彼諸如來，以諸樂具、衣服、飲食、床座、臥具、病瘦湯藥而以供養。彼諸如來入涅槃后起七寶塔，起寶塔已寶幢幡蓋，一切華鬘、涂香、末香，盡世所有恭敬尊重謙下供養。阿難，于意云何？時彼長者，所得福德寧為多不？” 
　　阿難白言：“若彼長者，恭敬尊重謙下供養一佛如來，所得福德甚多無量，不可算數、不可思議、無等無限，何況如是于諸佛所，隨其壽命恭敬尊重謙下供養，所得福德不可思量！” 
　　佛言：“阿難，如是，如是。如汝所說，如是長者，所得福德不可思議。是故，阿難，我今以實告汝，若彼長者于諸佛所隨其壽命，恭敬尊重謙下供養所得福德；若復有人深正思惟攝心專聽，得聞法已乃至一彈指頃，信解樂欲，法是善說、僧是發心善修行者，信解諸行一切無常、一切苦、一切空，諸法無我，寂滅涅槃，所得福德不可譬類所能知也。阿難，如我先說，有二種人得福甚多：一者、至心為說，二者、專心勤聽。” 
　　爾時，世尊說是偈言：  
　　“為于二種義， 應聽佛所說， 
　　　一切漏行盡， 近圣成菩提。 
　　　若有說法者， 及聽佛正法， 
　　　二俱得福多， 能建諸仙幢。”  
　　爾時，世尊復告阿難：“有二種人共魔波旬極大戰諍。何者為二？一者、至心為說，二者、專心勤聽。何以故？阿難，如是梵行得滿足者，謂善知識及善等侶、善心流注。何以故？阿難，若有眾生遇善知識，遇知識已從生得解脫，乃至老病死憂悲苦惱法而得解脫。阿難，此事我昔告諸聲聞，有二因緣能生正見：一者、從他聞法，二者、內正思惟。從他聞者當知從佛所聞，內正思惟者亦從佛知。何以故？阿難，如諸凡夫佛未出時，自無內正思惟，佛出世已，教諸凡夫作如是事。阿難，我觀是義故作是說，內正思惟亦從佛生。” 
　　爾時，世尊說是偈言：  
　　“善哉妙丈夫， 得見增諸智， 
　　　若有斷疑者， 令凡得明慧。 
　　　見圣者得樂， 共居亦得樂， 
　　　不見諸凡愚， 如常有樂者。  
　　“是故，阿難，我為是義隨宜演說，梵行滿足者，諸善知識及善等侶，能生善心相續流注。何以故？阿難，若有眾生遇善知識得生善心，生善心已心則得信，心得信已所作皆善，所作善已則得善法，得善法已安住善法，住善法已于佛世尊深得敬重，于法僧所亦深敬重，當得圣所愛戒、自在戒、智所贊戒、趣涅槃戒。阿難，如云降雨小坑滿，小坑滿已大坑滿，大坑滿已小河滿，小河滿已大河滿，大河滿已大海滿。如是，阿難，若有善男子、善女人，于諸佛所，聞佛說已得善根力，得善根已近善知識，近善知識已得善等侶，得善等侶已得善流注，得善流注已得最勝善，得最勝善已得善心，得善心已乃至如法順法發心修行，究竟轉、究竟無垢、究竟梵行、究竟最后。 
　　“阿難，汝觀如是一切外物同時生長，華果成時無有違失，何況汝等所作善行豈有違失？若有違失，無有是處。是故，阿難，汝等應當修行善行。無有眾生修行善行，而不得果有違失者。阿難，我亦曾修一切善行，無有違失。阿難，我本修行菩薩行時，所修一切諸善功德，所得果報，無有違失。阿難，汝觀如來所行道路，于彼所有丘陵坑坎，高下平正；屏廁臭處，清凈香潔；株杌荊棘藪林叢草，穢惡隱沒，善好低首，樹神現身傾側禮拜。城邑巷路所有眾生，見佛如來隨佛而行，如來過后，各還如故。阿難，汝觀如來于過去世諸佛菩薩善知識所，聲聞、緣覺、師僧、父母、耆年長宿、沙門、婆羅門，傾側稽首獲得如是最勝果報，一切外物見諸佛已應低首者即便低首，高者令下，下者令高，高下諸處皆悉平正。阿難，汝觀一切愚癡凡夫，于諸尊長不修恭敬，亦不禮拜憍慢自恃，為慢所害，為慢所纏。 
　　“阿難，汝觀如來網縵手足，一切皆以善行所得。阿難，汝觀如來本修善行，布施、愛語、利行、同事，以此善行攝護眾生，不作分別此是我父、此是我母、兄弟姊妹、親戚善友。阿難，我于眾生一味平等，心無差別。阿難，我于久遠無有眾生而不攝受布施、愛語、利行、同事，如是攝護愚癡凡夫，然彼不知以已善根福德因緣，生死本際受諸果報。阿難，我于眾生與其善根所得福樂，多于自身修諸善業所得果報。阿難，一切世間所有樂具，皆悉無常，是變易法。如此樂具是無常故，我本修行菩薩行時，為諸凡愚成熟佛道，令得無為圣無漏樂。是無漏樂，常不變易，更不敗壞。是故，阿難，如是圣智當修諸業，如是圣智修諸業者，是名正業。如是，阿難，我本亦曾以此圣智修諸善業。 
　　“阿難，我亦更說諸余善行，若有眾生為涅槃故，乃至發心作少善根種諸種子，聞佛如來說諸妙法，深解義趣憶念如來，心生愛敬有抆淚者、長嘆者、毛豎者，若墮地獄、畜生、餓鬼，無有是處，若于菩提不得究竟，亦無是處。阿難，復有眾生憶念如來，于法覺悟有流淚者、毛豎者、嘆息者。阿難，莫作異觀，彼諸眾生墮于惡道地獄、畜生、餓鬼中者，無有是處。是故，阿難，汝莫放逸，應勤方便修諸善業。阿難，諸佛世尊以不放逸得證菩提，及助道法亦以不放逸故得。阿難，若有如是善受教者、求利益者、求安樂者、求憐愍者，起悲愍心，應如是作。所應作者我已作竟，汝等今者亦應當作，勿令如是真道斷絕，又復勿令佛正法眼而有隱沒。阿難，汝應如是令佛法眼使得久住，各于人天廣行流布。阿難，我今以是正法寶藏，付囑于汝勿令毀滅，應如是作，是我教法。”  
問教品第十三  
　　爾時，慧命阿難白佛言：“世尊，我今云何修行法眼？若我修行佛正法眼，云何久住于諸天人廣行流布？世尊，我復云何結集法眼？云何顯說？” 
　　作是語已，佛告阿難：“我滅度后，有諸大德、諸比丘眾集法毗尼時，彼大德摩訶迦葉最為上首。阿難，時彼大德諸比丘眾，當如是問：‘世尊何處說大阿波陀那？何處說摩訶尼陀那？何處說大集法？何處說五三法？何處諸天來問？何處天帝釋問？何處諸天來下？何處說梵網經？’如是次第，彼諸比丘復當問汝：‘阿難，佛在何處說修多羅？何處說祇夜？何處說毗耶迦羅那？何處說伽陀？何處說優陀那？何處說尼陀那？何處說伊帝毗利多迦？何處說阇多迦？何處說毗弗略？何處說阿波陀那？何處說阿浮陀達磨？何處說憂波提舍？阿難，佛在何處說聲聞藏？佛在何處說緣覺藏？佛在何處說菩薩藏？’ 
　　“阿難，時彼比丘如是問已，汝應如是答：‘如是我聞：一時，佛在摩伽陀國菩提樹下初成正覺。如是我聞：一時，佛在伽耶城。如是我聞：一時，佛在摩伽陀國，阿阇波羅尼拘陀樹下修苦行處。如是我聞：一時，佛在波羅捺仙人住處鹿野苑中。如是我聞：一時，佛在耆阇崛山。如是我聞：一時，佛在毗富羅山。如是我聞：一時，佛在摩伽陀國鞞提訶山。如是我聞：一時，佛在王舍城仙人山中大黑方石。如是我聞：一時，佛在舍衛國祇樹給孤獨園。如是我聞：一時，佛在毗舍離城庵羅樹園。如是我聞：一時，佛在毗舍離獼猴池邊，大林精舍重閣講堂。如是我聞：一時，佛在瞻波城竭伽池邊。如是我聞：一時，佛在伽耶城伽耶山頂。如是我聞：一時，佛在拘睒彌國瞿師羅園。如是我聞：一時，佛在娑枳多城阿踰阇園迦羅迦林。如是我聞：一時，佛在釋種住處迦毗羅城尼拘陀園。如是我聞：一時，佛在波離弗城鳩鳩吒園。如是我聞：一時，佛在摩偷羅城頻陀林中。如是我聞：一時，佛在拘尸那城力士生地，阿利羅跋提河邊娑羅雙樹間。阿難，以如是次第在在處處佛所說法，在在處處大眾所集，隨其時節，隨其句義，隨其因緣，隨其問答發起因緣，隨所為人，隨所為事，為欲分別顯其智故，隨其名味句義次第種種演說，隨彼由緒有因有緣，善義善味廣為人說，佛說經已，一切大眾皆大歡喜，頂戴奉行。阿難，汝應如是結集法眼，如是分別種種顯說。” 
　　如來應供正遍知說如是語，如是我聞一時已，大地極惡六種震動，甚大可畏令人毛豎。當于爾時，此三千大千世界六種震動，現十八相，東踴西沒、西踴東沒、南踴北沒、北踴南沒、中踴邊沒、邊踴中沒。十八相者，動遍、動等、遍動、踴遍、踴等、遍踴、震遍、震等、遍震、吼遍、吼等、遍吼、起遍、起等、遍起、覺遍、覺等、遍覺。 
　　當于爾時，無量天、龍、夜叉、乾闥婆、阿修羅、迦樓羅、緊那羅、摩睺羅伽、釋、梵、護世、人非人等，悲啼流淚作如是言：“婆伽婆，涅槃太速！修伽陀，涅槃太速！世間眼目，隱沒太速！世間盲冥，無目太速！” 
　　慧命阿難悲啼流淚亦作是言：“婆伽婆，涅槃太速！修伽陀，涅槃太速！世間眼目，隱沒太速！世間盲冥，無目太速！世間導師，隱沒太速！” 
　　爾時，世尊復告阿難：“汝莫憂悲，一切有為生法、有法、分別法、覺知法、因緣生法、滅壞法，若不壞者，無有是處。阿難，汝于長夜以身口意慈孝如來，無量安樂，心無有二，無瞋無恨，無有怨嫌。阿難，汝以如是當得大神通、大功德，廣大無量猶如甘露、第一甘露、盡甘露際。是故，阿難，汝于梵行亦復應當以身口意恭敬供養，亦當如我應如是學。何以故？ 
　　“阿難，我滅度后于未來世，法欲盡時最后五百年，持戒朋黨、正法朋黨將欲盡滅，破戒非法朋黨熾盛，誹謗正法，壽命短促，眾生壞時、法滅壞時、比丘僧壞時。阿難，當于爾時驚畏恐懼，有諸比丘不修身、不修心、不修戒、不修慧。彼等不修身、戒、心、慧者，貪著六處。何等為六？一者、貪著缽，二者、貪著衣，三者、貪著食，四者、貪著床座，五者、貪著房舍，六者、病瘦因緣貪著湯藥。彼等貪求勝妙衣缽，乃至上好眾味藥故，更共斗諍迭相言訟，上至官司口如刀劍，互相誹謗迭共憎嫉，如是為彼衣缽、飲食、床座、房舍、湯藥因緣，共相憎嫉，心不純熟，濁心相向。是故，阿難，汝于梵行身口意慈，當好供給具足供養，于諸梵行若見若聞、若粗若細、若信若行，當于彼所莫起惱亂，應如是學。何以故？阿難，當于爾時極大怖畏，命濁、劫濁、眾生濁、見濁、煩惱濁，俗人爾時極受諸苦，為苦所中，為苦所惱，為極饑饉，為極病疫，為賊所惱亢旱水災，為諸螽蟲種種惱觸。阿難，時彼婆羅門、長者、居士，雖復如是為苦所惱，為苦所切，猶有凈信恭敬尊重于佛法僧，數數得生具足深信。彼以信佛法僧因緣，于一比丘亦生深信，修行布施作諸功德，受持禁戒，讀誦受持，為人解說。有聽受者得聞法已，心生愛敬歡喜踴悅，如法修行種諸善根，以此善根身壞命終，得生善道諸天人中。 
　　“阿難，汝觀如是諸惡比丘，當以信心舍家出家，得出家已貪著衣缽，六種因緣墮三惡道；在家俗人為苦所惱尚生敬信，以信善根得生善道。是故，阿難，應正身律儀、口律儀、意律儀，當作是念：‘愿我敬信速得具足！愿我深心正直具足！愿我身心具善思惟！’何以故？阿難，身口意業不善思惟，有五種過。何者為五？一者、妄語；二者、兩舌；三者、綺語；四者、貪欲；五者、身壞命終，墮三惡道生地獄中。阿難，善思惟者，當得五種功德利益。何者為五？一者、不妄語；二者、不兩舌；三者、不綺語；四者、不貪欲；五者、身壞命終，得生善道諸天人中。 
　　“復次，阿難，若人斗諍毀呰、言訟違競相對，心不調柔、濁心變壞者，有五過失：一者、妄語；二者、兩舌；三者、于諸持戒不生敬信；四者、晝夜憂苦惡意而住；五者、身壞命終，墮三惡道生地獄中。阿難，若復有人心住慈善，當得十一種功德利益。何者十一？一者、睡眠得安隱，悟則心歡喜；二者、不見惡夢；三者、人非人愛；四者、諸天擁護；五者、毒不能害；六者、刀箭不傷；七者、火所不燒；八者、水所不溺；九者、常得好衣、肴膳飲食、床座臥具、病瘦湯藥；十者、得上人法；十一者、身壞命終得生梵天。阿難，心住慈善，得此十一功德利益。 
　　“是故，阿難，若我現在及滅度后，自燃法燈，自作法歸，莫求他燈，莫求他歸。阿難，云何比丘自燃法燈，自作法歸，不求他燈，不求他歸？阿難，若有比丘觀內身，循身觀勤精進，系念一心除世貪憂，如是觀內身，循身觀，觀內受、內心、內法，勤精進，系念一心除世貪憂。阿難，是為比丘自燃法燈，自作法歸，不求他燈，不求他歸。是故，阿難，我為導師，于諸聲聞所應作者，我已作竟。汝等今者應如是作，此是我之教法，當于阿蘭若處，冢間樹下，空舍露地，應當一心勤修止觀，思滅苦本，慎莫放逸。汝若放逸，后必憂悔。” 
　　爾時，世尊說是偈言：  
　　“我已說正道， 拔諸無智箭， 
　　　汝今應勤修， 諸佛所說法。 
　　　為凈諸見故， 除此更無道， 
　　　修者得解脫， 能斷諸魔縛。 
　　　若能修此行， 如佛之所說， 
　　　能度一切苦， 得滿諸佛愿。”  
　　爾時，世尊說是經已，慧命阿難及諸比丘、諸來大眾，及諸天、人、阿修羅、乾闥婆、一切世間，聞佛說已隨順悲喜，舉手拍頭椎胸號叫，悲啼流淚頂戴奉行。  

   上一部：乾隆大藏經·大乘涅槃部·佛說方等般泥洹經二卷  下一部：乾隆大藏經·大乘涅槃部·大般涅槃經三卷  
 
 
    
  
乾隆大藏經·大乘涅槃部·大悲經        
    