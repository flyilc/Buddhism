    第0114部～大般涅槃經三卷           
    
  
   大乘涅槃部·第0114部    
大般涅槃經三卷    
東晉平陽沙門釋法顯譯      
  

大般涅槃經卷上  
　　如是我聞：一時，佛在毗耶離大林中重閣講堂，與大比丘眾千二百五十人俱。 
　　爾時，世尊而與阿難，于晨朝時，著衣持缽，入城乞食，還歸所止，食竟洗漱，收攝衣缽，告阿難言：“汝可取我尼師壇來，吾今當往遮波羅支提入定思惟。”作此言已，即與阿難俱往彼處。既至彼處，阿難即便敷尼師壇，于是世尊結跏趺坐，寂然思惟。阿難爾時去佛不遠，亦于別處，端坐入定。 
　　世尊須臾從定而覺，告阿難言：“此毗耶離優陀延支提、瞿曇支提、庵羅支提、多子支提、娑羅支提、遮波羅支提，此等支提甚可愛樂。阿難，四神足人，尚能住壽滿于一劫若減一劫；如來今者有大神力，豈當不能住壽一劫若減一劫？” 
　　爾時，世尊既開如是可請之門以語阿難，阿難默然而不覺知。世尊乃至殷勤三說，阿難茫然，猶不解悟，不請如來住壽一劫若減一劫，利益世間諸天人民。所以者何？其為魔王所迷惑故。 
　　爾時，世尊三說此語，猶見阿難心不開悟，即便默然。  
　　爾時，魔王來至佛所，而白佛言：“世尊，今者宜般涅槃。善逝，今者宜般涅槃。所以者何？我于往昔在尼連禪河側，勸請世尊入般涅槃，世尊爾時而見答言：‘我四部眾比丘、比丘尼、優婆塞、優婆夷猶未具足，又未降伏諸余外道，所以未應入般涅槃。’世尊今者四部之眾無不具足，又已降伏諸余外道，所為之事皆悉已畢，今者宜應入般涅槃。” 
　　于時魔王如是三請，如來即便答言：“善哉！我于往昔在尼連禪河側，已自許汝，以四部眾未具足故所以至今。今已具足，卻后三月，當般涅槃。” 
　　是時魔王，聞佛此語，歡喜踴躍，還歸天宮。  
　　爾時，世尊即便舍壽，而以神力住命三月。是時大地十八相動，天鼓自鳴，以佛力故，空中唱言：“如來不久當般涅槃。”諸天人眾忽聞此聲，心大悲惱，遍體血現。 
　　是時，世尊即于彼處，而說偈言：  
　　“一切諸眾生， 皆隨有生死， 
　　　我今亦生死， 而不隨于有， 
　　　一切造作行， 我今欲棄舍。”  
　　爾時，世尊說此偈已，默然而住。是時，阿難見大地動，心大驚怖，而自念言：“今者何故忽有是相？如此之事非為小緣，我今當往咨問世尊。”作此念已，即從座起，到于佛前，頭面禮足白言：“世尊，我向于彼別處思惟，忽見大地十八相動，又聞空中天鼓之聲，心大怖懼，不知此相是何因緣？” 
　　佛言：“阿難，大地震動，有八因緣：一者、大地依于水住，又此大水依風輪住，又此風輪依虛空住，空中有時猛風大起，吹彼風輪，風輪既動，彼水亦動，彼水既動，大地乃動；二者、比丘、比丘尼、優婆塞、優婆夷，有修神通始成就者，欲自試驗故大地動；三者、菩薩在兜率天，將欲來下，降神母胎，故大地動；四者、菩薩初生，從右脅出，故大地動；五者、菩薩舍于王宮，出家學道，成一切種智，故大地動；六者、如來成道，始為人天轉妙法輪，故大地動；七者、如來舍壽，以神通力住命而住，故大地動；八者、如來般涅槃時，故大地動。阿難，當知地動因緣，有此八事。 
　　“阿難，有八部眾：一者、剎利，二者、婆羅門，三者、長者居士，四者、沙門，五者、四天王，六者、忉利天，七者、魔王，八者、梵王。此八部眾，我觀其根應得度者，隨所現形而為說法，彼亦不知是我所說。 
　　“阿難，有八勝處：一者、內有色想，外觀色少境界；二者、內有色想，外觀色無量境界；三者、內無色想，外觀色少境界；四者、內無色想，外觀色無量境界；五者、觀一切色青；六者、觀一切色黃；七者、觀一切色赤；八者、觀一切色白。此是行者上勝之法。 
　　“復次，阿難，有八解脫：一者、內有色想，外觀色；二者、內無色想，外觀色不凈思惟；三者、凈解脫；四者、空處解脫；五者、識處解脫；六者、無所有處解脫；七者、非想非非想處解脫；八者、滅盡定解脫。此亦復是行者勝法。若能究竟此等法者，即于諸法自在無礙。 
　　“阿難知不？我于往昔初成道時，度優樓頻螺迦葉在尼連禪河側。爾時，魔王來至我所，而請我言：‘世尊，今者宜般涅槃。善逝，今者宜般涅槃。何以故？所應度者皆悉解脫，今者正是般涅槃時。’如是三請，我即答言：‘今者未是般涅槃時。所以者何？我四部眾未具足故。所應度者皆未究竟，諸外道眾又未降伏。’如是三答。魔王聞已，心懷愁惱，即還天宮。向者又來，而請我言：‘世尊，今者宜般涅槃。善逝，今者宜般涅槃。所以者何？我于往昔在尼連禪河側，勸請世尊而般涅槃，世尊爾時即答我言：“我四部眾，比丘、比丘尼、優婆塞、優婆夷猶未具足，又未降伏諸余外道，是以未應入般涅槃。”世尊，今者四部之眾無不具足，又已降伏諸余外道，所為之事皆悉已畢，今者宜應入般涅槃。’魔王乃至如是三請，我即答言：‘我于往昔在尼連禪河側，已自許汝，以四部眾未具足故所以至今。今已具足，卻后三月，當般涅槃。’魔王聞我作此語已，歡喜踴躍還歸天宮。我既于此受魔請已，即便舍壽，住命三月，以是因緣，大地震動。” 
　　爾時，阿難聞佛此語，心大悲惱遍體血現，涕泣流淚，而白佛言：“唯愿世尊，哀愍我等，住壽一劫若減一劫，利益世間諸天人民。”如是三請。 
　　爾時，世尊告阿難言：“汝今非是請如來時。所以者何？我已許魔，卻后三月，當般涅槃。汝今云何而請住耶？阿難，汝侍我來，頗曾聞我說二言不？” 
　　阿難白佛：“實不曾聞天人之師有二言也。我于往昔曾聞，世尊為四部眾而說法言，四神足人則能住壽，滿足一劫若減一劫，況復如來，無量神力自在之王，今更不能住壽一劫若減一劫，而便舍壽，住命三月？唯愿世尊，哀愍我等，住壽一劫若減一劫。” 
　　爾時，世尊答阿難言：“我今所以便舍壽者，正由汝故。所以者何？我前于此向汝說言：‘四神足人尚能住壽，滿足一劫若減一劫；如來今者有大神力，豈當不能住壽一劫若減一劫？’乃至如是殷勤三說，開勸請門，而汝默然，曾不請我住壽一劫若減一劫，是故我今住命三月。汝今云何方請我住？” 
　　爾時，阿難聞佛此語，決定知佛入般涅槃不可勸請，心生苦痛，悶絕懊惱，泣涕流連，不能自勝。 
　　爾時，世尊既見阿難生大苦惱，而以梵音安慰之言：“阿難，汝今勿生憂悲，有為之法皆悉如是，一切合會無不別離。” 
　　世尊即便而說偈言：  
　　“一切有為法， 皆悉歸無常， 
　　　恩愛和合者， 必歸于別離， 
　　　諸行法如是， 不應生憂惱。”  
　　于是阿難流淚而言：“天人之師，無上大尊，不久應當入般涅槃，我今云何而不憂惱？”即便拍頭高聲唱言：“嗚呼苦哉！世間眼滅！眾生不久失于慈父。” 
　　爾時，世尊又告阿難：“汝今不應生于憂惱，設住一劫若減一劫，會亦當滅。有為之法，性相如是，汝勿于我獨生苦也。我今欲還重閣講堂，汝可取我尼師壇來。” 
　　于是，世尊即與阿難俱，共還歸重閣講堂。  
　　爾時，世尊告阿難言：“汝今可語，此大林中重閣講堂諸比丘眾，皆悉令往大集講堂。”阿難奉敕，即便普語諸比丘眾：“世尊皆令往大集堂。”比丘集已，阿難白佛：“諸比丘眾悉皆已集，唯愿如來，自知其時。” 
　　爾時，如來從重閣講堂，往大集堂敷座而坐，告諸比丘：“我昔為汝所說諸法，常思惟之，誦習勿廢，凈修梵行，護持禁戒，福利世間諸天人民。諸比丘，我昔為汝說何等法，汝思惟之，勿生懈怠？三十七道品法，所謂四念處、四正勤、四如意足、五根、五力、七覺支、八圣道分，汝應修習精勤思惟，此法能令到解脫處。復次，比丘，一切諸法皆悉無常，身命危脆猶如驚電，汝等不應生于放逸。汝等當知，如來不久，卻后三月，當般涅槃。” 
　　爾時，世尊即說偈言：  
　　“我欲棄捐此， 朽故之老身， 
　　　今已舍于壽， 住命留三月。 
　　　所應化度者， 皆悉已畢竟， 
　　　是故我不久， 當入般涅槃。 
　　　我所說諸法， 則是汝等師， 
　　　頂戴加守護， 修習勿廢忘。 
　　　汝等勤精進， 如我在無異， 
　　　生死甚危脆， 身命悉無常， 
　　　常求于解脫， 勿造放逸行， 
　　　正念清凈觀， 善護持禁戒， 
　　　定意端思惟， 攝情于外境。 
　　　若能如此者， 是則護正法， 
　　　自到解脫處， 利益諸天人。”  
　　爾時，諸比丘聞佛此語，心大苦痛，涕泣交流，遍體血現，迷悶懊惱，而白佛言：“世尊，唯愿住壽，勿般涅槃，利益眾生，增長人天。唯愿住壽，勿般涅槃，開諸眾生智慧之眼。一切眾生墮于黑暗，唯愿如來，為作明照。一切眾生皆悉漂沒生死大海，唯愿如來，為作舟航。”舉手拍頭，捶胸大叫：“嗚呼苦哉！如來不久當般涅槃，一切眾生何所歸依？” 
　　爾時，世尊告諸比丘：“一切諸法皆悉無常，恩愛合會無不別離。汝等不應請我住世。何以故？今者非是勸請我時。向為汝等略說法要，當善奉持如我無異。”日既晚暮，世尊即與阿難俱共還歸重閣講堂。  
　　爾時，世尊既至明旦著衣持缽，而與阿難入城乞食，既得食已，即便還歸重閣講堂。食訖澡漱，與諸比丘往干荼村，路經毗耶離城。世尊回顧，向城而笑。阿難即便頭頂禮足，而問佛言：“無上大尊，非無因緣而妄笑也。” 
　　佛即答言：“阿難，我今所以向城笑者，正為最后見此城故。”當于如來說此言時，虛空之中，無云而雨。 
　　于是，阿難復白佛言：“世尊，甚為奇特！虛空清凈，無有氣翳，忽然而降如此密雨。” 
　　佛告阿難：“汝知之不？虛空諸天，聞我說言最后見于毗耶離城，心大懊惱，悲感涕泣。此是天淚，非為雨也。” 
　　爾時，阿難及諸比丘，聞佛此語，心復悲惱，悶絕躃地，而白佛言：“今者天人，極大苦痛，世尊云何而欲委舍般涅槃耶？” 
　　爾時，如來即以梵音而安慰之：“汝等不應生于憂苦。” 
　　諸比丘言：“世尊今者最后見于毗耶離城，不久便當入般涅槃，我等云何而不憂苦？”如是展轉，人人相告，乃至聲徹諸離車等。 
　　時諸離車，聞此語已，心懷悲惱，遍體血現，舉手拍頭，捶胸大叫：“嗚呼苦哉！世間眼滅，眾生于今無所歸依。”互相語言：“我等今者，應往佛所勸請世尊，住毗耶離，住壽一劫若減一劫，利益世間諸天人民。”即便嚴駕疾往佛所，既出城門遙睹如來，又見阿難及諸比丘，涕泣流連，悶絕懊惱。 
　　諸離車等倍增悲慟，前詣佛所，頭面禮足，而白佛言：“世尊今者欲般涅槃，一切眾生失智慧眼，方當在于黑暗之中，云何能見所應行處？唯愿世尊，住壽一劫若減一劫。”如是三請，佛即答言：“有為之法，皆悉無常，設住一劫若減一劫，亦歸無常。” 
　　爾時，如來即說偈言：  
　　“須彌雖高廣， 終歸于消磨， 
　　　大海雖淵曠， 會亦還枯竭， 
　　　日月雖明朗， 不久則西沒， 
　　　大地雖堅固， 能負荷一切， 
　　　劫盡業火燃， 亦復歸無常， 
　　　恩愛合會者， 必歸于別離。 
　　　過去諸如來， 金剛不壞身， 
　　　亦為無常遷， 今我豈獨異？ 
　　　諸佛法如是， 汝等不應請， 
　　　勿偏于我上， 而更生憂惱。”  
　　爾時，世尊說此偈已，告諸離車：“汝等可止啼泣之情，諦聽如來最后所說。” 
　　諸離車言：“善哉！世尊，愿樂欲聞。” 
　　于是，如來敷尼師壇，結跏趺坐，諸比丘眾及以離車，強自抑忍，各坐一面。 
　　爾時，世尊告離車言：“汝等當知，有七種法，日就增進，而不減損：一者、歡悅和同，無相違逆；二者、共相曉悟，講論善業；三者、護持禁戒，及持禮儀；四者、恭敬父母及余尊長；五者、親戚和睦，各相承順；六者、國內支提，修理供養；七者、奉持佛法，親敬比丘及比丘尼，愛護優婆塞及優婆夷。如是七法，若受行者，令人威德日就增進，國土熾盛，人民豐樂。汝等從今至盡形壽，當奉持之，無得懈怠。” 
　　時諸離車即白佛言：“我等若于此七法中修行一事，尚能令我威德增進，況復具足修行七法！善哉！世尊，我等今者便得福利，當盡形壽奉持不忘。” 
　　爾時，世尊告諸比丘：“汝等從今亦當修習七法之行：一者、歡悅和諧，猶如水乳；二者、常共集會，講論經法；三者、護持禁戒，不生犯想；四者、恭敬于師及以上座；五者、料理愛敬阿練比丘；六者、勸化檀越，修營三寶所止住處；七者、勤加精進，守護佛法。汝等當知，若有比丘行此七法，功德智慧日就增進。 
　　“復次，比丘，更有七法，汝等當修：一者、不如白衣營資生業；二者、不作戲論調謔之言；三者、不樂睡眠廢于精勤；四者、不論世間無益之事；五者、遠惡知識，近于善友；六者、正念，不生邪想；七者、若于佛法有所得者，更求勝進。汝等若能行此七法，功德智慧日就增長。 
　　“復次，比丘，更有七法，汝等當行：一者、于佛法僧生堅固信；二者、有慚；三者、有愧；四者、心常樂于多聞；五者、心不輕躁；六者、樂聞經義；七者、樂修智慧。汝等若能修此七法，功德智慧日就增長。 
　　“復次，比丘，更有七覺意法，汝等當行：一者、擇法；二者、精進；三者、喜；四者、念；五者、定；六者、猗；七者、舍。汝等若能行此七法，功德智慧日就增長。 
　　“復次，比丘，更有七法：一者、觀于無常；二者、觀于無我；三者、觀于不凈；四者、觀苦；五者、不樂世間；六者、不著五欲；七者、勤修寂滅。汝等若能行此七法，功德智慧日就增長。 
　　“復次，比丘，更有七法，汝等當行：一者、身常行慈；二者、口常行慈；三者、意常行慈；四者、若有檀越種種布施，平等分與無使有偏；五者、于深妙法樂說不厭；六者、不以世間典籍而教于人；七者、見非同學不生憎嫉。汝等若能修此七法，功德智慧日就增長。 
　　“復次，比丘，更有七法，汝等當行：一者、于九部法善能分別；二者、善解其義；三者、行道誦習，皆得其時；四者、行住坐臥，善得儀中；五者、為人說法，并自量忖，以其所長而以教人；六者、若婆羅門、剎利、長者、居士，來欲聽法，當善籌量，隨根為說；七者、善別愚智。汝等若能行此七法，功德智慧日就增長，則能守護我之正法。”  
　　爾時，國中諸離車妻，聞佛不久當般涅槃，今者最后見毗耶離，心大懊惱，悲泣流連，各與五百眷屬，各辦五百乘車，載供養具，種種莊嚴，車牛白者懸素幡蓋，如是玄黃各隨牛色，次第出城，往至佛所。 
　　爾時，世尊遙見彼來，告諸比丘：“汝等見此諸離車妻，前后導從，極嚴麗不？” 
　　比丘答言：“唯然見之。” 
　　佛告比丘：“此毗耶離、離車長者及以其妻，出入之儀，甚為光飾，與忉利天等無異也。” 
　　時離車妻既到佛所，頭面禮足，悲泣流連，不能自勝，以諸供具而供養佛，白言：“世尊，唯愿住壽教化眾生。世尊，今若般涅槃者，我等盲瞑，永無開悟。受生薄福為此女身，恒有限礙不得自在，無緣而數親近世尊，世尊便欲般涅槃者，我等善根日就減損。” 
　　爾時，如來而答之言：“汝等從今至盡形壽，精勤持戒，如人護眼，意念端直，勿生諂嫉，此便即是常得見我。” 
　　諸離車妻聞佛此語，倍增悲絕，不能自勝，卻坐一面。  
　　爾時，庵婆羅女，顏容端正世界第一，聞佛不久當般涅槃，最后見于毗耶離城，心懷悲懊，涕泣交流，即與五百眷屬，嚴五百乘車，次第出城，往詣佛所。 
　　爾時，世尊遙見彼來，告諸比丘：“庵婆羅女，今來詣我，形貌殊絕，舉世無雙。汝等皆當端心正念，勿生著意。比丘當觀此身，有諸不凈，肝、膽、腸、胃、心、肺、脾、腎、屎尿、膿血充滿其中，八萬戶蟲居在其內，發毛爪齒、薄皮覆肉、九孔常流，無一可樂。又復此身，根本始生，由于不凈。此身所可往來之處，皆悉能令不凈流溢。雖復飾以雕彩，熏以名香，譬如寶瓶中藏臭穢。又其死時，膖脹腐爛，節節支解，身中有蟲而還食之，又為虎狼鴟梟雕鷲之所吞噬。世人愚癡，不能正觀，戀著恩愛，保之至死，橫于其中而生貪欲。何有智者而樂此耶？” 
　　爾時，世尊即說偈言：  
　　“雖復佩瓔珞， 香華自嚴飾， 
　　　屎尿及唾洟， 不凈藏其內。 
　　　眾生保惜之， 迷惑不覺悟， 
　　　猶如灰覆火， 愚人蹈其上。 
　　　智者當遠離， 勿生染著心。”  
　　爾時，庵婆羅女到于佛前，頭面禮足，以諸供具而供養佛，銜淚嗚咽而白佛言：“唯愿世尊，住壽住世，不般涅槃，利益世間諸天人民。世尊若定般涅槃者，一切眾生無復獎導，猶如嬰兒失于慈母。” 
　　爾時，世尊而告之言：“一切諸行，性相如是，汝今不應生于悲惱。”世尊即便普為來眾而說法言：“汝等從今護持禁戒，勿得虧犯。破戒之人，天龍鬼神所共憎厭，惡聲流布，人不喜見；若在眾中獨無威德，諸善鬼神不復守護；臨命終時，心識怖懼，設有微善悉不憶念；死即隨業受地獄苦，經歷劫數然后得出；復受餓鬼、畜生之身，如是轉轉無解脫期。比丘持戒之人，天龍鬼神所共恭敬，美聲流布，聞徹世間；處大眾中威德明盛，諸善鬼神常隨守護；臨命終時正念分明，死即生于清凈之處。” 
　　當于如來說此法時，六萬八千那由他天人八部，遠塵離垢得法眼凈，六十比丘漏盡意解成阿羅漢。  
　　爾時，世尊告諸離車及與其妻，并庵婆羅女：“我今欲進干荼村中，汝等可各還歸所止。當知諸行皆悉無常，但當修行我所說法，勿如嬰兒涕泣悲惱。”世尊即便從座而起。 
　　時諸離車及與其妻、庵婆羅女，聞佛此言，捶胸拍頭，號啕大叫，緣路隨佛不肯旋返。世尊既見戀慕情深，非是言辭所可安慰，即以神力化作河水，涯岸深絕，波流迅疾。 
　　時諸離車及以眷屬、庵婆羅女，既見如來與比丘眾在彼河岸，倍增悲慟，悶絕躃地，而以微聲共相謂言：“是處那忽有此大河，而復乃爾波湍驚急？當是如來見于我等隨從不舍，而故作此，絕行道耳。” 
　　時諸離車及以其妻、庵婆羅女，既不得渡，心倍踴躍，俯仰哽咽，絕望乃還。  
　　爾時，如來至干荼村北林中住，告諸比丘：“汝等當知，有四種法：一戒、二定、三慧、四解脫。若不聞知此四法者，斯人長夜在生死海。我于往昔若不聞知此四法者，不能疾得阿耨多羅三藐三菩提。” 
　　于是，世尊即說偈曰：  
　　“戒定慧解脫， 我若不久聞， 
　　　不能疾得證， 無上正真道。 
　　　汝等宜精進， 修習此四法， 
　　　能斷生死苦， 天人上福田。”  
　　爾時，世尊說此偈已，為諸比丘分別廣說此四法義。當于如來說此法時，千二百比丘即于諸法，漏盡意解成阿羅漢。  
　　爾時，世尊與諸比丘即從座起，趣于象村、庵婆羅村、閻浮村乃至到于善伽城。到彼城已，與諸比丘，前后圍繞，在一處坐。 
　　于是，世尊告諸比丘：“有四圣諦，當勤觀察：一者、苦諦，二者、集諦，三者、滅諦，四者、道諦。比丘，苦諦者，所謂八苦：一、生苦，二、老苦，三、病苦，四、死苦，五、所求不得苦，六、怨憎會苦，七、愛別離苦，八、五受陰苦。汝等當知，此八種苦，及有漏法，以逼迫故，諦實是苦。集諦者，無明及愛，能為八苦而作因本，當知此集，諦是苦因。滅諦者，無明愛滅絕于苦因，當知此滅，諦實是滅。道諦者，八正道——一、正見，二、正念，三、正思惟，四、正業，五、正精進，六、正語，七、正命，八、正定。此八法者，諦是圣道。若人精勤，觀此四法，速離生死，到解脫處。汝等比丘，若于此法已究竟者，亦當精勤為他解說。我若滅后，汝等亦應勤思修習。” 
　　當于如來說此法時，五百比丘漏盡意解成阿羅漢，虛空諸天其數四萬，于諸法中遠塵離垢得法眼凈。  
　　爾時，世尊告諸比丘：“有四決定說： 
　　“一者、若有比丘樂欲說法，作如是言：‘我親從佛聞如是法，善解其義，受持讀誦，極自通利。汝等宜應請之令說，應隨所聞善自思惟，為修多羅，為是毗尼，法相之中有此法耶？若修多羅及以毗尼、法相之中，有此法者，宜應受持，稱贊善哉。若修多羅及以毗尼、法相之中，無此法者，不應受持，亦勿稱贊。’當知此法非我所說。 
　　“二者、若有比丘樂欲說法，作如是言：‘我于某處比丘僧眾聞如是法，善解其義，受持讀誦，極自通利。汝等宜應請之令說，隨所聞法善自思惟，為修多羅，為是毗尼，為是法相有此法耶？若修多羅及以毗尼、法相之中，有此法者，宜應受持，稱贊善哉。若修多羅及以毗尼、法相之中，無此法者，不應受持，亦勿稱贊。’當知此法非我所說，亦復非彼比丘眾說。 
　　“三者、若有比丘樂欲說法，作如是言：‘我親從彼某僧伽藍、某阿練若住處，眾多上座比丘，悉皆多聞，聰明智慧，聞如是法，善解其義，受持讀誦，極自通利。汝等宜應請之令說，應隨所聞，善思惟之，為修多羅，為是毗尼，為是法相中有此法耶？若修多羅及以毗尼、法相之中，有此法者，宜應受持，稱贊善哉。若修多羅及以毗尼、法相之中，無此法者，不應受持，亦勿稱贊。’當知此法非我所說。 
　　“四者、若有比丘樂欲說法，作如是言：‘我親從某僧伽藍、某阿練若住處，有一上座比丘，智慧多聞，聞如是法，善解其義，受持讀誦，極自通利。汝等宜應請之令說，應隨所聞，善思惟之，為修多羅，為是毗尼，為法相中有此法耶？若修多羅及以毗尼、法相之中，有此法者，宜應受持，稱贊善哉。若修多羅及以毗尼、法相之中，無此法者，不應受持，亦勿稱贊。’當知此法非我所說。 
　　“汝等宜應善分別此四決定說，又亦以此分別說法傳授余人。設我在世及般涅槃，虛偽真實，以此知之。” 
　　時諸比丘而白佛言：“善哉！世尊，我等從今當能分別佛說、魔說。”  
　　爾時，世尊與諸比丘從座而起，趣鳩娑村。到彼村已，與比丘眾前后圍繞，坐一樹下。時彼村中，諸婆羅門、長者、居士聞佛至已，皆悉馳競，來詣佛所，頭面禮足，卻坐一面，而白佛言：“世尊，今者與諸比丘故來此村，別有余趣？” 
　　于是，如來即答之言：“我卻后三月，當般涅槃。從毗耶離城遍歷村邑，次第到此。” 
　　爾時，諸人聞佛此語，悲泣懊惱，悶絕躃地，舉手拍頭，捶胸大叫，唱如是言：“嗚呼苦哉！世間眼滅！我等不久，失所歸導。”垂涕白言：“唯愿世尊，住壽一劫若減一劫。” 
　　爾時，世尊而答之言：“汝等不應生此悲惱。所以者何？有為之法，性相如是。汝等可舍憂惱之情，靜心聽我最后所說。”于是諸人強自抑忍，低頭默聽。 
　　時彼座中，有一婆羅門，名弗波育帝，聰明智慧，博聞強記。爾時，如來即告之言：“汝等當知，在家之人有四種法，宜應修習：一者、恭敬父母，盡心孝養；二者、恒以善法，訓導妻子；三者、愍念僮仆，知其有無；四者、近善知識，遠離惡人。汝等若恒行此四法，現世為人之所愛敬，將來所生常在善處。 
　　“復次，弗波育帝，在家之人有四樂法：一者、不負他財，無慚愧色；二者、極大巨富，自惜不用，父母、妻子、親戚、眷屬皆不給與，又不供養沙門、婆羅門；三者、極大巨富，身著麗服，口恣上味，供養父母、親戚、眷屬皆悉給與，奉事沙門及婆羅門；四者、身口意業，并不為惡，聰明智慧，樂欲多聞。汝等當知，在家之人，雖復有此四種之樂，而不負他債及以慳貪，此法名為最下之樂；好行布施，名為中樂；身口意業不造于惡，聰明智慧，樂于多聞，此法名為上勝之樂。” 
　　爾時，如來而說偈言：  
　　“不負債及慳，斯名為下樂； 
　　　有財行布施，此名為中樂； 
　　　身口意業凈，智慧樂多聞， 
　　　此則為上樂，慧者之所行。 
　　　汝等從今日，乃至盡形壽， 
　　　長幼互相教，行此中上法。”  
大般涅槃經卷中  
　　爾時，弗波育帝等而白佛言：“世尊，我等從今以中上法，互相開導。” 
　　于是，弗波育帝等五百人，即于佛前，受三歸依并及五戒。弗波育帝等重白佛言：“唯愿世尊，及比丘僧，明受我供。” 
　　于時，如來默然許之。弗波育帝等知佛許已，即從座起，與其來眾，禮佛而退。還到其舍，通夕辦好香美飲食。既至明日，食時將到，遣信白言：“唯愿世尊，自知其時。”于是如來與比丘僧，前后圍繞，往詣其舍，次第而坐。 
　　弗波育帝見佛及僧悉安坐已，便起行水，手自斟酌諸美飲食。余婆羅門、長者、居士，有五百人，各赍美饌，亦在其舍，共供養佛。時諸比丘，當于食上，有不善攝身威儀者，諸婆羅門、長者、居士既見之已，心不歡喜。 
　　爾時，世尊知眾人心，而普告言：“汝等當知，如來正法，深曠如海，不可測量。又復大海，有諸眾生，身體極大，長萬六千踰阇那，或復身長八千踰阇那，或復身長四千踰阇那，或復身長千踰阇那，或復身長一寸半寸，乃至極微。如來法海亦復如是，其中或有得阿羅漢，具足三明及以六通，有大威德福天人者，其中亦有得阿那含者、斯陀含者、須陀洹者，亦復有得四果向者，乃至亦有凡夫之人未得法利者。是故汝勿于法海中而生礙心。” 
　　于是，世尊而說偈言：  
　　“一切眾川流，皆悉歸大海， 
　　　若飯佛及僧，福歸己亦然。”  
　　爾時，如來說此偈已，又為眾人說種種法。于時，弗波育帝等五百人，于諸法中遠塵離苦得法眼凈。  
　　爾時，世尊與比丘僧從座而起，更復前行，趣波波城。弗波育帝等五百人，悲號啼泣，奉送如來，徘徊顧慕，絕望乃返。 
　　爾時，世尊既至彼城。彼城之中，有工巧子，名曰淳陀。其人有園，極為閑靜。如來即便與諸比丘，前后圍繞，往住彼園。是時，淳陀聞佛及僧來其園中，歡喜踴躍，不能自勝，與其同類俱詣佛所，頭面禮足，卻住一面，而白佛言：“不審世尊，何緣來此？有他趣耶？” 
　　爾時，世尊即答之言：“我今所以來至此者，不久應當入般涅槃，是以故來最后相見。” 
　　是時，淳陀及其同類聞佛此語，心大悲惱，悶絕于地良久，微聲而白佛言：“世尊今者舍諸眾生，不慈念耶？云何便欲入般涅槃？唯愿世尊，住壽一劫若減一劫。”即又拍頭捶胸大叫，作如是言：“嗚呼苦哉！世間眼滅！一切眾生從今以后，沒生死海，未有出期。所以者何？無上導師般涅槃故。” 
　　爾時，世尊告淳陀言：“汝今不應生苦惱也。一切諸行，法皆如是，悉為無常之所遷變，合會恩愛，必有別離，是故汝今勿生憂惱。” 
　　爾時，淳陀即白佛言：“我今亦知諸行無常，合會恩愛，皆悉別離。然無上尊當般涅槃，我今云何而不悲惱？” 
　　爾時，世尊即為淳陀說種種法，淳陀聞已，憂悲小歇，便從座起，整身威儀，偏袒右肩，頂禮佛足白言：“世尊，唯愿明日受我薄供。”世尊即便默然許之。 
　　爾時，淳陀知佛許已，禮足而退。淳陀還舍，通夕辦于多美飲食。至明食時，遣信白佛：“唯愿世尊，自知其時。” 
　　于是，如來與諸比丘，前后圍繞，往詣其舍，次第就坐。是時，淳陀見佛坐已，即便行水，手自斟酌，下諸精饌。世尊及僧食竟洗缽，還歸本坐，淳陀亦坐。 
　　爾時，世尊告淳陀言：“汝今已作希有之福，最后供飯佛、比丘僧，如此果報無有窮盡。一切眾生所種諸福，無有能得等于汝者，宜應自生欣慶之心。我今最后受汝請訖，更不復受他余供飯。” 
　　爾時，世尊即說偈言：  
　　“汝今已建立， 希有之功德， 
　　　最后得供飯， 佛及比丘僧。 
　　　功德日增長， 永無窮竭時， 
　　　汝今宜自應， 深生欣慶心， 
　　　一切所造福， 無有等汝者。”  
　　爾時，世尊說此偈已，即語阿難：“我今身痛，欲疾往彼鳩尸那城。” 
　　爾時，阿難與諸比丘并及淳陀，聞佛此語，生大苦痛，號泣流連，不能自勝。于是，世尊即從座起，與諸比丘前后圍繞，趣向彼城。 
　　爾時，淳陀亦與眷屬隨從如來，世尊中路止一樹下，語阿難言：“我于今者，極患腹痛。”即將阿難去樹不遠，而便下血，既還樹下，而敕阿難：“汝可取我僧伽梨衣，四疊敷地，我欲坐息，不堪復前。” 
　　阿難受敕，世尊即便坐息樹下，又告阿難：“我今患渴，汝可往至迦屈嗟河，取凈水來。” 
　　阿難答言：“向有商人，五百乘車，從河而過，其水必濁，恐不堪飲。”如是再三敕于阿難，阿難然后持缽而去。既到河上，見水澄清，心大怖懼，身毛皆豎，而自念言：“我于向者，見諸商人五百乘車，經此水過，意謂猶濁，不言便清，致令屢逆如來之敕。”即持水歸而以供奉，作如是言：“甚奇世尊！向見商人五百乘車，從河而渡妨于前后，十日之中猶未應清。世尊神力，俄爾之頃，而便澄潔。”世尊即便受水飲之。  
　　爾時，有一滿羅仙人之子，名弗迦娑，是彼迦蘭仙人弟子，從鳩尸那詣波波城。忽于中路而見如來坐息樹下，合掌問訊卻坐一面，而白佛言：“夫出家法，坐禪之業最為第一，調伏情根，使心不亂，專精寂靜，莫能驚恐。所以者何？憶念往昔隨從我師迦蘭仙人，行于道路，既患疲乏，近于路側，止息樹下，我師即便坐禪思惟。當爾之時，有諸商人乘五十乘車從前而過，我師爾時猶故寂默，身不動搖，如是良久方從禪起。我即便往而白師言：‘尊向在此坐禪之時，有諸商人五十乘車經前而過，聲如雷震，不審尊向為見之不？’師答我言：‘都無所見。’又復問言：‘聞其聲不？’亦答：‘不聞。’即復白言：‘尊今衣上所以有此塵土污者，是彼車過故致爾耳。’我于爾時，深生奇特，知坐禪法極可敬重，善攝情根無能亂者。” 
　　爾時，世尊答弗迦娑：“汝向所說，非為奇特。所以者何？若復有人，非是熟眠，亦復不入于滅盡定，端心坐禪，五百乘車從其前過，此人于時不覺不聞，如是乃可名為奇特。復次，弗迦娑，斯亦未足為大奇特。若復有人正念坐禪，遇天霹靂雷電震曜，時有耕者兄弟二人，聞此驚怖應聲而死，又有四牛亦皆頓絕，而坐禪者不覺不聞，斯可得名為奇特不？” 
　　弗迦娑言：“五百乘車從前而過，不覺不聞已為奇特，況復霹靂震曜動地而不聞覺！極為希有！” 
　　爾時，世尊告弗迦娑：“我于往昔在阿車摩村，于一樹下端坐思惟。時有商人五百乘車經我前過，而我禪思不覺不聞。諸商人等經過良久，我方出定。時彼商人遙見我起，皆悉競來，見我身上塵坌污衣，即便拂之，而問我言：‘我等向者，五百乘車從此而過，世尊見不？’即便答言：‘我不見也。’彼復問言：‘世尊自可閉目不視，為聞聲不？’我又答言：‘亦不聞聲。’商人又問：‘世尊為眠，為是入于滅盡定耶？’我又答言：‘我向不眠，亦非入定，但在禪思，故無聞見。’彼諸商人聞我此言，極生奇特嘆未曾有，而作是言：‘坐禪之力，乃能如此。’我即為其說種種法，時彼商眾悉于諸法，遠塵離垢得法眼凈。 
　　“復次，弗迦娑，我于往日在彼村側，田間獨坐寂默禪思，不久忽然天大霹靂，雷電風雨震動天地。時有耕者兄弟二人，忽聞此聲同共怖死，又有四牛亦復頓絕。時彼村人，聞有耕者二人怖死，或是父母、妻子、知識，合村相隨，涕泣來看。我于爾時方從禪覺，見地泥水，又有眾人集聚號哭。有一人來，我即問言：‘何故人眾聚此悲泣？’彼人答言：‘世尊，向者不覺雷電霹靂聲耶？我村之中，兄弟二人在此而耕，同時為于霹靂所殺，及以四牛亦皆俱死。云何世尊而不覺知？如來向者為是得眠？為是入于滅盡定耶？’即答之言：‘我向不眠，亦不入定，端寂坐禪，故不聞耳。’是時彼人聞佛此語，深生奇特嘆未曾有，心自念言：‘坐禪乃有如此之力。’我即為其種種說法，既聞法已，于諸法中遠塵離垢得法眼凈。” 
　　時弗迦娑聞佛此言，生希有心，而白佛言：“本見我師坐禪之時，五十車過而不聞知，謂為奇特。今者如來說此二事，百千萬倍不可為比，如來禪力不可思議。”即便從佛受三歸依。如來為說種種妙法，其聞法已，心開意悟，遠塵離垢得法眼凈。即語侍人：“汝可取我金色劫貝二張持來，我欲上佛。”侍人奉敕，即取將來。 
　　時弗迦娑手執劫貝，長跪佛前而作是言：“我今以此奉上世尊，唯愿哀愍，即賜納受。” 
　　爾時，世尊答弗迦娑：“我今為汝受取一張，可以一張施于阿難。所以者何？阿難日夜親侍我側，且又今日看我疾病。若有施主，施于病人及看病者，斯則名為滿足大施。” 
　　時弗迦娑聞佛此語，歡喜踴躍，即以一張置佛足下，又持一張至阿難所，長跪白言：“我今以此奉施尊者，唯愿納受。” 
　　阿難答言：“善哉！善哉！汝今能信天人師言，令汝長夜永得安樂，我為汝受。” 
　　于是，弗迦娑還至佛所，如來即復為說諸法，其聞法已，得阿那含果。 
　　時弗迦娑復白佛言：“我今欲于佛法出家。”佛即喚言：“善來比丘。”須發自落，袈裟著身，即成沙門，得阿羅漢。  
　　爾時，如來從其面門放種種光，青黃赤白玻瓈紅色。于是阿難頂禮佛足，長跪叉手，而白佛言：“不審世尊，有何因緣，而現此瑞？” 
　　佛即答言：“阿難，當知我有二時放大光明：一者、在菩提樹欲成佛時放大光明；二者、欲般涅槃放大光明。阿難知不？我成阿耨多羅三藐三菩提，盡于夜分般涅槃時，亦復如是。汝今當知，我于今者后夜分盡，在鳩尸那城力士生地，熙連河側娑羅雙樹間，入般涅槃。”說此語已，諸比丘眾，虛空諸天，悲號啼泣不能自勝。 
　　爾時，世尊與比丘眾到迦屈蹉河。世尊即便入河洗浴，洗浴訖已，共比丘僧坐于河側。 
　　爾時，淳陀心自咎責：“世尊因受我之供飯，而患腹痛，欲般涅槃。” 
　　爾時，世尊知淳陀心，告阿難言：“汝今當知，一切眾生勿自責言，如來因受我之供飯，致使身患而般涅槃。所以者何？如來出世，有二種人，獲福最上：一者、欲成阿耨多羅三藐三菩提時，而來奉施；二者、如來臨欲般涅槃時，最后供飯。此二人福正等無異，所獲果報不可稱計。如此二施難可值遇，如優曇缽華時時乃有。” 
　　爾時，世尊即告淳陀：“汝今心意正有此念，不應自生如此悔責，已獲無上難得之寶，宜應自生慶幸之情。百千萬劫，佛名難聞；雖得聞名，見佛又難；雖得見佛，供養又難；雖得供養，在此二施，亦又甚難。汝今已果，不久當獲辯才、智慧、色、力、壽命。” 
　　爾時，淳陀聞佛此語，心生歡喜不能自勝，而白佛言：“快哉！世尊，我今已得如此大利。” 
　　爾時，世尊而說偈言：  
　　“布施者獲福， 慈心者無怨， 
　　　為善者消惡， 離欲者無惱， 
　　　若行如此行， 不久般涅槃。”  
　　爾時，世尊說此偈已，告淳陀言：“汝今應以最后施福，廣為人說，令得聞者長夜獲安。”  
　　爾時，世尊告阿難言：“我今欲進鳩尸那城力士生地，熙連河側娑羅雙樹間。” 
　　阿難白言：“唯然，世尊。” 
　　于是，如來與諸比丘前后圍繞，而便進路渡熙連河，住鳩尸那城力士生地娑羅林外，語阿難言：“汝可往至娑羅林中，見有雙樹，孤在一處，灑掃其下，使令清凈，安處繩床，令頭北首。我今身體極苦疲極。” 
　　爾時，阿難及諸比丘聞佛此語，倍增悲絕。阿難流淚奉敕而去，至彼樹下灑掃敷施，皆悉如法，還歸白言：“灑掃敷施，皆悉已畢。” 
　　爾時，世尊與諸比丘入娑羅林，至雙樹下，右脅著床，累足而臥，如師子眠，端心正念。 
　　爾時，雙樹忽然生華，墮如來上。世尊即便問阿難言：“汝見彼樹非時生華供養我不？”阿難答言：“唯然，見之。” 
　　爾時，諸天龍神八部，于虛空中雨眾妙華、曼陀羅華、摩訶曼陀羅華、曼殊沙華、摩訶曼殊沙華而散佛上，又散牛頭栴檀等香，作天伎樂歌唄贊嘆。佛告阿難：“汝見虛空諸天八部供養我不？” 
　　阿難白言：“唯然，已見。” 
　　世尊又復告阿難言：“欲供養我報于恩者，不必以此香華伎樂。凈持禁戒，讀誦經典，思惟諸法深妙之義，斯則名為供養我也。”  
　　爾時，有一比丘，名優波摩那，如來昔日未取阿難為侍者時，其恒執事看視如來。時優波摩那，既見如來臥雙樹下，心大苦惱，在佛前立。 
　　爾時，世尊而告之言：“汝今不須當我前倚。”優波摩那即卻一面。 
　　爾時，阿難心生疑念：“我侍佛來經歷年載，未曾見佛作如此語。今日何故不聽前立？如來今者不久便當入般涅槃，而復不聽在前悲泣。” 
　　于是，阿難即禮佛足，長跪叉手白言：“世尊，我從昔來侍佛至今，數數在于世尊前立，而未曾聞令我卻退。今者何故語優波摩那使避前耶？” 
　　佛言：“阿難，諸天龍神八部之眾，聞我在于娑羅雙樹右胸而臥，皆悉競來瞻視于我，從虛空中累至于地，四面充滿，各三十二踰阇那。此優波摩那比丘，當我前立，天龍八部生不喜心，作如是念：‘如來今者在雙樹間，不久便當入般涅槃，我等最后瞻視之時，而此比丘當佛前立。’以是因緣故令之卻。阿難知不？今此八部，或有悲泣不能自勝，或有懊惱迷悶欲絕，或有以手自拔頭發，或有牽絕嚴身具者，悉皆同聲唱如是言：‘如來今者入般涅槃，何其速哉！如來出世難可值遇，如優曇缽華時時乃現，而今不久入般涅槃。嗚呼苦哉！世間眼滅！我等從今誰為歸導。’離欲諸天皆悉嘆言：‘嗚呼世間極為無常，無有受生不歸滅者！’又彼諸天共相謂言：‘世尊昔日或在毗耶離城，或在王舍城，或在舍衛國并及余處，安居訖已，諸比丘眾從四方來，問訊世尊。我等因此，得于路側見諸比丘，禮拜供養，聽受經法，長獲福利。世尊今者既般涅槃，諸比丘僧安居竟已，無復問訊，游行處所。我等不復得于路側見諸比丘，禮拜供養，聽受經法，從今永失如此福利。’” 
　　爾時，如來告阿難言：“若比丘、比丘尼、優婆塞、優婆夷，于我滅后，能故發心往我四處，所獲功德不可稱計，所生之處常在人天，受樂果報無有窮盡。何等為四？一者、如來為菩薩時，在迦比羅旆兜國藍毗尼園所生之處；二者、于摩竭提國，我初坐于菩提樹下，得成阿耨多羅三藐三菩提處；三者、波羅奈國鹿野苑中，仙人所住轉法輪處；四者、鳩尸那國力士生地，熙連河側娑羅林中雙樹之間，般涅槃處。是為四處。若比丘、比丘尼、優婆塞、優婆夷，并及余人外道徒眾，發心欲往到彼禮拜，所獲功德悉如上說。” 
　　爾時，阿難聞佛此語白言：“世尊，我從今者當普宣告諸四部眾知此四處，若往禮拜功德如是。”  
　　爾時，阿難復白佛言：“若有善心諸優婆夷，善持戒行，樂聽經法，欲見比丘，我等從今當云何耶？” 
　　佛言：“汝等從今勿與相見。” 
　　阿難言：“若脫遇會與之相逢，當復云何？” 
　　佛言：“勿與共語。” 
　　阿難言：“若不共語，其脫咨請，欲聞經法，當復云何？” 
　　佛言：“應為說法，但當善攝汝身口意。” 
　　爾時，阿難而白佛言：“我等從今如是奉行。”  
　　爾時，阿難而白佛言：“世尊，入于般涅槃后，供養之法，當云何耶？” 
　　佛言：“汝今不應逆憂此事，但自思惟，于我滅后護持正法，以昔所聞，樂為人說。所以者何？諸天自當供養我身，又婆羅門及以諸王、長者、居士，此等自當供養我身。” 
　　阿難言：“雖復天人自興供養，然我不知應依何法？” 
　　佛言：“阿難，供養我身，依轉輪圣王。” 
　　阿難又問：“供養轉輪圣王，其法云何？” 
　　佛言：“阿難，供養轉輪圣王之法，用新凈綿及以細氎合纏其身，如是乃至積滿千重。內金棺中，又作銀棺盛于金棺，又作銅棺盛于銀棺，又作鐵棺盛于銅棺，然后灌以眾妙香油。又復棺內，以諸香華而用涂散，作眾伎樂歌唄贊頌，然后下蓋。造大寶輿，極令高廣，軒蓋欄楯，眾妙莊嚴，以棺置上。又于城中作阇維處，掃灑四面極令清凈，以好栴檀及諸名香，聚為大[卄/積]。又于[卄/積]上，敷舒繒氎，施大寶帳，以覆其上。然后輿舉，至阇維處，燒香散華，伎樂供養。繞彼香[卄/積]，周回七匝，然后以棺置香[卄/積]上，而用香油以澆灑之。燃火之法，從下而起。阇維既竟，收取舍利內金瓶中，即于彼處而起兜婆，表剎莊嚴，懸繒幡蓋。諸人民等，恒應日日燒香散華種種供養。 
　　“阿難當知，供養轉輪圣王之法，其事如是。阇維我身，亦與王等。然起兜婆，有異于王，表剎莊嚴，應懸九傘。若有眾生懸繒幡蓋，燒香散華，及燃燈燭，禮拜贊嘆我兜婆者，此人長夜獲大福利。將來不久，他人亦復起大兜婆，供養其身。 
　　“阿難當知，一切眾生皆無兜婆，唯有四人得立兜婆：一者、謂如來、應、正遍知、明行足、善逝、世間解、無上士、調御丈夫、天人師、佛世尊，慈愍眾生，堪為世間作上福田，應起兜婆；二者、謂辟支佛，思惟諸法自覺悟道，亦能福利世間人民，應起兜婆；三者、謂阿羅漢，隨所聞法思惟漏盡，亦能福利世間人民，應起兜婆；四者、謂轉輪圣王，宿植深福，有大威德，王四天下，七寶具足，自行十善，又復勸于四天下人亦行十善，應起兜婆。阿難，當知若有眾生以諸供具，而以供養此兜婆者，其所得福，漸次差降。”  
　　爾時，阿難聞佛此語，心生懊惱，悲號啼泣，隱于佛后，相去不遠，而以微聲，作如是言：“我今猶是學地之人，于諸法中未得深味，而天人師一旦舍我入般涅槃，我當何時踐解脫路？”即便舉手攀一樹枝，捶胸拍頭，悶絕懊惱。 
　　爾時，世尊問余比丘：“阿難即時為在何處？” 
　　比丘答言：“阿難今者在如來后，于一樹下，啼泣懊惱。” 
　　又告比丘：“汝可往彼語阿難言，天人之師，今欲見汝。”比丘便往，說如來旨。阿難既聞，即便來還，至于佛所，頭面禮足，倚立一面。 
　　世尊于是問阿難言：“我于近日已為汝說，一切諸行皆悉無常，合會恩愛必歸別離，汝今何故猶生悲惱？復次，阿難，汝從往昔侍我至今，左右執事進止去來，及通賓客皆得宜節。又復見汝身口及意，皆悉清凈無有瑕穢，汝獲福利不可稱計。” 
　　爾時，世尊告諸比丘：“阿難不應作此悲惱。所以者何？不久當得到解脫處。比丘當知，過去諸佛皆有侍者如今阿難，未來諸佛亦復如是。比丘當知，今此阿難，智慧深妙聰明利根，我從昔來所說法藏，阿難皆悉憶持不忘。 
　　“復次，比丘，阿難善知進止時節。若有人客欲來見我，阿難即先思量其時，世尊或應某時見諸比丘，或應某時見比丘尼，或應某時見優婆塞，或應某時見優婆夷，或應某時見婆羅門，或應某時見于剎利，或應某時見長者、居士，或應某時見諸外道。如是等眾，若來見我及聞說法，皆悉多獲功德福利。所以者何？悉是阿難通進見我，得其善根成熟時故。 
　　“復次，比丘，轉輪圣王有四奇特希有之法：一者、若婆羅門來至轉輪圣王之所，既到見王，顏容端正，威德高顯，心生歡喜；次聞王語，音辭清徹，亦生歡喜；乃至見王，默然無言，又懷踴躍；及與王辭，還歸所止，回戀顧慕，步步悵怏，如饑渴人不得飽滿。二者、諸小剎利，三者、毗舍，四者、首陀羅，亦復如是。此為轉輪圣王四奇特事。當知阿難亦有此四奇特之事：一者、若諸比丘從遠方來，欲問訊我，次見阿難，皆生歡喜；聞其說法及見默然，亦復欣悅；辭別而退，戀德情深，不能有已。二者、比丘尼，三者、優婆塞，四者、優婆夷，亦復如是。汝等當知，阿難有此四奇特事。”  
　　爾時，世尊告阿難言：“汝今不應自生苦惱而作是言：‘天人之師將般涅槃，我今無復解脫之期。’所以者何？凡我所說一切法藏，于我滅后，思惟奉持，勤行精進，不久自當得于解脫。” 
　　爾時，阿難既得如來梵音安慰，憂惱小除，而白佛言：“我今心意，如小醒悟，欲有所請，唯愿哀愍。” 
　　佛即答言：“欲請何事？” 
　　阿難言：“此鳩尸那城，比余大國，極為邊狹，人民又復不能熾盛。唯愿世尊，往余大國，王舍城、毗耶離城、舍衛國城、婆羅奈城、阿踰阇城、瞻波城、俱睒彌城、德叉尸羅城。如是諸城，所處正中，人民熾盛，國土豐樂，皆多信心，智慧聰明。唯愿世尊，往彼諸城而般涅槃，廣利其中諸眾生等。” 
　　爾時，世尊答阿難言：“汝今不應作是請我言，此鳩尸那城為邊狹也。汝當諦聽，今為汝說。阿難，過去久遠，此鳩尸那城有轉輪圣王，名大善見，七寶具足，王有千子能伏怨敵，皆以正法化諸人民。爾時，此城名鳩尸婆帝城，東西二門，其間相去十二踰阇那；南北二門，其間相去八踰阇那。其城四面，周匝七重，其內一重淳以黃金，其第二重淳以白銀，其第三重淳以琉璃，其第四重淳以玻瓈，其第五重淳以硨磲，其第六重淳以瑪瑙，其第七重雜以眾寶。其城樓櫓皆悉七層，窗牖欄楯七寶雕飾，懸眾寶鈴網羅上，其間相去盡一箭道。其城四門，門各九重，莊校嚴飾，光麗悅目。七重城外各有塹水，其水澄潔具八功德，皆以七寶而為階陛，諸雜類鳥鸞凰、孔雀、鳧雁、鴛鴦，翻羯飛舞，鳴集其中。其水復有鳩牟頭華、郁波羅華、分陀利華，青黃赤白雜色蓮華。又其岸上，有七行寶樹行各異寶，微風徐起吹彼樹枝，條葉相觸，音如天樂。城中人民皆悉盈滿，安隱豐樂極為熾盛，諸五欲具如忉利天。道路之中懸諸明珠，人民行止，初無晝夜。此城恒有十種音聲：一者、象聲，二者、馬聲，三者、車聲，四者、鼓聲，五者、螺聲，六者、琴瑟等聲，七者、歌聲，八者、扣鐘擊磬設大會聲，九者、贊嘆持戒人聲，十者、互共說法語論之聲。大善見王有諸威德，端正第一，眾人見者無不愛敬，長壽歡樂身無小疾。王性慈仁，愍念一切，猶如慈父憐愛其子，一切人民親敬于王亦復如父。 
　　“阿難，大善見王別于一時，欲出園林游觀嬉戲，嚴四種兵各八萬四千。又復后宮夫人婇女，亦嚴八萬四千乘車，欲隨游看。時王又復敕于國中諸婆羅門、長者、居士，令隨出游。嚴駕辦已，時主兵臣入白王言：‘四兵已辦，愿王知時。’時王即便升白象輿，與婆羅門、長者、居士、大臣眷屬及以四兵，前后圍繞，出往園中，象行駿疾，猶如風馳。爾時，諸臣及婆羅門、長者、居士，共諫王言：‘大王久在深宮之中，外諸人民無緣見王。今者既往園林游觀，諸人民眾充塞路側，皆悉瞻仰欲見大王。以是事故，愿敕御者，不須迅速。’王聞此語，即敕御者，令徐徐行。路邊人民，恣意瞻仰，如子見父。爾時彼王見諸衢巷，無不平坦，又七寶樹羅列蔭映而無池水，即敕一臣，夾諸路側，造七寶池，其間相去皆一百弓。又令栽植種種名華，又復敕令一一池間給諸侍人，有來浴者供以香華，又與飲食，恣意取足，如是供給不舍晝夜。又敕彼臣，自今已后，四遠人民有來求乞，隨須給與。既到園林，與婆羅門、長者、居士并余大臣，游觀嬉戲，乃至日暮，珠光明曜，如晝無異，不見日影乃知是夜。時王與諸婆羅門、眾長者、居士并余臣民，嬉戲訖已，還歸宮城。別于他日，時婆羅門、長者、居士及與大臣，持眾名寶，共來獻王。王即語言：‘我于近日園林游戲，敕于某臣，自今已去，有來求索，隨意給與。我之布施乃至如是，卿等云何反以眾寶而來獻我？’時王即便心自思惟：‘此諸人等，所以持寶來獻我者，皆緣國中富貴之故。如此之事，由民貧來。’即敕藏臣，出諸珍寶及資生具，置四衢道，捶鐘擊鼓，唱令四遠：‘大善見王，今開寶藏以用布施。若有所須，隨意來取。’王恒如是廣行布施，利益眾生不舍晝夜。 
　　“爾時，國中諸婆羅門、長者、居士及以大臣而白王言：‘大王，常可所居宮殿極為褊狹，我等每來問訊王時，諸侍從者不相容受。唯愿大王，開拓令廣。’王聞此語，默然許之，心自念言：‘我今宜應開闊住處。’時天帝釋知王心念，呼一天子，名毗首建磨，極為妙巧，無事不能，而語之言：‘今閻浮提轉輪圣王，名大善見，其今欲更開拓宮城。汝便可下為作監匠，使其居處嚴麗雕飾如我無異。’彼天奉敕即便來下，猶如壯士屈伸臂頃，到閻浮提，當王前立。時王既見彼天子形，風姿端正必知非凡，而問之言：‘汝是何神而忽來下？’天即答言：‘大王當知，我天帝釋之大臣也，名毗首建磨，極閑工巧。大王心欲開廣宮殿故，天帝釋遣我來下，為作監匠以助于王。’王聞此言，心懷歡喜。時彼天子，即便經始，開廓宮城。城之四門，其間相去二十四踰阇那。為王起殿，高下縱廣各八踰阇那，七寶嚴麗如帝釋宮。其殿凡有八萬四千間隔住處，皆有七寶床帳臥具。又復為王起說法殿，高下縱廣亦八踰阇那，七寶莊嚴無異于前。其殿四面，有七寶樹，及以名華，列植蔭映。又造寶池，其水清潔，具八功德。其殿中央，施師子座，七寶莊嚴，極為高廣，覆以寶帳，垂七寶。又為四遠來聽法者，設四寶座，黃金、白銀、琉璃、玻瓈，其數凡有八萬四千。毗首建磨既為彼王造作宮城皆悉竟已，與王辭別，忽然不現，還歸天上。 
　　“時大善見王既見宮城皆悉修立，即敕擊鼓唱令國界：‘大善見王，卻后七日，當為一切說種種法。若欲樂聞，皆可來集說法殿上。’時婆羅門、長者、居士、大臣、人民，聞此唱令，至于其日，皆悉來集。時王即便上說法殿，登師子座，一切來眾亦皆坐于四寶之座。爾時，彼王先為諸人說十善法，然后又為開余法門，乃至經于萬二千歲。其國眾生，若有曾聞彼王法者，命終生天，不墮三塗。 
　　“阿難，彼王恒作如此利益一切眾生。阿難，時大善見王于靜室中，心自念言：‘我過去世，有何行業，修何善根，生世尊貴，有大威德，色力壽命人無等者？正當由于過去世中，廣修布施、忍辱、慈悲故，今獲得如此報耳！我今宜應更修進勝。’而便思惟，不久之間即得初禪，乃至得于第四禪，復更修習四無量心。阿難，大善見王又教夫人及以婇女，令修四禪。  
大般涅槃經卷下  
　　“爾時，雪山有八萬四千白象，日日來到列王殿前。時王心念：‘此諸白象恒來我所，經由道路踐籍眾生。’即便敕語主兵臣言：‘自今已后，不須此象日來我所，經一千歲可令一來，但令四萬二千便足，不必其滿八萬四千。’ 
　　“王玉女寶名曰善賢，與余夫人及以婇女八萬四千人，于靜室中坐禪思惟經四萬歲，共相謂言：‘我等在此坐禪思惟經四萬歲，不見大王，今者宜應禮拜問訊。’作此言已，即便相隨，到于王所。其余宮人，入白王言：‘善賢今與八萬四千女人，來問訊王。’時王聞已，即便往于說法殿上，升師子座。俄爾之頃，善賢等至，王即喚前。時善賢等相隨而進，到于王所，頭面禮足，次第而坐，即作是言：‘我等共在靜室之中，坐禪思惟經四萬歲，不見王久，故來問訊。欲有所說，唯愿聽許。’王即答言：‘善哉隨意！’ 
　　“善賢即便而白王言：‘此閻浮提、西瞿耶尼、北郁單越、東弗婆提，四方人民極為熾盛，富樂安隱，皆行十善，并是大王德化力也。此閻浮提，如鳩尸婆帝城者，其數凡有八萬四千。此諸城等國王、臣民及婆羅門，皆悉來此，欲見大王。而王坐禪經多年歲，來朝謁者皆不相見，譬如孝子不見慈父。又四天下，不見大王游歷甚久。唯愿大王，善將時宜，撫接民人。我等女弱，于國無益，所以坐禪適意久遠。大王處貴統攝內外，一切人民莫不宗仰，豈得如我女人所行！白象車馬，其數各有八萬四千，大王宜應乘之游觀。大王昔日恒為一切說種種法，授以十善，頃來坐禪斯事頓廢。’于時善賢以如此事種種諫王，大善見王聞此語已而答之言：‘汝于前后每以善事而諫勸我，今聞汝言，殊乖昔意。’爾時，善賢聞王此誨，心生懊惱，垂涕念言：‘我向所以諫大王者，正以所見，謂為得中，不圖乃復更生罪咎！’即從座起頂禮王足，而白王言：‘今我愚癡不識正理，乃以此事而用上諫。唯愿大王，聽我懺悔。’ 
　　“爾時，大善見王答善賢言：‘一切諸行皆悉無常，恩愛合會亦復別離。此四天下雖爾熾盛，我亦不久當舍棄之。我于往昔八萬四千歲而為嬰兒，八萬四千歲而為童子，八萬四千歲為灌頂太子，八萬四千歲為灌頂王，然后得成轉輪圣王，領四天下，七寶具足，八萬四千歲統理民務，八萬四千歲為諸人民講說諸法，八萬四千歲坐禪思惟。從爾已來，五十八萬八千歲，雖復如此壽命延長，會歸于盡。我今已老，死時將至，古昔諸王尊貴快樂如我不異，亦復遷謝歸于無常。鳩尸婆帝城及余八萬四千大城會亦磨滅，不應于此獨生愛著長放逸心。我今所以獲此尊勝，皆由往昔積諸善業，今者宜應廣植諸善造來生因，是故坐禪經積年歲。’ 
　　“爾時，善賢等聞王此言，心大歡喜，頂禮王足，退還所住。如是不久，王得篤疾，自知命盡，即立太子而以為王，集余大臣及婆羅門、長者、居士，以四海水灌太子頂。事既畢竟，王即命終，上生梵天。 
　　“阿難，大善見王，王四天下，而其所居，唯閻浮提大城。雖有八萬四千，而其所處，唯鳩尸婆帝。雪山之中有八萬四千白象之寶，而王所乘，不過一象。雖有八萬四千駿馬，而王所騎，不過一匹。雖有八萬四千七寶之車，而王常駕，不過一乘。雖有八萬四千夫人，王之所愛，唯在一人。雕飾寶殿八萬四千，王之所處，不過一室。身之所須，飽足而已，而王役慮四方，纏心物務，徒勞精神，于身無益。 
　　“阿難，大善見王，豈異人乎？我身是也。我于往昔獲此尊貴，所居國城即在于此。我于此城作轉輪王不可稱數，成就利益無量眾生。今者諸天充滿虛空，皆是我昔為王之時，以諸善法教化所成。其于今日復在此城見般涅槃，當令其獲般涅槃果。 
　　“阿難，以是事故，汝云何言此鳩尸那城為邊狹耶？我今決定住于此城而般涅槃。” 
　　當于如來說此事時，諸天及人億那由他，于諸法中遠塵離垢得法眼凈，即共同聲而白佛言：“世尊，往昔無量無邊阿僧祇劫，以諸善法利益我等，今又于此以般涅槃樂安立于我。”即散名華，并作天樂，歌唄贊嘆，供養如來。 
　　爾時，阿難而白佛言：“奇哉！世尊，此鳩尸那城，過去乃有斯奇特事！我今不復生小心也。”  
　　爾時，世尊告阿難言：“汝今可入鳩尸那城語諸力士道，我今日于后夜分入般涅槃，皆悉令來與我相見。若有所疑，恣意請問，莫令于我般涅槃時不及相見，后生悔恨。” 
　　爾時，阿難聞佛言已，垂泣懊惱，頂禮佛足，攝身威儀，與一比丘俱共入城。時鳩尸那城諸力士等，男女大小，始共集聚，論敘如來當般涅槃，各各皆欲往詣佛所。會見阿難，即便問言：“我聞世尊在雙樹間將般涅槃，正共言論欲至佛所。”于是阿難具以如來所敕之辭告諸力士，力士聞已，悲號懊惱，悶絕躃地，互共微聲而相謂言：“嗚呼苦哉！世間眼滅！我等從今何所歸依？猶如嬰兒失于慈母，從今已去，人天轉減，三惡道趣日就增盛。”白阿難言：“我等眷屬，今欲相隨往至佛所。” 
　　是時，阿難還白佛言：“以世尊語入城宣示，諸力士眾莫不驚絕渧泣歔欷，皆悉當來瞻奉世尊。”諸力士等，男女大小，一切相隨，流淚嗚咽，緣路而進。是時，阿難見諸力士人數甚多，心自念言：“若此人眾一一禮佛無有竟時，我今當令家家一時禮。”諸力士眾至佛所已，阿難即便普語之言：“汝等來眾為不少，若人人禮佛不卒得竟，今可家家一時禮也。”力士奉旨即便禮佛，退住一面，而白佛言：“唯愿世尊，住壽一劫若減一劫，不般涅槃，利益一切諸天人民。今諸眾生無有慧眼，唯愿世尊，為作開導。” 
　　爾時，如來告力士言：“汝今不應作此請我。所以者何？一切諸行皆悉無常，恩愛合會必歸別離，設我住世若滿一劫，會亦當滅。我所說法但當憶持誦念勿忘，此則不異我在世也。”諸力士等聞佛此言，不果所請，心懷愁悴，悲泣懊惱，默然而住。  
　　爾時，鳩尸那城有一外道，年百二十，名須跋陀羅，聰明多智，誦四毗陀經，一切書論無不通達，為一切人之所宗敬。其聞如來在娑羅林雙樹之間將般涅槃，心自思惟：“我諸書論，說佛出世極為難遇，如優曇缽華時一現耳。其今在于娑羅林中，我有所疑，試往請問。瞿曇若能決我疑者，便是實得一切種智。”作此念已，往到佛所，在于林外，逢見阿難，即語之言：“我書論中說佛興世極難值遇，億千萬劫時時乃出，如優曇缽華不可數睹。在世教化，我初不見，今聞在此娑羅林中當般涅槃。我有所疑，欲往請問，汝可為我白世尊言，道我今者欲希相見。” 
　　爾時，阿難聞其此語，心自思惟：“世尊今者四大不和，接對來久，已自增惡。若復與此外道相見，必有言論，容致損劇。”即答之言：“世尊今者四大不和，寢臥林中極苦身痛。汝今不須見如來也！莫臨世尊般涅槃時而作障礙。”須跋陀羅如是三請，阿難亦復如是三答。 
　　爾時，世尊以凈天耳，聞須跋陀羅請阿難聲，又觀其根，是可度時，即以梵音告阿難言：“汝莫于我最后弟子獨作留礙，聽須跋陀羅前來，我欲見之。此人質直聰慧易悟，所以來進欲決疑難，非為故來論勝負也。”于是阿難即承佛教，語須跋陀羅：“世尊今已敕聽汝前。”須跋陀羅聞佛許前，歡喜踴躍，不能自勝，而心念言：“沙門瞿曇，決定是得一切種智。”即前佛所，互相問訊坐于一面，而白佛言：“瞿曇，欲有所問，唯愿聽許。”佛言：“善哉！善哉！須跋陀羅，恣汝所問。” 
　　須跋陀羅即問佛言：“今者世間沙門、婆羅門，外道六師富蘭那迦葉、末伽利拘賒梨子、刪阇夜毗羅視子、阿耆多趐舍欽婆羅、迦羅鳩馱迦旃延、尼揵陀若提子等，各各自說是一切智，以余學者名為邪見，言其所行是解脫道，說他行者是生死因，互相是非，云何而得知其虛實？何師應得沙門之稱？何師定是解脫之因？” 
　　爾時，如來即答之曰：“善哉！善哉！須跋陀羅，乃能問我如此之義。諦聽！諦聽！吾為汝說。須跋陀羅，諸法之中若不見有八圣道法，當知無有一沙門名，二及三四亦復不有；既無沙門，亦無解脫；解脫既無，非一切種智。須跋陀羅，若諸法中，有八圣道法，當知必有四沙門名；有沙門名，則有解脫；既有解脫，是一切種智。須跋陀羅，唯我法中，有八圣道，有四沙門名，是解脫道，是一切種智。彼諸外道富蘭那迦葉等，其說法中，無八圣道，無沙門名，非是解脫及一切種智。若言有者，當知必是虛誑之說。須跋陀羅，一切眾生，聞我所說，信受思惟，當知其人必不空聞要得解脫。須跋陀羅，我在王宮未出家時，一切世間皆為六師之所迷醉，初未見有沙門之實。須跋陀羅，我年二十有九，出家學道；三十有六，于菩堤樹下，思八圣道究竟源底，成阿耨多羅三藐三菩提，得一切種智；即往波羅捺國鹿野苑中仙人住處，為阿若憍陳如等五人，轉四諦法輪，其得道跡，爾時始有沙門之稱，出于世間福利眾生。須跋陀羅，當知我法能得解脫，如來實是一切種智。” 
　　爾時，須跋陀羅既聞如來說八圣道，心生歡喜，舉身毛豎，渴仰欲聞八圣道義，而白佛言：“唯愿世尊，為我分別八圣道義。”于是世尊即便為其分別廣說，須跋陀羅既聞佛說八圣道義，心意開朗，豁然大悟，于諸法中遠塵離垢得法眼凈，即白佛言：“我今欲于佛法出家。”于是世尊即便喚之：“善來比丘。”須發自落，袈裟著身，即成沙門。世尊又為廣說四諦，即獲漏盡，成阿羅漢。  
　　爾時，世尊告阿難言：“汝今當知，我于道場成阿耨多羅三藐三菩提，最初說法度阿若憍陳如等五人，今日在于娑羅林中臨般涅槃，最后說法度須跋陀羅。諸天及人，無復更應聞我說法而得度者。若有善根應得解脫，當來皆是我之弟子，展轉相教。阿難，須跋陀羅，雖是外道，而其善根應成熟時，唯有如來能分別知。我般涅槃后，若有外道欲于我法求出家者，汝等不應便聽許之。先令四月誦習經典，觀其意性為虛為實。若見其行質直柔軟，于我法中實有深樂，然后方可聽其出家。阿難，所以然者？汝等小智，不能分別眾生之根，是故令汝先觀之耳。” 
　　爾時，須跋陀羅而白佛言：“我于向者，欲求出家，世尊若令先于佛法四十年中贊誦經典，然后聽我而出家者，我亦能爾，豈況四月！” 
　　爾時，世尊即告之言：“如是，如是，須跋陀羅。我觀汝意，于我法中殷勤渴仰，今作此言，非為虛設。” 
　　爾時，須跋陀羅前白佛言：“我不今忍見天人尊入般涅槃，我于今日欲先世尊入般涅槃。”佛言：“善哉！”時須跋陀羅即于佛前，入火界三昧而般涅槃。  
　　爾時，如來告阿難言：“汝勿見我入般涅槃便謂正法于此永絕。何以故？我昔為諸比丘，制戒波羅提木叉，及余所說種種妙法，此即便是汝等大師，如我在世，無有異也。阿難，我般涅槃后，諸比丘等，各依次第，大小相敬，不得呼姓，皆喚名字，互相伺察，無令眾中有犯大戒，不應窺求覓他細過。車匿比丘，應與重罰。” 
　　阿難問佛：“與何重罰？” 
　　佛言：“阿難，與重罰者，一切比丘勿與共語。”于是阿難如教奉行。 
　　爾時，世尊告諸比丘：“汝等今者若有疑難，恣意請問，莫我滅后生悔恨言：‘如來近在娑羅林中，我于爾時不往咨決，致令今日情有所滯。’我今雖復身體有疾，猶堪為汝等解釋疑惑。若欲于我般涅槃后奉持正法利益天人，今宜速來決所疑也。”世尊乃至如是三告，諸比丘等默然無有求決疑者。 
　　爾時，阿難即白佛言：“奇哉！世尊，如是三誨，而此眾中無有疑者。” 
　　佛言：“如是，如是，阿難。今此眾中，五百比丘未得道者，我般涅槃后，未來世中，當得盡漏。汝亦當在此中數也。”  
　　爾時，世尊告諸比丘：“汝等若見我身口意脫相犯觸，汝當語我。” 
　　時諸比丘聞佛此語，流淚懊惱而白佛言：“如來豈當有身口意微細過耶？” 
　　于是如來即便說偈：  
　　“諸行無常， 是生滅法， 
　　　生滅滅已， 寂滅為樂。”  
　　爾時，如來說此偈已，告諸比丘：“汝等當知，一切諸行皆悉無常。我今雖是金剛之體，亦復不免無常所遷。生死之中極為可畏，汝等宜應勤行精進，速求離此生死火坑，此則是我最后教也。我般涅槃，其時已至。”時諸比丘及余天人，聞佛此誨，悲號涕泣，悶絕躃地。如來即便普告之言：“汝等不應生此悲惱，諸行性相，皆悉如是。”于是，如來即入初禪，出于初禪入第二禪，出于二禪入第三禪，出于三禪入第四禪，出第四禪入于空處，出于空處入于識處，出于識處入無所有處，出無所有處入于非想非非想處，出于非想非非想處入滅盡定。 
　　爾時，阿難既見如來湛然不言，身體肢節不復動搖，即便流淚而作是言：“世尊今已入般涅槃。”爾時阿[少/兔]樓馱語阿難言：“如來即時未般涅槃。所以湛然身不動者？正是入于滅盡定耳。” 
　　爾時，世尊出滅盡定，更還入于非想非非想處，乃至次第入于初禪，復出初禪入第二禪，出于二禪入第三禪，出于三禪入第四禪，即于此地入般涅槃。爾時，阿[少/兔]樓馱語阿難言：“世尊已于第四禪地入般涅槃。” 
　　于是阿難及四部眾，聞阿[少/兔]樓馱作此言已，悲號嗚咽，悶絕躃地。其中或有舉手拍頭捶胸大叫，共相謂言：“世間眼滅，一何速哉！一切眾生，從今已去，誰為導者？人天方減，惡道日增。”時虛空中天龍八部，涕泣滂沱猶如驟雨，互相謂言：“我等從今誰為歸依？猶若嬰兒失于慈母，三惡道徑日就開闊，解脫之門方巨重關，一切眾生沉淪苦海，亦如病人遠于良醫，又似盲者失所牽導。我等既去無上法王，煩惱之賊日見侵逼。”唱此言已，悶絕懊惱不能自禁。時鳩尸那城諸力士眾，皆悉勇健，猶如香象，既見如來入般涅槃，神情憔悴，如病新起。當于爾時，大地震動，天鼓自鳴，四大海水波浪翻倒，須彌山王自然傾搖，狂風奮發，林木摧折簫索枯悴，駭異于常。 
　　爾時，大梵天王即說偈言：  
　　“過去與未來， 及以今現在， 
　　　無有諸眾生， 不歸無常者。 
　　　如來天人尊， 金剛身堅固， 
　　　猶不免無常， 而況于余人？ 
　　　一切諸眾生， 愛惜保其身， 
　　　薰余以香華， 不知當毀滅。 
　　　如來金色身， 相好以莊嚴， 
　　　會亦皆棄舍， 應入般涅槃。 
　　　永斷諸煩惱， 成一切種智， 
　　　猶尚不得免， 況余結累者？”  
　　爾時，天帝釋即說偈言：  
　　“一切諸行性， 實是生滅法， 
　　　兩足最勝尊， 亦復歸于盡。 
　　　三毒熾然火， 恒燒諸眾生， 
　　　無有大悲云， 誰能雨令滅？”  
　　爾時，阿[少/兔]樓馱即說偈言：  
　　“如來于今日， 諸根不搖動， 
　　　心意會諸法， 而棄于此身。 
　　　恬然絕思慮， 亦復無諸受， 
　　　如燈盡光滅， 如來滅亦然。”  
　　爾時，阿難即說偈言：  
　　“大地忽震動， 狂風四激起， 
　　　海水波翻倒， 須彌寶山搖， 
　　　天人心悲痛， 泣淚猶如雨， 
　　　皆悉大恐怖， 如被非人執， 
　　　由佛般涅槃， 故有如此事。”  
　　爾時，眾中有未得道比丘人天，既見如來已般涅槃，心生懊惱，宛轉于地；已得道者，深嘆世間無常之苦，悲號啼泣不能自勝。是時，阿[少/兔]樓馱語諸比丘及以天人：“汝等不應生大憂惱。如來前已為汝等說，諸行性相，法皆如是，云何猶故而悲泣耶？” 
　　爾時，阿難即便普語四遠來眾：“如來今已入般涅槃。” 
　　爾時，眾人聞阿難言，悲號啼泣悶絕懊惱，而以微聲語阿難言：“今此人眾極為闐塞，三十二喻阇那皆悉充滿。唯愿尊者，各令我等次第得前親見如來，最后瞻仰禮拜供養。如來出世難可值遇，如優曇缽華時時乃現。今者親在此般涅槃，愿必哀愍，令我得見。” 
　　爾時，阿難聞眾人言，心自思惟：“如來出世，極為難值，最后供養亦復甚難。我今當令誰在于先供養佛者？今者宜使諸比丘尼及優婆夷，得在前來供養佛身。所以然者？斯等女弱，昔來之時，不必得到如來之所，以是因緣故宜在先。”作此念已，即便普唱諸比丘尼及優婆夷，皆聽前于如來身所。諸比丘尼及與無量優婆夷等，俱到佛所，既見如來已般涅槃，啼泣懊惱，圍繞禮拜，種種供養。 
　　爾時，有一貧窮優婆夷，年一百歲，見諸婆羅門，并及剎利、長者、居士、力士妻女長幼大小，以妙香華種種供養，自傷貧乏獨絕此愿，心自思惟：“如來出世極為難值，最后供養復為甚難，而今窮罄無以自表。”作此念已，倍增悲慟，臨佛足上心大懊惱，涕泣流連污如來足：“愿我將來所生之處，常得見佛。”諸比丘尼及優婆夷，供養畢已，即還本處。 
　　爾時，阿難又復普告諸余人言：“諸比丘尼及優婆夷供養已畢，汝等可前次第供養。”時諸人眾以次而來到佛身所，既見如來已般涅槃，號泣宛轉心大悲惱，以諸供具而用供養。  
　　爾時，諸力士眾皆悉集聚，共相謂言：“我等今者，云何阇維如來之身？世尊臨欲般涅槃時，應有遺敕。”即便共往，問阿難言：“我等今者欲共阇維如來之身，其法云何？世尊臨可般涅槃時，當有遺旨，唯愿見告。” 
　　爾時，阿難語力士言：“如來遺敕阇維之法，令與轉輪圣王等無有異。”阿難即便具說佛向所敕之事。諸力士等聞阿難言，皆共嚴辦阇維之具，先造寶輿雕鏤莊麗，以如來身置寶輿上，燒香散華，作眾伎樂，歌頌贊嘆，于音樂中而說苦、空、無常、無我、不凈之法。 
　　時諸力士白阿難言：“如來今者既般涅槃，最后供養極為難遇。我等請留如來之身，七日七夜恣意供養，令諸天人長夜獲安。”阿難即便以力士言問阿[少/兔]樓馱，阿[少/兔]樓馱答阿難言：“善哉隨意！”阿難爾時告諸力士：“聽留佛身七日七夜恣意供養。”時諸力士聞阿難言，心大悲慶，即于林中種種供養。滿七日已，時諸力士以新凈綿及以細氎纏如來身，然后內以金棺之中，其金棺內散以牛頭栴檀香屑及諸妙華，即以金棺內銀棺中，又以銀棺內銅棺中，又以銅棺內鐵棺中，又以鐵棺置寶輿上，作諸伎樂歌唄贊嘆。諸天于空，散曼陀羅華、摩訶曼陀羅華、曼殊沙華、摩訶曼殊沙華，并作天樂，種種供養，然后次第下諸棺蓋。 
　　時力士等共相謂言：“七日之期今者已滿，我等宜應舉如來棺，周匝繞城，令諸人民恣意供養，然后往于城南阇維。”作此言已，即便共舉如來之棺，盡其身力而不能起，各共驚怪不知何故，而以問于阿[少/兔]樓馱：“我等諸人欲舉佛棺，周匝繞城，還趣南門供養阇維，盡竭身力而不能舉，不知此是何等事相？唯愿尊者為我說之。”時阿[少/兔]樓馱語眾人言：“所以然者？虛空諸天欲令佛棺周匝繞城，從北門入住于城中，聽諸天人種種供養。然后應從東門而出，往于寶冠支提之所而阇維之。”彼諸力士聞此語已，共相謂言：“諸天意爾，宜應順從。”即舉佛棺，繞城一匝，從北門入，住城之中，聽諸天人恣意供養，作妙伎樂，燒香散華，歌唄贊嘆。諸天于空，雨曼陀羅華、摩訶曼陀羅華、曼殊沙華、摩訶曼殊沙華，并作天樂，種種供養。供養訖已，即便從城東門而出，往于寶冠支提之所。既到彼處，比丘、比丘尼、優婆塞、優婆夷、天龍八部，感結悲哽不能自勝，而便聚積牛頭栴檀及諸雜香。又于[卄/積]上，敷舒繒氎，施大寶帳以覆其上，舉舉寶棺，繞彼香[卄/積]周回七匝，燒香散華，作眾伎樂，而以寶棺置香[卄/積]上，取妙香油周澆灑之。 
　　時四部眾并諸天人，戀慕懊惱不能自勝，即便以火從下燒之，火不肯燃，乃至再三亦復不燃。時諸人眾不知所以，即以此事問阿[少/兔]樓馱：“三燒香[卄/積]，何故不燃？”阿[少/兔]樓馱言：“所以然者？尊者摩訶迦葉在鐸叉那耆利國，聞于如來欲般涅槃，與五百比丘從彼國來，欲見世尊，是以如來不令火燃。”爾時大眾聞此語已，深嘆奇特。  
　　爾時，摩訶迦葉在鐸叉那耆利國，遙聞如來在鳩尸那城欲般涅槃，心大悲戀，與五百比丘緣路而來。去城不遠，身患疲極在于路邊，與諸比丘坐于樹下。見一外道，手執曼陀羅華，迦葉問言：“汝從何來？”答言：“我從鳩尸那城來。”迦葉又問：“汝知我師應正遍知不？”其即答言：“識。汝大師在鳩尸那城娑羅林中雙樹之間，已般涅槃，得今七日。即時正在寶冠支提，將欲阇維。天人充滿，互競供養故，我于彼得此天華。” 
　　爾時，迦葉聞此言已，悲號哽咽，諸比丘眾悶絕躃地，而以微聲共相謂言：“嗚呼苦哉！世間眼滅。”于是迦葉而安慰之：“汝等不應作此苦惱，諸行性相皆悉如是，如來天尊猶尚不免，況復余人而得脫耶？宜應精進求離世苦，今可速起，前于寶冠支提之所禮拜瞻仰。”爾時，眾中有余比丘，晚暮出家，愚癡無智，共相謂言：“佛在世時，禁呵我等不得縱意，既般涅槃，何其快哉！”是時迦葉與諸比丘，進鳩尸那城，到于寶冠支提之所，見如來棺在香[卄/積]上。悲泣流淚圍繞七匝，而登香[卄/積]，至寶棺所，在于足處號啕嗚咽，頭面作禮。 
　　爾時，如來于寶棺內而出雙足，迦葉見此倍增悲驚。時諸天人既睹奇特希有之事，莫不嗟嘆，深生苦戀。爾時，迦葉見佛足上而有點污，即便回顧，問阿難言：“如來足上何緣有此？”阿難答言：“如來初可般涅槃時，四眾充滿。我時思惟，若令大眾同時進者，女人羸弱，不必得前，即便先聽諸比丘尼及優婆夷到如來所禮拜供養。爾時，有一貧窮優婆夷，年一百歲，見諸婆羅門及以剎利、長者、居士、力士、妻女、長幼大小，以妙香華種種供養，自傷貧乏無以表心，作此念已，倍增悲慟，臨佛足上，心大懊惱，涕泣流連，污如來足。” 
　　爾時，迦葉既聞此語，心懷惆悵，怪責阿難曾不呵止致此點污，即以香華供養佛棺，禮拜贊嘆，皆悉畢已，于是雙足自然還入。迦葉即便還下于地，以佛力故香[卄/積]自燃，四面火起，經歷七日，寶棺融盡。于時諸天雨火令滅，諸力士眾收取舍利，以千張氎纏佛身者，最里一張及外一重，如本不燃，猶裹舍利。 
　　當爾之時，虛空諸天雨眾妙華，并作伎樂，歌唄贊嘆，供養舍利。時諸來眾及以力士，皆悉各設種種供養。諸力士眾即以金罌收取舍利，置寶輿上，燒香散華，作眾伎樂，還歸入城，起大高樓而以舍利置于樓上。即嚴四兵，防衛守護，唯聽比丘及比丘尼，得入禮拜，種種供養。其余國王及婆羅門、長者、居士、一切人民，皆不聽前。  
　　爾時，韋提希子阿阇世王，聞彼力士收佛舍利置高樓上，而嚴四兵防衛守護，心大悲惱，又復忿怒諸力士輩，即便遣信，語力士言：“世尊在世，亦是我師。般涅槃時，恨不臨見。我之族姓及與世尊，皆是剎利，汝今云何獨收舍利置高樓上，而嚴四兵防衛守護，不分余人？汝便可以一分與我，我欲于國起妙兜婆，興諸供養。若能見許，永通國好。不見許者，興兵伐汝。”余七國王及毗耶離、諸離車等，遣使之法，皆亦如是。時婆羅門、長者、居士，亦各遣信，白力士言：“世尊亦是我等之師，愿能哀愍，賜舍利分。”時諸國使到力士所，具宣王意。力士聞已，深懷不平，答諸使言：“佛來我國而般涅槃，舍利自然應屬我等，欲于國界興造兜婆莊嚴供養，此不可得。若兜婆成，恣汝等意，快共來此供養禮拜。若欲興兵而見向者，此國軍眾，亦足相擬。”時彼諸使各歸本國，人人向王說如此事，諸王聞已益懷瞋忿，各嚴四兵而往攻伐。時諸力士亦嚴戰具，以擬來敵。 
　　鳩尸那城中，有一婆羅門，名徒盧那，聰明多智，深信三寶，心自思惟：“彼八國王及諸離車，身力壯健，軍眾精銳，又且力士勇猛難當，若交戰者必無兩全。”而即便語諸力士言：“汝等雖復勇銳果敢，彼八國王齊力同心，人眾云集，軍陣猛盛。若戰斗者，理無兩全，鋒刃既交，必有傷害。如來在世教人行慈，而于今日，忽相殺戮。汝等不應吝惜舍利，宜分諸國及離車等，各于其界造立兜婆，稱于世尊往昔之訓，又使汝等普獲福利。”諸力士眾聞此語已，心意解悟，即答之言：“汝之所說，實得于理，聽如汝言。”彼婆羅門見力士眾皆悉解甲，即便出城，語諸王言：“汝今為法何故興兵？”諸王答言：“我為法故遠求舍利，而見拒逆不肯分與，是以今者興兵共來。”時婆羅門復語王言：“我已相為和，諸力士皆悉與汝舍利之分，可取寶瓶，為汝分之。”八王歡喜，奉授金瓶。彼婆羅門受諸金瓶，持以還歸，于高樓上而分舍利以與八王。于時八王既得舍利，踴躍頂戴，還于本國各起兜婆。彼婆羅門從諸力士，乞分舍利瓶自起兜婆。諸力士等取其一分，于阇維處合余灰炭而起兜婆，如是凡起十處兜婆。如來從始欲般涅槃，及般涅槃后至于阇維，起諸兜婆其事如是。其后迦葉共于阿難及諸比丘，于王舍城結集三藏。  

   上一部：乾隆大藏經·大乘涅槃部·大悲經五卷  下一部：乾隆大藏經·大乘涅槃部·佛說方等泥洹經二卷  
 
 
    
  
乾隆大藏經·大乘涅槃部·大般涅槃經        
    