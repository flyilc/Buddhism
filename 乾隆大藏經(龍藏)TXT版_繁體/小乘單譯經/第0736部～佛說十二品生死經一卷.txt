  第0736部～佛說十二品生死經一卷         
   
  
   小乘單譯經·第0736部   
佛說十二品生死經一卷   
劉宋三藏法師求那跋陀羅譯      
 
 
　　 
 
佛說十二品生死經  
　　聞如是。一時佛游舍衛祇樹給孤獨精舍。爾時佛告諸比丘。我為汝說經。比丘應。唯然世尊。愿受教敕。  
　　佛言。人死有十二品。何等十二。一曰無余死者。謂羅漢無所著也。二曰度于死者。謂阿那含不復還也。三曰有余死者。謂斯陀含往而還也。四曰學度死者。謂須陀洹見道跡也。五曰無欺死者。謂八等人也。六曰歡喜死者。謂行一心也。七曰數數死者。謂惡戒人也。八曰悔死者謂凡夫也。九曰橫死者。謂孤獨苦也。十曰縛著死者。謂畜生也。十一曰燒爛死者。謂地獄也。十二曰饑渴死者。謂餓鬼也。比丘當曉知是。當作是學勿為放逸。勿起淫色。遠離諸橫以清凈心。所未得證常令成就。所以者何。數數死者甚苦。悔死亦苦。橫死甚劇。縛著死亦劇。燒爛死甚痛。饑渴死亦痛。如是比丘當作是學。習在閑居。若處樹下。學禪一心無得輕戲。無得后悔。是為佛教。是佛法則。佛說如是。比丘歡喜稽首而退。  

 上一部：乾隆大藏經·小乘單譯經·佛說業報差別經一卷  下一部：乾隆大藏經·小乘單譯經·佛說輪轉五道罪福報應經一卷 



  
乾隆大藏經·小乘單譯經·佛說十二品生死經 
  