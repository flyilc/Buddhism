  第0747部～佛說賢者五福德經一卷         
   
  
   小乘單譯經·第0747部   
佛說賢者五福德經一卷   
西晉河內沙門白法祖譯      
 
 
　　 
 
佛說賢者五福德經  
　　聞如是。一時佛在舍衛國祇樹給孤獨園。佛告諸比丘。賢者說法時有五福德。何謂為五。其人所生則得長壽。是為一福德。其人所生即得大富饒財多寶。是為二福德。其人所生即端正無比。是為三福德。其人所生即名譽遠聞。是為四福德。其人所生即聰明大智。是為五福德。何因賢者說法得長壽。用前世說法時。上語亦善中語亦善下語亦善。其義備足。歸寂無為。好殺之人聞法即止不殺。用是故得長壽。何因說法之人。得大富饒財多寶。用前世說法時。上中下語其義備悉歸寂無為。盜竊之人聞經即止不盜便能施與。用是故得大富。何因說法之人得端正無比。用前世說法時。上中下語其義備悉歸寂無為。令聞法者和氣安之。即顏色悅自生光澤。用是故得端正。何因說法之人。得名譽遠聞。用前世說法時。上中下語其義備悉歸寂無為令聞法者。敬佛敬法敬比丘僧。用是故得名聞。何因說法之人得聰明大智。用前世說法時。上中下語其義備悉歸寂無為。令聞法者曉了妙慧。用是故得聰明大智。是為五法說經者得福也。諸比丘聞經歡喜。前為佛作禮。  

 上一部：乾隆大藏經·小乘單譯經·佛說自愛經一卷  下一部：乾隆大藏經·小乘單譯經·天請問經一卷 



  
乾隆大藏經·小乘單譯經·佛說賢者五福德經 
  