  第0748部～天請問經一卷         
   
  
   小乘單譯經·第0748部   
天請問經一卷   
唐三藏沙門玄奘奉詔譯      
 
 
　　 
 
天請問經  
　　如是我聞。一時薄伽梵。在室羅筏國。住誓多林給孤獨園。時有一天。顏容殊妙。過于夜分。來詣佛所。頂禮佛足。卻住一面。是天威光。甚大赫奕。周遍照曜誓多園林。爾時彼天。以妙伽他。而請佛曰。  
　　云何利刀劍　　云何磣毒藥 
　　云何熾盛火　　云何極重暗  
　　爾時世尊。亦以伽他。告彼天曰。  
　　粗言利刀劍　　貪欲磣毒藥 
　　嗔恚熾盛火　　無明極重暗  
　　天復請曰。  
　　何人名得利　　何人名失利 
　　何者堅鉀胄　　何者利刀杖  
　　世尊告曰。  
　　施者名得利　　受者名失利 
　　忍為堅鉀胄　　慧為利刀杖  
　　天復請曰。  
　　云何為盜賊　　云何智者財 
　　誰于天世間　　說名能劫盜  
　　世尊告曰。  
　　邪思為盜賊　　尸羅智者財 
　　于諸天世間　　犯戒能劫盜  
　　天復請曰。  
　　誰為最安樂　　誰為大富貴 
　　誰為恒端嚴　　誰為常丑陋  
　　世尊告曰。  
　　少欲最安樂　　知足大富貴 
　　持戒恒端嚴　　破戒常丑陋  
　　天復請曰。  
　　誰為善眷屬　　誰為惡心怨 
　　云何極重苦　　云何第一樂  
　　世尊告曰。  
　　福為善眷屬　　罪為惡心怨 
　　地獄極重苦　　無生第一樂  
　　天復請曰。  
　　何者愛非宜　　何者宜非愛 
　　何者極熱病　　誰是大良醫  
　　世尊告曰。  
　　諸欲愛非宜　　解脫宜非愛 
　　貪為極熱病　　佛是大良醫  
　　天復請曰。  
　　誰能覆世間　　世間誰所魅 
　　誰令舍親友　　誰復障生天  
　　世尊告曰。  
　　無智覆世間　　世間癡所魅 
　　慳貪舍親友　　染著障生天  
　　天復請曰。  
　　何物火不燒　　風亦不能碎 
　　非水所能爛　　能浮持世間 
　　誰能與王賊　　勇猛相抗敵 
　　不為人非人　　之所來侵奪  
　　世尊告曰。  
　　福非火所燒　　風亦不能碎 
　　福非水所爛　　能浮持世間 
　　福能與王賊　　勇猛相抗敵 
　　不為人非人　　之所來侵奪  
　　天復請曰。  
　　我今猶有疑　　請佛為除斷 
　　今世往后世　　誰極自欺誑  
　　世尊告曰。  
　　若多有珍財　　而不能修福 
　　今世往后世　　彼極自欺誑  
　　爾時彼天。聞佛世尊說是經已。歡喜踴躍。嘆未曾有。頂禮佛足。即于佛前。欻然不現。  

 上一部：乾隆大藏經·小乘單譯經·佛說賢者五福德經一卷  下一部：乾隆大藏經·小乘單譯經·佛說護凈經一卷 



  
乾隆大藏經·小乘單譯經·天請問經 
  