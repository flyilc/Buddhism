  第0699部～黑氏梵志經一卷         
   
  
   小乘單譯經·第0699部   
黑氏梵志經一卷   
吳月支優婆塞支謙譯      
 
 
　　 
 
黑氏梵志經  
　　聞如是。一時佛游尼連江水邊。在彼一月造十八變化。于迦葉兄弟三人及千弟子。轉游行羅閱只城。止頓一年。教授國民。為其講法。初成佛道竟二年已。乃到舍衛興隆道化。開度天人世間人民。時香山有梵志名曰迦羅。得備四禪。具足五通。徹視洞聽。身能飛行。自察心念知人來生。講說經義。感動釋梵及四天王諸鬼神龍并閻羅王。悉往聽之。言語雅妙聲和猶梵。日日咨受不以為懈。音徹于遠。普來歸聽。時閻羅王坐聞經法淚下如雨。舉目觀視益用悲嘆。于時梵志問閻羅王。何為悲泣淚下如雨。閻羅答曰。事當歸實不可虛言。仁今說經便辭利口。義理甚妙。猶如蓮華。若明月珠。而命欲盡余有七日。恐忽然過就于后世。是以悲泣不能自勝。又仁命過墮地獄中在我部界。今自相歸一心受法。及當取卿拷掠五毒。熟思惟此。遂用增懷。不可為喻。梵志愕然心中沉吟。報閻羅王曰。吾獲四禪成五神通。獨步四域超升梵天。不以為礙。既無罪釁。何因當墮地獄閻界。閻王曰。仁臨壽終時。當值惡對起嗔恚恨。意欲有所害。失本行義故趣閻界。梵志聞之忽然悒懅。不知何計。設何方便得濟斯難。愁戚惘惘心懷湯火。坐起不安為長嘆息。釋梵四王諸神問曰。何為不安長太息乎。梵志答曰。吾命欲盡余有七日。且有惡對來亂吾善心。緣是之故恐歸惡趣。是以反側不能自勝。時彼香山有諸善神。數詣佛所咨受經典。謂于梵志。佛興于世仁不知乎。梵志答曰。身沈俗人安能知之。其神復謂。佛為一切三界之救。度諸未度脫未脫安未安。皆濟危厄令至永寂無為之道。何不詣佛。可脫憂患。長得恬怕。道德合同。梵志聞之欣然踴躍。如冥睹明。兩手各取梧桐合歡好色華樹。飛到佛所。未到之頃。佛告摩夷。世尊大慈修無極哀。未曾忘舍應當度者。佛時頌曰。  
　　潮水徑順崖　　未曾越故際 
　　儻有水神亂　　起犯于故流 
　　佛觀于本無　　察應當度者 
　　普使得免濟　　終無越失耶  
　　于是梵志飛到佛所。住虛空中正向歸佛。佛告梵志。謂黑氏曰。放舍放舍。梵志應諾。如世尊教。即舍右手梧桐之樹種佛右面。復謂梵志。放舍放舍。梵志即舍左手所執合歡之樹。種佛左面。佛復重告放舍放舍。梵志白曰。適有兩樹。舍佛左右。空手而立。當復何舍。佛告梵志。佛不謂卿舍手中物。佛曰所舍。令舍其前。亦當舍后。復舍中間。使無處所。乃度生死眾患之難。佛于是頌曰。  
　　仁當舍其本　　亦當舍其末 
　　中間無處所　　乃度生死原 
　　內無有六入　　外衰不得前 
　　放置于六情　　乃成無為疾  
　　黑氏梵志。聞佛所說。心自念言。不見吾我則了心無心者本無應病與藥。鄙心開解。如盲得目聾者得聽。真為普見審一切智。今已值佛。德不可訾。尋即來下。稽首佛足。退住一面。佛應心本而分別說顯示道場。演三脫門。于時輒住不退轉地。無一憂患。嘆佛功德。而諸頌曰。  
　　光明踰日月　　智慧猶大海 
　　大慈無極哀　　十方悉欣戴 
　　眾生流三界　　無數億萬載 
　　應病授法藥　　宣暢大辯才 
　　雖現入生死　　周旋無往來 
　　勸化令精進　　罪福無能代 
　　努力勤精進　　勿為欲所災 
　　降衰四魔除　　道成無掛礙  
　　梵志白佛。我迷已來。其日久矣。愿見垂愍。得為沙門。佛即聽之。頭發自墮。袈裟著身。威儀齊整。成為寂志。往詣閻王。而謂之曰。卿本謂我余命七日。當墮地獄。今為沙門。神通已具。諸漏已盡。度于四瀆。眾病永除。猶大圍屋。一時增壽。七七日。諸苦已消。超外異術。自在住世。更無數劫。閻王答曰。仁賴余福得遇佛。時應病授法。滅淫怒癡。神通悉備。內外無疑。設不爾者。如鼠遭貍。如稻得災。為罪所牽。如魚鉤餌。墮地獄中。無有出期。今已永脫。相代歡喜。說是語時。無央數人。皆發道意。佛說如是。比丘菩薩。黑氏寂志。天龍鬼神。阿須倫世間人。莫不悅豫。作禮而去。  

 上一部：乾隆大藏經·小乘單譯經·孝子經一卷  下一部：乾隆大藏經·小乘單譯經·阿鳩留經一卷 



  
乾隆大藏經·小乘單譯經·黑氏梵志經 
  