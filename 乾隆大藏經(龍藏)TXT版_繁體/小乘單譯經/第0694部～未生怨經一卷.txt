  第0694部～未生怨經一卷         
   
  
   小乘單譯經·第0694部   
未生怨經一卷   
吳月支優婆塞支謙譯      
 
 
　　 
 
未生怨經  
　　聞如是。一時佛在王舍國雞山中。諸天龍鬼神。帝王臣民。皆詣佛所稽首。承風供養之。儀靡不盡禮。調達睹之。其嫉無量。還告太子未生怨曰。汝父輦國眾寶。以貢佛諸沙門。國藏空竭。可早圖之。即位為王。吾當興師往征佛也。子可為王。吾當為佛。兩得其所。不亦善乎。子必成之。未生怨與調達。結斯陰謀已。則敕秉勢臣令勒兵。王還奪其印綬以付獄。王還臣即如命。以王付獄。王意恬然。照之宿殃。心無恐懼。重信佛言。王曰吾有何過。而罪我乎。皇后貴人。率土巨細。莫不哀慟王顧謂哭者曰。佛說天地日月須彌山海。有成必敗。盛者即衰。合會有離。生者必死。由之憂悲輪轉無際。以致重苦。尋其原察其始。因緣合會即有。謂之生。因緣離散即滅。謂之空。夫身者四大耳。眾生魂靈寄處其中。死還其本。魂靈空去。謂之非身。身尚不保。何國之常守乎。佛初入國。吾未有子也。問吾寧知當來王不乎。吾對曰不知。世尊重曰。一切無常。汝諦思之。佛之誡我。正為今也。各努力建志。懷存佛誡矣。王謂太子曰。汝每有疾。吾為燋心。欲以身命救危代汝。親之仁恩。唯天為上。汝懷何心。忍為逆惡乎。夫殺親者。死入太山。不中止息。汝將當之也。吾是汝尊。重親尊孝。尚恐名不稱。豈況殺父乎。以國惠汝。吾欲至佛所作沙門。吾觀淫劮。猶火燒身。女類之好。以為虛空無。目之徒靡不惑焉。唯睹佛經。照女偽之尤惡。知榮利之害身。太子曰。汝莫多云。吾獲宿愿。豈有赦哉。敕獄吏曰。絕其餉食。以餓殺之。有司將入獄。洴沙王向佛所在。稽首重拜曰。子有天地之惡。吾無絲發之忿心矣。唯存佛教。世無常樂。其苦有長。入獄被發。仰天呼曰。痛乎天豈有斯道哉后妃貴人。舉國巨細。靡不哀慟。后謂太子曰。大王掠桎梏處牢獄。坐臥須人。其痛難言。自汝生來。大王赤心。懸情于汝。食息不忘。四大盈縮。枕伏臨汝。涕泗交并。心燋體枯。欲以身命代爾殞矣。當存天人之育。無為逆也。佛說經云。夫善之極者。莫大于孝。惡之大者。其唯害親乎。長幼相事。天當祐之。豈況親哉。汝順兇虐。為斯重惡。必入太山。世間六十億年。為太山一日一夕。所更諸毒。每處有年。汝其畢之。不亦難乎。夫快心之士。無不后悔。太子曰。吾少小有志殺父為王。今日獲愿。何諫之云乎。后曰夫不用諫者。亡國之基矣。吾欲見大王。寧可不乎。太子曰可。后凈身澡浴。以蜜麨涂身。入見大王。面顏瘦痟。不識舉哀。聞之者莫不揮淚。后曰佛說榮樂無常罪苦有恒。王曰獄吏絕餉食。饑渴日久。身八萬戶戶。有數百種蟲。擾吾腹中。血肉消盡。壽命且窮矣。言之哽咽息絕復連。后曰具照斯艱。妾以糗蜜涂身。可就食之。當惟佛誡無忽也。王食畢向佛所在。哽咽稽首曰。佛說榮福難保如幻如夢。誠如尊教。謂后曰。吾為王時。國土廣大。衣食從好。而今處獄。當就餓死。子所從得桀逆之師。違佛仁教。吾不懼死。唯恨不面稟佛清化。與鹙鷺子。目連。大迦葉。講尊道奧耳。王重謂后曰。佛說恩愛猶若眾鳥會棲于樹。晨各離散。隨其殃福。目連眾垢已除。諸惡已滅。得于六通四達。尚為貪嫉梵志所捶。豈況吾哉。為殃惡追人。猶影尋身響之應聲。佛時難遇。神化難聞。賢眾行高。儀式無量。非世濡所能履行。懷佛經典。以仁化民。獲供養之福。稟其清化。誠亦難值哉。吾今死矣。遷神遠逝。夫欲建志。莫尚佛教也。汝慎守之防來禍矣。后聞王誡。重又哀慟。太子詰獄吏曰。絕王食有日。不死何為。對曰皇后入獄有糗蜜之貢。以延王命。太子曰。自今莫令后見王。王饑勢起向佛所在稽首。即為不饑。夜時為明。太子聞之。令塞窗牖。削其足底。無令得起而睹佛明。有司即削足底。其痛無量。念佛不忘。佛遙為說經曰。夫善惡行。殃福歸身。可不慎矣。瓶沙王對曰。若當支解寸斬于體。終不念惡。世尊重曰。吾今為如來無所著正真道最正覺道法御天人師。三千大千。日月天神鬼龍靡不稽首。宿之余殃。于今不釋。豈況凡庶。王受天中天恩。具照宿殃。不敢慍望。不懼大山燒煮之罪。中心在佛及諸弟子。坐臥敢忽。即叉手稽首。今日命絕。永替神化。喐咿哽咽。斯須息絕。舉國臣民。靡不躃踴呼天奈何。瓶沙王即得道跡。上生天上。三道門塞。諸苦都滅矣。  

 上一部：乾隆大藏經·小乘單譯經·分別經一卷  下一部：乾隆大藏經·小乘單譯經·四愿經一卷 



  
乾隆大藏經·小乘單譯經·未生怨經 
  