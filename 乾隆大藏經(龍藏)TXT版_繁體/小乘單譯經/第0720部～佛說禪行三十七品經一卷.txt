  第0720部～佛說禪行三十七品經一卷         
   
  
   小乘單譯經·第0720部   
佛說禪行三十七品經一卷   
后漢沙門安世高譯      
 
 
　　 
 
佛說禪行三十七品經  
　　聞如是。一時佛游于舍衛國祇樹給孤獨園。佛言諸比丘。若能彈指間。惟行自身身止觀。外身身止觀。內外身身止觀。分別念解世間癡惱。是為精進。為如佛教。非是愚癡食人施。何況能多行者。撮取其要。若彈指間。止觀痛若止觀意及止觀法。內外分別念解世間癡惱。皆如上說。何況多行者。是故可念行四意止。  
　　佛言諸比丘。若彈指間。惟行未生惡法不令生。勸意治行精進攝意。是為精進行禪。為如佛教。不是愚癡食人施。何況多行者。攝取其要。若彈指間。惟行已生惡法即得斷。若惟行未生善法便發生。及已生善法立不忘增行得滿。勸意治行精進攝意。皆如上說。何況多行者。是故可念行四意斷。  
　　佛言諸比丘。若彈指間。惟行欲定斷生死。惟神足是為最精進行禪。為如佛教。不是愚癡食人施。何況多行者。攝取其要。若彈指間。惟行精進定。若惟行意定及戒定斷生死惟神足。皆如上說。何況多行者。是故可念行四神足。佛言諸比丘。若彈指間。惟行信根。以見四喜之事。不離佛亦法與眾及戒。是為精進行禪。為如佛教。不是愚癡食人施。何況多行者。撮取其要。若彈指間。惟行精進根。以見四意斷。若惟行念根。以見四意止。若惟行定根。以見四禪。若惟行慧根。以見四諦。皆如上說。何況多行者。是故可念行五根。佛言諸比丘。若彈指間。惟行信力。從得四喜之事。令無能壞。是為精進行禪。為如佛教。非是愚癡食人施。何況多行者。若彈指間。惟行精進力。若念力。若定力。若慧力。皆如上說。何況多行者。是故可念行五力。  
　　佛言諸比丘。若彈指間。惟行念覺意。以念所當念。以愛念。以正念。為善法念。得志不忘。是為精進行禪。為如佛教。不是愚癡食人施。何況多行者。撮取其要。若彈指間。惟行法解覺意。其意經經分別解隨順解。若惟行精進覺意。其身精進。意亦精進。若惟行愛覺意。知所當愛令意得喜。若惟行止覺意。令身休止。意亦休止。若惟行定覺意。令意住念亦住。志不亂不邪念。若惟行護覺意。為護行知所念知安身。令見道護。惡念安隱行事事。皆如上說。何況多行者。是故可念行七覺意。佛言諸比丘。若彈指間。惟行正見。以知古知始知終。知內知外。知苦知習。知盡知道。知佛知法。知比丘眾。知學行事。如六合所習所取歡喜變失及其歸趣。知不貪之德。是為正見。為精進行禪。為如佛教。不是愚癡食人施。何況多行者。撮取其要。若彈指間。惟行正思。為思出家思不諍思不殺。若惟行正語不妄語不兩舌不惡口不形笑。若惟行正命。不以貪生活。不恚生活。不以癡生活。若惟行正業。不殺不盜竊不邪淫。若惟行正治。以修治四意斷之事。若惟行正念。以受行四意止。亦惟行正定。以思念四禪事事。皆同如上說。其彈指間。功德如是。何況多行者。是故可念行八正道。佛說是已。皆歡喜受。  

 上一部：乾隆大藏經·小乘單譯經·佛說摩訶迦葉度貧母經一卷  下一部：乾隆大藏經·小乘單譯經·比丘避女惡名欲自殺經一卷 



  
乾隆大藏經·小乘單譯經·佛說禪行三十七品經 
  