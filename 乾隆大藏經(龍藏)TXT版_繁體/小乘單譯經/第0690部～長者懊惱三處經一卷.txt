  第0690部～長者懊惱三處經一卷         
   
  
   小乘單譯經·第0690部   
長者懊惱三處經一卷   
后漢安息國三藏安世高譯      
 
 
　　 
 
長者懊惱三處經  
　　聞如是。一時佛在舍衛國祇樹給孤獨精舍。與大比丘眾千二百五十人俱。爾時舍衛城。有大長者。財富無數。田宅牛馬。不可稱計。家無親子。其國俗法。若無子者。壽終之后。財沒入官。長者夫婦。禱祠諸天日月星辰。求索子息。豎立門戶。亦不能得。時長者婦。歸命三寶奉受五戒。晨夜精進。不敢懈怠。便得懷軀。婦人黠者有五事應知。一者知夫婿意。二者知夫婿念不念。三者知所因懷軀。四者別知男女。五者別善惡。是長者婦。報長者言。我已懷軀。長者歡喜。日日供養衣被飲食。極使精細。十月已滿。便生得男。五乳母共供養子。乳哺者。洗浴者。衣被者。抱持者。兒即長大。年十五六。長者夫婦。為子索婦。得長者女。端正姝好。于城外園館。大請人客。飲食娛樂。肴膳精細。四方來者。無所拒逆。如是賓從。至于七日。時兒夫婦。游行園中。有樹名曰無憂。其上有花。色甚鮮好。如弱緋色。婦語夫言。欲得此華。夫便上樹。為取此華。樹枝細劣。即時摧折。兒便墮地。斷絕而死。父母聞之。知墮樹死。便走奔趣。母抱其頭。父抱兩腳。摩挲瞻視。永絕不穌。父母悲哀。五內摧傷。眾客見之。亦代哀痛。死何急疾。眾客飲食。娛樂未畢。而反墮樹死亡無常。時佛世尊與阿難俱。著衣持缽。入城分衛。見長者夫婦。獨有一子而墮樹死。啼哭悲傷。甚不可言。佛見此兒所從來生。從忉利天。壽命終盡。過生于長者家。死即生龍中。金翅鳥王。復取食之。三處悲哀。悉共發喪。  
　　佛告阿難。詣長者所。解喻其意。為除其患。設不爾者。恐愁憂死。阿難言唯然。即從佛行到長者所。長者聞佛來到其所。心即歡喜。稽首佛足。佛問長者。何為愁憂。乃如是乎。長者白佛。我身無相。由有一子。為其娶婦。請客飲食娛樂未畢。上樹取華。墮地便死。我身如石。心如剛鐵適得一子。而舍我死。佛告長者。人生有死。物成有敗。對至命盡。不可避藏。捐去憂念。勿復憂戚。時佛出光明。遍照十方。使長者見天上龍中父母啼哭。佛語長者。此兒本從忉利天上壽盡命終。來生卿家壽盡。便生龍中。金翅鳥王。即取啖之。三處一時共啼哭。為是誰子。佛即說偈言。  
　　天上諸天子　　為是卿子乎 
　　為在諸龍中　　龍神之子耶 
　　時佛自解言　　非是諸天子 
　　亦非為卿子　　復非諸龍子 
　　生死諸因緣　　無常譬如幻 
　　一切不久立　　譬若如過客  
　　佛語長者。死不可得離。去事不追。長者白佛言。此兒宿命罪福云何。生豪富家。其命早夭。此為何應。佛言。此兒前世。好喜布施。尊敬于人。緣此福德。生豪富家。喜射獵戲。傷害群生。用是之故。令身命短。罪福隨人。如影隨形。長者踴躍。逮得法忍。佛說如是。長者夫婦。一切眾會。皆歡喜受。  

 上一部：乾隆大藏經·小乘單譯經·須摩提長者經一卷  下一部：乾隆大藏經·小乘單譯經·犍陀國王經一卷 



  
乾隆大藏經·小乘單譯經·長者懊惱三處經 
  