  第0730部～長爪梵志請問經一卷         
   
  
   小乘單譯經·第0730部   
長爪梵志請問經一卷   
唐三藏法師義凈奉制譯      
 
 
　　 
 
長爪梵志請問經  
　　如是我聞。一時薄伽梵。在王舍城鷲峰山中。與大苾芻眾千二百五十人俱。并余苾芻苾芻尼。近事男近事女。國王大臣。沙門婆羅門。外道之類。天龍藥叉人非人等。瞻仰而住。  
　　爾時世尊。為說自證微妙之法。所謂初中后善。文義巧妙。純一圓滿。清凈鮮白。梵行之相。  
　　爾時有一長爪梵志。來詣佛所。策杖而立。問言喬答摩。汝曾實作如是宣說。世由自業。業為能授。業為生處。業為親族。業為所依耶。  
　　佛告婆羅門。我作是說。世由自業。業為能授。業為生處。業為親族。業為所依。婆羅門曰。若如是者。沙門喬答摩。先作何業。令汝獲得金剛不壞堅固之身。佛告婆羅門。我于前生。遠離殺害有情命根。由彼業力。今獲斯果。  
　　沙門喬答摩。先作何業。令汝獲得手指纖長網縵為相。佛告婆羅門。我于前生。遠離偷盜他人財物。由彼業力。今獲斯果。  
　　沙門喬答摩。先作何業。令汝獲得具足色力諸根圓滿。佛告婆羅門。我于前生。遠離女人欲染之事。由彼業力。今獲斯果。  
　　沙門喬答摩。先作何業。令汝獲得出廣長舌自覆其面。佛告婆羅門。我于前生。遠離妄語詭誑于人。由彼業力。今獲斯果。  
　　沙門喬答摩。先作何業。令汝獲得威儀庠序如師子行。佛告婆羅門。我于前生。遠離諸酒放逸之處。由彼業力。今獲斯果。  
　　沙門喬答摩。先作何業。令汝獲得微妙相好莊嚴其身。佛告婆羅門。我于前生。遠離歌舞倡艷之事。由彼業力。今獲斯果。  
　　沙門喬答摩。先作何業。令汝獲得上妙香氣芬馥其身。佛告婆羅門。我于前生。遠離香花瓔珞莊飾。由彼業力。今獲斯果。  
　　沙門喬答摩。先作何業。令汝獲得受用金剛勝妙之座。佛告婆羅門。我于前生。遠離高床大床驕恣之物。由彼業力。今獲斯果。  
　　沙門喬答摩。先作何業。令汝獲得四十牙齒鮮白齊平。佛告婆羅門。我于前生。遠離非時飲啖諸食。由彼業力今獲斯果。  
　　沙門喬答摩。先作何業令汝獲得頂上肉髻圓滿姝好。佛告婆羅門。我于前生。于三寶二師沙門婆羅門父母尊長。應恭敬處。五輪著地。以無慢心虔誠致禮。由彼業力今獲斯果。  
　　時婆羅門。見佛為說因果不虛。白言。喬答摩此名何福。云何受持。佛言。此名八支凈戒。若能一日一夜。或復長時。從師受持。獲果如是。  
　　爾時長爪梵志。既于佛所。聞說八支日夜凈戒。由先遠離鄙惡業故。便能獲得勝妙莊嚴。深心信受。歡喜踴躍。即于佛前舍高慢心。投杖于地。合掌恭敬。禮佛雙足。白言。世尊。我今始知善惡之業感報不虛。我從今日乃至盡形。歸依佛陀兩足中尊。乃至盡形。歸依達磨離欲中尊。乃至盡形。歸依僧伽諸眾中尊。我受八支近住凈戒。始從今時。乃至明旦日出已來于其中間。  
　　不害一切命　　不盜他財物 
　　不淫不妄語　　飲酒放逸處 
　　花莊及歌舞　　高大非時食 
　　我今悉遠離　　受持凈八支  
　　第二第三亦如是說。  
　　佛告婆羅門。善哉善哉。如是應作。如是應持。爾時世尊。說是法已。時婆羅門。及苾芻眾。諸人天等。皆大歡喜。信受奉行。  

 上一部：乾隆大藏經·小乘單譯經·佛說興起行經二卷  下一部：乾隆大藏經·小乘單譯經·佛說譬喻經一卷 



  
乾隆大藏經·小乘單譯經·長爪梵志請問經 
  