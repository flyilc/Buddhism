  第0741部～佛說四自侵經一卷         
   
  
   小乘單譯經·第0741部   
佛說四自侵經一卷   
西晉三藏竺法護譯      
 
 
　　 
 
佛說四自侵經  
　　佛言。夙夜不學老不止淫。得財不施不受佛言。是四出心。還自侵身。往古豪富。傲尊自恣。國王帝主。世俗愚人。但知晝夜過疾不覺命盡。常欲嗔怒強佷。自用淫憍貪富。今為所在。不好經道惡聞自侵。走心恣意放逸無禁。當爾之時。不覺饑渴。不能自惟九孔瘡痍。臭處不凈。行止臥覺。百端諸事。種苦惱根。慢于大法。不曉愛身。老病來時。姿顏則變。五樂之欲。不可常得。病著床時。擾動不安。死命忽至。身當敗壞。安得久乎。死生不絕。惡道不休。己身壽命。亦與死生苦惱憂患。皆由己矣。以是觀之。何者是人淫色戲樂。歌舞倡伎。幾何間耶。若如呼吸。慧之明之。改其志分。守身貞潔。世間所有一歸空無。假使歌戲。人不歡樂。不以為快。歌者便恥。眾人迷惑。常樂伎樂。疾病憂至。爾乃愁戚。安隱之時。多事萬端。不為身計。已招萬罪。殃禍響應。不能分別。所因致身。身若畫瓶。內滿不凈。臭處膿血。猶如革囊。裹于不凈。不知內外身當歸盡。常以彩色。脂粉莊嚴。自謂端正。顏貌無雙。不察九孔瘡病流出。斯人之等。羅網所纏。莫能觀身。譬如幻化慌惚不現。唯有道士睹世俗人迷惑如此。常自計身諦觀一切擾擾紜紜。但諍咽喉不急之事。禍從口出。千殃萬罪。還自纏繞。或相害傷。忿怒成仇。皆由貪起。競諍利欲。群迷雷同。不識道義之真俗偽之惑。老死忽至。不得自由。仁賢知者。若能曉了。財物非常。忽若風雨暴至。如電如夢幻化野馬。無常對至。人所不喜。終始連鎖。縛著相隨。不離五陰六衰之獄。不孝師父。疏遠道慧。貪身骨肉。淫態不休。耳目鼻口身心六事。但種災患。多于天下草木之栽。恩愛之心。既廣且長。喻于江海。從生至老。經事萬端。雖有顏貌端正姝好。當以庠序觀察非常苦空非身。而反迷惑。自見邪利。沉溺五音。匿能在內。不能攝心游逸四方。造俗方便。不在時節漏克之念。不在行步吉祥之間。愿一伏心。盡力削除眾厄之患。莫若嬰兒不別好丑屎尿不凈矣。勤修精進。棄惡無處則可離惱。生老病死朽敗之患。自惟念之。從三十三無思想天。都在三處。終始之難。發心學道。識道不諦。貪身散意。還墮六情。當諦思計。生死正心無復往來。終始乃斷。人著色味。諸情不絕。反畏禁戒。眾疑不除。吸吸計常。睹目前事。以是之故。五道不止。則復獲身。除刈六情。揃去五陰。修行則安見可貪者。則自省己。不受六入。則無憂懼。已無所懼。則入道場。得向慧門。學者猶豫心不專恒。或進或退。故使迷惑。往來不絕。假喻言之。曾為怨家。后更和解。至重相親。前作士夫。后更驚怯。意以向道。中復違失。還墮六入。此之謂也。還墮五道生死之惱。飲苦食毒。更相吞沒。不避親戚。不別宗門。不自覺知。巍巍佛圣。目睹之耳。痛其失道。故垂四等。慈悲喜護。愍傷萬姓。萠類之兆。未見群類。茍懷一分志不轉易。假使有人。至心欲度。當諦思計。一心行道。勿言我家宗親。恩愛之戀。當知無常。假借是身。合會相偶。皆當別離。長有憂患。寄生相因。萬物歸空。皆非我所。曉知無者。則度天下十方人民。諸為業道者。不疑惠施。不懷忿怒。舍貪愛心。因緣皆斷。道人觀察可否之事。內自省身。譬如夢幻。喻如軍征。百萬之眾。恃怙名將。以卻怨敵。道人伏心。制意修法。奉道順行戒禁。身意清白。布恩施德。除棄忿怒。憍奢諍訟。專精行道。無得為礙。志在軌跡。若將帥眾也。先自正心。爾乃身行。身心俱正。則無所失。已無所失。則無群侶。得道絕去。雄猛無雙。乃知道尊。猶如世人所行不同。有事天神地水火風日月山川諸鬼神者。永無所益。故在周旋生死之里。不得脫出羅網牢獄。但愿長壽安樂自恣。獲百千歲。何足言乎。會當歸死。行道一日。勝壽百年。不計無常。而反貪愛。言有父母兄弟妻子中外親族。疾病忽至困劣著床。曉語親屬。分取吾痛。皆言不能。疾者乃覺也。五種親戚。謂當益已。常坐汝等勤勞治生。隨時給足。使身墮貪。自縛自侵憂念九族。妨廢善行。壞亂道心。老病死來。善惡苦樂。獨自當之。無有代者。未得道者。皆有此念。不能施與。守道為德。能施與者。今世后世。長得安隱。為生死糧。世世豪富。得致車乘象馬舍宅金銀財寶。不可稱數。父母兄弟妻子知識。皆蒙得安。有布施者。邊人助喜。得福無量。況其施主。手自斟酌。后世所生。福隨身報。若影隨形響之應聲。無陰蓋者。謂之泥洹。其泥洹者。亦無五陰。日月星辰。風寒明瞑。不虛不實。無有歲年。除老病死。響之無聞。不復陰身。以與道合。斯為長壽。常得安隱。久存無極。快樂難量。非俗所明也。慧人了是。分別說之。則可得佛。真人之道。愚不行道。但為身計。慕老病死危害之業。若干苦痛。如種五谷。還自食之。善惡如是。各自受之。本已種惱。不當畏之而復恐懼。畏老病死。四大之身。不免此難。水火盜賊怨家債主縣官萬端。同復畏之。不覺是苦本由此生。反求嗜欲。人生在世。作是憂事。此非天與。非道使然。從本所行自然獲之。夫人學道。求度世者。極易不難。亦不勞役。常自勤意。精進求之。信受圣教。雄猛伏意。而得明慧。寶英之報。譬如師子威眾獸靡不降伏。譬如世人不能了知苦之為苦。猶豬處溷不知臭之為臭。又如飛蛾入于燈火。顓愚之人。從心所好。茍見邪淫。投身愛獄。貪于生死。不知為生死之所惱。自謂無憂。高勝無上。虛天邪步廣視裂目。不知天地日月之表。而可進退求生之術。但欲紜紜。競稱尊貴。貪慕榮名。憍豪自恣。欲令眾人為己歸伏。威加天地。令人畏之。望于敬事。自以畢足于當世也。佛見天下萬端之事。皆處不肖。當法道化類習。先圣所棄污辱之行。世人可傷。怔忪求利。欲益多有。貪求快富。滋著五欲。宛轉俗道。不假自出。如牢獄囚開鎖五木。安能自濟解脫。苦哉如是之屬。志在生死。譬如車輪無窮無竟斷絕。是行卻除眾欲。若開獄戶。鳥脫羅網。夫學道者。坐戀親戚妻子之屬。是以自迷。不至泥洹。諸來會者。聞說如是。皆更一心離俗。遠著精進。作禮而去。  

 上一部：乾隆大藏經·小乘單譯經·佛說大迦葉本經一卷  下一部：乾隆大藏經·小乘單譯經·佛說羅云忍辱經一卷 



  
乾隆大藏經·小乘單譯經·佛說四自侵經 
  