  第0686部～佛說進學經一卷         
   
  
   小乘單譯經·第0686部   
佛說進學經一卷   
宋居士沮渠京聲譯      
 
 
　　 
 
佛說進學經  
　　聞如是。一時佛游舍衛祇樹之園須達精舍。大賢眾千二百五十人。佛告諸比丘。有四雅行。智者常遵。丈夫所修。達士恒奉。不才愚夫所不好樂。何等為四。孝事父母悅色養足。守仁行慈終始不殺。惠施濟乏未曾吝逆。遭值圣世捐榮履道。是四雅行。智者所遵。丈夫所修。達士所奉。不才愚夫所不好樂。佛時頌曰。  
　　智者稱孝　　愍命慈活　　放施普給 
　　超俗崇寂　　如是正業　　明士所習 
　　圣見已具　　定至無為  
　　佛告比丘。復有二法。若在閑宴。或處大眾。心行莫懈。一者靜寂賢圣默定。二者博學講論邃義。又有二施。飲食美味以安身命。敷散經典開微悅聽。食施安身。法施遷神。一事雖快法施為最。是以比丘。念演妙法宣慧莫癡。既自洗濯并凈塵著。如是道法永度無窮。乃名出家具足覺了。佛說經竟。比丘歡喜。作禮受教。  

 上一部：乾隆大藏經·小乘單譯經·佛說法受塵經一卷  下一部：乾隆大藏經·小乘單譯經·佛說得道梯隥錫杖經一卷 



  
乾隆大藏經·小乘單譯經·佛說進學經 
  