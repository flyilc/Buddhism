  第0740部～佛說大迦葉本經一卷         
   
  
   小乘單譯經·第0740部   
佛說大迦葉本經一卷   
西晉三藏竺法護譯      
 
 
　　 
 
佛說大迦葉本經  
　　聞如是。一時佛游王舍城靈鷲山。爾時城中有勢富梵志。名曰尼拘類(晉曰無恚)財富無數。金銀七寶。田宅牛馬。不可稱計。梵志有子。名曰畢撥學志。舍六十佉梨金寶好物及千具犁牛。捐仁賢妻天下第一光顏微妙面色為最。心自念言。當趣世間阿羅漢學凈修梵行。詣多子神祠藥樹之下。啖食其果。于是世尊。轉大法輪。轉法輪竟與比丘眾退。至多子神祠。止其精舍。  
　　于時畢撥學志。夜欲向明。住立遙見世尊在叢樹間。光明遠照。威曜普達。志即念言。今此叢樹。天已向明。威神普照。光明無量。殊妙巍巍。于此樹間。必有鹿王。大雄師子。若有天神及大神通神足大變。必爾不疑。我當往觀。時畢撥學志。即從坐起。往詣叢樹。遙見世尊。光明百千。足底相文。眾好具足。即時嘆曰。吾等先古神仙所遺經典說。有瑞應三十二大人之相。分別具足。當趣二處。設在家者為轉輪圣王。主四天下。選擇要教。治以正法。刀杖兵甲。制而不施。假使出家。乘國捐王。當為如來至真等正覺明行成為善逝世間解無上士道法御天人師號佛世尊。寧可親覲。畢撥學志。往詣佛所。睹世尊在于樹間端嚴而坐。猶大形象。七寶合成威德巍巍。諸根寂定。道心靜然。逮最憺怕。忽然清凈。度于彼岸。猶若金山。若須彌王。猶如夜分坐于幽冥然大炬火。譬龍在深淵其水清涼。相三十二莊嚴其身。如大山王頂有大火然。如日出山岡光曜普照。如月盛滿眾星獨明。如轉輪王眷屬圍繞。八十種好遍布其體。猶若干華。各各開擺億百千光。從圣體出。畢撥學志。見佛如是。心懷欣然。如冥見光。尋趣世尊。揖讓談語。自達姓名。卻坐一面。佛為說經。解若干義。分別其慧論。佛世尊有誨悅辭布施持戒。愛欲之病。挑塵勞心。出家為上。憒擾諸品。應病授藥。尊見其心。應時柔心。狐疑蓋心。悅信之心。罪福之心。若平等心。應心與合。而為說法。如諸佛法。察其根源。而分別說苦習盡道。即于坐上。遠塵離垢。諸法眼生。現在獲度。睹見法源。分別經典。拔于狐疑。得立果證。受教誨慧。致勇猛法。即從座起。更整衣服。右膝著地。稽首佛足。我初來時。觀尊足心。自說名字。觀佛相好。心懷踴躍。而失禮敬。爾時世尊告大迦葉。是故賢者。從今以往。若族姓子。有所至到。心念猶月。如月光照種姓光明威曜。如是族姓子。開目而行。如是迦葉。從今日始。若族姓子。制心修行。如月盛滿游行空時。是故迦葉從今日始。族姓子所游至處。制心修行。猶如日光照于天下。其族姓子。未曾閉目。制心修行。猶如日光。亦當如是。佛告迦葉。從今日始。制心修行。猶如蜜蜂。所至到處。多所發起。猶如蜜蜂采諸花味不萎色香。若族姓子。制心修行。從今日始。造行如是。佛告迦葉。從今已往。制心修行。當如地水火風。得凈不喜。得諸不凈屎尿膿血死蛇死人污露。不以愁憂。若得華香金銀七寶五種彩色。不以喜悅。無增無減族姓子。制心修行。亦當如是。嗟嘆稱譽。安樂歡豫。不以為悅。若遇誹謗眾苦惱患不以愁憂。  
　　佛告迦葉。從今日始。族姓子。制心修行。當如拂凈物。亦拂不凈。亦拂屎尿涕唾膿血死狗死蛇死人污露。不以凈悅。不凈不憂。若族姓子。制心修行。亦當如是。佛告迦葉。從今以往。制心修行。子如掃帚。凈亦掃不凈亦掃。佛告迦葉。從今以往。族姓子。制心修行。當如兇祝子。常低頭行。在所至到。常內其手。若裸形人。羞身不蔽。在于世間。趣欲活命。不說本姓。若可不可。不以自宣。若族姓子。制心修行。亦當如是。佛告迦葉。從今以往。族姓子。制心修行。如截角牛。如牛截角。賢善柔順。不貪四事。詣于四衢。于四衢道。無有門戶。而危其命。若族姓子。制心修行。亦當如是。佛告迦葉。從今以往。制心修行。當如鐵釜。又如諸燈。如釜燈穿多有孔漏滿中油脂。如明眼人從一邊觀釜燈諸孔脂油漏出。各各墮地。若族姓子。察身非常。四大合成。九孔穿漏。皆出不凈。不貪樂身。不以為奇。  
　　于是大迦葉。從佛世尊。聞月喻行即受諷誦觀八脫門。佛告迦葉。詣光曜樹。迦葉應曰。唯然世尊。即從坐起。在佛后住。時佛與大迦葉。出其叢樹。詣異叢樹。尋復出去。坐異樹下。告大迦葉。于此樹下。為如來敷座。吾身疲弊。其背甚痛。迦葉受教。促疾促疾。為佛敷座。令其方正。敷座已竟。前白大圣。敷座已訖。唯愿就席。佛尋坐竟。告迦葉曰。是地柔軟。細滑妙好。迦葉曰。唯然世尊。彼地此地。今者人身。曾歸此地。唯然世尊。歸于盡滅。持心忍辱。當如是地。今我法衣。亦猶柔好。愿佛愍傷。加哀受之。  
　　佛告迦葉。假使我受柔軟絳衣。汝服何等。迦葉白佛。往古諸世尊贊譽。若族姓子。著冢間死人弊衣及五納衣。為安諸天及世間人。佛言。善哉善哉迦葉。多所哀愍。多所安隱。著弊納衣。往古諸佛。所稱嘆者。迦葉汝起促取水來。吾甚饑渴。意欲飲水。唯然世尊。即受教起。稽首足下。繞佛三匝。促疾促疾。欲行取水。諸比丘見尋時問之。仁為耆年。不以貢高。亦不憂戚。寂除兇欲入無所處。何因為沙門欲受具戒。今所至。迦葉報曰。汝等詣佛。以持此事。自問大圣。悉當為汝分別說之。于時賢者大迦葉。即取水來。往奉上佛。佛尋受之。飲水竟。便殘水持與。迦葉即受。以著一面。長跪叉手。右膝著地。更整衣服。白世尊曰。我行取水。見諸弟子及諸比丘。問我曰。仁為耆年。不以貢高。不以憂戚。亦不癡妄。寂諸四事眾欲之兇。我自舍六十佉犁金妙珍寶犁牛千具。棄妻玉女天下第一。其有世間能成羅漢。吾當從受。今者弟子。諸比丘眾。悉來問吾。我時前在多子神祠。在藥樹下。啖其果蓏。于是世尊。未受具戒。爾時世尊。游于王舍城。我時在竹樹間迦蘭園。明旦著衣。持缽入城分衛。見日大殿有千光出。時佛世尊。在王舍城迦蘭竹樹間。時見世尊。吾自憶念。謂日更出。若大天神。夜忽如晝。時佛哺時從宴坐起。如月宮殿振大光明。則以覆蔽諸日月光。譬如大炬照于闇冥。佛在弟子眾中。威神光明。亦復如是。為諸比丘。講說經法。如轉輪王。與諸子眷屬俱。與無央數眾比丘俱。吾爾時觀死不睹見諸比丘眾。無能受者。無能為師。唯獨如來。將出世間。興隆道化。而取滅度。今諸比丘。故來問我。爾時世尊。告迦葉曰。多有比丘。不了善惡。覺與不覺。不解福田。諸法之處多有義理。是說第一。迦葉最尊。不以貢高。平等無憂。寂諸四事諸欲之兇。第一成就。受具足戒。佛說如是。賢者迦葉。及諸比丘莫不歡喜。  

 上一部：乾隆大藏經·小乘單譯經·佛說佛大僧大經一卷  下一部：乾隆大藏經·小乘單譯經·佛說四自侵經一卷 



  
乾隆大藏經·小乘單譯經·佛說大迦葉本經 
  