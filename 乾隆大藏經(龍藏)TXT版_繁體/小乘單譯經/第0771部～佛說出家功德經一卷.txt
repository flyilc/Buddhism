  第0771部～佛說出家功德經一卷         
   
  
   小乘單譯經·第0771部   
佛說出家功德經一卷   
失譯師名附三秦錄      
 
 
　　 
 
佛說出家功德經  
　　如是我聞。一時佛在毗舍離國。食時到入城乞食。時毗舍離城中。有一梨車。名鞞羅羨那(秦言勇軍)。譬如天與諸天女共相娛樂。時此王子。與諸婇女。在閣上共相娛樂。耽于色欲亦復如是。爾時世尊。以一切智。聞彼樂音。告阿難言。我知此人。貪五欲樂者。不久命終。卻后七日。當舍如是眷屬快樂。決定當死。阿難如此人。若當不舍欲樂不出家者。命終或能墮于地獄。爾時阿難。頂奉佛教。欲利益此王子故。次至其舍。爾時王子。聞阿難在外。即出奉見。以敬念故。請阿難入坐。坐已未久。爾時王子。起恭敬心。白阿難言。善哉好親友來。今正是時。我今見汝。踴躍歡喜。汝字歡喜。汝今當教告我佛所教法。令我歡喜。爾時王子。如是三請。阿難為欲作大利益。默然無言。王子又言。鞞陀呵牟尼大仙。利益一切眾生。有何嫌恨。默然無所說。不見少告時第三師。持佛法藏。利世間者。慘然告言。汝今善聽。卻后七日。汝當命終。汝若于此五欲樂中。不能覺悟。不出家者。命終或當墮地獄中。佛一切智人。正語正說。記汝如是。譬火燒物。終不虛發。汝諦思惟。時彼王子。聞此語已。甚大憂怖。愁憒不樂。受阿難教。我當出家。定且聽更六日受樂。第七日中。我辭家眷屬。定必出家。阿難可之。第七日畏生死故。求佛出家。佛即聽之。一日一夜。修持凈戒。即便命終。燒香畢已。尊者阿難。與其眷屬。往白佛言。世尊此鞞羅羨那比丘。今已命終。神生何處。時佛世尊。天人之師。一切智人。以大梵音。勝出雷鼓迦陵頻伽眾妙音聲。以八種音。告阿難言。此鞞羅羨那比丘。畏于生死地獄苦故。舍欲出家。一日一夜。持凈戒故。舍此世已。生四天王天。為北方天王毗沙門子。恣心受于五欲快樂。貪受五欲。與諸婇女。共相娛樂。壽五百歲。五百歲已。命終轉生三十三天。為帝釋子。具受五欲。極天之樂。天妙婇女。恣意千歲。壽盡生焰天。為焰天王子。自恣受天色聲香味觸。快心欲樂。受天二千歲已。命終生于兜率天王子。恣心受于五欲快樂。目視相欲。心自厭足。常談法語解脫智慧。壽天中壽。滿四千歲已。命終往生自在天上。為天王子。受種種五欲妙樂。于婇女中。化應恣意八千歲。八千歲已。命終生他化自在天。為天王子。此第六天。其中欲樂。下五天中。所不能及。生此中已。受最妙樂眾樂之藏。受此樂時。心極迷醉。具足受于諸妙勝樂。萬六千歲。如是受樂。于六欲天。往來七反。此毗羅羨那。以一日一夜出家故。滿二十劫。不墮地獄饑鬼畜生。常生天人。受福自然。最后人中。生富樂家。財富珍寶具足。壯年已過。諸根熟時。畏惡生老病死患故。厭世出家。剃除須發故。身披法服。勤修精進。持四威儀。常行正念。觀于五陰苦空無我。解法因緣。成辟支佛。名毗流帝。于是時。放大光明。多有人天。生于善根。令諸群生種于三乘解脫因緣。爾時阿難。叉手白佛言。世尊。若當有人放人出家。若有出家者。任其所須。得幾所福。若復有人。毀破他人出家因緣。受何罪報。唯愿世尊。具盡告示。佛告阿難。汝若具滿于百歲中。問我此事。我以無盡智慧。除飲食時。滿百歲中。廣為汝說。此人功德。猶不能盡。是人恒生天上人中。常為國王。受天人樂。若有于此沙門法中使人出家。若復營佐出家因緣。于生死中。常受快樂。我滿百歲。說其福德。不可窮盡。是故阿難。汝滿百歲。盡壽問我。我至涅槃。說此功德。亦不能盡。佛告阿難。若復有人。破壞他人出家因緣。即為劫奪無盡善財福藏。壞三十七助菩提法涅槃之因。設有欲壞出家因緣者。應善觀察如是之事。何以故。緣此罪業。墮地獄中。常盲無目。受極處苦。若作畜生。亦常生盲。若生餓鬼中。亦常生盲。在三惡苦。久乃得脫。若生為人。在母腹中。受胎便盲。汝于百歲。常問是義。我百歲以無盡智說是罪報。亦不可盡。于四道中。生而常盲。我終不記。此人當有得脫時。所以者何。皆由毀出家故。或成就無邊功德。以破如是善因緣故。受無量罪。由障出家故。于此清凈智慧鏡中。為于解脫諸善法故。若見出家修持凈戒趣解脫處。破他出家。為作留難。以是因緣故。生便常盲。不見涅槃。由毀出家故。常觀癡等十二因緣。應得解脫。以毀破他智慧眼故破出家緣。覆慧眼故。從生至生。常盲無目。不見三界。緣障出家故。出家應見五陰二十我見人趣正道。破出家因壞正見故。所生常盲。不見正道。出家應見一切法聚善法住處。應觀諸佛清凈法身。以破出家善因緣故。所生常盲。不能睹見佛法身。以因出家應具沙門形貌及與持戒清凈福田種佛道因破出家故于善法中斷一切望。由是罪緣。生生常盲由毀出家故。出家應善觀察一切身心。皆苦無常無我不凈破他出家。為作留難。則破此眼。破此眼故。不見四道四念處四正勤四如意足五根五力七覺分八正道趣涅槃城。是罪緣故。所生常盲。乃至不見空無相無作清凈善法向涅槃城。是以智慧之人。知出家者。應當成就如是善法不應破壞善法因緣。獲如是罪。誰毀破他人如是出家沙門正見因緣者。終不能得見涅槃城。所生常盲。若復有人滿百劫中余方出家修持凈戒。若復有人。于此閻浮提。出家持戒。一日一夜。乃至須臾。清凈出家。于十六分。彼百劫出家持戒。十六分中不及其一。若有顛倒淫姊妹女。不應淫處強生慳嫉。此中罪報。不可計限。若有一人。能正思惟有出家心。欲舍諸惡。若復有人。破壞此人出家因緣。不令愿滿。是罪因緣增長于前。復倍百劫。爾時阿難。復白佛言。世尊。此毗羅羨那。所種善根。生尊貴處。當受福樂。為過去世亦有善行。為但齊今一日一夜出家功德受爾許福。佛告阿難。汝不應觀過去因緣。于此一日一夜。清凈出家故。此善根。六欲天中。七反受福。二十劫中常受生死。世間之樂最后人中。生福樂家。壯年已過。諸根熟時。畏于生老病死苦故。出家持戒。成辟支佛。  
　　佛告阿難。我今說喻。汝當善聽。譬四天下。東弗婆提。南閻浮提。西瞿耶尼。北郁單越。滿中阿羅漢。若稻麻叢林。若有一人。滿百歲中。盡心供養。此諸羅漢。衣服飲食。病瘦醫藥。房舍臥具乃至涅槃。后若起塔廟。種種珍寶花香瓔珞。幡蓋伎樂。懸諸寶鈴。掃灑香水。以諸偈頌。贊嘆供養。所得功德。若有人為涅槃故出家受戒。乃至一日一夜所作功德。比前功德。十六分中不及其一。以是因緣。善男子當應出家修持凈戒。諸善男子。諸須功德者。求善法者。自受法者。不應留難出家因緣。應勤方便勸作令成。時諸大眾。聞佛所說。莫不厭世。出家持戒。有得須陀洹。乃至阿羅漢者。有種辟支佛善根者。有發無上菩提心者。皆大歡喜。頂戴奉行。  

 上一部：乾隆大藏經·小乘單譯經·佛說五王經一卷  下一部：乾隆大藏經·小乘單譯經·佛說栴檀樹經一卷 



  
乾隆大藏經·小乘單譯經·佛說出家功德經 
  