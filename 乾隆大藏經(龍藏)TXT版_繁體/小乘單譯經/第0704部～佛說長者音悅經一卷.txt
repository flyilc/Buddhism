  第0704部～佛說長者音悅經一卷         
   
  
   小乘單譯經·第0704部   
佛說長者音悅經一卷   
吳月支優婆塞支謙譯      
 
 
　　 
 
佛說長者音悅經  
　　聞如是。一時佛在羅閱只耆阇崛山中。與尊弟子千二百五十人俱。及諸菩薩。清信士女。一切普會。圍繞說法。佛告大眾。彼有長者。名曰音悅。財富無數。年老無子。以為愁戚。雖其然者宿福所追。其報有四。一者夫人產男。端正無比。二者五百白馬。同時生駒。三者國王遣使者。拜授金印。四者五百寶船。同時俱至。阿難白佛。何等寶船而俱至乎。佛告阿難。長者音悅。群族殊多。先此之時。遣五百人。乘船入海。既獲眾寶。安隱還家。是故如來。說此四福。同時普集。長者歡喜。心自念言。天降福祚。集我之庭。當作甘饌。室族相慶。即如所言。興作大廚。娛樂盡歡鼓樂弦歌。聲聞于天。是時四大天王。釋梵天王。諸龍鬼王。阿須倫王。一切神王。各與眷屬。側塞虛空。看此長者。福德無量。如來神達。知此長者。歡喜踴躍。因其歡悅。欲往稱嘆。若其開解。可殖福栽。如來應時歌頌吉祥八種之音。往于門外。而說頌曰。  
　　長者今日　　吉祥集至　　一切福應 
　　室族吉利　　昔所殖福　　其報有四 
　　大小歡悅　　世間無比　　諸天龍神 
　　咸為降伏　　快哉長者　　猥獲吉福 
　　如春種禾　　秋則成熟　　先作后受 
　　影報隨逐  
　　爾時長者。聞佛德音。五情逸豫。歡喜而出。見佛恭肅。即便啟言。瞿曇沙門。實為神妙。知我室族。吉祥無量。枉屈尊神。來相贊嘆。即以好白氎直金千萬兩。奉上如來。佛即受之。而為達嚫。佛告長者。財有五危。世人不知。慳吝貪惜。不能減割。以周窮乏。壽終神逝。棄財世間。汝今能爾。必獲影報。所生之處。福自歸身。長者白佛。何等五危。佛即報言。一者大火燒之不覺。二者大水漂沒無常。三者縣官奪取無道。四者惡子用度無限。五者盜賊所見劫奪。五事一至。不可抑制。譬如有人違犯王法。閉在牢獄。應當誅戮。財物沒入其官。豈復能卻之乎。又復譬如阿難邠坻。財寶無數。國王奪取。主不能制。亦非神龍所能止之。所以者何。以其前世布施七悔。是以今世。七富七貧。長者聞說。益增踴躍。于是如來。忽然還到耆阇崛山。  
　　爾時國內。有尼揵異道人。名曰不蘭迦葉。聽聞如來。詣長者家。歌頌一偈。猥得長者千萬兩金。心懷悁嫉。心即念言。瞿曇沙門。尚能得金。況我往乞當不得乎。又自念言。我當往求。瞿曇沙門。所可說偈。然后往乞。必得珍寶。嗟嘆之宜當勝瞿曇。不蘭迦葉。懷此愚癡妒嫉之意。而往稽首。問訊如來。長跪白佛。薄德無福。衣食不充。傳聞瞿曇。詣長者家。歌頌一偈。大得珍寶。寧可哀矜。賜所說偈。令吾諷誦。當往咨嗟。冀望得寶。如來三達知。此長者卻后一時。財寶當散。不蘭迦葉。不知時宜遭厄之家。而說吉祥。必得長者無量杖痛。如來告言。不惜此偈。所以者何。汝不知時。卿說此偈。必得楚痛。是故如來。違卿所求。若更欲得應時之說絕妙之句。吾當與汝。既使長者得聞真言。又可免于捶毒之痛。不蘭迦葉。心自念言。瞿曇沙門。不欲令我往乞珍寶。是故吝惜。不肯與我。即便重啟。其于與我焉知余事。如來慈愍。諫之滿三。終不信解。佛亦豫知。不蘭迦葉。前世因緣。應受此痛。如來又云。罪不可債。佛即為說吉祥之偈。尼干諷誦。一歲乃闇。然后長者失火燒舍。珍奇了盡。五百馬駒。同時燒死。所生妙子。一旦終亡。王遣使者。錄奪金印。后復乘船。入海采寶。安隱來還。泊岸數日。五百寶船。一旦漂沒。室族大小無不愁毒。譬如有人而被誅戮。未死之頃。愁怖難言。其日不蘭迦葉。往到其門。歌頌如來吉祥之偈。  
　　長者今日　　吉祥集至　　一切福應 
　　室族吉利　　昔所殖福　　其報有四 
　　大小歡悅　　世間無比　　諸天龍神 
　　咸為降伏　　快哉長者　　猥獲吉福 
　　如春種禾　　秋則成熟　　先作后受 
　　影報隨逐  
　　于是不蘭迦葉說此偈時。長者聞之。舉門忿恚。天下兇殃。無過于我。云何此人裸形無恥。在此妖蠱。說我吉祥。益我憂煩。即出捶打。從頭至足。無不被患。舉身大痛。匍匐還家。六師宗等。逆問其意。答言。此變正由瞿曇。內不自克。反怨世尊。爾時世尊在羅閱只竹園之中。與諸大眾圍繞說法。佛告眾會。不蘭迦葉前從如來。求索一偈。欲詣長者歌頌求寶。如來諫之。其于不信。今已在彼。遭痛毒患。阿難白佛。不蘭迦葉與此長者。有何因緣而被此患。佛告阿難。乃昔久遠不可計數阿僧祇劫。時有國王。亦名音悅。復有一鳥。名曰鸚鵡。在王宮上。鳴聲和好。王時晝寢。聞鳥鳴聲。驚覺問其左右。此為何鳥。鳴聲妙好。侍者白言。有一奇鳥五色焜煌。適在宮上。鳴已便去。王即遣大眾。步騎絡繹。逐而求之。推尋殊久。捕得與王。王得歡喜。愛樂無厭。即以珠璣水精琉璃真珠珊瑚。瓔珞其身。頭頸羽翮。無不周遍。常著左右。晝夜看視。不去須臾。  
　　后復有鳥。名曰禿梟。來在宮上。看見鸚鵡獨得優寵。即問鸚鵡。何緣致此。鸚鵡答言。我來宮上。悲鳴殊好。國王愛敬于我。取我常著左右。五色珠璣。瓔珞我身。禿梟聞之。心懷嫉妒。心即念言。我亦當鳴令殊于卿。國王亦當愛寵我身。王時出臥。禿梟即鳴。王即驚覺。[嗇*欠]然毛豎。如畏怖狀。王問左右。此為何聲。驚動怖我。侍者白言。有惡聲鳥。名曰禿梟。王即恚曰。促遣大眾。分布推索。即得與王王令左右。生拔毛羽。舉身大痛。步行而去。到其野田。眾鳥問言。何緣致此。禿梟嗔恚。不責己身。答眾鳥言。正坐鸚鵡。故得此患。佛言。善聲招福。惡聲致禍。罪報由己。反怒鸚鵡。  
　　佛告阿難。昔國王者。今長者音悅是。鸚鵡者。我身是。禿梟者。今不蘭迦葉是。昔嫉鸚鵡。即被毒患。今嫉如來。獲痛難言。貪嫉燒身。何況苦難。所以者何。不蘭迦葉誹謗如來。前后六事。何等為六。一者在于難國。興貪嫉心。誹謗如來。二者于羅閱只。以竹園故。誹謗如來。三者在羅閱只。詣長者音悅家。貪其金寶。誹謗如來。四者于摩竭提界。貪于供養。誹謗如來。五者在維耶離國。貪名利養。誹謗如來。六者在舍衛國。貪于利養。及惜名稱。誹謗如來。于時國王。驅逐出國。不蘭迦葉六師徒等。同心說言。瞿曇實神。莫不敬重。吾等術淺。名稱崩頹。處處見忽當用活為。即時以沙。而著瓶中。自沉于水。于是壽命終。即入地獄。考治一切。苦痛無量。佛重告言。當未來世。多有貪嫉弊惡之人。誹謗貢高。相求長短。是則自燒痛哉。阿難。是故汝當廣宣斯經。以護將來如斯之黨。阿難白佛長者音悅。昔殖何德。獲此四福。何所罪行。而復失之。佛告阿難。音悅前世。為年少時。欽戴佛法及與圣眾。供養盡忠。而愿豪富。納妻之后。專迷著色。違慢三寶。又無慈心仁接長幼。是故報應。適畢便散。汝開導宣告令知其要。佛說此已。四部弟子。天龍鬼神。國王臣民。一切眾會。聞經歡喜。莫不作禮。  

 上一部：乾隆大藏經·小乘單譯經·佛說龍王兄弟經一卷  下一部：乾隆大藏經·小乘單譯經·佛說七女經一卷 



  
乾隆大藏經·小乘單譯經·佛說長者音悅經 
  