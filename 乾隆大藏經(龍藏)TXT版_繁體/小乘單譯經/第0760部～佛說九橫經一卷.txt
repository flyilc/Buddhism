  第0760部～佛說九橫經一卷         
   
  
   小乘單譯經·第0760部   
佛說九橫經一卷   
后漢沙門安世高譯      
 
 
　　 
 
佛說九橫經  
　　佛在舍衛國。祇樹給孤獨園。佛便告比丘。有九輩九因緣。命未盡便橫死。一者為不應飯為飯。二者為不量飯。三者為不習飯飯。四者為不出生。五者為止熟。六者為不持戒。七者為近惡知識。八者為入里不時不如法行。九者為可避不避。如是為九因緣。人命為橫盡。  
　　一不應飯者。名為不可意飯。亦為以飽腹不停調。  
　　二不量飯者名為不知節度多飯過足。  
　　三不習飯者。名為不知時冬夏。為至他國郡。不知俗宜。不能消飯。食未習故。  
　　四不出生者。名為飯物未消。復上飯不服藥吐下不時消。  
　　五為止熟者。名為大便小便來時。不即時行噫吐啑下風來時制。  
　　六不持戒者。名為犯五戒。殺盜犯他人婦兩舌飲酒。亦有余戒。以犯便入縣官。或弦死。或捶杖利刃所斫刺。或辜饑渴而終。或以得脫從怨家得手死。或驚怖念罪憂死。  
　　七為近惡知識者。名為惡知識。已作惡便反坐。何以故。坐不離惡知識故。不覺善惡。不計惡知識惡。態不思惡知識惡。  
　　八為入里不時者。名為冥行。亦里有諍時行。亦里有縣官長吏追捕不避。不如法行者。入里妄入他家舍中。妄見不可見。妄聽不可聽。妄犯不可犯。妄說不可說。妄憂不可憂。妄索不可索。  
　　九為可避不避者。名為當避弊象弊馬牛犇車蛇虺坑井水火拔刀醉人惡人。亦余若干惡。如是為九因緣。輩人命未盡當坐是盡。慧人當識當避。是因緣以避。乃得兩福。一者得長壽。二者以長壽乃得聞道好語言亦能行。諸比丘歡喜受行。  

 上一部：乾隆大藏經·小乘單譯經·佛說群牛譬經一卷  下一部：乾隆大藏經·小乘單譯經·佛說五恐怖世經一卷 



  
乾隆大藏經·小乘單譯經·佛說九橫經 
  