  第1092部～菩薩戒羯磨文一卷         
   
  
   大乘律·第1092部   
菩薩戒羯磨文一卷   
唐三藏法師玄奘奉詔譯      
 
 
　　 
 
菩薩戒羯磨文(彌勒菩薩說) 
受戒羯磨第一  
　　若諸菩薩欲學菩薩三聚凈戒。或是在家或是出家。先于無上正等菩提發弘愿已。當審訪求同法菩薩。已發大愿有智有力。于語表義能授能開。于如是等功德具足。勝菩薩所先禮雙足。偏袒右肩膝輪據地。合掌恭敬如是請言。  
　　大德憶念我如是名。于大德所乞受一切菩薩凈戒。唯愿須臾不辭勞倦。哀愍聽授(第二第三亦如是說)既作如是無倒請已。偏袒右肩恭敬禮拜。供養十方三世諸佛世尊。已入大地得大智慧得大神通。諸菩薩眾。現前專念彼諸功德生殷凈心。  
　　若諸菩薩。欲授菩薩菩薩戒時。先應為說菩薩法藏摩呾理迦。菩薩學處及犯處相。令其聽受。以慧觀察自所意樂。堪能思擇受菩薩戒。非唯他勸非為勝他。當知是名堅固菩薩。堪受菩薩凈戒律儀。以受戒法如應正授。其受戒菩薩復于彼有智有力。勝菩薩所。謙下恭敬膝輪據地。對佛像前合掌請言。唯愿大德。哀愍授我菩薩凈戒。如是請已。專念一境長養凈心。我今不久當得無盡無量無上大功德藏。即隨思惟如是事義。默然而住。  
　　爾時有智有力菩薩于彼能行正行菩薩。以無亂心若坐若立。而作是言。汝如是名善男子。聽汝。是菩薩不。彼應答言是。發菩提愿未。應答言已發。自此已后應作是言。汝如是名善男子。聽汝等。今者欲于我所受諸菩薩一切學處。受諸菩薩一切凈戒。謂律儀戒。攝善法戒。饒益有情戒。如是學處如是凈戒過去一切菩薩已具。未來一切菩薩當具。普于十方現在一切菩薩今具。于是學處于是凈戒。過去一切菩薩已學。未來一切菩薩當學。現在一切菩薩今學。汝能受不。答言能受。能授菩薩第二第三亦如是說。能受菩薩第二第三亦如是答。如是受已。能受菩薩不起于座。能授菩薩對佛像前。普于十方現住諸佛及諸菩薩。恭敬供養頂禮雙足。作是白言。仰啟十方無邊無際。諸世界中諸佛菩薩。今于此中現有某名菩薩。于我某菩薩所。乃至三說受菩薩戒。我為作證。唯愿十方無邊無際諸世界中諸佛菩薩。第一真圣于現不現一切時處。一切有情皆現覺者。于此某名受戒菩薩亦為作證。第二第三亦如是說。如是受戒羯磨畢竟。從此無間。普于十方無邊無際諸世界中現住諸佛。已入大地諸菩薩前。法爾相現由此表示。如是菩薩已受菩薩所受凈戒。爾時十方諸佛菩薩。睹是菩薩法爾之相生起憶念。由憶念故正智見轉。由正智見如實覺知。某世界中某名菩薩某菩薩所。正受菩薩所受凈戒。一切于此受戒菩薩。如子如弟生親善意眷念憐愍。由佛菩薩眷念憐愍。令是菩薩希求善法。倍復增長無有退減。如是名為受菩薩戒啟白請證。若諸菩薩住戒律儀。有其四種他勝處法。何等為四。若諸菩薩為欲貪求利養恭敬。自贊毀他。是名第一他勝處法。若諸菩薩現有資財性慳財故。有苦有貧無依無怙。正求財者來現在前。不起哀憐而修惠舍。正求法者來現在前。性慳法故。雖現有法而不給施。是名第二他勝處法。若諸菩薩長養如是種類忿纏。由是因緣。不唯發起粗言便息。由忿蔽故加以手足塊石刀杖。捶打傷害損惱有情。內懷猛利忿恨意樂。有所違犯他來諫謝。不受不忍不舍怨結。是名第三他勝處法。若諸菩薩謗菩薩藏愛樂宣說。開示建立像似正法。于像似法或自信解或隨他轉。是名第四他勝處法。如是名為菩薩四種他勝處法。菩薩于四他勝處法。隨犯一種況犯一切。不復堪能于現法中增長攝受。菩薩廣大菩提資糧。不復堪能于現法中意樂清凈。是即名為相似菩薩非真菩薩。菩薩若用軟中品纏。毀犯四種他勝處法。不舍菩薩凈戒律儀。上品纏犯即名為舍。若諸菩薩毀犯四種他勝處法。數數現行。都無慚愧。深生愛樂。見是功德。當知說名上品纏犯。非諸菩薩。暫一現行他勝處法。便舍菩薩凈戒律儀。如諸苾芻犯他勝法。即便棄舍別解脫戒。若諸菩薩由此毀犯。棄舍菩薩凈戒律儀。于現法中堪任更受。非不堪任。如苾芻住別解脫戒犯他勝法。于現法中不任更受。  
　　如是菩薩所受凈戒。于余一切所受凈戒。最勝無上無量無邊。大功德藏之所隨逐。第一最上善心意樂之所發起。普能除滅于一切有情一切種惡行。一切別解脫律儀。于此菩薩律儀戒。百分不及一。千分不及一。數分計分算分喻分。乃至鄔波尼殺曇分亦不及一。攝受一切大功德故。  
　　如是已作受菩薩戒羯磨等事。授受菩薩俱起供養。普于十方無邊無際諸世界中諸佛菩薩。頂禮雙足恭敬而退。  
　　又諸菩薩。不從一切諸聰慧者。求受菩薩所受凈戒。無凈信者不應從受。謂于如是所受凈戒。初無信解不能趣入。不善思惟有慳貪者。慳貪蔽者。有大欲者。無喜足者。不應從受。毀凈戒者。于諸學處無恭敬者。于戒律儀有慢緩者。不應從受。有忿恨者多不忍者。于他違犯不堪耐者。不應從受。有懶惰者有懈怠者。多分耽著日夜睡眠。樂倚樂臥樂好合徒侶。樂嬉談者。不應從受。心散亂者下至。不能[(殼-一)/牛]牛乳項善心一緣住修習者。不應從受。有闇昧者。愚癡類者。極劣心者。誹謗菩薩素呾纜藏及摩呾理迦者不應從受。又諸菩薩。于受菩薩戒律儀法。雖已具足受持究竟。而于謗毀菩薩藏者。無信有情。終不率爾宣示開悟。所以者何。為其聞已不能信解。大無知障之所覆蔽便生誹謗。由誹謗故。如住菩薩凈戒律儀。成就無量大功德藏。彼誹謗者。亦為無量大罪業藏之所隨逐。乃至一切惡言惡見及惡思惟。未永棄舍終不免離。  
　　若諸菩薩欲受菩薩凈戒律儀。若不會遇具足功德補特伽羅。爾時應對如來像前。自受菩薩凈戒律儀。應如是受。偏袒右肩右膝著地。作如是言。我如是名。仰啟十方一切如來。已入大地諸菩薩眾。我今欲于十方世界佛菩薩所。誓受一切菩薩學處。誓受一切菩薩凈戒。謂律儀戒攝善法戒。饒益有情戒。如是學處如是凈戒。過去一切菩薩已具。未來一切菩薩當具。普于十方現在一切菩薩今具。于是學處于是凈戒。過去一切菩薩已學。未來一切菩薩當學。普于十方現在一切菩薩今學。第二第三亦如是說。說已應起。所余一切如前應知。  
懺罪羯磨第二  
　　若諸菩薩從他正受戒律儀已。由善清凈求學意樂。菩提意樂。饒益一切有情意樂。生起最極尊重恭敬。從初專精不應違犯。設有違犯。即應如法疾疾悔除。令得還凈。  
　　如是菩薩一切違犯。當知皆是惡作所攝。應向有力于語表義。能覺能受。小乘大乘補特伽羅。發露悔滅。若諸菩薩。以上品纏違犯如上他勝處法。失戒律儀。應當更受。若中品纏違犯如上他勝處法。應對于三補特伽羅。或過是數。應如發露除惡作法。先當稱述所犯事名。應作是說。長老專志或言大德。我如是名。違越菩薩毗奈耶法。如所稱事犯惡作罪。余如苾芻發露悔滅惡作罪法。應如是說。若下品纏違犯。如上他勝處法及余違犯。應對于一補特伽羅發露悔法。當知如前。若無隨順補特伽羅。可對發露悔除所犯。爾時菩薩以凈意樂起自誓心。我當決定防護當來。終不重犯。如是于犯還出還凈。  
得舍差別第三  
　　略由二緣。舍諸菩薩凈戒律儀。一者棄舍無上正等菩提大愿。二者現行上品纏犯他勝處法。  
　　若諸菩薩。雖復轉身遍十方界。在在生處不舍菩薩凈戒律儀。由是菩薩不舍無上菩提大愿。亦不現行上品纏犯他勝處法。  
　　若諸菩薩轉受余生。忘失本念值遇善友。為欲覺悟菩薩戒念。雖數重受而非新受。亦不新得。  

 上一部：乾隆大藏經·大乘律·菩薩戒本經一卷  下一部：乾隆大藏經·大乘律·菩薩戒本一卷 



  
乾隆大藏經·大乘律·菩薩戒羯磨文 
  