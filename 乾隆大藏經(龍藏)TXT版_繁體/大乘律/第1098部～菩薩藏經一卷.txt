  第1098部～菩薩藏經一卷         
   
  
   大乘律·第1098部   
菩薩藏經一卷   
梁扶南國沙門僧伽婆羅譯      
 
 
　　 
 
菩薩藏經  
　　如是我聞。一時佛住舍衛國祇樹給孤獨園。與大比丘眾一千二百五十人及七萬二千菩薩。是時長老舍利弗承佛神力。即從坐起。偏袒右肩右膝著地。合掌禮佛白佛言。世尊。云何善男子善女人懺悔滅罪。速得三藐三菩提。佛告舍利弗言。人欲學三藐三菩提。或聲聞乘人。或緣覺乘人。或大乘人。或余眾生。應誦十方十世界十佛名號。然十千燈若酥若油。香及磨香亦隨燈數。種種花種種果種種葉。作大供養行大布施。盛十頻伽水盛十坩水。沐浴清凈以香熏身著新凈衣更洗手足。兩手各持十枚蓮華應當菜食。給使仆人皆令凈潔。于十方面各施佛座(上方佛座宜須小高)懺悔之人于十方面隨便設座。即于坐處禮十方佛。口自發露懺悔從來所作行業。亦悔無始生死以來所造眾惡。改往修來誓不復作。佛言。舍利弗。東方名阿輸歌世界(此謂無憂)于彼有佛名月勝吉。南方難陀世界(此謂歡喜)于彼有佛名旃檀吉。西方跋陀羅世界(此謂賢)于彼有佛名無邊光明。北方饒益眼世界。于彼有佛名幢吉。東南方月光世界。于彼有佛名無憂吉。西南方有幢世界。于彼有佛名寶剎。西北方有鳴世界。于彼有佛名花德。東北方安隱世界。于彼有佛名三勇猛。上方有月世界。于彼有佛名大功德吉。下方大名世界。于彼有佛名光明吉。一日一夜六時行道禮拜。偏袒右肩右膝著地。合掌向佛而說此言。我禮一切諸佛如來。彼現在十方諸佛。已得阿耨多羅三藐三菩提。現轉法輪。現光明法輪。現取法輪。現雨法雨。現系法鼓。現吹法螺。現建法幢。現然法炬。現以法施充足眾生。隨一切眾生所樂皆悉為說。能多利益安隱眾生。為慈悲世間。為饒益諸天人眾。我今頂禮彼諸如來。彼諸如來彼佛尊重應當供養。諸佛是大智慧是世間眼。能為世間作證。主領世間現知現見。我以身口意敬禮彼佛。我從無始生死以來所造惡業。為一切眾生障礙。或起貪或起嗔或起癡。不識佛法僧。不識善不善法。或以惡身口意出佛身血。或誹謗正法。或破和合僧。或殺真人羅漢。或殺父母。或備起十不善道。或已作今作當作。或見他作贊嘆隨喜。或以身三口四意三業行造作眾惡。惡口罵詈誹謗他人。或斗秤欺誑于人。或生六道惱亂父母。或取塔寺物。或用僧物。或用四方僧物。或破佛所制戒。或不隨和上阿阇梨語。或嗔或罵。或誹謗聲聞緣覺大乘。或因慳嫉造諸惡業。或惡罵如來。或法說非法。或非法說法。如是一切諸惡。我今于十方諸佛發露懺悔。彼諸如來現見現知現證。我于佛前一心發露不敢覆藏。發露已后誓不敢作。是諸罪業應入地獄餓鬼畜生阿修羅道。或經八難。愿此諸罪現前消滅未來不生。我今日在諸佛前。發露懺悔不敢覆藏。發露之后誓不敢作。如過去諸菩薩為修行菩提。如彼所懺悔。我今亦復如是懺業障礙。發露之后不敢復作。如未來諸菩薩摩訶薩當懺悔。我亦如是懺悔發露。發露之后誓不更作。如現在十方菩薩摩訶薩。為修行菩提今現懺悔。我亦如是懺悔發露誓不更作。如過去未來現在三世諸菩薩摩訶薩為修行菩提。已懺悔當懺悔現懺悔。我亦如是懺悔誓不敢作。舍利弗。若善男子善女人當如是懺悔。是故舍利弗。若善男子善女人欲得于一切諸法清凈無有障礙。應當如是懺悔諸惡業障。既發露已誓不更作。若樂生剎利富貴種姓。多饒財寶種種具足形貌端正。欲得大乘者。當如是懺悔。若欲得四天王處。當如是懺悔。若欲得三十三天炎摩天兜率陀天化樂天他化自在天。應如是懺悔。若欲得梵身天梵富樓天大梵天少光無量光光曜少凈無量凈遍凈受福無掛礙天果實天無想天不煩不熱善見善現色究竟。當如是懺悔。若樂生無色界空處識處不用處非想非非想處。當如是懺悔。若欲得須陀洹斯陀含阿那含阿羅漢果。當如是懺悔。若欲得聲聞三明六通神力自在聽明利智。若欲得緣覺菩提。當如是懺悔。若欲得一切智清凈智不可思議智無等等智正遍智。如是當懺悔。舍利弗。何以故。一切諸法由因緣生。如來所說有法從緣生。有法從緣滅。以因緣展轉。于彼法過去彼已滅已轉。彼業無障礙。彼諸法未生亦無障礙。舍利弗。何以故。一切諸法如來所說。皆悉空寂。無眾生無壽命無人不生不滅。舍利弗。一切諸法自身所造。自身者亦是有。舍利弗。若善男子善女人欲入此法慧。所謂無真實眾生。此謂說滅一切業障。懺悔品竟。爾時舍利弗白佛言。世尊。善男子善女人欲得阿耨多羅三藐三菩提。欲得聲聞乘緣覺乘大乘。或有余人修功德。云何當生隨喜善根。爾時佛告舍利弗。善男子善女人若欲隨喜。晝夜六時偏袒右肩右膝著地。恭敬合掌如是當說此言。若有眾生于十方已作功德事。若布施若持戒若修行。我于彼一切隨喜。以第一隨喜勝隨喜最上隨喜無上隨喜無等隨喜無等等隨喜。我悉如是隨喜。若有眾生于十方當作功德。若布施若持戒若修行。我于彼一切隨喜。以第一隨喜勝隨喜最上隨喜無上隨喜無等隨喜無等等隨喜。我悉如是隨喜。若有眾生于十方今現作功德。若布施若持戒若修行。我于彼一切隨喜。以第一隨喜勝隨喜最上隨喜無上隨喜無等隨喜無等等隨喜。我悉如是隨喜。若彼諸菩薩初發菩提心功德。若彼菩薩已于百劫修行功德聚。若彼菩薩已得無生法忍功德聚。若彼菩薩已得不退地功德聚。若菩薩從一地次第至十地功德。我于彼一切隨喜。以第一隨喜勝隨喜乃至無等等隨喜。若菩薩先已修行六波羅蜜相應功德善根。我悉隨喜以第一隨喜乃至無等等隨喜。若未來菩薩當修行六波羅蜜相應功德善根。我悉隨喜。以第一隨喜乃至無等等隨喜。若現在諸菩薩今修行六波羅蜜相應功德。我悉隨喜以第一隨喜乃至無等等隨喜以過去如來應供正遍知。已得阿耨多羅三藐三菩提。已轉法輪。為饒益眾生。為安隱眾生。為慈悲眾生。為以義饒益眾生。及諸天人聲聞緣覺菩薩所造功德。我悉隨喜。未來如來當得阿耨三菩提。當轉法輪為饒益眾生。為安隱眾生為慈悲眾生。為以義饒益眾生。及諸天人聲聞緣覺菩薩所造功德。我悉隨喜現在十方諸佛現得阿耨多羅三藐三菩提。現轉法輪。現燃法炬。現擊法鼓。現吹法蠡現建法幢。現以法施充足眾生饒益眾生安隱眾生慈悲世間。以義饒益一切人天。若彼聲聞緣覺大乘所造功德。我悉隨喜。以第一隨喜乃至無等等隨喜。舍利弗。此謂隨喜功德聚。以此隨喜功德聚。若善男子善女人行此功德。此功德果報不可數不可量。舍利弗。若三千大千世界所有眾生。乃至恒河沙等世界眾生。悉皆漏盡成阿羅漢。若有善男子善女人以四事盡壽供養。若善男子善女人如是隨喜功德。勝此功德無量無邊。是故舍利弗。若善男子善女人樂得阿耨多羅三藐三菩提當隨喜。若女人欲得男子當隨喜。  
　　爾時舍利弗白佛言。世尊已說隨喜。為現在未來菩薩光明云何勸請。佛告舍利弗。若善男子善女人欲得阿耨多羅三藐三菩提若聲聞乘若緣覺乘。若大乘若余眾生。晝夜六時偏袒右肩右膝著地。恭敬合掌說如是言。我禮一切諸佛世尊。今現在十方諸佛。已得阿耨多羅三藐三菩提。現轉法輪。我已禮彼佛。我今勸請轉于法輪。愿諸佛世尊轉法輪。愿燃法燈。愿開法眼。愿燃法炬。愿興法云。愿吹法蠡。愿擊法鼓。愿建法幢。為饒益眾生安隱眾生。為慈悲世間以義饒益一切天人。舍利弗。晝夜六時偏袒右肩右膝著地。恭敬合掌說如是言。我禮一切諸佛世尊。若十方諸佛欲入涅槃。我當勸請彼佛愿久住世。為饒益眾生安隱眾生。慈悲世間以義饒益一切天人。我為阿耨多羅三藐三菩提行此勸請。舍利弗。此謂勸請聚。此勸請聚。善男子善女人所得功德不可數量。舍利弗。若善男子善女人三千大千世界布滿七寶布施如來。若善男子善女人前勸請功德勝此功德無量無邊。舍利弗。若恒河沙等世界布滿七寶布施諸佛。若善男子善女人前勸請功德勝此功德無量無邊。如是勸請阿耨多羅三藐三菩提。如是我勸請。舍利弗。此謂勸請聚。以此勸請聚。若善男子善女人現勸請。彼功德不可思量。何以故。舍利弗。我先修行菩提行。我已如是勸請諸佛為轉法輪。以此功德我得阿耨多羅三藐三菩提。帝釋諸天娑婆世界主梵天王等。亦勸請我轉于法輪。為多所饒益安隱世間。乃至以義饒益一切天人。舍利弗。我先勸請諸如來為法久住。我以此功德根故。得十力四無畏十八不共法。得四無礙辯。得大慈大悲。我已入泥洹。我法當久住。  
　　爾時舍利弗白佛言。世尊。云何善男子善女人欲得阿耨多羅三藐三菩提。若聲聞乘若緣覺乘。若大乘若余眾生。當行回向善根為一切智。爾時佛告舍利弗。若善男子善女人欲得阿耨多羅三藐三菩提。若聲聞乘若緣覺乘。若大乘若余眾生。晝夜六時偏袒右肩右膝著地。恭敬合掌作如是言。我于無始生死所作功德善根。或于佛或于法或于僧。或一人乃至施與畜生一摶食。或懺悔或勸請或隨喜。或歸依三寶受戒功德。一切和合。回施與一切眾生。如諸佛世尊現智無著智回施與一切眾生。我亦如是。回施一切眾生。如手捉寶珠施與一切。如云降雨潤益無盡無減。為眾生富貴無減。為功德無減法無減智慧無減樂說無減。為阿耨多羅三藐三菩提。為得一切智。我以此功德施與眾生。一切和合回向阿耨多羅三藐三菩提。以此善根愿令一切眾生亦得阿耨多羅三藐三菩提。得一切智。如先諸菩薩。為菩提修行善根修行回向為一切智。我亦如是。回向為一切智。以此善根我當得阿耨多羅三藐三菩提得一切智。如未來諸菩薩。當修行回向善根為一切智。我亦如是。以回向善根為一切智。如現在諸菩薩。修善根為一切智。我亦如是。回向善根為一切智。以此善根愿一切眾生得阿耨多羅三藐三菩提得一切智。如先釋迦牟尼佛。坐菩提樹下。住不可思議無垢定降伏惡魔。所有諸法可知可見可覺。于夜后分明星出時。以一念相應慧行滅苦道得證醍醐。我亦如是。一切眾生學阿耨多羅三藐三菩提。如無量光明如來。勝光明如來。清凈光明如來。功德光明如來。師子如來。百光如來。高明如來。網光如來。珠光如來。火光如來。光王如來。莊嚴如來。寶幢如來。法幢如來。身勝如來等應供正遍知。如余諸佛世尊。已得阿耨多羅三藐三菩提。已轉法輪。為饒益多眾生。為安隱諸眾生。為慈悲世間乃至以義饒益一切天人。我亦如是。為一切眾生得阿耨多羅三藐三菩提。當轉法輪。為饒益眾多眾生。為安隱眾生。為慈悲世間乃至以義饒益一切天人。舍利弗。此謂回向功德聚。此功德聚。勝前布施功德聚。百分千萬億分。乃至算數譬喻所不能及。  
　　舍利弗。若善男子善女人受持此經為他廣說。所得功德無數無量。舍利弗若有人能令三千大千世界雜類眾生。于一念頃俱得人身已。復能令得緣覺菩提。常以四事供養。施與一一緣覺七寶如須彌山。如是日日乃至入涅槃。入涅槃已起七寶塔。花香幡蓋種種供養。舍利弗。于汝意云何是善男子善女人。所得功德寧為多不舍利弗言。甚多世尊。甚多善逝。是故舍利弗。若善男子善女人受持此經。所得功德復多于彼。愿此功德為阿耨多羅三藐三菩提。此功德比先功德。百分千萬億分。乃至算數譬喻所不能及。何以故。舍利弗。善男子善女人信此經勸請十方諸佛為轉法輪。如我所說法施勝于財施。爾時四眾一萬人俱從坐起。皆偏袒右肩右膝著地。合掌向佛而說此言。世尊。我等當受持此經。為人廣說當信。何以故。世尊我等欲得阿耨多羅三藐三菩提。我當成就如是善根如是善法。是時帝釋天王散以天花。供養世尊及此經法。而說此言。世尊。此經有大功德為增長諸菩薩善根。為滅業障。是時佛告帝釋。如是如是。憍尸迦。何以故。天王我念過去阿僧祇劫。是時有大光聚如來應供正遍知出現于世天王。大光聚如來應供正遍知。壽六十八億歲。初始說法有百千萬億弟子。彼一切皆阿羅漢盡諸有漏。第二說法有九十九千億弟子。亦皆漏盡得阿羅漢。第三說法有九十八億百千弟子。諸漏已盡得阿羅漢。天王。彼大光明聚如來應供正遍知。為一切世間諸天梵王沙門婆羅門故。住經六十八億歲。是時帝釋天王及四眾。從光明聚如來受持此經。為多利益一切世間。為成阿耨多羅三藐三菩提。復有一天女名竭伽陀。受持此經。發阿耨多羅三藐三菩提心。厭離女人得丈夫身。常生人天之中不經惡趣。八萬四千世作轉輪王。憍尸迦。于汝意云何。至此彼竭伽陀女人豈異人乎。即我身是。我昔于億百千世界值無數佛同名光明聚如來。于彼佛所悉聞此經。若善男子善女人聞此如來名。必定當得大般涅槃。若有女人聞此光明聚如來名者當轉女身。壽命終時無有疑亂。不更受女身。憍尸迦此經大功德恩。能攝受諸菩薩摩訶薩善根。能滅諸業障礙。是時帝釋白佛言。世尊。當何名此經。云何受持。是時佛告帝釋。憍尸迦。此經名滅業障礙。汝當受持。亦名菩薩藏。汝當受持。亦名斷一切疑。如是受持。佛說經已。帝釋天王及長老舍利弗比丘眾。及諸菩薩天人阿修羅乾闥婆。一切世間聞佛所說。歡喜奉行。  

 上一部：乾隆大藏經·大乘律·菩薩五法懺悔文一卷  下一部：乾隆大藏經·大乘律·三曼陀颰陀羅菩薩經一卷 



  
乾隆大藏經·大乘律·菩薩藏經 
  