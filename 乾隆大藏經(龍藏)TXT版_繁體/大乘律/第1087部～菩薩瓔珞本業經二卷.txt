  第1087部～菩薩瓔珞本業經二卷         
   
  
   大乘律·第1087部   
菩薩瓔珞本業經二卷   
姚秦涼州沙門竺佛念譯      
 
 
　　 
 
菩薩瓔珞本業經卷上 
集眾品第一  
　　如是我聞。一時佛重游于洴沙王國道場樹下成正覺處。復坐如故。昔始得佛光影甚明。今復放四十二光。光光皆有百萬阿僧祇功德光為瓔珞。嚴好佛身彌滿法界。湛若虛空凝神照寂。樂常住性窮化體神。大用無方法王法主。于一切眾生而作父母。自然百千寶蓮華師子之座。古昔諸佛所坐皆爾。道德威儀相好如一。身意清凈福行普具。光明所徹金剛寶藏。出化無極照人剎土。去來現在無復障礙。化及一切度法與人三世悉等。圓明獨達一切佛等。  
　　爾時大會菩薩盡一生補處。神通妙達周遍十方。法身無極導利眾生。開佛法藏示現佛性妙果。寂滅無為要教都入人根。以宿命智訓化。以漸心入無際。解內外要始終無極。等諸佛土無所分別。以大悲口贊揚佛名不可勝極。六道之事靡不貫達。所化之處至皆嘆言。佛念吾等建立大志。乃悉現我諸佛世界所有好惡殊勝之土。佛所游居闡隆導化。光明神足教誨我等開示我意。佛本業瓔珞十住十行十向十地無垢地妙覺地。為我說要斷我瑕疵及諸疑妄。悉為我現佛土佛身佛神佛力佛定。無量變化四等無畏無罪三業三六不共。一切功德無上道法眾事敷教。流入十方一切國土。東去無極有香林剎。佛名入精進。菩薩字敬首。南去無極有樂林剎。佛名不舍樂。菩薩字覺首。西去無極有花林剎。佛名習精進。菩薩字寶首。北去無極有道林剎。佛名行精進。菩薩字慧首。東北無極有青蓮剎。佛名悲精進。菩薩字德首。東南無極有金林剎。佛名盡精進。菩薩字目首。西南無極有寶林剎。佛名上精進。菩薩字名首。西北無極有金剛剎。佛名一乘度。菩薩字法首。下方無極有水精剎。佛名大精進。菩薩字智首。上方無極有欲林剎。佛名至精進菩薩字賢首。如是一切法光流入靡不周遍。爾時牟尼佛嘆十方諸菩薩等。皆彼國第一。各與無數上人俱來入此大會。頂禮佛足坐千寶蓮華座。時彼土眾中第一菩薩。名曰敬首。以佛圣力嘆言。快集此會觀其所止。佛國清凈至于法服。如來德式修行妙善。四十二賢圣之因。演說經法得佛變通。隨剎清濁度人無極。分流道化靡不周匝。于是他方佛國亦說瓔珞本業無二無別。所開道法與今釋迦所說無異。是時敬首菩薩入十方剎諸佛神力大師子吼。發問一切佛一切菩薩無量大寶藏海金剛瓔珞法門。  
　　爾時釋迦牟尼佛初至樹下。觀視十方法界眾生根緣現故。放大光明悉照佛界上至四空一時來下入法會中。十八天六天四天皆悉集會。無量國土。其一國者一須彌山日月圍繞照四天下。東弗于逮南閻浮提西句耶尼北郁單越。大海鐵垣圍繞國界。上有二十八天。如此者為一小國。周匝十方合有百億國土。是時佛光悉現其中。及四天王忉利天焰天兜術天不憍樂天化應聲天。梵天梵眾天梵輔天大梵天。水行天水微天水無量天水音天約凈天無相天遍凈天凈光明天守妙天微妙天極妙天福果天果勝天大靜天空住天識住天無所有住天非想非無想住天。如是諸天皆有大池水蓮華中生。故名水天。四非色眾生皆以化生下至五輪際。是為一佛剎。名為大忍法界。釋迦文佛分身百億悉遍其中。為彼國說賢圣本業瓔珞之行。時諸大眾天人。視彼小國佛及菩薩。若近相見皆來集此金剛寂滅道場樹會。  
賢圣名字品第二  
　　爾時他方敬首菩薩以佛神力故。復以大眾皆是龍王師子王。二十八天王眾皆大根大行。受佛神通力故發小問問佛。大師。本何修行成佛圣道。身口意凈金剛不壞。一切眾生不得其過。內性明照常住不滅。過一切菩薩之上。出生端正色相無比。圓極自然無為清凈。二種常身度人無量。現六道中常為釋梵所敬。除闇昧如燭火。明天地如日月。度天人如船師。豎過三界為妙覺尊。欲成斯道當如何行。一切賢圣名字何等。  
　　爾時釋迦牟尼佛。以金剛口告敬首菩薩言。佛子。諦聽諦聽善思念之如法修行。我先天上人中廣開一切菩薩無量行愿。是法亦是十方三世諸佛快說。決定了義瓔珞佛所行道。今當為此大眾十四那由他一切人根。開瓔珞本業。汝心可念。志愿高遠極大悲化。慈及十方一切眾生。佛言。佛子。欲成斯道當先正三業。習三寶教信向因果。然即所問悉可得入一切佛教。為菩薩者得佛不久。必諦受學四十二賢圣名門決定了義。十方三世一切諸佛皆共同說一而無二。  
　　佛子。所謂留伽度(秦言發心住)留諦迦度(秦言治地住)留羅伽(秦言修行住)留摩阿(秦言生貴住)安婆沙(秦言方便具足住)毗跋致(秦言正心住)阿毗跋致(秦言不退住)必叉伽(秦言童真住)必阿羅(秦言法王子住)流止迦(秦言灌頂住)度伽阿(秦言歡喜行)度安爾(秦言饒益行)度只羅(秦言無嗔恨行)度和差(秦言無盡行)度利他(秦言離癡亂行)度生婆諦(秦言善現行)度沙必(秦言無著行)度阿訶(秦言尊重行)度佛何(秦言善法行)度叉一婆(秦言真實行)羅諦流沙(秦言救護一切眾生回向)羅曇沙(秦言不壞回向)必白伽(秦言等一切佛回向)法必他(秦言至一切處回向)佛度陀(秦言無盡功德藏回向)羅叉必(秦言隨順平等善根回向)師羅叉伽(秦言隨順等觀一切眾生回向)波訶諦(秦言如相回向)波羅提弗陀(秦言無縛解脫回向)達摩邊伽(秦言法界無量回向)鳩摩羅伽(秦言逆流歡喜地)須阿伽一波(秦言道琉璃離垢地)須那迦(秦言流照明地)須陀洹(秦言觀明炎地)斯陀含(秦言度障難勝地)阿那含(秦言薄流現前地)阿羅漢(秦言過三有遠行地)阿尼羅漢(秦言變化生不動地)阿那訶(秦言慧光妙善地)阿訶羅弗(秦言明行足法云地)摩訶一和沙(秦言無相無垢地)娑伽婆伽婆佛陀(秦言妙覺者無上地)  
　　佛子。是故名門攝一切功德行。佛及菩薩無不入此名門。一切神通一切因果一切境界亦入此名門。佛子。是名門十方諸佛所說道同。不增不減決定師子吼說。當以誓自誓受持讀誦解釋義味。愿一切眾生同入我法同我等佛。應如是修學。  
　　佛告敬首菩薩。佛子。吾今略說名門中一賢名門。所謂初發心住。未上住前有十順名字。菩薩常行十心。所謂信心念心精進心慧心定心不退心回向心護心戒心愿心。佛子。修行是心。若經一劫二劫三劫。乃得入初住位中。住是位中增修百法明門。所謂十信心。心心有十。故修行百法明門。常發無量有行無行大愿。得人習種性中廣行一切愿。  
　　發住賢人　　發廣大愿　　今生至佛 
　　一切愿入　　在我愿中　　無不成就 
　　自致得佛　　已愿為本　　我今行施 
　　當愿眾生　　舍貪欲意　　入空道位 
　　法戒常行　　當愿眾生　　攝行不破 
　　得正解脫　　六忍常奉　　當愿眾生 
　　得無諍心　　寂法忍住　　大精進力 
　　當愿眾生　　常行不住　　入自覺果 
　　住禪定心　　當愿眾生　　具足神通 
　　無為自安　　修正法智　　當愿眾生 
　　入慧海流　　紹菩薩位　　行無相愿 
　　當愿眾生　　一切愿滿　　流入佛海 
　　大慧方便　　當愿眾生　　法河無礙 
　　到二諦際　　大力神通　　當愿眾生 
　　變化在我　　得無所畏　　邊際智滿 
　　當愿眾生　　金剛智成　　登道場果 
　　入無垢地　　當愿眾生　　坐佛道樹 
　　教化一切　　我今已覺　　當愿眾生 
　　解相續假　　滅計斷心　　覺照法化 
　　當愿眾生　　悟法緣成　　滅計常心 
　　我得滿體　　當愿眾生　　悟相待法 
　　滅計我心　　無緣大悲　　當愿眾生 
　　解假因生　　滅見盜心　　第一滅度 
　　當愿眾生　　悟實法緣　　滅戒盜心 
　　得十力果　　當愿眾生　　悟二諦照 
　　滅邪見心　　以金剛力　　當愿眾生 
　　悟十二緣　　滅疑見心　　獨照無方 
　　當愿眾生　　識法無常　　滅貪慳心 
　　五眼三達　　當愿眾生　　修三明覺 
　　滅癡闇心　　無礙和合　　當愿眾生 
　　紹三寶解　　滅嗔諍心　　得大明慧 
　　當愿眾生　　入一切空　　滅無明藏 
　　三十二相　　當愿眾生　　相相嚴好 
　　滅依報果　　得應身用　　當愿眾生 
　　乘大法船　　入佛法海　　我因果愿 
　　悉已具足　　一切行愿　　攝在其中 
　　二十四愿　　攝無量行　　信愿始門 
　　終大慧本　　今于諸佛　　前受大愿 
　　愿今已滿　　修進余行　　其中功德 
　　行百千劫　　我愿乃舍　　入無量界 
　　一切菩薩　　若入是愿　　無不得入 
　　薩婆若海  
　　佛子。住是位中發大愿已。過外一切凡夫行十信者。今復修行無量功德。所謂十波羅蜜三空無相無作有無空空觀成就。即除我人主者眾生漸舍諸見。常樂我凈三界系縛無明漸破。伏斷一切業習故。厚集一切善法八萬四千般若波羅蜜。一切諸法門攝我心中念念不去心。  
　　佛子。有十不可悔戒。應受應持。一不殺人乃至二十八天諸佛菩薩。二不盜乃至草葉。三不淫乃至非人。四不妄語乃至非人。五不說出家在家菩薩罪過。六不沽酒。七不自贊毀他。八不慳。九不嗔乃至非人。十不謗三寶。若破十戒不可悔過入波羅夷。十劫中一日受罪八萬四千。滅八萬四千生故不可破。是故佛子。失發心住乃至二住三位十地一切皆失。是故此戒是一切佛一切菩薩行之根本。若一切佛一切菩薩。不由此十戒法門得賢圣果者。無有是處。是初住相習種性中第一人。如是下九人法行漸漸增廣。乃至九住十行十向十地無垢地。亦漸增廣不可思議行。佛子。吾今略說如海一渧。  
賢圣學觀品第三  
　　爾時敬首菩薩白佛言。云何菩薩學觀名字義相。及心所行法復當云何。佛言。佛子。汝之所問。同十方佛土中一切佛皆坐道場時能問者。皆名敬首所問無異。諦聽諦聽思念正觀如法修行。佛子。一切諸佛皆說六明焰三三昧門。我亦如是說。六種性者。是一切菩薩功德瓔珞。嚴持菩薩二種法身。菩薩所著百萬阿僧祇功德行為瓔珞。若一切菩薩不入瓔珞功德門。得入正位者。無有是處。  
　　佛子。性者。所謂習種性性種性道種性圣種性等覺性妙覺性。復名六堅。亦名堅信亦名堅法亦名堅修亦名堅德亦名堅頂亦名堅覺。復名六忍。信忍法忍修忍正忍無垢忍一切智忍。復名六慧。聞慧思慧修慧無相慧照寂慧寂照慧。復名六定。習相定性定道慧定道種慧定大慧定正觀定。復名六觀。住觀行觀向觀地觀無相觀一切種智觀。佛子。一切菩薩及佛。無不入此六種明觀決定了義實相法門。  
　　佛子。汝先言名字者。所謂銅寶瓔珞。菩薩字者。所謂習性種中有十人。其名發心住菩薩治地菩薩修行菩薩生貴菩薩方便具足菩薩正心菩薩不退菩薩童真菩薩法王子菩薩灌頂菩薩。  
　　佛子。銀寶瓔珞。菩薩字者。性種性中有十人。其名歡喜菩薩饒益菩薩無嗔恨菩薩無盡菩薩離癡亂菩薩善現菩薩無著菩薩尊重菩薩善法菩薩真實菩薩。  
　　佛子。金寶瓔珞。菩薩字者。道種性中有十人。其名救護一切眾生離眾生相菩薩不壞菩薩等一切佛菩薩至一切處菩薩無盡功德藏菩薩平等善根菩薩順觀眾生菩薩如相菩薩無縛解脫菩薩法界無量菩薩。  
　　佛子。琉璃寶瓔珞。菩薩字者。圣種性中有十人。其名歡喜菩薩離垢菩薩明慧菩薩焰光菩薩難勝菩薩現前菩薩遠行菩薩不動菩薩慧光菩薩。法云菩薩。  
　　佛子。如是百萬阿僧祇功德瓔珞。嚴持菩薩二種法身。是四十人名為學行。入法流水中以自灌注。  
　　佛子。摩尼寶瓔珞。菩薩字者。等覺性中一人。其名金剛慧幢菩薩。住頂寂定。以大愿力住壽百劫。修千三昧已入金剛三昧。同一切法性二諦一諦一合相。復住壽千劫學佛威儀。象王視觀師子游步。復修佛無量不可思議神通化導之法。是故一切佛法皆現在前。入佛行處坐佛道場超度三魔。復住壽萬劫化現成佛。入大寂定等覺諸佛二諦界外。非有非無無心無色因果二習無有遺余。現同古佛但有應名。現諸色心教化眾生。現同古昔諸佛常行中道。大樂無為而生滅為異。而實非佛現佛神通常住本境。佛子。水精瓔珞內外明徹。妙覺常性湛然明凈。名一切智地。常處中道一切法上超過四魔。非有非無一切相盡。頓解大覺窮化體神。二身常住為化有緣。是故佛子。吾今略說賢圣名字。汝等受持現行化人。  
　　佛子。汝先言云何心所行法者。所謂十心。一發心住。二治地心住。三修行心住。四生貴心住。五方便心住。六正心住。七不退心住。八童真心住。九法王子心住。十灌頂心住。  
　　復次即十觀心所觀法者。一厚集一切善根。所謂四弘誓。未度苦諦令度苦諦。未解集諦令解集諦。未安道諦令安道諦。未得涅槃令得涅槃。  
　　佛子。二修習無量善行。所謂四念處觀。身受心法。若四皆空四倒則無不壞。假名一切法故。皆如幻化者。五陰色識受想行六大識空。四大一切法。無自相無他相如虛空故。  
　　佛子。三善習佛道法。所謂觀十一切入。四大四色空處識處。皆如寶相故。佛子。四一切佛前受法而行。所謂八勝處。內實五陰中廣相略相二勝處。外假眾生法中廣相略相二勝處。四大法廣略四勝處。如是觀一切法空無相故。  
　　佛子。五修諸清白法。所謂八大人覺。少欲知足寂靜精進正念正定正慧不諍論。順一切法故。  
　　佛子。六為諸佛所護。所謂八解脫觀。聞慧得內假外假二相不可得故。一解脫思慧。內五法外一切法不可得故。二解脫修慧。六觀具足色界五陰空。三解脫四空五陰及滅定觀皆不可得故。五解脫如相故。  
　　佛子。七廣正法。所謂六和敬。三業同戒同見同行。同入此法和。畢竟空故。住不退位故。  
　　佛子。八信喜大法。所謂三空。一切因空故無作。一切果空故無相。因空果空復空故空空。如是法如虛空故。  
　　佛子。九心住四等法。所謂化眾生教四諦法。三界非樂為苦。無明習因受生無窮。三空道品無為寂滅。四諦無二一合相故。  
　　佛子。十好求佛功德。所謂六念。佛法僧戒舍天。得一切佛功德。念念入不幻三昧。常所習現前修故。佛子。吾先忉利天說十觀名。初十住凡夫行。若一切菩薩無不入此門向薩婆若海。  
　　佛子十行心者。一歡喜心行。二饒益心行。三無嗔恨心行。四無盡心行。五離癡亂心行。六善現心行。七無著心行。八尊重心行。九善法心行。十真實心行。  
　　復次即十觀心所觀法者。一為自得一切種智故。所謂四正法。善法未生方便令生。善法已生方便令增廣。惡法未生方便令不生。惡法已生方便令斷。菩薩爾時為求佛果故。  
　　佛子。二為得自身有大力故。所謂四如意足。念守境。精進馳求。定檢攝。慧照境。得法無生自在法故。  
　　佛子。三愿無畏具足故。所謂五根。信念精進定慧。皆無相故。  
　　佛子。四求具足三寶故。所謂五分法身。戒除形非。定無心亂。慧悟想虛。解脫無累。無累知見一切眾生無縛。為知見解脫故。諸法虛空無二故。  
　　佛子。五為化一切眾生故。所謂八正道。從師生慧名正知見。得法生思名正思惟。策勵不倦名正精進。出家受道得三道分。名正語正業正命。入法性空名正定正慧。于無生無二觀一合相故。  
　　佛子。六得大慈悲故。所謂七觀擇法念法精進法護法喜法定法慧法是名觀門入一相故。佛子。七為得四無礙故。所謂五善根。正觀暖觀頂觀忍觀三界空第一觀。能生十地無相大明慧故。圣人胎未變故。第一空平等故。佛子。八入一切佛國中行故。所謂四化法。法辯議辯語辯樂說辯。是四名慧性。照一切法無生。入第一義諦中行故。  
　　佛子。九為于一念中照一切法故。所謂三世十二因緣。過去二無明諸行。現在識名色六處觸受愛取有。未來生滅。皆假合會成。性實不可得故。  
　　佛子。十為自在轉大法輪故。所謂菩薩三寶。菩薩爾時于第一義中道。智為覺寶。一切法無生動與。則用為法寶。常行六道與六道眾生和合。故名僧寶。轉一切眾生流入佛海故。  
　　佛子。吾于焰天。為諸天說凡夫十行。今于此眾略說法要汝等受持。一切佛亦同是說。  
　　佛子。十回向心者。一救護一切眾生離相回向心。二不壞回向心。三等一切佛回向心。四至一切處回向心。五無盡功德藏回向心。六隨順平等善根回向心。七隨順等觀一切眾生回向心。八如相回向心。九無縛解脫回向心。十法界無量回向心。  
　　復次十觀心所觀法者。一二諦正直。所謂學習第一義諦。觀一切法相如不可得故。以慈悲喜舍教授六天人。剃頭被三寶衣。出家菩薩共一切僧佛法無二故。第一清凈故。  
　　佛子。二深第一義智。所謂五神通。是慧性差別用故天名神心。是以天身通。天眼見三世中一切法。見微細色等。天耳得聞十方聲等。天他心智知一切人心故。天宿命智知三世六道命分故。以無生智見一切法故。  
　　佛子。三淳至。所謂于無生慧中四不壞凈。于佛法僧戒中。信不壞故。  
　　佛子。四量同佛力。所謂三相。諸法本無假名生。已有還無假名滅。不空有法假名住。是故一切通達空而不二。名世諦相空。空一諦相故。  
　　佛子。五善計量眾生力。所謂五陰色者。異空色集。成大色分故。色相空。剎那剎那成心故。心相空。受想行識無集無散。一相無相故。  
　　佛子。六佛教化力。所謂十二入。外六境到內六根。為識所入處。故名為入。其慧觀者。不在內不在外不在中間。一切法無自無他故。  
　　佛子。七趣向無礙智。所謂十八界。六境六根六識一合相。一切法亦一合相故。  
　　佛子。八隨順自然智。所謂因果。善惡名因。苦樂名果。所由為因。所起為果。由起相待通為因果故。因果二空無生無滅。皆一合相故。  
　　佛子。九能受佛法僧故。所謂二諦空。因緣集故謂之有非。曰有是有。因緣散故謂之無非。曰有是無。故有無無。無般若解脫無二相故。佛子。十以自在慧化一切眾生。所謂中道第一義諦。般若處中而觀達一切法而無二。其觀慧轉轉入圣地。故名相似第一義諦觀。而非真中道第一義諦觀。其正觀者。初地已上有三觀心入一切地。三觀者。從假名入空二諦觀。從空入假名平等觀。是二觀方便道。因是二空觀。得入中道第一義諦觀。雙照二諦心心寂滅。進入初地法流水中。名摩訶薩圣種性。無相法中行于中道而無二故。  
　　佛子。是三十心入一乘信。一乘因法非近行可得。廣行大心三阿僧祇劫行伏道忍方始滿足。  
　　佛子。若退若進者。十住以前一切凡夫法中發三菩提心。有恒河沙眾生。學行佛法信想心中行者。是退分善根。諸善男子。若一劫二劫乃至十劫。修行十信得入十住。是人爾時從初一住至第六住中。若修第六般若波羅蜜。正觀現在前。復值諸佛菩薩知識所護故。出到第七住常住不退。自此七住以前名為退分。  
　　佛子。若不退者。入第六般若修行。于空無我人主者。畢竟無生必入定位。佛子。若不值善知識者。若一劫二劫乃至十劫。退菩提心。如我初會眾中有八萬人退。如凈目天子法才王子舍利弗等。欲入第七住。其中值惡因緣故。退入凡夫不善惡中。不名習種性人。退入外道。若一劫若十劫乃至千劫。作大邪見及五逆無惡不造。是為退相。佛子。吾先第四天中廣開此凡夫十向法。今在此樹下略說法要。汝諸人等善自受行。  
　　佛子。十地心者。一四無量心。二十善心。三明光心。四焰慧心。五大勝心。六現前心。七無生心。八不思議心。九慧光心。十受位心。  
　　復次十觀心所觀法者。一歡喜地住中道第一議諦慧。所謂二十歡喜心。十無盡愿。現法身入十方佛土。作五神通入如幻三昧。現作佛化無量功德。不受三界凡夫時果。常入一乘位一心四諦集苦道滅。二種法身變易受生。三觀現前常修其心入百法明門。所謂十信一信十故。百法明門十三故。煩惱畢竟不受。心心寂滅法流水中。自然流入薩婆若海。  
　　佛子。二金剛海藏法寶。所謂自行十善。教人行十善。贊嘆行十善者。贊嘆十善法。現千佛土教化一切眾生。無相達觀皆成就故。  
　　佛子。三入如幻三昧。所謂十二門禪。初覺觀喜樂一心五支為因。第六默然心為定體。喜樂倚一心四支為因。第五默然心為定體。樂護念智一心五支為因。第六默然心為定體。不苦不樂護念一心四支為因。因名方便。第五默然心為定體。禪名支林。定名撿攝。經劫不散故名為定。四空定同有五支。體用相似故方便道同。支者想護正觀一心五支為因。第六默然心為定體。從定生四無量心。名四無量定。圣人現同凡夫法故。以自在力。復過是法入無量定。百千佛土教化一切眾生故。  
　　佛子。四遍行法寶藏。所謂身受心法正進如意足根力八正七覺。是菩薩大行。現億法身化一切眾生故。  
　　佛子。五入法界智觀。所謂十六諦。有諦無諦中道第一議諦。苦諦集諦滅諦道諦。相諦差別諦視成諦。說諦事諦生起諦。盡無生諦入道諦如來智諦。五明論一切法。盡在一念心中一時行。現無量身一切佛土。受佛法化故。佛子。六達有法緣故起智。所謂十十二因緣十種照。一我見十二緣。二心為十二緣。三無明十二緣。四相緣由十二緣。五助成十二緣。六三業十二緣。七三世十二緣。八三苦十二緣。九性空十二緣。十縛生十二緣。逆順觀故現無量身。入一切佛土化一切眾生故。  
　　佛子。七盡果報無障無礙智。所謂以三空智觀三界二習。色心果報滅無遺余。一切行功德功用造作以竟。一切變通所為所作不一不二。無不滿足修行開發。一切功德行功用開發。乃至上地一切功德行已修竟。開發功用亦悉具足一切行根本已。十度為本。施戒忍進定慧愿方便通力無相慧。十度行法功用已竟無為無作法流水中心心寂滅。自然流入薩婆若海故。  
　　佛子。八不思議無功用觀。所謂無相大慧方便大用。無有色習無明亦盡。百萬劫事無量佛土事。已一念心一時行。現如佛形一切眾生形。一念心中一時行已。無功用故。  
　　佛子。九入法際智。所謂四十辯才一切功德行皆成就。心習已滅無明亦除。一切佛藏一切變通藏。已一心中一時行。無量大千世界中。作佛形作眾生形。教化無量眾生法故。  
　　佛子。十無礙智觀。所謂無量法云雨澍及一切眾生。二習無明今已盡滅受大職位。神變無量不可具說。現同如佛無相用故。  
　　佛子。如是一切賢人。同入此門修行成覺。  
　　佛子。吾先第六天說十地導化天人。今故略開。汝等受行。  
　　佛子。第四十一地心者。名入法界心。復次心所行法者。所謂勇伏定入法光三昧。入此定中修行十法。一學佛不思議變通。二集菩薩眷屬。三重修先所行法門。四順一切佛國問訊一切佛。五與無明父母別。六入重玄門。七現同如佛現一切形相八二種法身具足。九無有二習。十登中道第一義諦山頂。是故無垢菩薩從發心住來。至此一地經無量劫。修四十心無量功德法門。復從喜地修行二種法身無量功德。經百千劫法藏始滿。入相盡三昧成就一切智位。常行佛行故。佛子。吾先于第三禪中集八禪眾。說一生補處菩薩入佛華三昧定百萬億偈。今以略說一偈之義。開眾生心。汝等受持。  
　　佛子。第四十二地名寂滅心妙覺地常住一相。第一無極湛若虛空。一切種智照達無生有諦始終。唯佛窮盡眾生根本有始有終。佛亦照盡乃至一切煩惱一切眾生果報。佛一心念稱量盡原。一切佛國一切佛因果。一切佛菩薩神變。亦一念一時知住不可思議二諦之外獨在無二。  
　　佛子。吾先在此樹下說法界海時。有八萬無垢菩薩現身得佛故。今為此大眾略開佛果行處。汝應頂受。  
　　敬首菩薩白佛言。世尊。從初地至后一地。有果報神變二種法身。一法性身。二應化法身。為何色相為何心相。佛言。  
　　佛子。出世間果者從初地至佛地。各有二種法身。于第一義諦法流水中。從實性生智故。實智為法身。法名自體集藏為身。一切眾生善根。感此實智法身故。法身能現應無量法身。所謂一切界國土身。一切眾生身。一切佛身。一切菩薩身。皆悉能現不可思議身。國土亦然。  
　　佛子。土名一切賢圣所居之處。是故一切眾生賢圣。各自居果報之土。若凡夫眾生住五陰中為正報之土。山林大地共有名依報之土。初地圣人亦有二土。一實智土前智住后智為土。二變化凈穢經劫數量應現之土。乃至無垢地土亦如是。一切眾生乃至無垢地。盡非凈土住果報故。唯佛居中道第一法性之土。是故我昔于普光堂上。廣為一切眾生說凈土之門。  
　　佛子。初地一念無相法身智身。成就百萬阿僧祇功德法。雙照二諦心心寂滅法流水中。不可以凡夫心識思量二種法身。何況二地三地乃至妙覺地。但就應化道中。可以初地有百身千身萬身乃至無量身。有縛有解。其法身處心心寂滅法流水中。上不見一切佛法一切果報可求。下不見無明諸見可斷眾生可化。但以世諦應化法中。見佛可求諸見可斷眾生可化。佛子。亦可得言修三堅法入圣人位。但法流水中心心寂滅。自然流入妙覺大海。佛子。乃至三賢十地之名。亦無名無相。但以應化故。古佛道法有十地之名。佛子。汝應受持一切佛法等無有異。  
　　佛子。世間果報者。所謂十住。銅寶瓔珞銅輪王。百福子為眷屬。生一佛土受佛學行教二天下。銀寶瓔珞銀輪王。五百福子為眷屬。生二佛國中受佛教行化三天下。金剛寶瓔珞金輪王。千福子為眷屬。入十方佛國中化一切眾生。處四天下。  
　　歡喜地。百寶瓔珞七寶相輪四天王。萬子為眷屬百法身為百佛國中化十方天下。千寶瓔珞八寶相輪忉利王。二萬子為眷屬。萬寶瓔珞九寶相輪焰天王。眷屬亦然不可稱數。億寶瓔珞十寶相輪兜率陀天王。眷屬亦然不可稱數。天光寶瓔珞十一寶相輪化樂天王。眷屬亦然。摩尼寶光瓔珞十二寶相輪他化天王。眷屬亦然。千色龍寶光慧瓔珞十三寶相輪梵天王。眷屬亦然。梵師子寶光瓔珞大應寶相輪光音天王。眷屬亦然。不可思議寶光瓔珞白云光寶相輪凈天王。眷屬亦然。百萬神通寶光瓔珞無畏珠寶相輪靜居天王。眷屬亦然。千萬天色寶光瓔珞覺德寶光相輪三界王。一切菩薩為眷屬。無量功德藏寶光瓔珞千福相輪法界王。一生補處菩薩為眷屬。佛子。是上瓔珞相輪。一切佛及菩薩。動止俱游常隨其身。亦化一切眾生。故有如是果報之名數法。佛子。三賢菩薩。伏三界煩惱粗業道粗相續果。亦不起粗。是見道喜忍伏三道業道。離忍伏人中業道。明忍伏六天業道。焰忍伏諸見業道。勝忍伏疑見業道。現忍伏因業道。無生忍伏果業道。不動忍伏色因業道。光忍伏心因業道。寂滅忍伏心色二習業道。無垢忍伏習果道。習前已除而果不敗亡。是故佛子。三賢名為伏斷喜忍。以上亦伏亦斷。一切煩惱覺忍現時。法界中一切無明頓斷無余。  
　　佛子。無明者。名不了一切法。迷法界而起三界業果。是故我言。從無明藏起十三煩惱。所謂。邪見我見常見斷見戒盜見果盜見疑見。七見。見一切處求故說見。從見復起六著心。貪愛嗔癡欲慢。于法界中一切時起。  
　　佛子。一切煩惱以十三為本。無明與十三作本。是以就法界中別為三界報。佛子。見著二業。迷法界中一切色欲心。所起報故。分為欲界報。  
　　佛子。見著。二業迷法界中一切色心故。色心所起報。分為色界報。  
　　佛子。見著二業迷法界中一切定心故。定心所起報分為無色界報。  
　　是故于一法界中。有三界報。一切有為法。若凡若圣若見著若因果法不出法界。唯佛一人在法界外。然后為復來入法界藏中。為無明眾生。示一切善惡道果報差別無量。  
　　佛子。前三賢伏三界無明。而用粗業。何以故。當受生時。善為緣子愛為潤業故。受未來果故名息用而不斷愛用。又十一人亦伏法界中三界業果故。初地乃至七地。三界業果俱伏盡無余。八地乃盡故。從此以上示現作佛。王宮受生。出家得道。轉法輪滅度。亦現一切佛界。故無子愛三界之報。唯有無明習在。以大愿力故變化生。是以我昔天中。說生不生義業生變生。佛子。圣位中二種業。一慧業。無相無生智。心心緣法性而生無照。是名慧業。二功德業。實智出有諦中。有為無漏集百萬阿僧祇功德。故名為功德業從初圣以上而現受生。以變易故畢故不造新。以愿力故住壽百劫千劫變化生一切。  
菩薩瓔珞本業經卷下 
釋義品第四  
　　佛告敬首菩薩。汝先言義相云何者。所謂十住十行十向十地無垢地妙覺地義相今當說。佛子。是金剛海藏瓔珞經中。釋賢圣相義。義出體。體者菩薩體。義名功德如是二法。一切菩薩為體為義。故名體義。  
　　佛子。發心住者。是人從始具縛凡夫。未識三寶圣人。未識好惡因之以果。一切不識不解不知。佛子。從不識始凡夫地。值佛菩薩教法中起一念信便發菩提心。是人爾時住前。名信想菩薩。亦名假名菩薩。亦名名字菩薩。其人略行十心。所謂信心進心念心慧心定心戒心回向心護法心舍心愿心。復行十心。所謂十善法五戒八戒十戒六波羅蜜戒。是人復行十善。若一劫二劫三劫修十信。受六天果報。上善有三品。上品鐵輪王化一天下。中品粟散王。下品人中王。具足一切煩惱。  
　　集無量善業亦退亦出。若值善知識學佛法。若一劫二劫方入住位。若不爾者常沒不出。住退分善根如上說。佛子。發心住者。是上進分善根人。若一劫二劫一恒二恒三恒佛所。行十信心信三寶。常住八萬四千般若波羅蜜。一切行一切法門皆習受行。常起信心。不作邪見十重五逆八倒。不生難處常值佛法。廣多聞慧多求方便。始入空界住空性位。故名為住。空理智心習古佛法。一切功德不自造。心生一切功德故。不名為地但得名住。佛子。治地住者。常隨空心凈八萬四千法門。清凈白故。名治地住。佛子。長養一切行故。名修行住。佛子。生在佛家種性清凈故。名生貴住。佛子。多習無量善根故。名方便具足住。佛子。成就第六般若故。名正心住。佛子。入無生畢竟空界。心心常行空無相愿故。名不退住。佛子。從發心不生倒。不起邪魔破菩提心故。名童真住。佛子。從佛王教中生解。當紹佛位故。名法王子住。佛子。從上九觀空。得無生心最上故。名灌頂住。  
　　是故佛子。從灌頂心進入五陰法性空位。亦行八萬四千般若波羅蜜。故名中十行佛子。就中始入法空。不為外道邪論所倒入正位故。名歡喜行。佛子。得常化一切眾生皆法利眾生故。名饒益行。佛子。法實得法忍心無我無我所故。名無嗔恨行。佛子。常住功德現化眾生故。名無盡行。佛子。命終之時無明鬼不亂不濁不失正念故。名離癡亂行。佛子。生生常在佛國中生故。名善現行。佛子。于我無我乃至一切法空故。名無著行。佛子。三世佛法中常敬順故。名尊重行。佛子。說法授人動成物則故。名善法行。佛子。二諦非如非相非非相故。名真實行。  
　　是故佛子。從真實心。入眾生空無我空。二空平等無別。一觀相一合相。學習百萬億般若波羅蜜空觀故。回易前后心心。觀唯明明寂滅。長養上地明觀法故。回因向果。復以無量心不舍不受故。十向法如是。佛子。常以無相心中。常行六道而入果報。不受而受諸受。回易轉化故。名救護一切眾生離眾生相回向。佛子。觀一切法但有受但有用但有名。念念不住故。名不壞回向。佛子。三世諸佛法。一切時行故。名等一切佛回向。佛子。以大愿力入一切佛國中。供養一切佛故名至一切處回向。佛子。以常住三寶授與前人故。名無盡功德藏回向。佛子。習行相善無漏善而不二故。名隨順平等善根回向。佛子。以觀善惡父母無二。一相一合相故。名隨順等觀一切眾生回向。佛子。常照有無二諦一切法一合相故。名如相回向。佛子。以諸法無二般若無生二諦平等。過去一合相現在一合相未來一合相故。名無縛解脫回向。佛子。覺一切法第一義諦中道無相一切法皆一照相故。名法界無量回向。佛子是三十心義釋無量無邊。非一切凡智所能思量。十方諸佛一切菩薩之所游路。  
　　佛子。汝先言云何名地。佛子。地名持。持一切百萬阿僧祇功德。亦名生。成一切因果故名地。佛子。舍凡夫行生在佛家。紹菩薩位入圣眾中。四魔不到。有無二邊平等雙照大信始滿。習學無生中道第一義諦觀。上至二地三地乃至十一地。明觀法門心心寂滅法流水中。一相無相二身無方通同佛土故。名歡喜地。佛子。以正無相善入眾生空。現萬佛世界六通變化空同無為故。名離垢地。佛子。光慧信忍。修習古佛道。所謂十二部經。修多羅。祇夜。毗伽羅那。伽陀。憂陀那。尼陀那。阿波陀那。伊帝目多伽。阇陀伽。毗佛略。阿浮陀達摩。憂波提舍。以此法度眾生。光光變通故名明地。佛子。大順無生起忍。觀一切法二諦相。上觀佛功德。下觀六道眾生。大慈觀故說法授樂。大悲觀救三苦眾生。大喜觀喜前人受樂。大舍觀一切眾生。皆入平等入七觀法。故名焰地。佛子。順忍修道。三界無明疑見。一切無不皆空。八辯功德入五明論。所謂四辯因果內道外道辯。五論者內外方道因果鬼師無不通達。故名難勝地。佛子。上順諸法。觀過去一切法一合相。現在一切法一合相。未來一切法一合相。法界因緣寂滅無二。故名現前地。  
　　佛子。無生忍諸法。觀非有煩惱非無煩惱。一生一滅一果。三界最后一身一入一出。集無量功德。常向上地念念寂滅。故名遠行地。佛子。是故菩薩無生觀。舍三界報變易果。用入中忍無相慧。出有入無化現無常。自見己身當果。諸佛摩頂說法。身心別行不可思議。故名不動地。佛子。復入上觀光光佛化無生忍道。現一切佛身。故名妙慧地。  
　　佛子。菩薩爾時入中道第一義諦。大寂忍下品中行。行佛行處。坐千寶相蓮華。受佛記位學佛化功。二習伏斷大信成就。同真際等法界。二諦一相。具一切功德入眾生根。無量瓔珞功德。一時等現一切形相。故名法云地。  
　　佛子。菩薩爾時住大寂門中品忍觀。功行滿足登大山臺。入百千三昧。集佛儀用唯有累果。無常生滅心心無為。行過十地解與佛同坐佛坐處。其智見二常無常一切法境。當知如佛名為學佛。下地一切菩薩。于此菩薩不能別知。于佛名菩薩。于下菩薩名佛。所以者何。是菩薩以大變力。住壽百劫萬劫現作佛化。初生得道轉法輪。入無余滅度。說八法輪。似佛非佛。一切佛等故。威儀進止一切法同。住是百千三昧中。如是佛行。故入金剛三昧。一相無相寂滅無為。故名無垢地。佛子。妙觀上忍大寂無相。唯以一切眾生緣生善法。亦自持一切功德。故名佛藏而寂照一切法。自佛以下一切菩薩照寂。是故佛子。吾昔第四禪中為八億梵天王。說寂照如來無心。無色而寂照一切法。佛子。吾今略說義句。為此大眾開善法行。  
佛母品第五  
　　爾時敬首菩薩白佛言。佛及菩薩二。初照智從何而生。寂照寂照之義復云何。二諦法性為一為二。為有為無。第一義諦復當云何。佛言。佛子。所謂有諦無諦。中道第一義諦。是一切諸佛菩薩智母。乃至一切法。亦是諸佛菩薩智母。所以者何。諸佛菩薩從法生故。佛子。二諦者。世諦有故不空。無諦空故不有。二諦常爾故不一。圣照空故不二。有佛無佛法界不變故不空。第一無二故不有。無佛有佛法界二相故不一。諸法常清凈故不二。諸佛還為凡夫故不空。無無故不有。空實故不一。本際不生故不二。不壞假名諸法相故不空。諸法即非諸法故不有。法非法故不二。非非法故不一。佛子。二諦義者。不一亦不二。不常亦不斷。不來亦不去。不生亦不滅。而二相即圣智無二。無二故是諸佛菩薩智母。佛子。十方無極剎土諸佛。皆亦如是說。吾今為是大眾略說明月瓔珞經中二諦要義。  
　　爾時敬首菩薩白佛言。諸佛菩薩大方便平等慧照諸法界。為頓等覺。為漸漸云何。無明藏與心。為一為異。劫量久近復當云何。佛言。佛子。汝于過去七佛法中一一已問。非為不知。直為此大眾十四億人。于此法中便欲令得決了故問。佛子。吾今為十四億大眾。以金剛口說決定了義。佛子。我昔會有一億八千無垢大士。即坐達法性原。頓覺無二一切法一合相。從法會出各各坐十方界。說菩薩瓔珞大藏。時坐大眾見一億八千世尊。名頓覺如來。各坐百寶師子吼座。時無量大眾亦坐一處。聽等覺如來說瓔珞法藏。是故無漸覺世尊。唯有頓覺如來。三世諸佛所說無異。今我亦然。  
　　佛子。汝先言。無明心一者。是事不然。苦解與無明諸見一相者。應無縛解凡佛非二。所以者何。煩惱同一體相故。何以故。而共一心生滅一時。不別不異故。佛子。若縛解一相者。四大可為一。六味應不異。而大異而味異故。縛解亦如是。佛子。一切菩薩為凡夫時具足一切結。而斷時粗分先去細分后除。若一心煩惱一者。不應明闇有二。佛子。復以近況遠。凡夫善心中尚無不善。何況無相心中而有無明。佛子。而言善惡一心者。是洴沙王國中外道安陀師偈。明闇一相善惡一心。  
　　佛子。我法正義。而可得言善惡同一行者。有縛有解有凡有佛。相續百劫同一行者。而不得善惡同一心。古佛常說。無相智火滅無明闇。而善惡二別。而言同一果者。亦無是處。一切善受佛果。無明受有為生滅之果。是故善果從善因生。是故惡果從惡因生。故名善不受生滅之果。唯受常佛之果。佛子。若凡夫圣人一切善。皆名無漏不受漏果。而言受漏果者。佛化眾生行善背惡故。緣因而發有為果報。非為無漏。因者無明業受果故。是名三受三苦。苦苦行苦壞苦。苦受樂受舍受。二受善緣因果。苦受惡因果。一切皆苦無明為本。佛子。汝先言。一切菩薩行道劫數久近者。譬如一里二里乃至十里石。方廣亦然。以天衣重三銖。人中日月歲數。三年一拂此石乃盡。名一小劫。若一里二里乃至四十里。亦名小劫。又八十里石方廣亦然。以梵天衣重三銖。即梵天中百寶光明珠為日月歲數。三年一拂此石乃盡。名為中劫。又八百里石方廣亦然。以凈居天衣重三銖。即凈居天千寶光明鏡為日月歲數。三年一拂此石乃盡。故名一大阿僧祇劫。佛子。劫數者。所謂一里二里乃至十里石盡。名一里劫二里劫。五十里石盡。名五十里劫。百里石盡名百里劫。千里石盡名為千里劫。萬里石盡名為萬里劫。佛子。一切賢圣入是數量。修一切法門。時節久近得佛果。其數百劫乃得等覺。若一切眾生入是數者得佛不久。若不入者不名菩薩。佛子。法門者。所謂十信心。是一切行本。是故十信心中。一信心有十品信心。為百法明門。復從是百法明心中。一心有百心故。為千法明門。復從千法明心中一心有千心。為萬法明門。如是增進至無量明。轉勝進上上法故。為明明法門。百萬阿僧祇功德。一切行盡入此明門。  
因果品第六  
　　敬首菩薩白佛言。賢圣正法已說具足。因果二相復當云何。佛言。佛子。三世諸佛所行之因。所謂十般若波羅蜜是百萬阿僧祇功德本。佛及菩薩亦攝在中。是故十法為金剛智慧海藏。出一切光明功德之行。  
　　佛子。十般若波羅蜜者。從行施有三緣。一財。二法。三施眾生無畏。戒有三緣。一自性戒。二受善法戒。三利益眾生戒。忍有三緣。一忍苦行。二忍外惡。三第一義諦忍。精進有三緣。一起大誓之心。二方便進趣。三勤化眾生。禪有三緣。一定亂相不起。二定生一切功德。三定利眾生。慧有三緣。一照有諦。二無諦。三中道第一義諦。愿有三緣。一自行愿。二神通愿。三外化愿。方便有三緣。一進趣向果。二巧會有無。三一切法不舍不受。通力有三緣。一報通。二修定通。三變化通。無垢慧有三緣。一無相智。二一切種智。三變化智。佛子。從十智生一切功德行。七財。信施戒聞慧慚愧。資用成佛故說財。四攝。利益濡語施法同事。法辯義辯語辯樂說辯。于此四辯法中無障無礙。故名無礙。從無礙智生智名依故。依了經不依不了經。依法不須人。依義不須語。依智不須識。從智生十力四無畏六通三明百萬億阿僧祇功德。次第生智。能緣八世諦一切法四諦二諦十二緣。諸法緣成。假法無我。有法相待。一切相虛。相續名一。空不可得。因生集起。即法非緣。實實集有名生成法。法假造法。受名起用名聚法。是故八有為法。一切法本智所照處。復從是智能除五蓋貪嗔睡掉疑。四食觸識思段食。四生卵生胎生濕生化生。十惡五逆。八倒三障。八難十三煩惱。六道三界。六十二見。四流四縛四取。九煩惱七識住四結。一切所除皆名不善。佛子。十智境所除一切功德。皆名佛因。汝應受應行。佛子。汝先言果者。是五賢菩薩修諸道法。證一大果為法性體。其體者。非有非無非大非小。非身非心非相非三世。非天非人非名字。非常樂我凈。非六道非六識入。非數量法過一切法相。非福田非鬼神。非動靜非生滅。非第一非五色。非六大非土田。非法界非三界。非縛解非明闇非得法。寂然無為一切法外。心行處滅其處難量。就有諦中修劫量行而有果報。佛子。有二法身。一果極法身。二應化法身。其應化法身如影隨形。以果身常故應身亦常。佛子。古昔諸佛二身道同。佛子。一切菩薩二身俱是無常身。佛子。一切凡夫亦有二身。一報身二方便身。報身不共有。方便身共一切眾生有。佛子。一切菩薩一切眾生皆有二身。一切諸如來常作如是說。故名決定了義。佛子。佛義功德身者。諸佛道同果法不異。所謂十號。一如來二應供三正遍知四明行足五善逝六世間解七無上士八調御丈夫九天人師十佛陀。具向十德故。為一切眾生所供養。復次十八不共法。所謂身無失。念無失。口無失。無異想。無不定心。無不知已舍。心念無減。欲無減。精進無減。智慧無減。解脫無減。解脫知見無減。身業隨智慧行。口業隨智慧行。意業隨智慧行。智知過去未來現在無礙無障。復有十力。是處非處力業力定力根力欲力性力果力天眼力宿命力結盡力。慈悲喜舍我是一切智人。我漏已盡無漏。出煩惱道煩惱障道。天身天眼天耳漏盡宿命他心。五眼五分法身。無罪三業佛寶法僧。滅諦解脫靈智一乘。金剛寶藏法身藏自性清妙藏。三達三無為三明。一諦一道獨法大樂無為。佛子。一切圣果無量功德藏中。不可說不可說果。是果一道。佛子。果體圓滿無德不備理無不周。居中道第一義諦清凈國土。無極無名無相。非一切法可得。非有體非無體。其一照相一合相一體相一覺相。凈明無二。佛子。是果獨法圓滿常住。一果體相有無量義。義有無量德。德有無量名。義果者。所謂滅諦常樂我凈。十八不共一切功德。皆名義果。故名果果。佛子。義德名是三。皆教化故。有如是三句之義。若賢人一切眾生。有解是三句者。是人已為三世諸佛受佛職位。佛子。其果不可說不可知。而就名相法中說名相法。是故一果名體。義名果果。是義果者。出圓果故。名果果。佛子。吾說此因果。百千劫說不可盡。汝諸大眾。善自受持。  
大眾受學品第七  
　　爾時敬首菩薩敬禮于諸佛。奉承大眾教。略問于要義七會之所說。信順三寶藏。為法法不絕。不為世名利。愿令法久住。白佛言。世尊。佛上已說若因若果若賢若圣一切功德藏。今此大眾有十四那由他人。誰能不起此坐受學修道。從始至終一一具行次第。入菩薩位者。時釋迦牟尼佛頂髻。放一切佛光一切菩薩光。復集十方各百億佛土其中佛及菩薩。一切皆集已。即于是眾中告文殊師利菩薩。普賢菩薩。法慧菩薩。功德林菩薩。金剛幢菩薩。金剛藏菩薩。善才童子菩薩言。汝見是大眾中敬首菩薩。能問三觀法界諸佛自性清凈道。一切菩薩所修明觀法門。汝等七菩薩。各領百萬大眾。應受觀學如是法門。佛子。我今更重說如是明觀法。所謂六入次第道。諦聽善思修諸智慧。戒敕于眾受用伏行。佛子。若一切眾生初入三寶海以信為本。住在佛家以戒為本。佛子。始行菩薩若信男若信女中。諸根不具黃門淫男淫女奴婢變化人受得戒。皆有心向故。初發心出家欲紹菩薩位者。當先受正法戒。戒者是一切行功德藏根本。正向佛果道一切行本。是戒能除一切大惡。所謂七見六著。正法明鏡。佛子。今為諸菩薩結一切戒根本。所謂三受門。攝善法戒。所謂八萬四千法門。攝眾生戒。所謂慈悲喜舍化及一切眾生皆得安樂。攝律儀戒。所謂十波羅夷。  
　　佛子。受戒有三種受。一者諸佛菩薩現在前受。得真實上品戒。二者諸佛菩薩滅度后。千里內有先受戒菩薩者。請為法師教授我戒。我先禮足應如是語。請大尊者。為師授與我戒。其弟子得正法戒。是中品戒。三佛滅度后千里內無法師之時。應在諸佛菩薩形像前。胡跪合掌自誓受戒。應如是言。我某甲白十方佛及大地菩薩等。我學一切菩薩戒者。是下品戒。第二第三亦如是說。佛子。是三攝受三種受戒。過去佛已說。未來佛當說。現在佛今說。  
　　過去諸菩薩已學。未來諸菩薩當學。現在諸菩薩今學。是諸佛正法戒。若一切佛一切菩薩不入此法戒門。得無上道果虛空平等地者。無有是處。佛告諸佛子。今正說正戒。善男子善女人當受戒時。先禮過去世盡過去際一切佛。禮未來世盡未來際一切佛。禮現在世盡現在際一切佛。如是三禮已。法僧亦然。佛子。復敬受四不壞信。依止四依法。從今時盡未來際身。歸依佛歸依法歸依賢圣僧歸依法戒。如是三說已。佛子。次當教悔過三世罪。若現在身口意十惡罪。愿畢竟不起盡未來際。若未來身口意十惡罪。愿畢竟不起盡未來際。若過去身口意十惡罪。愿畢竟不起盡未來際。如是悔過已。三業清凈如凈琉璃內外明照。即與授十無盡戒。汝等善聽。佛告佛子。從今身至佛身盡未來際。于其中間不得故殺生。若有犯非菩薩行。失四十二賢圣法。不得犯。能持不。其受者答言能。佛子。從今身至佛身盡未來際。于其中間不得故妄語。若有犯非菩薩行。失四十二賢圣法。不得犯。能持不。其受者答言能。佛子。從今身至佛身盡未來際。于其中間不得故淫。若有犯非菩薩行。失四十二賢圣法。不得犯。能持不。其受者答言能。佛子。從今身至佛身盡未來際。于其中間不得故盜。若有犯非菩薩行。失四十二賢圣法。不得犯。能持不。其受者答言能。佛子。從今身至佛身盡未來際。于其中間不得沽酒。若有犯非菩薩行。失四十二賢圣法。不得犯。能持不。其受者答言能。佛子。從今身至佛身盡未來際。于其中間不得故說在家出家菩薩罪過。若有犯非菩薩行。失四十二賢圣法。不得犯。能持不。其受者答言能。佛子。從今身至佛身盡未來際。于其中間不得故慳。若有犯非菩薩行。失四十二賢圣法。不得犯。能持不。其受者答言能。佛子。從今身至佛身盡未來際。于其中間不得故嗔。若有犯非菩薩行。失四十二賢圣法。不得犯。能持不。其受者答言能。佛子。從今身至佛身盡未來際。于其中間不得故自贊毀他。若有犯非菩薩行。失四十二賢圣法。不得犯。能持不。其受者答言能。佛子。從今身至佛身盡未來際。于其中間不得故謗三寶藏。若有犯非菩薩行。失四十二賢圣法。不得犯。能持不。其受者答言能。  
　　佛子。受十無盡戒已。其受者過度四魔越三界苦。從生至生不失此戒。常隨行人乃至成佛。佛子。若過去未來現在一切眾生。不受是菩薩戒者。不名有情識者。畜生無異。不名為人。常離三寶海。非菩薩非男非女非鬼非人。名為畜生名為邪見。名為外道不近人情。故知菩薩戒有受法而無舍法。有犯不失盡未來際。若有人欲來受者。菩薩法師先為解說讀誦。使其人心開意解生樂著心。然后為受。又復法師能于一切國土中。教化一人出家受菩薩戒者。是法師其福勝造八萬四千塔。況復二人三人乃至百千。福果不可稱量其師者。夫婦六親得互為師授。其受戒者。入諸佛界菩薩數中。超過三劫生死之苦。是故應受。有而犯者勝無不犯。有犯名菩薩。無犯名外道。以是故。有受一分戒名一分菩薩。乃至二分三分四分。十分名具足受戒。是故菩薩十重八萬威儀戒。十重有犯無悔。得使重受戒。八萬威儀戒盡名輕。有犯得使悔過對首悔滅。一切菩薩凡圣戒盡心為體是故心亦盡戒亦盡。心無盡故戒亦無盡六道眾生受得戒。但解語得戒不失。佛子。三世劫中一切佛常作是說。我今在此樹下為十四億人說。住前信想菩薩初受戒法。佛子。是信想菩薩。于十千劫行十戒法。當入十住心。佛子。當先為諸大眾受菩薩戒。然后為說瓔珞經同見同行。爾時眾中有百億人。即從坐起受持佛戒。其名梵陀首王共無數天子修十戒滿足。入初住位。  
　　佛子。復從是住修行百法觀門所謂十信十進十發趣十乘十金剛十隨喜十戒十愿十護十回向。以是百法觀達三界空假名皆空。一切法無我無人無受無因皆無定性。即滅十三縛。所謂七見六著。如實相入初行位。佛子。復從是行觀修千法明門。所謂十信乃至十向。轉轉入法。法無我法集法起法道法滅皆無人受法法如虛空如幻如城如焰。一切法無相百千生滅皆不可得。入初回向位。佛子。復從是向明明轉照。照智學相似平等觀。觀名無得。無得假得。喻如然燈有炷。非初焰者非初焰有時中有燒。非離初焰者非初焰無。時中有燒。后亦如之。直以有為諸法二諦皆迭遷。假號故燒故知始焰非今。今燋非始。今燋非始故。于今方有。始焰非今故。于今無燒。無燒于今今燒假燒得平等觀亦復如是。非初心有中有得。亦非初心無中有得。后心亦然。是故始心非今心。今起非始起。今起非始起故。于今方有。始心非今心故。于今無得。無得于今。今得假得。中道第一義諦心。念念寂滅入萬法明門。從十信乃至十向。自然流入平等道。無得一相真實觀。一照相入初地道。  
　　佛子。復從是地正觀一照智中。入百萬阿僧祇功德門。于一相觀中一時行。乃至第十地。心心寂滅自然流入無垢地。佛子。復從是地以一照智。了一切業因業果法界無不一觀。以智知一切眾生識始起一相住于緣。順第一義諦起名善背第一義諦起名惑。以此二為住地故。名生得善生得惑。因此二善惑為本。起后一切善惑。從一切法緣生善惑名。作以得善作以得惑。而心非善惑。從二得名故善惑二心。起欲界惑名欲界住地。起色界惑名色界住地。起心惑故名無色界住地。以此四住地。起一切煩惱故。為始起四住地。其四住地前更無法起故。故名無始無明住地。金剛智知此始起一相有終。而不知其始前有法無法云何。而得知生得一住地作得三住地。唯佛知始知終。是無垢菩薩一切智齊知自地。常住第一義諦中。自然流入妙覺海地。佛子。住是妙覺地中。唯現化可名。有無量義有無量名其出一體所謂妙果常住清凈至若虛空。不可思議不可說不可名數。不可名入界分可得。  
　　佛子。我說菩薩次第六入法門無量功德如是六入法門一切菩薩無不入者。我今此座有十四億人。不離本座入此六入法門。佛子。我本初得道時。在此樹間說十世界海法門。有九十億人亦入此六入明門。復至普光堂說十佛國土。有百萬億人入此六入明門。復至帝釋堂說十。住有五百萬人入此六入明門。復至焰寶堂說十。行有千萬人入此六入明。門復至第四天法光堂說十回。向有十河沙人入此六入明門。復至第六摩尼堂說十地。有百萬河沙人入此六入明門。復至祇洹林說入法界品。有十二河沙人入此六入明門。今復至此第八會座。為十方無極大眾敬首菩薩一切眾。說六入明門一切大眾受持若一無二無別。  
集散品第八  
　　佛告敬首菩薩及此會十四億那由他人大眾。汝聞上四十二賢圣因果明觀法門。一切大眾皆應發三菩提心。如是三告佛子。應受應持應發心時諸大眾中有百千天子。聞是法門發初住心。舍凡夫法修行伏忍。得入十住明觀法。復有十千信男信女。入清凈十行法門。復有八萬大梵天王。得初地明觀法。復有八部阿須輪王。各舍本形入十信心行十善行。復有八萬第十地人現成正覺。佛子。爾時十方無極佛剎一切大眾。聞佛說瓔珞中六入法門所謂十住十行十向十地無垢地妙覺地。各各發無上菩提心還歸本國。復有色界無色界。各各還修神通歸本所住處。轉宣菩薩瓔珞法門化授天人。復有六欲天人還歸本天。廣為諸天人說本行無量。時諸大眾各各受持讀誦解其義味。還本土說菩薩之本行諸佛之本業受持已竟。  
　　爾時佛告文殊師利慧海金剛藏道華等八千菩薩。皆為十方諸佛國中第一弟子。汝應為十方無明眾生。受持讀誦解其義味。為過去未來現在一切眾生。開空慧道入法明門。爾時有五十萬大菩薩皆一生補處。從座而起受持佛語經劫不滅。復有萬梵天王亦即從座起受持佛語。復有無量天女從座而起受持佛語。爾時他方無極剎菩薩此國菩薩。已變化神通入如幻三昧。踴在虛空歡喜無量。得聞受持瓔珞功德經。心心受行成佛不舍眾賢圣門。時佛復現百萬變化神通無量光無量清凈身。重囑此金剛藏海瓔珞經。汝諸大眾。受持受此經法。是經是過去無量百千佛心中所行法。汝等受持供養。是時一切大眾。一時從座放千光明照三千大千世界。歡喜受持菩薩不可思議瓔珞經。頂受供養禮佛而退。復有六欲天子十千國王聞佛法座離散。一時號泣涕出流慟聲滿三千。無不悲泣從座而去。復有八十億大菩薩。皆以四無量心有無一等無為無相受持佛語。各入無盡法化三昧歡喜而退。復有十千始行賢者。入九觀定四禪四空定盡滅定七凈十戒心入定見道度疑。正道行知見行斷知見。得入法故禮佛而退。  
　　爾時座中有八千菩薩各從座起。一金剛華菩薩白佛言。世尊。未來世中說經菩薩法輪下。其聽法者受化奉行法用。復當云何。佛言。佛子。快發斯問。佛子。先當為聽法者與授菩薩法戒。然后為說菩薩之本行六入法門。佛子。次第為授四歸法。歸佛歸法歸僧歸戒。得四不壞信心故。然后為授十戒。不殺不盜不妄語不淫不沽酒不說在家出家菩薩罪過不慳不嗔不自贊毀他不謗三寶。是十波羅夷不可悔法。佛子。受十戒已。復為聽者教供養法師。常以天上無量華香。百千燈明百千天衣瓔珞。百千妓樂百味飲食屋宅經書。一切所須之物皆悉給與。弘通法師。當如敬佛如事父母。如事火婆羅門法。佛子。如事帝釋父母師僧。日日三時禮敬為法舍身沒命。乃是佛子。如是求法之人。乃可為說菩薩之本行。百千萬佛轉授瓔珞法門。時十億大眾嘆言。未來世中無法無三寶無賢人。時劫從惡世起故。其說法者其聽法者甚難甚難。復從坐起各各悲泣。號聲大慟地轉海波。三千倒覆。二十八宿日月不現。是時大眾還攝神力僉然而敬。受持讀誦解說義句。十劫不滅無窮無盡。各各歡喜奉行。作禮而退。  

 上一部：乾隆大藏經·大乘律·佛說文殊悔過經一卷  下一部：乾隆大藏經·大乘律·佛說受十善戒經一卷 



  
乾隆大藏經·大乘律·菩薩瓔珞本業經 
  