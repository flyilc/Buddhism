  第1079部～佛說文殊師利凈律經一卷         
   
  
   大乘律·第1079部   
佛說文殊師利凈律經一卷   
西晉三藏法師竺法護初譯      
 
 
　　 
 
佛說文殊師利凈律經 
真諦義品第一  
　　聞如是。一時佛游羅閱只耆阇崛山中。與大比丘眾俱。比丘千二百五十。菩薩三萬二千。彼時世尊與無央數百千之眾眷屬圍繞而為說經。時有天子名曰寂順律音。在于會坐。即從坐起更整衣服。長跪叉手白世尊曰。文殊師利今為所在。一切諸會四部之眾。天龍鬼神釋梵四王。皆共渴仰。欲睹正士咨講妙辭聽受經義。佛言。東方去此萬佛國土世界名寶氏。佛號寶英如來無所著等正覺。今現在演說道教。文殊在彼。為諸菩薩大士之倫宣示不及。天子白佛。惟愿大圣。加哀垂威。今文殊師利自屈到斯。所以者何。文殊師利所說經法。開發結礙靡不[火*霍]然。踰過聲聞緣覺之上。文殊師利設說大法。一切眾魔皆為降伏。諸邪迷惑無得人便。諸外異道莫不歸命。其貢高者不懷自大。未發意者皆發道心。已發道心立不退轉。所當受者無不稽顙。所當執御靡不攬持。如來至真皆亦勸贊。因此圣教乃令正法長得久存。自舍如來。未有他尊智慧辯才頒宣典誥如文殊者也。  
　　于是世尊見寂順。律音天子之所啟白。為一切故則發大哀。演兩眉間毛相之光。其明普照照諸三千大千佛土。通達周徹一萬佛土。大光照耀寶氏世界。時彼佛土諸菩薩眾。前問其佛。是何感應先現此瑞。寶英如來告諸菩薩。西方去此過萬佛剎。有世界名忍。其佛號曰能仁如來至真等正覺。今現在講法演眉間光。照萬佛土普耀此剎。菩薩問曰。唯然世尊。何故放光。佛言。無央數億百千菩薩會彼佛土。釋梵持世及四部眾。皆共傾望文殊師利。欲得奉覲咨講經法。悉俱白佛。奮斯光明遙請文殊。寶英如來告文殊曰。汝往彼土能仁如來延企相待。眾會無不遲想。相見稽首思聞欲聽稟受。文殊白佛。吾亦尋知此光瑞應。于時文殊與萬菩薩禮寶英佛右繞三匝。猶如壯士屈申臂頃。于寶氏剎忽然不現。立于忍土在虛空中。不現其身。僉雨天花遍大眾會。花至于膝。時諸會者怪未曾有。皆白佛言。此何先瑞而雨天花。佛告諸族姓子。此文殊師利與萬菩薩應命俱來。在于虛空雨于眾花。以供養佛眾會。僉曰。愿見文殊及諸菩薩。若能親覲如是正士。甚為欣慶難值難遇。說是未竟。文殊師利與萬菩薩。便即現身稽首佛足右繞七匝。各以威力神足變化。作大蓮華自處其上。寂順律音天子白佛。愿發圣教。令文殊師利敷演道化。眾會踦[跳-兆+區]欲聞訓誨。佛告天子。自咨汝心便可稽問。寂順律音則白文殊。寶英佛土有何奇特超異之德。至使仁者游居樂彼。文殊告曰。不興貪欲亦不滅之。不起嗔恚亦無所盡。不建愚癡亦無所除。不造塵勞亦無所壞。所以者何。無所生法亦無所盡。又問其佛說法。何所興為何所滅除。答曰。其本凈者。以無起滅不以生盡。所以者何。彼土眾生。了真諦義以為元首。不以緣合為第一也。又問。何謂真諦元首。何謂緣合以為第一。答曰。于義無起亦無所壞。無有相處亦不無相。亦非一相亦不離相亦不顯相。彼無視者亦不無視亦不諦視。亦不有盡無能盡者。已無所盡不可盡者。是曰真諦義。義者天子。謂無心矣無本心者。不教他人不于此除。不度彼岸不在中流。是真諦義。義者天子。謂無文字乃為圣諦。所以者何。如佛言。曰一切音聲皆為虛偽。天子又問。如來所說將無欺乎。文殊答曰。如來所說無誠無欺。所以者何如來于二心無所住。而于有為無為之法無有言辭。由是之故無誠無欺。于天子意所趣云何。如來之化設有所說。為實為虛。答曰。不誠不欺所以者何。如來之化不有四大亦無誠實。文殊答曰。如是天子。一切諸法皆亦如化自然之行。如來所解無所成就亦無所住。以是之故。所宣講法不誠不欺歸于無二。又問。何謂如來說真諦義。文殊答曰真諦義者不可講說。所以者何。其義趣者。無言無說亦不可得。說是真諦義時。五百比丘漏盡意解。無數千人遠塵離垢于諸法法眼凈。萬二千菩薩逮得無所從生法忍。  
圣諦品第二  
　　寂順律音問文殊師利。其真諦義甚為難解。文殊答曰。如是天子。其慳怠者于真諦義甚為難解。又問何謂比丘精進。答曰。無所斷滅亦無所除。而不修行亦不取證。是為比丘奉行正義。所以者何。其自念言斷滅如是除去。若此修行取證。則為壞想顛倒放逸眾行俱合。又計斯者非正精進。又問何謂正精進乎。答曰。其等無本及與法界等。于五逆亦復如是。如等無本及與法界。于六十二邪見。亦如凡夫之法。學法不學聲聞之法。緣一覺法佛法。亦如如等佛法。生死之法其泥洹法。愛欲塵勞諍訟顛倒亦復如是。比丘若茲精進行者。乃正精進。又問何謂所行平等如等佛法。及于愛欲塵勞之義亦等。諍訟顛倒之事。文殊答曰。用空無相無愿等故。所以者何。空者不別無所若干。猶如天子壞瓦器內空。及與寶器之內空者。俱同等空無有若干。不可言二。如是天子。愛欲之空及與諍訟顛倒之空上至道空。彼則俱空無有若干。不可名二。天子又問。何謂菩薩修行圣諦。文殊答曰。假使菩薩不行真諦。何因當為聲聞說法。所以者何。菩薩行諦多所察護。聲聞無護。菩薩行諦廣大難限。聲聞偏局。菩薩行諦將護眾生。而于本際無所造證。菩薩行諦善權方便。不舍生死泥洹之門。菩薩行諦普觀一切諸佛之法猶如天子有一士夫。竊舍大師馳逸犇走。獨身無侶心懷恐懼。渡于曠路不敢復還。聲聞如是意懷惶懅。怖畏生死不護眾生。不能堪任游渡一切終始之患。獨自行諦不護佛法。離權方便無有慧侶。不亦然乎。猶如天子謂彼大師多獲盈利。赍無量寶瑰琦異珍。賜眾賈人超越曠崄。菩薩如是。亦如大師積行無量道寶無限。修于大慈無極之哀。真諦圣慧饒益一切。無數辯智以為傲富。游一佛國復游一國。六度無極攝行四恩。以濟危厄矜救眾生。還入生死。善權方便修行圣諦。度諸未度解諸未解。周旋三界獨步無侶。開化未聞使入大乘。  
　　猶如天子垢穢弊衣。以思夷華黃白須曼而用熏之。香氣不久尋便歇盡。聲聞緣覺行諦薄鮮。亦復如是。便中滅度不修所愿。不至于佛戒定慧解度知見事度脫之香亦復不能降伏掛礙塵勞之欲。猶如天子細嬬妙衣其價百千。以天殊特珍寶諸華。百千萬歲熏此好衣。其衣常香香氣普流。巍巍芬馥未曾有歇。諸天世人皆所愛樂。菩薩如是。從無數劫行諦法香不具。所愿不中滅度。而常演出佛無上道戒定慧解度知見馨。降伏掛礙塵勞之欲游于天上及至人間。天龍鬼神諸阿須倫。君子庶民莫不奉敬。而欲見者恒弘濟度。寂順律音天子復問文殊。其寶英如來至真佛土。聲聞之眾為如何乎。文殊答曰。不御篤信不從他教。不行于法不毀法界。亦不八等離于八邪。不須陀洹皆度一切恐懼惡趣。非斯陀含來化眾生。非阿那含于一切法無所往來。非阿羅漢而皆受于三千世界供養之利。不離于欲亦不以欲而見[病-丙+(匆/心)]患。不離嗔恚不以怒恨而見燋然。不于眾生而懷害心亦無所憂。不離于癡不以愚騃而為危難。滅除窈冥及一切法。不離塵勞殷勤精進。化去一切眾生愛欲逮得高節。無所從生而游現生。于諸想念開化眾生。不計吾我及與人壽。悉無所受亦無所舍。凈必一切人民所施眾祐之德。無意無念以修意止。奉四意斷不起不滅。行四神足身意寂然。遵于五根曉了一切眾生本源。行于五力降伏塵勞。念于覺意解平等慧。凈修道教棄捐邪徑。證于道訓不得無為。游趣寂寞而行本際。觀于所觀僉入法界。滅于無明盡于愚癡。興于圣慧無上正真。而除于三解脫之品。則以肉眼皆見眾生。一切佛土諸佛世尊所化人民。則以天眼睹于五趣生死往來周旋人民。蜎蜚蠕動蚑行喘息形物之類之所歸生。則以慧眼察知一切眾生之疇心行所念。則以法眼睹見三世三界。群萌一切人民所可行者。則以佛眼皆用明觀一切諸法。法藏秘典圣耀所照。則以天耳遙聞諸佛所宣經法。以無念慧念知過去無央數劫之所更歷。而以神足游于無量諸佛國。土靡不周遍。盡于諸漏不至無余修解脫也。而現其形無有色身。有所講說不演文字。有所思惟無心想著。示于顏貌姿艷端正。以相莊校眾好若干。而以功德自嚴其體。威神殊絕無能當者。名稱普流功勛闡布。通于三世無所弊礙。以咨嗟慧而為馨香自熏其身。則于世法而無所著。不為塵勞而見染污。惡口粗辭不能毀之。則以神通而自娛樂。博聞無厭頒宣辯才為師子吼。以智慧光靡所不照圣明之達。而為雷震滅除閉塞幽隱之愚。所說無盡通解總持佛所觀察聲聞緣覺所不知處。常見諸佛覺意如海。三昧之定猶須彌山。忍辱柔和等之如地。勇猛之力降魔官屬棄諸外道安樂自在如天帝釋。喻若梵天心得由已無有儔匹。求比難比而無等倫。亦如虛空不可為喻。靡所不周無所不入天子。欲知寶英如來所生國土。聲聞之眾其功德勛。復超于此。如吾所嘆不可計量。文殊師利說是語時。五百比丘五百比丘尼。五百優婆塞五百優婆夷。五千天子未得道證發心。白佛世尊。我等愿生于彼寶英佛土。得為聲聞。文殊答曰。諸族姓子。不可以懷聲聞之心生彼佛土。汝等。當發大道之心乃致彼土。應時受教皆發無上正真道意。佛悉記說當生彼土。  
解律品第三  
　　寂順律音天子。復問文殊。何謂聲聞律。何謂菩薩律。答曰。受教畏三界難厭患[病-丙+(匆/心)]者。聲聞之律。護于無量生死周旋。勸安一切人民蚑行喘息蠕動之類。開導三界決其疑網眾想之著。是菩薩律。惡厭積德以用慳廢不能自進。是聲聞律。興功為德不厭諸行。以益眾生因而得濟。是菩薩律。滅除一切塵勞之欲己身所惡。是聲聞律。攻伐一切眾生塵勞恩愛之著。是菩薩律。不睹諸天心行所念所志不同。是聲聞律。目見三千大千之佛國土根心所歸。是菩薩律。但能察己心之所行。是聲聞律。普見十方諸佛處所眾生心念。是菩薩律。唯照己身志性所趣。是聲聞律。光于一切人民之行蜎蜚蠕動心念。思惟三界之居各有本末。是菩薩律難將以護一切眾魔是聲聞律。降化一切三千大千世界諸魔官屬。壞眾魔行能受正法。是菩薩律。如毀破碎瓦石之器不可還合。小志之德滅度如是不進正真。是聲聞律。猶若金器雖為破敗終不遺棄。即可還合以為寶器。大士現滅深慧法身。永存不朽不增不減續現三界。是菩薩律。若大火燒山林樹木。莫不燔燎禽獸馳竄。小志若茲。畏三界難藏隱泥洹。是聲聞律。樂于生死獨步三界意無怯弱。欣心娛樂道法之樂勸化眾生。亦如苑囿游觀之園。花實茂盛多所悅豫。是菩薩律。不能斷除掛礙盤結之難。而有處所。是聲聞律。磨滅一切蔽蓋之患。永無止處。是菩薩律。取要言之而有限節。自系縛身以有限德。而見成就戒定慧解度知見事。不能具足無極大道。是聲聞律。所接玄邈志如虛空功勛無量。戒定慧解度知見品不可稱載。是菩薩律。爾時世尊嘆文殊師利曰。善哉善哉。快說解此。諸菩薩律。文殊聽。吾引喻重解。令是義歸廣普究竟。猶如二人。一人嘆譽牛跡之水。一人起立咨嗟大海積水之功。于意云何。其人嘆譽牛跡之水能久如乎。答曰。牛跡之水甚為少少不足稱譽。佛言文殊。聲聞之。律所見威神亦復若茲如牛跡水不足稱譽彼人起立嗟嘆大海能如何乎。答曰。甚多甚多天中之天。其大海者無有邊際。不可齊限深廣難計。佛言。菩薩之律當作是觀。猶如江海不可訾量。佛說是時。二萬二千人逮得無所從生法忍。異口同音皆而嘆曰。我等世尊。當學于斯菩薩之律。開導發起無央數人。  
　　寂順律音天子復問文殊師利。文殊。為學何律。為修聲聞緣覺之律。若菩薩律。文殊答曰。于天子意所志云何。其大海者。為受何水舍置何水。答曰。其大海者無水不受。報曰。如是天子。菩薩之律。猶如大海不逆污涂。十方諸律靡不歸之。聲聞緣覺一切眾生開化行律而普游之。天子又問。文殊師利。所言律者為何謂乎。答曰。所言律者。開導教化恩愛塵勞。故曰為律。曉了貪欲。故曰為律。天子又問。何謂開導恩愛塵勞。何謂曉了于貪欲者。答曰。眾念思想計有吾我。處于諸見不棄顛倒。不舍不明愚癡之本。行于二事興發塵勞。分別此者。是謂曉了貪欲也。彼若修行無貪思想。凈導隨順不計吾我。不住諸見捐舍顛倒棄舍無明愚癡之冥。不為二行塵勞不興亦無諍亂。無諍亂已究竟永安。是謂開化塵勞之律。譬如天子其有術師。明識能知毒虺種類。便以咒術除去毒害。學者若斯。設能分別塵勞本末無有根源。則能消滅塵勞恩愛。天子又問。何謂開化塵勞本末之律。答曰。于眾想念本末所行。無有想念則不興諍。已不興諍則無所著。已無所著則無所倚。已無所倚則無所住。已無所住則無惱熱。已無惱熱究竟被教而蒙度脫。此謂為律。設使天子。以賢圣慧玄妙之智。曉了塵勞恩愛之本。虛妄空無。無所是在。無有常主亦無所屬。無所從來無所從去。無有處所亦無方面。無內無外亦不兩間。亦不積聚無色無像無有形貌。是為曉了塵勞恩愛之本。天子又問。塵勞云何而蒙度脫。為實為虛。答曰。猶如有人臥出夢中。毒蛇螫之。其人若痛不能堪任。尋時便服除毒之藥。其毒即滅痛[病-丙+(匆/心)]休息。于天子意所趣云何。其人審為毒蛇所螫。為虛事乎。答曰。為虛不可言實。又問。設使虛者。何故被毒而蒙藥除。答曰。如虛妄夢。夢虛不實而被于毒。毒除亦然亦無所除。文殊答曰。眾圣解空。開化一切塵勞恩愛。亦復如是。如天子問。何謂開化塵勞恩愛為實為虛。欲了此義。如我之身計無有身。恩愛塵勞實無恩愛亦復若斯。設使我身是實身者。恩愛塵勞亦當常存所以塵勞。無塵勞者用我己身無有身故。由是之故。無有能得開化塵勞。所以者何。一切諸法皆為寂寞而無生故。諸法惔怕不可受持故。諸法靜默無歸趣故。諸法皆盡無積聚故。諸法無盡無所生故。諸法不生無所成故。諸法無成用無造故。諸法無作無所為故。諸法無為用無我故。諸法無我用無主故。諸法無主如虛空故。諸法無來無所著故。諸法無來從無住故。諸法無住無所受故。諸法無受無所著故。是故天子。究竟蒙化。成為法律亦無所化。  
道門品第四  
　　天子又問。一切諸法以何為門之元首也。答曰。無順之念以為門首。周旋生死順義之念。為泥洹矣。不行精進為掛礙門。精進之行為道品門。狐疑之行為陰蓋門。勤修解脫無掛礙門。思想諸著為塵勞門。無所想念無有虛妄無恩愛門。諸亂多念眾妄想門。寂然之行為恬怕門。六十二見為憍慢門。修于空無無自大門。隨惡親友為惡罪門。從善親友為善法門。眾邪見事為[病-丙+(匆/心)]患門。正見之義為安隱門。慳貪之事為貧匱門。布施之義為大富門。毀犯戒者。便當歸趣諸惡道門。奉修禁戒。當歸一切生善處門。喜諍訟者違失法門。若忍辱者得歸殊特超異之門。為懈怠者心垢穢門。遵行精進為無垢門。放逸之事為亂意門。一心之事為定意門。惡智之行癡冥之惑。如牛羊門。修智慧者三十七品。為道法本師子之門。而悉具足慈心行者。無所害門。悲哀行者志和雅門。性以和柔無諛諂門。而行喜悅樂法樂門。修行護者無所適莫。無增減門。行四意止不失宿德。諸所福門。四意斷者順平等門。四神足者心身輕門。五根行者。篤信之義為元首門。五力行者。不為塵勞及諸愛欲所沾污門。七覺意者。悉已曉了平等慧門。八道行者。棄捐一切眾邪異徑迷惑之門。復次天子。計于菩薩為諸佛法元首之門。將護諸法。法自在門故。善權方便。曉了處處無處之門故。智度無極通知一切眾生心念所念。順度彼岸門故。六度無極攝于六欲。令無所處為大乘門故。觀求于空。三界如化終始如夢。智慧明門故。一切諸法皆為本無法無生忍。明達自然無所不了。其慧不依他人明故。  
　　天子又問。文殊師利。何謂法界之門乎。答曰。其法界者則曰普門。又問其法界為何所界。答曰。一切眾生之所界者。名曰法界。又問其法界者豈有分際。文殊答曰。虛空之界寧有分際乎。報曰。不也文殊。答曰猶如虛空無有分際。法界如是亦無分際。天子又問曰。豈可分別于法界乎。答曰。其法界者不可分別。天子又問。仁者。何因解明諸法。乃能曉了如斯辯才。文殊告曰。于天子意所趣云何。其呼響者而有音出。以何解法。天子報曰。其呼響者不解諸法。以緣合成乃響出矣。答曰。如是天子。菩薩皆因眾生緣故。而有所說。天子又問。仁者。為住何所而有所說。答曰。如來化住有所講。吾之所住所演若斯。若曰。如來之化法無所住而有所說。答如如來化于無所住而有所說。吾之所宣亦復如是。設使文殊于一切法無所住立。而有所說。仁何所住。成于無上正真之道。為最正覺乎。答曰。吾住五逆。乃成無上正真之道。又問文殊。其五逆者為住何所。答曰。其五逆者。無有根本亦無所住。又問。如來說言其作逆者。無間可避不離地獄。答曰。如是天子。如佛所說。其作逆者當墮地獄。若菩薩住于此五逆。疾逮無上正真之道。何謂為五。假使菩薩殷勤至心發大道意。去小乘心而不墮落聲聞緣覺之地。是第一逆。發心廣施一切所有無所愛惜。不與慳貪而共合會。是第二逆。而發慈心一切眾生吾當度之不中懈廢。是第三逆。見一切法無所從生。尋便逮得無所從生法忍。不復中與六十二疑邪見俱合。是第四逆。所當知見。所當斷除。所當頒宣。所當成覺。發意之頃悉知見覺。靡所不達而無所住。成一切智不著三界。是為五逆。文殊師利謂其天子。菩薩已住于是五逆。爾乃疾成無上正真之道。為最正覺。天子又問。所說何謂逆不成逆。順不成順。答曰。如紫磨金及如意珠。雖墮不凈為俱合乎。答曰不合。所以者何。其物真故不與偽合。文殊告曰。人心本凈。縱處穢濁則無瑕疵。猶如日明不與冥合。亦如蓮花不為泥塵之所沾污。譬如虛空無能污者。欲行學法發菩薩心。住于諸逆亦不動搖。開化諸逆則名曰。順其心本凈不與穢合。所以者何。設使合者不可復別。水及泥土尚不俱合況于心本清凈。無形與形合乎。  

 上一部：乾隆大藏經·大乘律·菩薩優婆塞五戒威儀經一卷  下一部：乾隆大藏經·大乘律·菩薩善戒經十卷 



  
乾隆大藏經·大乘律·佛說文殊師利凈律經 
  