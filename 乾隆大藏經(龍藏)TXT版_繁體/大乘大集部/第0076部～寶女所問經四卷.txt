  第0076部～寶女所問經四卷         
   
  
   大乘大集部·第0076部   
寶女所問經四卷   
西晉三藏法師竺法護譯      
  

寶女所問經卷第一 
問慧品第一  
　　聞如是。一時佛游于如來寶凈高座。則為如來之所建立。積無極德已為莊嚴。所游道場。佛慧報應蠲除所行。升菩薩宮講無量頌。如來所嘆顯立威變。圣導無礙普有所入。志存微妙誘進權行。等過去慧于當來劫弘大究竟。其德無量。順平等覺善轉法輪。無限之首諦分別慧。于一切法而得自在。悉睹眾生心之諸根。度于彼岸。曉了方便斷除諸著邪業之行。為造佛事。莫不篤信化令寂定。與大比丘俱六百萬。其心調和。消除掛礙塵勞之欲。乃為如來法王之子。修深妙法興發道化。無有顛倒威儀顯曜。成就圣路為大眾祐。如來安詳獲善究竟。復與菩薩大圣眾俱。無量無限不可思惟浩浩大會行無所拘。諸菩薩等斯須之間。尋能超越無量佛國。便設權宜供養奉事十方如來。有所咨啟聽受經典。不以厭倦。而常精勤勸化眾生。智慧善權以用超殊。至于彼岸。得度無極而以建立無礙脫門。便得超越一切眾想望報羅網。近一切智諸通之慧。  
　　其名曰明天菩薩。選游步菩薩。擇戰斗菩薩。照明藏菩薩。蠲慢意菩薩。踴步菩薩。眼觀菩薩。雷音菩薩。離冥菩薩。如是等類諸菩薩眾不可限量。無邊無際不可引喻。  
　　爾時世尊嘆詠菩薩所生道場。其法名曰無陰蓋辭。一切菩薩徑路清凈。諸佛之法力無所畏。具足究竟圣慧之事。于諸法典而得自由。總持之門。所入法印敢可遭遇。決眾法門圣通無極。超入于慧不退轉輪。說不回還。諸乘平等所導無二。游無所壞一品法界。而分別說眾生心根所入之慧。獨步堅強決了諸法。滅除一切諸魔之場。已度眾患隨應順法。律化眾塵諸邪之見。入無限慧方便勸助。行無邊際咨嗟權慧。十方諸佛所共宣暢。達無希望行無掛礙無處之門。分流興隆一切諸法。決了如應而等普入。有想無想體解圣達。游于深妙緣起之事。顯明道業無極德慧。佛身口意而以莊嚴。于此三事心行所歸智慧無盡。越諸圣諦壞聲聞乘。身心澹泊開演明哲。教化緣覺致諸通慧。導利大乘入于道品。于一切法而得信忍。宣揚如來所因興德。講說分別誦讀宣現。智慧教授。開示流布靡不周遍。  
　　爾時世尊講說于斯善慧法典。宣弘普誦。時眾會中有一女人。名曰寶女。即從坐起。右手執持妙珠瓔珞白世尊曰唯然大圣。如我所言至誠不虛。設此眾會佛所說法大士所講。吾能具足持斯經典。普于十方流布弘廣。勸無量人。于此法寶建立無上正真之道。如是所誓不改易者。如來威神使斯貫珠顯示圣旨。于時世尊。因眾現變。令諸菩薩。皆于其上。化成棚閣珠交露帳。斯諸正士。然后來世成正覺時。如其佛土微妙嚴凈佛道場樹。當使于今現此瑞應。眾寶棚閣珠交露帳令斯會者睹其嚴凈悉皆悅豫。于時寶女。前詣佛所則散珠瓔。散珠瓔已。佛之威神。寶女之德誓愿至誠。在于佛上及諸菩薩上虛空中。化成棚閣珠交露帳。辟方弘廣。若干種變奇特殊妙。周匝平等莊嚴校飾。分布安處正無傾斜。時諸菩薩各心念言。如我等身本往古時志所誓愿。當令吾等佛土嚴凈。道場覺樹亦復如是。斯諸菩薩如心所念。各各自見交露棚閣。適睹此已怪未曾有。前白佛言。甚為難及。天中之天。其寶女者所建立力。能為我等顯現瑞應。無央數劫所發志愿。今此寶女。一心念頃悉令現矣。世尊告曰。如是正士。如汝所言。寶女發意如志所建。行道以來于六十二百千億垓諸佛之所。殖眾德本。乃致若茲至誠所建真實誓愿。以是之故。今斯寶女如其所誓。被德之鎧尋使成立。諸正士等。又寶女者設欲志愿。于斯三千大千世界。普雨天華悉令周滿。則如所言輒雨名香搗香澤香雜香衣服膳饌。設復欲令幢蓋繒幡自然莊飾周遍虛空。尋如意成。若復欲令天地水災自然興者。若復火災則如所言。便有水災自然火災。設復欲令水災火災蠲除。還復如其所言悉能致之。設欲令此一切眾會。悉自然變形體被服如轉輪王。尋悉能成。為四天王形體被服。天帝形像。梵天顏貌。大神妙姿容之像。比丘比丘尼清信士清信女色像顏貌。則如所言悉能成之。正使欲令變怪現化億百千魔。一一魔者手各執持百種刀杖。令此眾魔堅住不動。不設刀杖悉使化成若干品種諸珠瓔珞。須縵眾華思夷之華。皆輒如言。若復欲令玄絕曠野。自然變有飲食衣被。為大城郭。十八億家游居其中。如其所言皆能致之。三千世界所有形像。欲令顏貌皆成如來。尋輒如志。若復欲令一切眾會處在虛空。悉當如言。諸族姓子。斯寶女身欲令無量無限無有邊際佛之境界。諸佛世尊所說經典。于虛空中皆為通達。具足眾備普聞音聲。如佛所言無有缺減。十方佛辭亦如所說但能宣暢。于是寶女。立愿之力神足變化。普示現之如此色像。則于佛前說是頌曰。  
　　以寶為業　　執妙圣珍　　演說豪尊 
　　無量道德　　則以蠲除　　塵欲嗔結 
　　乃布惠施　　七覺之寶　　以寶光明 
　　照眾窈冥　　若干品類　　明月珠曜 
　　尊上琦珍　　寶英最勝　　今以瑰珠 
　　恭奉安住　　假使瑪瑙　　首藏明珠 
　　焰光之珠　　無垢藏珠　　日月之明 
　　所出光暉　　蒙尊所照　　而悉覆蔽 
　　觀能仁身　　無能限量　　所荷之祐 
　　致獲十力　　住立斯土　　極至上界 
　　觀察圣體　　轉顯加倍　　一切眾會 
　　各各見佛　　悉自念言　　尊在我前 
　　皆從方面　　悉見佛顏　　紫金縱容 
　　無比之貌　　正使坐時　　臥寐經行 
　　若復現在　　處眾會中　　言辭若嘿 
　　樂立禪定　　威儀無比　　圣智無限 
　　一一毛孔　　所演光暉　　則能普照 
　　一切十方　　身如蓮華　　最勝弘滿 
　　猶如志性　　令意寂然　　常立誠諦 
　　所云真實　　如口所言　　尊行相應 
　　曉了分別　　諸法之誼　　稽首道備 
　　得度彼岸  
　　爾時寶女以此頌偈贊佛德已。白世尊曰。我身今欲咨問如來。于斯經典章品之句志所趣向。設見聽者乃當自陳。佛告女曰。恣所欲問。吾當為汝分別說之令心悅豫。于時寶女見佛聽之歡喜踴躍。白世尊曰。何謂菩薩常懷至誠。云何如來為諸菩薩說真實辭。何謂菩薩而應順法。云何如來為諸菩薩講說經典。何謂菩薩尋應威儀。云何如來為諸菩薩而說議趣。何謂菩薩奉順律教。云何如來為諸菩薩講決律事。  
　　佛言。善哉善哉。寶女所問。欲暢仁賢真要辯才。諦聽諦聽善思念之。唯然世尊。愿樂欲聞。于時寶女受教而聽。佛告寶女。菩薩有三法常懷至誠。何謂為三。未曾欺佛。不自欺身。亦不欺誑一切眾生。何謂菩薩欺于諸佛而欺己身及與眾生。假使菩薩興發無上正真道意。志慕聲聞緣覺之地。而誓求愿意甘樂之。是為菩薩欺佛己身及與眾生。何謂菩薩不欺諸佛己身眾生。假使菩薩發大道意。設令勤苦遭眾惱患為諸眾魔所見嬈試。為諸外道所見逼迫。毀辱誹謗而戲弄之。百種罵詈撾捶危害虛妄之事而以加己。志性寂然不起怨結。不懷怯弱不成迷誤。不恐不畏不以憂戚不以為恨。續秉一志志性堅強。平等之行不舍道意但執惠心珍寶之心。常懷道心。一切世間最尊第一。又復發心為諸眾生。救護歸命令得超度。所興之心而無等倫無以為喻。不退不舍不在余乘。常立一志樂于佛道。導御法輪。令諸群萌悉得面見。現于諸力興顯如是。行步舉動遵修精進。終不破壞他人言教。是為菩薩不欺諸佛不自欺身亦不侵欺一切眾生。假使菩薩不欺諸佛不自欺己不誑眾生。是為菩薩第一至誠。彼以四事不欺諸佛順于堅固。而應威施。所為力強。精進殷勤。復以四事不自欺身。志性仁和。質直其心。無有諛諂。亦無虛訑。彼以四事不欺眾生。方便應病。慈心愍哀。加以四恩。是為菩薩第一至誠。不舍道心而不違失往古之愿。佛復告寶女曰。菩薩至誠。謂口寂然護于言語。所說無缺口辭真諦。在于獨處若大眾中。言常至誠。不以國故而兩舌也。不以珍寶具足貨業而欺虛言。不以父母親族貪財惜費而兩舌也。佛語寶女。有三十二事口辭清凈。何謂三十二。羞慚(一)。造德(二)。常懷恥愧(三)。等修于善(四)。不為劣惡(五)。不索譏謗(六)。不為卒暴(七)。教化諸天(八)。不興恐懼(九)。燒諸惡趣(十)。開演善歸(一)。賢圣所命(二)。恭奉明智(三)。其內清凈(四)。善修于外(五)。而受言教(六)。分別言辭(七)。無[革*亢][革*卬]說(八)。口演柔軟(九)。言語殊特(十)。口暢香潔(一)。而隨教命(二)。無有欺詐(三)。無所熱惱(四)。造業可愛(五)。內無有失(六)。外亦無誤(七)。不為罪業(八)。造眾祐地(九)。樂于佛道(十)。傳語至誠(一)。言輒獲利(二)。是為三十二事也。  
　　佛告寶女。所謂至誠求愿具足。所以者何。喜布施者為菩薩道。無慳貪故斯成志愿。一切所有設能慧施。睹是以后此則至誠。清凈之誡為菩薩道。不為毀禁斯成所愿。假使戒禁具足清凈。睹是以后此則至誠。建立忍力為菩薩道。志不懷結斯成誓愿。其忍辱者此為柔和。睹是以后則為至誠。遵修精進為菩薩道。不為懈廢斯成所愿。設能普行一切德本。睹是以后則為至誠。建立禪定為菩薩道。不為亂心斯成所愿。設能懷來習一心者。睹是以后則為至誠。建立智慧為菩薩道。不為邪黠斯成所愿。曉了圣慧。睹是以后則為至誠。四意止行為菩薩道。不為放逸斯成所愿。意以寂定。睹是以后此則至誠。四意之斷為菩薩道。不興眾惡心若滅除。斯成所愿。睹是以后此則至誠。四神足行為菩薩道。無有不達已能飛行。斯成所愿。睹是以后此則至誠。五根之事為菩薩道。諸根寂然無有錯亂。斯成所愿。諸根澹泊。睹是以后此則至誠。五力之行為菩薩道。不為無勢具足十力。斯成所愿。睹是以后斯則至誠。七覺之意為菩薩道。無所不了已能覺達。諸情不起斯成所愿。睹是以后此則至誠。八圣道行為菩薩道。無有邪徑。設處圣路斯成所愿。睹是以后此則至誠。四恩之行為菩薩道。不為無救攝諸危厄。斯成所愿。睹是以后此則至誠。修四梵行為菩薩道。不為天人。慈悲喜護救濟群黎。斯成所愿。睹是以后此則至誠。神通之慧三達之智。正觀寂寞為菩薩道。無諸瑕穢眾行普具。斯成所愿。睹是以后此則至誠。具足一切諸德法本。為菩薩道。不為無度。蠲除一切諸不善法。斯成所愿。設能宣備仁賢之法。睹是以后此則至誠。佛告寶女。菩薩亦當玩習奉行賢圣之諦。知于苦慧斷于所習。曉了滅盡修行圣路。彼所謂知于苦者。分別五陰無所起故。斷于習者。于五陰愛無所習故。究竟恩情無所習行。其為脫門。無所游居不懷所施。其無所懷則于過去而無所至。設于過去無所至者。彼則正法無所蠲除。已于諸法無所除者是為斷習。彼知滅盡一切想著。所興方便睹究竟盡。其滅盡者。為不復懷得于生死。等于所有終始均平。于一切法而無增減。已等觀者。斯為曉了滅盡之慧。彼察平等于八正路則能等療。無所想念而無邪想。求諸塵勞無有吾我。以無吾我便無所受。則無所生無造業者。悉能善修于一切法。是則名曰為圣路矣。假使于斯至誠之慧。曉了一切。皆暢眾生。亦無有內亦無所證。是為菩薩之至誠也。佛說是至誠教時。一萬菩薩。具足圣慧逮得法忍。  
　　佛告寶女。何謂菩薩應順于法御行如法。則隨法教思惟于法。法為志性恭敬于法。遵修法行欲慕于法。樂于法樂多存于法。法為妙英法為刀杖。被法之鎧誓法自嚴。修法光明法之錠燎。常志法念以法為意。游步于法分別經典。方便應法游步法行。法為臥寐法為威儀。將護法事以法布施。法為財業法無有盡。普弘演法法為嚴辨。常修法身法為言辭。思惟法念而不放逸。如是比類遵修法行具足成就。而順法主不為非法。彼為何謂順法主者。設使如斯至誠真諦。被佛法鎧以法為護。恭敬圣眾殷勤聽經樂于道意。積累眾善不舍至真。志性本凈而無所著。不違所應。見諸賢圣習眾善友。常行恭敬隨其示現。離于憍慢多所咨嗟。游在法會至心聽經。慕求法典不以厭足。講說道義則不懈倦。而于經法無能為師。念報恩慈以有反復。所作成辦。處于閑居而無恐懼。賢圣之教無所犯負。不舍止足順從十善。咨嗟布施勸助佛道。奉于禁戒忍辱為力。遵修精進而不怯弱。禪定寂然游入智慧。興隆道化顯揚善權。慈多所護入于愍哀。悅豫行喜護離二事而順至誠。所可遭遇以善為業。興發神通導利正法。在所游至以法惠施。于四意止不忘失志。四意斷者遵修平等。四神足者現在究竟。諸根明達修治諸力。曉了諸覺超越徑路。入于寂寞觀察所行。真諦之惠圣明解脫。頒宣暉曜順諸聲聞。隨其本地教化緣覺。咨嗟一切大乘之德。則以應誼而理緣起。便于空無無所恐畏。游于無想則無所著。觀察無愿五陰如幻。觀諸四種亦如虛空。又諸入者本凈悉空。七財之業遵修六念。及樂于六行度無極。而獲五眼第一之議。常自將護多所超度。善修道業等心一切眾生之類。歌頌一切無量諸佛功德之法。佛言寶女。順法菩薩。不言有我不計有人。亦不計命亦不念壽。不思斷絕不睹有常不見所有。若復不離之所睹者。不釋邊際不猗中間。不從朋友亦無諍訟。亦無不和亦無偏黨。不處顛倒不在邪見。越度狐疑蠲除陰蓋諸所掛礙。不違遠法亦不亂法。不誹謗經不輕慢道。不滅究竟一切諸法。順道菩薩志存諸法。具足經典所言至誠為順法矣。無所興舉。于諸異學順法言者。奸難邪行悉以滅矣。于一切世而順法言。菩薩順空行無所獲。則無邪想無嗔恚法。順無愿教。而于三界悉無所行。殷勤專精睹諸瑕穢。順法菩薩。則無所起亦無所滅。則不受生。本性清凈義在寂寞。佛告寶女。所謂法者則不可獲。無有文字而無言說亦無辭意。無色無見亦無所趣。無有言誨亦無所教。離心意識無有塵垢。以離瑕疵遠于貪欲。無有窈冥無所積聚。則無吾我而無所受。亦無所取離于所受。無有境界便無差特。于十方界而無所著。則為澹泊。棄行身退亦不可睹。覺了玄曠亦無想念。亦無思行抑制圣賢。為明智者所蒙開化。亦無所遭亦無不遭。休息一切。所可遇者則如真諦。三世為空便無永沒。亦無終亡亦無退還。亦無所生無所成就。亦無毀滅亦無所有。亦不不有亦無所成。亦不不成亦無所行。亦無所視亦無不見亦不離視。亦不成相亦無不相則為一相。亦復無相亦無所著。離于所著亦無有余。無著無縛亦無所脫。不是我所。亦無所屬無所遵修。亦無諸漏則無等倫。亦無平等等無所等。亦無至誠亦不虛妄。不樂不苦。亦不精進亦無不勤。亦無所應亦不不應。亦不專精亦無不精。亦無名色。亦無所起。不為堅固亦無不固。無所破壞亦無不壞。不為金剛亦不壞相。則為真諦。不違至誠。而無別異亦無所遠。亦無有像類無有倫比。無有處所亦無有想。亦無有此亦無有彼。亦無差特亦無有內亦無有外。亦無中間。亦無所樂不度彼岸。亦無所見亦無所聞。亦無所念亦無所教。亦無所知亦不無知。亦不有形亦不無形。亦不有作亦不無作。則離一切諸所有形。是謂為法。如是法者。則無音聲亦無不聲。亦無合會無言無說。是謂菩薩應順于法也。  
　　佛告寶女。具足一切諸所言辭。則為順法。其順法者。未曾與人有所諍訟。其順法者不輕慢他其順法者。亦不輕易于未學者。亦不偏敬學成就者。其順法者。不自稱譽亦不顯己。其順法者不亂經典。其順法者。不以供養而說道義。其順法者。不為他人順發狐疑。其順法者。終不訟說他人之罪。其順法者不輕慢經。其順法者。終不妨廢他人經道。其順法者。終不睹見覺了諸法差特分數。其順法者。不睹諸法離于空者。其順法者。悉睹諸法不遠無常。其順法者。不睹諸法舍于無愿。其順法者不壞法界。其順法者不動無本。其順法者。亦不超度于真本際。其順法者。亦不導御隨嗔恚也。其順法者。亦不御念于諸神識。其順法者。亦不導利有所猗著。其順法者。亦不思念計有人也。其順法者。不亂法議不違嚴飾。其順法者。不迷神識不惑道義。其順法者不毀正議。其順法者不錯法品。其順法者不迷于人。其順法者不造朋黨。其順法者。亦不順于緣起之事。其順法者則無有勢。亦無有法清凈因緣。其順法者。亦無慳吝塵勞之穢。其順法者不沒禁戒。其順法者。亦不舍于毀戒之人。其順法者。無有懈厭嗔恚結恨。其順法者。不與懈怠垢濁之人而俱同歸。其順法者不失道意。其順法者。未曾違壞智慧之本。其順法者。不求他人法之長短。其順法者。不用憎人厭于經典。其順法者。不用經典御于典籍。其順法者不違律教。其順法者不違法律。其順法者。亦不遵修而有所應具法非法。其順法者。不以心念而有所失。其順法者不沒經典。其順法者不壞成就。其順法者不取結縛。其順法者不得生死。其順法者不除無為。其順法者。無有親友怨仇之想。其順法者。不毀報應所殖之果。其順法者。亦不信樂罪福之應。其順法者。若加惡言則不念報。其順法者。不求斗諍之瑕缺也。其順法者則不恣口。其順法者。將身口心不為諛諂。其順法者。不以自顯欲令人見處于閑居。其順法者。不以供養之所貪利而見少事。其順法者。不以無欲而造兇偽。其順法者。不用他人及與己身演說佛道。其順法者不興反教。其順法者不以七財而為貪吝。其順法者不以糇糧而為服食。其順法者。亦不破壞嚴父族種。其順法者不譏人短。其順法者。亦不稱譽己身之德。其順法者。不分別說佛之道德而有限礙。其順法者。咨嗟大乘不以懈厭。是為菩薩應順于法也。  
　　佛告寶女。何謂菩薩尋應威儀。所謂議者。無求名聞非羸劣誼。遵修燎治一切德本積累善誼志性超異。興發道意合集空誼。假使布施不望報誼。顯揚一切諸安之誼。不毀戒誼。忍不忍誼。精進之行一切所造則超度誼。而以禪定為寂寞誼。則于智慧無猶豫誼。遵修慈者等眾生誼。設為悲者則于眾生一切演誼。其為喜者歡樂法誼。若為護者于諸苦樂無動搖誼。若布施者則無誨誼。欣樂所生無所害誼。造成誼者興法愿誼。平等誼者。勤化眾生志干大乘。而以四恩化黎庶議。一切萬物非常苦誼。一切諸法無吾我誼。于諸塵勞至澹泊誼。而于識者曉圣慧誼。游嚴飾事為將御誼。一切經典則為帑藏導利典誼。計人命者化以法誼。若能了識睹達法誼。說誼無盡。分別經卷不壞法誼。若睹順滅入無色慧。而遭辯才。隨其眾人應病說誼。設布施業不以厭誼。為持戒業具足愿故。博聞之業奉要行故。功德之業滿諸相故。為惠業者。曉了一切群生根故。寂然之業將心事故。觀察之業通達智故。四意止者制止志故。四意斷者。興顯一切功德法故。為神足者游十方故。其五根者。不破他故亦不毀空。為五力者。而不錯亂諸塵勞故。七覺意者。曉了一切諸法之故。游求路者。于一切法無結恨故。成神通者。究竟本末無缺漏故。在彼如斯。若茲像類順法議者。則為究竟法誼之要。若應此誼尋應威儀。不為非誼。如是菩薩尋應威儀。  
　　佛告寶女。一切顛倒眾邪見滅則為空誼。行空菩薩為順誼矣。除一切想應以不應則無想故。無想菩薩便順應誼。離于一切三界之愿則無愿誼。無愿菩薩便順應誼。休息一切諸所造行則無行故。無行菩薩便順應誼。舍遠所生一切滅盡則無生故。無生菩薩便順應誼。諸所起受以無所起則無起故。無起菩薩便順應誼。而以蠲除苦習盡道則為盡故。滅盡菩薩便順應誼。一切諸法無有人命則為無故。無人菩薩便順應誼。一切言辭音響之誼而不可得則為故矣。無獲菩薩便順應誼。諸行清凈則誠諦故。至誠菩薩便順應誼。一切道品法無放逸則為故矣。無騁菩薩便順應誼。一切所聞悉信奉行則為誼也。遵行菩薩便順應誼。一切諸乘由大乘故。若有菩薩隨大乘教便順應誼。  
　　佛告寶女。無所壞者。無若干事則為誼矣。一品類者若一味者則為誼矣。無所動搖若無所盡則為誼矣。無所行者不生不起則為誼矣。無所來者亦無所去則為誼矣。無所生者亦無所滅則為誼矣。無有二事不舉不下不高不卑則為誼矣。無所造作亦無有形則為誼矣。無所興為亦無所有則為誼矣。無有同像無所勸教。亦無有知則為誼矣。去于三瑕凈三道場。平等三世三垢永除而無三塵則為誼矣。無所游止無所毀失則為誼矣。無有怨敵為澹泊行。無有惱熱則為誼矣。無燕居行則為誼矣。無所宣布無有攝取。常如應行則為誼矣。斷去來今無有諛諂則為誼矣。亦不想念正法非法。除有限無限有常無常。平等之惠而超度去則為誼矣。于諸文字所應音聲而悉曉了。一切本凈無有言辭則為誼矣。曉心意識無所宣暢。而出家者則為誼矣。于淫怒癡塵勞之欲有想無想應與不應。悉分別之而無想著則為誼矣。等于諸法而無若干。不為差特則為誼矣。空無相無愿無所造作。亦無有形則為誼矣。曉了第一至誠事者。不有所信不仰他人。不知相處則為誼矣。亦無敕教不著諸相則為誼矣。相如虛空靖寂之相則為誼矣。無所著相無所造作。無所悅相則為誼矣。無所壞相如其本無真諦無異。無差特相則為誼矣。善開化相計陰如幻自然之相則為誼矣。其四種者為法界相。而不游出徑行外相則為誼矣。布施戒惠寂然善權。無有相者則為誼矣。興設至誠無欺詐相。一切所有為無所有則為誼矣。猶如金剛堅無壞相。處于世間無所諍相則為誼矣。所作極善而諦究竟。具足之相則為誼矣。一切普入而悉濟相。無有陰蓋所向門相則為誼矣。等于諸趣入于一切諸法之相則為誼矣。平等無邪睹于平均。無所有相則為誼矣。定意智惠因游生相。解度知見而為惠相則為誼矣。依于圣相若有所知。若教命相則為誼矣。如其真諦曉發遣相。等御一切諸法之相則為誼矣。假使菩薩如是具足所修之誼。能說若斯諸誼事者。則能分別一切眾誼。故謂大士菩薩尋應威儀者也。  
　　佛告寶女。何謂菩薩奉順律教。如來講說而有二律。何謂為二。殃罪之律。決勞欲律。彼何謂殃罪之律。所言罪律。思想之本。不應順本。無明之本。愚癡之本。顛倒之本。無實之本。虛偽之本。貪身之本。猗我之本。著人之本。懈怠之本。無所舍本。無所歸本狐疑之本。慢恣之本。難致慧本。是謂殃罪之律。何謂決塵欲律。住無猶豫而無所念。無有罪處亦不說罪。不說方面。不樂王者。不為塵埃。無有慳貪。亦無所見心無所起。其志安雅離于滅盡。則無所有無有處所。亦無方面無有塵勞。無所吝惜亦無所睹。計如心者罪亦如之。如其罪者。一切諸法亦復如是。無有根本亦無所住。猶如心者不可攀引。清凈鮮潔超諸所有。寂然澹泊趣于滅盡。斷絕休息生死患難。信遵圣教而秉一心無有猶豫。志于同歸無有殃舋。是則名曰決塵欲律。  
　　佛告寶女。何謂塵勞。何決欲律。所言塵者。謂淫怒癡無明恩愛。及以所受諸有十二所趣。有為因緣之行。是曰塵勞所決欲律。究竟開化一切諸法。所以者何。則以空事開化諸法。彼無欲行無恚恨癡。則以無相開化諸法。亦無玩習行眾勞塵。則以無愿化于諸法。彼則習行諸德善事。于一切行而無所行。已無所有化于諸法。以無所行導利諸法。彼于所造而無所行。一切諸法依猗因緣。于一切見無所遵修。假使于此十二因緣有所歸趣。平等諸法于一切勞則無欲塵。本末寂滅。所云空者俗與道空。以是之空。一切塵勞欲事亦空。假使以空等于道者。是決欲律。其有言曰。彼典主律自開化者。乃名曰律。其能知己自化身者。則能曉了開化欲律。何謂開化己身之律。其能分別于我不我知身自然。解己澹泊了己如實。曉于己身無所嗔恨。分別身空己無所有。曉己無本了己無獲。分別己身而不動搖。分別己身無有倫比。曉己無生亦無所起。其有了己分別如是。則了塵勞而無有本亦復若斯。如無有我而想有我。彼則顛倒。設如是者。己無塵勞而起勞想。是為顛倒。又如吾我本凈無身。如是欲塵則為本凈無塵勞也。其有曉了如是觀者。是決欲律。彼亦不化過去欲塵。亦無當來亦無現在。所以者何。不習諸行亦不復念塵勞欲塵。其于己身無所念者。則無過去亦無當來亦無現在。又如心者無有色像。則無有內亦無有外亦無所得。欲塵如是則無色像。亦無有內亦無有外亦無所得。無所得者則無嗔恨。亦無諍訟無所滅除。亦無所造無所不造。亦無所作亦復不作。一切欲塵其有游此。于諸欲塵了別恩愛。而無所有亦不離有。是則名曰決欲塵律。佛告寶女。假使菩薩曉了如是開化欲律。則能教導眾人欲塵而說法矣。是則名曰奉順律教。佛說是至誠真教之法隨誼奉順律事。一萬菩薩得不起法忍。寶女欣然志懷踴躍善心生焉。前白佛言。未曾有如來。快說此至誠法嘆詠誼律。設使菩薩奉行如斯。則為第一無所諍訟。便能蠲除眾生所訟。則順經典。  
寶女所問經卷第二 
發意三十二寶品第二  
　　爾時賢者舍利弗問寶女曰。今者女身豈能修于至誠之法誼律行乎。寶女答曰。唯舍利弗。其至誠者無有言辭。法者無欲誼不可獲。計于律者身心寂然。又如彼者不可發遣亦無所受。唯舍利弗。其至誠者則滅盡相。法憺怕相。儀離嚴飾律解脫相。以是之故不有言辭亦不可說。唯舍利弗。至誠無本法無差特。議無有二律無造誼。以是之故不有所說。亦無言辭不可贊詠。時舍利弗復問寶女。女所執寶為何等類。而爾名曰為寶女也。于是寶女答舍利弗。菩薩則以三十二事而現目前興發寶心。一切聲聞緣覺之乘所不能及。何謂三十二事。救濟一切黎庶之類。皆令興發諸通慧心不斷佛教則發寶心。將護法教則發寶心。亦不斷絕圣眾之令則發寶心。勸導眾生立賢圣安無極之珍則發寶心蠲除黎庶塵勞之欲。去諸惱患至于大哀則發寶心。一切所有琦珍異寶悉能舍施。內外所有瑰琦之物無所貪惜則發寶心。自能護己禁戒善行。能以救濟毀戒之人則發寶心。忍辱之力和雅安詳精進合集。令諸嗔諍患厭怒害。貢高自大懷結之眾群黎之類。恃怙力勢欲有所加。使興忍辱。而令眾生觀于道法忍辱之力則發寶心。不怯不弱亦無懈怠。堅固殷勤永不回還。于大乘行而不懈倦。開化懈怠眾生朋黨令大精進則發寶心。心意專精而修一行。同等禪定三昧正受。所歸差特開化眾生。令于欲界而無所著。以權方便退還于禪則發寶心。智慧分別破壞一切諸窈冥法。猶如真正而無有二。入施一品感動圣達則發寶心。等心一切而無加害。道無若干尋以一味為諸通慧則發寶心。離諸結滯而以平等。有為無為有形無形。亦無歡欣不離寂然。無心熙怡善住安諦。意不動搖苦樂不移。將護群黎則發寶心。離于恐懼。于深緣起十二相連奧妙之誼而無所畏。所當度者曉了超越不取諸見則發寶心。積累功德而無厭足周滿相好則發寶心。常志好樂欲見正覺。而不違遠恒睹諸佛則發寶心。求聞經法聽省典籍稱量誼趣則發寶心。如所聞法可講說者發無量心。所興諸法無所師受則發寶心。建立所行睹毀戒者而以恩濟則發寶心。其無所學志存新學而不輕慢則發寶心。舍于貢高自大甚慢邪憍之心。卑下謙順而受教命。自屈稽首一切眾生則發寶心。志存微妙諸根明達。蠲除卑賤下劣之乘。信樂大乘直心向道則發寶心。離于魔事除去勞塵。潔凈清白而無垢濁便無瑕疵。貪欲染污乃以永除。樂處所有不以懈厭則發寶心。而常專精行在澹泊。秉閑居德身心寂然。澹虛之行亦不污穢。生死之難志于大哀則發寶心。于是菩薩。舍于己身一切之安。欲安天人開化眾生遭苦患者。于眾惱熱不以懈惓則發寶心。斯菩薩者光明寂然。而如勢力逮無漏法。觀于解脫如察己事。假使欲令而不遠舍所有之事。悉欲具足十方諸佛之法則發寶心。斯為菩薩。非常苦空無我非身。觀斯諸法則無有厭不染塵欲。樂志無欲道品之法則發寶心。斯為菩薩空無想無愿。于一切法而無所行。則以觀察睹見眾生。便于諸法而不造證則發寶心。斯為菩薩。睹于諸趣恐懼之難。忽如失火燒其頭發。精進具足不可計會。無央數劫游于生死。而不懈廢諸通之慧則發寶心。是為菩薩。設使親近于佛道者。漸漸加增微妙之身圣慧之業。彼時行者不舍大法。伏意樂順隨諸窮匱。不增穢之不以懈厭則發寶心。是為菩薩。假使勸化群黎之黨。第一精勤樂于道誼不計吾我。堅固志性至于大哀則發寶心。唯舍利弗。斯為菩薩三十二事而發寶心。則為名曰無極妙珍寶一切菩薩之寶心也。  
　　于時世尊贊寶女曰。善哉善哉。甚快說此菩薩之行。所發寶心而得入道。又復寶女。斯諸正士有無量德所可嘆詠。發于無上正真道意。所以者何。非聲聞寶非緣覺寶。斯則名曰為佛道寶為菩薩寶。加復興隆佛道之寶。因而生出聲聞緣覺菩薩發心所興之寶。皆悉出生一切諸寶。  
聰明品第三  
　　于是賢者舍利弗白世尊曰。至未曾有天中天。此寶女身所問辯才。分別解說如所了慧聰明之慧。本豈達乎演暢要事。世尊問曰。于舍利弗所念云何。斯寶女者。不以聰明慧演說法要。莫造斯觀。此寶女者。已得聰明無斷辯才。于時耆年舍利弗問寶女曰。女樂堪任分別聰慧。解脫緣便。寶女報曰。唯舍利弗。一切諸法悉而應說。皆歸聰明所造之業。唯舍利弗。菩薩意者分別解說為聰明慧。所以者何。攝取一切諸誼之要故發道心。是為于誼聰明之慧。等御法界故發道心。是則名曰辯才之慧。彼所說者皆歸滅除。是為滅盡辯才哲慧。一切順旨為聰明慧。發此心已。至無礙頌無斷辯才。是為辯才聰明之慧。  
　　寶女復謂。舍利弗。無所行誼無所著誼。心志大誼聰明了誼。而常善思法如幻誼。計其心者則為法事聰達之心。心了諸門有所歸者。歸于明哲不倚六情。心無所著辯才無礙。分別聰辯所有誼者則為非誼。見法澹泊所謂順趣。假音聲耳。其辯才者托于言辭。所云佛者無不覺誼。由是法生。緣斯順應分別法矣。有辯才者分別自恣法誼為誼。無恣之法乃為法矣。應順之法乃為順矣。法之辯才乃為辯才。無所有誼無為之誼。合會之誼為聰明誼。合會法者一法味誼。圣眾順滅乃為順滅。有所分別乃為辯才。是為舍利弗諸法講說章句。常觀此法則為聰明誼也。  
問寶女品第四  
　　爾時賢者舍利弗問世尊曰。其寶女者。發無上正真道意以來久如。為于何佛而志大道。佛告舍利弗。乃往過去久遠世。不可計會無央數劫。爾時有佛。號曰維衛如來至真等正覺興出于世明行成為善逝世間解無上士道法御天人師為佛眾祐。世界曰清凈佛土。衣被飲食居宅游觀。皆如第四兜術天上諸菩薩眾。又彼佛時。純悉一類唯菩薩眾菩薩之會七十六億皆不退轉。得諸總持出于辯才。  
　　佛言舍利弗。時維衛如來至真。有轉輪王名曰福報清凈。主千世界。帑藏珍寶不可稱計福報清凈。中宮之內夫人婇女八萬四千。皆國中上真人玉女。王有千子悉皆力士威勢難論。其王供養維衛大圣。三十六億歲一切施安。而諸菩薩奉衣食床臥之具病瘦醫藥。舍利弗問曰。唯然大圣。維衛如來壽命幾何。世尊告曰。壽十中劫。福報清凈王供養維衛如來。不可稱限。中宮諸子眷屬枝黨九十二垓。侍從圍繞詣維衛佛稽首足下。明月珠瓔其價百千奉上世尊。則而叉手白維衛佛。唯然大圣。吾身所有供養眾備。寧有供養超過此者進如來乎。佛告舍利弗。維衛如來答福報清凈王曰。大王欲知有異供養為尊為上為無儔匹。王所未施設。百倍千倍萬倍億倍巨億萬倍。超勝于王前所施與供養之具。又問何謂。維衛如來見彼大王心之所念。則說頌曰。  
　　億千諸佛國　　無數如恒沙 
　　至億百千劫　　滿中珍寶施 
　　而供養如來　　合集其福德 
　　不及愍眾生　　而發道意者 
　　事億千諸佛　　垓數如恒沙 
　　奉無數億劫　　亦如江河沙 
　　佛道心哀勝　　七步為超殊 
　　斯供養諸佛　　最尊豪無上 
　　斯施為超越　　誡無量上忍 
　　此精進堅強　　定意慧無動 
　　其發道意者　　志愿于導師 
　　是福最無限　　所積不可盡 
　　名稱遠流布　　眷屬巍巍妙 
　　財寶勢力豪　　心念如僥獲 
　　為轉輪圣王　　威力天帝梵 
　　若志性欣豫　　斷意諸通慧 
　　消滅諸惡趣　　悉無八難畏 
　　長益清凈道　　常處天人路 
　　若人建立志　　離垢無上道 
　　諸根恒明達　　圣聰無闇塞 
　　睹諸佛奉事　　而聽聞經典 
　　精求智慧圣　　常知弘道心 
　　心無猶豫結　　離諂常質直 
　　愍濟眾生故　　其志愿道意 
　　不樂諸欲樂　　志慕于法樂 
　　普世無所著　　行如水蓮華 
　　不厭福德慧　　志求度無極 
　　發道心如是　　孰不建大道 
　　則以巨錠鐐　　昭濟諸群[黍-禾+利] 
　　為尊上明師　　眾生大導師 
　　處世為最上　　施藥除諸病 
　　建立于道意　　億無量無盡  
　　佛告舍利弗。福報清凈王者。從維衛如來。聞發道意咨嗟功德不可限量。歡喜踴躍不能自勝。則發無上正真道意。時王中宮太子官屬群臣百官。及諸小王眷屬翼從。說此頌曰。  
　　今以建立　　最尊道意　　興發慈心 
　　愍傷眾生　　假使欲得　　吾所敬重 
　　則發道意　　令其堅固　　生死本際 
　　而不可知　　坐行非事　　墮于苦惱 
　　殷勤精進　　志尚佛道　　為眾生故 
　　行愍善哉　　則能長益　　辯才智慧 
　　具足供養　　圣達如是　　維衛之佛 
　　得不可量　　為通慧心　　所行若斯 
　　欲獲天世　　之所安隱　　帝釋梵天 
　　轉輪圣王　　有為之安　　無為之樂 
　　則當遵修　　于斯道意　　思攝禪定 
　　不可限量　　度于彼岸　　道亦如之 
　　圣通之慧　　靡所不達　　諸一切智 
　　所行如是　　十力佛勢　　不可思議 
　　四無所畏　　如來所有　　諸佛之法 
　　弘廣無邊　　從清凈心　　而獲致斯 
　　假使欲動　　億千國土　　音聲普告 
　　而悉聞知　　修清凈行　　恢弘無垢 
　　有聰達者　　當發道意　　則為十力 
　　之所奉敬　　而諸如來　　悉咨嗟之 
　　為諸眾生　　無請之友　　有聰慧者 
　　當發道意　　設使佛道　　現無慧慈 
　　說其功德　　無數億劫　　佛之道意 
　　所有功祚　　不可盡極　　況欲限乎  
　　爾時福報清凈大王。適說此偈。九十二垓民人之眾。及王后宮并千子。則發無上正真道意。三千大千世界六反震動。十四億天演勸助音發大道心。然后彼王轉輪圣帝則更恭肅。十億載供養維衛如來之尊。一切施安。凈修梵行清凈之戒。常聽如來所說經典。眷屬俱往啟受法教。則立長子而為國主。便下須發以家之信。離家為道行作沙門。作沙門已尋則學是四無盡句。次第咨嗟稱限求趣。何謂為四。至誠章句。法典章句。妙誼章句。律令章句。具億千歲入權方便。其王出家學此以后。于千世界三昧正受超度眾生。悉于維衛如來之所而作沙門。佛告舍利弗。欲知爾時轉輪圣王。福報清凈者。豈異人乎。莫造斯觀。則是寶女。斯寶女者于維衛佛。初發無上正真道意。時舍利弗問世尊曰。以何罪蓋受女人身。佛告舍利弗。菩薩大士。不以罪蓋受女身也。所以者何。菩薩大士以慧神通善權方便圣明之故。現女人身開化群黎。于舍利弗意趣云何。斯寶女者為女人乎。莫造斯觀。承圣通力而有所變。則真菩薩也。當造斯觀。無男子法無女人法。具足一切諸法之要。無來無去。此寶女者。處閻浮提開化教授。九萬二千諸童女眾。皆發無上正真道意。于時寶女謂舍利弗。耆年豈能現女人身。而為眾生講說法乎。舍利弗曰。如今吾者則不好樂男子之身。況當復受女人之像。寶女問曰。卿為穢厭于己身乎。便答女曰。實患厭之。寶女答曰。是故菩薩超越一切眾生之類而無有侶。舍利弗曰。以何等故。其女答曰。唯舍利弗。聲聞之家所可穢厭。其諸菩薩不以患難。聲聞之家何所穢厭。五陰四大衰入之事聲聞所患。菩薩執持五陰四大六入之事。不以為患。聲聞穢厭所生周旋及受吾我。菩薩受身無所患厭。諸聲聞眾惡受生死。菩薩游入無量終始不以患厭。聲聞穢厭所生眾難。菩薩所生而無患難。聲聞懈厭功德之業。菩薩積累眾德。不以厭足亦無患難。聲聞惡厭在于眾會。菩薩開化群黎之黨。不以患難。聲聞穢厭郡國縣邑。菩薩普入郡國縣邑州域大邦。不以惡厭。聲聞穢厭。己身塵勞菩薩不患。一切眾生塵勞之欲。唯舍利弗。聲聞之家所可穢厭。菩薩大士無所患難。  
八力品第五  
　　于是舍利弗問寶女曰。菩薩大士。承何威力無所穢厭。寶女答曰。唯舍利弗。菩薩八力無所患厭。何謂為八。一曰慈力無所加害。二曰哀力不舍群黎。三曰和性之力不為下劣。四曰慧力離于塵勞。五曰權力心無所厭。六曰德力行無所著。七曰圣力則無愚戇。八曰進力本志上愿。是為八力。菩薩周旋之所建立。道德之力無所患厭。耆年舍利弗問寶女曰。汝豈具足如斯力乎。若能平等往來周旋耶。寶女答曰。若以平等平等住者。設能如斯行諸平等。彼則無力亦不羸劣。其平等者。彼則不有亦復不無。無無所造不造所行。斯謂平等。平等猶空。一切諸法亦如虛空。其如空者則無虛空。空虛曰寂。便無言說若如曠野。一切諸法亦復如是。猶如虛空慌惚無形亦無言辭。如是平等則無羸劣亦無力勢。唯舍利弗。菩薩羸劣則有勢力。所以者何。假使若以塵勞愛欲而羸劣者。則以智慧而有力勢。若慳貪劣則用布施致于堅強。設以犯戒而羸劣者。則以戒禁而堅強矣。設以嗔恚而羸劣者。則以忍辱為力勢矣。其以懈怠為羸劣者。則以精進為力勢矣。其以亂意為羸劣者。則以禪定為力勢矣。設以邪智為羸劣者。則以正智為力勢矣。斯一切法設使菩薩于不善德而羸劣者。則以德本為力勢矣。于時世尊贊寶女曰。善哉善哉。若有欲言當作斯說。說是語時五百菩薩逮得法忍。  
十種力品第六  
　　寶女白佛。所可謂言如來十力。以何等力為十力乎。而得成就。佛告寶女。假令菩薩行菩薩道。未曾歸于成立下乘也。終不興造不善之業。彼則以斯堅固之力遵詣道場。寶女又問。何謂十力。佛告寶女曰。力達處處以處處力審如有知。有限無限審如有知。設令寶女。如來處處非處處事。有限無限審如有知。是為如來第一之力也。如來以斯于眾會中而師子吼。解無著要轉凈法輪。沙門梵志天龍魔王梵天世人。巍巍之德莫能當焉。常如法故。  
　　復次寶女。行菩薩道。欲令余殃罪福之報未之有也。彼以得蒙遵修力勢。逮成佛道。過去當來現在罪福悉知其原。設使如來知去來今罪福報應。善惡所趣審如有知。是為如來第二之力也。如來之力而于眾會則師子吼。解無著處轉凈法輪。沙門梵志天龍魔王梵天世人。巍巍之德莫能當焉。復次寶女。行菩薩道。觀眾生根而為說法。知其原已而度脫之。若使應于眾人之根。以此具足逮成佛道。為諸眾生以精進根限了黎庶審如有知。假令寶女。如來現知眾人根本而師子吼。是為如來第三之力。應如法故。復次寶女。行菩薩道入于眾生人物之界。隨人所好如其黎庶而建立之。彼入斯界究竟之力。逮成佛道。而曉世間無數之形若干種體。假令如來入眾生界。各從信喜而開導之。是為如來第四之力。應如法故。  
　　復次寶女。行菩薩道。群萌之類志若欲脫。因其所信而得勉濟。求于慧見。睹如慈信而不惡穢。彼則以是信解脫力究竟之事。逮成佛道。而知黎庶若干種信。無量之樂審如有知。假使寶女。如來了知仙人眾生若干種信。所樂無量審如有知。是為如來第五之力。而于眾中則師子吼。沙門梵志天龍魔王梵天。巍巍之德莫能當焉。復次寶女。行菩薩道顯發遣慧。有為無為有形無形之所有法。求聲聞乘緣覺之乘若復大乘。彼以斯慧具足之力逮我佛道。一切盡入究竟之慧。審如有知。假使寶女。如來普入眾慧靡不周達。審如有知。獨步眾中而師子吼。天上世間。巍巍之德莫能當焉。常應如法。是為如來第六之力也。  
　　復次寶女。行菩薩道。未寶廢失往古德本。而不放逸超越本愿。彼則以斯往古本德不忘失力。具足究竟逮成佛道。心念過去無數劫事審如有知。假使寶女。如來知己及他眾生不可計量往古之事。悉誠念之審如有知。而于大眾師子之吼。是為第七之力。沙門梵志天龍魔王梵天。莫能當焉常如應法故。  
　　復次寶女。行菩薩道。遵修禪定三昧正受心無所生。離于欲塵調隱柔仁。彼則以斯柔仁之力。具足究竟逮成佛道。了于黎庶一切禪思脫門定意正受之行塵勞懷結。審如有知。假令寶女。如來曉于黎庶一切禪思脫門三昧正受塵勞懷結。審如有知。是為如來第八之力。而于大眾師子之吼。沙門梵志天龍魔王梵天。巍巍之德莫能當焉。  
　　復次寶女。行菩薩道。未曾覆蔽眾生之功。不輕未學不慢不及。逮致顯明照于眾生。彼則以斯弘大光耀。究竟具足逮成佛道。天眼徹視如有悉知。假使寶女。如來至真道眼徹視靡不睹見。是為如來第九之力。獨游大眾而師子吼。沙門梵志天龍魔王梵天。巍巍之德莫能當焉。  
　　復次寶女。行菩薩道。不御眾生至有漏法。則為黎庶說漏盡法不長諸漏。以無漏道求于眾生。顯示正路。彼此無漏篤信之力。具足究竟逮成佛道。普達一切盡諸漏慧。審如有知。假使寶女。如來悉盡諸漏慧者。開示一切無漏之慧。是為如來第十之力。如來以致斯真力者。則于眾會而師子吼。了無著處轉凈法輪。沙門梵志天龍魔王梵天世人。莫能當焉。是為寶女如來十力。如來以是十種之力。具足成就乃得謂正覺。假使菩薩逮聞此力。以斯菩薩十種之力。而逮成就如來十力。  
四無所畏品第七  
　　寶女白佛。斯所可謂如來至尊。四無所畏十八不共諸佛之法。又彼菩薩則以何行。致四無畏十八不共諸佛之法。世尊告曰。行菩薩道。未曾于法違失師命。了知是像。常以等心愍于眾生。一切所有施而不吝。等奉行法觀察所歸。無若干想以離眾著。適成佛道則師子吼。吾以逮成平等之覺。汝等當知。吾以曉了于此之法。無不覺達。假使若有沙門梵志天龍鬼神魔王梵天及與世人。不能睹見如來瑞應弘雅威曜。設不能睹現應之德。欲求佛短都不睹見。而敢生意心自念言。佛不得成平等正覺。設有言爾。佛無恐懼行無所畏。獨步大眾而師子吼。知無著處轉凈法輪。沙門梵志天龍鬼神魔王梵天及與世人。巍巍之德莫能當焉。是為如來第一無畏。  
　　復次寶女。行菩薩道。知于內行別內外法。又復曉了掛礙之法。亦不習行廢退之法。亦不順從亦不自行。不以化人亦不宣布。見諸掛礙悉棄捐之。逮成佛道為師子吼。永不睹見沙門梵志天龍鬼神魔王梵天及余世人而訟理言。如來講說掛礙之法而令人行。雖有斯言不以恐懼。行無所畏轉弘法輪。于大眾中而師子吼。是為如來第二無畏。  
　　復次寶女。行菩薩道而常奉行清白之法。無諍訟路講說經典。凈化一切眾生之類。現在歸趣超異之德。無數重擔無為之業。則普得入凈除結恨。而自積累無為之業。其佛勸化黎庶之原。逮成佛道則師子吼。吾以凈除諸結恨事而講說法。遵修此行悉得嚴凈。永不睹見沙門梵志天龍鬼神魔王梵天及余世人而訟理言。如來講說結恨之法。雖有斯言不以恐懼。行無所畏轉大法輪。于大眾中而師子吼。是為如來第三無畏。  
　　復次寶女。行菩薩道未曾處于甚重憍慢。吾有所知吾有所見。余人無知而無所見。志常謙遜而不自大。覺了眾事不著惡行。彼遵此法悉令具足。逮成佛道則師子吼。當知我身以盡諸漏。如是蠲除生死之患。復為眾生廣說經典蠲除諸漏。永不睹見沙門梵志天龍鬼神魔王梵天及余世人而訟理言。如來講說不除諸漏諸漏未盡。雖有斯言不以恐懼。行無所畏轉大法輪。于大眾中而師子吼。是為如來第四無畏。  
寶女所問經卷第三 
十八不共法品第八  
　　復次寶女。行菩薩道。諸有眾生常失路者。導示其路溝坑崄地高下邪徑。治令平等而設橋梁。窈冥之處邊曠之地。則立佛寺高曠彌弘。假令有人處狐疑罪。為無央數群萌之類。蠲猶豫罪。令不墮殃而有處所。亦不興盛他人狐疑。不說人短言某有罪。知無央數群黎志性。滅除一切眾生愿行。而說經法無有狐疑。亦不猶豫。則為興顯法之弘曜。而以授與大智慧明。勸助諸佛一切菩薩令說經典。以法施恩而無諛諂。造立善業轉相勸化未曾輕人亦不調戲亦不易弈。不施加害亦不毀呰。國土所習亦不自大。一切言辭唯信佛言。隨文字教而得自在知文字空。于諸言辭所有之事不睹瑕穢。不求其短不瞻其缺。設使菩薩行如是法逮成佛道。斯則名曰無有瑕缺。以無瑕缺則能具足一切智慧。若有問事分別解說。靡不通達普悉照曜。善修三昧善能曉了。咸入一切音聲總持。常嘆如來無缺之辭而說經法。皆于文字而無所造。是為寶女如來第一不共之法。  
　　復次寶女。行菩薩道。棄捐一切口之惡辭。所言至誠。以法為本以議為主。教化為業不為虛妄無所傷害。而悉舍離非賢圣辭。遵修賢圣寂寞之事無有諍訟。順從沙門所造立法。若聞經典所求得議為他人說。皆為己身及與他人。志求精修滅定之事。未曾與人斗結懷怨無所訟理。不求口舌亦不著空。信解空行則無所著。度法名號篤信如來無業道慧。勸化余人眾生之類使入此法。遵斯法已逮成佛道。謂無諍訟彼無音聲。不以一字而有言辭。亦無所說不處諸業。勸化他人于斯正法。修是法已逮成佛道。則無言辭。以無音辭。不以一字而有所演。亦無所說無俗之業。為諸會者善說議理可眾人意。所說音辭順而應時感動國土。善修三昧分別曉了無量之行總持之門。則于如來一切順節諸相具足。及一切好一切毛孔。演出無量不可思議佛法音聲。能以一毛所暢音聲。悉敘悅可諸會人心。講說無量諸法之門。音自然出。乃是往古本愿所建勢力所致。如來于彼無有思想。而常寂然無所業求。是為如來第二不共諸佛之法。  
　　復次寶女。行菩薩道。常不違失于六思念。而常念佛念法念眾有思念天念行布施念行智慧。亦化他人令行六念。行此法已逮成佛道。常不失意救念眾生。于一切法而得自在。善修三昧分別曉了法錠總持。又如來尊。悉念諸法未嘗忘失。彼時則以未曾之行。察睹一切眾生之類心意所念。欲來問事。如來悉了不復思念。若有問者而解說之。如是所言心根明達無所掛礙。皆能善說悅眾人意。以一文字一時須臾而悉周至。是為如來第三不共諸佛之法。  
　　復次寶女。行菩薩道。而常將護他人之心。不令余人造嗔恨心。不令心動。不惱人心。不令心臭。未曾妨廢他人德本。不斷絕法而信其心猶若如幻。無念無想不以自恣。等心一切眾生之類。等觀諸法。處一法界入無所壞。行是法已逮成佛道則得常定。無有須臾心不定時。觀行諸法一切自然。名等積三昧。而善分別普門總持如來常定。顯示一切諸佛之事無有異業。是為如來第四不共諸佛之法。  
　　復次寶女。行菩薩道。無有顛倒諸想之念。心不反行不造邪見不為虛妄。則不自計有我有身。無有人想。亦無壽想。亦無命想。無士夫想。無人意想。無學志想無斷絕想。無有常想。無諸見想。無三處想。亦無念離三處之想。亦無有善亦無不善。亦無有罪亦無不罪。亦無有漏亦無不漏。亦無世俗亦無度世。除塵勞根。無有生死及泥洹想。受聚會想。眾生志性思想顛倒。蠲除此已遵修眾善。則以遠離凡夫之想。棄捐一切眾邪之見。亦于中間而無所猗。觀平等法。行斯法已逮成佛道。無若干想。名曰如來永無諸念。則能善修無想三昧。曉無盡藏總持之門。如來游步行無有想。則興大哀愍傷群萌諸妄想者。其有黎庶縛著行者。勸化說法不失時節。是為如來第五不共諸佛之法。  
　　復次寶女。行菩薩道。心常觀察游生死者。省諸塵勞苦惱法已。則尋導御令至普安。立于法觀使不憂戚滅一切苦。于諸利求不以汲汲。則為蠲除戀慕之結。亦不貪惑一切供養所獲之利。則于諸利有所忘失不以憂結。觀諸萬物一切無常悉為苦矣。不觀身法信寂泥洹。而已觀察于眾黎庶。如是色像觀察諸法。奉行己達遵修斯法。究竟具足逮成佛道。名曰無礙。不可計會所觀察者。則為如來合會宣暢。善修三昧名離三觀。曉了有數海印總持也。如來普為諸天龍神阿須輪迦留羅真陀羅魔休勒釋梵四天王人非人。悉供養佛無不奉事。不以為厭亦無所著。一切異學諸外道奇術犯戒眾生。來嬈亂之。不以憂戚其心平等。解諸所有悉無所有。其心平等。譬若如地無所不忍。猶若如水洗諸穢濁。心若如火無所不燒。心若如風普無所著亦無戀慕。心如虛空亦無結恨。等心療治一切眾生。睹寂寞行則于斯法思惟觀察修于人行。所觀具足常興大哀。遍入眾生度無所度。開化群萌不舍時節。從人本行而為說法。不以動搖亦不懈怠。是為如來第六不共諸佛之法。  
　　復次寶女。行菩薩道。蠲除眾惡殷勤修行。求于一切善德之法。好于微妙愛樂無極。喜于至深若干之種諸善之本。棄舍聲聞緣覺之事。志于大乘而不退轉。興發大哀愍于眾生。思惟正義未曾忘舍。除己身想為他人故。合集一切諸佛之法。彼則以斯好樂于法不能絕去。志慕佛道。睹諸魔眾倚于顛倒反邪見者。故為斯等積累正法逮成佛道。因曰如來不失正樂。以能善遵所樂三昧分別曉了。金剛總持自在于法。所可應講而為說之。所向一時須臾之間。所歸時節有所持者。眾生意性如其法器。各從所行而說經法。常不違失三昧之定。是為如來第七不共諸佛之法。  
　　復次寶女。行菩薩道。常行精進。恒不舍遠不厭善本。合集應德而不違廢。敬于一切尊于善友。詣諸法師諸佛菩薩。親近咨受聞其經法。奉事侍從精進無量。游無數土攝護生死。開解無限眾生之類。嚴凈無量諸佛國土。供養無量諸佛正覺。攬持無量諸佛之法。覺達無量諸佛圣慧。入干無量眾生之行。曉了無量講諸法門。彼則以斯勸法之故。究竟具足逮成佛道。斯則名曰不失精進。如來精進無所忘失。善修于斯精進之行。三昧定意神足變化。如來神足感動變化不可限量。亦現殊特開化度脫無數群萌。堅固至誠無礙陰蓋。游諸佛土無所損耗亦無所行。而普周至遍于虛空。是為如來第八不共諸佛之法。  
　　復次寶女。行菩薩道。意常專秉第一執志。又恒安詳究竟具足真諦之心。未曾忘失一切世俗及度世法。遵修思惟于四意止。彼則自觀內身之行。而專惟于非常苦空非身之事。又觀外身身之所行非常苦空非身之行。觀內外身非常苦空非身之事。觀內痛癢見痛癢空專修于行。觀外痛癢見痛癢空。觀內外痛癢見內外痛癢。思惟知空。觀內心行見其內心。惟念無想。觀于外心見外心行。專惟無相。觀內外心見內外心。專惟無相。觀于內法見于內法。行無所愿。觀于外法見于外法。專無愿念。觀內外法見內外法。行無愿念。彼則于身得四意止。思惟非常苦空非身。具足成就如來之身。而不斷絕身之善德。以解痛癢則獲意止。思惟空行察于一切諸趣黎庶而令休息一切惡趣。以設大哀除其苦患。心以解達名曰意止。專修無相亦不違失菩薩之心。稽累遵修大乘之行而不懈廢。心歸于法名曰意止。專修無愿。不于無欲法而取證觀察佛法。等御入于無量法界。修斯法已究竟顯達逮成佛道。是則名曰不失道意。如來常定志未曾忘。蠲除眾行善修三昧。如來講說變化之事。見諸眾生去來現在心之所念信解諸根。度脫塵勞愛欲之行。曉了結縛因緣之著非善行業。報應罪福生死終始。知諸佛土聲聞合會。體解菩薩行受決時。自說父母親族知識朋友。心根明達而不忘之。分別八處言無一虛。是為如來第九不共諸佛之法。  
　　復次寶女。行菩薩道。常遵智慧。智慧光明。智慧威曜。智慧顯識。演智錠暉圣達之慧。深妙之明。厭欲之智。意不可喻。所興之慧達于一切。聲聞緣覺慧所不能及。未曾有慧。曠達窈窕無邊之慧。趣異之慧。滅定已慧。念無所住無所著慧。求聞無厭志于圣達。暢于博聞而歸智慧。睹于世間如首火然。殷勤志慕大學之慧。有所聽聞猶如大海。聞能分別。好樂經典樂于法樂。彼求于法故行精進。以斯法樂無有形類于內于外。而悉放舍無所吝惜。小心恭順奉敬尊舊常受言誨。于五陰苦靡不能忍。悉舍諸安所可娛樂。彼以好法殷勤為樂。聞一四句頌。不用具足千金之寶。寧欲得聞一句之法。不志獲于轉輪圣王。愿樂欲求聞度無極。不貪得致帝釋梵天。寧樂為人說四句頌以法布施。則不奉賴江河沙等廣說祠祀供一切乏。寧樂勸人發于道意。而不用致江河沙等轉輪圣王。寧樂為人講說經典。演度無極所可遵行。而不奉獲江河沙等帝釋梵王。其有性行。如是成就專精聽經。一心而為他人說者。如是精進所受奉行。少有及者一切諸天所見敬奉。諸佛所念。其為諸天所見擁護。諸佛念已。俗間典籍度世正經自然現矣。不學悉達則能堪任。致于無盡智慧光明。行是法已究竟具足逮成佛道。以故名曰為如來也。不共智慧真諦圣達。其明巍巍無所掛礙無有陰蓋。皆知一切群萌之等心所行念善惡所歸。有言無言。有罪無罪。有漏無漏。世俗度世。塵勞嗔恨。生死泥洹。皆分別說。一切法門所入圣覺。曉了講誦一切國土滿中諸塵。其智慧明知于過去當來現在之事。無所掛礙無有陰蓋。劫數如是一切悉了無有蔽礙。曉了本際當來之際諸去來世。說無邊際入識察行。善修三昧教授變化。如來至真以一法門。悉能分別一切法門。使一法門入一切法門。是為如來第十不共諸佛之法。  
　　復次寶女。行菩薩道。未曾志慕于居家矣。亦復不樂于舍家。而復示于出家行學。多為沙門好喜澹泊。寂然為上靖默為業。遵修精進深妙之法。而復奉行斯三脫門空無想愿。一切諸魔及外仇敵所不敢當。一切顛倒及諸邪見無能犯者化諸想著眾生之類。彼則以此三脫之門而專惟行。便致無蓋解脫之門。自然興發無礙慧明。以度魔界具足圣界。不復習行一切陰蓋顛倒覆蔽所處邪見塵勞眾想。便以曉了無陰蓋門。以三脫門而自娛樂。則分別說深奧之法。但歸要義不歸嚴飾。但歸要慧不歸于識。歸分別要不歸多辭。但歸于法不歸于人所歸導利一切眾生。美辭嚴飾離諸想會。講說分別歸于要義而令解脫。于色想會講說分別歸于要慧而度脫之。在于多辭而合會矣。說色平等令歸正說而度脫之。依于人會分別勸化。使歸于法而度脫之。假使會在六十二見。為分別說譃無之要使度脫之。設集游在一切諸想因緣之惑。解脫無想而度脫之。游在三界分別無愿而度脫之。集在欲行。解脫空凈而度脫之。集在嗔恚。分別慈心而度脫之。會游愚行。解說緣起十二相連而度脫之。入于貪會。分別現說施度無極而度脫之。在犯禁眾。分別現說戒度無極而度脫之。在嗔恚眾。分別現說忍度無極而度脫之。在懈怠眾。分別解說進度無極而度脫之。在亂意眾。分別現說禪度無極而度脫之。在邪智眾。分別現說慧度無極而度脫之。在凡夫眾。分別現說圣諦之議而度脫之。在四倒眾。分別現說無常苦空非身之法而度脫之。在于一切陰蓋之蔽顛倒邪見迷惑之眾。分別解說無蓋脫門而度脫之。在塵勞眾。分別現說十方諸佛道品之法而度脫之。行是法已究竟具足逮成佛道。所以名曰如來不失度脫。以能不失于解脫者。則無嗔怒。究竟根原無有缺減。本末清涼游諸所趣入干深妙。所逮神智而不可及甚難當矣。過于聲聞緣覺之乘。普能獨步于諸佛道。離穢無垢則無瑕疵。究竟清凈而莊嚴治。寂觀之業志有所說。而不可盡無量無邊。則于無為無所掛礙修行平等等如虛空。善修三昧號離垢藏。皆悉照曜一切諸法。曉了總持。如來說法悉解脫想。一切所歸來親近者。普以暉曜多所開明。向于無為而崇滅度至重泥洹。究竟具足得其邊際。是為如來第十一不共諸佛之法。復次寶女。行菩薩道。以慧為尊慧為勢力。歸于要慧講論慧土。超越諸慧所歸趣者。嚴治圣道。興顯所行求于超異。凈修神通成一切智。修行道意具足究竟。則得圣達至諸通慧。若有欲心知有欲心之所興發。若無欲心知無欲心之所興發。若有嗔恚心知嗔恚心之所興發。離嗔恚心知離恚心之所興發。若有愚癡心知愚癡心之所興發。離愚癡心知離愚癡心之所興發。若有塵勞心知塵勞心之所興發。離塵勞心知離塵勞心之所興發。若睡眠心知睡眠心之所興發。離睡眠心知離睡眠心之所興發。若合會心知合會心之所興發。離合會心知離合會心之所興發。若冀養心知冀養心之所興發。離冀養心知離冀養心之所興發。若貪他心知貪他心之所興發。離貪他心知離貪他心之所興發。若過上心知過上心之所興發。若無上心知無上心之所興發。若陰蓋心知陰蓋心之所興發。若無陰蓋心知無陰蓋心之所興發。若無決心知無決心之所興發。若有決心知有決心之所興發。若有惡心知有惡心之所興發。若有善德心知有善德心之所興發。若有罪心知有罪心之所興發。若離罪心知離罪心之所興發。若有漏心知有漏心之所興發。若無漏心知無漏心之所興發。若世俗心知世俗心之所興發。若度世心知度世心之所興發。若有著心知有著心之所興發。若無著心知無著心之所興發。若清凈心知清凈心之所興發。若薄鮮心知薄鮮心之所興發。若眾憒心知眾憒心之所興發。若習更心知習更心之所興發。若無更心知無更心之所興發。若邊際心知邊際心之所興發。若無際心知無際心之所興發。取要言之若慳貪心布施之心。若犯禁心奉戒之心。若嗔恚心忍辱之心。若懈怠心精進之心。若亂意心禪定之心。若邪智心以正智慧度無極心。凡夫之心圣賢之心。趣邪見心趣正見心。聲聞乘心緣覺乘心若大乘心。若復曉了大道之心。又知苦諦所因而有。是為習諦。是苦盡諦斯為苦盡。向道者諦審知如有。已能曉了苦諦如有。則知本凈慧無所起。究竟本末無所習慧。而知苦諦審如所有。亦無所斷亦無有信令永都盡。曉了徑路一切普入。而以等御猶若虛空。無有吾我無所貪愛。又其處所本來悉凈。彼皆了此四諦之原。審從而有無所造證。開化眾生蠲除諦愿奉行明證。若為群黎講說經法。以所說法得真柔順。而不迷惑亂于緣起。棄捐一切眾邪異見。處入中正觀因緣法。則了諸法解報應緣。不在己土不在人土。不在壽土不在命土。亦復不在眾生之土。知彼無明而致斯行。知從所行而致有識。知從所識而致名色。知名色緣而致六入。知六入緣而致習更。知習更緣而致痛癢。知痛癢緣而致恩愛。知恩愛緣而致所受。知所受緣而致所有。知所有緣而致于生。知所生緣而致老死啼泣哀戚勤苦之患。如是因緣致大陰體。悉曉了空。無明已盡。行識名色六入所更痛愛受有生老病死啼泣哀戚大陰之身便永盡矣。彼造斯觀。其無明緣。非己身緣。亦非人緣。無壽無命。無眾生緣。設使無我無人無命無眾生者。斯則為空。已知空者不計有常。亦無斷滅不計無常。況斷滅者。則于過去而無所生亦無所起。設于過去而無所生無所起者。則于三世而無所著。已于三世無所著者悉無所獲。則無所有為自然矣。已無所有自然寂者。便則越度去來之路。已能越度去來路者則第一議。以第一議則曰正真。已為正真彼佛真辭。已佛真辭則無所諍。已無所諍則寂志法。已寂志法自然若空。從斯慧行而曉了之。從習不順則習無明。以習無明便致行識名色六入習更痛愛受有生老病死啼泣哀戚集大陰苦身惱之患亦不蠲除。所倚諸見悉究暢知。因緣報應而合會成。已能分別無我無人無壽無命。諸法自然不受邊際。亦不不受亦無所得。不得際者則無根源。已無根源則睹中正。假使不得諸法根源。于彼何緣當有中正。其中正者為何等類。彼以超度無限正法。則離彼此中間之法。便能講說無量中正經典之要。以能奉行如是法者。究竟具足逮成佛道。是故名曰如來至真終不違損度知見慧。設能不違度知見慧。以度知見慧尋能遵修力進三昧。曉了無量自在總持。而以等御無限中正之法界也。如虛空無有想念。便則講說無形業慧。分別報應無所忘失。演暢平等去來今事。而目睹察一切眾生諸根所趣。說其精進慧之所解。分別決了無央。數身不可計形。嗟詠解說世間之行。而善建立講無盡事。宣布顯現無量之信。若干種信又分別說。一切方面諸內分部。悉能周達決無限難。諸所游步說進退慧。演無思議諸法之門。宣示一切禪定脫門三昧正受。塵勞之欲嗔恚之結。構諸黎庶終始所趣善惡中間。而悉曉了過去無數無陰蓋慧。普現無量若干之變。往古世事而皆念之。又咸觀察靡所不睹。而悉曉了宣布無量無蓋。天眼徹視而悉說之。一切諸礙悉無有余。已能解脫除諸礙慧。一切漏盡及為慧耳。設無所有已為慧者。講無畏慧。皆無差特平等如稱。不斷佛事講說大哀勢力之慧。隨人本行而嘆說法。贊揚諸法無有處所。開化眾生則轉法輪無有懈怠。差特之慧宣布深奧若干殊異。超玄無底至化彌弘。智慧之力而為感動。一切聲聞緣覺之乘所不能及。是為如來十二不共諸佛之法。復次寶女。行菩薩道。興造圣業不求名號。則以己身興智慧業。不復設造一切身穢諛諂欺詐。無兇害行無慳貪行。常修梵行。身精進事則順道行。不為身患不逼他人。依度無極行大悲哀。常為眾生身所遵修。若茲具足。彼以斯法奉行如是逮成佛道。斯謂如來身所行事德慧自在。以身解了一切慧明。等自在已睹一切形。悉能示現諸色三昧。曉了普入總持之要。如來現已無數之形若干種像顏容之類。一切天龍鬼神。揵沓和阿須倫迦留羅真陀羅摩休勒。釋梵四王。梵志君子長者居士。農夫工師細民。比丘比丘尼。清信士清信女。又無數人不可稱計百千之眾。悉來會坐。佛現無量威儀禮節。顏貌形像而為最尊。為長為上為極大人為無量正。而為眾會講說經法。勸化發遣多所誘進。中間沒身忽然不現。眾人因解。是故大會各各相合。共坐說議眾人歡喜。所演智慧寂然經行。若有睹者不以為厭。若所說者益用踴躍心逮悅豫。不復歡喜一切欲樂境界財業。設沒不現靡不渴仰。欲得奉覲聽說經典。設有睹者。貪欲之著恩愛之見。聞所說法好樂聽受。因斯報應至于無漏。身口心定而無瑕疵。獲斯行業。是為如來十三不共諸佛之法。  
　　復次寶女。行菩薩道。造圣慧業不求名聞。彼口所說惟興慧事。不為一切瑕惡諛諂佞邪所迷。所言至誠而不兩舌。亦無粗辭而不讒人。言辭柔潤不為獷說言輒說法。其口所宣不令己身及與他人心懷惱熱。口之所說如佛教法議歸于善。口之所說言辭則可眾生之心。無所中傷其慧安詳。言辭具足不遵修名。以此行法究竟具足。逮成佛道。斯謂如來口言等慧智德自在。彼則以此口言等慧智德自在。善修寶事三昧之定。得達三品曉了總持。如來所入以一口辭。以一法言普入一切。宣暢諸音等悅一切眾會之心。如來一切所演音聲。則合于議不違法理。至誠柔順觀因緣法。除諸瑕穢而離愛欲。寂定游已必當獲致至誠之報乃至滅度。是為如來十四不共諸佛之法。  
　　復次寶女。行菩薩道。假使常修造智慧業不慕名色。以心思念圣慧所興。則令眾生離于瑕惡所著邪佞無明嗔恚倒見之事。遵修正見而行慈悲。等心黎庶不舍道意。遵奉慧已究竟具足。不為自大亦無慢恣。行是法已逮成佛道。斯謂如來心之所念精修圣慧志所暢達心等慧事圣明自在。彼已達已。一切慧心等圣自在。善修現在諸佛目前顯立三昧。所念清凈曉了鮮潔之總持也。如來一心普知一切眾生心念。已心等故則能普等一切黎庶。勸助平夷心等一切。則能等已所可勸助。心猶若幻。本性清凈。一切諸心自然如空。道法等御一切眾生身口心行。以眾生法等入己身。所修道法一切諸身猶若現影。若能以慧等御諸身。一切眾生入于己身。以能等御一切諸身入己身者。發意之頃令眾生身化立佛身。斯所建立無能毀者。亦無能動無能轉移。天上世間諸天人民。諸魔梵志沙門梵天無能進退。是為如來十五不共諸佛之法。  
　　復次寶女。行菩薩道。聞諸過去如來至真無掛礙慧。斯諸等正覺悉普周遍一切世界。無所掛礙無有陰蓋。身所行業威儀法式而悉篤信。一切世界音聲本寂。靡不得入無量無盡不可思議諸佛音聲。分別演說無量法門。斯諸過去如來言辭。則無有二。十方國土諸佛正覺。及眾正典。普諸黎庶一切菩薩。亦復如之。達諸聲聞緣一覺眾一切諸人因緣罪福。所可念行。則復篤信過去如來心之所行光明之曜清凈無量無有陰蓋。信斯過去諸如來者。不懷狐疑亦無猶豫。不恐不懼亦無畏難。諸佛境界不可思議。曉了眾生如是比像。悉樂諸法因勸助之。以行此法究竟具足。逮成佛道。斯名如來過去無量無損智慧所現自在。彼以過去自在智慧。則復善修于勇猛伏三昧之定。分別曉了威曜總持。而知過去諸如來眾。各各異名壽命之限。于其中間無邊之慧。欲求根源悉能盡極。過去菩薩聲聞緣覺亦復如是。眾生群萌所可造行。人所修業善惡禍福。有如過去一切劫數。以何等劫成為正覺。覺未覺者。于某劫中。而有若干如來至真等正覺。斯諸如來亦于彼劫。說無限量無礙之際不可盡極之根源也。又了過去諸佛世界其名各異。若有雜穢若復清凈。多少大小細軟微妙。塵勞限數所入之處。如其順應十方處所。金剛羅網分別所入。諸根羅網所入境界。一切過去無有邊際。諸佛國土不可究竟得其邊際。如來于此一切普說斯過去事。無有捐忘悉能決了。斯諸佛慧。如人觀掌視五指矣。是為如來十六不共諸佛之法。  
　　復次寶女。行菩薩道聞諸如來至真等正覺慧無掛礙。斯諸正覺普則周旋一切世界。身無央數無有陰蓋。身之所行威儀禮節悉篤信之。音聲暢達靡不周遍。諸佛國土皆聞法教。乃入無限所說法門。信于當來如來言辭。十方國土諸佛正覺諸法眾生。一切菩薩聲聞緣覺。及諸凡夫所作罪福善惡之報。又復信知當來諸佛心之所歸。光明威神清凈無數無有隱蓋。信斯當來諸佛之行。不懷狐疑亦無猶豫。不恐不懼亦無所難。而以篤信不可思議諸佛境界。則復于斯為諸眾生勸助合集。如是像法究暢信樂。行此法已究竟具足逮成佛道。斯謂如來當來無數無所損失現慧自在。彼以當來無所損慧。現自在已。則便興發大哀之力三昧之定。曉了分別師子雷音之總持也。則能了知當來正覺各各異名壽命限量。于其中間說無邊際不可盡極。得其根原。又復識知當來菩薩聲聞緣覺眾生群萌之所行也。黎庶行業所當遭遇禍福報應。又知當來一切諸劫。而于某劫當成正覺覺諸未覺。又于中間說所歷劫。無有邊際不可盡極得其根原。當來世界各各有名。雜穢清凈多少大小細柔微妙。如諸塵數所有齊限。如來知其無所捐忘。而柔順行十方處所。根原羅網之所有分。悉能普入當來無數諸佛世界。斯諸如來悉分別說。觀如手掌睹五指矣。是為如來十七不共諸佛之法。  
　　復次寶女。行菩薩道聞諸現在如來至真無掛礙慧。斯現正覺其身無數而無陰蓋。諸佛境界身所行業。身之所趣咸儀禮節。又其音聲咸遍諸國。無所掛礙聲無覆蔽。皆篤信解不可思議諸佛音響。說于無量諸法道門。斯諸現在如來言辭。而悉信樂。口所宣暢。十方國土諸佛正覺及眾經典。一切黎庶諸菩薩等。聲聞緣覺一切人民選擇分別。此諸如來心之所行。心所興業光明清凈。不可計數無有陰蓋。皆復信此現在如來。不懷狐疑無有結滯。不恐不懼亦無怖懅。諸佛境界不可思議。又復勸化于他眾生。如是色像信樂經典。行法若斯具足突竟逮成佛道。斯謂如來現在無數無所損失現慧自在。彼以無數現在如來無損智慧現已自在。則便善修離垢照印三昧之定。曉了分別金剛道場之總持也。如來現在普能分別。諸佛名號各各差特。壽命之限悉能宣布。中間回絕而無邊際。不可盡極得其根原。現在一切諸菩薩眾。聲聞緣覺眾生之行。群萌事業罪福報應。現在十方諸劫之數。于其劫中成為正覺。說其根原。現在十方一切國土。各各有名。雜糅清凈多少大小柔軟微妙悉得普入。如塵數限隨其所順。十方處諸諦根羅網。悉入現在十方世界。于其中間無限邊際。不可盡極得其根原。如來于彼。所說分別無所損耗。此諸如來選擇智慧。如觀手掌察其五指。是為如來十八不共諸佛之法。  
　　是十八品。便得一切不共諸佛之法。何謂不共諸佛之法。無能睹見如來頂相。是為不共諸佛之法。身無限故。如來超殊一切諸形。是為不共諸佛之法。一切人中為最尊故。眾生見佛瑕穢消除。是為不共諸佛之法。身如藥故。如來之行英妙超殊。是為不共諸佛之法。無罪舋故如來無懼。是為不共諸佛之法。得無畏故如來獨步。無有諸漏而得自在。是為不共諸佛之法。遵平等故。如來之心行無所壞。是為不共諸佛之法。曉了賢圣之教誡故。如來調定志性和雅。是為不共諸佛之法。堅住建立于己行故。如來之辯應時而對。是為不共諸佛之法。講說經典無言教故。如來可悅一切眾生心之所念。因曰如來。是為不共諸佛之法。無所進故。如來音聲普聞眾會。不溢在外。是為不共諸佛之法。講說經法而不虛妄。開化應度。救濟諸根令純淑故。一切眾會在于道場。親近睹見如來顏貌。是為不共諸佛之法。變化感動無思議故。瞻察如來無有厭足。是為不共諸佛之法。如大德無極樹寶柱。大圣體故。如來說法無所侵枉。是為不共諸佛之法。平等覺故。如來之身不可諦視。是為不共諸佛之法。威儀禮節無希望故。如來之身如師子步。是為不共諸佛之法。于大眾中無所難故。如來游步無有虛妄。是為不共諸佛之法。智慧為本身造行故。如來之行音聲真諦。是為不共諸佛之法。智慧元首口辭真故。如來之眼普視無邊。是為不共諸佛之法。圣慧為上心明達故。如來教授言辭顯曜。是為不共諸佛之法。卒對辯故。如來利養名聞流溢。是為不共諸佛之法。無上正真不可盡故。如來之福不可盡極。是為不共諸佛之法。第一分別了諸礙故。成為如來無能當者。是為不共諸佛之法。為大鉤鎖力士之身。而有十力四無所畏。第一最上度無極故。如來無倦常不退轉所說不懈。是為不共諸佛之法。曉了一切眾生根故。又如來者。為無數法而作圣師。是為不共諸佛之法。普于諸世獨尊師故。壽命無量。是為不共諸佛之法。顯法身故。其睹如來若聞音聲。親近稽首無有虛妄。是為不共諸佛之法。為究本末人稽首禮。即令眾生至大安故。如來之慧無有結恨。是為不共諸佛之法。解達三世平等之故。如來講說無有中間是為不共諸佛之法。順法本故。如來蠲除一切掛礙。是為不共諸佛之法。諸不善法永無余故。如來無師。是為不共諸佛之法。已自然達諸法之故。如來普智。是為不共諸佛之法。分別諸覺曉了大道無有余故。是為皆得一切不共諸佛之法。  
寶女所問經卷第四 
三十二相品第九  
　　于是寶女問世尊曰。唯然大圣。今所可謂如來至真三十有二大人之相。前世宿命行何功德。而致逮得三十有二大人之相。遍布在體。佛告寶女。吾往古世行無量德合集眾行。如來由是逮得三十有二大人之相遍布于體。今粗舉要。如來之相。足安平立大人之相者。乃往古世堅固勸助而不退轉。未曾覆蔽他人功故。如來手足而有法輪大人相者。乃往古世興設若干種種施故。如來至真指纖長好大人相者。乃往古世則說經義救護眾生令無患故。如來手足生網幔理大人相者。乃往古世未曾破壞他人眷屬故。如來手足柔軟微妙大人相者。乃往古世而以惠施若干種衣細軟服故。如來而有七合充滿大人相者。乃往古世廣設眾施供諸乏故。如來之膝平正無節[跳-兆+專]腸如鹿大人相者。乃往古世奉受經典不違失故。如來之身其陰馬藏大人相者。乃往古世謹慎己身遠欲法故。如來之身頰車充滿猶如師子大人相者。乃往古世廣修凈業修行備故。如來至真常于胸前自然卍字大人相者。乃往古世蠲除穢濁不善行故。如來肢體具足成就大人相者。乃往古世施以無畏安慰人故。如來手臂長出于膝大人相者。乃往古世人有所作佐助勸故。如來身凈而無瑕玼大人相者。乃往古世奉行十善無厭足故。如來腦戶充滿弘備大人相者。乃往古世其有病者。苦干種藥瞻視療故。如來師子步大人相者。乃往古世殖眾德本具足備故。如來四十齒白大人相者。乃往古世志性等仁于眾生故。如來牙齒無有間疏大人相者。乃往古世設人諍斗令合和故。如來頷牙大人相者。乃往古世則以微妙可意之物而興施故。如來清白美好發眉大人相者。乃往古世善自護己身口心故。如來廣長舌大人相者。乃往古世所言至誠護口之過故。如來舋舋大人相者。以無量福供養究竟。心行仁和與眾生愿使得覆蓋。如來梵聲哀鸞之音大人相者。乃往古世言語柔和。與眾人言護口節辭。無央數人聞其所語無不悅故。如來瞳子紺青色大人相者。乃往古世常以慈目察眾人故。如來之眼如月初生大人相者。乃往古世無粗暴志心性和順故。如來眉間白毫大人相者。乃往古世咨嗟歌誦閑居之德眾人行故。如來頂上肉髻自然大人相者。乃往古世敬奉賢圣禮尊長故。如來肌體柔軟妙好大人相者。乃往古世心念念集法品藏故。如來身形紫磨金色大人相者。乃往古世多施衣服臥具床故。如來之體一一毛生大人相者。乃往古世離于集會眾鬧之故。如來之毛上向右旋大人相者。乃往古世尊敬于師受善友教稽首從故。如來頭發紺青色大人相者。乃往古世愍傷群黎。不以刀杖而加害故。如來之身平正方圓無有阿曲大人相者。乃往古世己身眾生。勸化安之令定意故。如來之脊如大鉤鎖普有威曜巍巍之德大人相者。乃往古世為諸正覺。興立形像繕修壞寺。其離散者勸使和合。施無畏懼。其諍訟者化令相順故。女欲知之。吾往世時。行于無量不可計會眾德之本。如來宿世奉行如斯。乃能致此三十有二大人之相。  
　　爾時寶女白世尊曰。至未曾有天中天。如來往古所造德本誠不可及。而分別說諸佛之法。佛告寶女。如是如是如汝所言。如來則為分別解說諸佛之法。若有菩薩逮得聞此如來往古所殖德本諸佛所講。則獲善利無極之慶。即當歸趣于真諦行。咸能具足諸佛之法。佛說于斯如來十力四無所畏十八不共諸佛之法。及三十二大人之相法門品時。十方世界六反震動。甚大光明普照佛土。不可計量眾生之類。皆發無上正真道意。二萬五千菩薩得不起法忍。天于虛空百千之眾。而雨天華鼓天上樂。琴笛簫瑟舉聲嘆曰。其有眾人。逮得聞此如來十力四無所畏十八不共諸佛之法三十二大人之相。功德具足無有罪咎。信樂不疑行如上教。則于大眾天上世間天人之前演師子吼。猶如今日如來至真等正覺矣。天人之前而師子吼。所以者何。斯正典者終不歸趣下劣少信。處于小乘眾人之首。當歸清凈遵修法者。其人得此經典之要。愛敬可意欣悅踴躍。  
法行品第十  
　　于是寶女。白世尊曰。至未曾有天中之天。如來乃講往古去世一切德本諸佛正典。何謂世尊。菩薩所行遵修經典為行法乎。善哉世尊。愿說菩薩所行之法。佛告寶女。志性清凈則為菩薩所行法也。堅固親友則為行法。有反覆者則為行法。能修加恩則為行法。能忍罵詈則為行法。又歸命者而不棄損則為行法。其羸劣者能為忍辱則為行法。所難致者而能施與則為行法。慈哀諸身則為行法。志性愍傷則為行法。護于犯戒則為行法。思惟經典則為行法。將順道教則為行法。好樂正典則為行法。將御諸經則為行法。而順寂然則為行法。而樂獨一則為行法。不厭閑居則為行法。等于屏處則為行法。舍于眾會則為行法。護于眾生則為行法。所睹無損則為行法。專修慈心則為行法。入于大哀則為行法。歡喜愛法則為行法。觀于禪思則為行法。興顯道心則為行法。嘆大乘法則為行法。棄捐重擔則為行法。心不怯弱則為行法。思惟止足則為行法。棄捐貪余多欲之慳。則為行法。知節賢圣有足之德。而少言辭則為行法。無有諍訟斗亂怨恚。忍辱仁和則為行法。信知報應罪福之業。則為行法。信戒聞施慚恥智惠。順此七財則為行法。奉敬尊長順從善友。恭禮受命則為行法。心常謙卑恭順自損。則為行法。不自毀身不呰他人。不嘆己德不蔽他功。則為行法。蠲除塵欲棄捐嗔恚及愚戇冥。離于憍慢則為行法。威儀禮節所遵具足。則為行法。善聽經典歡喜悅豫。則為行法。不離于佛篤信正典敬從圣眾。則為行法。布施調意智慧出家凈修梵行。則為行法。得利無利若譽若謗。有名無名若苦若樂不以動搖。以過世間之所有法。則為行法。若見親友及與怨敵。先人問訊面色和悅而無愁悴。則為行法。無有調戲離于闇昧而無諛諂。不為邪性而無瑕玼。志性本末究竟清凈。則為行法。而行四恩惠施仁愛。利仁等利一切合集救濟眾生。則為行法。行堅固法則為行法。念佛念法念于圣眾。思念布施念奉禁戒思念諸天。則為行法。施度無極戒忍精進一心住慧所度無極。則為行法。善權方便勸助一切眾德之本為諸菩薩。則為行法。身口意凈護于十善。則為行法。非常苦空而無有身。無人無我無壽無命。信解如此則為行法。分別空行建立無想。曉了無愿。在于三界而無所著。則為行法。意止意斷遵修神足。根力覺意而入徑路觀乎寂寞。則為行法。佛告寶女。其行法者。謂無有眼亦無眼行。無色想行。無有耳行亦無聲行。不想響行。無有鼻行亦無香行。不想香行。無有舌行亦無味行。不想味行。無有身行無細滑行。不想細滑。而無意行亦無法行。不想法行。亦無色行則為法行。無色想行無色苦想。無我色行不寂色行。則為行法不空色行非色無想行。則為行法。非色無愿行。非色無造行。亦復非色恬怕之行。亦復非色清凈之行。亦復非色如審之行。亦復非色無生之行。亦復非色無起之行。亦復非色無著之行。亦不究竟色之所行。亦非于色無本為行。是則行法。如是痛癢思想生死識行。則為行法。非識無常行。非識苦行。非識無我行。非識寂行。非識空行。非識無想行。非識無愿行。非識非無造行。亦復非識恬怕之行。亦復非識清凈之行。亦復非識如審之行。亦復非識無所生行。亦復非識無起之行。亦復非識無著之行。亦復非識究竟盡行。亦復非識無本之行。則為行法。亦復非識睹空之行。亦復非識無想之行。亦復非識無愿之行。是則行法。亦非四種行。亦非諸入行。亦非欲色無色之行。是則行法。亦非有行亦非不行。亦復無行。是則行法。亦非往至亦非不行。亦無處所亦無所住。則為行法。無心意識之所行者。則為行法。是名曰為行法矣。其無有見不聞不知之所行者。是為行法。若使無身口心之行。是為行法。其不行法不行非法。是為行法。若無二行無若干行。是為行法。無過去行無當來行無現在行。是為行法。其無陰行無諸種行。無眾入行。是為行法。無欲塵行無有結恨無所念行。是為行法。若無合行無財業行。無我人壽命行無有含血。若有所受同像之行。是為行法。其無發起分數之行。是為行法。其無吾我無己所行。是為行法。無斷滅行不計常行。不得諸見崖底之行。不倚中行。是為行法。諸法若住若無所住。吾我之法處所自然。其處非處清凈法處。一切法處皆無有處。空無之處究本末處至竟無處。一切諸法無動無著。不可盡極。亦無所有亦無所行。亦無輕戲亦無所依。亦無不依亦無所住亦無所受。其于是法曉了慧者。慧無所念。是曰諦。真諦無本則法之慧。設使寶女。菩薩如是曉了諸法。游在生死開化眾生。亦不違失滅度之法。斯為菩薩等造法行。世尊說此行法之時。八千菩薩逮得法忍。  
不退轉品第十一  
　　于時寶女。即以十億百千貴價珠瓔。貢上大圣口宣斯言。唯然世尊。其有菩薩遵修奉順此法行者。則具佛法悉能普備。如茲受決處佛道場。降伏眾魔怨敵之仇。以不退轉印而印之。當造斯觀。時舍利弗謂寶女曰。汝豈能知諸菩薩行不退轉印所可印乎。于時寶女答舍利弗以偈頌曰。  
　　人界及法界　　審諦解平等 
　　了斯無二際　　則不退轉印 
　　其過去諸佛　　當來并現在 
　　法界皆平等　　逮成不退轉 
　　諸所有境界　　并無為之界 
　　寂寞轉空議　　覺成不退轉 
　　本際無崖底　　不得其邊畔 
　　一時等能解　　覺了不退轉 
　　其有方俗法　　如行之所趣 
　　智慧觀平夷　　覺了不退轉 
　　如魔之境界　　佛界則平等 
　　相應為一類　　以是印見印 
　　其淫怒癡者　　欲塵不可限 
　　覺了諸想著　　達解不退轉 
　　生死及無為　　道教則寂然 
　　等解于滅度　　覺了不退轉 
　　五陰道如之　　有二分別慧 
　　猶如幻貌像　　明哲無思想 
　　計于四種者　　猶如虛空界 
　　曉了無可取　　真印而見印 
　　覺眼則為道　　解空無所著 
　　若眼道如之　　以等上平等 
　　諸入皆如是　　道空常平均 
　　當作是了知　　以此印見印 
　　眾生之所念　　一心悉知之 
　　則無所掛礙　　斯故不退轉 
　　一切群萌根　　卑劣妙中間 
　　于彼度無極　　逮成不退轉 
　　辯才無掛礙　　無逝無所住 
　　億劫中誦說　　其法不可盡 
　　虛空尚可盡　　風可尚執持 
　　彼明辯才慧　　則不可盡極 
　　總持行如斯　　攬攝一切法 
　　名德不違心　　不失于博聞 
　　其十方諸佛　　導師所說法 
　　皆得于總持　　慧心念不忘 
　　于過去千劫　　所聞大圣法 
　　咨問真諦教　　善學于總持 
　　斯等總持然　　辯才亦如之 
　　智惠及諸根　　逮成不退轉 
　　以空印諸法　　無著無所拔 
　　以印印于空　　故曰不退轉 
　　虛空印諸法　　清凈無所有 
　　曉了此本際　　以印不退轉 
　　諸因緣法無　　因緣其惟行 
　　因緣則非真　　諦相一切法 
　　諸法相猶幻　　猶如虛空相 
　　以是相印之　　印于不退轉 
　　一切眾生行　　色聲之禮節 
　　一時普能現　　覺了不退轉 
　　于施舍無量　　功德常無盡 
　　供養虛空界　　至誠命為一 
　　禁戒高無極　　懷來致佛戒 
　　無限無有量　　等游若虛空 
　　一切眾生禁　　學不學緣覺 
　　及不退轉戒　　十六分無倫 
　　忍辱悉盡極　　遵修無所生 
　　成就此忍辱　　逮成不退轉 
　　精進無限量　　方便不可極 
　　悅可群萌類　　精進為大仙 
　　常為專志定　　無亂善謹慎 
　　普見一切法　　無諍定三昧 
　　逮無礙智惠　　凈除所睹處 
　　得佛之尊行　　凈土令成就 
　　慧飛度無極　　善學于善權 
　　以佛印見印　　遵修于道行 
　　其行不可知　　志性何所療 
　　積行無邊際　　開化于眾生 
　　諸聲聞緣覺　　一切魔異學 
　　緣不能及知　　大人之所行 
　　彼不著諸行　　感動神足定 
　　解空無所有　　皆讀逮所興 
　　來過而出生　　示現佛形像 
　　坐于佛樹下　　則轉于法輪 
　　普現諸國土　　面見十方佛 
　　譬若如日月　　等游于虛空 
　　示現取滅度　　隨大信樂乘 
　　不違示斯印　　其印不退轉 
　　無限如虛空　　智慧普若斯 
　　不退轉之法　　曉了道如斯  
　　于是寶女。說此頌已不退轉印時。三千大千世界為大震動。五千菩薩得不退轉受別之印。世尊則贊彼寶女曰。善哉善哉快說斯言。能演菩薩不退轉印。  
大乘品第十二  
　　于是賢者須菩提白世尊曰。唯然大圣。如今斯女。不退轉印而見印矣。不復疑也。乃能有斯如此像類上妙辯才也。設不爾者無緣講說若茲深法。佛言。如是須菩提。誠如所云。如斯寶女。不退轉印而見印矣。以逮法忍。乃得入斯大乘之行。于時寶女前問佛言。所云大乘為何謂乎。佛告寶女。所謂大乘弘廣之乘。慰撫一切眾生之類故。無有陰蓋。示現一切眾德異惠故離垢之乘。舍諸塵勞窈冥事故。普照之乘。一切所解脫門相故。顯曜之乘無欲著故。隨因緣乘脫所掛礙故。清凈之乘護戒品故。等善住乘。而諦慎護定品之故。無漏之乘選惠品故。解脫乘者照解品故。等現一切諸法乘者。曉了度知見品之故。不進退乘者攝十力故。無懼乘者。四無所畏師子吼故。無所往至離處乘者。攝受諸佛十八不共殊勝法故。普平乘者。等行慈心加眾生故。無害乘者。則以正法抑制一切諸外學故。消除乘者。降伏一切魔官屬故。寂滅乘者壞塵勞故。降化乘者。伏陰魔故。離限乘者。越死魔故。殊勝乘者。棄天魔故。豪富乘者。則能具足施度無極故。無熱乘者。戒度無極則具足故。棄怨乘者。忍度無極則具足故。堅無壞乘者。進度無極則具足故。斷除一切諸所自在瑕玼之乘者。心離陰蓋故。所修乘者。寂度無極則具足故。一切善德一切智惠世俗之事度世之法所遭乘者。智度無極則具足故。普御隨行一切乘者。權度無極則具足故。至無至乘趣滅度故。歸安乘者建八路故。其所至到無處乘者。遵修奉行觀寂之故。根力覺意具志乘者。一切諸魔及諸異學無瞻顏故。四神足乘。則能普現諸佛國故。等能超度正諦住乘。蠲除一切諸不善法。遵修眾行德善法故。善修謹慎意止乘者。無內怨故。假使不著三界乘者。奉無漏故。不著有為諸界乘者。逮得無為顯曜界故。不舍道心御善住乘。不樂一切聲聞緣覺所行惠故。超越乘者。則能施以無見頂故。莊嚴乘者功德成故。選擇眾生志性乘者。究竟慧故。闡門乘者。所可詞祀無所逆故。一味乘者等佛惠故。洪音乘者十方聞故。一切諸天普禮乘者。善修業故。釋梵四王所嘆乘者。德無量故。其有慳貪能施乘者為元首故。若有犯禁施惠戒乘者。謂大乘故。志懷嗔怒施忍乘者。不加害心于眾生故。其懈怠者施精進乘。被堅固鎧未曾舍故。其亂心者施禪定乘。令心調定業仁賢故。其邪智者施正惠乘。博聞解故。惠施眾安除苦患乘。不造一切眾惡之故。佛之圣道無掛礙智無等倫惠所示現者。皆處一切諸乘頂故。以是之故為大乘也。佛講說此大乘議時。萬二千人發無上正真道意。口說斯言。吾等亦當乘斯大乘。令無數人眾生之類。皆使得立于此大乘。  
　　于是寶女白世尊曰。唯然大圣。其大乘者。有何塹路。而不疾歸諸通之惠。佛告寶女。行大乘者。有三十二掛礙塹路。以此塹故不疾得成諸通之慧。何謂三十二。樂聲聞乘(一)。志緣覺乘(二)。求釋梵處(三)。倚著所生凈修梵行(四)。專一德本言是我所(五)。若得財寶慳貪愛吝(六)。以偏黨心而施眾生(七)。輕易戒禁(八)。不念道心專精之行(九)。嗔恚之事以為名聞(十)。其心廢逸(十一)。而心馳騁(十二)。不求博聞(十三)。不察所造(十四)。貢高自大(十五)。不能清凈身口心行(十六)。不護正法(十七)。背舍師恩(十八)。棄舍四恩(十九)。離堅要法(二十)。習諸惡友(二十一)。隨諸陰種(二十二)。不勸助道(二十三)。念不善本(二十四)。所發道意無權方便(二十五)。不以殷勤咨嗟三寶(二十六)。憎諸菩薩(二十七)。所未聞法聞之誹謗(二十八)。不覺魔事(二十九)。習恃俗典(三十)。不肯勸化于眾生類(三十一)。厭于生死(三十二)。是為三十二事違失大乘墮于塹路。其墮塹路不能疾成諸通之惠。又復寶女。其學大乘之威神德。以此之乘墮于塹路。所以者何。其于斯乘有為之穢。不如所乘為大乘者。則墮塹路。若以于彼無為之德。如斯行乘為大乘者。名聞之德。計于彼乘。于如來心即為塵勞一切不順。于斯大乘悉墮塹路。其于斯乘著如來覺。德稱之故。如是乘者大乘之德故墮塹路。是故寶女。菩薩大乘當棄塵勞所慕法乘。以斯之法致凈大乘。當習此法思惟奉行合斯恢弘。何所是法凈致大乘。有三十二法致凈大乘。何謂三十二。于諸眾生無請之友故。真諦究竟為他人故。志性堅強遵修眾德行不以厭至德成故。心無憒亂志性凈故。其身清凈威儀禮節無想念故。口言清凈言行相副故。其心清凈不舍道心故。布施清凈不望報故。戒行鮮潔護犯禁故。忍清凈者不惜身命故。精進清凈十力無畏具足故。禪定清凈一切塵勞無雜錯故。智惠清凈蠲除一切掛礙之故。清凈心者降伏一切眾魔之故。堅固行者度諸愿故。習諸四恩不舍眾生故。于佛反覆護正法故。以不懈惓則能具足道品法故。所聞無厭具圣智故。其歡喜者轉加勝故無慢善圣以能致到無見頂故。于一切法無諍訟者。因緣報應所見和故。無貧匱者獲七財故所以不仆由自在故。德慧成就不失通故。滅除眾生之塵勞者。定于寂然成就之故。如來惠解所變化者具足觀故。睹三脫門所示睹者。遵修于空無想愿故。澹泊內者。令諸眾生覺了分別寂然惠故。興盡惠者不起法忍故。修行一切諸法要者。致受別故。佛言寶女。是為三十二法凈致大乘。說此三十二事法品典時。七萬二千天與人。皆發無上正真道意。萬二千菩薩得不起法忍。天于虛空百萬之眾咨嗟嘆吒。雨于天華鼓諸伎樂。各各舉聲而歌頌曰。其有逮聞于此大乘名德之稱。斯等眾生振救建立諸佛之德。其聞信樂篤信以后。若執持者審諦奉行。復超此功。  
囑累品第十三  
　　于是天帝釋。梵忍跡天王。四大天王。白世尊曰。至未曾有天中之天。乃能善說深奧應議。講斯經典多所導利。滅諸陰蓋及眾塵勞。化不順議示導正義。以降魔怨。棄捐一切諸外異學。總攝一切諸佛之法。是故世尊。吾當受持于斯法典諷誦講說。若諸法師。攬受奉持此經卷。歸身手執若在其舍。書著竹帛宣布遠近。諸天龍神及揵沓和。若信是經欲奉持者。當令斯袖寬弘無役。其不悅樂而察陰蓋者當令諦受。而使斯等不犯法師不有所嬈。于是世尊告天帝釋梵忍跡天四大天王。善哉善哉諸仁者等。汝等乃欲將護法師。曉了志愿已能將護于法師者。諸仁者等則為擁護于正法矣。已能擁護于正法者。則為擁護一切群萌。  
　　爾時世尊告賢者阿難。汝當受此經卷之品寶女所問正法之典。受持諷誦為他人說。假使菩薩于百千劫。而行布施忍辱者。設有菩薩取是經法。受則上口而諷誦者為他人說。建立大哀欲度眾生。具足大慈思惟經法立于忍辱。斯之獲德出彼福上。速疾得歸于此大乘。賢者阿難白世尊曰。吾尋奉受斯法典已。唯然大圣。斯之經法名曰何等。云何奉行。佛告阿難。斯之經法。名曰真諦曉了義律達門之品當持。又名無量之德發意所說當持。如來十力四無所畏十八不共諸佛之法分別諸相。菩薩應時遵修法行。說不退轉輪印講演大乘當奉持之。聚會之品寶女所問當奉持之。阿難。汝若能持此法門品為他人說。便獲無量名德諸法法之光曜。則為眾生建立佛事。所以者何。是為去來今現諸佛世尊究竟之法。佛說如是。寶女阿難一切眾會諸天人民阿須倫世間人聞經莫不歡喜。  

 上一部：乾隆大藏經·大乘大集部·大哀經八卷  下一部：乾隆大藏經·大乘大集部·無言童子經二卷 



  
乾隆大藏經·大乘大集部·寶女所問經 
  