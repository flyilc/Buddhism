    第0061部～佛說大方廣十輪經八卷           
    
  
   大乘大集部·第0061部    
佛說大方廣十輪經八卷    
失譯師名今附北涼錄      
  

佛說大方廣十輪經卷第一 序品第一  
　　如是我聞：一時，佛在佉羅堤耶山牟尼仙所住之處，與大比丘眾俱，無量無數聲聞大眾，菩薩摩訶薩無量無邊不可稱計，說月藏訖。 
　　爾時，南方有大香云雨大香雨、大華云雨大華雨、無量瓔珞云雨種種瓔珞雨、大衣云雨大衣雨。于佉羅堤耶山牟尼仙所住處，是諸大雨皆悉遍滿，大陰云雨而雨香華、衣服、瓔珞，亦說種種無量法音，如是次第乃至廣說三歸聲、持戒聲、忍辱聲、精進聲、禪定聲、具足智慧聲、降伏四魔聲、名稱普聞遍滿三界聲、念定總持聲、空無相無愿聲、離欲聲、色如聚沫聲、受如水泡聲、想如熱炎聲、行如芭蕉聲、識如幻聲、無常苦空無我之聲、慚愧聲、念處聲、慈悲喜舍聲、證諸法聲、涅槃聲、無窟宅聲、三乘聲、轉法輪聲、成熟眾生聲、度三惡道聲、六波羅蜜聲、善巧方便乃至具足十地聲、游戲神通聲、游戲無上大乘聲、阿鞞跋致聲、無生法忍聲、入佛海聲。 
　　諸來大眾悉見種種雨，亦聞無量諸法音聲，隨意衣服嚴飾之聲，又復皆悉見其兩手有如意珠雨如意寶。其如意寶各出光明，如是光中皆見十方恒沙世界一切諸佛，是諸佛所各有菩薩而自圍繞。其光明中盡見十方諸佛世界，若有病者，蒙光觸身眾病除愈；一切系縳及應死者，光觸身故皆得解脫；若身行惡、口行惡、意行惡，光觸身時悉除三惡；若諸饑渴眾生，蒙光觸身亦皆飽滿；種種謫罰身受苦切，乏少衣服嚴飾瓔珞種種之物，蒙光觸身，隨所念憶悉得滿足；若有殺生、偷盜、邪淫、妄言、綺語、兩舌、惡口、罵詈，蒙光觸身，如是等惡皆悉得除；若諸眾生有求不得苦，蒙光觸身皆悉受樂；光明清凈悉無翳障、風云、塵霧及諸臭穢，苦惱辛酸不善音聲乃至怖畏惡觸皆得除滅，遠離諸惡，一切邪偽諂曲亦皆無余，一切惡欲悉得棄舍，諸妙勝樂一切皆集。 
　　爾時，眾會皆悉堅固，難動如地，心無去來不可毀壞。如是大眾得未曾有：“以何因緣，我等身體今皆大重不能自勝？”當于爾時，有一帝釋名曰凈有，于大眾中不遠而坐。于是凈有，即從座而起，整衣服，右膝著地，合掌向佛，以偈問曰：  
　　“實語實見者， 實住牟尼尊， 
　　　久住于法行， 惟愿演說法。 
　　　佛為實因緣， 能滅眾生苦， 
　　　何故于此處， 而雨種種雨？ 
　　　大眾皆喜悅， 心生信安樂， 
　　　開示諸疑惑， 令住于大乘。 
　　　身難動如地， 及一切人天， 
　　　皆見如是相， 大眾悉有疑。 
　　　兩手各皆出， 摩尼寶光明， 
　　　一切諸衣鬘， 雜飾嚴身具。 
　　　十方之福田， 離一切過惡， 
　　　眾苦得休息， 皆因于救世。 
　　　一切諸天人， 無能說因緣， 
　　　是誰神通力， 而來至此處？ 
　　　為佛諸菩薩， 梵魔帝釋等， 
　　　唯愿救世說， 神通之因緣。”  
　　爾時，世尊告凈有帝釋言：“如是！如是！汝今諦聽，吾當說之。是地藏菩薩摩訶薩，于無量阿僧祇劫，為五濁惡世成熟眾生故而來至此，與八十頻婆那由他百千億等大菩薩俱，悉為禮拜供養恭敬故，欲見大眾集會故，欲聽大眾起隨喜故。 
　　“是地藏菩薩作沙門像，現神通力之所變化有如是等大莊嚴事，亦是如來不可思議無量功德，亦名聲聞、辟支佛正法伏藏，亦名解脫智寶之大塵渚，亦名菩薩救世之法，亦名涅槃導師商主。猶若如意寶珠所求滿足，亦如寶渚一切商人所趣，亦如大地能生善根，亦是涅槃大法神器，亦是功德清凈之瓶，亦是日月照明行處，亦是黑闇幽冥大炬，如月清涼除煩惱熱，如無足者得如意乘，如亂心者得甘露味，如羸老者遇其杌杖，是大福田之根本也。舍心無礙如彼浚流，救苦不難如赴親友，除結使炎之大云蓋，如凈水珠能除穢濁，若趣險道回示正路，是疲極者安隱床座，是四使流生死橋梁，亦度彼岸無上大船，是三善根勝妙果報，是諸施者最上大乘。持戒不動如須彌山，精進難壞猶如金剛，忍辱堅固亦如大地，總持正法心無二相，禪定莊嚴如妙華鬘，智慧深廣猶如大海，心無所依猶如虛空，方便無染如眾華聚。處于外道如師子王，遠離煩惱如犀一角，滅諸結使如洗塵垢，能除臭穢如疾飄風，將護有疾如彼良醫，消除眾病如妙藥王，斷諸煩惱如持利劍，為怖畏者作大親友，防諸怨敵如堅城塹，能除其渴如清凈水，濟諸饑乏猶如甘果，亦是裸者最勝衣服，與盛熱者為密云蓋。具足如是善根果報，清凈第一堅固不壞，微妙色處能生愛樂，于大會處而生慚愧，除諸結使禪定行處，乘四正勤四攝駃流，忍辱大地亦如須彌，總持深廣如彼大海，神足無礙自在虛空，降伏諸魔一切結習，修行正道無量禪定，亦為一切種智之渚，能轉無作清凈法輪。地藏菩薩摩訶薩，為欲來故，先現此瑞；亦為供養恭敬我故，來至于此。” 
　　佛復贊嘆地藏菩薩言：“汝從南方來。” 
　　八十頻婆百千那由他菩薩，以神通力俱來至此，悉作聲聞像在如來前，頂禮佛足右繞三匝，即為合掌而說偈言：  
　　“兩足最勝大導師， 恒修于慈發善心， 
　　　能生忍辱如大地， 解脫眾生除瞋恚。 
　　　具足最大諸相好， 而能嚴飾一切界， 
　　　能滿一切諸福田， 常修實語及大慈。 
　　　能悉斷除諸愛網， 皆能如實善安住， 
　　　舍余清凈諸佛國， 其中眾生具善根。 
　　　本愿欲度濁惡世， 成熟一切諸眾生， 
　　　能生堅固勤精進， 超過無量諸苦行。 
　　　常修難行恐怖處， 超過無量諸苦行， 
　　　布施持戒忍精進， 修習禪定與智慧。 
　　　無數諸佛菩薩等， 聲聞大眾皆供養， 
　　　充給饑渴病湯藥， 救度一切諸系縛。 
　　　我從本來舍身命， 為利眾生無貪惜， 
　　　常為法故而舍身， 皮骨血肉施眾生。 
　　　己所得樂皆悉舍， 有大慈悲為一切， 
　　　于諸眾生煩惱網， 修行寂滅悉超度。 
　　　關閉一切六情根， 常能遠離于諸欲， 
　　　修苦無常空無我， 亦善觀察于世諦。 
　　　諸苦所因愛欲本， 悉能干竭諸煩惱， 
　　　以是義故攝六根， 能善斷除一切愛。 
　　　能修無量大悲門， 普給一切諸群生， 
　　　我要不舍本誓愿， 而亦不住勝菩提。 
　　　一切眾生如如相， 亦見群盲受苦切， 
　　　如是思惟為眾生， 便能勤修大精進。 
　　　發起精進施戒忍， 修諸禪定及智慧， 
　　　猶如其母唯一子， 而以慈心育養之。 
　　　汝于眾生亦如是， 常能賑給于一切， 
　　　是故汝速得菩提， 度脫一切無量眾。 
　　　汝本修習菩提時， 誓愿不舍一眾生， 
　　　無不使住施戒忍， 精進禪定修智慧。 
　　　常能于彼末世中， 求于無上勝菩提， 
　　　是故救世于末劫， 速得無上最勝道。 
　　　調伏惡魔夜叉等， 諸惡龍神及與人， 
　　　猶如金剛斷諸結， 悉能安住諸圣道。 
　　　為無量眾而授記， 當成菩提無上道， 
　　　功德最勝明智者， 是真福田之大將。 
　　　于無量界為救世， 普覆一切諸群生， 
　　　于十方界作福田， 名聲遠聞遍一切。 
　　　是故一切諸菩薩， 皆悉能舍于己事， 
　　　是汝神足而來集， 俱詣世尊大牟尼。 
　　　愿令如來時演說， 若得聞者皆歡喜， 
　　　既聞法已勤精進， 常得修學菩提道。 
　　　皆由于汝大將力， 當得疾近于菩提， 
　　　未曾聞見今大集， 是故汝等俱來會。 
　　　有十三億諸夜叉， 甚為殘害食血肉， 
　　　疾舍諸惡到于此， 安住最勝無上道。 
　　　有得忍辱陀羅尼， 有得最妙諸禪定， 
　　　有已獲證諸漏盡， 無著羅漢人中尊。 
　　　有能善修四無量， 有能住于四攝法， 
　　　有得最勝四辯才， 復有得修諸法忍。 
　　　有得三昧首楞嚴， 有得虛空智慧眼， 
　　　有得無生諸法忍， 皆因世尊所說法。 
　　　悉制一切諸異學， 九十六種外道等， 
　　　摧伏一切魔怨已， 皆是救世大將力。 
　　　關閉地獄鬼畜生， 利益一切天人眾， 
　　　是故真實諸眾生， 而皆來集佛神力。 
　　　饑饉疾疫刀兵劫， 悉于今日而消滅， 
　　　若有盲冥失正道， 此諸眾生令解脫。 
　　　無量煩惱狂亂者， 皆悉安置寂滅道， 
　　　合眾悉能舍己業， 為禮如來故至此。 
　　　無量世界億佛土， 皆是救世之所住， 
　　　名聞十方稱無量， 我等聞已故至此。 
　　　一切種智功德海， 得聞如是真實相， 
　　　度脫一切諸眾生， 我今歡喜故敬禮。 
　　　令我增長無量德， 是故稽首今頂禮， 
　　　而于百千萬億劫， 常勤修習種種施。 
　　　我今當學發弘誓， 我今來此佛神足， 
　　　我當修學處濁世， 能到第一勝菩提。”  
　　爾時，地藏菩薩摩訶薩，以若干種天華、香華、瓔珞而散佛上，所散之華變成寶蓋。是時，地藏菩薩在佛前坐，聽受經法。諸來會眾見地藏菩薩，生希有想，以種種香華、瓔珞、繒蓋、幢幡及諸衣服，以散地藏菩薩上，作如是言：“我等快得善利，佛神力故，得見如是諸大丈夫禮敬問訊。” 
　　爾時，復有渴仰菩薩摩訶薩，從座而起，整其衣服，右膝著地，合掌向佛，白佛言：“世尊，此善男子，從何佛國而來至此？修何善根，能作如是種種贊嘆說佛功德？我從昔來未曾聞見。” 
　　爾時，世尊告渴仰菩薩：“止！止！大士，不須是問。一切大眾及諸天人，除佛如來，無有能知此善男子功德數量。如來今日必當顯說，但諸天人愚闇自蔽。是族姓子，成就不可思議功德首楞嚴三昧，入如來行處，得無量法忍，于諸佛法而得自在，入深法忍，已度一切智海。 
　　“此善男子，游戲以師子光三昧，登一切智山須彌之頂，摧伏異學成熟眾生，在所佛國悉皆止住。隨諸佛國入智三昧，以是三昧力故，令一切國土眾生見諸菩薩。隨諸佛國入智樂三昧，于彼國土所有供養隨供養佛。隨諸佛國入清凈樂三昧，入是三昧，悉見諸欲一切過患，而于心相清凈無染。隨諸佛土入慚愧三昧，而于彼國令諸眾生悉得慚愧，遠離諸惡無有愚闇。隨諸佛國入水渚三昧，亦能令彼一切眾生悉入是定，令諸眾生得宿命智，能知先世死此生彼，善于禪定。隨諸國土入無憂明三昧，亦能令彼一切眾生悉離憂愁。于諸佛國入神通三昧，亦能令彼一切眾生，皆入神通三昧。隨佛國土入智明三昧，亦能令彼一切眾生悉離愚癡，便見十方一切佛國。隨諸佛國入佛炬三昧，亦能令彼一切眾生皆歸三昧。隨諸佛國入金剛光三昧，入是三昧已，亦能令彼一切諸佛國土，鐵圍、大鐵圍乃至須彌山王，一切溪澗溝壑，皆悉不現，地平如掌；能令一切諸惡毒蛇及以蠱道，皆悉消滅。隨諸佛國入智力降伏三昧，亦能令彼魔及魔眷屬，皆悉驚怖，歸依三寶。隨諸佛國入電光三昧，亦能令彼一切眾生，離后世怖，得法安慰。隨諸佛國入味樂三昧，亦能令彼一切眾生，隨其所念飲食悉得充足。隨諸佛國入精氣悅樂三昧，亦能令彼一切眾生，得堅牢身離諸病苦。隨諸佛國入樂具三昧，亦能令彼一切眾生，悉得床敷、臥具、衣服、瓔珞，無所乏少病瘦醫藥，身皆端正。隨諸佛國入無諍智三昧，亦能令彼一切眾生，身皆長壯端嚴殊大，遠離一切怨憎系縛，皆得受樂，皆好布施、持戒、忍辱、精進、禪定，心無散亂，具足智慧深入法門。隨諸佛國入無憂怖三昧，而能于彼一切眾生，皆得歡樂心離憂怖。隨諸佛國入光樂三昧，于彼佛國一切眾生，得無礙智，離于事務。隨諸佛國入善住金剛三昧，亦能令彼一切眾生，得諸根具足，悉不缺壞。隨諸佛國入觀幢三昧，亦能令彼一切眾生，皆悉厭離棄舍諸惡，護持十善，上生天道。隨諸佛國深入大慈音聲三昧，亦能令彼一切眾生，各相哀愍皆起慈心，得無畏心，得無惱心、等心，更相悲念。隨諸佛國入集福處三昧，亦能令彼一切眾生，得離斗諍、疾病、饑饉、非時風雨，飲食苦澀辛酸等味皆悉消滅。 
　　“是地藏菩薩，所至佛土，入海電三昧，隨所至國，一切皆悉變成寶地，離諸穢惡，衣樹、瓔珞樹、華果樹嚴飾佛界。于晨朝時，入恒河沙世界三昧，為成熟眾生故，從禪定起，令無量無邊諸佛世界，于五濁惡世成就眾生悉空無余。有佛世界，刀兵起時，此族姓子，以晨朝時入三昧力故，刀兵鉀仗皆悉消滅。隨諸佛土有疾疫劫起害諸眾生，亦令病疫自然消除。隨諸佛土若有饑饉劫起，令彼饑饉亦盡消滅，悉得充滿。 
　　“此族姓子，以是三昧威神力故，能令成熟一切眾生。地藏菩薩，以不思議功德成熟眾生，于過去無量恒河沙諸佛所，久發大悲堅固誓愿，皆悉成熟一切眾生，莊嚴勢力猶如雷震，于一食頃而能成熟無量億等那由他人具足善根。 
　　“若有眾生為無量億種種諸苦惱，饑渴切逼，有稱地藏菩薩名者，悉能令彼飲食充足，滅諸苦惱，置涅槃道皆得快樂。 
　　“若有眾生乏少衣服、寶冠瓔珞、病瘦醫藥種種眾具，若稱地藏菩薩名者，隨其所欲皆令充足，安住涅槃道得第一樂。 
　　“若有眾生離喜樂心，而與不喜樂集會者，若稱地藏菩薩名者，一切樂具盡皆歸之，所不喜者亦悉遠離，是意所樂者能令皆得安住涅槃得第一樂。 
　　“若有眾生身心受苦，眾病所持，能稱地藏菩薩名號，身心苦惱皆悉除愈，安置涅槃得第一樂。 
　　“若諸眾生惡心相向，能稱地藏菩薩名號一心歸依者，令彼眾生柔和忍辱更相慚愧，慈心懺悔，安住涅槃。 
　　“若諸眾生系閉牢獄，枷鎖其身具受眾苦，能稱地藏菩薩名號一心歸依者，令諸眾生皆得解脫自在無礙；乃至應被系縛囚執鞭杖，能稱地藏菩薩名號一心歸依者，亦復如是皆悉解脫，安住涅槃得第一樂。 
　　“若有眾生諸根不具疲極懈怠，顛狂放逸忘失本心，貪欲、瞋恚、愚癡、嫉妒、慳吝、邪癡、憍慢、睡眠等惡皆悉熾盛，能稱地藏菩薩名號一心歸依者，如是眾苦皆令解脫，安住涅槃得第一樂。 
　　“若有眾生為大水漂流，猛火所焚，或墜高巖投身山險，或墜樹木及諸屋舍而身顛覆，有如是等無量怖畏，稱地藏菩薩名號一心歸依者，有如是等怖畏之事悉令解脫，安住涅槃得第一樂。 
　　“若有眾生為諸毒蛇、種種禽獸之所螫者，或被種種毒藥所中，能稱地藏菩薩名號一心歸依者，是諸怖畏悉得解脫。 
　　“若有眾生為阿波魔羅掩蔽傷害，若一日、二日、三日乃至四日，能令心狂、心亂、心戰、心調、心顛倒乃至失心，能稱地藏菩薩名號一心歸依者，如是族姓男女，于諸怖畏悉皆解脫，安住涅槃得第一樂。 
　　“若有眾生為諸羅剎惡鬼所捉，鳩槃荼所捉，富單那所捉，迦吒富單那、師子虎狼、惡毒蠱道，或為軍陣戰斗怨賊圍繞，臨敵懼死貪生求樂，能稱地藏菩薩名號一心歸依者，如是族姓子男女，速離眾苦悉除患難，安住涅槃得第一樂。 
　　“若有眾生為多聞、為信、為戒、為施、為禪定、為神通、為解脫，為色聲香味觸，為諸功德，為工巧華果樹木敷具，為增益財利，為諸醫藥、房舍、屋宅，為使水雨順時，為得清涼，為求男女妻子方便修福，為除寒熱令得正念，求如是等種種因緣，能稱地藏菩薩名號一心歸依者，此善男子威德力故，悉能稱彼無量眾生功德所愿。 
　　“譬如下種于彼荒田，能稱地藏菩薩名號一心歸依者，皆悉變成微妙勝果。何以故？此善男子，以于過去無量阿僧祇不可數劫如來之前，發堅誓愿猶如大地，令一切眾生皆得受用。是善男子功德力故，能令善根芽莖枝葉乃至華果，皆悉潤澤增長成熟。若有眾生造作諸惡十不善業，能稱地藏菩薩名號一心歸依者，一切結使煩惱消滅，遠離十惡成就十善，于諸眾生起慈悲心，興利益心。是善男子，以精進力于一食頃，無量阿僧祇諸佛世界于一一佛國以一食頃，度脫無量恒河沙阿僧祇眾生，以是相貌令脫諸惡，皆悉成就不可思議功德。 
　　“此善男子，以是堅固誓力，能令成熟一切眾生。如是族姓子，或作梵天身，成就眾生；或作自在天、大自在天、摩醯首羅天，或作欲界他化自在天、化樂天、兜率陀天、炎摩天、帝釋身、四天王身，或作菩薩身，或作辟支佛身，或作聲聞身，或作轉輪圣王身，或作婆羅門、剎利、毗舍、首陀等身，或作男身、女身，或作童男、童女身，或作乾闥婆、緊那羅、摩睺羅伽、天、龍、夜叉身，或作羅剎身，或作鳩槃荼身，或作毗舍阇身，或作富單那身，或作師子身，或作虎狼身，或作象身、馬身，或作水牛身，或作種種鳥身，或作閻羅王身，或作地獄卒身，或作地獄身，為諸眾生種種說法，隨諸眾生顯示三乘，皆悉令住不退轉地。此善男子，成就如是不思議功德伏藏，以解脫寶而自莊嚴，亦是菩薩諸法之母，向大涅槃無上商主。 
　　“善男子，彌勒、文殊、觀世音、普賢等而為上首，如是等恒河沙諸大菩薩，若人于百劫中禮敬供養欲求所愿，不如于一食頃禮拜供養地藏菩薩，功德甚多，所愿速得，皆悉滿足。何以故？此地藏菩薩，于一切眾生能大饒益，為如意寶故。此族姓子，若欲成熟眾生故，能發堅固大悲伏藏，令滿一切眾生心愿。是故，善男子、善女人應當供養地藏菩薩。” 
　　時會大眾十方來者，菩薩摩訶薩及諸聲聞，一切天、人、夜叉、乾闥婆等，從座而起，隨力供養，或以金銀等屑散彼地藏菩薩上，或以種種寶華衣服、摩尼寶珠及華鬘、珠瓔、金縷幡蓋以散地藏菩薩上，復以無量音樂種種贊頌供養地藏菩薩。 
　　爾時，地藏菩薩摩訶薩，復以此供施修伽陀，即說偈言：  
　　“天人龍神所供養， 十方菩薩皆來集， 
　　　聞有救世大功德， 愿佛受我最勝供。”  
　　爾時，地藏菩薩摩訶薩，說是偈已，頂禮佛足。于是世尊，復說偈言：  
　　“欲起堅固凈智者， 能滅眾生諸煩惱， 
　　　令眾得樂如寶手， 能斷結網如金剛。 
　　　汝起大悲諸精進， 以是供養最勝尊， 
　　　其心如海救一切， 度諸眾生苦彼岸。”  
　　爾時，地藏菩薩摩訶薩，作禮而起，白佛言：“世尊，我當濟度此四天下，增長比丘、比丘尼、優婆塞、優婆夷，增長護念、增長壽，令身無疾病，增長色力，增長名稱，增長資業，增長親友，增長眷屬，增長信戒，增長多聞，增長于施，增長忍辱，增長方便，增長覺意及諸圣諦，增長入于大乘一切正道，增長照明真實法相，增長成熟一切眾生，增長發大慈悲喜舍，增長無量一切凈法，增長妙稱名聞三界，增長法雨潤三有流，增長大地一切物味，增長眾生所有善業，增長法氣無數福行，增長智慧皆悉照明，增長六波羅蜜所行之道，增長五眼通達無礙，增長灌頂，增長涅槃，增長威德照明一切未曾有法。眾德究竟記莂咒術陀羅尼章句，我于過去恒河沙佛所，皆悉受持如是等咒，增長白凈具足之法，增長種子、根莖、華果、一切藥谷，增長云雨地水火風，增長福樂，增長財物，增長無量最勝果報，增長基業。此咒利益能除一切苦惱系縛！”即說咒曰：  
　　“閦浮（一）　閦閦浮（二）　阿含閦浮（三）　婆吒迦羅閦浮（四）　菴羅閦浮（五）　毗羅閦浮（六）　婆阇羅閦浮（七）　阿盧伽閦浮（八）　達摩閦浮（九）　婆吒摩閦浮（十）　婆帝邪尼梨呵羅閦浮（十一）　鞞婆盧伽叉摩閦浮（十二）　憂婆舍摩閦浮憂婆舍摩閦浮（十三）　那邪那閦浮（十四）　阇那娑牟致啰那閦浮閦浮閦浮（十五）　毗尼梨夜那閦浮（十六）　奢多婆閦浮（十七）　娑遮修[路-各+致]（十八）　摩醯梨（十九）　陁彌（二十）　賒彌（二十一）　遮加啰斯（二十二）　遮迦摩私梨（二十三）　差梨（二十四）　奚隸（二十五）　迦啰娑啰娑啼（二十六）　呵梨波啰鞞（二十七）　波遮啰婆陁禰（二十八）　啰遮陁禰（二十九）　娑啰遮遮醯梨（三十）　摩梨（三十一）　伊迦他他企（三十二）　他丘樓（三十三）　闥梨（三十四）　舍梨（三十五）　彌梨（三十六）　摩叉（三十七）　多叉（三十八）　鳩梨（三十九）　彌梨（四十）　鴦叉之多毗（四十一）　頞梨（四十二）　祇梨（四十三）　波羅祇梨（四十四）　叉吒苫婆梨（四十五）　貞祇貞祇（四十六）　貞求梨（四十七）　休樓休樓（四十八）　鳩流兜彌梨（四十九）　彌梨叉（五十）　婆茶婆呵羅（五十一）　[悶-心+規][悶-心+規]梨（五十二）　噓[口+留]噓樓留（五十三）　婆婆阇毗（五十四）　輸檀禰（五十五）　私婆呵（二十六）　摩訶復陁迦樓沙毗輸檀禰私婆呵（五十七）　迦樓沙羅婆毗輸檀禰私婆呵（五十八）　迦樓沙烏阇毗輸檀禰私婆呵（五十九）　薩婆呵奢波利富啰檀禰私婆呵（六十）　薩婆娑斯邪三波陁禰私婆呵（六十一）　薩婆多他迦多阿[(卷-已)/衣]底私婆呵（六十二）　薩婆菩提薩埵阿[(卷-已)/衣]底阿[少/兔]無地底私婆呵（六十三）  
　　“世尊，今所說咒，是未曾有威德照明，是眾德本記莂章句陀羅尼神咒。我于過去恒河沙諸佛所受持是咒，增長一切白凈之法，增長善種、根莖枝葉、華果藥谷，增長雨澤、地水火風，增長喜樂，增長財物，增長勝妙，增長產業。此咒威力，善能系縛，亦名善解。世尊，說此陀羅尼咒，與四天下聲聞弟子，比丘、比丘尼、優婆塞、優婆夷，皆悉護念，增長財物一切產業，增長佛法能令流布，廣大無量三界受樂。”  
佛說大方廣十輪經卷第二 諸天女問四大相品第二  
　　爾時，地藏菩薩廣說如是大記莂經時，佉羅堤耶山六種震動，一切音樂不鼓自鳴，雨眾寶華，一切大眾皆悉戰栗生希有想。 
　　爾時，功德天女、功德樂天女、妙音聲天女、堅固地神天、未曾有天、大光明天，如是等天以為上首，與一萬八千及余大自在鬼神，從座而起，合掌向佛，白佛言：“希有世尊！希有善逝！我等雖于四大得自在力，而不能知四大根本初中后相起滅因緣，不識怨憎，不知是善不善，乃至親友。若善男子，得是甚深般若波羅蜜，能善分別如是四大初中后相，知諸生滅。” 
　　佛言：“如是！如是！天女，此善男子，得甚深般若波羅蜜，善知四大初中后者。譬如善神有如意珠，能雨種種無量寶雨，有大利益；如是，善天女，此善男子復能雨于種種覺意無量諸寶，皆悉遍施一切眾生。譬如寶渚，能出無量若干種寶；是善男子滿足種種覺意等寶，亦復如是。譬如波利質多羅樹，華初開時，光色妙好；如是善男子，以無量佛法而自莊嚴，亦復如是。如師子王，于一切眾生中無能驚者；如是善男子，于諸眾中亦復如是，得無所畏。譬如日出滅一切闇，如是善男子，能除眾生一切諂曲結使之闇，亦復如是。譬如明月照四天下，能令迷者還得正道；如是善男子，能令未入三乘，迷于生死曠野道者，皆使回向得其正道，安住三乘。譬如大地百谷種子及諸藥木，一切眾生悉依增長；如是善男子，一切助道諸余善法皆得增長。譬如須彌山王能善堅固，安住一切令無增減；如是善男子，安住佛法而不舍于一切眾生，善根堅固無有缺減不令漏失。譬如虛空，一切眾生行住出入依止而住；如是善男子，一切眾生亦皆依止，增長一切無量功德。” 
　　爾時，一切大眾聞是地藏菩薩名號，生希有心，得未曾有，恭敬尊重，皆大歡喜，皆悉諦觀地藏菩薩，目不暫舍。 
　　爾時，世尊欲重宣此義，而說偈言：  
　　“頭陀功德盡和合， 諸聲聞眾無異相， 
　　　地藏菩薩真大士， 為禮世尊而來此！ 
　　　度三惡趣諸苦惱， 為禮世尊而來此！ 
　　　諸天普雨無量種， 皆為供養世尊故， 
　　　而諦觀察于四方， 離垢照明天帝釋， 
　　　合掌一心向于佛， 皆欲勸請于世尊： 
　　　我今欲見此大眾， 摩尼寶珠出光明， 
　　　一切福田最廣大， 悉見光明而普照。 
　　　世尊神通光明照， 今為誰故而顯現？ 
　　　諸來大眾最勇猛， 地藏至此真佛子。 
　　　伏藏七寶滿足施， 佛藏珍寶是無畏， 
　　　種子即是大菩薩， 一切眾生之商主。 
　　　此主能生佛法寶， 大功德海而精進， 
　　　大悲體性甚聰哲， 能救一切眾生苦。 
　　　亦能救度諸怖畏， 譬如明月示正道， 
　　　能生善根如大地， 亦如金剛摧諸結。 
　　　為大施主解脫寶， 漂諸煩惱如大水， 
　　　如蓋普覆煩惱熱， 亦如良醫除眾病。 
　　　于一食頃贊地藏， 過諸菩薩百億劫， 
　　　如諸智者無量德， 是故地藏大名稱。 
　　　煩惱系縛諸眾生， 皆令遠離得解脫。 
　　　得首楞嚴大三昧， 能度諸禪至彼岸， 
　　　十二因緣悉清凈， 其智廣大如虛空。 
　　　無量佛國諸眾生， 皆悉能滅黑闇聚， 
　　　而于一切四禪中， 遍觀佛國修諸行， 
　　　能令眾生入三昧， 皆悉得離煩惱熱。 
　　　眾生過去惡業故， 常處刀兵疾疫劫， 
　　　于此世間受苦惱， 彼善男子能救脫。 
　　　一切六道諸眾生， 常為苦惱之所逼， 
　　　當悉歸命于地藏， 當令苦惱悉消滅。 
　　　眾生輪轉沒諸苦， 互相殘賊起斗諍， 
　　　若能歸命地藏者， 令彼斗諍皆悉忍。 
　　　趣于三惡甚可畏， 所求不得常苦惱， 
　　　亦當歸命于地藏， 一切皆得除怖畏。 
　　　若修持戒及念定， 欲得多聞智慧者， 
　　　皆當歸命于地藏， 隨心所愿悉滿足。 
　　　欲得如是諸功德， 及以工巧善種子， 
　　　皆當歸命于地藏， 令彼所愿悉滿足。 
　　　一切藥谷諸福田， 乃至欲求男女等， 
　　　皆當歸命于地藏， 令彼所愿悉滿足。 
　　　若欲修行諸功德， 一切所有依大地， 
　　　藥谷滋茂而潤澤， 亦因地藏得增長。 
　　　結業煩惱所覆障， 造作十惡諸不善， 
　　　皆當歸命于地藏， 悉除結使重惡罪。 
　　　能以正法示眾生， 作種種形隨應說， 
　　　具修布施諸功德， 欲救眾生起大悲。 
　　　假使滿足于百劫， 不可分別其功德， 
　　　是名功德之大藏， 一切皆當供養之。”  發問本業斷結品第三  
　　爾時，地藏菩薩摩訶薩，從座而起，整其衣服，長跪叉手，右膝著地，合掌向佛，白言：“世尊，如我今者欲發少問，唯愿聽許，時為解說。” 
　　佛言：“汝是真善丈夫，為欲顯示一切眾生無礙智慧，亦令他人作大丈夫。若有所問，隨汝意答，勿生疑難，如來今日當為解說，令汝歡喜。” 
　　爾時，地藏菩薩以偈問曰：  
　　“曾于十三劫， 修行佛福田， 
　　　饑饉與疾疫， 悉為眾生滅。 
　　　為億諸佛等， 造不思議供， 
　　　今見大會集， 清凈眾俱來。 
　　　聰哲勤精進， 皆來至此會， 
　　　一時而云集， 無有諸濁惡。 
　　　濁世多譏嫌， 作惡損凈行， 
　　　云何不善識， 擾亂毀威儀？ 
　　　皆與惡逆俱， 誹謗于正法， 
　　　毀訾諸賢圣， 妄著于斷常。 
　　　造作十惡業， 不畏后世苦， 
　　　破壞三乘法， 諂曲趣惡道。 
　　　無明蔽其目， 貪嫉多奸偽， 
　　　云何轉法輪， 解脫諸諂曲？ 
　　　煩惱金剛俱， 云何得斷離？ 
　　　云何為總持， 忍辱能柔和？ 
　　　此集未曾有， 令我值世將， 
　　　諸處未曾見， 如是之大眾， 
　　　具足頭陀行， 久修菩提道， 
　　　云何于此處， 成佛轉法輪？”  
　　爾時，佛告地藏菩薩：“善哉！善哉！善男子，汝于過去恒河沙佛所已問此義。如是之法汝亦曾聞，具智慧行功德滿足，以方便力渡于彼岸。汝為成就諸余眾生安樂利益故，亦欲令一切菩薩摩訶薩眾滿足一切方便伏藏，為具六波羅蜜，欲滿一切智海，為回諸帝王使不墮惡道，欲令十方世界三寶熾盛諸法久住，以是義故，問于如來。善男子，汝今諦聽！諦聽！當為汝說。” 
　　地藏菩薩白佛言：“唯然，世尊，愿樂欲聞。” 
　　佛言：“此是如來過去本誓愿力成就十輪。如此國土有五濁惡世，一切凈法皆悉損減，離圣七財，遠諸智人，為斷常網之所覆障，載惡道車不畏后世，常處無明黑闇之中，具行十惡能造五逆，誹謗正法毀訾賢圣，遠離一切諸善功德成就惡法，能于如是多惡世界，悉令安隱得無所畏，成就先圣最勝之法能轉法輪，制諸怨敵皆悉際伏，摧滅煩惱猶如金剛，令諸眾生安住三乘阿鞞跋致地。 
　　“善男子，譬如有人遠離功德，世界國土或自境內而有軍起，或為鄰國外來強兵之所踐害，憂愁惱亂種種斗諍，及諸諂偽欺誑妄語有種種病，愚闇所蔽目視不了，為童子鬼魍魅所持，阿缽摩羅之所惑著，身體干枯狂亂失心，諸根丑陋手足不具，常乏財產無有福祿，不為一切之所喜樂，多歸異道起諸邪見，心意顛倒趣三惡道。如是國土多諸耆舊，以為輔相臣佐吏民，爵祿有序而與同好不相侵害，如是建國則有無量種種明制調伏人民，施戒慈忍威儀具足，難行苦行一切備滿，以如是福德因緣，眾生諸根皆悉具足，身體長大威德熾盛相好端嚴，常為一切尊重恭敬，皆共親友仁性寬慈聰敏多智。若有尊重及諸王子備此德者，以諸香湯，調和冷暖，以用洗浴；著鮮凈衣其光如寶，頂上復有如是寶珠真金華鬘，手系素繒，種種華鬘金銀真珠以為珰環，雜寶珠網而作臂指，種種環玔如是等寶莊嚴其身，先所奉事天及諸仙一切帝釋，悉皆聽許敷置高座，如前父王登尊位時；升如是座，紹王位已，一切龍王、天帝、阿修羅帝、鳩槃荼帝，是前父王所有鐘鼓，今受位時亦擊此鼓。如是音聲遍滿城邑，一切剎利、婆羅門、毗舍、首陀，澡浴身體，著鮮凈衣，種種諸寶繒蓋、幢幡、金、銀、摩尼、真珠、珊瑚、琉璃、珂貝、一切珍寶，以新王立，見有如是吉祥等相，故種種獻奉。爾時新王紹灌頂位，先王所置宿舊先臣，隨其所能各為職司，若己國內自有軍興，及以鄰國起諸兵眾，隨有怨敵悉皆殄滅，守護己國無諸毀損，善增眷屬更相親友。 
　　“善男子，若能如是，名為初輪灌頂王位，于其國土得安樂住初伏怨敵，壽命長遠守護身命。如是，如是，善男子，若人處于五濁諸惡世界，遠離于佛，是故此中一切眾生，心多瞋恚更相侵逼，一切人民皆悉愁惱，愚闇癡冥起于斷常，種種斗訟貪嫉諂偽，作諸欺誑悉具十惡，取著眾生惱亂人民，種種煩惱及諸過患，是故遠離甚深法眼，為瞋恚病之所擾害，心常遠離棄舍真實一切法味，意想散亂譏訶善法，樂所愛味常為煩惱及諸邪見惑網所覆，歸依六師，傷敗圣道，趣向三惡。有諸菩薩摩訶薩已曾親近供養過去無量諸佛，能度一切智慧大海，安住諸佛所行之道，皆悉集會到于我所。汝以修集種種布施，善能調伏成就苦行，遠離諸惡，久修諸佛難行苦行，常念智慧方便福德，大慈大悲莊嚴瓔珞廣大伏藏，一切禪定總持、忍辱諸地大海皆已具足，不生諂誑幻偽之心，身相柔和滿足忍辱，而常善順以自莊嚴，皆悉近于一切智海，其色盛妙光明具足，能為一切聲聞、辟支佛作大導師，亦與一切生死怖畏眾生為作安慰，即是拘樓孫佛、拘挪含牟尼佛、迦葉佛。如是等如來之子，于塵劫中最為上首，以禪定智水而自洗浴，著慚愧衣，是最勝大仙所行之處，亦是解脫功德華鬘，亦名一切種智無生真實而自莊嚴，是三善行能為三界作密云蓋，已于過去一切佛土善得安住，處于金剛三昧之座，亦于過去聲聞、辟支佛所，安置尊座，四念處座，亦是先佛所安置座，于一切智渚住于菩提，能轉法輪紹三寶種令使不絕，擊于法鼓出大音聲遍滿三界，以此法輪聲使諸天、人、阿修羅、迦樓羅、緊那羅，摩睺羅伽、人非人等，鳩槃荼、富單那、迦吒富單那、餓鬼、毗舍阇，皆以四圣諦寂滅之相而自莊嚴，三轉十二行法輪，昔所未轉如今轉之，一切沙門、婆羅門、若天、若魔、若梵皆不能轉，為欲利益安樂一切諸天人故。 
　　“善男子，是名轉于初輪。若今世后世、是處非處如實而知，到于安隱無畏之處，一切怨敵自然降伏；如實而知能轉梵輪，處處現于五濁惡世，諸弟子等正師子吼，若作五逆罪業眾生，成就十惡如是人等，碎諸煩惱猶如金剛，斷諸有漏令得解脫，隨其所欲安置三乘住不退地。 
　　“善男子，譬如有人初登王位，受灌頂已，觀察去來三世若干等種無量王事，而以智慧觀察業因一切果報，隨其性相而置爵位。以此三業故，令其國土增長安樂，鄰國怨敵悉皆摧伏。何等為三？如灌頂王剎利，為護命故防備怨敵與他戰斗，經營王宮及諸國土，一切奉祿、人民產業。是名灌頂大王成就第二輪，鄰國怨敵不能侵害，守護身命長壽安樂。 
　　“如是，善男子，如來始成佛道得無上智，過去、未來、現在一切法眼亦如三世諸佛所得法眼故修行正法，為欲觀察一切業報差別之相，具深法眼分別業因，能令善根一切熾盛，長夜安隱，悉使眾生成就種種無量之樂，能使一切外道怨敵自然降伏。 
　　“何等為三業？坐禪、誦經、營理僧事。云何為禪？禪有十種。何等為十？第一知身，知身六入，知我我所，知業因為因自在受生，知種種愛無明黑闇，知所親愛無有真實屬眾因緣，欲苦相續流注不絕，為滅此等令悉除斷。云何為業流？觀察一切三種業行，是名業流。生死無際，愛因緣有，是名煩惱流。煩惱因緣故，無明和合能生名色；名色和合因緣故，能生六入；六入因緣故，能生觸；觸因緣故，能生受；受因緣故，能生后有；后有因緣故，能生生；生因緣故，能生老病死苦，是名苦流。如是三流，皆從愛生。何以故？因無明業愛為水潤。為欲枯涸此三流故，樂觀無常名無常忍，能觀無常苦空無我，信一切法愚癡無智，如幻、如炎、如水中月、如夢，空無相無愿，寂滅無生，空無諸相。常觀五陰空無相無愿，隨順忍樂觀察出息入息，系念安般增數減數，觀住、觀滅、并觀住滅。還數有二種：意與覺觀俱，滅于覺觀取出息入息相。減數有二：依止有出能除覺觀，出息入息取其相貌。觀住有二種：觀出入息，見其滅想心能住定。滅有二種：盡除諸結深凈于見，修出入息觀察五陰。何以故？此出入息名色盛陰，亦名受想行識等盛陰，是名五盛陰種種不相應相。復有五種：非新、非故、非有、非聚、非言。如是五種，以此五陰觀三種業，以此三業觀究竟盡。復觀六處，有我、我所，有業，無明為田，愛為濕潤，究意滅盡。以是觀察，具四念處，修集滿足，四念處、四正勤、四如意足、五根、五力、七覺分、八圣道分，乃至能滿十八不共法，得無生忍及一切智，具足首楞嚴三昧，修出入息安般三昧，滿足一切正法住處。若能如是修諸禪定，則是供養過去未來一切諸佛，是名佛子，從佛口生，從正法生。有能如此善修禪者，或是大士諸菩薩等，或是漏盡辟支、羅漢，如所修集，是名菩薩摩訶薩，則能滿足十八不共法，具一切智。善男子，是人不久當得阿耨多羅三藐三菩提，亦是三世如來世尊甚深法眼，滿足業行觀察果報，安住眾生于十種禪定。如是善男子，則能轉于如來所轉禪定法輪。 
　　“彼善男子，云何修于如來誦習？若有比丘、比丘尼、優婆塞、優婆夷，善男子有少信心微薄善根，于世諦中善根未熟，令彼眾生于初中后夜以時誦習修禪喜悅求無上智，我于爾時安置大乘修習禪定，讀誦受持種種供養，自誦教人誦，自說教人說，自供養教人供養，自住大乘亦教人住大乘，互相教化滅諸煩惱，皆為得于無上道利，亦欲滅諸眾生無量等苦，亦為得入無所畏處涅槃之城。若有眾生樂求辟支佛者，為說十二因緣法；樂求聲聞者，為說百千四種阿含，及與無量阿毗曇等教，令誦習如說修行。善男子，是名如來修誦習輪。 
　　“善男子，若有鈍根眾生，為欲發起善根因緣，懈怠少智忘失正念，貪著住處、衣服、飲食、四事供養，遠離一切諸善知識。如此眾生，教令勸化營理僧事及與佛法和尚阿阇梨故，是善男子，則為安置如來勸化營事福處。如是善男子，如實知于修習業法。 
　　“善男子，是名第二佛輪。具足三業成熟眾生輪，到于安隱無畏之處，能師子吼，轉梵法輪，令諸外敵皆悉降伏，如實能知眾生因緣。 
　　“善男子，譬如灌頂剎利王，沙門、婆羅門、毗舍、首陀，諦善觀察誰有勇健，種種伎能，多聞持戒，善知分別有功德者，方便智慧能勤精進堅固不退，種種福德而自莊嚴，于是眾中作灌頂剎利王，隨其相貌金銀珍寶倉庫谷帛，及諸田宅奴婢仆使，皆悉給與此國；若有于眾生中能持戒者，如此眾生亦給短乏。若有眾生不持戒者，少于精進懈怠懶惰忘失正念，無慈愍心亦無返復，不畏后世在欲淤泥；如是灌頂剎利大王，隨其事相謫罰安慰，或以教令謫罰，或以系閉謫罰，或以財物謫罰，或復有奪種種產業，或有罰其鞭杖，或有截其支節，或有斬其身首，有如是等無量教授，是名灌頂剎利大王第三輪也，能令增益己之國土，降伏一切諸惡外敵，守護身命令得長壽，如是如是。 
　　“善男子，若我聲聞弟子，離于智慧方便福德及諸調伏，忘失正念，亂心放逸，歸依于我，我知體性隨其相貌而調伏之。若有貢高難可調伏，心不恭敬，不堅持戒，為法久住而調伏之，若起心念教令心悔，又須言語而謫罰者，驅令下意終不與語，亦于僧中謫罰令其禮拜，呵詰嫌責不同僧利，或在僧前四體投地自歸伏罪，或時驅出不得共住。我知眾生種種體性，心所趣向，能生信解，為利彼故，除其黑闇干竭駛流，得涅槃樂。為欲調伏破戒眾生，廣說諸經地獄等苦，若有眾生能起信敬凈意方便，隨彼體相說諸善根，為具善故，乃至令得到無畏城。善男子，是名第三輪也。以如是輪，隨彼眾生得種種解，修行諸業，悉具善本，使得安隱到無畏處，如彼賢圣轉佛法輪，外道怨敵自然降伏，能師子吼。 
　　“善男子，譬如灌頂剎利大王，于國人民有若干種，邪歸、邪見、邪解、邪出家，或于吉相專修如此，無量苦惱傷害眾生。灌頂大王以先王舊法，為彼眾生令專修學斷除倒見，先王舊善治國之法亦使修行。灌頂剎利大王制法，令諸眾生悉同一意俱共調伏，同希望、同所樂欲、同共歸趣皆令和合，隨順先王舊國之法，聽受詔命，皆共隨伏同奉國法。爾時灌頂剎利大王，常與國人同其飲食，而共戲樂不相疑猜，心相體信共行王法，是名灌頂大王第四輪也。以如是輪，能令己國悉得增長，并制怨敵皆悉降伏，能保國土守護壽命。 
　　“善男子，如來世尊，見諸眾生有若干種邪歸、邪見，希樂邪業，觀諸眾生，以是因緣，已于過去諸佛如來在大眾前，數數開示佛法因果，說六波羅蜜修行正道，說佛法僧三寶圣種，數數顯現一切業報，示教利喜而將導之，令諸邪見悉得解脫，及與四眾亦皆解脫，具修善行柔和調順，游戲四念處，于諸解脫知見正道，悉得快樂令法久住，使三寶種終不斷絕，乃至四正勤、四如意足、五根、五力、七覺分、八圣道分，一切禪定解脫知見，悉得自在游戲無礙。如是，善男子，是名如來第四輪也。如來成就如是輪故，令諸眾生一切歸依，皆修善業同其知見，安隱快樂悉令住于無畏之地，高勝大仙所證之處，轉佛法輪，一切沙門、婆羅門、諸梵、魔、天所不能轉，摧伏天魔一切外道，于四眾中能師子吼。 
　　“善男子，譬如灌頂大王，能令己國及他人民，若自妻色心無厭足，于他產業并諸妻色皆生貪著，守護城郭禁諸雜物，國土村邑及以王宮，乃至戍邏，皆悉遮制致密堅固。善男子，是名第五灌頂大王禁制輪也。時灌頂王，如是成就輪已，能令外諸怨敵皆悉降伏，亦使己國常得增長救護身命。 
　　“善男子，如來多陀阿伽度，能令魔王波旬，九十五種眾邪外道，及諸無量一切眾生，于己產業心無厭足，乃至欲害我故，以火坑毒飯，推山欲壓，放其醉象，或拔利劍，以如是等而逐于我，或以麈穢而坌于佛，或以淫欲而謗如來，或言非人亦非丈夫，如是種種誹謗毀呰，而口惡罵于佛法僧，為諸利養眾因緣故，而生嫉妒誹謗聲聞。如來世尊善守六根，住四梵處，教諸聲聞，或以四念處，以四辯才，為說聲聞三解脫門，如是如來有若干種，或以世間法及出世間法，能令一切如實而知。善男子，是名如來第五輪也。如來修如是輪，以出世間智，令他眾生種種歸依，皆同產業共其知見，安隱快樂住無所畏，是諸高勝大仙居處，轉佛法輪，沙門、婆羅門、諸梵、魔、天所不能轉，悉能摧伏一切天魔及諸外道，于四眾中能師子吼。  
佛說大方廣十輪經卷第三 灌頂喻品第四  
　　“善男子，譬如灌頂剎利大王，諸秘要法守護之事皆悉備已，然后與諸宮人婇女而自圍繞，游戲五欲放逸自恣，不攝六根肆情快樂，是名灌頂剎利大王第六輪也，外諸怨敵悉皆降伏，增益己國，壽命長遠。 
　　“族姓子，如來世尊及諸菩薩摩訶薩、諸聲聞眾，深自防護得無所畏。爾時如來入于初禪，第二、第三乃至第四禪，入于空處、識處、不用處、非想非非想處，悉入諸佛行處三昧。爾時如來入三昧已，無量億那由他天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，餓鬼、毗舍阇、富單那、迦吒富單那，粗弊惡心其意佷戾無有愍傷，于諸眾生不起慈心言無后世，而彼見我入一切佛行處三昧故，得勝歡悅于諸三寶，得最勝盛愛樂歡喜，尊重恭敬得未曾有，離一切惡，心多悔過，于一切種無量無數業障、煩惱障、法障，于一剎那頃悉能滅盡，功德智慧皆得具足，背離生死趣向涅槃，一切皆悉護持佛法，是名如來第六輪也。如來成就如是輪故，禪定解脫三摩跋提斷眾生結，以是智慧滅諸煩惱到安隱處，得無所畏，高大勝仙轉于梵輪，若沙門、婆羅門，及諸魔、梵所不能轉，一切外道塵勞怨敵皆悉降伏，于四眾中而師子吼。 
　　“善男子，譬如灌頂剎利大王與四兵眾，一切己國城邑、聚落園樹、田澤泉池、溪谷丘澗及諸曠野，遍觀己國，于其中間所有產業，若于彼處多有疑畏敵國怨賊，剎利大王便隨其處，置同心人防諸怨賊，善守己國令得安樂，是名剎利灌頂大王第七輪也，外諸怨敵皆悉降伏，增益己國，壽命得長。 
　　“如是，族姓子，如來世尊為諸眾生開示佛眼，若欲心如實知欲心，若瞋心如實知瞋心，若癡心如實知癡心，亦知眾生為諸煩惱有種種病，隨其所行如實而知。如來悉于如是等處，皆以方便精進勢力，令諸眾生隨其類根，以禪定藥除滅煩惱。若有眾生多貪愛者，教以不凈；若有眾生可以四梵堂治者，教修四梵堂；若有眾生多愚癡者，教觀因緣；若有眾生應修數息者，教以數息；若有眾生應修三解脫門者，教以三解脫門；若有眾生應修禪定者，教以禪定；若有眾生應修無色定者，教以無色定；乃至應以首楞嚴三昧斷諸眾生煩惱病者，亦即教修首楞嚴三昧。何以故？不使眾生墮于四魔，令得自在斷人天道，亦復不令諸眾生等，入于惡趣斷三寶種。是善男子，如來能知一切至處，是名如來第七輪也。如來成就如此輪故，到安隱處得無所畏，高大勝仙能轉法輪，一切沙門、婆羅門，及諸魔、梵所不能轉，諸余外道一切怨敵皆悉降伏，于四眾中而師子吼。 
　　“善男子，譬如灌頂剎利大王，為諸眾生念先種姓，幼小嬉戲所生之處，及諸澡浴、偃臥飲乳、剪治手足、一切爪甲、按摩支節，乃至戲弄灰土供奉事者，習學無量種種伎術，游行他國晨夜住處，敬事王者及諸大臣，并作太子至今登位，得為大王，受諸娛樂自在無礙。爾時諸方四維上下，有大音聲說偈贊嘆，愿使常以正法治國，不惱眾生，為護國土故，是名剎利灌頂大王第八輪也。成就如是輪已，是時灌頂剎利大王，能令一切外道怨敵皆悉降伏，自保壽命令得增長。 
　　“如是，善男子，如來世尊于大眾中觀宿命因緣，一生、二生、三生，乃至無量百千億生，憶念劫成劫壞，乃至無量億劫一切成壞，我生彼處，如是種姓，如是名字，如是生處，食如是食，受如是苦樂，如是長壽，如是久住，如是壽命邊際，于彼沒已而來生此，復于此沒往生于彼，能知彼相一切方所，若干種別本宿命事，是名如來第八輪也。如來成就如是輪已，到安隱處得無所畏，最勝大仙轉于法輪，一切沙門、婆羅門及諸魔、梵所不能轉，外道怨敵皆悉降伏，于四眾中能師子吼。 
　　“善男子，譬如灌頂剎利大王，于其國界所有人民悉知根源，種姓眷屬皆悉勇健，種種伎術，知其貧富、端正丑陋。乃至死時，或以自業命終而死，或犯王法刑戮而死，或更相殘害夭壽而死，或以鞭杖閉系囚縛，或以伎術戰陣斗諍，或以財物，或以愛欲，或以瞋恚，或以饑渴，或以己過患，或以老死，或以中年，或以幼少，或作善業，或作惡業，一切死者皆悉察知因緣本末。如是思惟，若有眾生修善因緣為欲生天，或有眾生修惡因緣趣向惡道。如是思惟，修身善行、修口善行、修意善行，我常方便教修布施，皆令調伏隨順此行，若命終時當生天上，常處善趣，遠離惡道。如是灌頂剎利大王，勤修一切身口業善，好行布施飲食、衣服、象馬乘騎、臥具醫藥種種所須，乃至給使、奴婢僮仆皆悉施與，并舍頭目及諸手足，不惜身命，悉斷殺生、偷盜、邪淫、妄言、惡口、兩舌、綺語、貪瞋邪見。如是灌頂剎利大王，有十種利益，護善名稱而得財業，身相微妙，多得眷屬，少病少惱得賢智眷屬，趣向善處，皆悉供給親近供養，名聞十方，一切皆為說偈贊誦，諸大天神悉來擁護，身壞命終得生天上，是名灌頂剎利大王第九輪也。成就如是輪已，增益國界，壽命延長。 
　　“如是，善男子，如來世尊為諸眾生，悉知他人死此生彼，如實而知：若有眾生成就身業不善、口業不善、意業不善，誹謗賢圣，邪見顛倒，以是邪見因緣業故，身壞命終，墮于惡趣生地獄中，或生畜生及諸餓鬼。若有眾生，成就身善業、口善業、意善業，不誹謗賢圣，具足正見，成就正見業因緣故，身壞命終，入于善趣得生天上，生天上已或生人中，盡諸結漏。如是如來，善知眾生諸業因緣。如來于諸眾生，悉能發于大慈大悲，常勤精進現三種神通，能令安住世間出世間信。何等為三？一者、神通，二者、說法，三者、知他心。以此三種神通，令諸眾生安置世間出世間信，知一切趣，一切有為、一切受生皆得解脫。善男子，是名如來第九輪也。如來成就如是輪故，到安隱處得無所畏，最勝大仙轉于法輪，一切沙門、婆羅門及諸魔、梵所不能轉，一切外道諸余怨敵皆悉降伏，于四眾中能師子吼。 
　　“善男子，譬如灌頂剎利大王，于四天下一切眾生為病所惱，棄舍王位，以種種香湯而以澡浴，洗沐頭發著鮮凈衣，端坐思惟，為除一切眾生病苦皆得解脫。如是灌頂剎利大王，以華香瓔珞及眾伎樂，一切天、龍、夜叉、乾闥婆、阿修羅、迦樓羅、緊那羅、摩睺羅伽皆悉供養已，各相謂言：‘如是灌頂剎利大王多諸功德，應為轉輪圣王統四天下。我等應當建立此王治國政事。’爾時，一切天帝乃至摩睺羅伽等亦如是言：‘當立此王主四天下。’爾時，剎利大王具足七寶，統四天下，為轉輪圣王，千子具足，皆多勇健，形貌端正，能降伏外敵，游巡四海，案行天下一切大地，終不謫罰刀杖加害，如法教敕皆悉受用。善男子，是名轉輪圣王第十大輪也。以是力故，轉輪圣王王四天下及八萬四千海渚，皆使修集一切善法，無不建立，守護身命壽得增長。 
　　“如是，善男子，如來從初發心已來，于己身命乃至他身，所有煩惱若干種病，悉以禪定凈水洗浴，以如實法大慈大悲，溉灌其頂，著慚愧衣。十方如來以禪定智力、大精進力、無量方便定意觀察，欲滅一切眾生煩惱種種過患，如佛世尊作如是言：‘最大智者福德莊嚴堪為法器，三解脫門、四無所畏，如來十力、十八不共法，一切智器大悲利益，救濟一切諸苦眾生！佛大商主，度脫無量苦惱眾生與涅槃樂，加其愿力，欲使滿足成等正覺無上法王。’如是福德具足智慧勇猛精進，如實正觀了四真諦，得阿耨多羅三藐三菩提，是名如來能盡一切諸漏根本第十法輪也。 
　　“善男子，譬如轉輪圣王，于四天下游戲自在；如來亦復如是，于諸四禪心得自在，四無色定修四梵堂，具四辯才，正觀四諦、四無所畏、十力、十八不共法，于一切智得自在力。善男子，譬如轉輪圣王，七寶具足；如來世尊具足七覺亦復如是。善男子，轉輪圣王具足千子；如來亦有一切聲聞諸大弟子，憍陳如以為初首，須拔陀羅為最后也，真是我子，從佛口生，從法化生，斷一切漏，勇猛精進修四梵堂，猶如四兵降伏魔怨。善男子，譬如轉輪圣王王四天下，有八萬四千海渚皆隨言教；如來世尊，亦有百億閻浮提、百億瞿耶尼、百億弗于逮、百億櫥單日、百億海水、百億須彌山王、百億四天王，乃至百億非想非非想天、百億鐵圍大鐵圍山，是佛國土廣大無量，一切皆隨如來教化。善男子，是名如來第十輪也。 
　　“如來成就如此輪故，若五濁惡世一切佛法功德退沒，離圣七財及諸智者，為欲除斷覆一切患滅三惡趣，乃至后世無明黑闇，一切世間皆與十惡共相和合，造于五逆，誹謗正法，遠離諸善，悉染一切不善根本，如是成就十種佛輪，到安隱處得無所畏，高勝大仙能轉法輪，一切沙門、婆羅門及諸魔、梵所不能轉，摧伏一切外道怨敵，以金剛智能破眾生一切煩惱，令使三乘得不退轉，于四眾中能師子吼。” 
　　爾時，菩薩摩訶薩，及以一切諸大聲聞，天、龍、夜叉、乾闥婆、阿修羅、迦樓羅、緊那羅、摩睺羅伽、餓鬼、毗舍阇、人非人等，皆稱善哉，雨眾華雨，雨雜寶雨，雨衣服雨，雨妙香雨，一切大地皆悉震動。 
　　佛說如是十輪經時，在會大眾，有八萬四千億百千那由他菩薩摩訶薩得無生法忍；復有無量菩薩摩訶薩得深禪定忍辱陀羅尼；復有無量眾生未發菩提心者，今皆發心住不退轉地。爾時，復有無量大眾，有得須陀洹、斯陀含、阿那含、阿羅漢者，次第修學證沙門果。  證相品第五  
　　爾時，大梵天名曰天藏，久植善根住第十地，是大菩薩摩訶薩。是時，眾中有天藏大梵，從座而起，整其衣服，右膝著地，以偈問佛：  
　　“我今稽首問， 功德海無邊， 
　　　愿時賜聽許， 除斷諸疑悔。 
　　　渴仰持功德， 法味中最上， 
　　　眾生咸樂聞， 如是第一義。”  
　　爾時，世尊告天藏大梵：“隨汝所問，如來世尊亦當隨問而答，令汝歡喜得未曾有。” 
　　爾時天藏大梵言：“唯然，世尊。”以偈問曰：  
　　“智慧修禪定， 安住不放逸， 
　　　為住第一義， 而處于生死。 
　　　勤修于誦習， 能度煩惱海， 
　　　為當證不退？ 為當墮惡道？ 
　　　常勤而勸化， 為定趣涅槃？ 
　　　為在于生死？ 為墮于惡道？ 
　　　智慧剎利種， 依止十種輪， 
　　　為處于生死？ 為得成佛道？ 
　　　心濁難調伏， 煩惱多散亂， 
　　　以何凈其心， 禪誦而勸化？”  
　　爾時，佛告天藏大梵：“善哉！善哉！大梵所問，純善第一。汝已滿足一切諸行，于過去恒河沙佛所修行三業，攝心禪定、常勤誦經、營理僧事，熾然佛法建立三寶如大梁柱，又復能為多人無量眾生問于如來如是之義。若善男子依止威儀大記莂論，過去諸佛之所演說神通住持，是名如來成熟眾生令悉厭離，為滅一切煩惱病故，為欲滿足三乘道故；十方乃至恒河沙現在諸佛，亦說如是依止威儀大記莂論，為成熟一切諸眾生故，令得厭離故，欲使摧滅一切結使故，為得滿足三乘道果住持正法故。汝于過去諸佛所聞，我亦如是，依止威儀大記莂論，為欲成熟一切眾生故，令得厭離故，滅諸結使，為得滿足三乘法故。是故，大梵，汝當諦聽！善思念之。” 
　　天藏大梵言：“唯然，世尊。” 
　　佛言：“若有依止于十不善輪，則不具足欲界禪定，亦不能具足欲界善根，況能成就色、無色界一切禪定？亦復不能成就三乘及余諸善！何等為十？有欲修禪眾事不具；有欲破戒成就惡法；生于倒見亦著吉相；惡心難調不順賢圣；諸根輕躁而不具足微少善根；但作兩舌多喜斗亂；作粗惡語而恒罵詈；好作綺語及諸妄言；生于貪嫉，見他得利常生嫉妒；一切眾生有惱害心，作大邪見說無因果。天藏大梵，滿足十事雖欲修禪，不能成就欲界小善，況能成就色、無色界善根及三乘善法？ 
　　“復次，大梵，又有十事而不能得成就禪定。何等為十？樂著作伎，樂著言說，多好睡眠，種種所求，貪著美色，樂著于香，樂著諸味，樂著音聲，樂著于觸，樂著覺觀。大梵，是名十種，而不能得成就于禪；設使成就，尋即退失終不能成。而但為得檀越信施，因其利養心生惡法，若在剎利諸王眾中，多諸過罪為他罵詈，及加鞭杖截其支節，或犯大罪久受諸苦，若疾命終必墮惡趣，乃至入于阿鼻地獄。譬如阿蘭迦蘭、櫥頭藍弗、蛭數拘迦梨、提婆達多，如是等毀壞禪定，乃至阿鼻地獄受大重罪。” 
　　爾時，佛告阿若憍陳如：“我今聽汝清凈比丘，受于第一床敷臥具、飲食肴膳，能除一切眾生疾疫。何以故？若坐禪比丘闕少眾具，一切心數多起散亂，但念諸惡而不能得成就禪定，乃至到于阿鼻地獄受諸罪報。若眾緣備足修諸禪定，則易成就心得專一，若已得者皆令增長，一切不善覺觀散心皆悉能知不令得起，趣向涅槃到于彼岸。若有坐禪未成就者，初中后夜當勤修習，遠離憒鬧少欲知足，于一切結使起于舍心，一切貪欲、瞋恚、憍慢、貢高、兩舌、惡囗、妄語，如是等悉得遠離，應受釋、梵、四天王等百千那由他供養恭敬，況復婆羅門、剎利、居士、毗舍、首陀所有供養！” 
　　爾時，世尊即說偈言：  
　　“修禪滅諸結， 余業則不能， 
　　　是故禪第一， 智者應供養。”  
　　爾時，天藏大梵白佛言：“世尊，若有比丘能修禪者，剎利大臣應加謫罰鞭杖，乃至兀其手足不耶？” 
　　佛言：“善男子，若諸比丘佛法出家，剃除須發披著袈裟，一切天、人、阿修羅皆應供養。若護持戒，不應謫罰閉系、兀其手足乃至奪命，悉無是法。何以故？除其多聞及持戒者，若有破戒比丘于我法中而出家者，成就諸惡如敗膿壞，非婆羅門自言婆羅門，非梵行而言梵行，退失墮落圣道果證，為諸煩惱結使所勝、結使所壞。又復破戒諸惡比丘，能示天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，無量功德珍寶伏藏。若有依我而出家者，眾生應作十種勝想，得無量無邊福德。 
　　“何等為十？有諸眾生見依我出家者，應作念佛想，以是凈心歡喜因緣，不信一切諸余外道，及外道經書。若當見時，即應思惟決定圣戒，以是因緣，能斷殺生、偷盜、邪淫、妄語乃至不飲酒等，入涅槃城。見有依我而出家者當起施心，以是因緣，于將來世財富無量，善去善向，殊勝供養常得充給，乃至入于無畏大涅槃城。又見依我佛法出家，柔和質直，常行忍辱，不生卒暴，心無狂亂，喜樂正法，常好閑靜阿練若處，乃至欲入涅槃無畏之城。若有眾生，破戒非法作惡威儀，見如是人，當共軟語乃至禮足，以是因緣，此人后世生尊貴家，有大勢力，常為一切之所瞻視，乃至當得入涅槃城。 
　　“天藏大梵，若依我法出家造作惡行，如是比丘盲無所睹，此非沙門自稱沙門，非梵行自稱梵行，退沒墮落為諸煩惱之所敗壞。如此比丘修行惡法，猶能開示一切天、龍、夜叉、乾闥婆、阿修羅、迦樓羅、緊那羅、摩睺羅伽、人非人等一切善法功德伏藏，為善知識。雖不少欲知足，剃除須發披著袈裟服，以是緣故，能為眾生增長善根，于諸天人開示善道。是以依我出家比丘，若持戒、若破戒，我悉不聽轉輪圣王、大臣、宰相，不得謫罰系閉、加諸鞭杖、截其手足乃至斷命，況復余輕犯小威儀破戒比丘？雖是死人，是戒余力猶如牛黃，是牛雖死人故取之，亦如麝香死后有用，能大利益一切眾生。惡行比丘雖犯禁戒，其戒勢力，猶能利益無量天人。譬如估客入于大海，斷于無量眾生之命挑其眼目，持阿摩那果搗蓗和合成其寶藥，若有眾生盲冥無目，乃至胎胞而生盲者，以此寶藥而用涂之，眾病得除其眼明凈；如是，如是，若諸比丘雖破禁戒造作惡行，于佛法中名為死人，復能令他一切眾生，使得清凈智慧法眼，能令見者尚得如是，況復為開示說種種法！ 
　　“大梵，譬如燒香，香體雖壞，熏他令香；破戒比丘亦復如是，自墮惡道能令眾生增長善根。惡行比丘為不信所燒，身壞命終墮三惡道，能使他人得大利益示涅槃道。以是因緣，一切白衣不應侵毀輕蔑破戒比丘，皆當守護尊重供養，不聽謫罰、系閉其身乃至奪命。四方眾僧，若至布薩自恣之時，聽便驅出不共法事，三世僧物飲食敷具皆不聽用，一切羯磨說戒律處，悉皆驅出不得在眾，而悉不聽王及大臣加其鞭杖、系閉謫罰乃至奪命。” 
　　爾時，世尊而說偈言：  
　　“瞻卜華雖萎， 勝于諸余華， 
　　　破戒諸比丘， 猶勝諸外道。  
　　“復次，天藏大梵，有五種逆罪為最極惡。何者為五？故心殺父、母、阿羅漢，破壞聲聞和合僧事，乃至惡心出佛身血，諸如是等名為五逆。若人于五逆中作一一逆者，不得出家受具足戒；若聽出家，則犯重罪應擯令出；若已有出家諸威儀者，不應加其鞭杖及諸系閉。 
　　“復有四種大罪，同于四逆，犯根本罪。何者為四？殺辟支佛，是名殺生犯根本罪；淫阿羅漢比丘尼，是名邪淫犯根本罪；若人舍財與佛法僧，主掌此物而輒用之，是名為盜犯根本罪；若人倒見破壞比丘僧，是名破僧犯根本罪。若人于四根本罪中犯一一罪，皆悉不聽佛法出家；設使出家，不得聽受具足戒；若受具者應驅令出，以有出家威儀法故，不應鞭杖系閉、奪其生命。如是皆犯根本罪，非逆罪也。有是根本罪亦是逆罪，有是逆罪非根本罪，有非根本罪亦非逆罪。何者為逆罪亦是根本罪？若人出家受具足戒得見諦道，斷其命根，是名逆罪，亦是根本罪也；如是眾生，于我戒律中應驅令出。何者為根本罪非逆罪？若人在我法中出家，如是凡夫眾生故害其命，若以毒藥或墮其胎，是名根本罪非逆罪也；若有四方僧物飲食敷具，悉不應與同共利養。若有眾生于佛法僧而生疑心，此中出家自言更有世尊，或于種種諸吉相中生疑惑心；若復有人于諸如來所說之法而生疑惑，于聲聞、辟支佛乃至大乘，于中誹謗出其過惡，見他讀誦而作留難乃至一偈，此非根本罪亦非逆罪，是名甚惡近于逆罪。如是眾生若不懺悔除其罪根，終不聽使佛法出家；設出家受具足戒不悔過者，亦驅令出。何以故？不信正法，毀謗三乘壞正法眼，欲滅法燈斷三寶種，減損人天而無利益墮于惡道。此二種人名謗正法、毀訾賢圣，地獄劫壽增長，如是諸惡業已，是名根本大重罪也。 
　　“何者是不威儀根本法？若比丘故淫犯根本罪，故殺凡夫人犯根本罪，除三寶物不與而取犯根本罪，故妄語犯根本罪。于此四根本中，若犯一罪，一切比丘所作法事悉不聽入，四方僧物飲食臥具皆悉不得共同受用。然帝王、大臣、一切群官，不應加其鞭杖、系閉刑罰乃至奪命，是名根本罪體性相也。何以名為根本重罪？若人作如是行，身壞命終墮于惡趣，作如是行是惡道根本，是故名為根本罪也。譬如鐵丸，雖擲空中，終不暫住，速疾投地；如是五逆等罪，犯四重禁，及二種眾生——毀壞正法、誹謗賢圣，如是等十種罪中，若人犯一一罪者，身壞命終皆墮阿鼻地獄。是故作逆業犯根本重罪者，皆悉不聽度令出家。犯逆罪者如此人等，于其一身終不能盡諸煩惱結成就禪定，況能超出決定菩薩？命終之后必墮地獄受惡道苦。 
　　“若有族姓男女，以深信心歸依佛法，或趣聲聞、辟支佛，或趣大乘，于我法中而得出家，受于具戒極有信心，護持根本四重等罪，常勤精進勇猛不休，日日擁護一切人非人等，終不虛受人天供養，于三乘中隨所樂欲。何以故？志求解脫乃至舍命終不毀犯。何以故？如是三種眾生，皆求涅槃修行其因，依止世尊，依止經律，依止聲聞正位弟子。若有眾生犯四重禁非佛弟子，我所顯示甚深法相，一切無常、苦、空、無我，為諸眾生利益安樂，說解脫法波羅提木叉，如是經論及諸禪定，盲無所見，破戒退沒墜三惡道。若有族姓男女，于是波羅提木叉清凈法中不犯根本者，我是彼世尊，彼是我弟子，隨順我語安住佛法，一切所作皆悉成就，安立戒身及諸善法，亦能建立能大利益安樂天人世尊。如是之人，則具足一切聲聞、辟支佛乘乃至大乘，皆悉善住。 
　　“何以故？是根本戒守護一切正法，及諸有漏、無漏等法，皆悉因此而得成立，是故名為戒根本也。譬如因地，一切萬物百卉藥谷皆因生長；如是善學四根本戒，一切善法皆因得生。譬如大地，一切諸山乃至鐵圍、大鐵圍、須彌山王皆依得住；如是善解四根本戒，聲聞、辟支佛乘乃至無上大乘皆依而住。譬如大地，一切物味依地而住；如是善學四根本戒，禪定解脫總持乃至阿耨多羅三藐三菩提亦因而成。譬如大地，凈不凈物一切悉載；如是族姓男女，善學四根本戒，持戒毀戒、是法器及非法器皆悉滿足，諦自觀察不譏彼短，而不自高亦不毀他，能為一切善法洲渚，猶如大地一切眾生之所依止。如是族姓男女，善能修學四根本戒，一切如來所說經論，皆生愛樂歡喜受持，不起種種非法之想，一切眾生皆依四攝而自存活。” 
　　爾時，尊者優波離，從座而起，整其衣服，叉手合掌，白佛言：“世尊，若世尊作如是言，是法器及非法器悉不譏訶，他未來時作諸惡行如是比丘，非沙門而作沙門，非梵行而作梵行，今當云何呵責其心，驅遣令出？” 
　　佛言：“我悉不聽俗人譏呵！復有十種非法譏呵即得大罪。何等為十？若僧不和合，于國王前而譏呵者，是名非法。若僧不和合，于婆羅門眾中而譏呵者，亦名非法。若僧不和合，于王眷屬及諸大臣而譏呵者，是名非法。若僧不和合，于白衣中而譏呵者，是名非法。若僧不和合，于婦女、小兒等中而譏呵者，是名非法。僧不和合，于僧凈人前而譏呵者，是名非法。僧不和合，于比丘尼眾中而譏呵者，是名非法。僧不和合，于本怨嫌前而譏呵者，是名非法。若僧不和合，以瞋恚心而相譏呵者，是名非法。有如此等十非法不應譏呵！假使舉得少罪亦不應受，若復少有如佛法譏呵者亦不應受。又復十種非法譏呵不應受。何等為十？若余外道來譏呵者亦不應受，非持戒白衣而犯逆罪，誹謗正法，毀壞賢圣，若起狂心，若散亂心，為諸余天地四方僧凈人，若是一切犯禁比丘所舉之罪皆不應受，是名為十非法譏呵所不應受。 
　　“若有比丘，造諸惡行共僧中住，清凈比丘威儀具足，于非法處一切不行，成就五法，應頂禮僧足諸惡比丘言：‘我今欲舉汝罪，是實不虛，是時非時，慈心軟語，為使佛法久得安住，為欲熾然一切佛法。若聽我說，我當如法舉汝。’彼若不聽：‘我當頂禮持戒比丘上座等足白言：大德，此比丘犯如是事。’依于五法而舉彼罪，上座比丘應察是語，如毗尼、如修多羅，當以滅諍法如法除滅，若犯重罪應以重治，若犯中罪應以中治，若犯微細罪當以微細治教令悔過。” 
　　優波離白佛言：“世尊，若造惡行比丘實有過罪，而恃白衣一切勢力，或恃巨富財物等力、或恃多聞、或恃辭辯、或恃弟子如是等力，眾僧當共和合，持修多羅、持毗尼、持有戒德僧者，不取其語而用勢力，有如是等應當云何？” 
　　佛即答言：“應詣國王、大臣、宰相如法治罪。” 
　　優波離復白佛言：“世尊，如此惡行比丘，若財物力、若多聞力、若辭辯力，能令國王大臣歡喜，或有非法朋黨，為應舍置不耶？” 
　　佛言：“優波離，若事未現，應當舍去；若事已出，僧應和合速疾驅擯不得共住。優波離，譬如瞿麥、妨麥、稗莠，根莖枝葉與麥相以，若未莠出時不可分別；穟既出已，田畯農士并根俱棄。何以故？壞凈麥故。優波離，如是破戎惡行比丘，若恃白衣及諸勢力住居僧中，過未出時人不敢呵，其事現已諸天便譏，當言僧中無有禁制，若惡行比丘，眾僧應速和合疾共擯出。 
　　“優波離，譬如大海不宿死尸；如是我諸聲聞大弟子眾破戒諂曲，此等惡人不應共住，亦復如是。若破戒比丘，為剎利王及諸輔相朋黨非法，如此比丘，則得自恃多聞、財物巨富、辭辯如是等力，肆心無畏強僧中住。爾時慚愧持戒比丘，心有所疑不應共諍，不應守護共作伴黨；如是持戒比丘，便語國王及諸大臣，更至他國。”  
佛說大方廣十輪經卷第四 剎利旃陀羅現智相品第六  
　　爾時，地藏菩薩白佛言：“世尊，是剎利旃陀羅、輔相旃陀羅，少于善根不肯信向，諂曲愚癡自稱多知，皆生憍慢，不畏后世惡業果報，離善智識，乃至趣向阿鼻地獄，為財利故，與此惡行諸比丘等，作非法朋黨。” 
　　佛言：“如是，如是。善男子，于未來世，剎利旃陀羅乃至婆羅門旃陀羅，善根微少，無有信心，欺詐諂曲，是諸愚癡現智慧相，不隨善知識語，實是愚癡現為智慧，心常疑悔不畏后世，而無禁戒作諸殺生，乃至邪見欺誑于他，于諸世間常行誹謗語。剎利旃陀羅、婆羅門旃陀羅壞亂佛法，于我法中而得出家，常毀破戒作諸惡行，而剎利、婆羅門盡心供養多畜錢財。貪心染著取空言語，通致信命治生販賣，好讀外典墾土種植，守護錢財、產業、舍宅，守護妻子咒說仙藥，貪著衣服飲食之物，破戒惡行其聲如貝，實非沙門自言沙門，實非梵行自謂梵行，乃至為剎利、婆羅門恭敬供養聽受。剎利旃陀羅、婆羅門旃陀羅，好喜破戒遠離持戒，于我法中，若見有人持戒修善能謙下者，學與無學一切得向，如是比丘，皆悉不得恭敬供養，有所言說皆不聽受。 
　　“善男子，譬如有人到寶渚所，舍帝釋青寶及大青寶、金銀真珠，皆悉舍離大價之寶，取于水精；若我法中，如是持戒有大功德，心常謙下而便舍之，取于破戒造惡行者，成就惡法，不生羞恥心無慚愧，遠離一切大慈大悲，反取如是諸惡福田，聽受其語，供養如是造作惡人，師及弟子俱墮地獄，悉具于此十種惡輪剎利旃陀羅、婆羅門旃陀羅、沙門旃陀羅、大臣旃陀羅，先修善根今悉消滅，乃至墮于阿鼻地獄。何等為十破戒惡行？如是比丘，乃至剎利、婆羅門，忍樂惡見，誹謗阿練若比丘，愚癡諂曲非毀賢圣，誑惑世間飲食、錢財及諸利養，求名稱故自苦其身，毀謗他人嫉妒斗亂，純為利養，莫肯聽受信用其語，退棄令下遠離實法，皆言無有得道果者，亦無離欲能盡結者，但為利養而自顯現：‘慎莫奉事供養是等，乃是諂曲誑惑之人，實非福田趣向道者。’是時剎利旃陀羅、婆羅門旃陀羅，于阿練若比丘，不生恭敬希有之心，其心顛倒而不承事恭敬供養，不肯聽受信用彼語，即是不能護持法眼紹三寶種。爾時，國土天龍鬼神而于三寶信心深重，皆同瞋恚如是剎利、婆羅門等，互相語言：‘汝今諦觀剎利旃陀羅、沙門旃陀羅、婆羅門旃陀羅、大臣旃陀羅，悉起憍慢，一切三寶斷于善根近惡知識，退失善法當入惡趣。我等今日不復擁護如此國土剎利、婆羅門等。’一切天龍諸善鬼神既舍離已，于其國中堪任法器為福田者皆生舍心。若一切天神及堪任法器應為福田者，于彼剎利旃陀羅等生舍心已，于自國土及余鄰國，皆悉兵起、饑饉疾疫，更相殘害不復歡樂，先所愛樂皆悉別離，忿心慳吝無有矜愍，于一切眾生不起慈心，殺生乃至邪見無慚無愧；一切塔寺及僧祇物，皆悉食啖供其衣服，瞋諸左右悉生嫌隙；若與他戰，令己軍眾自然退散；若欲死時，皆結其舌口不能語，趣向地獄。 
　　“復次，善男子，剎利旃陀羅，乃至婆羅門旃陀羅，皆悉遠離諸善知識，輕慢三寶，無恭敬心，不畏后世。于聲聞乘得少信心謂己聰哲，而于辟支佛乘及大乘經法，誹謗不信，不讀不誦，下至一偈生不信心，是名謗法。若復有人，少信辟支佛法及大乘法，而不信于聲聞之法，毀呰譏呵，亦名誹謗正法。是名誹謗三世諸佛正法之藏，斷八正道，破于無量眾生法眼。若復有人，于如來所說聲聞乘、辟支佛乘及菩薩乘，若作障礙、若隱蔽覆藏乃至一偈，而不恭敬于三寶者，以是因緣，令使守護一切國土天龍善神，以不動信即便瞋恚，是剎利諸臣乃至結舌不語而死，墮阿鼻地獄。 
　　“復次，善男子，若持戒有功德者在彼國住，具足法器，善入舍心，安住靜室，而不數數至檀越舍，亦不輕呵惡行比丘使彼覺知，亦不譏嫌呵責破戒。而惡行比丘，于清凈持戒者所反生譏嫌，言作奸偽種種妄語，于剎利、大臣及至國中一切人民男女大小，悉于其前生諸誹謗。而彼剎利旃陀羅等，于諸清凈持戒具足修行功德有名聞者——如是比丘真我弟子，具足一切禪定解脫——善巧言辭便起毀呰而生瞋恚，種種惡口粗語，逼切令受苦惱，或奪衣缽及四方僧物、資業敷具驅遣令出，或時系閉，或斬截其首。 
　　“善男子，諦觀親近惡行比丘者，為得幾所罪？乃至當墮阿鼻地獄！若眾生造作五逆等罪及四根本罪，誹謗賢圣，誹謗正法，超過一切根本之罪。如是惡行諸比丘等，我亦不聽刑罰、鞭杖系閉乃至斷命，以是因緣得大罪報，況復堅持禁戒清凈行者！若有比丘，于性重罪中若犯一罪者，雖犯重罪，和上眾僧和合羯磨，所受之戒猶有余勢。譬如妙香雖無香質，余分芬馨不可輕蔑；破戒比丘亦復如是，無戒白衣不應輕慢，雖非法器，于賢圣毗尼中退沒墮落，棄出家法，不得受用四方僧物，于眾僧和合所受得戒余不犯者，其戒香氣多有勢力，是故不聽白衣謫罰。 
　　“善男子，往昔過去有國名迦尸，時王名梵摩達多，敕旃陀羅言：‘雪山下有六牙白象王，名櫥波羅華眼，可拔其牙。若不得者，汝等五人悉斷其命。’爾時，旃陀羅護惜身命，詐作沙門，外現精進被著袈裟，如王所敕，往至彼山到象王所。母象見之張弓挽箭，生怖畏心，語象王言：‘此是獵師，今已張弓挽箭而來，將非我等命欲盡耶？’爾時，象王即便見之剃除須發，被著袈裟，而說偈言：  
　　“‘彼恒沙諸佛， 幢相之法衣， 
　　　　悉舍于諸惡， 云何害眾生？’  
　　“爾時，母象復說偈言：  
　　“‘身雖被袈裟， 持弓執毒箭， 
　　　　作惡旃陀羅， 無有悲愍心。’  
　　“爾時，象王復說偈言：  
　　“‘袈娑決定服， 以哀愍為本， 
　　　　是必歸佛者， 慈悲諸眾生。 
　　　　于此衣無疑， 汝當自攝心， 
　　　　能被此服者， 欲度生死岸。’  
　　“爾時，旃陀羅即以一毒箭射其象王。是時，母象見射象王已，大喚悲號，復說偈言：  
　　“‘如是之衣服， 應當歸依佛， 
　　　　威儀雖寂靜， 而心懷大惡。 
　　　　速疾踏彼身， 斷除其命根， 
　　　　滅此怨令盡， 是射汝身者。’  
　　“爾時，象王復說偈言：  
　　“‘寧速舍身命， 不應生惡心， 
　　　　彼雖懷惡心， 猶似佛弟子。 
　　　　智者不為己， 卒暴起瞋心， 
　　　　常思為眾生， 修行于菩提。’  
　　“爾時，象王心生慈悲，即喚彼人而問之言：‘汝須何物？’彼便答言：‘欲須汝牙。’ 
　　“爾時，象王即自拔牙，發大誓愿，而說偈言：  
　　“‘我今以白牙， 求佛故奉施， 
　　　　不瞋不貪惜， 令眾滅煩惱。’  
　　“善男子，我于往昔曾見如是畜生身中，求無上道能作如是，不惜身命為護佛法，終不于被著袈裟者而作留難。于未來世，剎利旃陀羅、輔相旃陀羅、婆羅門旃陀羅、居士旃陀羅，以諂曲心欺于世間不畏后世，若諸世間有求無上道者，入我法中而得出家生心惱害，我諸弟子應成法器及不成者，惡口罵詈鞭杖謫罰逼切其身，于過去、未來、現在諸佛犯諸重罪，趣阿鼻地獄，斷諸善根除滅信心，一切智者之所遠離。譬如丈夫，雖自無目能示他道；我諸弟子亦復如是，雖毀禁戒，猶能利益世間眾生。若未來世旃陀羅王乃至居士旃陀羅，見有依我法中出家，若成法器、不成法器，而便擾惱我諸聲聞一切弟子，則于三世無量諸佛作大過罪，消滅善心難復人身，何況毀呰正位聲聞、辟支佛及諸大乘無量功德！ 
　　“善男子，譬如過去有國名般阇羅，王號勝軍。人罪應死，系著可畏軻藍冢間，令使惡鬼食啖其身。時守獄人以五系縛，送著可畏軻藍冢間。是人聞已，即剃須發，以納袈裟著于頸下。爾時，守岳之人受王敕已，即捉縛送至可畏軻藍冢間。是時冢間，有羅剎名曰惡眼，共五千羅剎俱至冢間，即見是人，被五系縛在于冢間，剃除須發，以納袈裟系著于頸。爾時，羅剎右繞是人，而說偈言：  
　　“‘今可自安慰， 我終不害汝， 
　　　　剃發服袈裟， 令我億念佛。’  
　　“爾時，羅剎子復說偈言：  
　　“‘白母甚饑渴， 當須食此人， 
　　　　我得除饑渴， 身心快安樂。’  
　　“爾時，羅剎母說偈答子：  
　　“‘恒沙等諸佛， 法式之幢相， 
　　　　于此起惡心， 當墮阿鼻獄。’  
　　“爾時，羅剎子與其眷屬，右繞匝已，而說偈言：  
　　“‘我等父母共為惡， 身口意等造不善， 
　　　　我已舍惡不害汝， 被著染衣解脫相。’  
　　“爾時，羅剎名為牛齒，有五百眷屬，俱共圍繞入大冢間，見被縛人剃除須發，以納袈裟系其頸下，右繞竟已，而說偈言：  
　　“‘歸依眾圣妙幢相， 袈裟系頸謂其人， 
　　　　我為此故而恭敬， 唯愿勿怖不害汝。’  
　　“爾時，羅剎子復說偈言：  
　　“‘母今當知人肉美， 應當食肉而飲血， 
　　　　益其氣力得具足， 增益身體無所畏。’  
　　“爾時，羅剎母復為其子，而說偈言：  
　　“‘一切世間眾樂具，    
      天龍夜叉及羅剎， 
　　　　悉當恭敬染衣者， 當獲種種上妙樂。’  
　　“爾時，羅剎子與其眷屬，右繞恭敬，而說偈言：  
　　“‘悉應恭敬而歸依， 剃除須發著袈裟， 
　　　　我于過去無數劫， 見佛世尊救世者。’  
　　“爾時，第三羅剎名曰黃發，亦有五千眷屬，而自圍繞入大冢間，見被縛人剃除須發，系納袈裟而著頸下，復右繞已，而說偈言：  
　　“‘仙人幢相我歸依， 若能供養得勝利， 
　　　　為袈裟故修供養， 應悉除斷諸有縛。’  
　　“爾時，黃頭羅剎子而說偈言：  
　　“‘我得此人應食啖， 國王所遣故來此， 
　　　　當食其肉復飲血， 母語子言應供養。’  
　　“爾時，黃頭羅剎復為其子，而說偈言：  
　　“‘如是相人非我食， 若起惡心大苦器。’  
　　“爾時，羅剎子右繞恭敬，復說偈言：  
　　“‘如是大仙堪福田， 是故應供離有縛。’  
　　“爾時，刀口羅剎復與五千羅剎來到冢間，見系縳者剃除須發，以納袈裟系其頸下，心恭敬已，而說偈言：  
　　“‘有余生死得涅槃， 納袈裟者不應害， 
　　　　若害此人佛所呵， 應當尊重而供養。’  
　　“爾時，羅剎子復說偈言：  
　　“‘我等常吸人精氣， 食啖其肉復飲血， 
　　　　是故當食此眾生， 令我身體益氣力。’  
　　“爾時，羅剎母復為其子，而說偈言：  
　　“‘若有生心欲加害， 剃除須發袈裟者， 
　　　　必墮惡趣阿鼻獄， 受苦無量甚長遠。’  
　　“爾時，羅剎子與其眷屬，右繞被縛著袈裟者，復說偈言：  
　　“‘我今怖畏地獄苦， 終不惡心害汝命， 
　　　　我等同心當放汝， 亦求解脫地獄苦。’  
　　“爾時，羅剎等即便解放彼被縛人。時被縛人待至天明到于王所，王即廣告一切人民。諸人集已，皆請問王及侍從左右群臣百官：‘是人得來未曾有也！’彼王即便立制普告內外：‘若我國中，有佛聲聞諸弟子等，若成法器及不成者，不起恭敬或加謫罰，以是因緣，我當刑戮乃至致死。’ 
　　“族姓子，閻浮提王及與夜叉食血肉者，惡心熾盛無憐愍心，乃至見剃除須發、系納袈裟以著其頸，尚不加害，況余眾生而起輕慢？未來世中，當有剎利旃陀羅、居士旃陀羅造作諸惡，復有惡鬼斷于善根趣阿鼻地獄，若于我法而能出家，若成法器及不成法器，剃除須發當奪命根。 
　　“族姓子，譬如過去有王，名曰福德，若人有犯罪過者乃至系縳，爾時彼王不欲奪人身命，有輔相大臣語王莫愁：‘若殺此人，或能令王而得大罪。’大臣自以智慧，將付狂象。爾時，狂象捉其二足，欲撲其地，而見此人著染色衣故，狂象即便安徐置地，不敢損傷，共對蹲坐，以鼻舐足，而生慈心。族姓子，象是畜生，墮于八難，見染衣人，尚不加惡生于害心！乃至未來世，若有旃陀羅王，見我法中有人出家，堪任法器及不成法器，故作逼惱或奪其命，若作是行，則口不能語，命終之后，必定墮于阿鼻地獄。 
　　“善男子，是名第三輪，剎利旃陀羅乃至居士旃陀羅，雖有過去宿植善根，現造惡故，今盡消滅。 
　　“復次，善男子，當有剎利旃陀羅乃至居士旃陀羅，見有施四方僧物、床敷臥具、塔廟住處，及與園林、屋舍田宅、一切凈人、牛驢騾馬種種畜生、衣服飲食、湯藥所須、資生雜物，持戒清凈有德比丘，辯才聰明言辭應機，如是人等悉不與之；破戒比丘作惡行者，給其所須床褥敷具自恣受用，并與白衣同共食啖，以是因緣，剎利旃陀羅、居士旃陀羅，命終皆墮阿鼻地獄。 
　　“復次，族姓子，當有剎利旃陀羅、居士旃陀羅，見有依我法中出家，若聲聞、辟支佛，乃至大乘說法法師，誹謗罵辱，欺誑正法而作留難，惱亂法師，以是因緣，墮阿鼻地獄。 
　　“復次，族姓子，若有剎利旃陀羅、居士旃陀羅，見人有與四方僧物，華樹、果樹、雜味樹、蔭樹、香樹，我聲聞弟子持戒多聞坐禪誦習者，所有資生眾具，若自奪或使人奪，自食使人食，以是因緣，命終之后，墮阿鼻地獄。 
　　“復次，族姓子，于未來世，當有剎利旃陀羅、居士旃陀羅毀壞我法，若見依我法中而出家者，于此人所數數瞋恚罵詈毀辱，我所說法不肯信受，破壞塔寺僧坊堂舍，殺害比丘，先所修習一切善根，皆悉滅盡；命欲終時，支節皆疼如火焚燒，其人舌根如被系縛，于多日中口不能語；命終之后，墮阿鼻地獄。 
　　“若成就如是十種惡輪不善眾生，難得人身，況復能成聲聞、辟支佛果，乃至成就具足大乘？一切諸佛所不能救！善男子，譬如押油，一一麻中皆生諸蟲，以押油輪而押取之，即便得油。善男子，汝等當看押油之人，于其日夜為應定殺幾所眾生？若復有人，以是十輪而押油者，一輪一日一夜押油千斛，如是乃至滿于千年，是押油人得幾所罪？” 
　　地藏菩薩言：“甚多！世尊，無量無邊阿僧祇數！此押油人得如是罪，無有能知是人罪量其數多少，唯佛與佛乃能知之。” 
　　佛言：“善男子，譬如十輪之罪等一淫女舍，其舍有十女人皆為求欲；如是十淫女舍，其罪等一酒家；如是十酒家等一屠兒舍；如是十屠兒舍罪，等剎利旃陀羅、居士旃陀羅十輪中等于一輪一日一夜罪。” 
　　爾時，世尊而說偈言：  
　　“十輪罪等一淫舍， 十淫罪等一酒家， 
　　　十酒家等一屠兒， 十屠兒罪等一王。”  
　　爾時，地藏菩薩摩訶薩白佛言：“世尊，若有真善剎利、輔相、大臣，真善沙門、真善婆羅門、真善居士，自護護他，于將來世守護佛法，守護堪任法器及不堪法器者，乃至守護剃除須發著染衣者，持戒清凈有功德者，供養恭敬聽受言教，于聲聞、辟支佛法皆悉守護，諦聽受持守護大乘，如聞信受住大乘者，持戒多聞言辭清辯，與如此人對相歡娛，則心悅樂咨問議論敬受教誨，遠離破戒非梵行者，四方僧物而自食啖、私竊費用不依戒律、隨順十惡不善輪者亦令舍離不與從事，教學先王治國舊法典禮制度，紹三寶種常令熾然，親近一切諸善知識，遵用前王所行政法，是名真善剎利，得幾所福？滅幾所罪？” 
　　佛言：“族姓子，譬如丈夫欲求出世，集諸珍寶滿閻浮提，若值佛出并聲聞眾，于其晨朝修行布施，日中亦施，如是次第乃至千年，常修布施種種供養。族姓子，如是行施，得大福不？” 
　　地藏菩薩白佛言：“世尊，其福甚多，無量無邊阿僧祇數，無能稱量！如此福者，唯佛世尊乃能知之。” 
　　佛言：“如是，如汝所說。若有真善剎利，遠離不善十惡之輪，亦能遮制斷他諸惡，如上所說，是人功德倍多于前！假設有人，以四天下盡為四方眾僧建立房舍，臥具醫藥悉皆給足，使百千億聲聞弟子及菩薩摩訶薩修行種種無量法門，坐禪誦經教化諸善，如此之人其福多不？于上千年修行布施，供養功德復倍于前。假設有人于四天下，盡為建立僧房堂閣，臥具醫藥皆悉具足，滿百千億聲聞弟子、菩薩摩訶薩，修諸法門一切諸善，坐禪誦經教化功德，得幾所福？” 
　　答言：“世尊，其所得福無量無邊阿僧祇數。” 
　　“善男子，假設滿三千大千世界，為舍利故起諸塔廟遍滿三千大千世界，如是造塔功德無量，其福日夜常得增長；四方造作僧房，臥具醫藥所須一切悉給，起塔功德復倍于前。假使三千大千世界滿中菩薩，具足六波羅蜜如稻麻竹葦，設滿三千大千世界聲聞羅漢具八解脫，亦如稻麻竹葦叢林，皆被囚執堅固系縛乃至一劫。復有一人出現于世，為福因緣故，悉解諸菩薩及阿羅漢被系縛者，并與洗浴，給其衣服、瓶缽房舍、飲食醫藥種種臥具，乃至百千萬歲盡入涅槃，復取舍利而供養之，為一一舍利起七寶塔，供養如是七寶塔故，各以香華及諸伎樂繒蓋幢幡；若復有人，為如來故起諸塔廟，乃至滿三千大千世界，其所得福百千億分，不如解此被縛功德，真善剎利、真善婆羅門、真善居士、真善沙門，如是福聚增長無量阿僧祇數。于末法中法欲滅時，能善自護亦護他人，于未來世常護佛法，亦復護我聲聞弟子，堪任法器及不任者，乃至剃除須發、被著袈裟，不應嬈亂而作惱害；若有親近供養聲聞乘者亦不得惱亂，亦復不應愿樂，供養于大乘者終不欺毀，修辟支佛乘者亦自親近供養；堅固受持大乘之法安住大乘有功德者，善巧機辯恒樂，親近咨問義論，問已隨順受持，而于一切惡行比丘皆悉遠離，不應與同四方僧食共受利養；自不染著十惡之輪，亦不教他令生染著，皆悉修習先王之道，具行十善，常當親近諸善知識，熾然法眼。如是真善剎利，得福倍多無量無邊，終不虛食國民祿俸，天、龍、夜叉、乾闥婆、阿修羅、迦樓羅、緊那羅、摩睺羅伽乃至富多那等，皆悉愛念同共擁護者；若有一切堪任福田成法器者，皆悉愛念同共擁護，己國增長，若他國土亦令增廣，涸竭惡道利益天人，守護壽命令得久長，自滅結使，亦能滅他一切煩惱，成就菩提，滿足六波羅蜜，遠離一切惡道而隨生死流轉無數，于生死中而無譏嫌，常值善知識，悉與諸佛菩薩共俱，遠惡知識，如是不久成就佛國，得阿耨多羅三藐三菩提。” 
　　爾時，一切天帝及諸眷屬，乃至毗舍阇帝釋及諸眷屬，從座而起，合掌向佛，白佛言：“世尊，于未來世，有真善剎利王乃至真善居士，若能遠離此十惡輪，守護己身亦能護他，及護持正法紹三寶種，熾然不斷成熟三乘，于佛所說悉能信受如法供養，諸佛所說終不覆藏。我等眷屬，與真善剎利王乃至真善居士，當以十法守護此人令得增長。何等為十？為護壽命，終不橫死，除諸非法，常得少病，眷屬安隱，財產增長，具足大富，名稱遠聞，親近善知識，智慧增長。如是真善剎利乃至真善居士，遠離一切十惡輪者，如佛所說，當以十種善法而守護之，令得增長。何等為十？所謂怨賊外敵不能侵害，色聲香味觸無不可喜者，一切病痛、邪縛、邪歸依，一切疑悔、一切邪諂、一切惡友、一切不善根本、一切夭橫死亡，真善剎利具足功德，如上所說皆悉除滅，當以十善法守護是人。 
　　“復次，世尊，若真善剎利，如上所說功德滿足，皆悉修行，我當以此十法，守護剎利國土之人。何等為十？懼鄰國怨敵，畏非人，畏于亢旱，畏于霖雨，畏非時風，畏非時惡星變怪，畏饑饉，畏非時病死，畏惡邪見，畏真善剎利，于上所說能修行者，我等當以十法，守護國土及諸人民。” 
　　爾時，世尊贊天帝釋乃至富多那等：“善哉！善哉！善男子，皆是汝等之所應作。” 
　　爾時，天藏大梵即從坐起，整其衣服，右膝著地，長跪叉手，白佛言：“世尊，唯愿聽我說，是真善剎利，轉不退轉地陀羅尼心咒章句。以此不退轉地陀羅尼神咒力故，使未來世真善剎利，令邊國怨敵自然退散，使身口意戒成就，得勝智慧，為一切智人之所贊嘆，遠離諸惡，常修行善，遠離一切邪見、邪歸依，精進堅固成熟無量諸眾生故，得自在智，六波羅蜜珍寶伏藏具足增長，遠離一切瞋恚慳貪諸惡嫉妒，常為天人之所守護，得不退轉菩提之心，不舍一切眾生，得四攝法無所疑問，成熟法器具足福田，親近菩薩、諸聲聞眾利益一切。善男子，真善剎利終不退轉菩提之心，得陀羅尼神力功德，于未來世最勝不壞無所譏嫌，常親近諸佛一切菩薩。” 
　　爾時，天藏大梵即說咒曰：  
　　“多阇他　牟尼[日/月]梨　牟那舍啰鞞　牟尼夷梨陁夜末啼　盧阇毗阇隸　牟那栗芝　阿昵伽　彌[口+叔]迦羅博差　波羅舍博差　蜜羅博差　掃啰裟栗啼　兜羅拏栗婆隸缽哆叉栗婆隸　舊舊拏彌隸　阿鞞叉婆隸　阿[少/兔]阿祇梨梵牟尼波陁鞞　私婆呵。”  
　　爾時，天藏大梵說是咒已，白佛言：“我愿世尊，于此陀羅尼心生隨喜。” 
　　佛言：“善哉！善哉！大梵，我于此咒心生歡喜。” 
　　時會大眾亦稱：“善哉！快說此陀羅尼也。” 
　　爾時，佛告大目揵連、彌勒菩薩摩訶薩：“汝等受持不退轉地心陀羅尼，能令真善剎利安樂利益，為轉法輪故，為名稱利故，為威德故，為滅諸邪見故，為建立正見故，為守護法眼故，為無邊眾生令得成熟故，為使堅固大乘不退故，為使滿足六波羅蜜故。” 
　　爾時，世尊欲重宣此義，而說偈言：  
　　“爾時天藏梵， 發問兩足尊： 
　　　利根等眾生， 修禪而誦習， 
　　　勇猛強勸作， 剎利有智者， 
　　　云何滅煩惱？ 云何住不退？ 
　　　佛時答彼言， 犯重墮落者， 
　　　雖意有明利， 急趣阿鼻獄。 
　　　此十種惡輪， 無智所修行， 
　　　則斷善根本， 速疾墮地獄。 
　　　禪定亦滅結， 非獨多聞智， 
　　　若欲得解脫， 應當勤修禪。 
　　　智者常精進， 守護我正法， 
　　　以恭敬袈裟， 能度煩惱海。 
　　　樂處于空林， 遠離五逆罪， 
　　　持戒修禪定， 能度煩惱海。 
　　　若有信三乘， 熾然于佛法， 
　　　供養染衣者， 得大功德海。 
　　　能調難伏心， 不舉比丘罪， 
　　　圣種修少欲， 獲得兩足尊。 
　　　遠離惡比丘， 恭敬親賢圣， 
　　　不食僧祇物， 速到于菩提。 
　　　三界得妙樂， 三寶出于世， 
　　　若欲得安樂， 當供養三寶。 
　　　三寶旃陀羅， 剎利作過者， 
　　　惡比丘伴黨， 速疾墮地獄。 
　　　如是十輪罪， 等于一淫女； 
　　　以是十淫罪， 亦等同一酒； 
　　　如是十酒罪， 復等于一屠； 
　　　以是十屠罪， 亦同于一王。 
　　　有真善剎利， 供養于正法， 
　　　三乘得熾盛， 當獲功德海。 
　　　具足七寶等， 遍滿閻浮提， 
　　　持用施諸佛， 其福猶有限。 
　　　乃至四天下， 造僧房供養， 
　　　彼雖得大福， 不如護正法。 
　　　假使為諸佛， 滿中造塔廟， 
　　　彼雖得大福， 不如護正法。 
　　　羅漢諸菩薩， 解縛而供養， 
　　　顯現于我法， 其福倍于彼。 
　　　修禪億千劫， 不為諸佛護， 
　　　若不隱正法， 諸佛速護念。 
　　　若真善剎利， 遠離十惡輪， 
　　　能守護佛法， 及持袈裟者； 
　　　不謗毀正法， 我所說三乘， 
　　　聞已能供養， 護持法器者。 
　　　譬如五日出， 能竭于大海， 
　　　若護我法者， 則竭煩惱結。 
　　　譬如風災起， 悉摧一切山， 
　　　若護正法者， 亦滅諸煩惱。 
　　　譬如水災起， 漂蕩壞大地， 
　　　若護正法者， 亦消諸煩惱。 
　　　世有如意寶， 能滿人所愿， 
　　　若說三乘法， 隨愿亦皆得。 
　　　譬如獲寶瓶， 盡破于貧窮， 
　　　如是破煩惱， 速疾得菩提。 
　　　如月十五日， 光明滿虛空， 
　　　得是智慧者， 滿足護正法。 
　　　如空無所有， 無物亦無相， 
　　　守護正法者， 是智無疑惑。 
　　　如日所照處， 能除諸闇冥， 
　　　守護正法者， 是則得照明。”  
佛說大方廣十輪經卷第五 眾善相品第七  
　　爾時，金剛藏菩薩，于大眾中從座而起，偏袒右肩，右膝著地，長跪叉手，合掌向佛，以偈問曰：  
　　“毀破禁戒失頭陀， 以造逆故非我滅， 
　　　如過去佛之所說， 破凈戒者不入眾。 
　　　諸有一切沙門事， 猶如燋炷皆棄舍， 
　　　三垢所污離解脫， 不堪消受國供養。 
　　　四方眾僧資生業， 悉不聽取微少分， 
　　　若犯四重根本罪， 為眾棄舍如死尸。 
　　　云何此經說忍辱， 于惡比丘起悲心， 
　　　遮制一切諸謫罰， 復令供養惡比丘？ 
　　　昔于余經復說言： 汝等皆當信大乘， 
　　　是名質直勝菩提， 汝等應當離二乘。 
　　　復于此經說三乘， 及諸根力覺道分， 
　　　禪定解脫三乘法， 諦聽信受解脫因。 
　　　此有沙門四圣果， 除此經外無沙門， 
　　　三乘皆同八正道， 欲求解脫勤精進。 
　　　若有智者諸人天， 菩薩大士來至此， 
　　　此諸大眾皆已證， 如是大乘諸人等， 
　　　有能正說開示義， 若能聽者得何利？ 
　　　十種分別聲聞人， 能如是說誰不利？ 
　　　若有人聽得何法？ 云何能聽得增長？ 
　　　復有誰聽而損減？ 復有聽者盡老死？ 
　　　諸有為法悉厭離， 晝夜修習于禪定， 
　　　何時當得而濟脫， 能度四流名救世？”  
　　爾時，佛告金剛藏菩薩：“善男子，善哉！善哉！利益安樂一切眾生，若人及天無能如是問于如來。善男子，諦聽！諦聽！善思念之，吾當為汝分別解說。” 
　　“唯然，世尊，我今諦聽，愿樂欲聞。” 
　　“善男子，復有十種難得人身。何等為十？不宿植善根，未修福者，心常憒鬧，隨惡知識，不畏后世，耽著貪欲、瞋恚、愚癡，顛狂失心，乃至邪見，是名十法難得人身。復有十法，無依止因緣犯根本罪，以破戒故墜于惡道。何等為十？無依止威儀，有依我法而出家者，內心不壞、修道壞，修道不壞、內心壞，有內心、修道俱壞，有戒壞、見不壞，有見壞、戒不壞，有戒、見俱壞，有內心修道戒、見俱不壞。若隨惡知識，無依止威儀，雖遇善知識，而復愚癡猶如白羊，聞善法已不能受持，亦不為他分別演說，不識善不善，無依止威儀；眾具無量而不知足，以是因緣心常散亂，是名無有依止威儀，為種種病之所苦惱，以是因緣修諸咒術。若有依止是十無威儀，犯根本重罪，而復戰懼心懷慚愧，而不數數作諸惡行，如來為欲利益如是等故，是名污道。 
　　“何以故？若作如是惡者，應當懺悔，棄舍發露終不覆藏，若能如是令罪消滅則不更作。雖為眾棄，一切眾僧基業敷具所須之物不得受用，如是等人以成法器故，如來為說聲聞、辟支佛、大乘之法，斯有是處。若二世、三世遇善知識，一切惡業消滅無余，得聲聞果、辟支佛果，乃至入于甚深大乘正法。如是之人，名為破戒，不名破見。若有人內心壞，行不壞、見不壞者，如來為是等說四無量心，亦堪任為聲聞器、辟支佛器。若有人行壞、體壞，于此二乘悉不成器，為如是眾生故，如來便為說布施法。復有人見壞、戒不壞者，為如是眾生故，說十二因緣法，得離壞見已，于一身得入聲聞法，若隔身得辟支佛法。若有人戒壞、見不壞，于圣法中堪任為器。若有人內心行、見、戒俱壞者，而從善知識，以是因緣，如來為說十善正法。若有愚癡，隨惡知識，不知善不善，如來為是等故教令誦習。若有人為邪見所惑，欲求解脫，如來即便以聲聞乘為說四諦法。若有人起斷見者，為說十二因緣法；若人起常見者，為說三界生死輪回，知如是法死此生彼，為說聲聞法。如來觀察終不妄說，若有成熟眾生及不成者，悉以方便通達，無礙一切重罪諸逆罪等。若有眾生作不饒益，乃至破毀清凈法眼，如我為欲利益一切眾生故，隨順一切聲聞乘、辟支佛乘及菩薩乘。若誹謗正法遮障覆藏不顯現者乃至一偈，如是人等名謗正法，壞八正道，亦壞一切眾生法眼，如是之人則失大利，亦為眾生作不饒益，依愚癡僧誹謗正法。 
　　“復次，族姓子，有四種僧，何等為四？第一義僧、凈僧、啞羊僧、無慚愧僧。 
　　“云何名第一義僧？諸佛世尊、大菩薩摩訶薩、辟支佛，于一切法悉得自在；阿羅漢、阿那含、斯陀含、須陀洹，是七種人名為第一義僧。諸有在家無法服者，不能具受波羅提木叉戒，不入布薩自恣而得圣果，得圣果已，亦名第一義僧。 
　　“云何名為凈僧？諸有能持波羅提木叉具足戒者，如律修行，威儀不犯，是名凈僧。 
　　“云何名啞羊僧？不知根本罪，不知犯不犯，不知輕重，不知微細罪而可懺悔，愚癡無知，不見有罪可畏，亦不依止善知識丈夫，不數親近善知識丈夫故，不能咨問經中深義：何者是善非善？何者犯重？何者犯輕？修行何事為善，何事為惡？如是等相名啞羊僧。 
　　“云何名無慚愧僧？若有人為自活命來入佛法，而受波羅提木叉戒悉皆毀犯，破和合僧，無有慚愧不畏后世，內懷臭穢，其聲如貝言辭堅[革+卯]，常懷嫉妒愚癡憍慢，棄舍三業但為利養，放恣六情貪著五欲色聲香味觸，誹謗正法，如是等人，依止我法，心無慚愧，是故名為無慚愧僧。 
　　“云何名為第一義僧？雖有圣道隱而不現，乘八正道能度煩惱三有駛流，是名真道。何以故？諸佛世尊、緣覺、羅漢，斷一切有名為真道。又諸菩薩摩訶薩，自省己過，求一切法得無礙智而不取證，為眾生故示滅結道。若復有人，不成就波羅提木叉戒，名為依止第一義僧乃至凈僧。若有真善凡夫，乃至真善正見及諸凡夫，神通變化云他正道，如是之人皆悉名為能示道者。第二須陀垣、第三斯陀含、第四阿那含，第五菩薩摩訶薩住于初地，乃至住于十地一生補處，如是等者名為示道。若復有人，成就波羅提木叉戒，是名依道而活；菩薩摩訶薩為攝一切成熟眾生，修行六波羅蜜，如是等亦名示道，亦名依道而活，亦名滅結道，如是名為世間福田。除此以外，皆名污道，亦名惡福田。依止無慚愧僧，于佛法中亦名死尸，是可棄者，于僧大海亦名不成法器，彼非我弟子，我亦非彼師。 
　　“復有不成法器者，稱佛是我世尊，我滅度后得信向心法僧圣戒，自不起惡見，亦不譏他惡，而廣為人顯說我法，不生誹謗發正誓愿，已所作惡數數懺悔，能除無量種種諸罪，作如是信，令使九十五種異學外道猶悉能度向于涅槃，非轉輪圣王所有功德之所能及。 
　　“以是義故，如來觀察一切眾生本業，作如是說。以是因緣故，于我法中出家，剃除須發、被染衣者不應起惡。一切過去、未來、現在諸佛大悲，皆悉護持如是出家被服染衣，以是故，若于出家一切人邊起惡心者，則同過去、未來、現在諸佛等前為惡無異。若復有人破戒不成法器者，諸如是等，當作惡見亦譏他惡，譬如真善剎利，真善輔相，真善大臣，真善沙門，真善婆羅門，真善居士，真善毗舍、首陀，若男若女，無父無母，世間阿羅漢，無正道無趣向正見者，亦無修善惡果報，無有得果者，一切法皆無因緣；或有作如是說，色界是常是不壞法，或計無色界是常不壞法；或說外道苦行，編椽棘刺，五熱灸身，以為第一；或說純聲聞乘，以為第一，不說辟支佛乘，乃至誹謗大乘摩訶衍法，隱蔽覆藏，不能顯發開示分別；或有一向純信摩訶衍，譏嫌聲聞、辟支佛乘；或有說言，施為第一，持戒乃至智慧非是第一；或有說言，戒為第一，布施乃至智慧非是第一；或有說言，忍辱為第一，布施、持戒乃至智慧非是第一；或有說言，精進以為第一，布施、持戒、忍辱乃至智慧非是第一；或有說言，禪定以為第一，布施、持戒、忍辱、精進乃至智慧非是第一；或有說言，智慧最為第一，布施、持戒、忍辱、精進、禪定非是第一；或有說言，外道苦行以為第一。如是族姓子，破戒惡行諸比丘等，于成法器者邊生種種毀謗，向惡見者說如是言，有顛倒見者，破壞真善剎利，信戒聞舍智慧皆悉破壞，真善輔相，真善沙門、婆羅門，真善居士，真善毗舍、首陀，真善男女，破壞信戒聞舍智慧。如是破壞，名為剎利旃陀羅乃至居士旃陀羅，破戒比丘自斷善根，亦能令真善剎利亦失善根，乃至墮于地獄。 
　　“善男子，譬如膿爛死尸，有所近處皆悉臭穢，有所至處自臭亦令他臭；如是真善剎利，親近惡知識破戒比丘，隨所近處悉生惡見臭穢如是，能使剎利斷于善根，趣阿鼻地獄。如是真善輔相，乃至真善婦女，親近破戒惡行比丘，皆為旃陀羅，斷于善根趣向地獄。 
　　“族姓子，汝觀是親近破戒惡行比丘退一切善，是故欲得大涅槃樂，皆應親近供養滅結修道者，于彼修學具足三乘示道者邊應親近供養，具足內心，具足修道，具足知見，應聽聲聞、辟支佛道，不誹謗賢圣，于摩訶衍亦不誹謗，隨其所欲精進，于三乘中隨其發愿修學一乘，不應誹謗大乘經典乃至一句一偈。若誹謗者，不應共住，亦不應親近。若親近共住者，即趣阿鼻地獄。是故，族姓子，于三乘中當隨所樂趣向一乘。欲得遠離一切苦者，應信如來所說聲聞、辟支佛乘，悉應依止摩訶衍所說諸法，不應誹謗隱蔽覆藏乃至一句一偈，應當諦聽發正誓愿。若有謗正法者，不應共住，亦不應于是人所咨受聽法。若就聽法，以是因緣，常趣阿鼻地獄受大苦惱。何以故？族姓子，我本為菩薩行時求無上道，依聲聞乘為求一偈，乃至舍身、手足支節、頭目髓腦，如是求于辟支佛乘，及求佛乘；我本為菩薩時，為無上道故，亦復如是為一偈故，舍身手足、頭目髓腦、血肉皮骨，如是苦行乃至究竟成無上道。此三乘法皆是三世恒沙諸佛之所演說，神力守護，為欲悲愍諸眾生故，亦為欲紹三寶種故不令斷絕。 
　　“復于未來世，若有剎利旃陀羅乃至婦女旃陀羅，以愚癡故自謂為智，多惡粗獷，不畏后世，作諸殺生乃至邪見、嫉妒慳貪，隨惡知識；又于三乘不成法器，于聲聞乘得少聞已，于辟支佛乘乃至大乘，一切諸佛之所護持而生誹謗覆障不令顯現；若于摩訶衍得少聞者，于諸聲聞、辟支佛乘，諸佛神力之所護持而生誹謗毀訾，不信我大乘及能分別說大乘者；若言我聽大乘，不受聲聞、辟支佛乘，以己少智愚闇力故。亦是過去、未來、現在諸佛大悲力故，為欲利益一切眾生，有二種護持：第一、為欲紹三寶種令不斷絕，出家修道，剃除須發而著袈裟；第二、說應四諦法，趣向三乘。如是二種如來護持，非聲聞、辟支佛所能持也，乃至百千帝釋梵天亦不能持，百千那由他轉輪圣王亦不能持。 
　　“復有剎利旃陀羅，若見有人于我法中而出家者，如是聲聞弟子，閉系牢獄、鞭杖謫罰或至奪命，于此甚深一切諸佛菩薩所護持法，悉使壞亂三乘正道誹謗覆藏。如此之人不識大乘，如是剎利旃陀羅，尚不堪任為聲聞器，況復大乘？復有婦女旃陀羅，欺誑世人，自言‘我是行摩訶衍’者，以愚闇故，慳貪嫉妒故，毀壞我法，言我自當速趣涅槃。而于諸佛如來世尊所得生其罪過，一切菩薩摩訶薩、一切諸佛聲聞弟子邊亦皆犯罪，令壽命短促，多諸苦惱，諸根缺壞，支節不具，恒多疾病。剎利旃陀羅乃至婦女旃陀羅，作諸惡業，皆生倒見，斷一切善根，雖多布施于畜生中受種種身而得果報。于未來世身壞死時，終不能生色界善根成無礙智，亦不能趣一切種智，而多疾病舌不能語，向阿鼻地獄。 
　　“是故如來，為欲利益真善剎利使得安樂，亦令真善婦女得其利益，以是因緣，不聽惱亂于我法中而出家者。又復于我所說法中起諸誹謗，以如是事，獲大罪報，如前所說。何以故？披著袈裟是一切諸佛解脫之相。 
　　“是故一切諸佛，護持聲聞解脫等味大正法幢，亦是辟支佛第一大乘解脫味幢。是故求解脫者，應先讀誦聲聞乘等諦聽其法，遠離一切諸惡知識，親近一切諸善知識，供養恭敬；然后讀誦方等大乘六波羅蜜，一切所作諸惡不善，皆悉發露如法懺悔；發大誓愿，身壞命終于后世中，悉能成就聲聞法器，斯有是處，亦是辟支佛種子，乃至大乘阿鞞跋致無上種子。何以故？善男子，復有十種依止輪，若成就是輪已，真善剎利乃至真善婦女，則能速疾成聲聞器種、辟支佛種、大乘阿鞞跋致種。何等為十？如是真善剎利乃至真善婦女，信有業報具足慚愧，遠離邪見及惡知識，持戒不殺乃至不飲酒，慈心一切離瞋惱害，具足悲心救濟憂苦，羸劣眾生得于喜心，遠離兩舌、妄言、綺語，得無諍心離慳貪嫉妒，終不依止諸邪異道，離一切疑網及眾苦相，發大精進于一切法而得堅固，疾證寂靜得法歡悅。 
　　“族姓子，是十種依止輪，真善剎利乃至真善婦女，成就十輪，則便速得聲聞法器、辟支佛種、大乘阿鞞跋致種子，是名依止輪也。如是輪者，悉與聲聞、辟支佛共。” 
　　爾時，世尊欲重宣此義，而說偈言：  
　　“于眾中第一， 剃頭著袈裟， 
　　　云何惡比丘， 破戒得供養？ 
　　　毀禁失頭陀， 詭語邪見持， 
　　　非器毀于道， 不應使謫罰。 
　　　若從彼聽法， 信寂滅涅槃， 
　　　若得解脫者， 為彼之良藥。 
　　　于諸余經中， 但說一乘道， 
　　　言無有二乘， 第一之解脫。 
　　　利益諸眾生， 盡業報煩惱， 
　　　恒有悲愍心， 剎利樂正法。 
　　　婆羅門毗舍， 首陀等染罪， 
　　　欲惱于比丘， 必趣向惡道。 
　　　如是一切佛， 護持染袈裟， 
　　　諸佛解脫道， 是說名第一。 
　　　著于解脫服， 速疾舍惡見， 
　　　趣向于涅槃， 猶如藥治病。 
　　　雖破于禁戒， 亦能滅他苦， 
　　　我終不聽彼， 在眾而布薩。 
　　　若為他說法， 彼此俱得福， 
　　　稱我為世尊， 歸依于三寶， 
　　　遮斷諸惡業， 猶勝于外道。 
　　　譬如羅剎王， 商人入怖畏， 
　　　捉攬馬一毛， 必度大海難。 
　　　破戒舍惡邪， 離煩惱羅剎， 
　　　是故護解脫， 諸佛之所持。 
　　　不惱破戒者， 必舍諸罪惡， 
　　　是故有福者， 欲求于解脫， 
　　　能護器非器， 解脫亦不難。 
　　　于此無勢力， 愚闇于聲聞， 
　　　非彼緣覺等， 而能說大乘。 
　　　不覺于緣覺， 而贊于大乘， 
　　　彼已破于信， 讀誦大乘經。 
　　　不護于余乘， 身口意所犯， 
　　　唯說于斷見， 破壞于正法， 
　　　后當得成人， 還墮阿鼻獄， 
　　　是以觀眾生， 勿有非器者。 
　　　若犯毀禁戒， 無愍矜諂曲， 
　　　亦應知是因， 惡口而斷見， 
　　　非聲聞緣覺， 亦復非大乘， 
　　　毀謗三世佛， 必趣阿鼻獄。 
　　　諂曲而持戒， 散心慳惜法， 
　　　厭惡諍貪嫉， 是名為聲聞。 
　　　有智樂行施， 能起生滅相， 
　　　執心常獨處， 是名為緣覺。 
　　　持戒不惜身， 猶如猛師子， 
　　　志求寂滅道， 是名為大乘。 
　　　守護于正法， 善說而顯示， 
　　　得深諸法忍， 是名為大乘。 
　　　法器非法器， 心常行平等， 
　　　不染于世法， 是名為大乘。 
　　　是故于二乘， 智者如法說， 
　　　守護我聲聞， 速成最正覺。  
佛說大方廣十輪經卷第六 剎利依止輪品第八  
　　“復次，善男子，十種依止行輪，一切聲聞、辟支佛乃至如來，皆與同等。若有成就依止輪者，真善剎利乃至真善婦女，速疾得成聲聞法器、辟支佛種，亦能成就如來法器。 
　　“何等為十？族姓子，所謂真善剎利乃至真善婦女，身囗意業凈修法行，有慚有愧，厭惡己身畏五盛陰，不見生死大河彼岸，樂于寂靜離諸憒鬧，無有諍心不譏他短，守護諸根心常念定，善觀因果，能成就禪定，常樂攝心善解生滅，如是則能成就十依止輪。是名為真善剎利乃至真善婦女，速疾成就聲聞乘、辟支佛種，亦得大乘阿鞞跋致。如是族姓子，能成聲聞、辟支佛乘，依止此輪度諸有海入涅槃城。 
　　“云何名依止、威儀、輪？云何名依止？我所謂依止五受陰故，名為依止，于五受陰而作己想決定依止。云何名威儀？有陰威儀，有界威儀，是名威儀。云何名輪？諸佛神力所持言教，皆名為輪及與劍輪。如是聲聞、辟支佛人，依止此輪求涅槃道，染著依止，不任大乘清凈法器。 
　　“云何依止？依止陰界心生驚怖，依止厭離、依止于身而求解脫，度脫己苦，以己受陰為求一切眾生解脫。以著己受故，而不堪受大乘法也。但自為己，不為眾生，無大悲心，以是故不住大乘。久住生死便舍他苦，為欲斷己煩惱故，不能舍于手足頭目，是故不任大乘法器。亦不求于大乘道輪，而亦不求梵音輪也，是故不任大乘之器，獨一無伴入涅槃城。以是義故，若有眾生，不聞聲聞、辟支佛乘，諸行不具，善根不熟，微少精進，若此人前有所說法二俱得罪，亦是擾亂一切諸佛。以是義故，若有眾生，于聲聞、辟支佛乘而不成熟諸善根者，若聽微妙大乘經者，彼人愚癡，自謂為智，墮于斷見，如是人等說無因果無善惡業，亦于我法而作壞亂，非法言法，非沙門自稱沙門，非比丘言是比丘，遮斷一切聲聞、辟支佛乘而不流布。 
　　“若于聲聞、辟支佛法，出家受具足戒，為集一切諸善根故，故任法器及不任者，學無學人善巧言辭，機辯無礙已證諸果，乃至真善凡夫具足持戒，于是等邊而作罵詈，奪其衣缽執縛系閉。如是斷常是人中羅剎，得人身難，寧墮地獄得無量罪，不受人身起于斷見，是故生常愚癡口不能語，乃至命終趣阿鼻地獄，人身難得；于阿僧祇劫設得人身，于諸佛界生五濁世，身常喑啞，口不能語，耳無所聞，如是等病逼切其身，志意錯亂，無有飲食資產財業，遠離善知識，成就諸惡，亦為惡見之所覆障，造眾逆罪而說斷見，惱亂我等聲聞弟子持戒清凈修功德者，為惡所染。若人下根下精進，不求聲聞、辟支佛乘，于大乘道而生斷見，欲求人身尚難可得，況求聲聞、辟支佛乘？于此二乘尚不能行，況復能了甚深大乘？ 
　　“譬如壞瓶，多諸穿穴，若盛油水，則皆漏盡而俱失壞。何以故？是器過故。若有眾生根不熟者，亦復如是，同彼瓶相。善男子，如盲人前示種種寶；如是無智慧者，憍慢放逸乃至斷見，廣示大乘亦復如是不能了知。譬如有人，其身臭穢，雖以旃檀、沉水香等種種涂身，猶不能香；如是不勤求聲聞、辟支佛乘，不斷惡業乃至邪見，若以摩訶衍大乘香涂，猶故不香。譬如薄田雖植好種，終不能成；如是不能勤求聲聞、辟支佛乘，于彼五欲不生厭離，如是之人若以摩訶衍道，而為說之則不能成。譬如毒瓶著少石蜜不任食用，若不能修聲聞、辟支佛乘乃至大乘，言無因果者，若欲為說大乘經典，不能令彼如聞修學，則不信受猶如毒瓶置少石蜜；如是不任聲聞、辟支佛器，而置大乘味者，當知是等二俱無用。亦如狂人前，若彈箜篌箏笛鼓貝，作眾伎樂，不能解了；如是不能勤求聲聞、辟支佛乘，有重貪欲、瞋恚、愚癡，乃至于聲聞乘根不熟者，若為說摩訶衍道，亦不能了。譬如有人不持鎧杖而入戰陣，既入之后必當得于無量苦惱；如是不能勤求聲聞、辟支佛乘，根不熟者，若為顯示摩訶衍乘，亦復如是，必當得彼無量苦惱。 
　　“是故，善男子，有智之人先觀眾生，然后說法，以慈悲喜舍心，及利益心、不懈怠心，以忍辱心、不憍慢放逸心、無嫉妒心、無吝惜心，以修定心，為人說法，亦不令他墮墜惡趣不如意處。是故如來能知他心，救濟眾生，隨其信輪而為說法，以大莊嚴而自莊嚴。 
　　“若為菩薩摩訶薩說法，恒以大悲因緣，為斷眾生一切結使而為說法，度諸有海為于三乘中隨便成就一乘故而為說法，終不欲令墮于生死而為說法、分別諸陰而為說法、分別諸入而為說法、分別諸界而為說法、分別欲界道而為說法、分別色界無色界道而為說法，不為今世有，不為后世有，不為行有，不為心想有，不為心行有，不為意思有，不為無明有，乃至不為生老病死有，不為行無行眾生而為說法乃至行非行寂滅而為說法、一切想無生而為說法。 
　　“云何名行？行者名為死此生彼，若能覆此生死，名滅行非行。 
　　“云何名輪？如如意寶能持一切，遍滿虛空度諸國土，觀察世間諸行起滅猶如幻化，不與聲聞、辟支佛共，是故名斷一切行輪。 
　　“如是，善男子，如來以如是相，為諸眾生種種說法，亦如虛空無有分別，與無量三昧自在游戲而為說法。 
　　“如是菩薩以大莊嚴而自莊嚴，為諸眾生，說色非空，離色非空，乃至識非空，離識亦非空；眼非空，離眼亦非空，乃至意非空，離意亦非空；眼識非空，離眼識亦非空；意識非空，離意識亦非空；空處非空，離空處亦非空；識處非空，離識處亦非空；無所有處非空，離無所有處亦非空；非想非非想處非空，離非想非非想處亦非空；四念處非空，離四念處亦非空；道亦非空，離道亦非空；十二因緣、三不護法、十力、四無所畏、十八不共法，大慈大悲大喜大舍，乃至涅槃非空，離涅槃亦非空。 
　　“善男子，是名如來中道實義決定性相，為他眾生分別演說諸行無生，住持正法，遍滿虛空，乃至無量禪定一切法相，皆如日光照明，開示令入三乘，為得涅槃令得解脫。 
　　“菩薩摩訶薩如是說法，為最第一利益眾生。諦聽甚深法已，隨意所欲，于三乘中，隨所修習種種善根則善住一乘，亦不增益諸不善法，其行堅固不退涅槃。 
　　“菩薩摩訶薩為斷無量生死劫苦而為說法，亦為聲聞、辟支佛乘眾生令度四流。 
　　“菩薩摩訶薩為斷一切眾生四流而為說法，聲聞、辟支佛乘但為自己斷四流故而為說法。 
　　“菩薩摩訶薩為斷眾生煩惱病故而為說法，聲聞、緣覺為斷己煩惱故而為說法。 
　　“菩薩為斷眾生煩惱業習使無余故而為說法，聲聞、緣覺雖斷煩惱習有余故而為說法。 
　　“菩薩摩訶薩為令眾生得大悲果報故而為說法，聲聞、緣覺離于大悲而為說法。 
　　“菩薩摩訶薩但為悲愍諸眾生故而為說法，聲聞、緣覺雖復說法，實無悲愍利益之心。 
　　“菩薩摩訶薩為滅眾生諸毒苦故而為說法，聲聞、緣覺但滅己苦故而為說法。 
　　“菩薩摩訶薩為滿一切法味故而為說法，聲聞、緣覺自滿己法故而為說法。 
　　“菩薩摩訶薩為一切眾生得法光照成大明故而為說法，聲聞、緣覺但為自得法之照明，不為眾生演說法相。 
　　“善男子，是名略說滅除一切大無明闇得大明故，而欲成就一切種智悉覺悟故，乃為他人分別說法，聲聞、緣覺為欲滅己無明闇障，內自照明得正覺悟。 
　　“善男子，聲聞、緣覺不為眾生而生厭惡，不為愍救度脫他人，不為于他令得名譽稱揚贊嘆，不喜他人而生諂曲，但自護己不護于彼，不為安樂一切眾生。聲聞、緣覺若見他人有微少過，必起身口意業等罪。 
　　“善男子，菩薩摩訶薩住大乘者，皆悉救護慈愍于他，乃至不見眾生身口意業過。 
　　“善男子，若有眾生，起于粗弊愚癡惡口，自謂為智，乃至不離邪見，為求他利而生嫉妒，貪著名稱自舉輕他，不能守護身囗意等，心常念惡無有愍傷，而喜惱亂選擇福田。若有依我而出家者，不見其過，輕毀罵詈心常散亂，不自省己念譏彼闕，于大乘人雖生愿樂無寂靜心，起重惡心永離他人，恒作是語而自稱說，是大乘人亦教他讀誦，但自贊己非毀于他。以是義故，贊嘆大乘自不調伏，于大乘道而欲教他修行大乘便作是說，自謂大乘，譬諸惡行律師而教人言。如是諂曲難得人身，亦失聲聞、辟支佛乘，常趣惡道，不欲親近諸有智者，而唱是言作師子吼：‘我是大乘。’ 
　　“善男子，譬如有驢著師子皮，自以為師子，有人遠見亦謂師子，驢未鳴時無能分別，既出聲已遠近皆知非實師子。諸人見者皆悉唾言：‘此弊惡驢，非師子也。’我今所說亦如是等，若造十惡燒滅人種，非諸聲聞、辟支佛器，敗壞種子，如是愚癡誑惑他言：‘我是大乘。’ 
　　“善男子，譬如有人而無手足，欲至戰陣無所堪施；破戒之人亦復如是，欲與結使煩惱戰斗，我說是人終無果報。毀犯禁戒作惡行者，于一切處不成法器，若自說言：‘我是大乘，能破一切眾生煩惱塵勞大陣，亦為眾生住八正道入無畏城。’則無是處。何以故？若有眾生，威儀清凈，慚愧具足，畏于后世，遠離一切不善等法，喜樂一切諸善功德，而于眾生起大悲心，亦能濟度一切苦厄，救護生死諸怖畏者，不著己樂慶于彼樂，常勤精進專念不舍，心樂寂定舍于諂偽邪惑欺誑，善知業知業果報，不著五欲，世間八法所不能染，樂觀陰界如救頭燃、如救衣燃，安住聲聞種，有如是相名聲聞乘，則于大乘所不堪任。辟支佛乘復有何相？若人具上二十法者，則能常觀五受陰生滅等相，明觀諸法皆因緣生，亦知滅相，如是之人不任大乘，不能成于大乘法器。” 
　　爾時，如來以是義故，而說偈言：  
　　“剎利依止十， 婆羅門首陀， 
　　　若修真善行， 堪為聲聞器。 
　　　辟支佛勝乘， 三業悉清凈， 
　　　守護于諸根， 所說好柔軟。 
　　　分別觀諸陰， 界入亦復然， 
　　　樂獨空閑處， 善慧觀因緣。 
　　　常攝于諸根， 依止是十輪， 
　　　于諸無壞乘， 堪任為法器。 
　　　念度于有海， 等行于三輪， 
　　　不依于結使， 而近解脫門。 
　　　不任大乘器， 不具大勝輪， 
　　　不勤求大乘， 并諸下根者。 
　　　若有愚癡人， 心常懷懈怠， 
　　　是故非大乘， 亦不堪大器。 
　　　獨一求解脫， 癡諂無愍行， 
　　　常行于斷見， 彼亦趣惡道。 
　　　棄舍于正法， 而說于非法， 
　　　遮斷三乘道， 舍律欲愛具。 
　　　惱壞賢圣法， 打擲袈裟者， 
　　　毀訾而誹謗， 亦自壞其身。 
　　　為欲修人身， 不舌噤而死， 
　　　常值諸佛者， 顯示三乘法。 
　　　欲熾然三乘， 及與分別者， 
　　　歡喜而顯示， 必成佛無疑。 
　　　破戒而嫉妒， 自贊復毀他， 
　　　是智者所棄， 得佛三界尊。 
　　　以悲心說法， 隨心之所樂， 
　　　具分別三乘， 必成佛無疑。 
　　　說法如虛空， 而心無所依， 
　　　陰界入皆空， 必成佛無疑。 
　　　佷戾喜破戒， 若聞贊大乘， 
　　　詐稱為菩薩， 驢披師子皮。 
　　　我今為眾說， 欲得勝菩提， 
　　　護持于十善， 莫壞于我法。 
　　　我于余經說， 行第一菩提， 
　　　離聲聞緣覺， 為凈眾生說。 
　　　曾供億諸佛， 滅惡心解脫， 
　　　我從彼所聞， 但一無二乘。 
　　　此眾說三乘， 有住聲聞者， 
　　　心惱多造作， 不任道器故。 
　　　有住于緣覺， 愚闇于勝法， 
　　　不任上乘器， 隨所欲而說。 
　　　頭陀聞解脫， 當墮于惡道， 
　　　冷陰而服乳， 終不能差病。 
　　　如是聲聞器， 狂心說斷見， 
　　　是故先觀察， 然后應說法。”  
　　爾時，世尊說是偈已，于大眾中無量百千人民，多有空亂意眾生，斷于善根說無因果，趣向惡道，若得正見，在世尊前能至心懺悔，而白佛言：“我于如來正法之中，久修聲聞，植諸善根，而不能成聲聞法器，方復更求辟支佛乘，愚惑不了，更起斷見獲無量罪。我等今悉于世尊前誠心懺悔，唯愿哀愍受我等懺悔，拔除罪根不受惡報，還修善根，求聲聞乘。” 
　　佛言：“善哉！善哉！善男子，汝等若能發露誠心懺悔，于我法中，說有二種得無所犯：一者、本不作惡，二者、作已能悔。是二種人俱獲清凈。” 
　　爾時，世尊為無量百千眾生，隨順其心說四諦法，有得法忍，有得世間第一法，有得須陀洹果，有得斯陀含果，有得阿那含果。復有八萬四千比丘，不受諸法漏盡意解得阿羅漢。 
　　爾時，眾會復有七千五那由他百千人等，墮于斷見斷諸善根應趣惡道者，還得正見，悉于佛前，自歸發露，誠心懺悔，作如是言：“我等本種辟支佛因緣而不能成，今聞大乘心生愛樂，我等愚闇便起斷見，言無因果。以是因緣，造作無量身口意業諸余惡業，以是義故，于多劫中常墮惡道，受無量苦。今于佛前皆悉發露，至心懺悔不敢覆藏，為欲滿足緣覺乘故。”隨彼意說得光明三昧，逮不退轉辟支佛乘。 
　　時，彼眾中復有八十那由他百千眾生舌不能語，皆于過去誹謗無量恒沙諸佛所說正法，乃至誹謗一句一偈，以是罪業不能懺悔，佛神力故令使今日皆悉能言。 
　　爾時，世尊知而故問：“汝等宿世作何惡業，于此會中口不能語？” 
　　彼即答言：“我于過去毗缽尸佛法中誹謗大乘。”或有說言謗聲聞乘，或有說言謗辟支佛乘，以是業障罪報因緣，于九十一劫墜墮生死，常處地獄及受餓鬼，舌不能語受大苦惱，始于今日得復人身，蒙佛神力始今得語，佛神力故得宿命智，能知過去一切所作惡業因緣。有說尸棄佛、隨葉佛、拘樓秦佛、拘那含牟尼佛、迦葉佛所，誹謗正法乃至一句一偈，以佛神力悉知過去所作惡行，一切業障皆悉明了。 
　　爾時，眾會無量百千聲聞，無量百千菩薩摩訶薩，從座而起，自歸向佛，發露懺悔：“我等皆于過去無量諸佛法中，若任法器及不任者諸聲聞眾，多起譏訶，自舉輕他，誹謗毀罵，揚惡遏善。以是業障，墮三惡道具受苦痛，雖復供養過去諸佛，及大菩薩摩訶薩眾，乃至懺悔受持禁戒，得聞佛法自學教他，但以誹謗余業障故，不能得趣寂滅涅槃及禪定樂。如是罪緣，今向世尊自歸發露至心懺悔。”復有說言：“我等于諸如來聲聞弟子，奪其財業及諸飲食或系牢獄，以是業故墮三惡道受大重苦。我等雖于過去諸佛世尊及大菩薩前，發露懺悔，受持讀誦種種禁戒，但以余罪業障因緣，不能得向寂滅涅槃及禪定樂。今于佛前皆悉懺悔，一切余業無量罪障，唯愿世尊受我等懺，拔除一切三惡道苦。自今以后愿佛神力，令我所樂隨意無礙，得于涅槃及禪定樂。” 
　　爾時，世尊告諸聲聞及大菩薩：“此是五逆余業罪障，但有名字無有實法，皆由惱亂聲聞弟子能生大罪。何以故？破毀禁戒諸惡比丘，猶能為諸無量百千萬那由他人，而作珍寶之大伏藏，況持凈戒熾然三寶者而起擾亂？是即名為斷三寶種成就惡業，亦名壞于一切眾生法眼毀佛正法。若見有人依我出家而擾亂者，如是業障過諸逆罪，我今當以悲心哀愍汝等，如是業障悉聽懺悔，永盡無余。于賢劫中千佛出世，汝于其所亦悉懺悔，終不復起誹謗正法。其最后佛，號曰樓至如來應供至真等正覺，汝于彼佛皆悉發露，一切業障永盡消滅。” 
　　時，諸菩薩及大聲聞俱共白佛：“唯然，世尊，如教修行。我等于賢劫中，當墮三惡及阿鼻獄，受種種苦猶能堪忍，況復于彼樓至如來，令我懺悔使得正見，解諸邪見，業障眾罪皆悉消除！” 
　　爾時，如來贊諸聲聞及大菩薩：“善哉！善哉！汝等能以如是勇猛精進，令本惡業皆悉消滅，能生信解，第一恭敬值遇諸佛，得諸三昧，棄舍結漏，得阿羅漢。” 
　　爾時，世尊告金剛藏菩薩摩訶薩：“善男子，我以佛眼皆悉觀見，無量阿僧祇百千那由他眾生，剎利旃陀羅乃至男女旃陀羅，于未來世少種善根而得人身，為惡知識之所破壞，于甚深法不生信樂，多起謗毀，于熾然法，具足聲聞、辟支佛乘者，或有遮斷大乘者，于我聲聞弟子成器、不成器者，如上所說。以愚癡故，自謂為智，于此終沒，無數百千劫，于地獄中受無量苦如先所說。是諸人等，雖得人身，寧受阿鼻地獄諸大重罪，終不受是謗法人身！何以故？隨順惡知識憍慢自恣，常作如是諸惡業者，終不得度生死彼岸，四流所漂受大苦惱。” 
　　當于爾時，有大智者而為涕淚，作如是言：“視諸眾生難得人身，遠離信心及大誓愿，離于心相，離于正見，離善知識，離于時節，離于方所，離于持戒、禪定、智慧，如是眾生以愚癡故憍慢自恣，有如是想毀壞佛法悉如上說。世尊，我從今日亦于佛前而發誓愿，我等雖處生死，不壞正法，愿于未來世諸佛法中不斷三寶。” 
　　爾時，復有大士聰明智慧，從座而起，合掌叉手，而發誓言：“我等雖在生死，不得法忍已來，于其中間，愿莫受身，莫作輔相大臣乃至令長村邑聚落等主，不作國師、軍幢將師、長宿之處，不作祠祀主、估客商人處，不作居土處，不作粗人處，不作斷事處。若不得法忍，不于眾生居自在處。若作是等，則于佛法名重因緣，必當墮于阿鼻地獄。” 
　　一切大眾天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，皆悉泣淚而白佛言：“世尊，我等本處生死所作惡業，若身業、若口業、若意業，多所造作或復隨喜，今于佛前皆悉發露，懺悔除滅，更不敢作！如是第二、第三亦復如是，不于生死隨惡知識，亦愿我身不造惡業，悉如上說。” 
　　爾時，世尊告諸大眾：“善哉！善哉！善男子，汝能如是畏于后世，欲度生死諸有流苦，欲入無畏大涅槃城，發此誓已。善男子，具足十法，則得成就無著法忍。善男子，菩薩摩訶薩，不著內身，不著外身，不著內外身，不著過去、未來、現在身，是名菩薩初得成就無余法忍。復次，不著內身受，不著外身受，不著內外身受，不著過去、未來、現在身受，乃至不著想行，不著內識，不著外識，不著內外識，不著過去、未來、現在識，不著前世、不著今世、不著后世，不著色界，不著無色界，是名菩薩摩訶薩成就十法得無著忍，若能如是于如來所說法。” 
　　是時，七十二億那由他百千菩薩得無生忍；八萬四千那由他菩薩皆得順忍；無量那由他百千聲聞，斷諸結漏得阿羅漢；無量那由他百千眾生，未發菩提心者今皆發心；復有無量眾生，亦得發于辟支佛心。 
　　爾時，世尊告金剛藏菩薩：“若有眾生成就法忍者，應得灌頂轉輪圣王，所有飲食無量財業。其余眾生不得法忍者，亦不能得灌頂轉輪王位。” 
　　金剛藏菩薩白佛言：“世尊，為灌頂剎利王不得忍者，云何而得飲食財業？” 
　　佛言：“灌頂王雖不得法忍，能成就十善者，我亦聽作國主，飲食財業任意自在。善男子，灌頂剎利王若不得法忍，又不具足修行十善，名為剎利旃陀羅。如是愚癡，當破甚深熾然佛法，斷三寶種，而便擾亂聲聞弟子，亦作無量種種謫罰，奪人財物基業，誹謗善法而心覆藏不令顯現，或奪塔物僧祇物，如是之人皆悉趣向阿鼻地獄。” 
　　金剛藏菩薩白佛言：“世尊，若灌頂剎利王不得法忍，復不具足修行十善，必當不得免斯惡耶？” 
　　佛言：“假使灌頂剎利王不得法忍，而復不修十善道者，能成就信力歸依三寶，不謗正法乃至一句一偈，亦不擾惱聲聞弟子持戒清凈有德之者，不取佛物、僧祇物。若人見有擾亂如此比丘，而復奪于佛物、僧祇物者，能為遮制令無侵毀，數數聽受順于實法，于三寶中常應供養親近是人清凈比丘得堅固愿，于摩訶衍心無疑惑，亦能成就大乘眾生，建立正法信大乘者。如是灌頂剎利王者，已于宿世諸如來所，得其城邑資生財物，我亦知之不墮惡道。若欲永滅一切惡者，應當修行如是正法，于過去世所作惡業悉得除盡。”  
佛說大方廣十輪經卷第七 遠離譏嫌品第九  
　　爾時，金剛藏菩薩復白佛言：“世尊，云何菩薩摩訶薩于聲聞乘、辟支佛乘不生譏嫌，于諸菩薩亦無譏嫌？云何于如來聲聞眾中，成器、不成器得無譏嫌，于大乘道常善修行？云何得利智一切三昧諸陀羅尼及諸地忍？云何得升進不退轉法？云何常得善知識？云何常得不離佛法，供養眾僧及諸菩薩？云何于善根不生厭足？云何于菩薩行愿得無厭足？” 
　　爾時，世尊告金剛藏菩薩言：“善男子，菩薩摩訶薩有十種輪，若有成就如是輪者，則于聲聞、辟支佛乘無所譏嫌，乃至于菩薩乘亦無譏嫌。若于如來聲聞眾中，成器、不成器者悉無譏嫌，常得升進不退法輪，而于大乘亦得增長無有闕失，常得禪定諸陀羅尼及諸地忍，不離佛法，供養眾僧及諸菩薩，求于善根悉無厭足，得堅固精進，發無量行愿；過去所作一切惡業，皆以賢圣金剛地智，令使永盡悉得究竟；一切現在所有惡業，皆使無余更不復作；能速成就無上法輪，七覺意寶而無厭足；能除一切眾生結使，人所依止。 
　　“善男子，譬如轉輪圣王，若欲行時，寶輪最在其前，其余諸寶皆悉隨后，能滅一切諸四天下眾生濁惡，亦令四天下一切人民身意受樂；菩薩摩訶薩亦復如是，若成就十輪，于聲聞乘無所譏嫌，乃至一切眾生亦依止而存。善男子，譬如大車具足四輪，多人依止乘于正路，邊有塊石眾草，乃至根莖華果，為輪所輾皆悉消滅；如是菩薩摩訶薩為諸眾生，若有障法一切罪業，輾斷消滅令不受報。善男子，譬如劍輪悉能斬截怨敵等首，既斷支節手足更不任用；菩薩摩訶薩若能成就如是十輪，一切六趣欲界諸惡，皆悉斷除令盡無余，不復受報。善男子，譬如五日出時，一切四天下大地，所有水處無不干竭；如是菩薩成就十輪，能為眾生除諸業障及障法等罪，眾苦根本一切消滅。譬如風災起時，四方大風一時俱起，能吹一切大石諸山皆為微塵；如是菩薩摩訶薩能成就十輪，為諸眾生同共依止，令四倒山結使諸業障法重罪滅苦根本，令得無余。善男子，譬如師子王若欲吼時，一切畜生諸眾生等皆悉怖畏；如是菩薩摩訶薩亦復如是，乃至外道及諸異學惡知識等，皆令驚畏忘失言辯。善男子，譬如釋提桓因以軍圍繞，手執金剛杵破壞阿修羅；如是菩薩摩訶薩成就十輪者，一切倒見外道之屬，惡知識等皆悉壞滅。善男子，譬如如意寶珠，著高幢上雨種種寶；如是菩薩摩訶薩成就十種輪者，能持戒幢，雨眾法雨，以施一切無量眾生。善男子，譬如夜闇，明月出現滅一切闇，若有一切迷失道者令得正道；如是菩薩摩訶薩成就十輪者，無明黑闇如是眾生失八正道，亦為眾生說種種法，令其照明，盡諸苦際，示八正道。善男子，譬如日初出時，一切谷米皆悉增長，諸華開敷及諸藥谷盡得成熟，雪山消流諸河充溢，以漸次第滿于大海；如是菩薩摩訶薩成就十輪者，但調伏戒慈悲炙暖故，為諸眾生說無量法，能生善根種種華果，一切結使業報惡行及邪見山悉得消滅，乃至究竟證于涅槃，一切妙果無不悉得，信戒施聞慧無量三昧如是次第猶如大河以漸滿足，以漸滿故能令眾生入于無畏涅槃之城。 
　　“善男子，云何名菩薩摩訶薩十種輪者？所謂十善是也。菩薩成就此十輪故，乃能成熟一切眾生。菩薩以離殺生故，能令一切眾生無驚無怖，無有一切憂悲苦惱，善根成熟具足果報。若于前際流轉六趣沒生死河，以如是等不殺生因緣，先世所作身口意等惡業諸罪一切煩惱，能令眾生障于正法，自作教他作乃至見作隨喜，受持如是不殺輪故皆悉輾壞，一切惡業障礙罪報令無有余。亦以不殺因緣，能令一切諸天人等皆生愛樂無有疑悔，壽命得長；臨欲終時，所愛妻子及諸眷屬悉皆圍繞，身不受苦；乃至神逝所往之處，終不見閻羅王及諸獄卒。若臨死時遇善知識，清凈持戒心樂福田，舍此身已得生人中諸根聰利，復值善知識清凈持戒，常樂福田斷除諸惡，而求一切大菩薩行，入深智海遂得菩提。其所生處，常離刀杖諸惡國土，壽命長遠，自在凈國離諸驚怖，如彼佛壽無量無邊，亦復能作如是壽命，為諸眾生說法教化，乃至佛涅槃后令法久住。善男子，是名菩薩摩訶薩最初輪也。菩薩若成就此輪，于聲聞乘、辟支佛乘無所闕失，于一切如來聲聞弟子亦無闕失，不退大乘，一切三昧諸陀羅尼及諸忍等，到于一切自在之地，常隨善知識佛及菩薩，得聞正法，供養眾僧，植諸善根，恒無厭足，修諸菩薩一切行愿，亦無厭足。何以故？過去諸佛于此十惡皆悉遠離，于一一惡不善業等亦不贊嘆。以是之故，善男子，于此十善若能守一善業，以如是相所獲果報亦如前說。 
　　“復次，善男子，菩薩摩訶薩修行不盜，能施一切眾生，無驚無怖無畏亦無愁惱，己所有物，如法飲食資身財業，恒求一切如法利益無非法欲。以此善根行業果報，假使曾于六趣流轉沒生死河，以不盜力故，身口意業所作眾罪能障正法，乃至財業等障，自作教他見作隨喜，以不盜輪皆悉輾除令無有余。亦令人天一切愛樂而無疑悔，乃至臨命終時，妻子眷屬一切圍繞，身不受苦。若命終后，神逝所往，不見閻羅王及諸獄卒。恒遇所愛諸善知識，持戒清凈心樂福田，乃至能離一切惡法，成就一切無量善法。隨所生處，得大財業；有財業已能離怖畏，而悉不與水火賊共，乃至到于菩提，悉得眾寶嚴飾佛國，寶樹具足，無我我所無取無著，成就一切眾生行業，無我所、無所受、無壽、無眾生，而悉調伏于彼佛國。善男子，是名菩薩摩訶薩第二輪也。若菩薩成就此輪，于聲聞、辟支佛乘悉無闕失，乃至如來聲聞弟子亦無譏嫌，而自于彼摩訶衍乘無有厭足，悉得一切諸三昧門及陀羅尼忍地，亦不舍于一切誓愿。 
　　“復次，善男子，菩薩摩訶薩終身遠離邪淫，一切眾生皆為欲流之所沉沒，而能施于無畏無嫉無熱惱害，于己妻色恒生知足，無非法欲。以是善根果報力故，若有宿世邪淫果報，六趣生死流轉諸有，自作教他見作隨喜，而令悉離諸邪淫輪，輾斷惡業令無有余，乃至成菩提道，生于凈國無女人處，第一清凈，彼諸眾生皆悉化生，不從父母和合受身。善男子，是名菩薩摩訶薩第三輪也。菩薩摩訶薩成就此輪，乃至不舍一切愿行。 
　　“復次，善男子，菩薩摩訶薩盡其形壽，離諸妄語，常隨順語，以是因緣人天歡喜，乃至逮得菩提，不諂眾生而生其國，所言真實無有虛偽，是名菩薩摩訶薩第四輪也。若菩薩成就此輪，乃至常求一切菩薩愿行，而無厭足，終不暫舍。 
　　“復次，善男子，菩薩摩訶薩于終身中常離兩舌，乃至以此善根至成菩提，調伏眾生，修六和敬，來生其國，皆共一心互相恭敬，而無違失修質直法。善男子，是名菩薩摩訶薩第五輪也。菩薩摩訶薩成就此輪，乃至常求菩薩行愿，無有厭足終不暫舍。 
　　“復次，善男子，菩薩摩訶薩遠離惡口，乃至成就菩提，耳終不聞不適意事，常生佛國，恒聞種種柔軟人聲及音樂聲，聞諸法聲周遍佛國，志念成就梵音清徹，如是眾生來生其國。善男子，是名菩薩摩訶薩第六輪也。若有菩薩成就此輪，從初發心乃至成佛，恒求菩薩一切行愿，而無厭足終不舍離。 
　　“復次，善男子，菩薩摩訶薩于其終身遠離綺語，乃至菩提，常于佛國聞諸菩薩摩訶薩百千法音周遍佛國，而恒遠離一切綺語，成就善語法語如是眾生，來生其國。善男子，是名菩薩摩訶薩第七輪也。若菩薩成就此輪乃至菩提，常求菩薩一切行愿，而無厭足終不暫舍。 
　　“復次，善男子，菩薩摩訶薩于其終身遠離貪欲，乃至菩提，常生凈國，地平如掌，眾寶充滿，亦以寶樹而嚴飾之，復有若干種無價寶衣、瓔珞、幢幡、金繩、珠瓔，而彼世界種種莊嚴羅網寶樹，彼中眾生遠離憍慢我心貢高，顏貌端嚴諸根具足，其心平等，如是眾生來生其國。善男子，是名菩薩摩訶薩第八輪也。若菩薩能成就此輪，乃至菩提，恒求菩薩一切行愿，而無厭足終不暫舍。 
　　“復次，善男子，菩薩摩訶薩于其終身遠離瞋恚，乃至菩提，悉除一切垢惱穢濁塵云暴風，于彼凈國無諸濁惡斷除憍慢。生彼國已，形色端正，相好第一，諸根不缺，禪定慈悲，以自嚴飾，如是眾生來生其國。善男子，是名菩薩摩訶薩第九輪也。若菩薩成就是輪，乃至菩提，恒求菩薩所作愿行，而無厭足終不暫舍。 
　　“復次，善男子，菩薩摩訶薩于其終身遠離邪見，復能以比離邪見輪，令諸人天一切愛樂，若有眾生流轉六趣沒生死河，如是人等起身口意，一切業障及煩惱障而障正法，自作教他作見作隨喜，以此離邪見輪，碾斷業結令滅無余。妻子眷屬圍繞左右，臨命終時身不受苦，神逝所往，亦終不見閻羅王等及諸獄卒，隨善知識持戒清凈，心樂福田恒生正信，命終之后得生人中，亦與善知識及諸持戒福田之人而相遭遇，還相依止令得正見，為善知識之所教授，修習善法恒離一切不善等惡，于諸善根皆悉成就，一切菩薩所行之道無不修習，以是因緣能度一切眾生，入摩訶衍正法大海，乃至得菩提道，一切疑網及諸吉相常見斷見，離我我所見，如此眾生來生其國，壽命無量，悉同法味皆是大乘，棄舍聲聞、辟支佛，及諸天魔、一切外道并魔眷屬，皆悉已離如是等惡來生其國。彼佛壽命無量無邊，恒于其中而作佛事，般涅槃后令法久住，無所損減而更熾然皆悉一味。善男子，是名菩薩第十輪也。若菩薩摩訶薩成就此輪，于聲聞乘、辟支佛乘不生譏嫌，及二乘人亦無譏嫌，乃至大乘亦復如是。于大乘人能令增廣熾然三寶，于諸如來聲聞弟子，成器及不成器者亦無譏嫌，而能莊嚴摩訶衍道，一切三昧諸陀羅尼乃至忍地，恒善修學證勝進法，不離諸佛及大菩薩善知識等聽法信受，樂供養眾，心無厭足，求諸善根，終不暫舍，菩薩所行六波羅蜜亦無厭足。 
　　“善男子，若能成就如是十輪者，菩薩摩訶薩，疾成無上正真道覺。何以故？過去諸佛修行十善，離一切惡，能現如是種種果報因緣無量相貌，具菩提道，悉斷一切煩惱結使，盡竭三惡皆使無余，是故能令紹三寶種，久住于世常得熾然，使不復受三有之身向于涅槃，為斷陰入界等入無畏城，以此遠離十惡因緣，具足果報如上所說。以是義故，善男子，若于此十善不修一者，求于佛道，而復自言：‘我是大乘，皆應當得無上菩提。’如此之人，是大妄語，多行諂曲種種欺誑，于諸佛所，能斷一切眾生善根趣向三惡。是故善男子，具足十善剎利大姓、婆羅門大家，四天王天乃至非想非非想天，聲聞乘、辟支佛乘，修行如是十善功德，悉能具足阿耨多羅三藐三菩提故。善男子，以此十善而自莊嚴，求無上果修學大乘疾成佛道者，此則安立一切功德善根處所，若能守護十善，便于善根誓愿滿足，成無上道。” 
　　爾時，世尊欲重宣此義，而說偈言：  
　　“以十輪覺悟， 欲離一切苦， 
　　　不應譏聲聞， 惱著袈裟者。 
　　　隨順緣覺乘， 信心勤精進， 
　　　安樂諸眾生， 而受行大乘。 
　　　一切諸緣覺， 覺了最勝法， 
　　　凈修于佛道， 速證得菩提。 
　　　遠離于殺生， 人天皆愛念， 
　　　生生得長壽， 善修無害業， 
　　　一切所生處， 常樂于佛法， 
　　　親近世尊者， 速證得菩提。 
　　　若離于偷盜， 一切智所敬， 
　　　悉滅諸慳貪， 守護不盜戒， 
　　　生處常大富， 為他作施主， 
　　　而得嚴凈國， 以眾寶莊飾。 
　　　滅除煩惱穢， 干竭于愛欲， 
　　　能遠離邪淫， 速得清凈國， 
　　　永離欲淤泥， 解脫凈眾生， 
　　　令入于大乘， 由離邪淫故。 
　　　欲得圣智者， 贊嘆于實語， 
　　　棄舍諸妄語， 悉滅于苦惱， 
　　　究竟得實語， 常值于諸佛， 
　　　速疾成菩提， 遠離妄語故。 
　　　堪任為善器， 而遠離兩舌， 
　　　常與當佛會， 永舍于斷見， 
　　　得圣無染著， 逮總持辯才， 
　　　能知深法海， 不久得菩提。 
　　　常說柔軟語， 遠離于惡口， 
　　　眾生所愛樂， 能滅先世業， 
　　　令眾生歡悅， 菩薩之法將， 
　　　悉知諸佛行， 得入第十地。 
　　　智者所愛敬， 遠離于綺語， 
　　　具足五功德， 所說皆覺了， 
　　　欲聞尊賢教， 及與求圣道， 
　　　供養諸佛海， 速得一切智。 
　　　一心除貪淫， 不壞于正法， 
　　　供養染衣者， 熾然三乘道， 
　　　常生清凈國， 法將之住處， 
　　　于彼獲妙智， 第一無上乘。 
　　　常行于慈心， 遠離諸瞋恚， 
　　　速疾得禪定， 志樂賢圣行， 
　　　生于清凈國， 遠離一切過， 
　　　隨佛所住處， 永離一切瞋。 
　　　專一修純信， 遠離諸邪見， 
　　　顯示三乘道， 是名法供養， 
　　　免離于惡趣， 解脫值賢圣， 
　　　具足菩薩行， 逮得最上智。 
　　　安住而說法， 能成于菩提， 
　　　三昧總持忍， 皆由十善故， 
　　　具足輪威德， 悉碾除惡趣， 
　　　盡滅業結障， 疾成正法將。  布施品第十  
　　“復次，善男子，若成就十輪菩薩摩訶薩，從初發心，一切五欲皆悉舍離，勝于一切聲聞、辟支佛人，亦能為彼二乘而作福田。何等為十？常行布施，所謂飲食、衣服、象馬輦輿，乃至己身手足頭目、髓腦耳鼻、皮骨血肉一一皆舍。若行施時，不著軀命，亦不為己求世間法出世間樂，恒念度脫一切眾生，修大慈悲巧方便智，如是心施于諸眾生，為令一切皆得安樂故施，為滅一切眾生結使故施，不受后有故施，不粗心故施，無嫉妒故施，乃至最下乞人亦如是施，不為受報故施，不求聲聞、辟支佛故施，求一切種智故施，乃至一人亦常如是修行于施，是名菩薩摩訶薩心施，成就初輪莊嚴法施。 
　　“如是菩薩從初發心，能為一切聲聞、辟支佛作大福田，應當守護恭敬供養。何以故？一切聲聞、辟支佛，為斷己身三惡趣貧，但自饒益而不為他修行布施；菩薩摩訶薩為斷一切眾生苦惱，以大慈悲哀愍心施，是故能為聲聞、辟支佛而作福田。不為于己而求果報，唯為最上第一樂故常行于施，終不染著人天生死五欲樂故修行于施，而為利益一切眾生，不念自身所受善惡修行于施，為斷一切眾生苦報修行于施，菩薩能如是行檀波羅蜜故，堪任為聲聞、辟支佛福田。若不染著世間五欲，而為具足大慈大悲能如是施，名為菩薩摩訶薩，亦名聲聞、辟支佛福田。假設修行無量布施，若不斷于世間五欲不名為施，亦不名菩薩，不能與聲聞、辟支佛作大福田，不為賢圣所印。是故應斷五欲無染著施，若染五欲則不名菩薩，亦非福田，如斯施者不能滅于煩惱少分，何況能除一切結習？” 
　　爾時，世尊欲重宣此義，而說偈曰：  
　　“成就于施輪， 智者清凈心， 
　　　盡離于五欲， 令眾得妙樂。 
　　　乃至施少分， 皆為除眾苦， 
　　　不令受少果， 應獲上福田。 
　　　雖復種種施， 而不離五欲， 
　　　此施非圣印， 不墮決定聚。 
　　　舍欲而行施， 施微而報重， 
　　　聲聞辟支佛， 俱以為福田。 
　　　是故應離欲， 常得清凈施， 
　　　安樂諸眾生， 是名真福田。  
　　“復次，善男子，菩薩摩訶薩有十種法施輪，若能成就十種法施輪者，速疾得日光三昧，能為一切聲聞、辟支佛作大福田。何等為十？所謂依止佛法，依止聲聞法，依止辟支佛法，依止摩訶衍法，依止世間、出世間法，依止有漏、無漏法，尊重恭敬一切聽受，隨順受持為他廣說。若為聲聞人說，應四諦法究竟涅槃，而無嫉妒憍慢之心，不為利養一切名稱，亦不自舉亦不輕他，恒為一切發大慈悲分別演說，不為說辟支佛法及與大乘。若為辟支佛人說，應十二因緣法，離老病死得盡苦際，都不為說聲聞小乘、菩薩等法。若為大乘人說，應六波羅蜜，具足諸行證無上道，亦不為說聲聞、辟支佛法，但隨諸眾生所應修行而為說之。于諸如來所演言教，乃至一句一偈，恭敬尊重終不誹謗，亦不隱沒而作障礙，于說法人作世尊想，于聽法者作病人想，于正法中作妙藥想，棄舍五欲為欲說法，心常平等而不取相。 
　　“善男子，是名菩薩摩訶薩十種法施輪也。若菩薩成就如是十種法施輪者，便速疾得日光三昧，能為一切聲聞、辟支佛作大福田，常為一切守護供養。” 
　　爾時，世尊欲重宣此義，而說偈言：  
　　“智者修法施， 演說于三乘， 
　　　不堪法器者， 終不令謗法。 
　　　聲聞及緣覺， 多人而修習， 
　　　辟支佛利智， 教令入大乘。 
　　　但為成法器， 非法不妄說， 
　　　隨諸根利鈍， 漸教令升進。 
　　　于法常恭敬， 信受不誹謗， 
　　　有能說法者， 供養如世尊。 
　　　聽法諸眾生， 令滅于煩惱， 
　　　不貪著名譽， 利養而說法。  持戒品第十一  
　　“復次，善男子，菩薩摩訶薩發大莊嚴具足戒輪，若成就此輪，從初發心遠離五欲，于聲聞、辟支佛中，第一最勝為大福田，皆應供養而守護之。 
　　“何等為菩薩摩訶薩莊嚴戒輪？善男子，菩薩摩訶薩有能出家，受其具足成就波羅提木叉，而不與聲聞、辟支佛共。若菩薩不以此戒能為眾生除諸煩惱一切邪見，是則不名為摩訶薩，亦不名為聲聞、辟支佛大福田也。善男子，若菩薩摩訶薩，于一切眾生心常平等，護持凈戒，志念堅固而不退轉，心恒專一不生異想——若見持戒破戒、慳貪布施、上中下等，有若干種無量眾生，瞋恚惱害，行住坐臥——于三有中陰入諸界而無分別。如是持戒，不著欲界持戒，不著色、無色界持戒，不分別觀察有想持戒，不為到不到故持戒。 
　　“善男子，菩薩摩訶薩，以如是相貌，發大莊嚴清凈戒輪，從初發心常離五欲。如是菩薩摩訶薩，則能為一切聲聞、辟支佛作大福田，亦為眾生守護供養。” 
　　爾時，世尊欲重宣此義，而說偈言：  
　　“優婆塞律儀， 住于解脫戒， 
　　　雖與二乘共， 不名摩訶薩。 
　　　若修于空法， 不依于世間， 
　　　亦不依諸有， 智者護凈戒。 
　　　不取于戒相， 清凈離諸漏， 
　　　如是護戒者， 最勝之福田。  忍辱品第十二  
　　“復次，善男子，云何名菩薩摩訶薩發大莊嚴具足忍輪？若菩薩成就此輪者，從初發意能除五欲，堪為聲聞、辟支佛作大福田，亦為眾生尊重恭敬供養守護。善男子，菩薩摩訶薩忍辱有二種：一者、世間，二者、出世間。 
　　“又菩薩有漏忍者則受諸有，亦不能無眾生之想，依止果報，依止功德，亦名住色聲香味觸忍，亦名羸劣忍，無所堪忍悲愍念眾生而修行忍，但是諂曲悅彼故忍，不為安樂眾生故忍。如是忍者，則與聲聞、辟支佛同，非大莊嚴，亦非菩薩，但有假名。如是菩薩，終不堪任為諸聲聞、辟支佛作大福田，是名菩薩世間忍輪。 
　　“云何名菩薩以大莊嚴出世間忍？為諸眾生故，修行于忍而不染著，若于一切所作事務，言語相貌音聲名字圣所住處，皆悉隨順而不舍，于三結三受、三相三世、三有三業，如是等事悉不依止，心恒寂滅而修行忍，是名菩薩出世間忍輪。 
　　“善男子，菩薩摩訶薩成就如是大莊嚴忍輪，從初發心常離五欲。是諸菩薩摩訶薩，能為聲聞、辟支佛作大福田，為一切眾生守護供養。” 
　　爾時，世尊欲重宣此義，而說偈言：  
　　“此忍說二種， 有相及無相， 
　　　有相修行忍， 智者所不貴。 
　　　有相說三業， 即依于忍聚， 
　　　是名有漏忍， 非是大人相。 
　　　于四顛倒中， 修于無著忍， 
　　　寂滅于三業， 是忍為最勝。 
　　　滅于一切行， 不依相無相， 
　　　心猶如虛空， 是忍為最勝。 
　　　眾生皆一相， 諸法空寂滅， 
　　　心無有所著， 是忍最大利。  
佛說大方廣十輪經卷第八 精進相品第十三  
　　“復次，善男子，菩薩摩訶薩成就大莊嚴精進輪，從初發心離五欲者，能為聲聞、辟支佛而作福田，亦為一切守護供養。善男子，菩薩摩訶薩精進有二種：一者、世間，二者、出世間。世間精進復有三種：一者、修福精進，二者、勇猛精進施戒禪定，三者、緣于有漏及諸眾生，依于果報福行住處。是名世間精進，則非摩訶薩也。 
　　“復次，菩薩摩訶薩于一切眾生心常平等，但為除滅煩惱業結而勤精進，于圣無漏無取無舍，亦無依止，無雜穢心，亦無亂想，持戒破戒、精進懈怠、布施慳貪、濁心慈心，如是一切皆悉平等而行精進；不于三界起種種想，于諸眾生若聞言語造業處所，于陰界入無所取想，而修精進；不依欲界，不著色界及無色界，不生到不到想而修精進；不著一切行，不依三種福而勤精進。菩薩摩訶薩成就如是大莊嚴輪，從初發意離于五欲，名為摩訶薩，亦復堪與聲聞、辟支佛作大福田，為諸眾生守護供養。” 
　　爾時，世尊欲重宣此義，而說偈言：  
　　“染著六情根， 愚闇于四流， 
　　　精進常勇猛， 智者所譏嫌。 
　　　境界處精進， 善取于有漏， 
　　　不名為福田， 亦非摩訶薩。 
　　　智者勤精進， 除滅一切著， 
　　　心無所依止， 是名為福田。 
　　　不著于名色， 為眾作歸依， 
　　　勇猛離諸陰， 是名為福田。 
　　　照了于愚闇， 超度到彼岸， 
　　　如是精進輪， 斷眾煩惱縛。  禪相品第十四  
　　“復次，善男子，菩薩摩訶薩有大莊嚴禪定輪，若菩薩成就此輪，從初發意斷除五欲，是則堪為聲聞、辟支佛福田，一切眾生守護供養。善男子，菩薩摩訶薩修禪有二：一者、世間，二者、出世間。 
　　“云何名世間禪？若菩薩依于陰相，染著欲界、色界、無色界修禪，依止三解脫、四念處、四正勤、四如意足、五根、五力、七覺分、八圣道分，乃至地水火風空識等，皆悉依止而生染著，如是修禪，是名菩薩修世間禪，亦與一切聲聞、辟支佛共，不得名為摩訶薩也。 
　　“云何名出世間禪？善男子，所謂菩薩能出世間放大光明，不著四念處、四正勤、四如意足、五根、五力、七覺分、八圣道分，如是等法皆無依止而修于禪，乃至身口意戒、三解脫門、陰界諸入、三受四大、空處、識處、不用處、非想非非想處，今世后世悉離空靜，不依止空大空，是名菩薩摩訶薩出世間禪。 
　　“善男子，以如是相故，菩薩摩訶薩則能成就大莊嚴禪輪，從初發意離于五欲，堪為聲聞、辟支佛福田，亦為一切守護供養。” 
　　爾時，世尊欲重宣此義，而說偈言：  
　　“為舍重擔故， 修于有相禪， 
　　　但斷于己結， 不名為智者。 
　　　染著而修禪， 依止于解脫， 
　　　取著于彼岸， 不能利眾生。 
　　　若為棄重擔， 欲利諸眾生， 
　　　滅結修諸禪， 是名真智者。 
　　　若斷于有愛， 為利諸眾生， 
　　　修于無相禪， 是名摩訶薩。 
　　　斷除眾生縛， 令世間無畏， 
　　　寂滅而修禪， 是名摩訶薩。  智相品第十五  
　　“復次，善男子，菩薩摩訶薩有大莊嚴智輪，若能成就如是大莊嚴智輪，從初發意離于五欲，則能堪為聲聞、辟支佛而作福田，亦為一切守護供養。善男子，菩薩摩訶薩有二種智：一者、世間，二者、出世間。 
　　“云何名世間智？所謂菩薩依止讀誦，欲滅一切眾生愚闇作大照明，如來所說種種無量，于聲聞乘皆悉聽受，自書使人書，自讀誦亦教人讀誦；若說辟支佛法及大乘法，皆悉隨順一切信受，若自讀誦教人讀誦，自書亦教人書；能為眾生廣說分別顯示其義，讀誦經法求諸無漏八圣道分解脫之味，而不求于寂滅智慧，常有存相取著之心，是名菩薩世間智輪，亦與聲聞、辟支佛等無有異也，不可名為菩薩摩訶薩。 
　　“云何名出世間智輪？菩薩摩訶薩修道之時，隨其精進行住誦習，而于彼相不取不著不念不思惟，如是行類則非下劣，心如虛空同于寂滅；觀法平等，都無所著，亦無所系，無生無滅，心無退轉，常行平等諸法實際，深入寂滅得無生忍，不取諸相心無增減，不依諸地亦不住智慧。菩薩若得如是具足智者，是名菩薩出世間智。有此行類，則能成就大莊嚴智輪，從初發意不染五欲，亦能堪為聲聞、辟支佛福田，一切眾生守護供養。 
　　“復次，善男子，菩薩摩訶薩有大莊嚴輪，若菩薩成就如此大莊嚴輪者，從初發心斷除五欲，堪為聲聞、辟支佛作大福田，亦為一切守護供養。善男子，菩薩方便復有二種：一者、世間，二者、出世間。 
　　“云何名菩薩世間方便？自為及人常懷彼此，種種伎藝而成就眾生，能現如是若干種身，或現佛身，或現辟支佛身，或現聲聞身，或現父母身，隨所應見而為現相；若有病人及看病者，瞻視羸劣無有能救，一切怖畏乃至應死，悉以方便救令解脫；常行四攝，成就眾生住于大乘。若聲聞、辟支佛人，有不堪任為大乘器根不熟者，即于二乘法中，令使修習如是甚深微妙之法，開宗顯現第一義諦，超過凡夫顛倒境界，依于四依具四辯才，四念處、四正勤、四如意足、五根、五力、七覺分、八圣道分，住善取道，入方便智道，成熟眾生。若諸眾生有為名稱，染著利養諸根動搖，而不成就涅槃善根，如是等人教令習誦如來所說聲聞、辟支佛乘，成就雜施功德，教令勸助；若有眾生多起瞋恚，其心甚惡而無哀愍，教令修行四無量心而得成熟；若見懈怠如是眾生，教令精進；多瞋眾生教行忍辱；散心眾生教令禪定；愚癡眾生為說正法，令修智慧教化成就；若有眾生無所依止無恭敬，教令開示歸依三寶；有如是等教使修習優婆塞戒，亦教八戒齋法；或有眾生以種種伎術著作務處，教化成就如是等輩。恒沙菩薩有世間方便智慧，菩薩摩訶薩成就如此方便智輪，以諸經論作務伎術，摧伏一切外道異學苦行智輪。是名菩薩摩訶薩，成就世間方便智，與一切聲聞、辟支佛共。 
　　“善男子，若有菩薩不依明師，亦不依止善知識，以是行類相貌，染著世間而自迷惑；如是菩薩，則不能住出世方便智輪，不名福田，亦不能善知眾生諸行。若見不成法器眾生，及聲聞、辟支佛乘根不熟者，于是人所顯示大乘，是名愚癡，無巧方便；而教大乘人舍菩薩道，令修聲聞、辟支佛法，是為錯謬，不識人根。若見辟支佛人，教令舍離，修聲聞乘，不識人根而謬說法，有如是失，墮于咎過。若見聲聞人厭于生死者，為說世間三界果報樂著生死，不識人根而謬說法，有如是失，墮于咎過。若有眾生不斷殺盜，乃至不斷邪見，具行十惡諸不善根，見如是等而為顯示菩薩大乘甚深之法，竟不說于惡道果報，生死受苦輪轉諸趣，不識人根妄說諸法，墮于咎過，亦名愚癡，無方便智。若見樂持戒者為說布施，樂精進者為說持戒，樂忍辱者為說精進，樂禪定者為說忍辱，樂智慧者為說禪定，是名菩薩愚癡，無巧方便智輪，亦名世間智，則與一切聲聞、辟支佛共，亦不可名為摩訶薩也。 
　　“云何名菩薩摩訶薩出世間方便智輪？若諸菩薩有所作業，皆為他人不念己身，作若干等種種伎術，乃至悉欲與人共之，如前所說。若有己利回施他人，見堪任器者而為說法，漸教聲聞、辟支佛乘；見辟支佛人，教令漸修摩訶衍乘，亦不為聲聞人根不熟者，而為說樂生死法；為有殺生乃至邪見，為說聲聞法生死所趣；若樂修施者，為說無上伎術；乃至樂智慧者，為說賢圣無漏智道。以是智慧成就眾生，不取眾生想及智慧想，是名菩薩摩訶薩能出世間最大莊嚴方便智輪。若菩薩摩訶薩成就此輪，從初發意斷除五欲，是名菩薩摩訶薩堪為聲聞、辟支佛作大福田，常為一切守護供養。” 
　　爾時，世尊欲重宣此義，而說偈言：  
　　“應說一乘道， 而為演二乘， 
　　　則為目欺誑， 不名度眾生。 
　　　決定墮邪聚， 而示下劣乘， 
　　　是則為愚癡， 不名摩訶薩。 
　　　趣向一乘者， 為欲聽法故， 
　　　樂處于生死， 智者之所說。 
　　　決定專一心， 隨欲而教化， 
　　　是名為方便， 智者所贊嘆。 
　　　一向為聲聞， 教令生厭惡， 
　　　堪住為器者， 教以摩訶衍。  
　　“復次，善男子，菩薩摩訶薩取法之慈而莊嚴輪，不取眾生相。何以故？取眾生慈而莊嚴者，則是聲聞、辟支佛行，不能莊嚴大乘道也。聲聞、辟支佛雖修于慈，但自為己，不為利人；為自調伏，滅己結業，盡諸煩惱已得涅槃，為我人眾生而修行慈，于他眾生心常放舍，是故不名為大莊嚴輪，唯斷己結，不能為人除諸煩惱。菩薩摩訶薩則不如是，常為一切眾生修行慈心，莊嚴大慈，名為菩薩摩訶薩無依止慈。不依止陰界入故而修行慈，不依止四念處、四正勤、四如意足、五根、五力、七覺分、八圣道分而修行慈，不依止欲界、色界、無色界而修行慈，不依止此世、后世故而修行慈，不依止此岸而修行慈，不依止彼岸而修行慈，不為不到故而修行慈，菩薩摩訶薩唯緣法故而修行慈。此非聲聞、辟支佛之所能行，唯諸菩薩摩訶薩乃能成就如是大莊嚴緣法慈輪。若菩薩從初發意離于五欲，如是菩薩摩訶薩，堪任聲聞、辟支佛作大福田，亦為一切眾生守護供養。 
　　“復次，善男子，菩薩摩訶薩修大悲輪，從初發意斷除五欲，名為摩訶薩，堪為聲聞、辟支佛作大福田，常為一切眾生守護供養。何以故？一切聲聞、辟支佛，但自為己而修悲故。菩薩摩訶薩則不如是，而自亡己，為一切眾生故而修行悲，是故堪為一切眾生作大福田。如是菩薩摩訶薩，能兼他人，修四攝法為成熟眾生故，乃至舍己支節身命及以財物，以此大悲為欲安樂諸眾生故，亦不得眾生相，不得施者相，不得受者相，乃至不得施業果報相；行檀波羅蜜時，不取行相、愛語、利益及同事相，雖行四攝而不取相，常以最勝心、第一心、寂滅心，乃至無量阿僧祇心，無行陰界入心、無動搖而常安住莊嚴大悲寂滅心，成就眾生。 
　　“善男子，以如是相能大莊嚴，不與一切聲聞、辟支佛共。菩薩摩訶薩具足成就此大悲輪，從初發意斷除五欲，堪為聲聞、辟支佛作大福田，常為一切眾生守護供養。” 
　　爾時，世尊欲重宣此義，而說偈言：  
　　“此法難思議， 甚深如虛空， 
　　　無色無所住， 大悲之所成。 
　　　常勤行頭陀， 菩薩最上智， 
　　　大悲勇進力， 超過一切人。 
　　　眾生無歸依， 生死苦所縛， 
　　　普欲令解脫， 大悲水洗除。 
　　　干竭生死海， 則非聲聞地， 
　　　及與緣覺乘， 菩薩所哀愍。 
　　　貪欲恚愚癡， 眾生沒惡道， 
　　　以此大悲水， 洗浴苦眾生。  
　　“復次，善男子，又有廣遍虛空、無邊無有量數種種差別音聲辯才、一切三昧總持忍辱大莊嚴輪，菩薩摩訶薩若成就此輪，從初發意斷除五欲，則能堪為聲聞、辟支佛作大福田，一切皆應供養守護。 
　　“云何名為菩薩摩訶薩廣遍虛空、無邊無量種種差別音聲辯才、一切三昧總持忍辱大莊嚴輪？所謂菩薩照明一切法，猶如月光普照天下，無相無依，心無所染，于諸三昧身心不動，眼、眼觸、眼識悉皆不動。若眼緣觸，內生三受，苦受、樂受、不苦不樂受，生寂滅心與無生心；耳鼻舌身乃至心意意識無生亦如是，能生三受寂滅心、無生心；三世陰界入一切亦皆無生無有動搖，三界、三行、三戒、三乘、三解脫、三根、三觸亦寂滅心、無生心；一切處無住，皆行無相檀波羅蜜，乃至持戒、忍辱、精進、禪定、智慧波羅蜜皆住寂滅，心無動亂；四念處、四正勤、四如意足、五根、五力、七覺分、八圣道分皆住不動，九次第定亦不動，乃至三行如不如相亦悉不動；知一切法悉無所障住八圣道，窟宅及非窟宅、有取無取、有漏無漏、有此彼岸無此彼岸、無大無小、有作無作、有善無善、有記無記，于一切處而心不動；乃能如是大慈大悲興大方便，為成熟眾生，守護三乘及四無畏，分別十地乃至十八不共法，于一切處皆住無作無起，心常安住，取相三受皆悉寂滅。菩薩摩訶薩離一切相，得虛空眼火光照明三昧，一切三昧王，方便大莊嚴輪。若菩薩住是三昧，則能滅除過去諸業，三惡趣苦皆悉消滅，令盡無余。 
　　“善男子，譬如五日出時，一切泉流河池及諸大河，四大海水皆悉枯竭；如是菩薩摩訶薩，以廣遍虛空、無邊無量阿僧祇譬喻言辭巧說辯才、一切三昧總持忍辱大莊嚴輪，菩薩若能成就此輪，滅盡三有，除諸惡趣，于過去世所有業障永滅無余。善男子，譬如世界劫欲盡時，此四天下及八萬四千諸河渚等，并四天王一切諸山，皆悉敗壞，消滅永盡，令無有余。善男子，菩薩摩訶薩亦復如是，成就一切三昧諸陀羅尼忍辱輪者，能滅先世所作惡業，乃至三有一切惡趣永盡無余。善男子，譬諸黑闇遍滿虛空，日輪出時，一切黑闇皆悉除滅；菩薩摩訶薩亦復如是，若能成就是大莊嚴輪，乃至一切三昧總持忍辱輪，己身及他顛倒諸闇皆悉消滅，如是虛空無邊智日，悉能消滅先世諸惡不善，使業永盡無余。是菩薩不隨惡知識，常不離諸佛而聽正法，乃至不離諸菩薩行，于其夢中心常念佛。 
　　“何等是菩薩摩訶薩大莊嚴遍滿虛空、廣大無邊無量阿僧祇種種言辭音聲辯才、一切三昧總持忍辱輪？菩薩摩訶薩，入于初禪乃至第四禪，入空處乃至非想非非想處，入滿足滅盡定，乃至滿足滅三行心、無動受心，想觸意行寂滅不動，或住一日一夜乃至七日七夜住于禪味，亦住第一義空，身諸毛孔出于暖氣，燒滅一切結使業薪，如是次第逮深正念，一切身體悅樂滿足。譬如自在天子入現一切樂三昧，入是三昧已，一切身毛孔中皆悉受樂；如是樂相觸菩薩身，而便自憶念佛，念佛已，即便見佛，無復余相。若念一佛，則見一佛；若念無量佛，則見無量佛；若念佛身少分，則見少分，若念佛無邊身，則見無邊身；若觀自身作佛相者，則見己身同佛相好具足莊嚴；若觀他身欲作佛者，則見他身亦同其佛莊嚴相好；若欲隨觀眾生皆作佛相者，則隨所觀同佛身相，余無所見。心所起念皆實不虛，知一切法如幻、如水中像，悉觀三受三行永盡消滅。如是觀已，還入滅盡定禪悅味食，或于一七日，二七、三七乃至七七日，或十日、五十日，如是乃至百千萬億劫，還入實諦空觀，如前念佛，成就作是觀已。 
　　“善男子，以如是相廣大遍滿虛空、無量無邊阿僧祇種種言辭音聲辯才、一切三昧總持忍辱輪。菩薩成就如是輪故，斷除五欲，滅盡過去一切惡業，三有六趣皆悉消滅令無有余，堪為聲聞及辟支佛作大福田，亦為一切守護供養，離四顛倒愚癡大闇，不復更隨諸惡知識，常不離佛得聞正法，乃至夢中見佛聽法、供養眾僧，于一切菩薩所行之道，疾成阿耨多羅三藐三菩提，得凈佛土，于彼佛國一切眾生悉皆化生，相好如佛，住摩訶衍，結使微薄。” 
　　爾時，世尊欲重宣此義，而說偈言：  
　　“堪任法器者， 則破諸結使， 
　　　能住于善住， 皆悉無疑難。 
　　　為欲斷有縛， 當作大莊嚴， 
　　　修學諸禪定， 智慧不思議。 
　　　修學于諸禪， 觀第一寂滅， 
　　　以此念佛智， 能盡一切惡。 
　　　相與無相等， 以空悉能滅， 
　　　永斷于惡趣， 不離見諸佛。 
　　　善修學諸法， 供養一切佛， 
　　　疾成于正覺， 以修空相故。 
　　　為眾作親友， 除舍諸結使， 
　　　是名凈福田， 疾近于菩提， 
　　　眾生作佛相， 遍滿諸世界， 
　　　為求佛道故， 遠離于二乘。”  
　　說是法時，恒河沙等無量菩薩，本所曾聞念佛正法，若有廢忘今悉還得。無量眾生聞是念佛百千三昧，悉入一切三昧方便，皆得憶念總持華鬘。無量眾生而皆依止首楞嚴三昧，乃至成就電光三昧，得一切法照明逮無生忍，遠塵離垢得法眼凈。無量眾生得須陀洹果、斯陀含果、阿那含果、阿羅漢果。 
　　無量眾生皆求出家入佛法中，無量眾生住于十善，有發聲聞心者，有發辟支佛心者，有發阿耨多羅三藐三菩提心者，得不退轉者。無量眾生得世間正見，以正見因緣故斷惡趣結，皆得生天及在人間，歸依三寶棄舍五欲，于佛法中而得出家，離一切邪見得清凈信。 
　　爾時，世尊告金剛藏菩薩摩訶薩：“善男子，汝當以此不退法輪，授地藏菩薩記。若有眾生讀誦此經，為他解說住是法者，應當擁護十法。何等為十？擁護一切財物，離一切惡、一切邪見、邪歸依、十惡、一切身過、一切口過、一切誹謗、一切破戒、一切橫病、一切橫死。如是眾生臨命終時，皆得見佛即生天上。若有眾生讀誦此經，應當擁護如是十法，是名諸佛伏藏。” 
　　佛說是經已時，四部眾及諸天、龍、夜叉、乾闥婆、阿修羅、迦樓羅、緊那羅、摩睺羅伽、人非人，及地藏菩薩等，聞是經已，歡喜奉行。  

   上一部：乾隆大藏經·大乘大集部·大乘大集地藏十輪經十卷  下一部：乾隆大藏經·大乘大集部·大集須彌藏經二卷  
 
 
    
   
乾隆大藏經·大乘大集部·佛說大方廣十輪經         
    