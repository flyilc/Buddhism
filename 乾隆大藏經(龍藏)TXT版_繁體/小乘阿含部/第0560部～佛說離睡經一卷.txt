  第0560部～佛說離睡經一卷         
   
  
   小乘阿含部·第0560部   
佛說離睡經一卷   
西晉三藏竺法護譯      
 
 
　　 
 
佛說離睡經  
　　聞如是。一時婆伽婆。在婆只尸牧摩鼻量鹿野苑中。彼時尊者大目干連在摩竭善知識村。彼尊者大目干連。獨在靜處經行而睡。世尊知尊者大目干連獨在靜處經行而睡。彼時世尊知尊者大目干連獨在靜處經行睡已。即如其像三昧正受。以三昧意猶若力士屈申臂頃。世尊亦如是。在婆只尸牧摩鼻量鹿野苑中忽然不現。至摩竭善知識村在尊者大目干連前。彼時世尊從三昧起告尊者大目干連曰。汝目干連汝目干連汝欲睡。唯然世尊。為何以念而欲睡耶。莫行想。莫分別想。莫多分別。如是睡當離。汝若睡不離者。汝目干連。如所聞法如所誦法。廣當誦習。如是睡當離。若不離者。汝目干連。如所聞法如所誦法。當廣為他說。如是睡當離。若不離者。汝目干連。如所誦法如所聞法。意當念當行。如是睡當離。若不離者。汝目干連。當以冷水洗眼及洗身支節。如是睡當離。若不離者。汝目干連。當以兩手相挑兩耳。如是睡當離。若不離者。汝目干連。當起出講堂。四方視及觀星宿。如是睡當離。若不離者。汝目干連。當在空處仿佯行。當護諸根。意念諸施后當具想。如是睡當離。若不離者。汝目干連。當還離仿佯。舉尼師壇敷著床上結跏趺坐。如是睡當離。若不離者。汝目干連。當還入講堂。四疊敷郁多羅僧著床上。舉僧伽梨著頭前。右脅著床上。足足相累。當作明想當無亂意。常作起想思惟住。汝目干連。莫樂床莫樂右脅眠莫樂睡。莫樂世間恭敬以為味。何以故。目干連。我不說近一切法。我亦不說不近一切法。云何目干連。我說不近一切法。汝目干連。我說不親近白衣。目干連。若親近白衣住者。但有論俱不與誦俱。因彼論便有諛諂憍慢。因有憍慢便有嫉妒。因嫉妒不知息。汝目干連。若有不息已。三昧便遠離。是為目干連我說此不親近法。云何目干連。我說親近法。目干連。當至靜處草蓐為床。默然不言。遠離諸惡離人眾。常當坐思惟。是為目干連我說親近法。目干連。若入村乞食。當莫求利報。當莫求恭敬。汝目干連息利報恭敬意已。當入村乞食。汝目干連。入村乞食。當莫以想入他家。何以故。目干連。居士家多有俗緣。若比丘入居士家不共言。彼比丘便作是念。誰有向此居士護說。我而令居士不共我言。便有恚心。有恚已便有貢高。因有貢高便有不息。目干連。有不息意。已便遠離三昧。汝目干連。若說法時當莫見勝負。當作不勝意。若作勝意便有多論。因多論便有貢高。因貢高便有嫉妒。因嫉妒便有不息。目干連。不息已。我說遠離三昧。汝目干連。若說法時當作有益。當決定說。當莫非他說。當如師子吼論。如是目干連。當如是學。于是尊者大目干連從坐起一面著衣。叉手向世尊。白世尊曰。唯世尊。云何比丘。至竟盡至竟無垢至竟行梵行。此目干連。若比丘所有病痛。若苦若樂若不苦不樂。當觀彼痛是無常住。當觀是敗壞。當觀是無染。當觀是盡。當觀是正。當觀是止住處。當如是觀彼痛。當觀彼痛無常住。當觀是敗壞。當觀是無染。當觀是盡。當觀是止。當觀是止住。便不著此世間。不著已便不恐怖。不恐怖已舍有余般涅槃。生便盡梵行已成所作已辦。名色已有知如真。是為目干連比丘至竟盡至竟無垢至竟梵行至竟行梵行。佛如是說。尊者目干連聞世尊所說。歡喜而樂。  

 上一部：乾隆大藏經·小乘阿含部·佛說阿那律八念經一卷  下一部：乾隆大藏經·小乘阿含部·佛說是法非法經一卷 



  
乾隆大藏經·小乘阿含部·佛說離睡經 
  