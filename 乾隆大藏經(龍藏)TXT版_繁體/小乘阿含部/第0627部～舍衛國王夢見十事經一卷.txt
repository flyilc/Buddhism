  第0627部～舍衛國王夢見十事經一卷         
   
  
   小乘阿含部·第0627部   
舍衛國王夢見十事經一卷   
失譯人名今附西晉錄      
 
 
　　 
 
舍衛國王夢見十事經  
　　佛在舍衛只桓阿難邠坻阿藍。時國王波斯匿夜臥夢見十事。何謂為十事。一者見三瓶并兩邊滿中央空。兩瓶滿沸氣交往來不入空瓶中。二者見馬口亦食尻亦食。三者見小樹生華。四者見小樹生實。五者見一人切繩人后有羊主食繩。六者見狐坐于好床食以金器。七者見大牛還從小犢子乳。八者見四牛從四面鳴來相趣欲斗。當合未合不知牛處。九者見大陂水中央濁四邊清。十者見溪水流正赤。王夢已即覺。王大惶怖恐亡其國軀。明日王即召公卿大臣及明道知解夢者婆羅門。皆到王前。王即為說夜夢十事。誰能解者。諸能解夢者即言。我能解之。恐王聞之不樂。王言。便說之如卿所知。婆羅門即為王說之言。當殺王太子以祠天王。重夫人當殺以祠天王。邊傍侍奴婢當殺以祠天王。所有白象當殺以祠天王。所重好馬當殺以祠天王。所可臥具及著身珍寶好物。皆當燒用祠天王。此王身乃無他。王聞婆羅門解夢如是。王即大愁憂。卻入齋室思念。是王有一夫人名摩利。就到王所齋室問。王何為入齋室愁憂。我身將有過失。王即言。若莫問。儻聞者令若愁。夫人即復問。何因緣愁。王言。不須復問。聞者令若憂。夫人復言。我是王身半也。王有急緩當以告我。王即為說之言。我昨日夜夢見十事。一者見三瓶兩邊滿中央空。兩瓶滿沸氣交往來不入空瓶中。二者見馬口亦食尻亦食。三者見小樹生華。四者見小樹生實。五者見一人切繩人后有羊主食繩。六者見狐坐好床食以金器。七者見大牛還從小犢子乳。八者見四牛從四面鳴來相趣欲斗。當合未合不知牛處。九者見大陂水中央濁四邊清。十者見大溪水流正赤。夢已即覺惶怖。夢如是。恐亡我國恐亡我子。恐亡我國中人民。反明日我即召公卿大臣諸婆羅門能解夢者為說夢如是。婆羅門解夢言。王所愛者。皆當以祠天用。是故憂愁夫人言。王莫愁憂。人行買金。以金磨石好惡其色見石上。今佛在只桓阿難邠坻阿藍。可往問佛夢意。如佛解者當隨佛語。王即敕左右車騎。車騎已嚴。王即乘高蓋車。車名婆羅延。時車騎數千即從舍衛。到只桓阿難邠坻阿藍。徐步徑即下車步到佛所。見佛前以頭面著佛足乃坐白佛言。我昨日夜夢見十事。一者見三瓶并兩邊滿中央空。兩瓶滿沸氣交往來。不入空瓶中。二者見馬口亦食尻亦食。三者見小樹生華。四者見小樹生實。五者見一人切繩人后有羊主食繩。六者見狐坐于好床食以金器。七者見大牛還從小犢子乳。八者見四牛從四面鳴來相趣欲斗。當合未合不知牛處。九者見大陂水中央濁四邊清。十者見大溪水流正赤。我夢如是覺即怖[怡-臺+處]。恐亡我國恐亡我子。恐亡我國中人民。反王言。愿佛為我解是十事。佛即告王言。莫恐莫恐。所夢者無他。于王身無惡。于國亦無惡。于大子亦無惡。于夫人亦無惡王所夢者。皆為后世施耳。后世人不畏法。皆淫泆皆貪。一妻不厭足。數怒愚癡不知慚愧。王夢見三瓶并兩邊滿中央空。兩瓶滿沸氣交往來不入空瓶中者。后世人當不給視貧窮。近親兩富自相饋遺。王夢見一事者。正為是耳。王莫恐莫恐。于國于身妻子皆無他。王夢見馬口亦食尻亦食者。后世大臣當廩食于官復食于民。王夢見二事者。但為是耳。王莫恐莫恐于國于身妻子皆無他。王夢見小樹生華者。后世人年未滿三十。當頭生白發。王夢見三事者。正為是耳。王莫恐莫恐于國于身妻子皆無他。王夢見小樹生實者。后世女人年少當行嫁。抱子不知慚愧。王夢見四事者。正為是耳。王莫恐莫恐。于國于身妻子皆無他。王夢見一人切繩人后有羊主食繩者。后世人當行出賈留婦于家。婦當私與男子共棲宿。王夢見五事者。正為是耳。王莫恐莫恐。于國于身妻子皆無他。王夢見狐坐于好床食以金器者。后世賤人當有財富者。當在上坐食飲極味。王夢見六事者。正為是耳。王莫恐莫恐。于國于身妻子皆無他。王夢見大牛還從小犢子乳者。后世人母當為女作媒。將他人男子與女共房。母當主守門。持女淫錢用自給活。王夢見七事者。正為是耳。王莫恐莫恐。于國于身妻子皆無他。王夢見四牛從四面鳴來相趣欲斗。當合未合不知牛處者。后世人大臣當不畏天。淫泆貪一妻不厭足。數怒愚癡不知慚愧不畏上下。雨師不為時節。帝王長吏人民皆當請雨。雨師見帝王長吏人民施行如是故四面起云。帝王長吏皆喜言。云已四面起今當雨。須臾間云各自散去。雨師故見怪。欲使帝王長吏人民畏天地。不淫泆不貪。守一妻慈心莫怒。王夢見八事者。正為是耳。王莫恐莫恐。于國于身妻子皆無他。王夢見大陂水中央濁四邊清者。后世人民在閻浮利內者。當不孝父母不敬長老。無反復不顧后。邊國當孝父母敬長老有反復。王夢見九事者。正為是耳。王莫恐莫恐。于國于身妻子皆無他。王夢見大陂水正赤者。后世諸王當不厭其國興師。人民起兵共斗。當作車兵馬兵步兵。當以車兵相殺馬兵相殺步兵相殺。血流正赤。王夢見十事者。正為是耳。王莫恐莫恐。于國于身妻子皆無他。是夢者皆為后世方來之事。王即長跪言。得佛教心即歡喜。如人持小器受膏。膏多器小更求大器。得大器更受之。即安隱不恐。王即稽首再拜。前以頭面著佛足而去。還歸于宮重賜正夫人。皆奪諸公大臣俸祿不復信諸婆羅門語。  

 上一部：乾隆大藏經·小乘阿含部·佛說四泥犁經一卷  下一部：乾隆大藏經·小乘阿含部·佛說國王不黎先尼十夢經一卷 



  
乾隆大藏經·小乘阿含部·舍衛國王夢見十事經 
  