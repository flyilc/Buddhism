  第0628部～佛說國王不黎先尼十夢經一卷         
   
  
   小乘阿含部·第0628部   
佛說國王不黎先尼十夢經一卷   
東晉竺曇無蘭譯      
 
 
　　 
 
國王不黎先尼十夢經  
　　聞如是。一時佛在舍衛國祇樹給孤獨園。時國王不黎先尼。夜臥夢見十事。何等十事。一者夢見三瓶并兩邊瓶滿氣出相交往來。不入中央空瓶中。二者夢見馬口食尻亦食。三者夢見小樹生華。四者夢見小樹生果。五者夢見一人索繩人后有羊羊主食繩。六者夢見狐坐于金床上于金器中食。七者夢見大牛還從犢子飲乳。八者夢見四牛從四面鳴來相趍欲斗。當合未合不知牛處。九者夢見大陂水中央濁四邊清。十者夢見大溪水流正赤。王夢見是事已。即寤大恐亡其國及身妻子。王明日即召公卿大臣及諸道人曉解夢者。問言。昨夜臥夢見十事。如是夢即寤恐怖意中不樂。誰能解夢者。諸道人中有一婆羅門言。我能為王解之。恐王聞者愁憂不樂。王言。如卿所睹便說之勿有所諱。婆羅門言。王夢者皆各惡非吉事。當取所重愛夫人太子及身邊親近侍人奴婢。皆殺以祠天。王可得無他。王有臥具及著身珍寶好物。皆當燒以祠天。如是者王身可得無他。  
　　王聞婆羅門解夢如是。王即大愁憂不樂。卻入齋房思念是事。王有正夫人名摩尼。到王所問王言。何為入齋房愁憂不樂。我身將有過失于王耶。王言。汝無過于我。自愁憂耳。夫人復問。王用何等故愁憂。王言。汝莫問我。聞者令汝不樂。夫人復言。我是王身半。設有善惡王當語我。云何不相語耶。王便為夫人說。我昨夜夢見十事夢已即寤。我大愁憂恐怖。恐亡我國及身妻子。我召群臣公卿諸道人。為說所夢十事。有婆羅門為我解夢言。當取所愛重夫人太子及邊親近侍從人奴婢及白象名馬。皆殺以祠天。及所臥具著身珍寶皆燒祠天。王身乃可得無他。我用是故愁憂不樂耳。夫人言。王莫愁憂。如人買金磨石好丑善惡其色自見于石上。今佛近在精舍去國不遠。何以不往問夢意。如佛所解當隨之。  
　　王即敕左右群臣。嚴駕而出到佛所。徐步徑王下車前到佛所。以頭面著佛足卻坐白佛言。我昨夜夢見十事。一者夢見三瓶并兩邊瓶滿氣相交往來。不入中央空瓶中。二者夢見馬口食尻亦食。三者夢見小樹生華。四者夢見小樹生果。五者夢見一人索繩人后有羊羊主食繩。六者夢見狐坐于金床上于金器中食。七者夢見大牛還從犢子乳。八者夢見四牛從四面鳴來相趍欲斗。當合不合不知牛處。九者夢見大陂水中央濁四邊清。十者夢見溪水流正赤。我所夢如是寤即恐怖。恐亡我國及身妻子。唯佛為解所夢十事愿聞教誡佛言。王莫愁。王夢者皆無他。王所夢乃為后世當來之事非今世。佛言。后世人當不畏法禁。淫劮貪利嫉姤不知厭足。少義理無慈心。喜怒不知慚愧。  
　　佛言。第一夢見三瓶并兩邊瓶滿氣出相交往來。不入中央空瓶中者。后世人豪貴者。自相追隨不視貧者。王夢見三瓶并。正謂是耳。王莫恐莫恐。于王國于太子于夫人皆無他。佛言。第二王夢見馬口食尻亦食者。后世人作帝王及大臣廩食。縣官俸祿復采萬民。不知厭足。王夢見馬口食尻亦食。正謂是耳。王莫恐莫恐。于王國于太子于夫人皆無他。  
　　佛言。第三夢見小樹生花者。后世人年未滿三十而頭生白發。貪淫多欲年少強老。王夢見小樹生花者。正謂是耳。王莫恐莫恐。于王國于太子于夫人皆無他也。  
　　佛言。第四王夢見小樹生果者后世女人年未滿十五。便行嫁抱兒而歸不知慚愧。王夢見小樹生果。正謂是耳。王莫恐。于王國于太子于夫人皆無他。  
　　佛言第五夢見一人索繩人后有羊羊主食繩者。后世人夫壻出行賈作。置婦于后。便與他家男子交通食其財物。王夢見一人索繩者。正謂是耳。王莫恐。于王國于太子于夫人皆無他。  
　　佛言。第六王夢見狐坐金床上于金器中食者。后世人下賤更尊貴有財產。眾人敬畏之。公侯子孫更貧賤。處于下坐飲食在后。王夢見狐坐金床上于金器中食。正謂是耳。王莫恐。于王國于太子于夫人皆無他。  
　　佛言。第七王夢見大牛還從犢子乳者。后世人無有禮義。母反為女作媒誘恤他家男子與女交通。賣女求財物以自供給。不知慚愧。王夢見大牛還從犢子乳者。正謂是耳。王莫恐。于王國于太子于夫人皆無他。  
　　佛言。第八夢見四牛從四面鳴來相趍欲斗。當合未合不知牛處者。后世帝王長吏及人民。皆無至誠之心。更欺詐愚癡嗔恚不敬天地。用是故雨澤不時。長吏人民請禱求雨。天當四面起云雷電有聲。長吏人民咸言當雨。須臾之間云散雨去為不墮。所以者何。帝王長吏人民。無有忠正慈仁故。王夢見四牛鳴來相趍當合未合不知牛處者。正謂此耳。王莫恐。于王國于太子于夫人皆無他。  
　　佛言。第九王夢見大陂水中央濁四邊清者。后世中國當擾亂治行不平。人民不孝父母不敬長老。邊國面當平清。人民和睦孝順二親。王夢見大陂水中央濁四邊清者。正謂是耳。王莫恐。于王國于太子于夫人皆無他。  
　　佛言。第十王夢見大溪水流正赤者。后世諸國當忿爭。興軍聚眾更相攻伐。當作車兵步兵騎兵共斗。相殺傷不可稱數。死者于路血流正赤。王夢見大溪水流正赤。正謂是耳。王莫恐。于王國于太子于夫人皆無他。  
　　佛言。王夢見者。皆為后世當來之事非今世事。王莫恐愁憂也。王即長跪言。得佛教心即歡喜。譬如人持小器盛膏膏多器小。更求大器盛之安隱不復恐。今我受佛恩得安隱。王即為佛作禮。還歸宮中重賜正夫人。皆奪諸大臣俸祿。王言。我從今以后不信諸異道人及婆羅門所語。  

 上一部：乾隆大藏經·小乘阿含部·舍衛國王夢見十事經一卷  下一部：乾隆大藏經·小乘阿含部·阿難同學經一卷 



  
乾隆大藏經·小乘阿含部·佛說國王不黎先尼十夢經 
  