  第0579部～佛說十支居士八城人經一卷         
   
  
   小乘阿含部·第0579部   
佛說十支居士八城人經一卷   
后漢安世高譯      
 
 
　　 
 
佛說十支居士八城人經  
　　聞如是。一時諸上尊比丘。在波羅梨弗都盧城雞園中。世尊般涅槃不久。于是十支居士八城人多有財物。詣波羅梨弗都盧治生。于是十支居士八城人持錢財物盡買。盡買已極歡喜。得盈利極大歡喜意極悅豫。出波羅梨弗都盧城已至雞園中。到已禮諸上尊比丘足卻坐一面。彼十支居士八城人卻坐一面時諸上尊比丘為說法勸進。等勸進教授。等教授以無量方便。為說法勸進至等教授。等令歡喜已默然住。于是彼十支居士及八城人。聞諸上尊比丘所說法勸進。至等歡喜已。白諸上尊比丘曰。此諸上尊。今尊者阿難在何所住。我今欲見。此居士。彼尊者阿難。在毗舍離獼猴水岸上。欲見者當往見之。于是十支居士八城人。從坐起禮諸上尊比丘足。繞諸上尊已離諸上尊。還至彼尊者阿難所。到已禮尊者阿難足已卻坐一面。彼十支居士八城人卻住一面已。白尊者阿難曰。此阿難。我欲有所問聽我所問。當問居士。聞已知之。此尊者阿難。彼世尊有智有見。如來無所著等正覺。以眼見第一義說一法。圣弟子所住。于有余處有漏盡意解脫不。此居士。彼世尊有智有見。如來無所著等正覺。以眼見第一義說一法。圣弟子所住。有余處有漏盡意解脫。云何尊者阿難。彼如來無所著等正覺。眼見第一義說一法。圣弟子所住。有余處有漏盡意解脫。此居士。圣弟子所聞。于淫解脫至住四禪正受住。彼依入法法相觀行止。彼依入法法相觀行止住。可有是處。彼所住得有漏盡。不住彼處得有漏盡。彼自樂法彼自愛法彼自習法彼自敬法得歡喜。五下結盡得化生。彼般涅槃成阿那含。不還此世間。是為居士。彼世尊有智有見。如來無所著等正覺。眼見第一義說一法。圣弟子所住。有余處有漏盡意解脫。復次居士。圣弟子所聞。意與慈俱滿一方已正受住。如是二三四上下。一切諸方意與慈俱。無怨無二無恚極廣極大。無量極分別。滿諸方已正受住。如是意與悲喜護俱。滿一切諸方已正受住。彼依入法法相觀行止。彼依入法法相觀行止住。可有是處。住彼已得有漏盡。不住彼處得有漏盡。若彼以法樂以法愛。習行法敬法。得歡喜法。五下結盡得化生。于彼處般涅槃成阿那含。不還此世間。是為居士。彼世尊有智有見。如來無所著等正覺。眼見第一義說第一法。圣弟子所住。有余處有漏盡意解脫。復次居士。圣弟子所聞。度一切色相。至有想無想處正受住。彼依入法法相觀行止。至有漏盡意解脫。于是十支居士八城人。白尊者阿難曰。甚奇尊者阿難。我等問尊者阿難。一甘露門而為說十二甘露門甚多。尊者阿難。于此十二甘露門。依各各甘露門。當安隱自御之。猶若尊者阿難。離城村不遠有重閣。若重閣房邊有十二門。或有人入中少有所為。或有人生無有義不饒益不安隱不快樂。或有以火燒重閣。此尊者阿難。彼人于十二門隨彼意安隱出。如是甚奇。尊者阿難。我等問尊者阿難一甘露門。而為說十二甘露門。此尊者阿難。為甚多。當于十二甘露門。依各各甘露門各各當出之。此尊者阿難彼諸婆羅門與惡法俱施與師物。況當我等今于大師。當不以財施之。于是十支居士八城人。于其夜饌具凈妙飲食。于其夜饌具凈妙飲食已隨時敷座。敷座已請雞園中比丘僧毗舍離比丘僧皆悉聚之。雞園中諸比丘僧毗舍離諸比丘僧皆悉聚已。以凈妙飲食手自授與。以凈妙飲食手授與已。知食訖收攝缽器。行澡水以五百種物。買房施與尊者阿難。以為私有。彼尊者阿難施與招提僧。阿難如是說。十支居士八城人聞尊者阿難所說。歡喜而樂。  

 上一部：乾隆大藏經·小乘阿含部·佛說婆羅門子命終愛念不離經一卷  下一部：乾隆大藏經·小乘阿含部·佛說邪見經一卷 



  
乾隆大藏經·小乘阿含部·佛說十支居士八城人經 
  