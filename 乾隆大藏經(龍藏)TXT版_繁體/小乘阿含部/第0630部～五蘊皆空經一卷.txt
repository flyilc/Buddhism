  第0630部～五蘊皆空經一卷         
   
  
   小乘阿含部·第0630部   
五蘊皆空經一卷   
唐三藏法師義凈譯      
 
 
　　 
 
五蘊皆空經  
　　如是我聞。一時薄伽梵。在婆羅痆斯仙人墮處施鹿林中。爾時世尊。告五苾芻曰。汝等當知。色不是我。若是我者。色不應病及受苦惱。我欲如是色。我不欲如是色。既不如是。隨情所欲。是故當知。色不是我。受想行識。亦復如是。復次苾芻。于汝意云何。色為是常為是無常。白言大德。色是無常。佛言。色既無常。此即是苦。或苦苦。壞苦。行苦。然我聲聞。多聞弟子。執有我不。色即是我。我有諸色。色屬于我。我在色中不。不爾世尊。應知受想行識。常與無常。亦復如是。凡所有色。若過去未來現在。內外粗細。若勝若劣若遠若近。悉皆無我。汝等當知。應以正智而善觀察。如是所有受想行識。過去未來現在。悉應如前正智觀察。若我聲聞圣弟子眾。觀此五取蘊。知無有我及以我所。如是觀已。即知世間。無能取所取。亦非轉變。但由自悟而證涅槃。我生已盡。梵行已立。所作已辦。不受后有。說此法時。五苾芻等。于諸煩惱。心得解脫。信受奉行。  

 上一部：乾隆大藏經·小乘阿含部·阿難同學經一卷  下一部：乾隆大藏經·小乘阿含部·阿難問事佛吉兇經一卷 



  
乾隆大藏經·小乘阿含部·五蘊皆空經 
  