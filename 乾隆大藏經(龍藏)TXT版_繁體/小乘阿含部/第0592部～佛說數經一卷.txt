  第0592部～佛說數經一卷         
   
  
   小乘阿含部·第0592部   
佛說數經一卷   
西晉釋法炬譯      
 
 
　　 
 
佛說數經  
　　聞如是。一時婆伽婆。在舍衛城東園中鹿講堂。彼時數婆羅門。中食后行彷徉。而行至世尊所。到已共世尊而相慰勞。而相慰勞已卻坐一面。彼數婆羅門卻坐一面已。白世尊曰。此瞿曇。我欲有所問聽我所問。聽汝問。婆羅門。隨意所樂。此瞿曇。此鹿講堂次第作次第成。瞿曇。此鹿講堂初上減梯。如是二三四。瞿曇。如是此鹿講堂次第得上。瞿曇。此御象者。次第教授次第學。謂手執鉤。瞿曇。此乘馬者。次第教授次第學。謂已羈靽。此瞿曇。謂剎利種次第教授次第學。謂執弓箭。瞿曇。此婆羅門。次第教授次第學。謂學詩章。瞿曇。我等學數。數以存命。若數弟子。謂有小兒。被初一二數之。二三二三若十若百若增多。如是瞿曇。我等學數。數以存命。次第教授次第學。謂學數。沙門瞿曇。于此法律以何教授。何所學而可知。汝數目犍連。若作是說為等說不。次第教授次第學。行戒教學。此目犍連。若作是說為次第說不。于我法律。何以故。此目犍連。于我法律次第有教授。次第行戒次第學。此目犍連。謂彼為比丘初學不久。至此法律亦未從如來教語之。此比丘。身行等凈其行。口意等凈其行。此目犍連。若比丘。身行等凈其行。口意等凈其行。彼如來無上御之。此比丘。當內身身相觀行止。至痛意法法相觀行止。此目犍連。謂比丘內身身相觀行止。至痛意法法相觀行止。彼如來無上御之。此比丘。當守護根門。自護其意護意念。俱自行精進。彼眼見色。當莫受想莫受他想。謂增上因緣故。護眼根無恥貪憂戚意。不在惡不善法。彼在中學護于眼根。如是耳鼻舌身意根。身意知法。莫受想莫受他想。謂增上因緣故。是意根無恥貪憂戚意。不善法不在意住。彼在中學自護意根。此目犍連。若比丘。具足諸根門。自護其意。意無染護意。意與念俱等行精進。彼眼見色。亦不受想不受他想。謂增上緣故。具足眼根。無恥貪憂戚意。不在惡不善法。彼在中學自護眼根。如是耳鼻舌身意知法。亦不受想。至彼在中學自護意根。彼如來無上御之。此比丘。過已過當為等行觀。已觀屈申持僧伽梨衣缽。若行若住若坐。若眠若覺若說若默。當為等行。此目犍連。若比丘。過已過至行于等行。彼如來無上御之。此比丘。知床臥已而受之。若在靜處。若在樹下空靜處山間窟中。露坐草蓐林間冢間。彼若在靜處。依敷尼師檀結加趺坐。正身意愿。意最在前。除貪嫉意無嗔恚住。莫于他財發于貪。謂他物令我有。凈除貪意。如是嗔恚懈怠睡眠調戲羞恥。除疑貪離邪離疑離諸猶豫法。凈于疑意。彼棄五蓋意著結。智慧羸于淫解脫。至住四禪。如是目犍連。比丘于淫解脫至住四禪。如是目犍連。如來為初學比丘多有所益。謂教學教行。謂目犍連。彼諸比丘上尊諸王所識。無懈怠住行于梵行。如來無上御之。謂至竟盡有漏盡。一切沙門瞿曇弟子。如是教授如是教學。至竟盡近涅槃。此目犍連。非一向或一不或一向。此瞿曇。有何因有何緣。言有涅槃求涅槃道。沙門瞿曇。住能教授。或一比丘。如是教授如是教學。至竟盡至竟向涅槃。或一不如是。是故目犍連。我還問汝。隨汝所樂而還報之。于目犍連意云何。善知退羅閱只道路不。唯瞿曇。我善知退羅閱只道路。若有人來欲至羅閱只到王所。到汝所而作是言。目犍連婆羅門善知數。羅閱只行道路。我欲到羅閱只至王所而問道路。汝當作是言。汝當以此道正而去。正去已趣彼村。趣彼村已至彼處。是故汝次第當至羅閱只。謂于羅閱只。園地快樂。林快樂地快樂。池快樂河水流冷。安隱快樂。當知此當見此。彼當受汝教等受其教。受教已以彼道直至。彼直至彼已。反取邪道背而行。彼于羅閱只。園地快樂至安隱快樂。彼亦不知彼亦不見。若有人來有王事。欲至羅閱只而到汝所。當作是言。目犍連婆羅門善知數。羅閱只道路。我欲至羅閱只。我今問汝道。汝當作是言。汝以此道直而往至。直往已至彼村。至彼村已至彼處。彼次第到羅閱只。謂彼羅閱只。園地快樂至安隱快樂。彼知彼見。此目犍連。何因何緣。有彼羅閱只。有羅閱只道路。汝住教授。彼初人得教授。亦不受教授。而取邪道背而去。謂于羅閱只。園地快樂至安隱快樂。彼亦不知彼亦不見。彼二人如教授。受其教取其道。次第到羅閱只。謂于羅閱只。園地快樂至安隱快樂。彼便知彼便見。此瞿曇我當如何。有彼羅閱只。有羅閱只道路。我住教授。彼初來人。如所教不受教。取邪道反而往。謂于羅閱只。園地快樂至安隱快樂。彼亦不知彼亦不見。彼二人如教授。受其教取其道。次第到羅閱只。謂于羅閱只。園地快樂至安隱快樂。彼當知彼當見。如是目犍連。我亦當如何。有彼涅槃有涅槃道。我住教授。或一比丘。如是教授如是教令。至竟盡近涅槃。或一不如此。此目犍連。謂彼比丘于中受教。于世尊眾中受教授所記。謂至竟盡有漏盡。已過瞿曇。已過瞿曇。猶若瞿曇。極好地有娑羅林樹。彼守娑羅林者勤修無懈。彼自以力俱彼娑羅樹根以時穿毀視之。以糞投中以水溉之。若有不滿以土滿之。若邊有草拔已棄之。若邊有蔓草。弊惡曲戾不直。此所防盡拔已棄之。謂彼棄新生。極長彼初生。隨時水治。以糞投中以水溉之。如是瞿曇。好地娑羅樹林于后時極大轉增。如是瞿曇。謂彼人諛諂為幻。不信懈怠亂志不定。惡智意亂根不定。戒行不勤。不極分別沙門行。沙門瞿曇。不共彼宿。不共如此人住。何以故。瞿曇如是。彼人為壞梵行者。瞿曇。謂彼人無有諛諂。亦無有邪意。信行精進。意常住應于定智慧。順敬戒學。多分別沙門行。沙門瞿曇。為無所著。共如此人宿止。何以故。瞿曇。如此人者。于梵行者為應法清凈。猶若瞿曇。諸有根香迦羅為最上。何以故。瞿曇。彼迦羅諸根香首。猶若瞿曇。諸有娑羅香赤栴檀是彼之首。何以故。瞿曇。諸娑羅香。赤栴檀為首故。猶若瞿曇。諸水中華青憂缽為首。何以故。瞿曇。諸水華青憂缽為首故。猶若瞿曇諸陸地華須牟尼婆利師為首。何以故。瞿曇。諸陸地華婆利師為首故。猶若瞿曇諸世之論沙門瞿曇論為最。何以故。沙門瞿曇論。能攝一切異學故。是故唯世尊。我今自歸法及比丘僧。唯世尊。我今持優婆塞。從今日始盡命離殺生。今自歸佛如是說。常數目犍連婆羅門聞佛所說。歡喜而樂。  

 上一部：乾隆大藏經·小乘阿含部·佛說善生子經一卷  下一部：乾隆大藏經·小乘阿含部·佛說梵志頞波羅延問種尊經一卷 



  
乾隆大藏經·小乘阿含部·佛說數經 
  