  第0632部～慢法經一卷         
   
  
   小乘阿含部·第0632部   
慢法經一卷   
西晉三藏釋法炬譯      
 
 
　　 
 
慢法經  
　　佛告阿難。有人事佛以后便富貴有人事佛以后衰喪不利者。阿難問佛。云何俱事佛。衰利不同。何故得爾。佛語阿難。有人事佛。當求明師。得了了者。從受戒法。為除諸想。與經相應。精進奉行。不失其教受者。不犯如毛發者。是人不犯道禁。常為諸天善神。侍衛擁護。所向諧偶。財利百倍。眾人所敬。后當得佛。何況富利。如是人輩。事佛為真佛弟子。又復有人事佛。不值明師。亦無經像。又復不禮敬。不知不解。強教人受法戒。無有至信。受戒之后。故復犯眾戒。心意蒙冥。猶豫不肯讀經行道作福。乍信乍不信。復不能念齋日燒香燃燈作禮。故復嗔恚嚾呼罵詈。出入咒咀。口初不合心。懷憎嫉。使人殺生。眼見經像。無有禮敬之心。若其有經。趣掛著壁。或擲床席之上。或著故衣被弊篋器中。或以妻子小兒不凈手弄之。煙熏屋漏。不復瞻視。亦不燒香燃燈向之作禮。與外經書無異。善神離之。惡鬼得其便。隨逐不置。因衰病之。適得疾病。恐怖猶豫。自念言。我初事佛。云何故復疾病也。不能自信。呼使至醫師醫師卜問。解除鎮厭無益。遂便禱賽邪神。眾過遂增。妖魅惡鬼。屯守其門。遂便喪衰死亡。不離門戶。財產衰耗。家室病疾。更相注續。不離床席。命終罪辜。墮埿犁中。當被考治讁罰。無有歲數。是人但坐不能專一。志意猶豫。無所專據。不信佛法。故得其罪殃。衰耗如是。世間人不知佛法者。謂呼事佛令得殃衰。不知其人行自不正。違犯佛經戒。心專行惡。眾態具足。身自招之。無有與者。阿難聞之。便頭面著地。為佛作禮。歡喜奉行佛說慢法經。  

 上一部：乾隆大藏經·小乘阿含部·阿難問事佛吉兇經一卷  下一部：乾隆大藏經·小乘阿含部·阿難分別經一卷 



  
乾隆大藏經·小乘阿含部·慢法經 
  