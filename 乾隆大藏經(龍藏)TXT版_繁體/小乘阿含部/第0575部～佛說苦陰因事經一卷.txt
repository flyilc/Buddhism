  第0575部～佛說苦陰因事經一卷         
   
  
   小乘阿含部·第0575部   
佛說苦陰因事經一卷   
西晉沙門釋法炬譯      
 
 
　　 
 
佛說苦陰因事經  
　　聞如是。一時婆迦婆。在釋羈底(剎帝利種也)。迦惟羅婆(城名)尼拘蔞園中。于是釋摩訶能渠。中后彷徉行至世尊所。到已禮世尊足卻坐一面。釋大力士卻坐一面已。白世尊曰。如世尊所說法我悉知。謂三意念著結。淫意著結。嗔恚愚癡意著結。如是唯世尊所說法我悉知。今此以生淫欲法著其意。已生嗔恚愚癡法著其意。是故唯然世尊。我作是念。我有何法未盡。而令生淫欲而著其意。生嗔恚愚癡法而著其意。汝大力士。法未盡。令汝在家住亦不學道。不信樂出家棄家。汝大力士。若此法盡者。汝亦不在家。汝必能信樂出家棄家學道。法大力士。彼法未盡故而令汝在家。不信樂出家棄家學道。于是釋大力士從座起一面著衣叉手向世尊白世尊曰。如是我今于世尊有信樂。唯愿世尊。善為說法。謂見法令疑盡。此大力士。有五淫欲。愛念愛色近淫染著。眼知色耳知聲鼻知香舌知味身知細滑染著。眾中而自娛樂。愛樂氣味于中樂。如是大力士。氣味淫于中多有敗壞。云何大力士。于淫多有敗壞。此大力士。若族姓子。若學工巧以自存命。若耕田若販賣。若客書若學數。若學算若學印。若學詩若學守盧。若教書若應王募。彼寒寒所逼。熱熱所逼。服忍饑渴。為蚊虻蠅蚤所蛆。彼求錢財。彼族姓子。如是起如是作如是勤行。彼而不能得錢。彼便憂戚不樂啼哭。自椎自打增益愚癡。勤修不得果。彼族姓子。如是起如是作如是勤行。彼便得錢財。得錢財已便守護之。莫令此錢財令王奪。我莫令賊盜。莫令火燒莫令腐壞。莫令出利失利。彼守護錢財而為王所奪。賊所盜火所燒而腐壞。出利不得利。彼便憂戚不樂啼哭。自椎自打增益愚癡。復次長夜所可愛喜悉敗壤失。是為大力士此今現身是苦陰。因淫故至增上淫故。是淫因緣。此大力士。眾生因淫至增上淫。因淫故母共子諍子共母諍。父共子諍子共父諍。兄共妹諍妹共兄諍。彼共斗諍。母說子非子說母非。父說子非子說父非。兄說妹非妹說兄非。況人人耶。此大力士。是今現苦陰。因淫故至增上淫故。此大力士眾因淫故至增上淫故。王王共諍。婆羅門婆羅門共諍。居士居士共諍。賊人賊人共諍。工師工師共諍。彼各各共斗諍。作種種斗具。或以拳或以石或以刀杖。于中或有死死苦。是為大力士此現苦陰。因淫故至增上淫故。此大力士。眾生因淫故。至增上淫故。便著鎧便執弓箭。或著皮鎧持極利刀。相圍聚斗。彼于中或以象斗。或以馬或以車或以步兵。或以女人或以士夫。于中或有死死苦。是為大力士現苦陰。因淫故至增上淫故。此大力士。眾生因淫故。至增上淫故。著鎧至執弓箭。著皮鎧持極利刀。詣極高城而欲伐之。彼于中或吹貝或擊鼓。或舉聲喚呼。或以鐵椎或以鉞或以戟。或以利輪或以箭相射。或下亂石或以弩。或以消銅注之。于中死死苦。是為大力士今現苦陰。因淫故至增上淫故。此大力士。眾生因淫故。至增上淫故。至王城邑。或穿墻破藏。或盜他物。或截他道壞他城破他村殺他人。彼有司執之驅使。作種種苦行。或截其手或截其足或截手足。或截其耳或截其鼻或截其舌。或截其髻或截其發或截其髻發。或著函中或衣戮殺。或著沙石上或著草上。或著鐵驢口中。或著鐵師子口中。或著銅釜中。或著鐵釜中。或段段割之。或利叉手刺之。或臥熱鐵床。或以熱油灑之。著臼中以鐵杵搗之。若以龍蛆。若以杖撾若以棒棒。將至標下以刀梟首。是為大力士現身苦陰。因淫故至增上淫故。此大力士。眾生因淫故。至增上淫故。作身苦行口意苦行。彼時若得患病苦。臥在座上。臥在蔭中身有痛。極苦痛不樂命欲斷。謂彼身苦行口意苦行彼終時。倒懸向下。猶若冥時日欲沒大山大山間。彼山影倒懸向下如是。謂彼身苦行口苦行意苦行。彼時命終倒懸向下。彼作是念。此身苦行口苦行意苦行倒懸向下。本不作行本不作福。我多作眾惡。謂趣作惡作貪作兇暴。不作福行不作善行。不作有所歸。必墮其趣。此便有變悔。變悔已終亦不善生亦不善。是為大力士現身苦陰。因淫故至增上淫故。此大力士。眾生因淫故。至增上淫故。作身苦行口意苦行。彼作身苦行已口意苦行已。彼因彼緣身壞死時。生惡趣泥犁中。是為大力士。此是后身苦陰。因淫故至增上淫故。是為大力士。五氣味淫多有苦敗壞。此圣弟子。不以等智見如真。而于淫作惡不善法。亦不喜樂。謂無上息。如是大力士。圣弟子。與淫法相應。復次大力士。我少氣味淫知有苦知是敗壞。謂我知見如真。亦不于淫作惡不善法。住于護安樂。謂無上息。如是我大力士。不與淫法相應。此大力士。我一時在羅閱只鞞陀隸止右脅七葉窟中。此大力士。從下晡起。我至止右脅邊。我于中遙見諸尼干常不坐常跪極苦痛行。我到彼所到已作如是言。何以故。汝尼干作如此常跪常不坐。作如此極苦行。彼答我言。瞿曇。有師尼干親族子。彼作是言。汝諸尼干本作惡行。今作此苦行。當消彼惡行。謂今身業行口意等行。有惡當不為。我語彼曰。云何汝諸尼干。汝師尼干親族子。能信能住彼不。不疑彼師耶。彼作是言。此瞿曇。我彼師尼干親族子。我不疑彼師。能信能住。我答彼曰。如是。如汝等尼干。有尼干。有彼尼干本作惡行作極苦行。彼尼干終已當來生人間。亦當復在此尼干中學。當如此常跪不坐作苦行。如今汝眾皆當爾。彼作是言。此瞿曇。不從善行得善報。彼王頻浮婆安樂住。汝沙門瞿曇。不能爾。汝諸尼干。為爾不是而作斯言。何以故。為是凡愚不定不善無厭無足。而作斯言。王頻浮婆常住于善常得安樂。沙門瞿曇不能爾。汝諸尼干。應當先明我。云何為常安樂住。而言王頻浮婆沙門瞿曇耶。汝諸尼干。我當為汝說。我為善安樂住。非摩竭王頻浮婆者及耶。汝應當作是言。摩竭王頻浮婆常安樂住。非汝沙門瞿曇所能及。此沙門瞿曇。我今問汝。誰為善安樂住。為摩竭王頻浮婆耶。為沙門瞿曇耶。于尼干意云何。彼摩竭王頻浮婆。為得意口自在不。七日七夜得身一向安樂不。不也唯瞿曇。若六五四三二一日一夜。得意口自在不。為身一向得安樂住不。唯瞿曇不也。于尼干意云何。我為得意口自在不。一日一夜。身為善安樂住不。唯然瞿曇。二三至七日七夜。為得意口自在不。身為一向善安樂住不。唯然瞿曇。于尼干意云何。我等誰為常善安樂住。摩竭王頻浮婆耶。為我耶。如汝從沙門瞿曇所說知其義。沙門瞿曇為善安樂住。非摩竭王頻浮婆。此大力士。少氣味淫知多有苦。是敗壞中多有敗壞。謂此圣弟子。不能以智慧見如真。而于淫作惡不善法不入喜樂。謂無上息。如是大力士。圣弟子。與淫法相應。復次大力士。我少氣味淫多有苦。知是敗壞。謂我以智慧等見如真。亦不于淫有不善法。但住于護以自樂。謂無上息。如是我大力士。不與淫法相應。佛如是說。彼大力士諸比丘聞世尊所說。歡喜而樂。  

 上一部：乾隆大藏經·小乘阿含部·佛說苦陰經一卷  下一部：乾隆大藏經·小乘阿含部·佛說釋摩男本經一卷 



  
乾隆大藏經·小乘阿含部·佛說苦陰因事經 
  