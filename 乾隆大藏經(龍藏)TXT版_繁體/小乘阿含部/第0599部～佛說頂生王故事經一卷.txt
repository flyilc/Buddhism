  第0599部～佛說頂生王故事經一卷         
   
  
   小乘阿含部·第0599部   
佛說頂生王故事經一卷   
西晉沙門法炬譯      
 
 
　　 
 
佛說頂生王故事經  
　　聞如是。一時婆伽婆。在舍衛城祇樹給孤獨園。爾時尊者阿難在閑獨處。便作是念。乃至貪欲染著皆悉藏貯。貪欲無厭足。爾時尊者阿難便從坐起往至世尊所。到已頭面作禮便一面坐。  
　　爾時尊者阿難須臾退坐。長跪叉手白世尊言。向至禪所便起是念。乃至貪欲染著無厭足。爾時世尊告阿難曰。如是如是。阿難。乃至貪欲染著藏貯。實無厭足。所以然者。阿難。曩昔久遠時。有大王名頂生。真法之王治化人民無有卒暴。七寶具足。所謂七寶者。輪寶象寶紺馬寶珠寶玉女寶居士寶典兵寶。是謂七寶。亦有千子勇悍猛健。顏色暐曄能卻他敵。猶如此世界江河大海。以法治化不加刀杖。  
　　爾時阿難。大王頂生便作是念。我曾聞曩昔舊人壽命極長聰明黠慧。便作是語。然我有是閻浮利地有力勢神足。谷茂豐熟人民繁稠。王便生是念。我欲使雨七寶于我宮中。爾時阿難。王頂生作是念已。即七日之中雨七寶。  
　　爾時頂生王復于異時便生是念。我曾聞曩昔舊人。壽命極長聰明黠慧。聞有弗于逮神足自在。谷茂豐熟人民繁稠。我欲往彼治化。爾時阿難。王頂生適作是念已。于閻浮利不現出弗于逮。及四部兵。爾時弗于逮眾生遙見王頂生來。大眾圍繞各各持銀缽盛滿碎金。或持金缽盛滿碎銀。往至頂生王所。到已白頂生王。善來大王。此是大王弗于逮界神足自在。谷茂豐熟人民繁稠。愿大王于此治化。我等盡是大王所領。爾時阿難。王頂生于彼治化無數百千歲。  
　　是時阿難。大王頂生。復于異時便作是念。我有閻浮利地。所欲自在神足。谷茂豐熟人民繁稠。我已雨七寶于宮殿乃至七日。今復有弗于逮境界自在神足。谷茂豐熟人民繁稠。我曾聞曩昔舊人聰明黠慧便作是語。有瞿耶尼國土神足自在。谷茂豐熟人民繁稠。王便作是念。我欲往至瞿耶尼界率化人民。爾時阿難。王頂生作是念已。便從弗于逮沒往瞿耶尼界。及四種兵。爾時瞿耶尼人民遙見王頂生。各以持銀缽盛滿碎金。或持金缽盛滿碎銀。各送往獻往至王頂生所。到已白頂生王言。善來大王。此是王瞿耶尼界。谷茂豐熟人民繁稠。唯愿大王。于此瞿耶尼界率化人民。我等盡是大王所領。爾時阿難。王頂生于瞿耶尼治化人民。無數百千歲無數萬歲。  
　　爾時阿難。大王頂生復于異時便生是念。我有閻浮利地。谷食豐熟人民繁稠。雨七寶于宮殿乃至七日。亦有弗于逮界神足自在。谷食豐茂人民繁稠。亦有瞿耶尼界神足自在至人民繁稠。是時頂生王便作是念。我曾聞曩昔舊人聰明黠慧有作是語。有郁單曰界神足自在至人民繁稠。于彼國土一切人民。各無所屬所欲自在壽命極長。于彼命終盡生天上。食自然粳米。著劫波育衣。爾時頂生王便作是念。我當于彼治化以生此念。爾時阿難。頂生王于瞿耶尼沒即往郁單曰界及四種兵。爾時頂生王遙見彼國地。皆平正盡紺青色。見彼色已便告諸群臣人民。卿輩。頗見地平正紺青色不乎。答曰如是大王。卿等欲知。此是劫波育衣樹。彼人盡著劫波育衣。卿等。亦著劫波育衣。爾時大王頂生復更見地淳白色。見已復告群臣。卿等見此地白不乎。答曰。如是。此是自然粳米無皮無莖。不加捶杖亦不揚簸。香順風百由旬。逆風五十由旬。極香極美。彼士人民食此粳米。諸賢亦當食此粳米。爾時頂生王遙見地平正皆紺青色。見已告群臣人民言。汝等見此紺青色不。對曰。如是大王。此是四指濡草極濡如孔雀毛。各各右旋與體無異。郁單曰人皆坐此草。卿等亦當坐此草。爾時大王頂生遙見城郭樓櫓埤堄見已便告群臣人民言。卿等。見此地平正樓櫓埤堄不。對曰。如是大王。此是人民所住舍。爾時郁單曰人遙見頂生王來。各以金缽盛銀粟。銀缽盛金粟。白頂生王言。善來大王。此是王郁單曰界神足自在。谷茂豐熟人民熾盛。愿大王于郁單曰治化人民。我等亦當順從王教。爾時阿難。頂生王于郁單曰治化人民。無數百歲無數千歲。  
　　是時王頂生復于異時便作是念。我所領境界有閻浮利地神足自在至人民熾盛。我于彼雨七寶在宮殿乃至七日。我亦有弗于逮界神足自在至人民熾盛。我亦有瞿耶尼界神足自在至人民熾盛。我亦有郁單曰界神足自在至人民熾盛。我曾聞舊人聰明黠慧。作是說曰。有三十三天壽命極長顏貌端正。于彼有天名釋提桓因。我今當往詣彼三十三天。便受五處。天壽天色天樂天神足天增上。我今欲往至三十三天。爾時阿難。頂生王作是念已。于郁單曰沒便往住三十三天及四種兵。詣彼善法講堂。爾時釋提桓因遙見頂生王來。見已便語頂生王曰。善來大王。可就此座。爾時阿難。頂生王即就座而坐。與釋提桓因同坐。此二王同坐而無有異。顏容姿貌正等無異。唯眼眴異。是時頂生王復于異時便作是念。我有閻浮利地神足自在至人民繁稠。于宮殿雨七寶乃至七日。亦有弗于逮界神足自在至人民繁稠。我亦有瞿耶尼界神足自在至人民繁稠。我亦有郁單曰界神足自在至人民繁稠。及此三十三天長壽久處此。爾時三十三天集善法講堂。各次第坐。爾時三十三天便作是念。此頂生王。是閻浮利地王以法治化。七寶具足千子圍繞。于四境界最尊第一。不加刀杖以法治化人民。爾時阿難。釋提桓因與頂生王半座使坐。二人同坐光色無異。顏彩容貌皆悉同一。唯眼眴異。爾時阿難。頂生王于彼五欲而自娛樂無有厭足。無數百千歲無數萬歲。  
　　爾時阿難。頂生王復于他時而生是念。我所領境界有閻浮利地神足至人民熾盛。七日之中雨七寶于宮殿上。亦有弗于逮界神足至人民熾盛。我亦有瞿耶尼界神足至人民熾盛。我亦有郁單曰界神足至人民熾盛。復有此三十三天壽命延長顏色暐曄。有此善法講堂四園具足。云何四。難檀桓園。寶彩園。粗堅園。雜種園。是為四園。有晝度樹拘毗多羅樹。皆悉茂盛。香順風百由旬。逆風五十由旬。此是三十三天所娛樂處。四月之中五欲自娛。此是善法講堂所皆青琉璃。此是天帝所坐處。百臺圍繞皆七寶成。一一臺有七百閣。一一閣有七七玉女。一一玉女有七七使人。皆是釋提桓因所領。爾時阿難。頂生王復生此念。我今當移釋提桓因。于此三十三天治化諸天。  
　　爾時阿難。頂生王適生是念。即于釋提桓因坐處墮閻浮利。及四部兵。失神足舉身皆痛。猶如人欲死時。輪寶滅。象寶命過。馬寶亦終。珠寶不現。女寶命終。居士寶典兵寶命終。爾時阿難。大王頂生五種親屬皆悉云集。往詣頂生王所。白頂生王曰。大王命終后備有問我曹者。頂生大王臨欲崩時。有何顧命。我等當何以答彼。爾時頂生王答曰。若我命終后有作是問者。大王頂生臨崩時有何顧命。汝等當作是答。諸賢欲知。大王頂生典領四天下。往至三十三天。于五欲而無厭足。便于彼命終。  
　　阿難。汝欲知者。爾時頂生王者豈異人乎。莫作是觀。何以故。爾時王者。阿難。即我身是。以此方便。阿難當知。乃至五欲而無厭足。染著于欲聚集藏貯。欲無厭足。所謂足者。至賢圣道。然后乃足。爾時世尊便說偈言。  
　　不以錢財業　　覺知欲厭足 
　　樂少苦惱多　　智者所不為 
　　設于五欲中　　竟不愛樂彼 
　　愛盡便得樂　　是三佛弟子 
　　食欲拘利歲　　終便入地獄 
　　本欲安所至　　命為苦所切 
　　諸法悉無常　　生者必壞敗 
　　生生悉歸盡　　彼滅第一樂  
　　爾時尊者阿難聞佛所說。歡喜奉行。  

 上一部：乾隆大藏經·小乘阿含部·佛說緣本致經一卷  下一部：乾隆大藏經·小乘阿含部·佛說文陀竭王經一卷 



  
乾隆大藏經·小乘阿含部·佛說頂生王故事經 
  