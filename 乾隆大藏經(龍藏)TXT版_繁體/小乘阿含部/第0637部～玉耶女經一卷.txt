  第0637部～玉耶女經一卷         
   
  
   小乘阿含部·第0637部   
玉耶女經一卷   
失譯人名今附西晉錄      
 
 
　　 
 
玉耶女經  
　　聞如是。一時佛在舍衛國祇樹給孤獨園。為諸四輩弟子說經。是時國中給孤獨家為子娶婦。得長者女名曰玉耶。端正殊特不以婦禮。輕慢公姑及以夫婿。給孤獨長者夫婦議言。是婦不順當云何教。若加杖捶非善法也。設不教訶其罪日增。長者議曰。惟佛能化。明旦嚴服往詣。佛所。稽首禮足前白佛言。我為子娶婦得長者女。甚大憍慢不以婦禮。惟愿世尊。哀愍我等并諸弟子。明日勸請。到舍說經令心開解。佛即受請。長者歡喜禮佛而歸。長者到舍廣設調度嚴飾床座。明旦佛來到長者舍。長者欣慶請如來入舍。眾坐已定。皆各禮佛卻住一面。佛飯食訖并為說經。惟有玉耶憍慢不出。佛念愍之放大神力。變長者家皆化作水精色。內外相照無有障礙。玉耶見佛三十二相八十種好。衣毛為豎戰栗惶怖。即出禮佛卻住一面。合掌低頭默無所說。佛語玉耶。女人不以面貌端正。不順夫婿非為端正。心端行正是為端正。女人身中有十惡事。不自覺知。何等十惡。一者托生父母甚難養育。二者懷妊憂愁。三者初生父母不喜。四者養育無味。五者父母隨逐不離時宜。六者處處畏人。七者常憂嫁之。八者生已父母離別。九者常畏夫婿。十者不得自在。是名十惡也。玉耶惶怖白佛言。世尊。愿佛教我婦人之禮。其事云何。佛語玉耶。婦事夫婿公姑大長。有五善三惡。何等五善。一者后臥早起美食先進。二者撾罵不得懷恚。三者一心向夫不得邪淫。四者愿夫長壽以身奉使。五者夫婿遠行整理家中無有二心。是為五善。何等三惡。一者輕慢夫婿不順大長。美食自啖。未冥早臥日出不起。夫婿教訶嗔目怒應。二者見夫不歡心常敗壞。念他男子好。三者愿夫早死更嫁。是為三惡。玉耶默然無言可答。佛語玉耶。世間下有七輩婦。為汝說之一心善聽。一者母婦。二者妹婦。三者知識婦。四者婦婦。五者婢婦。六者怨家婦。七者奪命婦。汝今解不。玉耶答言。不及此義。佛言。善聽吾今解之。何等母婦。愛念夫主如母愛子。晝夜長養不失時宜。心常憐念無有厭患。念夫如子。是為母婦。何等妹婦。承事夫壻盡其敬誠。如兄如弟同氣分形。骨血至親無有二情。尊之重之如妹事兄。是為妹婦。何等知識婦。奉事夫婿敬順懇至。依依戀戀不能相遠。私密之事常相告示。行無違失善事相教。使益明慧相親相愛。欲令度世如善知識。是為知識婦。何等婦婦。供養大人竭情盡行無有一二。凈修婦禮終不廢闕。進不犯義退不失禮常和為貴。是名婦婦。何等婢婦。心常畏忌不敢自慢忠孝盡節。口不粗言身不放逸。以禮自防如民奉王。夫婿敬幸不得憍慢。若得杖捶敬承奉受。及見罵辱。默然無辭。甘身苦樂無有二心。募修婦道不擇衣食。事夫如事大家。是名婢婦。何等怨家婦。見夫不歡恒懷嗔恚。晝夜求愿欲得遠離。雖為夫婦心常如寄。亂頭勤臥無有畏避。不作生活養育兒子。身行淫蕩不知羞恥。陷入罪法毀辱親里。夫婿相憎咒欲令死。是名怨家婦。何等奪命婦。晝夜不眠毒心伺之。作何方便得遠離之。欲與毒藥恐人覺之。心外情通雇人害之。復遣傍夫伺而賊之。夫死更嫁適我愿之。是名奪命婦。佛語玉耶。其有善婦者當有顯名。宗親九族并蒙其榮。天龍鬼神擁護其形。使不枉橫財寶日生。萬分之后愿愿不違上生天上。宮殿浴池在所自然天人樂之。天上壽盡還生世間。常為富貴侯王子孫。端正姝好人所奉尊。其惡婦者當得惡名。今現在身不得安寧。數為鬼神在于家庭。起病發禍求及神明。會當歸死不得長生。惡夢恐怖所愿不成。多逢災橫水火日驚。萬分之后魂神受形。死入地獄餓鬼畜生。其身矬短咽如針釘。身臥鐵床數千萬劫。受罪畢訖還生惡家。貧窮裸露無絲無麻。孜孜急急共相鞭撾。從生至死無有榮華。作善得善作惡自遮。善惡如此非是虛也。佛語玉耶。此是七輩婦。汝用何行。玉耶流淚前白佛言。我本愚癡不順夫尊。自今已后當如婢婦。盡我命壽不敢憍慢。即前長跪求受十戒三自歸命。歸佛歸法歸比丘僧。一不殺生。二不偷盜三不淫佚。四不妄語。五不飲酒。六不惡口。七不綺語。八不嫉妒。九不嗔恚。十者信善得善。是名十戒。此優婆夷所行。佛說經竟。及諸弟子皆各欲還。給孤獨長者眷屬歡喜禮佛而退。玉耶長跪重白佛言。我本愚癡憍慢夫婿。今蒙世尊化導。我等令心開解。佛語玉耶。自今已后擁護汝家。玉耶言諾。受佛言教不敢有違。稽首禮足受退還歸。  

 上一部：乾隆大藏經·小乘阿含部·玉耶經一卷  下一部：乾隆大藏經·小乘阿含部·阿遫達經一卷 



  
乾隆大藏經·小乘阿含部·玉耶女經 
  