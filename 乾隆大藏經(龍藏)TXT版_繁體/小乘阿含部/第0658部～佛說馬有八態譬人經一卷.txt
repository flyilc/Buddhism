  第0658部～佛說馬有八態譬人經一卷         
   
  
   小乘阿含部·第0658部   
佛說馬有八態譬人經一卷   
后漢三藏法師支曜譯      
  

佛說馬有八態譬人經  
　　聞如是。一時佛在舍衛國行在祇樹給孤獨園。多比丘僧俱。佛告諸比丘。馬有弊惡態八。何等八。一態者解羈韁時便掣車欲走。二態者駕車跳[跳-兆+梁]欲嚙人。三態者便舉前兩腳掣車走。四態者便蹋車軨。五態者便人立持軛摩莏車卻行。六態者便傍行邪走。七態者便掣車馳走。得濁泥抵止住不復行。八態者懸篼餒之熟視不肯食。其主牽去欲駕之。遽唅噏噬欲食不能得食。佛言。人亦有弊惡態八。何等為八。一態者聞說經便走不欲聽。如馬解羈韁掣車走時。二態者聞說經意不解不知語所趣向。便嗔跳[跳-兆+梁]不欲聞。如馬駕車時跳[跳-兆+梁]欲嚙人時。三態者聞說經便逆不受。如馬舉前兩腳掣車走時四態者聞說經便罵。如馬蹋車軨時五態者聞說經。便起去如馬人。立持軛摩莏車卻行時。六態者聞說經不肯聽[卑*頁]頭邪視耳語。如馬傍行邪走時。七態者聞說經便欲窮難。問之不能相應答。便死抵妄語。如馬得濁泥便止不復行時。八態者聞說經不肯聽。反念淫泆多求不欲聽受。死入惡道時。乃遽欲學問行道。亦不能復得行道。如馬懸篼餧之熟視不肯食。其主牽去欲駕之。乃遽唅噏噬亦不得食。佛言。我說馬八態。惡人亦有八惡態如是。諸比丘聞經歡喜。作禮而去。  
　　 
 上一部：乾隆大藏經·小乘阿含部·佛說馬有三相經一卷  下一部：乾隆大藏經·小乘阿含部·佛說相應相可經一卷 



  
乾隆大藏經·小乘阿含部·佛說馬有八態譬人經 
  