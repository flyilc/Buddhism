  第0553部～佛說七知經一卷         
   
  
   小乘阿含部·第0553部   
佛說七知經一卷   
吳月支優婆塞支謙譯      
 
 
　　 
 
佛說七知經  
　　聞如是。佛游于舍衛祇樹給孤獨園。佛告諸比丘。比丘受教從佛而聽。佛告諸比丘。有七法道弟子。現世安隱和悅多行。精進法觀令習得盡。何謂七法。一知法。二知義。三知時。四知節。五自知。六知眾。七知人。諸比丘何謂知法。謂能解十二部經。一曰文。二曰歌。三曰說。四曰頌。五曰譬喻。六曰本起紀。七曰事解。八曰生傅。九曰廣博。十曰自然。十一曰行。十二曰章句。是為知法。不解十二部經。為不知法。何謂知義。彼彼所說經法悉曉其義。是為知義。彼彼所說不曉不解。為不知義。何謂知時。知是時可惟寂滅想。是時不惟受行想。是時可惟慎護想。是為知時。不曉時宜所行。為不知時。何謂知節。能少飲食大小便便得消化。能節出入坐起行步。臥覺語默事從約省。是為知節。不自約省。為不知節。何謂自知。自知己身意老多少。所信所戒所聞所施所慧所解所至所入。深淺厚薄事事自知。是為自知。不知己意所入多少。為不自知。何謂知眾。能知彼眾若君子眾若理家眾。若梵志若沙門眾。若或有時至彼眾。宜坐宜立宜語宜默。知隨時宜是為知眾。不知相彼眾隨時宜者。為不知眾。何謂知人。如有兩人。一人信道一人不信道。信道者可稱譽。不信者無稱譽。信道有兩輩。一人數詣道場樂沙門。一人不數詣道場智略沙門。數詣者可稱譽。不數詣者無稱譽。數詣道場有兩輩。一人愛敬沙門。一人不愛敬沙門。愛敬者可稱譽。不愛敬者無稱譽。愛敬有兩輩。一人親習沙門。一人不親習沙門。親習者可稱譽。不親習者無稱譽。親習有兩輩。一人好問經法。一人不好問經法。好問者可稱譽。不好問者無稱譽。好問有兩輩。一人側耳聽。一人不側耳聽。側耳聽者可稱譽。不側耳聽者無稱譽。側耳聽有兩輩。一人聞法受持。一人聞法不受持。聞法受持者可稱譽。不受持者無稱譽。受持有兩輩。一人聞而思義。一人聞不思義。聞而思義者可稱譽。聞而不思義者無稱譽。聞法思義有兩輩。一人如經義解。受法如法立。一人不如經義解。不受法不如法立如經義解者可稱譽。不如經義解者無稱譽。如經義解有兩輩。一人但自安己。不安他人不多安人。不哀世間不利天下。一人自能安己。亦安他人多安天下。愍傷世間利寧天人。諸比丘當別知。其自安己能安他人多安天下。愍傷世間利寧天下者。是人為最上最長最尊極尊。譬如牛乳成酪酪為酥酥為醍醐醍醐最上。如是人者。為人中之人。乃為上行尊行極尊之行。為最勝為上愿無上也。諸比丘能見兩人為智為高。能分別此人善此人勝。是為知人。佛說是已。皆歡喜受。  

 上一部：乾隆大藏經·小乘阿含部·中本起經二卷  下一部：乾隆大藏經·小乘阿含部·佛說堿水喻經一卷 



  
乾隆大藏經·小乘阿含部·佛說七知經 
  