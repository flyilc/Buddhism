  第0636部～玉耶經一卷         
   
  
   小乘阿含部·第0636部   
玉耶經一卷   
東晉西域沙門竺曇無蘭譯      
 
 
　　 
 
玉耶經  
　　聞如是。一時佛在舍衛國祇樹給孤獨園。佛為四輩弟子說法。時給孤獨家。先為子娶婦長者家女。女名玉耶。端正姝好而生憍慢。不以婦禮承事妐姑夫婿。給孤長者夫妻議言。子婦不順不依法禮。設加杖捶不欲行此。置不教訶其過轉增。當如之何。長者曰。唯佛大圣善能化物。剛強弭伏無敢不從。請佛來化。妻言大善。明旦嚴服往詣佛所。頭面著地前白佛言。我家為子娶婦甚大憍慢。不以禮節承事我子。唯愿世尊。明日自屈。將諸弟子到舍中飯。并為玉耶說法。令心開解改過行善。佛告長者。善哉善哉。給孤長者聞佛受請歡喜禮佛接足而去。歸舍齋戒供辦中飯。明日佛與千二百五十弟子到長者家。長者歡喜迎佛作禮。佛坐已定。大小皆出禮佛卻住。玉耶逃藏不肯禮佛佛即變化。令長者家。屋宅墻壁。皆如琉璃水精之色內外相見。玉耶見佛有三十二相八十種好。身紫金色光明暉暉。玉耶惶怖心驚毛豎。即出禮佛頭頂懺悔卻在右面。佛告玉耶。女人不當自恃端正輕慢夫婿。何謂端正。除卻邪態八十四姤定意一心是為端正。不以顏色面目發彩為端正也。女人身中有十惡事。何等為十。一者女人初生墮地父母不喜。二者養育視無滋味。三者女人心常畏人。四者父母恒憂嫁娶。五者與父母生相離別。六者常畏夫婿視其顏色。歡悅輒喜嗔恚則懼。七者懷妊產生甚難。八者女人小為父母所撿錄。九者中為夫婿所制。十者年老為兒孫所呵。從生至終不得自在。是為十事。女人不自覺知。玉耶長跪叉手白佛。稟受賤身不閑禮儀。唯愿世尊。具說教訓為婦之法。佛告玉耶。婦事姑妐夫婿。有五善三惡。何等為五善。一者為婦當晚臥早起。櫛梳發彩整頓衣服。洗拭面目勿有垢穢。執于作事先啟所尊。心常恭順。設有甘美不得先食。二者夫壻呵罵不得嗔恨。三者一心守夫婿。不得念邪淫。四者常愿夫婿長壽。出行婦當整頓家中。五者常念夫善不念夫惡。是為五善。何等為三惡。一者不以婦禮承事姑妐夫婿。但欲美食先而啖之。未冥早臥日出不起。夫欲教呵嗔目視夫。應拒猶罵。二者不一心向夫婿。但念他男子。三者欲令夫死早得更嫁。是為三惡。玉耶默然無辭答佛。佛告玉耶。世間有七輩婦一婦如母。二婦如妹。三婦如善知識。四婦如婦。五婦如婢。六婦如怨家。七婦如奪命。是為七輩婦。汝豈解乎。玉耶白佛。不知七婦盡何所施行。愿佛為解之。佛告玉耶。諦聽諦聽善思念之。吾當為汝分別解說。何等為母婦母婦者。愛念夫婿猶若慈母。侍其晨夜不離左右。供養盡心不失時宜。夫若行來恐人輕易。見則憐念心不疲厭。憐夫如子。是為母婦。何等為妹婦。妹婦者。承事夫婿盡其敬誠。若如兄弟同氣分形。骨肉至親無有二情。尊奉敬之如妹事兄。是為妹婦。何等為善知識婦者。侍其夫婿愛念懇至。依依戀戀不能相棄。私密之事常相告示。見過依呵令行無失。善事相敬使益明慧。相愛欲令度世如善知識。是為善知識婦。何等為婦婦者。供養大人竭誠盡敬。承事夫婿謙遜順命。夙興夜寐恭恪言命口無逸言身無逸行。有善推讓過則稱己。誨訓仁施勸進為道。心端專一無有分邪。精修婦節終無闕廢。進不犯儀退不失禮。唯和為貴。是為婦婦。何等為婢婦者。常懷畏慎不敢自慢。兢兢趣事無所避憚。心常恭恪忠孝盡節。言以柔軟性常和穆。口不犯粗邪之言。身不入放逸之行。貞良純一質樸直信。恒自嚴整。以禮自將夫婿。納幸不以憍慢。設不接遇不以為怨。或得捶杖分受不恚。及見罵辱默而不恨。甘心樂受無有二意。勸進所好不妒聲色。遇己曲薄不訴求直。務修婦節不擇衣食。專精恭恪唯恐不及。敬奉夫婿婢事大家。是為婢婦。何等為怨家婦者。見夫不歡恒懷嗔恚。晝夜思念欲得解離。無夫婦心常如寄客。狺狺斗諍無所畏忌。亂頭墜臥不可作使。不念治家養活兒子。或行淫蕩不知羞恥。狀如犬畜毀辱親里。譬如怨家。是為怨家婦。何等為奪命婦者。晝夜不寐恚心相向。當何方便得相遠離。欲與毒藥恐人覺知。或至親里遠近寄之。作是嗔恚常共賊之。若持寶物雇人害之。或使傍夫伺而殺之。怨抂夫命。是為奪命婦。是為七輩婦。玉耶默然。  
　　佛告玉耶。五善婦者常有顯名。言行有法眾人愛敬。宗親九族并蒙其榮。天龍鬼神皆來擁護使不抂擴。萬分之后得生天上七寶宮殿。在所自然侍從左右。壽命延長恣意所欲快樂難言。天上壽盡下生世間。當為富貴侯王子孫。端正聰慧人所奉尊。其惡婦者常得惡名。令現在身不得安寧。數為惡鬼眾毒所病。臥起不安惡夢驚怖。所愿不得多逢災撗。萬分之后魂神受形。當入地獄餓鬼畜生。展轉三涂累劫不竟。  
　　佛告玉耶。是七輩婦汝欲行何。玉耶流涕前白佛言。我心愚癡無智所作。自今以后改往修來。當如婢婦奉事妐姑夫婿。盡我壽命不敢憍慢。佛告玉耶。善哉善哉。人誰無過能改者。善莫大焉。玉耶即前請受十戒為優婆夷。佛告玉耶。持一戒者不得殺生。二者不得偷盜取他人財物。三者不得淫他男子。四者不得飲酒。五者不得妄語。六者不得惡罵。七者不得綺語。八者不得嫉妒。九者不得嗔恚。十者當信作善得福作惡得罪。信佛信法信比丘僧。是為十戒優婆夷法。終身奉行不敢違犯。佛說經已。諸弟子皆悉作禮。給孤長者姑妐大小及其玉耶。盡行澡水供養佛百味飲食。佛告玉耶。當信布施常得其福。德后世當復生長者家。玉耶言諾。佛飯畢竟。噠嚫咒愿。五十善神擁護汝身。佛告玉耶。勤念經戒。玉耶言。我蒙佛恩得聞經法。皆前為佛作禮而退。  

 上一部：乾隆大藏經·小乘阿含部·沙彌羅經一卷  下一部：乾隆大藏經·小乘阿含部·玉耶女經一卷 



  
乾隆大藏經·小乘阿含部·玉耶經 
  