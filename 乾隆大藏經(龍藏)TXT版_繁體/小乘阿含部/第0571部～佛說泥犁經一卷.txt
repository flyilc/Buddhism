  第0571部～佛說泥犁經一卷         
   
  
   小乘阿含部·第0571部   
佛說泥犁經一卷   
東晉三藏竺曇無蘭譯      
 
 
　　 
 
佛說泥犁經  
　　聞如是。一時佛在舍衛國祇樹給孤獨園。佛告諸比丘言。凡有人有三事。愚癡不足人所平相何等為三事。癡人所念惡所言惡所行惡。今世即得其殃用身苦用念苦用憂苦。何等為憂苦。癡人與智者相隨。智者道說癡人行惡死當入泥犁。癡人心念智者所言。今我行惡死當入泥犁是為憂苦。何等為念苦。癡人見取盜財。酷毒操械縛束截手截足。竹鞞鞭[革*占]用餧虎。若著[葶-丁+呆]中以火然之。若以呋質寸寸斬之若以著地令象蹈之。若著釜上甑中烝之。若取四支生牽磔之。癡人自念。惡人所作無狀至使長吏掠治如是。設令長吏知我為惡。亦當復取我如是。是為念苦。何等為身苦。癡人晨夜臥起未曾安隱。心常念惡口常言惡身常行惡。是惡已后病時。便自見泥犁中火釜中人。見人燒時見人煮時。所作過惡稍來嬈人。譬如日中后其影稍下。其人稍入泥犁中惡人即自念言。我居世間。喜殺生喜盜竊喜犯他家婦女。喜欺人喜兩舌喜惡口喜妄言喜嫉妒喜慳貪。不信有佛不信有經。不信所作因緣有殃福。不信有后世生令我死當入泥犁。是為身苦。佛言。設令惡人眼如我眼見惡人所趣殃過考掠之處。惡人即怖心憔破。吐沸血而死。佛言。欲知勤苦最不可忍者獨有泥犁。泥犁者極苦不可具言諸比丘長跪言。愿聞泥犁勤苦譬喻。佛言。譬如長吏捕得逆賊。將詣王前白言。此人反逆念國家惡。王敕長吏以矛刺百瘡。明日問之此人何類。白言尚生。王言復刺百瘡。明日問之此人何類。白言尚生。王言復刺百瘡佛語諸比丘言如此人被三百瘡寧有完處大如棗葉無。諸比丘言。無有完處佛語諸比丘。此人被三百瘡。寧毒痛不。諸比丘言。人被一瘡舉身皆痛。何況被三百瘡。佛持小石著手中示諸比丘。是石大太山為大。諸比丘言。佛手中石小。奈何持比山。欲持比山億億萬倍尚復不如山大。佛言泥犁中痛與矛瘡痛億億萬倍。尚不如泥犁痛。手中小石如三百矛瘡。山者如泥犁中痛。癡人心念惡口言惡身行惡。死后墮泥犁中。泥犁中有獸鬼便牽人前以鉤鉤其上龂復以鉤鉤其頷口皆挓開。以取消銅灌人口中。唇舌腸胃皆燋爛。銅便下過去毒痛不可忍。其人平生于世間時求財利逆用飲食故以消銅灌之。泥犁勤苦如是。泥犁中鬼取人持鉤。鉤其上下頷。皆挓開取燒鐵杵刺人咽中。唇舌腸胃皆燋爛。毒痛不可忍過惡未解故不死。泥犁勤苦如是。泥犁中鬼復取人上鐵山。以火燒山令正赤。上走下走。毒痛不可忍。過惡未解故不死。泥犁勤苦如是泥犁中鬼復取人。以燒赤斧斬其手斬其足斬其百節。解解斷之毒痛不可忍。過惡未解故不死。泥犁勤苦如是。泥犁中鬼復取人。以鐵斤斲人身。舉身骨肉皆悉盡。毒痛不可忍。過惡未解故不死泥犁勤苦如是。泥犁中有鳥喙如鐵主。啄人頭啖人腦。毒痛不可忍。過惡未解故不死也。泥犁勤苦如是。泥犁中復有群駱獸。共取人[列/手]食齘嚙。毒痛不可忍。過惡未解故不死。泥犁勤苦如是。泥犁中鬼復取人。以刀剝之從兩膀腸上至兩脅。持駕鐵車。持兩脅肉為被。令挽鐵車走行火上。毒痛不可忍。過惡未解故不死。泥犁勤苦如是。泥犁中鬼復取人兩腳。倒擲釜中湯沸踴躍。在底亦熟在上亦熟。沸更上下無有不熟。譬如煮豆上下皆熟。覆亦熟露亦熟。泥犁中人所在皆熟無有東西上下。其人平生在世間時。自放恣心恣口恣身所致。泥犁勤苦如是。泥犁中鬼復取人。臥著赤地五毒治之。以燒釘釘其左掌。復燒釘釘其右掌。復以燒釘釘其右足。復以燒釘釘其左足復以燒釘釘其心下徹地。毒痛不可忍。過惡未解故不死。泥犁勤苦如是。泥犁中鬼牽人臂入泥犁城中。泥犁城正四方。四面有門城。四面皆堅門皆有守鬼。其城壁地皆鐵。城用鐵覆蓋之。不得令有過泄。地皆燒正赤。周匝四千里。東壁火焰至西壁。西壁火焰至東壁。南壁火焰至北壁。北壁火焰至南壁。上火焰下至地。地火焰至上。諸惡人有犯此十事者皆墮是中。殺生者盜竊者。犯他家婦女者。欺人者兩舌者惡口者妄言者。嫉妒者慳貪者。不信有佛不信有經。不信所作因有殃福。如是曹人滿泥犁中。泥犁中毒痛極數千萬歲。乃遙見東方門開皆走往人。足著地者即焦。舉足肉復生如故。當有得脫者便過出去。未當脫者門復閉。其人見有得脫出者如反不得出便極視躃地。守門鬼言。咄死惡人。汝來于門下何等求言我饑渴。鬼便取鉤。鉤其上下頷。口皆挓開。便以消銅灌人口中唇舌腸胃皆燋爛。銅便過下去。其人平生在世間時。求財利不用道理。所犯惡逆故受是殃。泥犁勤苦如是。復有泥犁如世間爐炭正赤。縱廣數千里。人皆走出城。趣入炭火泥犁中。燒炙燋熟不得休息。毒痛不可忍。過惡未解故不死。泥犁中勤苦如是。次復入寒冰泥犁中。縱廣數千里人入其中。皆寒凍戰栗破碎摧裂。毒痛不可忍。過惡未解故不死泥犁勤苦如是。復次入沸屎泥犁中周匝數千里。屎即熱沸有氣。走趣行之人入其中。便于其中自熟。毒痛不可忍。過惡未解故不得死。泥犁勤苦如是。復次入膿血泥犁中周匝數千里。臭惡不可言膿血皆沸。入墮其中皆自熟爛形體壞敗為烏鳥所食。毒痛不可忍。過惡未解故不得死。泥犁勤苦如是。次復入剃頭刀山周匝數千里。人從膿死泥犁走欲上山。山上有刀皆割其足。適欲據割其手。適欲前割其腹。適欲偃割其背。適欲踞割其臗。適欲傾割其脅。毒痛不可忍。過惡未解故不死。泥犁勤苦如是。次復人劍樹。樹枝皆如劍人入其中。劍刺人胸刺人脅刺人背刺人手刺人足刺人身前后皆徹毒痛不可忍。過惡未解故不死。泥犁勤苦如是。次復入鐵竹蘆。縱廣數千里。樹葉皆如利刀。人入其中者。風至吹竹令震動葉。皆貫人肌截人骨。形體無完處。苦痛不可忍。過惡未解故不死。泥犁勤苦如是。次復有入堿水泥犁縱廣數千里。水堿水如鹽熱沸踴躍。水中有鳥喙如鐵主。啄人肌咬人骨。人不能忍是痛便渡水去。守泥犁鬼言。死惡人汝何等求索。人言我苦饑渴。鬼即以鉤。鉤其上下龂口皆挓開。復以消銅灌人口中。唇亦燋舌亦燋咽亦燋。腹中五藏皆燋盡。銅便下過去。其人不能復忍。復還入沸堿水中。苦痛如前不能復忍復還入鐵竹蘆中苦痛如前不能復忍。復還入劍樹間。苦痛如前不能復忽。還入剃頭刀山。苦痛如前不能復忍。還入膿血泥犁。苦痛如前不能復忍。復還入沸屎泥犁。苦痛如前不能復忍。復還入炭火泥犁。苦痛如前不能復忍。復還入鐵城泥犁。苦痛不可忍。東門苦亦如是。南門苦亦如是。西門苦亦如是。北門苦亦如是泥犁勤苦如是。佛告諸比丘。泥犁苦不可勝數我略粗粗為汝說耳。  
　　佛言。人作惡在畜生中。以芻草為食。舌撈齒嗺何等為舌撈齒嗺者。牛馬騾驢象驝駝之屬如是眾多其人平生居世間時。心念惡口言惡身行惡。死后展轉來作是畜生。勤苦如是。  
　　佛言。有禽獸生于冥處。長于冥處死于冥處。何等為生于冥處者。蛇鼠貍獺蟲蟻。如是之屬眾多。其人平生居世間時。心念惡口言惡身行惡。死后展轉化來。作是禽獸勤苦如是。佛言。有鱗蟲生于水中。長于水中死于水中。何等為生于水中者。蛟龍魚鱉黿鼉之屬。如是眾多。其人平生在世間時。心念惡口言惡身行惡。死后以展轉化來。作是鱗蟲勤苦如是。  
　　佛言。有蟲[豸*?]生于臭中。死于臭中長于臭中。何等為生于臭中。濕地蟲。溝邊蟲。溷中蟲。如是之屬眾多。共人平生在世間時。心念惡口言惡身行惡。死后以來作是蟲[豸*?]。勤苦如是。  
　　佛言。有蟲畜生食不凈。人更衣遙聞其臭。走行趣之言我得食。何等為主食不凈者。犬豬蠅蜣螂。臭穢之屬如是眾多。其人平生于世間時。心念惡口言惡身行惡。死后展轉以來。作是蟲畜勤苦如是。  
　　佛告諸比丘蟲畜眾多。我粗粗為汝說耳。佛言。人作惡在薜荔中者。常食沸屎尿。所以常食沸屎尿者何。其人平生在世間時。心念惡口言惡身行惡。慳貪惜飲食故在薜荔中。又薜荔以膿血為食。其人平生在世間時。作惡嗜美故。今食膿血。薜荔中有黑狗白狗。主食薜荔肌肉。薜荔中有烏主食其腦。或有十歲未曾見水者。或時百歲未曾得水者。或遙見流水。正清欲行。趣飲食水空竭。或時有水化作消銅。或堿水沸如湯。適欲前飲鬼便捶之。在薜荔中勤苦如是。佛言。薜荔眾多我粗為汝說耳。  
　　佛言。人在三惡道難得脫。譬如周匝八萬四千里水中有一盲龜。水上有一浮木有一孔。龜從水中百歲一跳出頭。寧能值木孔中不。諸比丘言。百千萬歲尚恐不入也。所以者何。有時木在東龜在西。有時木在西龜出東。有時木在南龜出北。有時木在北龜出南。有時龜適出頭。木為風所吹在陸地。龜百歲一出頭。尚有入孔中時。人在三惡道處。難得作人過于是龜。何以故。三惡處人。皆無所知識亦無法令。亦不知善惡。亦不知父母。亦不知布施。更相啖食強行食弱。如此曹人。身未曾離于屠剝膿血瘡。從苦入苦從冥入冥。惡人所更如是。  
　　佛言。譬如人有揜者初亡甚多。至亡妻子田宅。羸跣無所復有。尚復負余。財主大促責。以煙熏之以火炙之。佛言。如是揜者。所亡尚為薄少。初亡甚多至亡妻子田宅。復負揜余錢為人所熏炙。如是為一世貧。數之無幾殘歲。人心念惡口言惡身行惡。死后在三惡道中過于是貧。在三惡道中無央數。正使從三惡道中得解脫。復于人中生。當于工匠若野處。貧乞丐家作子。若以手技自給。不能自飽滿好衣。雖在是中作子。或時跛蹇聾盲不屬逮人。若生于屠殺家。或生于賣牛羊屠魚獦雞狗。從惡道出。為是曹家作子。復作惡死后當復還入惡道中。  
　　聞如是。一時佛在舍衛國祇樹給孤獨園。佛戒諸比丘言。我以天眼視天下人。生死好丑尊者卑者。人死得好道得惡道者。人于世間。身所行惡口所言惡心所念惡。常好烹殺祠祀鬼神者。死當入泥犁中。身常行善口常言善心常念善。死即生天上佛言。人如天雨水中泡起。雨從上滴之。一泡壞一泡成。人生世間生者死者如泡起頃。佛持天眼視一天下人。有天上者有入泥犁者。貧者富者尊者卑者。人所為善惡。佛言。我皆知之。譬若冥夜于城門兩邊各然大炬火。人有出者有入者數千萬人。人從冥中皆見火中出入者。佛持天眼視上天者入泥犁者。如人從冥中視火中出入者。如人上高樓樓下有數千萬家。人從上望皆見諸家。佛言。我見天下人。死上天者入泥犁者。如人從高樓上視諸家。佛言。如人乘船行清水中。皆見水中魚石所有。佛持天眼視天下人。生天上者入泥犁者。如人視清水中。天下有明月珠。持五彩縷貫之。人視珠皆見五彩別。知縷知珠相貫穿。佛見天下所從來生死善惡變化。如人見珠。佛言我見天下人不孝父母。不承事沙門婆羅門。不敬長老不畏事不畏今世后世。不驚不恐者。如是曹人死即入泥犁。與鹽王相見。即去惡就善主泥犁卒名曰旁。旁即將人道至鹽王所。泥犁旁白言。此人于世間時。為人不孝父母。不承事沙門婆羅門。不敬長老不喜布施。不畏今世后世。不畏禁戒。愿王處是人過罪。王即呼人前對之言。若為人時于世間。不念父母養育。若推燥居濕乳哺長大。若何以不孝父母。其人即對言。我實愚癡憍慢。王言處若罪過者。非若父母。非天非帝王。非沙門婆羅門過。若身所作當自得之。是為鹽王第一問。  
　　若不見世間人病困劇時。羸劣甚極手足不仁。其人言。我實見之。王言。若何以不自改為善耶。人言。我實愚癡憍慢。王言。若身所作當自得之。是亦非父母。非天非帝王。非沙門婆羅門過。若身所作當自得之。是為鹽王第二問。  
　　若不見世間男女老時。眼無所見。耳無所聞。持杖而行。黑發更白不如少年時。其人對曰。我實見老人持杖而行。當是時若何以不自改為善耶。其人言。我實愚癡憍慢。王言。是亦非若父母。非天非帝王。非沙門婆羅門過。若身所作當自得之。是為鹽王第三問。  
　　若于世間時。不見男子女人死。一日至二日至七日。身體腐爛形體壞敗。為蟲蟻所食。為眾人所惡。若見是何以不自改為善耶。其人言。我實見之愚癡憍慢。若施行。何以不端若行端若口端若心。是亦非父母。非天非帝王。非沙門婆羅門過。若身所作當自得之。是為鹽王第四問。  
　　若為人時于世間。寧見長吏捕得劫。人殺人賊即反縛送獄掠治考問。或有將出于道中挌殺。或生牽磔者。若寧見是不。其人言。我實見之。若何以不自改為善。若為人時。何以不正若身正若口正若心其人言。我實愚癡憍慢。若身所作當自得之。是亦非父母。非天非帝王。非沙門婆羅門過。若身所作當自得之。是為鹽王第五問對問對已畢泥犁旁。則牽將持出詣一鐵城。是第一泥犁。名阿鼻摩泥犁。城有四門周匝四千里。中有大釜縱廣四十里。深亦四十里。泥犁旁以矛刺人。內著釜中煮之。如是無數城中皆有火。人遙望見之。皆愁怖戰栗。如是入者數千萬人。泥犁旁趁人而內其中。晝夜不得出入。四面走欲求出門。門皆閉不得出。人在其中數千萬歲。火亦不滅人亦不死。久久見東門自開。人皆走欲出。適至門中門復閉。諸欲出人復于門中共斗諍欲得出。久久復遙見南門開。皆走往門復閉。人皆復于門中共斗諍欲得出。久久復遙見北城門開。人皆走往門復閉。人皆復于門中共斗諍欲得出。久久復遙見西門開。人皆走往門復閉。久久四門復開。人皆走往悉得出。自以為得脫。  
　　復入第二鳩延泥犁中。走足著地即焦。舉足肉復生如故。有東走者西走者南走者北走者。周匝地皆熱焦。數千萬歲乃竟。自以為得脫。  
　　復入第三彌離摩德泥犁中。其中有蟲蟲名掘啄。嘴如鐵頭黑。是蟲見人皆迎而啄人肉骨髓皆盡。如此數千萬歲乃竟。自以為得脫。  
　　復入第四崩羅多泥犁。中其中有石石如利刀。人皆走上其顛。有走下者。皆欲求脫。不知當如去。足皆截剝。地石皆如利刀。如是復數千萬歲乃竟。自以為得脫。  
　　復入。第五阿夷波多洹泥犁中。其中有熱風。風大熱過于世間爐炭。風來著身焦人身體。皆欲避之者。常與熱風相逢。避之不能得脫。其人求死不能得死。求生不能得生。如是數千萬歲竟乃得出。自以為得脫。  
　　復入第六阿喻慘波犁洹泥犁中。其中多樹木。樹木皆為刺。樹間有鬼人入其中。鬼頭上即出火。口中亦出火。合身有十六刺鬼遙見人來入大怒火。皆出前食人肉。十六刺皆貫人身體。裂而食之。人皆欲得出。走者常觸是鬼。如是數千萬歲乃竟自以為得脫。  
　　復入第七熟徙務泥犁中。其中有蟲名敦。人入其中者。是蟲飛來入人口中食人身體。人皆走極欲求脫。蟲食不置。人皆四面走不能得脫。如是數千萬歲乃竟自以為得脫。  
　　復入第八檀尼愈泥犁中。其中有流水。人皆墮水中。水邊刺棘。是水熱過于世間湯灌。熱沸踴躍人皆熟爛走欲上岸。岸邊有鬼持矛手刺人。復內其中令不得出。人入皆隨水下流下流復有鬼。鬼復徼而鉤之。問言若曹從何所來。若為是間。人言。我不知從何所來。亦不知當如去。我但苦饑渴。欲隨逐飯食耳。鬼言。我與汝食。即取消銅以注人口。復中皆燋。如是求死不得死。求生不得生。其人于世間為人時作惡。是故求解不得解。諸泥犁人皆復得出。自以為得脫。還反更入第七泥犁中。第七泥犁中鬼迎問。若去已復還。為諸泥犁中人。皆言。我但苦饑渴。即復入第六泥犁中。從第六復入第五。從第五復入第四。從第四復入第三。從第三復入第二。從第二復入第一。阿鼻摩泥犁求出。遙望見鐵城。皆歡喜大呼俱稱萬歲。鹽王聞之。即問泥犁旁。是何等聲。泥犁旁即白言。是呼聲者。是前所過泥犁中去。鹽王言。是皆不孝父母。不畏天。不畏帝王。不敬先祖。不承事沙門婆羅門。不畏禁戒者。鹽王復見之言。若莫非鹽王也。今若皆解脫去。當復為人作子者當孝順。當善事長老。當畏天。當畏帝王。當承事沙門婆羅門。當端若心端若口端若身。人生在世間罪過小且輕。泥犁罪過大重。若得沙門婆羅門當承事。然后當得度脫諸惡道勤苦之處。皆已閉塞對已畢。諸泥犁中人皆得出。在城外夜皆死。死者先世為人時。雖作惡多猶有小善。從泥犁中還者。皆更正如道。從泥犁中出。各正心正行者。不復還入泥犁也。泥犁亦不呼人。從惡行所致。更泥犁中酷毒痛苦。亦可自思念亦可為善。佛說教如是。比丘皆歡喜。  

 上一部：乾隆大藏經·小乘阿含部·佛說弊魔試目連經一卷  下一部：乾隆大藏經·小乘阿含部·佛說優婆夷墮舍迦經一卷 



  
乾隆大藏經·小乘阿含部·佛說泥犁經 
  