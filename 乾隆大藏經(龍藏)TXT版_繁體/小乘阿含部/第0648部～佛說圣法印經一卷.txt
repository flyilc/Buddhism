  第0648部～佛說圣法印經一卷         
   
  
   小乘阿含部·第0648部   
佛說圣法印經一卷   
西晉三藏竺法護譯      
 
 
　　 
 
佛說圣法印經  
　　聞如是。一時佛在舍衛國祇樹給孤獨園。是時佛告諸比丘。聽諸比丘。唯諾受教佛言。當為汝說圣法印。所應威儀。現清凈行。諦聽善思念之。佛言。比丘。假使有人。說不求空。不用無想。欲使興發。至不自大禪定之業未之有也。設使有人。慕樂空法。志在無想。興發至要。消除自大憍慢之心禪定之業此可致矣。輒如道愿。普有所見。所以者何。慕樂于空。欲得無想。無慢自大見。于慧業皆可致矣。何謂比丘圣法印者。其圣法印。所可更習。至清凈見。假使比丘。處于閑居。若坐樹下空閑之處。解色無常。見色本無。已解無常。解至空無。皆為恍惚。無我無欲心則休息。自然清凈而得解脫。是名曰空。尚未得舍憍慢自大。禪定清凈所見業也。雖爾得致柔順之定。即時輒見除諸色想聲想香想以故謂言至于無想。故曰無欲。尚未得消自大憍慢。至于禪定清凈見也。其心續存柔順之定。彼則見除所有貪淫嗔恚愚癡。是故名曰無欲之定。尚未得除自大憍慢。至于禪定清凈見也。心自念言。吾我起滅。從何所興思惟解知其吾我者。所因習味分別諸識。皆從因緣而致此業。從是因緣致有神識。復自念言。此諸因緣。為有常乎為無常耶。復自念言。因緣所合致神識者。此皆無常。無有根本。此神識者。依猗無常而有妄想。故有緣起十二因也。皆歸于盡無常苦空毀壞別離離欲滅盡。曉了是者。乃知無本。得至降伏。消一切起。得入道行。是乃逮致除于自大無慢放逸。禪定之業。現清凈行。是則名曰由圣法印。清凈之業。從始至終。究竟本末。佛說如是。諸比丘。聞莫不歡喜。作禮而去。  

 上一部：乾隆大藏經·小乘阿含部·佛母般泥洹經一卷  下一部：乾隆大藏經·小乘阿含部·五陰譬喻經一卷 



  
乾隆大藏經·小乘阿含部·佛說圣法印經 
  