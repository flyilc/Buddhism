  第0596部～佛說瞻婆比丘經一卷         
   
  
   小乘阿含部·第0596部   
佛說瞻婆比丘經一卷   
西晉沙門釋法炬譯      
 
 
　　 
 
佛說瞻婆比丘經  
　　聞如是。一時婆伽婆。在瞻婆恒伽上法賴池水上。彼時世尊十五日說戒。在比丘僧前坐。世尊坐已觀諸比丘意之所念。觀諸比丘意之所念已。夜初一分時坐默然住。于是有異比丘從坐起一向著衣叉手向世尊白世尊曰。唯世尊。夜一時已過。世尊及比丘僧坐已久。唯愿世尊。當說戒。彼時世尊默然住。世尊至夜半默然坐住。彼比丘再叉手向世尊白世尊曰。唯世尊。夜已過初時夜已過半。世尊。比丘僧坐已久。唯愿世尊。當說戒。彼時世尊亦默然住。彼時世尊于夜半后坐默然住。彼比丘三叉手向世尊白世尊曰。唯愿世尊。夜已過初時。夜已過半。夜已過半后明星欲出。不久當明星出。世尊。比丘僧坐已久。唯愿世尊。當說戒。彼時世尊告此比丘曰。我比丘眾中有不凈者。彼時尊者大目干連亦在眾中會。眾中會已。于是尊者大目干連作是念。世尊為說何比丘。言眾中有不凈。我寧可作如其像三昧正受。以三昧意。觀諸比丘意之所念。于是尊者大目干連。即如其像三昧正受。以三昧意觀諸比丘意之所念。尊者大目干連即便知之。世尊所為比丘。于是尊者大目干連從三昧起。便至彼比丘所。到已牽彼比丘臂將出門外。汝愚人去。汝不應在此宿。無有比丘共汝住者。汝今為比丘外。于是尊者大目干連牽彼比丘臂將出門外。反閉門。閉門已。至世尊所。到已禮世尊足。卻坐一面。尊者大目干連卻一面已白世尊曰。世尊。所說比丘者。言眾中有不凈。我已牽彼比丘臂將出門外。汝愚人去。汝不應在此宿。無有比丘共住汝。今比丘為是外。唯世尊。已過夜初分。已過夜半。已過夜半后夜。已欲曉明星出時。明星不久當出。世尊。比丘僧坐已久。愿世尊。當說戒。汝目干連。彼愚癡人為多受罪。而觸嬈世尊及比丘僧。若目干連。眾中有不凈比丘。如來說戒者。彼愚人頭當破為七分。是故汝目干連。從今日始汝等當共說戒。如來不復來說戒。何以故。目干連。此一愚人如是過已。過觀而觀屈申卷舒持僧伽梨衣缽。而于他梵行者自言是梵行。此目干連。若人言是梵行者。若人作是念。沙門為幻。沙門為粗。沙門為刺。沙門非言。如是知已便棄著外。何以故。恐壞余凈比丘故。猶若目干連。成就稻田麥田。若中有惡草生。彼草根如麥根。枝節葉實亦如是。未成其子當棄之。目干連。若成子已。彼田居士便作是念。此為是壞麥子之草。麥之刺麥之粗。彼便拔棄著外。何以故。恐壞余凈麥故。如是目干連。若有一愚人作是念過已。過觀而觀屈申卷舒持僧伽梨衣缽。而于余梵行者自言是梵行者。若目干連。他稱言是梵行者。彼若作是念。此沙門壞。此沙門刺。此沙門粗。此沙門非言。彼知已便棄著外。何以故。恐壞余凈比丘故。猶若目干連。彼田居士。于冬月時治大谷積。若彼谷所有豎固住者。一向皆離去。謂所有若草若葉。彼揚著風中一向吹去。彼田居士。執掃帚在中是目干連若愚人作是行過已過觀谷故。如是目干連。若一愚人。作是行過已。過觀而觀屈申卷舒持僧伽梨衣缽。而于他梵行者。自言是梵行者。若目干連。他稱是梵行者他作是念。此沙門壞。此沙門粗。此沙門刺。彼知已棄著外。何以故。恐壞余比丘故。猶目干連。彼田居士。彼求水欲通水。執極利斧入于林中。彼執斧[木*豕]樹。謂彼所有樹堅固住而不可入。謂所有枯樹打已斧則陷入。田居士截其根。載根已通其中。通其中已便作木筧函通水。如是目干連。或一愚人作如是行過已。過觀而觀屈申卷舒持僧伽梨衣缽。而于他梵行者。自言是梵行者。若目干連。他稱言是梵行者。彼作是念。沙門壞。沙門粗。沙門刺。沙門非。彼知已棄著外。何以故。恐壞余凈比丘故。說偈曰。  
　　共止及當知　　惡求及嗔恚 
　　恚恨不舍貪　　不棄幻諛諂 
　　莊人詐言息　　自說是沙門 
　　自作諸惡行　　惡見非是樂 
　　多作諸妄言　　如是知彼已 
　　悉皆不與會　　擯棄不共止 
　　知時具凈行　　分別誰言已 
　　非息言沙門　　惡行擯棄已 
　　不與惡共止　　數數及日日 
　　悉皆共集會　　當棄此苦際  
　　佛如是說。彼諸比丘聞世尊所說。歡喜而樂。  

 上一部：乾隆大藏經·小乘阿含部·佛說恒水經一卷  下一部：乾隆大藏經·小乘阿含部·佛說本相倚致經一卷 



  
乾隆大藏經·小乘阿含部·佛說瞻婆比丘經 
  