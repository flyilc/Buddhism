  第0586部～佛說諸法本經一卷         
   
  
   小乘阿含部·第0586部   
佛說諸法本經一卷   
吳月支優婆塞支謙譯      
 
 
　　 
 
佛說諸法本經  
　　聞如是。一時佛在舍衛國祇樹給孤獨園。佛告諸比丘。聽吾說諸法本。對曰唯然。世尊曰。若有外道異學有來問者。何謂法本。當答言。欲為諸法本。何謂習。更為習。何謂同趣。痛為同趣。何謂致有。念為致有。何謂明道。思惟為明道。何謂第一。三昧為第一。何謂最上。智慧為最上。何謂牢固。解脫為牢固。何謂畢竟。泥洹為畢竟。  
　　如是諸比丘。欲為諸法本。更為諸法習。痛為諸法同趣。念為諸法致有。思惟為諸法明道。三昧為諸法第一。智慧為諸法最上。解脫為諸法牢固。泥洹為諸法畢竟。  
　　諸比丘當學是。常當有去家之想念。非常想念。非常苦想念。苦非身想念。穢食想念。不凈想念。死亡想念。一切世間無樂想念。知世間邪正想念。別世間有無想念。世間所習所取歡樂變失及其歸趣。當如事以正見知之。諸比丘念是為斷愛棄欲。入正慧得苦際。佛說經已。皆歡喜奉行。  

 上一部：乾隆大藏經·小乘阿含部·佛說四人出現世間經一卷  下一部：乾隆大藏經·小乘阿含部·佛說瞿曇彌記果經一卷 



  
乾隆大藏經·小乘阿含部·佛說諸法本經 
  