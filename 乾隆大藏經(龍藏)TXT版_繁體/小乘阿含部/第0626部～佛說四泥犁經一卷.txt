  第0626部～佛說四泥犁經一卷         
   
  
   小乘阿含部·第0626部   
佛說四泥犁經一卷   
東晉西域沙門曇無蘭譯      
  

佛說四泥犁經  
　　聞如是。一時婆伽婆。在舍衛城祇樹給孤獨園。爾時世尊告諸比丘。有四大泥犁。云何為四。諸比丘。提舍大泥犁。瞿波離比丘大泥犁。禘婆達兜大泥犁。末佉梨大泥犁。諸比丘。彼提舍大泥犁。身出火焰長二十肘。諸比丘瞿波犁大泥梨。身出火焰長三十肘。諸比丘。調達大泥犁。身出火焰長四十肘。末佉梨大泥梨身出火焰長六十肘。諸有人民。欲求安隱獲其義者。若三十大海水灌彼身上。彼海水盡火不滅。猶如融銅。若有人以二十渧水著彼融銅中。彼水渧速疾滅。彼提舍比丘亦復如是。火焰不滅。若復有人欲求安隱獲其義者。復以二十大海水灌其身上。彼水速盡。所以然者。彼提舍比丘愚人。遮比丘僧使一日不食。以此因緣。使提舍比丘入大地獄諸有比丘。于瞿波離比丘。有一人起欲使安隱獲其義者。以三十大海水灌其身上。彼海水速盡。譬如二日所融銅。或有一人以三十渧水著融銅中。消盡無余此亦如是。瞿波離比丘愚人。或有人起欲使獲安隱義者。以三十大海水灌其身上。彼大海水速盡。所以然者。彼瞿波離比丘愚人。謗舍利弗目干連比丘。身壞命終生三惡道。墮缽頭摩地獄以此因緣。瞿波離比丘入大泥梨。彼調達大泥梨。若復有人欲使獲安隱義者。復以四十大海水灌其身上。彼大海速盡彼火不滅。譬如三日融銅。若有人以四十渧水著融銅中。即時消盡無余。此亦如是。調達愚人。若有人起欲使獲安隱義。以四十大海水灌其身上。彼大海水速盡彼火不滅。所以然者。調達愚人欲害如來。殺阿羅漢比丘尼。壞亂比丘僧。身壞命終趣三惡道。生阿鼻地獄中。由此因緣。使彼調達比丘入大地獄。身出火焰長四十肘。諸有比丘。彼末佉梨大泥犁。若有一人起欲使獲安隱義。以六十大海水灌其身上。彼海水速盡。彼火不滅。譬如四日所融銅。若有人以六十渧水著融銅中。即時消盡無余。彼末佉梨亦復如是。若有一人起欲使獲安隱義者。以六十大海水灌其身上。彼大海水速盡此火不滅。所以然者。此末佉梨愚人。教受百拘梨人使行邪見。以此因緣。使末佉梨身出火焰長六十肘。如是諸比丘。四大泥犁。時諸比丘聞佛所說。歡喜奉行。  

 上一部：乾隆大藏經·小乘阿含部·佛說十一想思念如來經一卷  下一部：乾隆大藏經·小乘阿含部·舍衛國王夢見十事經一卷 



  
乾隆大藏經·小乘阿含部·佛說四泥犁經 
  