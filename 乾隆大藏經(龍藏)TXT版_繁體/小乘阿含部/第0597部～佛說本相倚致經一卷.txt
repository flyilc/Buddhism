  第0597部～佛說本相倚致經一卷         
   
  
   小乘阿含部·第0597部   
佛說本相倚致經一卷   
后漢沙門安世高譯      
 
 
　　 
 
佛說本相倚致經  
　　聞如是。一時佛在舍衛國祇樹給孤獨園。佛便告比丘。本有愛不見不了。今見有從有愛。設是本有愛無有今為有。今見分明。從是本因緣。令致有愛。有愛比丘從致有本。不為無有本。何等為比丘從有愛致本。謂為癡。  
　　癡亦比丘有從致本不為無有本。何等為比丘癡有本從致。謂為五蓋。  
　　五蓋比丘亦從有本致。不為無有本。何等為比丘五蓋從有致。謂為三惡行。三惡行比丘亦有本從致。不為無有本。何等為比丘三惡行本從致。謂為不攝根。  
　　不攝根比丘亦有本從致。不為無有本。何等為比丘不攝根從致。謂非本念故。  
　　非本念比丘亦有本從致。不為無有本。何等為比丘非本念從致。謂不信故。  
　　不信比丘亦有本從致。不為無有本。何等為比丘不信本從致。謂惡非法聞故。  
　　非法聞比丘亦有本從致。不為無有本。何等為比丘非法聞本從致。謂非賢者人事。  
　　非賢者亦有本從致。不為無有本。何等為比丘非賢者從致。謂非賢者人共會樂。  
　　如是比丘已不賢者聚會滿。令不賢者事滿。已不賢者事滿。令非法滿。已非法滿。令不信滿。已不信滿。令非本念滿。已非本念滿。令不攝根滿。已不攝根滿。令三惡行犯法滿。已三惡行犯法滿。令五蓋滿。已五蓋滿。令癡滿。已癡滿。令有世間愛滿。如是愛樂滿稍轉稍轉猗增有。  
　　度世智慧解脫亦有本。不為無有本。何等為度世智慧解脫本。謂七覺意為本。  
　　七覺意從有本。不為無有本。何等為七覺意從有本。謂為四意止。  
　　四意止從有本。不為無有本。何等為比丘四意止從有本。謂三清凈行。  
　　三清凈比丘亦有本從行。不為無有本。何等為比丘三清凈有本。謂為守攝根。  
　　守攝根亦有本。不為無有本。何等為比丘守攝根有本。謂為本念故。  
　　本念比丘亦有本。不為無有本。何等為比丘本念本。謂為信本。  
　　信本比丘亦有本。不為無有本。何等為比丘信本有本。謂聞法經本。  
　　聞法經亦有本。不為無有本。何等為聞法經本。謂事賢者本。  
　　事賢者亦有本。不為無有本。何等為事賢者有本。謂賢者聚本。  
　　如是比丘。聚賢者能得事賢者。已事賢者。便聞法言。已聞法言。便致信本。已致信本。便得念本。已得念本。便攝守根。已攝守根。便得三清凈。已有三清凈。便得四意止。已得四意止本。便有七覺意。已有七覺意。便有無為解脫得度世。如是解脫度世。轉轉本。令得度世。佛說如是。弟子受行。  

 上一部：乾隆大藏經·小乘阿含部·佛說瞻婆比丘經一卷  下一部：乾隆大藏經·小乘阿含部·佛說緣本致經一卷 



  
乾隆大藏經·小乘阿含部·佛說本相倚致經 
  