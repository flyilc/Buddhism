  第0584部～佛說戒德香經一卷         
   
  
   小乘阿含部·第0584部   
佛說戒德香經一卷   
東晉天竺三藏竺曇無蘭譯      
 
 
　　 
 
佛說戒德香經  
　　聞如是。一時佛游舍衛國祇樹給孤獨園。時賢者阿難閑居獨思。世有三香。一曰根香。二曰枝香。三曰華香。是三品香唯隨風香不能逆風。寧有雅香隨風逆風者乎。賢者阿難獨處思惟于義所歸不知所趣。即從坐起往詣佛所。稽首佛足下長跪叉手而白佛言。我獨處思惟。世有三香。一曰根香。二曰枝香。三曰華香。此三品香唯能隨風不能逆風。寧有雅香隨風逆風者乎。佛告阿難。善哉善哉。誠如汝問。有香真正隨風逆風。阿難白佛。愿聞其香佛言。若于郡國縣邑村落。有善男子善女人。修行十善身不殺盜淫。口不妄言兩舌惡口綺語。意不嫉妒恚癡。孝順父母奉事三尊。仁慈道德威儀禮節。東方無數沙門梵志歌頌其德。南西北方四維上下沙門梵志咸歌其德。某郡國土縣邑村落。有善男子善女人。奉行十善敬事三寶。孝順仁慈道德恩義不失禮節。是香名曰隨風逆風靡不周。照十方宣德一切蒙賴。佛時頌曰。  
　　雖有美香花　　不能逆風熏 
　　不息名栴檀　　眾雨一切香 
　　志性能和雅　　爾乃逆風香 
　　正士名丈夫　　普熏于十方 
　　木蜜及栴檀　　青蓮諸雨香 
　　一切此眾香　　戒香最無上 
　　是等清凈者　　所行無放逸 
　　不知魔徑路　　不見所歸趣 
　　此道至永安　　此道最無上 
　　所獲斷穢源　　降伏絕魔網 
　　用上佛道堂　　升無窮之慧 
　　以此宣經義　　除去一切弊  
　　佛告阿難。是香所布不礙須彌山川天地。不礙四種地水火風。通達八極上下亦然。無窮之界咸歌其德。一身不殺生。世世長壽。其命無橫。不盜竊者。世世富饒又不妄遺財寶。常存施為道根。不淫色者。人不犯妻。所在化生蓮華之中。不妄言者。口氣香好言輒信之。不兩舌者。家常和合無有別離。不惡口者。其舌常好言辭辯通。不綺語者。人聞其言莫不咨受宣用為珍。不嫉妒者。世世所生眾人所敬。不嗔恚者。世世端正人見歡喜。除愚癡者。所生智慧靡不咨請。舍于邪見常住正道。從行所得各自然生。故當棄邪從其真妙。佛說如是。時諸比丘聞之歡喜。作禮而去。  

 上一部：乾隆大藏經·小乘阿含部·佛說廣義法門經一卷  下一部：乾隆大藏經·小乘阿含部·佛說四人出現世間經一卷 



  
乾隆大藏經·小乘阿含部·佛說戒德香經 
  