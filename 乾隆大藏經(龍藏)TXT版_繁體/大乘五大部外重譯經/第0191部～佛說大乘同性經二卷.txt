  第0191部～佛說大乘同性經二卷         
   
  
   大乘五大部外重譯經·第0191部   
佛說大乘同性經二卷   
宇文周三藏阇那耶舍共僧安譯      
 
 
　　 
 
佛說大乘同性經卷上  
　　如是我聞。一時婆伽婆。住在大摩羅耶精妙山頂摩訶園林華池沼邊大持咒神所居止處人不能行最得道者所居之處。共大比丘千二百五十人俱。一切皆是摩訶聲聞所作已辦。已過一切凡夫之地。其名曰尊者阿若憍陳如。尊者阿說示。尊者摩訶迦葉。尊者舍利弗。尊者摩訶目揵連。與如是等諸大聲聞。復有菩薩摩訶薩眾。皆大菩薩悉得一切菩薩三昧陀羅尼行。一切已住諸菩薩地。其名曰圣者彌勒菩薩摩訶薩。大意菩薩摩訶薩。益意菩薩摩訶薩。堅意菩薩摩訶薩。定意菩薩摩訶薩。無盡意菩薩摩訶薩。無邊意菩薩摩訶薩。海意菩薩摩訶薩。正定意菩薩摩訶薩。凈意菩薩摩訶薩。智意菩薩摩訶薩。如是等一切各各佛剎已得受記。為阿耨多羅三藐三菩提轉法輪故。復有最上最勝天龍夜叉揵闥婆阿修羅迦樓羅緊那羅摩睺羅伽。并持咒神及非人等。種種形容天冠衣服。執持器杖并諸幢蓋。及諸鬼神仙人眾等。皆來集坐為欲聽法。  
　　爾時世尊。眾如大海前后圍繞。有所說法初中后善。其義深遠其語巧妙。具足廣說清凈梵行。爾時楞伽大城之中。有羅剎王名毗毗沙那。治化于彼。時毗毗沙那楞伽王。聞佛今住大摩羅耶精妙山頂摩訶園林華池沼邊大持咒神所居之處人不能行最得道處。與千二百五十比丘現說梵行。時毗毗沙那楞伽王。即生念言。如來名字世間希有如優曇華。于無數時乃一得聞。何況值佛。我于是中無量無數時不得聞法。猶如盲龜遇浮木孔。是中諸佛及以佛法。入佛境界證佛道者。如是之事倍復最難。我若赍持多諸珍寶。及真珠貫無量香華。末香涂香華冠衣服寶幢幡蓋。并及繒束音樂歌贊。與我眷屬往詣佛所。到佛所已以此種種供養之具。供養如來欲問正法報我一生。  
　　時毗毗沙那楞伽王。普皆宣告諸羅剎眾。汝等可共同心和合。捉持豐足勝妙金銀摩尼寶珠珂玉琉璃珊瑚馬瑙真珠瓔珞并赤真珠種種精妙無量香華。作諸音樂及以歌贊。須向佛所。如來法王三界最勝。無上福聚具足眾相。一切知見無上福田。我等向彼持此供具以用供養。所以者何。于無數時值佛出世得見佛難。離八難難。聞三寶難。作此念已。爾時毗毗沙那楞伽王。于其眾中說偈告言。  
　　無量無數時　　佛乃現世間 
　　欲離于八難　　復經無量世 
　　百千億劫中　　希逢于世尊 
　　譬如優曇華　　無數時乃出 
　　地獄與畜生　　最苦餓鬼道 
　　往來于六趣　　展轉如車輪 
　　令此眾生類　　離諸八難厄 
　　利益眾生故　　故出世間燈 
　　智日光所照　　能破無明盲 
　　相隨至彼處　　供養無上尊 
　　教天人世中　　供養獲大果  
　　爾時毗毗沙那楞伽王說此偈已。佛神力故于虛空中。放百千億那由他大光明網。遍照楞伽大城。照已毗毗沙那及一切羅剎眾。皆悉踴躍。爾時彼大光明焰中。演出甚深法相之偈。  
　　諸法本寂空無我　　眾生初中后叵得 
　　譬如虛幻夢泡焰　　霧電水沫旋火輪 
　　世諦緣法悉非真　　無明愛根世間現 
　　真觀無愛及無明　　諸法如空凈叵說  
　　爾時毗毗沙那楞伽王。聞彼光明網中演出如是法相偈已。即得甚深無我法忍。彼羅剎眾中或得忍者。或有發于菩提心者。或有發順忍者。有實見者。時毗毗沙那楞伽王。于佛法中明了無疑。既著菩提堅鉀鎧已。復發此愿而說偈言。  
　　天人及與阿修羅　　一切梵王上天眾 
　　如此無上最妙法　　彼等未曾得覺見 
　　我應未來得斯法　　具足一切無礙智 
　　此世界中成佛道　　度脫無量億眾生 
　　演說諸佛微妙法　　最勝無漏八圣道 
　　令我所作無邊智　　三十二相莊嚴身 
　　若有精勤行善行　　及佛功德行滿足 
　　利益眾生脫怖畏　　持諸功德滅有塵 
　　面如日月凈光明　　于三界中得作佛  
　　爾時毗毗沙那楞伽王。于阿耨多羅三藐三菩提得不退轉。即隨其意。應念出生種種精妙華香涂香末香華冠衣服寶幢幡蓋摩尼繒束真珠瓔珞。作諸伎樂擊掌歌贊妙聲遍滿。贊嘆如來功德相好。持如是等諸供養具。與其眷屬于虛空中。如鵝王行來向佛所。至佛所已從空而下。時毗毗沙那楞伽王。與眷屬俱向佛合掌。接世尊足頂禮百遍。禮拜訖已繞佛三匝乃至千匝。時毗毗沙那楞伽王。即于佛所五體投地如斫樹倒。復說此言。南無無量功德莊嚴最上法身師子丈夫三界最勝世尊釋迦牟尼至真等正覺。出此語已即起合掌。于世尊前說偈贊嘆。  
　　昔世億生轉精事　　難行苦行求菩提 
　　布施飲食及衣乘　　億數七珍與乞者 
　　不思議劫無悔吝　　舍國聚落及臣民 
　　王宮莊嚴寶豐滿　　億劫難舍皆能舍 
　　昔名王子須大拏　　于山林中施妻子 
　　前舍自身救產虎　　割其身肉濟窮鴿 
　　挑眼施盲婆羅門　　于彼生中無怨恨 
　　施頭為求菩提因　　心于索者常歡喜 
　　為護戒品長清凈　　不犯圣行順無為 
　　不斷生命盜他物　　常順梵行世無妒 
　　離于飲酒不妄語　　護諸眾生如己身 
　　昔不兩舌諸惡言　　亦無嗔恚說綺語 
　　世尊離邪常調順　　于前眾生無惱觸 
　　功德如意離邪見　　供養三寶無壞心 
　　出家無垢除五欲　　依順佛戒解脫行 
　　前行忍辱受諸苦　　誹謗毀訾及困責 
　　往昔所受諸苦痛　　為眾生故無恨心 
　　若在佛邊起殺惱　　于彼慈心視如子 
　　佛生于世常修忍　　解脫億數苦眾生 
　　如來往昔求道時　　作大仙人名曰忍 
　　彼所生中被割截　　忍痛于王無害心 
　　為彼國王及夫人　　演說白法令歡喜 
　　不思億劫常精進　　懈怠邪意狹劣除 
　　昔諸苦行皆能忍　　廣大精進覺菩提 
　　經行不睡亦無乏　　尊重供養無量佛 
　　眾生所須常隨順　　熏修成佛無上法 
　　昔行禪定為伏心　　已善四禪無色定 
　　三昧念五神通力　　往昔行滿無漏禪 
　　如來智慧滿無漏　　知法如幻悉虛假 
　　無我眾生命及人　　煩惱網纏因業轉 
　　欲界不凈四種惑　　眾生煩惱界本凈 
　　既知實凈眾生本　　得具六種波羅蜜 
　　誰能說此智方便　　勤求無盡佛福聚 
　　發勝三業向如來　　來世得佛我頂禮  
　　爾時毗毗沙那楞伽王說此偈已。復以無量種種最妙及以香華末香涂香華冠衣服寶幢幡蓋。音樂歌詠贊嘆如來。尊重恭敬具足承事。供養于佛并諸聲聞大菩薩眾。彼羅剎眾亦復如是。如法發起供養如來稱可佛意。爾時毗毗沙那楞伽王。供養訖已白佛言。世尊。我今有疑。欲問如來至真等正覺。唯愿世尊。為我開解。說此語已。佛告楞伽王言。楞伽王。吾常開汝問佛所疑。隨汝意樂。當為解說令心歡喜。時楞伽王得開許已。白佛言。世尊。眾生眾生者世尊。以何義故名為眾生。佛言。楞伽王。眾生眾生者。眾緣和合名曰眾生。所謂地水火風空識名色六入因緣生。又眾生者。猶如束竹緣業故報緣業得果。我人眾生壽命畜養眾數。知者見者作者觸者受者。是名眾生。毗毗沙那楞伽王言。世尊。彼眾生者。以何為本依何而住以何為因。佛言。楞伽王。此眾生者。無明為本依愛而住以業為因。毗毗沙那楞伽王言。世尊。業有幾種。佛言。業有三種。何等為三。身口意業。復有三相。凈不凈非凈非不凈。時毗毗沙那楞伽王。復白佛言。世尊。云何眾生舍此壽命受彼壽命。舍此故身受彼新身。佛言。楞伽王。眾生舍此身已。業風力吹移識將去。自所造業而受其果。若善及不善非善非不善。眾生如此造業行者。即于彼處而受新身。或受卵生。或受濕生。或受胎生。或受化生。皆是一切業風所造。而業亦不自知所造各自受報。楞伽王。眾生如是舍此身命受彼新身。楞伽王言。世尊。眾生舍此身命未受彼身。于其中間識停何處。佛言。楞伽王。于汝意云何。田中種子至生牙時。為當子先滅已然后牙生。為當其牙先生然后子滅。為當唯子滅時其牙即生。毗毗沙那王言。不也世尊。佛言。楞伽王。是義云何。楞伽王言。世尊。其子若滅其牙即生。非先子滅然后牙生。非先生牙然后子滅。佛言。如是楞伽王。非識先滅后識方生。楞伽王。亦非先生前識后識力滅。楞伽王。唯后識滅前識即生。楞伽王。如步屈蟲先安頭足次后足隨。其形屈伸間無斷絕。如是如是。楞伽王。此之神識。見前有中生處了已。識即令移托就于彼。間無斷絕。毗毗沙那楞伽王言。世尊。若如是者無中陰耶。佛言。楞伽王。一種眾生卵生是也。舍此身已入于卵中。而是神識業風所捉。停住卵中昏鈍不覺。及至覆成識方覺了。當知彼卵已為熟也。何以故。卵生眾生法如是故。未成熟時不覺不了。所以者何。為業力故。楞伽王。復有眾生福力純厚。得于轉輪王家作子。而彼在胎不為胎污。亦不與胎不凈共住亦不污染。楞伽王。其轉輪王所生子者多受化生。設受胎者。初入胎中結子已成。及生出后破膜出身。楞伽王。是因緣故說有中陰。時毗毗沙那楞伽王言。世尊。眾生神識為當幾大為作何色。佛言。楞伽王。眾生神識無邊大。無色無相不可見。無礙無形無定處不可說。毗毗沙那言。世尊。識相如此無有邊大。無色無相不可見。無礙無形無定處不可說者。豈非斷絕。佛言。楞伽王。吾今問汝隨汝意答。當為汝說。楞伽王。譬如大王在宮殿中或高樓上。婇女圍繞安樂坐時。著種種衣及諸瓔珞。時大園林阿輸歌樹。種種雜華莊嚴精麗。其園在處有細軟風或大駃風。吹彼園林阿輸歌樹。眾華香氣至王所者。王聞之不。毗毗沙那白言。世尊。我聞此香。佛言。楞伽王。汝聞此香分別知不。王言。世尊。我能得知。佛言。楞伽王。此華香氣王言知者。見大小耶定作何色。楞伽王言。不也世尊。何以故。此香氣相無色無現無礙無相無定處不可說。是故不見大小形色。佛言。楞伽王。于意云何。若不見彼香氣大小非斷絕相耶。毗毗沙那言。不也世尊。何以故。若此眾香是斷相者。無人得聞。佛言。如是如是。楞伽王。識相亦爾。應如是見。楞伽王。若識斷相則無生死而可得知。如是楞伽王識相清凈。唯是無明貪愛習氣業等。諸客煩惱之所覆障。楞伽王。譬如清凈虛空之界。唯有四種客塵污染。何等為四。所謂煙云塵霧。楞伽王。識相如是本清凈故。無邊不可捉無有色染。唯是諸客煩惱之所覆染。所以者何。楞伽王。若正觀時不得眾生。無我無眾生。無壽命無畜養。無人無眾生數。無知者無見者。無覺者無受者。無聽者乃至無色受想行識等。楞伽王。若正觀時無有分別而可得者。楞伽王。諸法和合無有實相。汝雖得是眾生實相。亦莫舍此生有曠野。云何名得眾生實相。所謂得彼大智同性。爾時世尊而說偈言。  
　　眾生業力自回轉　　不得八圣最上道 
　　若離諸業證無漏　　行無上行利眾生  
　　時毗毗沙那言。世尊。有無量恒河沙等眾生。于此三界稠林有海。到彼岸者復欲到者。有證聲聞法者。有證緣覺法者。亦有若干已證無上大智同性者。于未來世亦有無量無邊不可數阿僧祇過是數恒河沙等眾生。乘此三乘各各別乘得入涅槃。而眾生界無增無減。如是世尊。我知如是心生厭惓。佛言。楞伽王。汝莫于此生厭惓想。所以者何。諸眾生界前后不可盡故。虛空界法界亦爾。是故楞伽王。諸眾生界不可言說。以是得知不增不減。如是三界稠林有為海中。已得度者當欲度者。而眾生界亦不增減。楞伽王。譬如虛空界不增不減。無前無后亦無中間。是故虛空不可得知。遍一切處無礙無憂無作無想。如是如是。楞伽王。非眾生界有初中后求之可得。楞伽王。唯有已得圣法同性。是名盡于眾生界耳。而有為道不盡不滅。楞伽王。亦不離彼有解脫道。何以故。是眾生界法如此故。是故無初無中無后。  
　　毗毗沙那復問佛言。世尊。眾生有為行海相貌何似。佛言。楞伽王。眾生有為行海猶如大海。復問佛言。世尊。諸佛之法復似何等。佛言。楞伽王。諸佛之法猶如船舶。復問佛言。世尊。出家比丘受具戒法復似何等。佛言楞伽王。出家比丘受具戒法。似治生人乘于船舶。復問佛言。世尊。如世尊說。依佛戒法具足奉行。無毀破者復似何等。佛言。持戒精進受法知足。似治生人乘堅牢船成就具足。楞伽王。有能如佛所說戒法不破不犯具足行者。亦復如是。復問佛言。世尊。善知識者復似何等。佛言。楞伽王。善知識者猶如船師。復問佛言。世尊。勤行八圣道復似何等。佛言。楞伽王。勤行八圣道者。似正疾風吹于船舶。毗毗沙那復問佛言。世尊。禪定三昧及諸神通復似何等。佛言。楞伽王。神通三昧猶如寶國。毗毗沙那復問佛言。世尊。七菩提分復似何等。佛言。楞伽王。七菩提分猶如七種寶性。復問佛言。世尊。得七菩提分證大乘同性者復似何等。佛言。楞伽王。得七菩提分證大乘同性者。譬如值得七種寶性巨富貨賄稱意滿足。善哉善出家者。于我法中證于無礙無上佛果。爾時世尊復說偈言。  
　　觀察諸有苦　　自苦眾生苦 
　　亦舍諸有縛　　我法中出家 
　　即名為佛子　　眾中最大德 
　　勤苦如法行　　當得為世尊  
　　爾時毗毗沙那復問佛言。世尊。若有眾生于佛法中。得出家已不能持戒。或有犯戒或有破戒犯欲行者。或有脫于法服舍戒還俗。世尊。如是癡人譬如何等。佛言。楞伽王。若有眾生于我法中。得出家已受于戒法作諸毀犯。是癡人輩多墮惡道。如治生人在大海中船舶破壞沒命于水。毗毗沙那言。世尊。若有破戒犯戒犯欲行者。復說我行精進梵行。復有捐棄法服舍戒還俗。彼一種人命終亡已。或生好處彼似何等。佛言。如治生人于大海中船舶破壞沒溺水中。或有得船板者。或有得死尸者。或有自力浮者。楞伽王。是治生人得船板者。因風力吹得至洲島。捉死尸者海波所推漸到彼岸。何以故。大海之法不宿死尸。若其自力能浮得度隨意所至。此是海神慈悲濟彼。如是如是。楞伽王。若我法中得出家者。不能依戒如法護持。若舍戒法著于俗服得生善處者。或因我邊得正信者。或復內凈或雖破戒恒有慈行或有精進。是故楞伽王。雖是破戒及還俗者。還因我法得生善處。爾時世尊而說偈言。  
　　往昔已作多罪業　　無邊千億世生中 
　　發露懺悔更不造　　滅無增長故清凈  
　　時毗毗沙那復問佛言。世尊。凡有幾種助菩提法。佛言。楞伽王。有三十七品助菩提法。何者名為三十七品。所謂四念處四正勤四如意足五根五力七覺分及八圣道。楞伽王。是名三十七品助菩提法。復問佛言。世尊。解脫門者為有幾許。佛言。楞伽王。有三解脫門何者為三。所謂空無相無愿。復問佛言。世尊。須念何法。佛言。念厭滅入涅槃。復問佛言。世尊。諸對治法凡有幾許。佛言。楞伽王。總而言之三種對治。何者為三。謂貪欲心者不凈觀。嗔恚心者慈悲觀。愚癡心者因緣觀。是名三種對治之法。復問佛言。世尊。幾許巧能應須念持。佛言。楞伽王。須念持者巧知陰巧知界巧知入巧知方便。復問佛言。世尊。須作何觀。佛言。楞伽王。須觀甚深十二因緣及四圣諦因果證等。爾時毗毗沙那楞伽王。復更圍繞世尊三匝。以諸雜色七寶之華散于佛上。散已右膝著地合掌向佛。驚嘆如來而說偈言。  
　　云何菩薩諸圣行　　生精進意利世間 
　　施戒忍辱及精進　　發最上意為菩提 
　　求彼無漏智慧時　　攝化多億諸眾生 
　　眾寶莊嚴無濁垢　　精妙剎中得成佛  
　　爾時世尊告毗毗沙那楞伽王言。善哉善哉。楞伽王。汝能咨問如來此事。諦聽諦聽善思念之。當為解說。楞伽王。菩薩摩訶薩常須行六波羅蜜。于一切眾生邊不生惡心。楞伽王。菩薩行如是法時不減不少。于諸佛法常得增長。亦不染著世間之法。攝受教化無量眾生。亦能清凈如來剎土。復能具得大智同性。于佛法中無障無礙。爾時毗毗沙那楞伽王白佛言。世尊。云何修行。云何得住阿耨多羅三藐三菩提。佛言。放舍憍慢貢高嫉妒。常行四種清凈梵行。歡喜普為一切眾生恒行正真。須舍殺盜妄言綺語兩舌惡口飲酒淫劮。莫使暫忘菩提之心。意樂勤行六波羅蜜。所作恒為安樂眾生。于有為中心常寂靜。欲度有海多諸怖畏。汝當正觀三界眾生令得度脫。  
　　復次楞伽王。汝若欲求菩提之者須如是知。言菩提者。但有名字言語謂菩提耳。何以故。楞伽王。無有是菩提。無根是菩提。無住是菩提。無垢是菩提。無塵是菩提。無我是菩提。不可捉是菩提。無色是菩提。無形是菩提。無此是菩提。無彼是菩提。無憂是菩提。無惱是菩提。無著是菩提。無染是菩提。無邊是菩提。無為是菩提。無濁是菩提。已過一切根是菩提。除一切憶想念是菩提。已過一切有行是菩提。無底是菩提。難知是菩提。甚深是菩提。無字是菩提。無相是菩提。寂靜是菩提。清凈是菩提。無上是菩提。無譬喻是菩提。無求是菩提。無斷是菩提。不壞是菩提。無破是菩提。無思惟是菩提。無物是菩提。無為是菩提。無見是菩提。無害是菩提。無明是菩提。無流注是菩提。常住是菩提。虛空是菩提。無等等是菩提。不可說是菩提。楞伽王。欲求菩提者。若不求法是求菩提。何以故。楞伽王。若無有著。得證阿耨多羅三藐三菩提。又無我相眾生相命相人相畜養相眾數相作相受相知相見相。乃可得證阿耨多羅三藐三菩提。若不得世諦相者。不執著法。不執著陰界。乃至不執著諸佛菩薩。乃可得證阿耨多羅三藐三菩提。何以故。楞伽王。無所執著即是菩提。若不執著物。若不執著常。若不執著斷者。于未來世證成菩提。所以者何。楞伽王。一切諸法后際滅故。  
　　時毗毗沙那楞伽王復白佛言。世尊。云何得知一切世諦法耶。佛言。楞伽王。知一切世諦法如幻如化如夢如焰如水中月如乾闥婆城。一切世諦法應如是知如是覺如是觀。爾時毗毗沙那楞伽王。即得菩薩三昧名無等等法光明智相。得陀羅尼名一切巧音。得如是等無量無邊諸三昧陀羅尼已。時毗毗沙那楞伽王即白佛言。世尊。我今得此三昧陀羅尼已。覺知一切世諦之法。佛言。楞伽王。云何覺知。毗毗沙那言。世尊。一切世諦之法。如夢如幻如響聲等。如山水駃如水中月。如風吹空華。如秋云起。如珠光明。如燈焰火。如華上露。如揵闥婆城。如水上泡。如虹如焰。世尊。我已覺知世諦諸法現皆無常。爾時世尊。即放頂上百千億那由他種種妙色光明。所謂青黃赤白紅紫頗梨及金等色。普照無量無邊阿僧祇諸佛剎土。既遍照已還入頂上。爾時尊者大目犍連。即從座起偏袒右肩右膝著地。合掌向佛。說偈問言。  
　　佛上妙德非無因　　開放清凈光明網 
　　今意精妙覺發誰　　放百光網愿佛說  
　　佛告目犍連言。汝見此毗毗沙那楞伽王。在于我前合掌正立。以此廣大供養之具。用供養我及聲聞眾諸菩薩眾。因此功德發阿耨多羅三藐三菩提心不。目犍連言。世尊我見。世尊我見。佛言。目犍連。是毗毗沙那楞伽王。從我已去乃至當欲供養承事百千億那由他諸佛。過是已后彼身功德本力具足。有世界名蓮華城。彼有世尊號蓮華功德相震聲威王如來阿羅呵三藐三佛陀。現在彼住游行說法。彼佛如來壽命無量。世界清凈。此毗毗沙那楞伽王化生彼剎。生彼中已。即得菩薩歡喜之地。如是乃至得菩薩十地。過無量劫數已。于后生此娑婆世界當得成佛。號曰善妙震聲金威善凈光明現功德寶蓋莊嚴頂相毗盧遮那王如來、應供、正遍知、明行足、善逝、世間解、無上士、調御丈夫、天人師、佛、世尊。是最后生彼世界者名電寶冠。除諸山阜坑坎崖阪土石糞穢。無有女身及惡道等。而彼佛剎清凈勝彼現在阿彌陀如來佛剎。諸菩薩眾充滿彼國。劫名善觀明。彼佛如來壽命無量。目犍連。是故如來至真等正覺微笑。時毗毗沙那楞伽王。得受阿耨多羅三藐三菩提記時。以為法故。歡喜踴躍遍體戰栗。飛上虛空高七多羅樹。于虛空中說此偈言。  
　　一切諸法空如夢　　清凈非有同虛空 
　　我及無我悉皆無　　我知如化如電光 
　　眾生有中自生滅　　諦求一法不可得 
　　初中后等無所有　　畜養眾生命亦然 
　　眾生隨業得果報　　有中展轉不休息 
　　若行如此菩提行　　得知諸法體皆空  
　　爾時毗毗沙那楞伽王。說是偈已從空中下。繞佛三匝。繞三匝已蒙佛威神卻坐一面。時海眾中或有天龍阿修羅等證法得果者。或有夜叉羅剎發菩提心者。或有緊那羅摩睺羅伽于諸佛法得無疑者。或有迦樓羅乾闥婆及咒神等得陀羅尼證法得果。于一切法得不退轉者。即時大地震動自然光明遍滿佛剎。乃至大小鐵圍山間普皆明照。一切惡道諸苦悉除。上虛空中雨諸天華。響擊天鼓叫嘯等聲。并諸衣服空中舒卷自然顯現。如是種種不思議事。時毗毗沙那楞伽王。觀其自眾如是告言。汝等一切相與和合來向世尊。生恭敬心發于阿耨多羅三藐三菩提心。時彼無量百千羅剎相與和合。向佛合掌白言。世尊。我等聚集相與和合。從今已去歸依于佛及以法僧發菩提心。世尊。我等從今已去行大乘行如來證知。世尊。我等于未來世在此娑婆剎中得成正覺。定斷惡業為無上尊。為一切眾生作利益故。佛言。善哉善哉。汝等若能發菩提心者。汝等當行四種善法。凡善行者。行此四法得不忘彼菩提之心。何等為四。一者所有愿行不違不失。二者于諸眾生常行慈心。三者一日三時供養三寶晝夜不絕。四者不愿聲聞辟支佛果。此為汝等四法具足不忘失彼菩提之心。  
　　爾時海龍王從坐而起。偏袒右肩右膝著地。向佛合掌白佛。世尊。毗毗沙那楞伽王。往昔造何善根。乃能如是廣供養具供養于佛及無數聲聞菩薩眾等。供養訖已發菩提心。發菩提心已證不退轉。得受阿耨多羅三藐三菩提記。作是語已。佛告海龍王言。龍王。往昔過無量阿僧祇劫數時。彼有佛號大悲所生智相幢如來至真等正覺應供正遍知明行足善逝世間解無上士調御丈夫天人師佛世尊。而彼如來亦還生此娑婆世界五濁世中。而彼如來至真等正覺。于眾生中演說分別三乘之法。龍王。時彼如來亦還住此摩羅耶山頂上。與五百比丘大聲聞眾無量天龍及非人等。眾中說法。龍王。時有羅剎童子名毗毗沙歌。亦還住此楞伽大城。形貌雄猛大腷巨力。其性[革*卬]惡面目鄙丑。唯食肉血口牙可畏。龍王。時彼毗毗沙歌羅剎童子。聞佛世尊住摩羅耶山頂上。即作是念。我不欲此沙門及比丘眾在摩羅耶山頂上居住。何以故。若彼沙門住在摩羅耶山頂上者。我不能攝大海雜類。亦無眾生可殺害者。我今住此則恒饑餓。龍王。時彼毗毗沙歌羅剎童子。即告其眾諸羅剎言。汝等有大力者宜可速來著堅牢甲。各執刀杵槌弩斧戟弓箭鉾楯并金剛杵斗輪槊等。嚴持如是種種器杖。何以故。我今應當驅彼沙門及沙門眾去我境界令其舍離我所住處。龍王。時毗毗沙歌羅剎童子。帶好堅甲及羅剎眾。各持種種別色器杖。飛行虛空向彼大悲所生智相幢如來。往至彼已住在虛空。與其徒眾語世尊言。去去沙門。我不用汝住此山頂。莫復令我殺汝沙門及汝眾等。龍王。爾時大悲所生智相幢如來。即現神通現神通已。時毗毗沙歌羅剎童子及其徒眾。各見自身被五系縛。又見十方鐵網羅布。欲走無路[怡-臺+禁]然定住。龍王。時毗毗沙歌羅剎童子及羅剎眾。心驚惶怖即生是念。我等今者欲何處去。求歸命誰向誰求救誰脫我等難。龍王。爾時彼佛眾中有咒神王。名正定深滿功德威。與彼毗毗沙歌羅剎童子宿作善友。在彼世尊眾中集坐。龍王。爾時正定深滿功德威持咒神王。語毗毗沙歌羅剎童子言。善友。諸佛世尊教化人天。所得無量諸功德法三界獨尊。眾生中寶有大悲行。汝善友及羅剎眾。此可歸依及以法僧。汝等歸依三寶發菩提心。一切系縛即得解脫。說是語已。龍王。爾時正定深滿功德威持咒神王。教化力故及佛神力。即時毗毗沙歌羅剎童子及羅剎眾。俱共合掌出如是言。南無無邊功德莊嚴身者。南無最上大悲覺者。我等與汝今日已去。歸依于佛及以法僧。我等恒行歸依三寶。發阿耨多羅三藐三菩提心。龍王。時毗毗沙歌羅剎童子及一切羅剎眾。出此言已。一切系縛即得解脫。從虛空來向大悲所生智相幢王如來。至彼世尊三匝圍繞。時毗毗沙歌羅剎童子及羅剎眾。一切俱時頂禮佛足。于彼如來乞求懺悔。乞懺悔已各還本處。龍王。于汝意云何。汝今當知。是時世中毗毗沙歌羅剎童子者豈異人乎。今毗毗沙那楞伽王是也。時彼世中羅剎眾者更非別眾今毗毗沙那楞伽王羅剎眾者是也。龍王。于汝意云何。時彼世中正定深滿功德威持咒神王者亦非別人。即是海妙深持自在智通菩薩摩訶薩是也。作是語已。此三千大千世界即時震動。猶如船舶在大海中隨波動搖。眾生類中無見驚怖及以害者。唯得一切安隱快樂。一切眾生持十善行。時此娑婆佛剎。除去高山須彌大海國土聚落山林海島黑山龕窟稠林園池河泉陂澤丘陵坑坎崖隴石壁沙鹵棘刺。泥糞臭穢可惡除。閻浮檀金大光普照此三千大千世界。所有一切大小鐵圍山中一切諸闇一切光明。及以日月所不照處彼明遍照隱蔽日月。況余光明一切諸影是時不現。滅除一切地獄畜生餓鬼等苦。即時此娑婆世界諸天人等。若有苦惱一切皆得安隱受樂。若有眾生饑者得食。渴者得飲。裸者得衣。貧者得寶。盲者見色。聾者聞聲。啞者能語。六根殘缺悉得具足。閉在牢獄普皆解脫。  
佛說大乘同性經卷下  
　　是時雜類眾生。無有貪欲嗔恚愚癡慳妒等心。各各唯有善心慈心安樂之心。猶如父母兄弟姊妹。當于是時一切眾生得如是等心行安樂歡喜踴躍遍滿諸根。無復寒熱及以憂愁。如是一切眾生樂心具足。不聞高聲及諸大聲。復此大地平正如掌琉璃所成。化出種種深廣妙池。七寶為砌金沙布底。八功德水清凈盈滿。彼諸池中自然化出無量蓮華大如車輪。彼諸妙華有七寶色。開敷微妙其葉柔軟。或復化出無量蓮華廣一由旬。雜色精妙香氣柔軟如迦陵伽衣。又復化出百千億那由他多諸種種蓮華莊嚴。或復化出無量蓮華廣二由旬。或三四五乃至一十二十三十四十五十及百由旬。或復化出無量蓮華廣千由旬。是時娑婆佛剎雨大香雨灑散于地。彼水香氣柔軟微妙能令眾生歡喜踴躍。諸微妙風吹彼種種天妙華雨自然墮落。所謂曼陀羅華摩訶曼陀羅華。曼殊沙華摩訶曼殊沙華。月華大月華。意華大意華。雨如是等廣大諸華。復有勝妙諸末香雨。復有沉水香多伽羅香黑沉水香牛頭栴檀。此等香煙如是出現處處遍滿。又復出生過無量百千億那由他阿僧祇數大如意樹。七寶所成縱廣高下或一由旬乃至百由旬。最勝端嚴悉皆樂見。其諸寶樹以種種寶衣服繒彩白拂垂眊鈴網莊嚴。彼諸寶樹雨于種種精妙七寶。所謂金銀琉璃摩尼真珠車磲馬瑙赤真珠貫如是等雨。又諸寶樹雨種種柔軟雜色衣服。所謂歌奢衣俱奢衣憍奢耶衣歌尸歌衣如是等雨。又諸寶樹雨諸瓔珞。以閻浮檀金所作成就。種種雜寶間錯微妙。所謂镮釧耳珰天冠臂印珠繩寶瓔金鎖瓔珞如是等雨。又彼諸寶如意樹下。出生百千億那由他師子之座。各以種種七寶所成。彼師子座高于七刃。菩薩坐上三十二相莊嚴其身。容貌端嚴眾所喜見。其身內外自然明徹。彼一切諸菩薩前。出生百千億那由他榻各七寶成。彼諸榻上各千天子而坐其上。奏五音樂并出歌嘆。其聲精妙能令聞者心意喜躍。其音聲中出諸歌贊。說是偈言。  
　　平等無等等　　我所悉皆無 
　　具功德莊嚴　　一切世希有 
　　精進諸苦行　　此法如是生 
　　微妙莊嚴事　　故現一切世 
　　能除地獄等　　此法如是生 
　　微妙事莊嚴　　故現一切世 
　　能除地獄等　　所有生道苦 
　　及諸有等苦　　是時皆得滅 
　　除彼塵垢穢　　諸人等癡垢 
　　善勝微妙事　　故現諸人中 
　　今者無邊剎　　是時皆平廣 
　　大山及諸河　　須彌海悉無 
　　以琉璃為地　　清凈平如掌 
　　諸寶雜色樹　　精妙普樂見 
　　剎中復有此　　嚴凈焰光明 
　　金色諸精妙　　翳障于日月 
　　多種雜寶座　　有諸菩薩坐 
　　威光如百日　　眾相莊嚴身 
　　無量諸池邊　　周匝摩尼寶 
　　八分功德水　　清凈盈滿中 
　　百千種蓮華　　莊嚴陂池里 
　　廣大如車輪　　展轉倍于前 
　　復有堅牢座　　一切寶所成 
　　百千億千天　　天眾悉端嚴 
　　奏諸微妙音　　贊嘆及歌詠 
　　如來神力故　　出此眾妙聲  
　　出如是等音樂歌詠事相偈法。有過無量無邊阿僧祇法句。爾時世尊集會之中。所有諸天及以人等。有大乘行者樂大乘者信廣大意者。因此無邊光明力故。見彼一切佛剎如是功德莊嚴清凈。其中天人有行聲聞辟支佛行者。不見不知佛剎功德莊嚴清凈。其諸菩薩摩訶薩等在此剎中。悉得無量無邊阿僧祇三昧陀羅尼神通法句。復有諸大聲聞得入一切寂滅三昧。爾時有師子座縱廣正等高百億由旬。自然而現。七寶所成天衣敷上。時有如來身大無邊。現于坐上加趺而坐。其身相好端嚴無譬顯現具足。有大蓮花縱廣正等高八萬四千由旬。七寶所作出現佛前。有無量百千億那由他蓮花。莊嚴圍繞開敷柔軟精妙端嚴。復有過無量阿僧祇數幢幡懸蓋。種種雜寶間錯而成。于虛空中懸無量無邊真珠等寶及諸繒彩。復懸無量無邊寶鈴羅網。有如是等功德莊嚴。于此佛剎自然顯現。如是不可說無量無邊阿僧祇未曾有事。于此娑婆佛剎中現。又不可說不可量不可數大莊嚴神通之力。昔所未見本未曾聞。于此娑婆世界中。現如是等最大最勝希有之法。  
　　爾時彌勒菩薩摩訶薩即發此念。何因何緣。此佛剎中顯現希有不可思議大莊嚴事。神通之力令眾踴躍。我當問佛至真等正覺破此疑心。爾時彌勒菩薩摩訶薩從座而起。偏袒右肩以其右膝置蓮花上。向佛合掌而白佛言。世尊。我今有疑欲問如來愿開疑網。佛告彌勒。如來至真等正覺常開汝問。若有疑惑當為解說。爾時彌勒菩薩摩訶薩。蒙佛許已白佛言。世尊。是誰因緣有此事相。于此娑婆佛剎。顯現如是希有奇特踴躍之法。所謂現神通力一切功德。莊嚴佛剎勝凈嚴飾明徹無垢。一切惡心悉已除滅。乃至不可稱說無有窮盡未曾聞見。世尊。此菩薩眾見如是等神通為法。世間顯現。一切疑惑。世尊。欲為何事。爾時彌勒菩薩摩訶薩說偈問佛。  
　　世間希有今是何　　顯現如是大世尊 
　　驚怪未曾有斯法　　今于此事生疑惑 
　　震動大地并巨海　　或有安住凈世界 
　　開敷清凈金光網　　除滅世間一切闇 
　　蓮華百千無有邊　　復有雜花妙寶樹 
　　億數幢蓋及繒幡　　并真珠貫鈴網等 
　　無量種福慧光明　　滅除一切惡道苦 
　　世尊何事現此相　　妙凈娑婆佛剎中  
　　說此語已。佛告彌勒菩薩摩訶薩言。汝可復坐吾當為汝分別解說。何因何緣大希有法世間現者。彌勒。東方過阿僧祇恒河沙等佛剎。彼有佛剎名清凈光輪功德莊嚴寶縷界廁。彼佛剎有佛名開敷精妙具莊嚴神通法界輪一蓋吼聲毗盧遮那藏安自在王如來至真等正覺。現在游行演說法要。世界清凈除滅慳貪嗔癡一切煩惱諸惡道等。彼佛剎中十住菩薩摩訶薩之所居住。彼佛剎中有菩薩摩訶薩。名海妙深持自在智通。得一切菩薩禪定三昧神通陀羅尼最為第一持一切寶莊嚴殿。與過無邊數諸菩薩摩訶薩。從虛空中欲來至此娑婆佛剎。是善丈夫威神力故。于此世界作大莊嚴。神通自在先現是事。  
　　爾時世尊說此事已。海妙深持自在智通菩薩摩訶薩及其徒眾。即時現大威德光輪莊嚴之中。有無量億光明羅網。具足圍繞虛空中行。作百千種音樂歌詠。部別各各雨眾天花。復放百千億那由他光明。來至于此娑婆佛剎。即以寶莊嚴殿安置欲色二界空中。既安置已與其徒眾從空中下。至于佛所合掌向佛。接足頂禮圍繞三匝。爾時海妙深持自在智通菩薩摩訶薩與其徒眾。合掌恭敬白佛言。世尊。唯愿如來憐愍我等。納受坐此寶莊嚴殿。世尊。于此寶莊嚴殿。為大菩薩眾說無等等深妙之法。爾時世尊告海妙深持自在智通菩薩摩訶薩言。善哉善哉善丈夫。汝今以此寶莊嚴殿。奉施如來至真等正覺。善丈夫。汝于此賢劫中毗婆尸佛已來乃至賢劫千佛。以此一切寶莊嚴殿。過去亦施現在亦施未來亦施。善哉丈夫。乃能以此大寶莊嚴。嚴飾此中娑婆佛剎。  
　　爾時海龍王白佛言。世尊。寶莊嚴殿今在何處復若大小。爾時世尊告龍王言。龍王。彼寶莊嚴殿置在欲色二界空中。縱廣三千大千世界。龍王彼寶莊嚴殿。一切諸佛菩薩神通三昧力故出彼寶殿。一切菩薩安樂之處。堪以供養奉獻如來。龍王。得彼寶殿佛所居處。又是如來福力故生。能令菩薩心得清凈。復能照明十方世界。使諸眾生心意歡喜。隱翳一切諸天宮殿。不可說無邊莊嚴之事成就具足。普告十方一切菩薩皆令覺知。龍王。彼寶莊嚴殿白琉璃為上。閻浮檀金為壁。功德藏寶以為女墻。馬瑙藏寶以為卻敵。摩尼寶藏以為欄楯。凈光明寶以為欄柱。普光明寶以為其輦。一切眾寶以為其座。一切雜寶如半月形。光明無邊以覆殿上。八萬四千億那由他柱。雜色端嚴眾寶所成。精妙具足最勝供養稱可如來。龍王。其彼寶殿懸諸雜寶無量無邊真珠繒彩金鈴羅網。立正妙幢懸諸幡蓋。牛頭栴檀以涂其地。燒堅栴檀及以沉水最上妙香。以之為楯。龍珠寶華間錯莊嚴。以種種華遍散其地。龍王。彼寶莊嚴殿。一切所有諸殿柱上。無數千億諸天子坐作天五音。最妙歌贊出聲踴躍。諸法明門從音樂出。龍王。彼寶莊嚴殿周匝輪回大風所持。有千億七寶妙池金沙為底。八功德水清凈盈滿。一一池中無數百千億那由他蓮花開敷。七寶填飾妙色端正。是諸蓮華大如車輪。龍王。彼寶莊嚴殿有寶樹園。周匝圍繞有如意樹。種種雜寶花果莊嚴。懸諸鈴網及真珠貫繒彩細疊以為莊飾。出微妙香令心踴躍。種種寶塔妙色端正以為莊嚴。龍王。一一樹下各有七寶師子之座。天迦尸迦衣以為敷具。彼師子座高廣微妙成就具足。稱可一切諸佛菩薩。龍王。十方所有一切諸佛剎。所有瓔珞莊嚴及諸花雨。一切現彼寶莊嚴殿。龍王。彼寶莊嚴殿如是等大及以安住。爾時世尊告菩薩眾言。諸善丈夫。為滿海妙深持自在智通菩薩摩訶薩愿故。汝等隨我向于寶莊嚴殿彼處俱坐。爾時世尊從座而起。與不可數諸菩薩摩訶薩前后圍繞。時海妙深持自在智通菩薩在于右邊。彌勒菩薩在于左邊。于虛空中安庠而去。向寶莊嚴殿至彼處已。爾時世尊與菩薩眾。入彼寶莊嚴殿。殿中東面有師子座。高無數由旬縱廣正等。是時世尊即坐其上。世尊坐于師子座時。彼寶莊嚴殿六種震動。出百千億那由他無量種種大光明網。所謂青黃赤白紅紫金色。彼諸天子作天音樂及以歌贊。雨大天花。然諸天香恒不斷絕。爾時世尊告菩薩眾言。諸善丈夫。汝等各各敷蓮華座而坐其上。世尊敕已。彼菩薩眾。各就蓮華座上而坐。佛及菩薩摩訶薩眾皆悉坐已。時海妙深持自在智通菩薩摩訶薩作是思惟。我于今者供養如來至真等正覺。兼復咨請問于佛地。時海妙深持自在智通菩薩摩訶薩即從坐起。隨意所生種種無量無邊阿僧祇花香涂香末香。花冠衣服幢幡寶蓋音樂歌嘆。供養世尊及菩薩眾。恭敬尊重承事供養。生希有心供養訖已。又復出此勝供養具。所謂寶真珠貫牛頭栴檀七寶為花。以大寶珠名師子無礙寶藏。清凈明徹以手執持。供養世尊及菩薩眾。為供養故散于如來遍覆其上。散已禮世尊足繞百千匝。向佛合掌以偈贊曰。  
　　顯現無量妙相身　　平正端嚴無闕少 
　　螺髻孔雀烏蜂色　　額平悅澤而廣開 
　　毫相圓開如妙花　　雙眉形似初生月 
　　鼻高隆直妙無譬　　眼如日照青蓮色 
　　耳埵妙如芭蕉莖　　齒齊如白拘勿頭 
　　舌廣紅色得勝味　　唇厚圓滿赤朱色 
　　妙肩洪滿現無闕　　垂臂如風吹婆羅 
　　爪甲長妙赤銅色　　手指縵網如鵝王 
　　足下千輻妙輪相　　皆由往昔大施主 
　　功德勝形師子臆　　體相莊嚴妙端正 
　　腰如弓弝金剛杵　　陰相不現如馬藏 
　　髀脛圓滿如象鼻　　腳腂端正而平滿 
　　指掌輪相鵝王網　　進止徐庠師子步 
　　如來具此一切相　　是故頂禮功德王  
　　爾時海妙深持自在智通菩薩摩訶薩贊嘆訖已。復白佛言。世尊。我今有疑欲問如來至真等正覺。若佛世尊開我疑問乃敢請說。作是語已。佛告海妙深持自在智通菩薩摩訶薩言。善丈夫。今若有疑恣汝樂問。吾當為汝分別解說令心歡喜。爾時海妙深持自在智通菩薩摩訶薩白佛言。世尊。佛地有幾。一切菩薩及聲聞辟支佛所不能行。作是語已。佛告海妙深持自在智通菩薩摩訶薩言。善哉善哉。善丈夫。汝今欲令一切菩薩。能作明了利益安樂顯現佛智。乃能問于如來此事。汝善丈夫。諦聽諦受善思念之。吾當為汝分別解說。善丈夫。佛有十地。一切菩薩及聲聞辟支佛等所不能行。何者為十。一名甚深難知廣明智德地。二名清凈身分威嚴不思議明德地。三名善明月幢寶相海藏地。四名精妙金光功德神通智德地。五名火輪威藏明德地。六名虛空內清凈無垢焰光開相地。七名廣勝法界藏明界地。八名最凈普覺智藏能凈無垢遍無礙智通地。九名無邊億莊嚴回向能照明地。十名毗盧遮那智海藏地。善丈夫。此地是如來十地名號。諸佛智慧不可具說。善丈夫。佛初地者一切微細習氣除故。復一切法得自在故。第二地者轉法輪故說深法故。第三地者說諸聲聞戒故。又復顯說三乘故。第四地者說八萬四千法門故。又復降伏四種魔故。第五地者如法降伏諸外道故。又復降伏傲慢及眾數故。第六地者教示無量眾生六通中故。又復顯現六種大神通故。謂現無邊清凈佛剎功德莊嚴。顯現無邊菩薩大眾圍繞。顯現無邊廣大佛剎。顯現無邊佛剎自體。顯現無邊諸佛剎中從兜率天下托胎乃至法滅。示現無邊種種神通。第七地者為諸菩薩如實說七菩提分無所有故。復無所著故。第八地者受一切菩薩阿耨多羅三藐三菩提四種記故。第九地者為諸菩薩現善方便故。第十地者為諸菩薩說一切諸法無所有故。復告令知一切諸法本來寂滅大涅槃故。世尊。說此如來十地名已。即時此娑婆佛剎乃至十方不可說諸佛剎等。一切現大十八種相。所謂地動中動大動。小搖中搖及以大搖。小震中震及以大震。小聲中聲及以大聲。小吼中吼及以大吼。小踴中踴及以大踴。是諸佛剎。或東傾西起西傾東起。或南傾北起北傾南起。或中沒邊起邊沒中起。一切佛剎如是旋轉現十二相。其中無一眾生有惱害者。放大勝光照諸佛剎。滅除一切世間諸闇。普得光明。所有一切諸佛剎土。皆悉于此佛剎中現。或佛剎中有佛無佛若成若壞。亦皆于此佛剎中現。彼諸佛剎雨大天花。遍滿十方不可說不可說諸佛剎中。所謂曼陀羅花摩訶曼陀羅花。曼殊沙花摩訶曼殊沙花。盧遮華摩訶盧遮花。月華大月華蓋月花等。乃至一切剎中所有音樂不鼓自鳴。大希有事皆悉出現諸佛剎中。彼諸佛剎所有侍者。悉從坐起各問如來諸希有事。時彼諸如來為其廣說解所疑問。  
　　爾時此寶莊嚴殿中。海妙深持自在智通菩薩摩訶薩及諸菩薩。集坐眾等咸悉驚怪。奇哉奇異何因何緣。世尊說此佛深境界如來所行。甚深難知微密難見。一切菩薩非所行處。況諸聲聞及辟支佛。何以故。我等未曾得聞如此如來十地不可思議諸佛境界。我等為此善事和合相隨。請于如來至真等正覺廣說佛地。諸菩薩摩訶薩各從坐起。合掌向佛說偈請言。  
　　最勝無上尊　　此間無等說 
　　一切佛諸道　　向者已說名 
　　我等今驚怪　　未曾聞此法 
　　聞諸地名已　　心意俱踴躍 
　　如饑思美食　　渴者念甘泉 
　　如是我欲聞　　愿佛說諸地  
　　說此語已。彼諸菩薩繞佛三匝禮世尊足。各各在于蓮花座坐。爾時世尊如師子王。安庠顧視觀察十方。觀十方已。告海妙深持自在智通菩薩摩訶薩言。善丈夫。如來諸地甚深難知。不可得底難可覺了。出過一切文辭言說。何以故。善丈夫。聲聞辟支佛等諸地尚不可說。何況菩薩諸地一切如來佛地名也。時海妙深持菩薩白佛言。世尊。聲聞諸地為有幾多。佛言。善丈夫。聲聞之地凡有十種。何等為十。一者受三歸地。二者信地。三者信法地。四者內凡夫地。五者學信戒地。六者八人地。七者須陀洹地。八者斯陀含地。九者阿那含地。十者阿羅漢地。善丈夫。是名十種聲聞之地。海妙深持菩薩復問佛言。世尊。辟支佛地復有幾許。佛言善丈夫。辟支佛地有其十種。何等為十。一者昔行具足地。二者自覺甚深十二因緣地。三者覺了四圣諦地。四者甚深利智地。五者八圣道地。六者覺了法界虛空界眾生界地。七者證寂滅地。八者六通地。九者徹秘密地。十者習氣漸薄地。善丈夫。是名十種辟支佛地。海妙深持菩薩復問佛言。世尊。諸菩薩地復有幾種。佛言善丈夫菩薩諸地有其十種。何者為十。一者歡喜地。二者離垢地。三者明地。四者焰慧地。五者難勝地。六者現前地。七者遠行地。八者不動地。九者善慧地。十者法云地。善丈夫。是名菩薩十種諸地。海妙深持菩薩復問佛言。世尊。一切自地從何處生。佛言。善丈夫。一切自地從佛地生。海妙深持菩薩復問佛言。世尊。解脫解脫彼此何異。佛言。善丈夫。河水海水彼此異不。海妙深持菩薩言。世尊。河水海水廣狹有異佛言。如是如是。善丈夫。聲聞辟支佛解脫如彼河水。如來解脫如大海水。海妙深持菩薩復問佛言。世尊。諸大小河流入海不。佛言。如是如是。善丈夫。如汝所說。何以故。所有聲聞法辟支佛法。菩薩法諸佛法。如是一切諸法。皆悉流入毗盧遮那智藏大海。海妙深持菩薩復問言。世尊。唯愿世尊現初佛地住彼初地。顯現一切如來境界。及諸聲聞辟支佛等歡喜踴躍。  
　　爾時世尊現自佛剎。名無邊阿僧祇功德諸寶具蓋不思議莊嚴佛剎王。縱廣百千億那由他恒河沙數三千大千世界微塵等諸佛剎。是時諸佛剎。入無邊阿僧祇功德諸寶具蓋不思議莊嚴佛剎中。皆同一名。所有小須彌中須彌大須彌。一切黑山。及小河中河大河及諸大海。諸山林谷槃石峰崖糞穢沙鹵險惡之處。悉皆除滅。無有地獄畜生餓鬼等道。及天龍夜叉揵闥婆阿修羅迦樓羅緊那羅摩睺羅伽人非人等亦悉除滅無有舊佛剎土功德莊嚴諸瓔珞等。此佛剎中所有地際皆琉璃成。平整如掌大因陀羅紺色金剛為佛剎中。出最上微妙莊嚴寶花阿輪歌林名菩提樹王。七寶所成有雜妙色此菩提樹王高無邊恒河沙佛剎微塵世界。縱廣正等。彼菩提王種種妙寶以為花葉果實枝柯師子無礙摩尼雜寶以為莊嚴。毗琉璃赤真珠貫鈴網繒彩。彼菩提樹出電光焰不斷不絕。或放金光或摩尼光或因陀羅紺光。或頗梨光或日寶光或月寶光。彼菩提樹王出最妙香。所謂沉水香多伽羅香黑沉水香多摩羅跋香黑栴檀香龍栴檀香牛頭栴檀等香。香氣出時遍彼佛剎。其菩提樹王出歌贊聲或雨寶雨遍諸世界。彼菩提樹下。于其東面出生大地。七寶所成清凈無濁。名曰摩訶菩提池王。深無邊恒河沙等三千大千微塵等世界。縱廣正等。以閻浮檀金沙布底。八功德水具足盈滿。池四方面各四階道眾寶所填。種種雜寶欄楯具足。彼池水中出大蓮花。名善開敷菩提蓮花相王。七寶所成。縱廣無邊恒河沙等三千大千微塵等世界七寶所作。復有百千億那由他無量無邊諸寶蓮花周匝圍繞。眾妙七寶莊嚴為葉。柔軟妙香令人愛樂。其蓮花王臺上出菩提輦王。名無邊寶嚴飾。七寶所成。高阿僧祇恒河沙等三千大千微塵數等世界。縱廣正等。彼寶嚴飾菩提輦王。所有服飾最勝最多上中之上。彼寶莊嚴殿中所有服飾所有莊嚴及神通力百分千分百千億分不及其一。譬如螢火在日光前其明隱翳。如是如是。寶莊嚴殿。在無邊寶嚴飾菩提輦王前時。全不復現如是。種種無量無邊莊嚴瓔珞。所有服飾神通莊嚴及以光明。能令一切日月光明悉不能照無有精光。一切帝釋光。一切梵天光。一切首陀會天光。于彼無邊寶嚴飾菩提輦王前。所有若明若光若精若照者無有此事。于彼輦中出摩訶菩提師子座王。名善照無礙師子莊嚴。七寶所成。光色無等眾事具足。迦尸迦天衣以覆其上。高百億恒河沙等微塵等世界。縱廣正等。釋迦牟尼即便坐彼師子座上。轉名無垢威功德師子月光毗盧遮那藏琉璃幢圓通光相功德威聚日月智光王如來。大身正等如百億恒河沙佛剎微塵敷三千大千世界等。一切身分皆悉具足。滿三十二大人之相。八十種好莊嚴其身。頂背輪光莊嚴其頭。不可見頂其身清凈。譬如日月照鏡中光。彼如來身亦復如是。無有肉血及以骨髓。非因父母歌羅邏時。其身化生清凈如彼閻浮檀金及凈琉璃因陀羅寶紺光等色。彼如來身清凈如是。無有一切微細習氣。彼佛世尊眾相具足一切智師。諸法自在度于彼岸無上等覺最勝大慈是最大人。師子丈夫已得漏盡。堅金剛身百福德聚具足十力及四無畏十八不共法。正師子吼。壽命無量清凈佛剎。成道自在光明自然。無量無邊菩薩之眾前后圍繞。彼諸菩薩各各色身皆得具足。在寶樹下。于彼池中蓮華輦上。坐師子座其身相稱。菩薩各各而自莊嚴。猶如如來莊嚴具足。如是佛剎功德嚴凈。身清凈眾清凈。劫名無邊際莊嚴摩訶劫王。其劫清凈若欲說此廣大佛剎及佛行者。無有是處。若如是覺名為如來住佛初地。  
　　爾時世尊告海妙深持自在智通菩薩摩訶薩言。善丈夫。汝見如來神通智不。海妙深持自在智通菩薩答言。見也世尊。見也如來。佛言。善丈夫。此是佛之初地。名甚深難知廣明智德。善丈夫。汝今當知。有正真愿莊嚴功德相一蓋震聲主威王如來。寶德明徹藏功德身相凈如來。不動離難光明如來。有神通力蓮花生功德威相勝瓔珞摩尼王如來。在喜樂剎中天人尊重。復有阿彌陀如來。蓮花開敷星王如來。龍主王如來。寶德如來。有如是等生凈佛剎所得道者。彼諸如來得初佛地。如來在此地中作是神通。如我今日神通無異。海妙深持自在智通菩薩復問佛言。世尊。若有五濁剎中諸佛如來現得道者當成道者。而彼世尊現得當得如來地不。佛言。善丈夫。若諸佛菩薩能現善巧方便者得。所以者何。為諸眾生起大慈心。見諸眾生閉在三有稠林之中。是諸眾生無明闇中愛網所覆。信其不凈顛倒邪見。無量諸苦臨三惡岸輪回六道。煩惱展轉無有前際不知本際。彼諸眾生不知諸佛及諸佛法諸菩薩法。亦不如實知諸解脫。善丈夫。諸佛菩薩如是知彼一切眾生多受諸苦。善丈夫。爾時應佛出現五濁世界。或兜率下入胎生胎初生。及長宮中喜樂出家。苦行向于道場。降魔成佛轉大法輪。與諸外道共論議時。依法降伏傲慢眾數。乃至促壽現大涅槃。入涅槃已三昧力故。顯現自身分布舍利大如芥子。天龍人非人等生其喜心。為供養故造作無量百千億那由他諸舍利藏。或有于彼法中出家修持苦行。或為菩提而作種子。度于煩惱有海彼岸。善丈夫。一切諸佛有如此法。令無量無邊諸眾生等度于煩惱有海彼岸。善丈夫。汝今當知。若五濁世中如來所現神通之力。皆佛應化。或諸菩薩神通力故。善巧方便便化所出。海妙深持自在智通菩薩復問佛言。世尊。佛身幾種。佛言。善丈夫。略說有三。何等為三。一者報。二者應。三者真身。海妙深持自在智通菩薩復問佛言。世尊。何者名為如來報身。佛言。善丈夫。若欲身彼佛報者。汝今當知。如汝今日見我現諸如來清凈佛剎現得道者當得道者。如是一切即是報身。海妙深持自在智通菩薩復問佛言。世尊。何者名為如來應身。佛言。善丈夫。猶若今日踴步揵如來。魔恐怖如來。大慈意如來。有如是等一切彼如來。穢濁世中現成佛者當成佛者。如來顯現從兜率下。乃至住持一切正法一切像法一切末法。善丈夫。汝今當知。如是化事皆是應身。海妙深持自在智通菩薩復問佛言。世尊。何者名為如來法身。佛言。善丈夫。如來真法身者。無色無現無著不可見。無言說無住處無相無報。無生無滅無譬喻。如是善丈夫。如來不可說身。法身智身。無等身。無等等身。毗盧遮那身。虛空身。不斷身。不壞身。無邊身。至真身。非虛假身。無譬喻身。是名真身。海妙深持自在智通菩薩復問佛言。世尊。若諸佛真體。無色無現乃至不可說。不可說者豈非斷相也。佛言。善丈夫于汝意云何。虛空界者可有斷絕及有相不。海妙深持自在智通菩薩答言。世尊。虛空界者不可斷絕亦無有相。世尊。何以故。若虛空界有斷絕者。彼虛空界不名無礙世尊。虛空界無有相處聚處邊處色處及以物處。是故世尊。彼虛空界不可斷絕非是有相世尊。是虛空界遍一切處。佛言。善哉善哉善丈夫。如是如是善丈夫。如來真實身無有斷絕亦無有相。何以故。善丈夫。若如來真實身有斷絕者。亦無佛出及現無邊神通之力。若有相者。即有聚處及以處所可執可捉。一切凡夫悉皆一時即得成佛。不應依時而有次第。善丈夫。是故如來真實之身。非可斷絕亦非有相。惟是普為一切眾生作其佛事。海妙深持自在智通菩薩復問佛言。世尊。供養如來真身報身及以應身。所得福業何者最多。佛言。善丈夫。若供養一如來身。即是供養一切佛身。何以故。善丈夫。一切光明能破諸闇普使得明。而此光明不共闇住。如是如是。善丈夫。若有各各供養如來身者。所造福業能破一切是無明闇。開解脫明路。亦復不共諸闇障住。海妙深持自在智通菩薩復白佛言。世尊。唯愿顯現第二佛地。佛言。善丈夫。汝能見不。海妙深持自在智通菩薩言。世尊。我于今者欲依相見。爾時世尊一毛孔中即放光明名無相照。乃至不可說不可說諸佛剎。所有諸色一切除滅。爾時世尊問彼一切菩薩眾言。汝等今者有何所見。諸菩薩言。世尊。都無所有惟見光明。佛言。諸善丈夫。汝等見此光明何似。諸菩薩言。世尊。我惟遍見無量百千億那由他恒河沙微塵等諸佛剎一大光明。爾時世尊還攝光明。佛剎如舊如是安住。是時世尊告一切諸菩薩眾言。如來若說第二佛地。汝等一切尚難知聞。何況得見如來三地乃至十地。善丈夫。譬如日月光明與一切眾生作大利益。彼日月力令眾生知有一日半日一月半月乃至一年及以時分。眾生不能分別見彼日月色身。汝等惟見光輪形相。如是如是。如來至真等正覺。一切眾生作大利益。是如來力。令彼眾生得知諸法若罪若福若世間若出世間若有漏若無漏。知諸法已彼如實證。得度一切諸有曠野。彼諸眾生不能分別得見如來報身色相。惟觀神通力用應化之形。是故汝等應如是知。如來諸地出過于一切音聲語言。惟有名字而可說耳。  
　　爾時海妙深持自在智通菩薩摩訶薩白佛言。世尊。誰是回度一切惡道。佛言。善丈夫。若有于此一切佛智行入毗盧遮那藏。甚深如來十地佛說大乘同性經典聞已生信。信已受持讀誦書寫。若教他書廣為人說。乃至受持此經典名。善丈夫所有應墮諸惡道者。即皆得度。菩薩復問佛言。世尊。誰是發菩提心者。佛言。善丈夫。若能受持如此經典。乃至受持名字者是。菩薩復問佛言。世尊。誰是行菩薩行者。佛言。善丈夫。若有受持此經者是。菩薩復問佛言。世尊。誰是速滿具足六波羅蜜者。佛言。善丈夫。若能受持此經典者是。菩薩復問訊言。世尊。誰是當得值如來者。佛言。善丈夫。若有能聽此經典者是。菩薩復問佛言。世尊。誰是值佛得授記者。佛言。善丈夫。持此如來秘密者是。菩薩復問佛言。世尊。誰是為諸眾生作大商主。佛言。善丈夫。若有持此如來奧藏者是。菩薩復問佛言。世尊。誰是佛子。佛言。善丈夫。有能信此經典者是。菩薩復問佛言。世尊。誰是當得一切菩薩地。佛言。善丈夫。有能聽此經典者。是菩薩復問佛言。世尊。誰是得一切諸佛法者。佛言。善丈夫。有能供養此妙法明者是。菩薩復問佛言。世尊。誰是知聲聞辟支佛法而不取彼涅槃。佛言。善丈夫。有能受此妙法藏者是。菩薩復問佛言。世尊。云何名此經。我等云何奉持。佛言。善丈夫。此經名為大乘同性。亦名說一切佛智行入毗盧遮那藏。如是受持。爾時世尊。而說偈言。  
　　欲覺佛菩提　　無上勝精進 
　　欲轉圣無漏　　難思智法輪 
　　若欲建法幢　　欲打于法鼓 
　　欲得然法燈　　欲得吹法蠡 
　　欲得智明照　　欲滅愚癡闇 
　　欲集諸眾生　　安立菩提智 
　　欲降伏魔軍　　供養一切佛 
　　欲照諸世間　　尊勝妙清凈 
　　不染世諸法　　欲得無漏智 
　　行行利眾生　　欲生清凈剎 
　　教寫聽授持　　如是妙經寶 
　　為令通佛地　　讀誦及宣揚  
　　爾時世尊說此經已。海妙深持自在智通菩薩摩訶薩。并及一切諸菩薩眾。聞佛所說歡喜奉行。  

 上一部：乾隆大藏經·大乘五大部外重譯經·佛說無希望經一卷  下一部：乾隆大藏經·大乘五大部外重譯經·佛說證契大乘經二卷 



  
乾隆大藏經·大乘五大部外重譯經·佛說大乘同性經 
  