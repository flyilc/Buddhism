  第0335部～佛說花聚陀羅尼咒經一卷         
   
  
   大乘五大部外重譯經·第0335部   
佛說花聚陀羅尼咒經一卷   
失譯人名今附東晉錄      
 
 
　　 
 
佛說花聚陀羅尼咒經  
　　如是我聞。一時佛在阿耨達多龍王宮中。與諸比丘五百人俱。菩薩摩訶薩滿足一千。盡是一生補處。皆得陀羅尼位階十地。猶如王子不久當得紹繼王位。此諸菩薩亦復如是。有大功德而自莊嚴。不久當得灌頂之位得成作佛。此諸菩薩各從他方諸佛世界而來集會。于諸佛所心無疑滯。時會眾中有一菩薩。名曰師子奮迅。從座而起偏袒右肩右膝著地。合掌向佛而白佛言。世尊若有善男子善女人。盡其形壽一切樂具供養如來。得福多不。  
　　佛告師子奮迅菩薩。莫作是說心生疑惑。供養如來得福甚多。何以故。如來有無量戒德無量禪定三昧無量智慧無量解脫無量解脫知見。并諸聲聞緣覺辟支佛。及一切賢圣其福甚多不可限量。爾時師子奮迅菩薩。聞佛所說心生信解。倍加恭敬供養尊重贊嘆。即以衣服房舍臥具病瘦湯藥。如是種種一切樂具。皆悉供養令無所乏。若有善男子善女人。于如來滅度之后。取佛舍利如芥子許供養禮拜。比前功德其福正等。若復有人持以七寶如須彌山等。于一劫中布施聲聞辟支佛。得福多不。不也世尊。佛言若有出家在家之人。能持一錢以用布施初發菩提心人。得福德比前功德。百分千分百千萬分不及其一。乃至算數譬喻所不能及。如是如是如佛所說。若復有人。于如來滅度之后行于曠路。見于如來塔廟。若善男女。能于一華若一燈燭。若一團泥用涂像前以用供養。若有善男子善女人。持一銅錢施于佛像。為補治故。若以一掬水用灑佛塔地。除去不凈干花燭燼。若燒香供養。舉足一步詣于塔寺。若一稱南無佛。欲使此人墮三惡道。百千萬劫終無是處。  
　　佛告師子奮迅菩薩。有陀羅尼名曰花聚。多所饒益諸天世人。有能受持讀誦通利如法修行。所得福德倍過于上。復有善男子。供養聲聞緣覺辟支佛菩薩。百千萬倍不及其一。乃至算數譬喻所不能知。是人命終終不生于八難之處卑賤之家。在所生處六情完具。自識宿命。常值三寶見佛聞法。終不忘失菩提之心。能得甚深無量辯才。乘六神通游至十方諸佛世界。咨受妙法教化眾生。爾時世尊即說咒曰。  
　　多狄他　度羅尼　陀羅尼　陀羅尼　磨禰波　步婆散尼　悉題　旃題　涅目脂　涅呵梨　慮伽缽帝　佛陀缽帝　帝梨　烏迦啰[口*知]佉伽羅[口*知]　啰殊波伽帝　帝阇和帝　毗舍羅佛題　曇摩波嘶　阿叉夜羯卑羯波和帝　阿彌多羯卑　休多舍尼　帝阇啝帝　泥句婆摩一唏帝　帝阇伽呵和帝　因題夜佛題　咥拏佛　提　莎訶。  
　　佛言有善男子善女人。欲行此陀羅尼者。若二月三月若八月中。從白月八日至十五日。凈自澡浴著新凈衣。當于靜處坐佛形像。懸繒幡蓋。花香供養禮拜懺悔。晝夜六時誦此陀羅尼。若坐若行莫令心亂。滿七日已當得見佛。若不見者復更二七三七日。專心誦此陀羅尼。必得見佛坐蓮華上而為說法。是時即得自識宿命念力堅固。得陀羅尼無礙辯才若求多聞若求禪定。若求智慧若求辯才。若求醫方若求咒術。若求工巧若求文藝。如是種種隨心所愿悉皆得之。乃至成佛終不忘失。除其四諦。爾時師子奮迅菩薩。諸天人民及阿修羅諸比丘眾。聞佛所說歡喜奉行。  

 上一部：乾隆大藏經·大乘五大部外重譯經·師子奮迅菩薩所問經一卷  下一部：乾隆大藏經·大乘五大部外重譯經·六字咒王經一卷 



  
乾隆大藏經·大乘五大部外重譯經·佛說花聚陀羅尼咒經 
  