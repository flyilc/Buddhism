  第0154部～廣博嚴凈不退轉輪經四卷         
   
  
   大乘五大部外重譯經·第0154部   
廣博嚴凈不退轉輪經四卷   
劉宋涼州沙門智嚴共寶云譯      
 
 
　　 
 
廣博嚴凈不退轉輪經卷第一  
　　如是我聞。一時佛在舍衛國只陀林中給孤獨園精舍。與大比丘眾千二百五十人俱。爾時世尊于夜后分入無垢光三昧。文殊師利法王子于夜后分入遍照三昧。彌勒菩薩摩訶薩于夜后分入遍炬三昧。爾時尊者舍利弗。于夜后分明相出時。佛神力故從自房出詣文殊師利房。爾時尊者舍利弗。欲入文殊師利房時。遙見佛精舍邊有十千蓮花回旋圍繞。聞大音樂歌頌之聲。彼諸蓮花出大光明。遍照祇洹及舍衛國。乃至三千大千世界。  
　　爾時尊者舍利弗。便不復見文殊師利房。而自見身在文殊師利前立。見文殊師利結加趺坐而入三昧。即便彈指不能令寤。高聲謦咳亦不能寤。爾時尊者舍利弗。見文殊師利如此神力。自見其身處大海水。欲從其所。以神足力。乘虛還詣本所住房。而不能去。  
　　爾時尊者舍利弗。即于文殊師利前結加趺坐。一心瞻仰目不暫眴。時文殊師利與舍利弗東行。過一恒河沙世界到一佛土。其世界名說不退轉音聲。佛號華光開敷遍身如來。即見彼佛身諸毛孔皆出蓮花。其花遍滿一萬由旬。皆出光明遍照三千大千世界。其華開敷有百千葉。金剛為根光網為莖。阿牟茶馬瑙為須。閻浮那提寶為臺。其花臺上有菩薩坐。已于阿耨多羅三藐三菩提不退轉。得陀羅尼具五神通逮得諸忍。以三十二相而自嚴身。身真金色。  
　　爾時華光開敷遍身如來。臍中出一蓮花。光色嚴凈有百千葉。金剛為根青琉璃為莖。因陀羅網寶為須。優勒迦娑羅栴檀寶王為臺。其花明凈塵垢不污空無坐者。爾時文殊師利。往蓮花臺上結加趺坐。即與花俱上升虛空乃至有頂。還至佛所右繞三匝頭頂禮敬。還坐花上一心合掌瞻仰世尊。爾時花光開敷遍身如來。知而故問文殊師利。從何所來。文殊師利白花光開敷遍身如來言。我從娑婆世界來。爾時彼佛有二侍菩薩摩訶薩。一名美音。二名妙音。已于阿耨多羅三藐三菩提不退轉。從蓮華臺下整衣服右膝著地。一心合掌白佛言。娑婆世界去此近遠。爾時花光開敷遍身如來告二菩薩摩訶薩言。善男子。娑婆世界今在西方。過恒河沙佛土。文殊師利從彼土來。時二菩薩復白佛言。娑婆世界現在說法佛名何等。佛言。彼佛名釋迦牟尼。今現在說法。復白佛言。彼佛世尊為說何法。佛言。釋迦牟尼佛說三乘法。復白佛言。云何名三乘。佛言。三乘者所謂聲聞乘辟支佛乘佛乘。時二菩薩白佛言。諸佛說法皆不等耶。佛言。諸佛說法皆悉平等。時二菩薩白佛言。云何平等。佛言一切諸佛皆說廣博嚴凈不退轉輪法。是故平等。時二菩薩白佛言。何故釋迦文佛說三乘法。佛言。娑婆世界眾生。心樂小法不堪大乘。諸佛如來以方便力說三乘法。釋迦文佛出五濁世彼諸眾生不能堪受大乘之法。以方便故分別說三。時二菩薩白佛言。釋迦文佛于娑婆世界說法甚難。佛言。如是如是。彼佛說法實為甚難。時二菩薩白佛言。我等今者獲大善利不生彼國。佛言。善男子。莫作是言。應速悔過。時二菩薩白佛言。世尊。我聞彼國說法甚難。乃無一念樂生彼國。何故悔過。佛言。速舍此語。應當悔過。所以者何。若于此土二十億百千那由他劫種諸善根。不如彼佛世界。以一食頃。說諸波羅蜜。教一眾生。受三自歸。奉持五戒。遠離聲聞心。如是菩薩所行甚難。何況以出家正法發菩提心而作饒益。如是菩薩倍為甚難功德無量。所以者何。娑婆世界多穢惡故。時二菩薩白佛言。娑婆世界有何穢惡。佛告美音妙音。娑婆世界穢惡之事。以我神口盡汝壽量說不可盡。所以者何。彼土眾生煩惱厚重。多行貪欲嗔恚愚癡。無量無邊諸不善法。我以佛智乃能具知。  
　　時二菩薩。即三贊嘆。善哉善哉。釋迦牟尼。善哉善哉。釋迦師子。善哉善哉。釋迦仙王。作是嘆已。一心合掌懺悔先來諸不善心。若離貪欲嗔恚愚癡。無量無邊諸不善法。若曾發心求聲聞辟支佛。今悉懺悔。亦欲明凈求佛智心順解脫心。為得佛智故。為一切眾生故。以無著善根相應心。持七寶花。其花皆出百千光色。有百千葉。金剛為根。因陀羅寶網為須。優勒迦娑羅栴檀寶王為臺。以一切諸寶王為莖。其花明凈塵垢不污。可以眼識識。不可以手觸。猶如幻化果報。從三昧正觀生。于虛空中遙散釋迦文佛上。所散之花。于虛空中變成花鬘華云華蓋寶鬘寶云寶蓋繒鬘繒云繒蓋。供養釋迦牟尼佛。復以百千種色花鬘末香涂香細末栴檀。遙散釋迦牟尼佛上而以供養。即于彼處五體投地。頂禮釋迦牟尼佛足。作如是言。南無釋迦牟尼佛。及娑婆世界諸菩薩摩訶薩。發大莊嚴成就大精進力諸先舊者。能持正法有大威力。能利益一切眾生而作照明。正求一乘。能守護三世佛法城塹。不斷佛種住娑婆世界者。作如是言。我今應往彼土見釋迦牟尼佛。并諸菩薩摩訶薩及余眾生。  
　　爾時花光開敷遍身如來。聞二菩薩作如是言。又籌量觀察深心所行。復以佛法誡敕安慰告言。善男子。汝今欲往娑婆世界。見釋迦牟尼佛。并諸菩薩及余眾生者。當生尊重心憐愍心饒益心。所以者何。彼諸菩薩。于甚深法不生怖畏。亦不誹謗。能奉三世諸佛教戒。以無著心種諸善根。不為果報勤行諸波羅蜜。此諸菩薩摩訶薩等。以本愿故生彼佛土。為守護諸佛法城塹故。亦欲遍學一切佛法故。汝等今欲往彼見耶。時二菩薩白佛言。世尊。若承佛神力及三世諸佛威勢護助愿欲往見。爾時華光開敷遍身如來告美音妙音菩薩摩訶薩。今欲往者當與文殊師利法王子俱往。善男子當共汝往。爾時美音妙音菩薩摩訶薩。語文殊師利法王子言。我今因仁者力。欲往娑婆世界。見釋迦如來。并諸菩薩及余眾生。文殊師利言。善男子。我今欲往十方世界。多供養恭敬尊重贊嘆禮拜諸佛。為令一切眾生入佛菩提得佛智故。時二菩薩語文殊師利言。我今亦共仁者。至十方世界。多供養恭敬尊重贊嘆禮拜諸佛。如仁者。為一切眾生入佛菩提得佛智故。我亦隨學。爾時文殊師利。頂禮花光開敷遍身如來。右繞三匝尊重恭敬。與彼菩薩并尊者舍利弗。受佛教已一心瞻仰漸漸卻退。以如幻花而用散佛。以眾花鬘聚涂香末香聚諸幢幡蓋聚。皆是先佛威神之力。能生歡喜踴躍欣樂。以供養佛以供養法。為令眾生得解脫故。供養佛已。猶如壯士屈伸臂頃。于彼佛前忽然不現。在東方恒河沙佛前自然而現。皆悉如上說廣博嚴凈不退轉輪法。彼佛世界無有女人。亦無聲聞辟支佛乘世界莊嚴皆如蓮華開敷遍身如來佛土。菩薩莊嚴充滿其國亦復如是。彼國諸佛臍中皆出一大蓮花。文殊師利而坐其上。恭敬供養現諸神變皆亦如上。南西北方四維上下亦復如是。一一方面恒河沙諸佛如來。文殊師利而現其前。彼諸世尊。皆說廣博嚴凈不退轉輪法。亦遣侍者菩薩摩訶薩。此諸菩薩下蓮花臺。一心念佛合掌恭敬咨問彼佛。云何名三乘。亦欲因文殊師利威神力往娑婆世界見釋迦牟尼佛聽受法教。文殊師利皆悉安慰。十方世界諸菩薩摩訶薩。我當共汝至娑婆世界。見釋迦牟尼佛。如是時間于此娑婆世界閻浮提中夜猶未曉。  
　　爾時尊者阿難。從房門孔有光來入。即從床起出自房時。見有光明照只陀林日猶未出。見只陀林大水盈滿。其水澄清無諸擾濁。房舍園林悉皆不現便作是念。今日必說未曾有法故現斯瑞。爾時尊者阿難。舉足入水不沒不濕。心生歡喜詣佛精舍。見一萬蓮花回旋圍繞世尊精舍。聞大音樂歌頌之聲。彼諸蓮花出大光明。照只陀林及舍衛國。乃至三千大千世界。佛威神故乃令阿難。心生歡喜。右膝著地一心合掌頂禮世尊。如是時間天已明了。爾時佛精舍邊回旋蓮華中有一蓮華。忽然而來至只陀林處中而住。尊者阿難。見是事已便作此念。我今應往為佛世尊敷置法座。所以者何。今有此瑞必說大法。爾時阿難為佛世尊敷置法座。當爾之時。大地六變震動。乃至十方恒沙世界皆亦震動。動遍動等遍動。起遍起等遍起。震遍震等遍震。搖遍搖等遍搖踴遍踴等遍踴。吼遍吼等遍吼。是時天雨優缽羅華波頭摩花拘物頭華分陀利花。如是等花遍滿三千大千世界。華果諸樹自然而現。時比丘僧欲出只陀園門而不能出。見只陀林大水盈滿。其水澄清無諸擾濁。房舍園林悉皆不現。唯見大光遍照祇洹。集在房門而作是言。今現此瑞必說大法。  
　　爾時世尊從三昧安祥而起。出自精舍升所敷座。當爾之時。釋迦牟尼佛及十方佛放大光網。其光皆有百千種色照明正法。令諸眾生生歡喜故。爾時文殊師利。游諸佛土皆與二菩薩俱。所經佛土皆悉禮拜供養諸佛尊重贊嘆。為眾生故。為得佛智故。為攝眾生受教化故。現不可思議神變之事。隨其所樂而為說法。時文殊師利法王子。知釋迦牟尼佛已升法座。與諸菩薩摩訶薩。從地踴出住于佛前。與無量阿僧祇百千萬億那由他菩薩摩訶薩。繞釋迦牟尼佛滿百千匝。持百千萬種種色花。其花有不可思議百千萬葉。皆生歡喜踴躍欣樂以散佛上。所散諸花遍滿三千大千世界。復以優迦娑羅細末栴檀而散佛上。復以種種花香。其香亦有百千種色。常出戒香忍香精進香禪香慧香智方便香神通香六波羅蜜香無所著香具諸道品方便之香。其栴檀香。能生歡喜踴躍欣樂。其香光明。皆是十方諸佛神力之所守護。為供養釋迦牟尼佛。故發大精進勇猛精進超勝精進堅固精進無等等精進。供養釋迦牟尼佛。爾時文殊師利與諸菩薩摩訶薩。便莊嚴此土。化作八楞摩尼寶樹八觚分明。亦有種種寶樹莊嚴。寶蓋幢幡以摩尼寶網。及諸鈴網而嚴飾之。變此大地成摩尼寶。于其地上造諸堂閣。窗牖都欄妙寶墻壁。大小諸河泉源花池。優缽羅花波頭摩花芬陀利花摩尼寶花。充滿其中以甘露水。其水八味流注池中。有種種鳥游集其上。作是變現為令眾生心歡喜故。為得佛智故。發大堪忍故。發菩薩心故。現如是等無量神變。是諸佛力。亦是文殊師利法王子力。亦是釋迦牟尼佛本愿之力。爾時文殊師利及諸菩薩摩訶薩。作是神變已住于佛前。  
　　爾時世尊放從法生光。遍照文殊師利及諸菩薩摩訶薩身。為令坐故。佛便微笑身出蓮華。其花有百千種色出。無量百千不可思議光。金剛為根。因陀羅寶為須。優勒迦娑羅栴檀寶王為臺。在虛空中。諸菩薩摩訶薩。于其華上結加趺坐。釋迦牟尼佛。于自臍中放一光明。其光名曰照諸眾生最勝金剛王。即此光中有億那由他蓮花。其花亦出若干種色。其色寂靜無量無邊過于日光。清凈香潔遍照十方。其蓮花中自然變成微妙花帳。而是花帳諸佛所護。從法性生安隱寂靜。順解脫門空無相無作。不生不滅相應。踰過三世平等眼所見。文殊師利安坐花帳身相顯現。一心合掌正念觀佛。所謂佛能通達一切諸法。能生金剛三昧。于一切法無所得三昧。爾時世尊。知文殊師利。及十方諸佛所使菩薩摩訶薩。樂求法者專向一乘。已于先佛種諸善根。為文殊師利之所守護無怯弱心。勤修精進求佛菩提。如是等眾安隱坐已。  
　　爾時世尊告阿難。汝往遍告只陀林中諸比丘比丘尼優婆塞優婆夷。使集聽法。時尊者阿難詣諸比丘房而告之言。諸大德。世尊今敕汝等來集聽法。諸比丘言。大德阿難。我等先見此瑞不能得往。阿難言。以何事故而不能往。諸比丘言。我等見只陀林中大水盈滿。其水澄清無諸擾濁。大光遍照。房舍園林悉不復現。以是事故不能得往。時尊者阿難。還至佛所白佛言。彼諸比丘不能得來。所以者何。彼作是言。我等見是只陀林中大水盈滿。其水澄清無諸擾濁。大光遍照。房舍園林悉不復現。以是事故不能得來。佛告阿難。彼諸比丘。于非水中而作水想。不但于非水中而作水想。亦于非色中而作色想。非受想行識中作受想行識想。非堅信作堅信想。非堅法作堅法想。非八人作八人想。非須陀洹果作須陀洹果想。非斯陀含果作斯陀含果想。非阿那含果作阿那含果想。非阿羅漢果作阿羅漢果想。非聲聞乘作聲聞乘想。非辟支佛乘作辟支佛乘想。阿難。汝往重告諸比丘比丘尼優婆塞優婆夷來集聽法。此法皆是汝等昔所未聞。時尊者阿難。復往諸比丘所而告之言。諸大德。世尊告敕汝等來集聽法。如是音聲遍舍衛國。諸比丘比丘尼優婆塞優婆夷普聞此聲。時尊者阿難。知四部眾聞此語已。還至佛所而白佛言。我以遍告四眾來集聽法。  
　　爾時世尊告大目揵連。汝速往詣三千大千世界。遍告諸菩薩摩訶薩發大莊嚴者。及諸比丘比丘尼優婆塞優婆夷。天龍夜叉揵闥婆阿修羅迦樓羅緊那羅摩睺羅伽人與非人敬信佛法僧久種善根者。集只陀林聽受正法。此法汝等昔所未聞。天人阿修羅及余世間所不能轉。唯于先佛所久種善根。樂求大乘最勝乘第一乘無上乘無等等乘菩薩摩訶薩。發大莊嚴勤行此法者能受能轉。時尊者大目揵連受佛教已。即于佛前忽然不現。猶如壯士屈伸臂頃。遍至三千大千世界。菩薩摩訶薩。比丘比丘尼優婆塞優婆夷。天龍夜叉揵闥婆阿修羅迦樓羅緊那羅摩睺羅伽人與非人。敬佛法僧久種善根者。而告之言。世尊告敕。汝等來集聽法。爾時大目揵連。承佛威力及己神足。還至佛所白佛言。諸聽法眾皆悉已集。爾時四眾普來集會。縱廣一千由旬在上諸天及余眾生。住虛空中者。縱廣五千由旬。  
　　爾時文殊師利法王子白佛言。世尊。今此四眾諸來集者。一心合掌頂禮如來。供養恭敬。世尊威德未敢就坐。唯愿世尊。垂哀聽坐。爾時世尊。熙怡微笑。是時有無量閻浮那提金色蓮花。從地踴出。各百千葉。尸利迦寶為根。因陀羅尼寶為須。赤真珠為臺。七寶為莖。大如車輪。諸來會者。在于佛前皆坐其上與文殊師利諸來菩薩摩訶薩。三十二相而自莊嚴身真金色。入于三昧身出光明。爾時文殊師利。及諸菩薩摩訶薩。諸來四眾。蓮花臺上曲躬恭敬。一心合掌瞻仰世尊。時文殊師利白佛言。世尊。今此四眾虛空諸天皆已坐定。唯愿如來等正覺。說廣博嚴凈不退轉輪法。今此會眾比丘比丘尼優婆塞優婆夷百千諸天。皆生須陀洹果想斯陀含果想阿那含果想阿羅漢果想聲聞乘想辟支佛乘想。唯愿世尊。為除此眾如是諸想。以何因緣。世尊。說須陀洹果斯陀含果阿那含果阿羅漢果聲聞乘辟支佛乘。世尊默然。時尊者舍利弗白佛言。世尊。我夜后分明相出時。從自房出詣文殊師利房。欲入房時遙見佛精舍邊。有十千蓮花回旋圍繞。聞大音樂歌頌之聲。彼諸蓮花出大光明。照只陀林及舍衛國。乃至三千大千世界。如是之相是何先瑞。佛告舍利弗。此是文殊師利所請法瑞。爾時阿難白佛言。世尊。我夜后分房門孔中有光來入。即從床起出自房時。見有光明照只陀林猶如日出。見只陀林大水盈滿。其水澄清無諸擾濁。房舍園林悉皆不現。如是之相是何先瑞。爾時世尊告阿難言。此是文殊師利所請廣博嚴凈不退轉輪法瑞。爾時世尊即為阿難。而說偈言。  
　　佛乘無有上　　清凈無濁穢 
　　文殊無畏者　　今問如此事 
　　是乘無分別　　無漏無戲論 
　　文殊無畏者　　今問如此事 
　　此乘無所有　　畢竟無所生 
　　是處不可著　　文殊今已問 
　　是中終不說　　出生于諸果 
　　諸佛導世者　　說此微密語 
　　菩提無音聲　　亦無來去相 
　　文殊無畏者　　今問如此事 
　　雖說諸音聲　　其性不可得 
　　文殊所問法　　無音聲文字 
　　音聲猶如風　　無性無住處 
　　文殊所問法　　遠離諸音聲 
　　阿難今善聽　　文殊所問法 
　　諸佛微密語　　宣說菩提空 
　　諸佛菩提法　　皆悉空寂相 
　　無有諸方所　　亦無有住處 
　　菩提如虛空　　無生亦無滅 
　　亦無來去相　　唯佛能顯示 
　　猶如虛空中　　無有諸相貌 
　　文殊今問此　　妙凈菩提法 
　　去來今諸佛　　等說此菩提 
　　非是可見法　　亦無能見者 
　　如此法性相　　以音聲顯現 
　　法界與菩提　　二俱不相見 
　　凈檀波羅蜜　　尸羅亦復然 
　　能凈忍辱者　　顯現佛菩提 
　　能凈于精進　　禪定亦復然 
　　凈慧凈智者　　能顯見菩提 
　　能凈于方便　　到神通彼岸 
　　無依無猗者　　以聲說菩提 
　　我說三乘法　　諸果差別名 
　　隨其所樂聞　　分別而為說 
　　五濁世眾生　　其心多怯弱 
　　畏佛智慧故　　不趣佛菩提 
　　成就第四果　　名曰阿羅漢 
　　從聲得悟者　　是名為聲聞 
　　我說縛解相　　因緣各差別 
　　曉了此諸緣　　能現見諸法 
　　便名阿羅漢　　亦號辟支佛 
　　通達無生法　　是名為菩薩 
　　空三昧無作　　無相無所有 
　　從此解脫門　　能入于涅槃 
　　于前中后際　　終不生染著 
　　已離于方所　　是故名無為 
　　阿難汝當知　　文殊問甚深 
　　能解微密語　　不分別諸果 
　　文殊住一乘　　不分別諸法 
　　以是故問佛　　諸果相所以 
　　三世皆平等　　空寂無性相 
　　遠離語音聲　　不分別菩提 
　　文殊所教化　　諸來大菩薩 
　　二十恒河沙　　其數不減少 
　　今來詣我所　　欲聞菩薩行 
　　亦欲聽三乘　　種種差別相 
　　文殊無畏者　　為除彼疑心 
　　是故今問我　　果相及乘相 
　　此是佛威神　　亦是本愿力 
　　為拔苦眾生　　分別說三乘 
　　文殊無畏者　　殷勤勸請我 
　　唯愿大法王　　說菩薩所行 
　　百千億諸天　　供養佛世尊 
　　皆著諸果相　　愿除此疑心 
　　今此四部眾　　比丘等來集 
　　著諸果音聲　　不解微密語 
　　為除彼疑故　　文殊今問我 
　　以是眾因緣　　諸菩薩來集  
　　爾時阿難白佛言。文殊師利法王子。問佛世尊廣博嚴凈不退轉輪法耶。佛言。阿難。如是如是。文殊師利法王子。問我廣博嚴凈不退轉輪法。所以者何。諸佛世尊。皆轉廣博嚴凈不退轉輪法。阿難白佛言。以何因緣。世尊。說堅信堅法八人須陀洹斯陀含阿那含阿羅漢聲聞辟支佛耶。世尊。彼之所行是菩薩法耶。佛告阿難。如是如是。彼所行者是菩薩法。所以者何。五濁眾生心樂小法不求大乘。是故諸佛以方便力隨眾生性而為說法。以諸眾生多樂小法不堪大乘如來以方便力觀其深心。令發道意入佛智慧。阿難。如來以如是方便度諸眾生到安隱處。無為無作離心數法。皆悉平等永滅苦樂。無有方所亦無住處。安隱寂靜無余涅槃。  
　　爾時世尊說是語已而便默然。時尊者阿難問文殊師利言。以何因緣故如來默然。文殊師利言。尊者阿難。以諸眾生聞說是法少能信者是故默然。世尊說微密之語。唯我能了。今四部眾咸生此疑。以何緣故。世尊說堅信法乃至聲聞辟支佛耶。今此百千萬億那由他諸天。亦有百千萬億那由他諸菩薩摩訶薩。皆生疑心。世尊何故說堅信堅法乃至聲聞辟支佛乘。以佛默然而不說此難信法故。諸河泉源小大諸水湛然不流。空中諸鳥亭住不飛。日月不行。一切燈炬無復光照。一切眾生無有威光。所以者何。世尊默然而不解說難信法故。  
　　爾時世尊所住精舍。一萬蓮華回旋圍繞者。皆發此言。唯愿世尊。說廣博嚴凈不退轉輪法。所以者何我等曾于此處聞九十二億百千那由他諸佛皆說此法。是時尊者舍利弗白佛言。世尊。愿說廣博嚴凈不退轉輪法。所以者何。我夜后分與文殊師利法王子。至東方恒河沙佛土。是諸如來皆說此法。南西北方四維上下。無量無邊不可計數諸佛世尊皆宣此法。時虛空中有八十萬五千那由他諸天。白佛言。世尊。愿說廣博嚴凈不退轉輪法。所以者何。我等曾于此處。聞九十二億百千那由他諸佛皆說此法。爾時尊者阿難白佛言。世尊。以何因緣。說堅信堅法乃至聲聞辟支佛。今此四眾咸皆默然。乃至無有謦咳之聲。今此會中百千萬億眾生皆生疑惑。世尊何故。說堅信堅法乃至聲聞辟支佛乘。唯愿世尊。拔此大眾心中疑箭。此諸大眾是佛時證。佛告阿難如是如是。諸佛世尊所說之法皆有時證。阿難白佛言。誰是證耶。佛告阿難。法是我證。諸佛如來以法為證而有所說。  
　　佛告阿難。諦聽諦聽善思念之。吾當為汝分別解說。菩薩摩訶薩。名曰堅信。乃至名曰辟支佛乘。時尊者阿難。諸大聲聞。皆悉一心聽佛所說。佛告阿難。菩薩摩訶薩。令無量無邊阿僧祇眾生信佛知見。信佛知見已。不著色不著受想行識。以不著色不著受想行識故。是菩薩摩訶薩名為堅法。復次阿難。菩薩摩訶薩。信諸佛所說法皆悉空寂。信此法者。是菩薩摩訶薩。名為堅信。復次阿難。菩薩摩訶薩。信于佛智。便作是念。我等亦當成就此智。亦不見此智。是故阿難。菩薩摩訶薩名為堅信。復次阿難。菩薩摩訶薩。于五欲樂不生欣樂成就信力。是故菩薩摩訶薩名為堅信。復次阿難。菩薩摩訶薩作是念。如佛世尊。以不可思議法施諸眾生。我亦應學以不可思議法施諸眾生。如是菩薩摩訶薩名為堅信。復次阿難。菩薩摩訶薩心生歡喜舍一切物。乃至自身尚以布施。何況余物。信行此施而不倚著。于一切處不生慳吝。以此因緣回向菩提。亦不起菩提見。是菩薩摩訶薩名為堅信。復次阿難。菩薩摩訶薩信心清凈無有怯弱。于佛法僧心得淳凈。守護六情無所愿求。無信眾生。于佛法僧令生信樂。已生信樂心不放逸。發菩提心不著心相。信知六界與法界等。云何信知。所謂此界以諸音聲文字故說實不可得。信知諸行是無常苦空無我之法。亦信無漏圣戒非戲論法具諸三昧。信一切眾生即是滅界。眾生之相即是滅相。以無依心見諸眾生即是法界。而于此法不見法界。所以者何。法界即是眾生無心之界。菩薩摩訶薩如是信者名為堅信。一切眾生無有住處。所以者何。自性空故。亦復不見眾生形相。見諸眾生同涅槃相。所以者何。眾生界空。是故即見是涅槃相。若有能信如是法者。令多眾生得如是信。是故阿難。菩薩摩訶薩名為堅信。爾時世尊欲重宣此義。而說偈言。  
　　能令諸眾生　　信向佛知見 
　　心不生染著　　是名為堅信 
　　信諸佛說法　　其性相皆空 
　　能信解此法　　是名為堅信 
　　信諸佛知見　　是不可思議 
　　發心而勤求　　我應得是智 
　　不生信樂心　　貪求五欲樂 
　　是信力成就　　是名為堅信 
　　信諸牟尼尊　　以法施眾生 
　　我亦應隨學　　是名為堅信 
　　信能行布施　　乃至舍自身 
　　亦不生施想　　是名為堅信 
　　信能施一切　　不生慳吝心 
　　盡回向菩提　　是名為堅信 
　　信向于諸佛　　其心無穢濁 
　　亦信無心法　　是名為堅信 
　　能守護六情　　亦不復愿求 
　　已信解此法　　是名為堅信 
　　諸不信眾生　　以信而建立 
　　令隨順佛法　　是名為堅信 
　　以此信向心　　盡回向菩提 
　　而不得心相　　是名為堅信 
　　知六界平等　　即與法界同 
　　以音聲分別　　不得諸界性 
　　信諸行無常　　苦空無有我 
　　成就是信力　　是名為堅信 
　　信無漏圣戒　　非是論戲法 
　　具戒三昧者　　是名為堅信 
　　信諸眾生界　　即是滅界性 
　　能信如是相　　是名信中信 
　　眾生無依性　　即是諸法界 
　　如此諸法界　　其性難思議 
　　若能如是信　　隨順彼法相 
　　此無畏菩薩　　是名為堅信 
　　信諸眾生身　　畢竟無所住 
　　其性本空無　　是故無處所 
　　眾生是涅槃　　其性即空故 
　　以是義顯示　　寂靜涅槃相 
　　若能如是信　　名無畏菩薩 
　　如是諸眾生　　皆名為堅信 
　　阿難善受持　　亦如是宣說 
　　若有如是信　　是名為堅信 
　　如是等諸法　　余無量無邊 
　　佛為諸菩薩　　說是差別相  
　　如是阿難。如來應正等覺。以方便力為聲聞人說菩薩摩訶薩名為堅信。復次阿難。今當為樂此法眾生。復以偈頌說菩薩摩訶薩名堅信義。爾時世尊。即說偈言。  
　　皆共和合一心聽　　我說佛子諸功德 
　　布施持戒及精進　　忍辱禪定智慧身 
　　信向樂求如是法　　不信者信佛凈智 
　　有如是信名菩薩　　導化世間無厭惓 
　　信解諸法無分別　　其性空寂佛所說 
　　若能善解如是法　　是名菩薩堅信者 
　　信佛知見無有量　　發心欲求如是智 
　　無上大人所有智　　我當何時得此智 
　　不信欲樂是凈法　　不為欲因行惡業 
　　以信力故樂求法　　有此勝信名菩薩 
　　信諸如來以法施　　我亦應當如是學 
　　佛所說法隨順行　　有此勝信名菩薩 
　　信能舍此上肴膳　　象馬金寶及奴婢 
　　男女眷屬所愛妻　　大小村城及國土 
　　亦以手足支節施　　破骨出髓無所畏 
　　耳鼻眼目及以頭　　有此勝信名菩薩 
　　信知此身內無主　　是故能以惠施他 
　　亦復能以妙法施　　以是因緣求佛智 
　　信能舍此無我身　　見來求者心歡喜 
　　如是眾生我善友　　為菩提舍危脆身 
　　信如是法菩提因　　以清凈心化世間 
　　聞法不疑佛知見　　有此勝信名菩薩 
　　知眼無常及耳鼻　　舌身及意亦復然 
　　知是虛偽不牢固　　為菩提因悉能舍 
　　見苦眾生無信手　　化令住信能信施 
　　自住慈心愍世間　　皆令信佛最上智 
　　見著六塵行惡者　　化令回心趣佛智 
　　不得此心菩提因　　能信菩提無心相 
　　見諸眾生界無智　　不知六界是平等 
　　此法皆同法界相　　以音聲說不可得 
　　見諸眾生在生死　　無常計常癡冥中 
　　教信諸行是無常　　令信解空無有我 
　　見諸眾生行惡戒　　教令信佛無上戒 
　　自凈戒定諸功德　　有此勝信名菩薩 
　　見諸眾生多懶墮　　教令信佛大精進 
　　知精進力自調伏　　能持此信名菩薩 
　　見愚眾生計壽命　　教信陰身無有壽 
　　了知滅界同法界　　若知此法是勝信 
　　分析此身無去住　　雖復異世業不亡 
　　所造善惡諸業因　　終不遠離此法性 
　　見眾生性無依法　　此界亦同諸眾生 
　　法界平等不思議　　無畏菩薩如是信 
　　佛說此信無有二　　勤修善行知諸法 
　　亦為他說如是信　　而不染著于三有 
　　信如是等眾生性　　無有決定常住處 
　　空不可取無相法　　能信是法名菩薩 
　　是諸眾生如空定　　亦不寂靜涅槃界 
　　不可說有諸性相　　知是法者名持信 
　　見諸眾生信邊法　　以寂靜法而導之 
　　故于三界得高稱　　亦名持信勝菩薩 
　　若有如是妙勝信　　發無畏心樂求法 
　　我法若有黠慧人　　廣向時眾而宣說 
　　已說堅信諸功德　　及余種種差別相 
　　不著三界清凈心　　憐愍眾生良福田 
　　長夜布施自調伏　　住清凈戒修忍辱 
　　精進修定及智慧　　行菩薩行心調伏 
　　以諸相應方便智　　導眾生到安隱處 
　　能令不墮諸惡趣　　有如是智名菩薩 
　　以真凈心動世界　　震起波踴有六種 
　　光照華上坐菩薩　　皆說寂靜空無法 
　　東方國土及南方　　西方北方亦復然 
　　上方下方及四維　　皆同說此寂靜法 
　　寧舍身命不疑佛　　亦教他人信佛智 
　　若諸眾生有是信　　佛及行者能證知  
廣博嚴凈不退轉輪經卷第二  
　　復次阿難。云何如來說菩薩摩訶薩名為堅法。阿難當知。菩薩摩訶薩。于佛正法終不退轉。受持佛法為他宣說終不毀犯。于不可思議真如法界。應當逮得如是等法。堅心受持而無怯弱。能觀諸法真實之相不生染著故。而于此法無所受持。于法非法亦不生著。應如是持樂求諸法。求已能受。受已能持。持已能說。歡喜調柔易可共住。常樂宣說寂靜之法。不動法界能逮諸法真實之相。于諸法中善得調伏。亦不毀損常住妙身。如此之身常住故妙。應知此身無始無終無聚無散。應如是知。如佛世尊。為諸菩薩分別解說。于此法中亦應逮得。見一切法清凈無垢。善解諸法無可著處。諸法性虛不可得見。以不見故無所受持。宣說法界無相無性。無有言說亦無所有無有思想。遠離思想心不可得。其性寂靜離諸音聲。無有言說非境界法。常樂受持宣說是法。而于是法心無所依。以如是等無所有法。種種差別為菩薩摩訶薩說。而于此法不作合散無種種相。如其所說皆已逮得。已得此法名為性地。性地菩薩摩訶薩。乃至于少法中不生來去想。已能受持不來去法。而于此法不生增減亦無聚散。若能受持不增不減不聚不散。如是等法是名堅法。菩薩摩訶薩于諸法性得無所得。以于此法性無所得故。是菩薩摩訶薩名為堅法。爾時世尊。欲重宣此義。而說偈言。  
　　于諸佛正法　　而無所退轉 
　　能持如是法　　是名為堅法 
　　未曾有毀犯　　不思議法界 
　　能逮如是法　　是名為堅法 
　　久發心受持　　諸佛所說法 
　　心無有怯弱　　是名為堅法 
　　于一切法性　　正趣而勤求 
　　不生染著心　　是名為堅法 
　　不著亦不住　　亦能教示他 
　　能持如是法　　是名為堅法 
　　調柔易共住　　宣說寂靜法 
　　不動彼法性　　是名為持法 
　　了知諸法體　　而無有性相 
　　于此法決定　　是名為持法 
　　亦未曾毀損　　常住真妙身 
　　當知此身者　　即以法為體 
　　此身無終始　　諸法之所成 
　　于此無增減　　是名為持法 
　　佛為諸菩薩　　宣說諸法相 
　　能得如是法　　是名為持法 
　　此界性自空　　于法無染著 
　　能持如是法　　是名為持法 
　　觀察一切法　　性空不可見 
　　以不見法故　　亦復無所持 
　　以無所持故　　能顯示法界 
　　無性相音聲　　其體無所有 
　　遠離諸思想　　心亦不可得 
　　以不得心故　　名不可思議 
　　已遠離心想　　宣示寂靜法 
　　無音聲境界　　名不可思議 
　　能持如是法　　亦復無所信 
　　不依無所信　　不依無所有 
　　佛為諸菩薩　　宣說如是法 
　　不合亦不散　　亦無種種相 
　　若說于此行　　得住于性地 
　　已住于性地　　即名性地人 
　　住性地菩薩　　畢竟無所依 
　　能持如是法　　是名為持法 
　　以是故阿難　　菩薩摩訶薩 
　　于法無所得　　即名為持法 
　　若有諸眾生　　佛道生遠想 
　　以方便力故　　令到究竟處 
　　如是法及余　　為諸菩薩說 
　　以微妙方便　　顯示佛知見 
　　持法大明人　　唯佛能證知 
　　及修行此法　　無畏諸菩薩 
　　不可思議智　　說持法差別 
　　法非法清凈　　安住是法中  
　　如是阿難。如來正等覺。以方便力故為聲聞人。說菩薩摩訶薩名為堅法。復次阿難。云何如來說菩薩摩訶薩名為八人。阿難當知。菩薩摩訶薩。已過八邪修八解脫不著八正。過凡夫法而無所作。逮平等道過凡夫法。勤求菩提不得菩提。離諸邪見而修正見。逮平等道離自身相。雖未得佛身。而求菩提離眾生想。而修佛想逮平等想。離眾生摷窟法求無摷窟法。于諸法中而無所住。所以者何。不見有法而可住者。過世間法開通圣法已逮滅界。亦不得世間及出世間法。遠離有無是法非法。善能觀察斷常二邊。觀去來現在心相。乃至菩提心相亦不可得。所以者何。已逮眾生心相平等法故。是以毒不能害火不能燒刀不傷身。所以者何。已能遠離諸境界故。雖未得佛行。已于諸趣無有決定。所以者何。菩提離諸趣故。菩提趣者安靜無為。菩提性空無有處所。是以刀不傷身名不可害。其乘速疾名不可害。所以者何。速達此乘無有掛礙。以是事故刀不傷身。亦有遍緣眾生慈菩提行慈。一切眾生界不可得。無所行慈一切法空慈。趣寂靜界慈。離嗔恚慈。行智明慈。能照菩提。眾生界不可得慈。遍緣眾生故刀不能傷。知欲色無色界皆悉平等。亦知法界平等如菩提無種種相。不可知不可著無戲論無垢穢。安隱寂靜離諸音聲。菩薩摩訶薩能了知是界。于諸趣中所有言說音聲皆能了知。所以者何。以于無來去法界中得無住法忍故。善知一切眾生言音。而為解說寂滅之法。不作是念。我于是時為此眾生說法。已遠離我想諸音聲故。知諸法寂靜故。于諸法中不取其相。不可得故。不著言說故。是菩薩摩訶薩名為八人。爾時世尊。欲重宣此義。而說偈言。  
　　已過于八難　　正住八解脫 
　　不著八正見　　是名為八人 
　　已過凡夫法　　而不住正道 
　　處中離二邊　　是名為八人 
　　已過凡夫法　　而離求菩提 
　　不得菩提相　　是名為八人 
　　遠離諸邪見　　能修行正見 
　　逮得平等道　　是名為八人 
　　遠離自身相　　而不住菩提 
　　雖未得佛身　　是名為八人 
　　除去眾生想　　能修行佛想 
　　已逮平等相　　是名為八人 
　　離眾生摷窟　　求無摷窟法 
　　不住于諸法　　是名為八人 
　　已過世間法　　而開通圣法 
　　成就于滅界　　是名為八人 
　　諸佛所說法　　及余世間法 
　　不得此法相　　是名為八人 
　　見有是一邊　　見無第二邊 
　　能舍如是見　　是名為八人 
　　觀察中道法　　及與斷常邊 
　　知是平等想　　是名為八人 
　　不得過去心　　及與未來心 
　　現在心不住　　是名為八人 
　　所說最初心　　能生菩提者 
　　此心不可得　　云何得菩提 
　　若能逮得此　　不得菩提心 
　　故毒火不能　　傷害壞其身 
　　其趣雖不定　　遍修如是行 
　　逮無去來法　　故名不可害 
　　菩提無趣相　　以音聲故說 
　　善解音聲相　　故名不可害 
　　去相不可得　　來相亦復爾 
　　音聲說去來　　故名速疾乘 
　　是故名安隱　　亦名為空無 
　　亦名速疾乘　　亦名不可害 
　　如是速疾乘　　菩薩應通達 
　　無能掛礙者　　是故名不害 
　　設以利刃刀　　不能傷其身 
　　不見于身相　　故刀不能害 
　　遍緣眾生慈　　及以菩提慈 
　　行菩提慈故　　不為刀所害 
　　無行無眾生　　不得眾生界 
　　寂靜無生慈　　遍緣眾生慈 
　　遠離嗔恚慈　　及行智明慈 
　　能照菩提慈　　遍緣諸眾生 
　　解刀是空法　　善修于身相 
　　未得菩提道　　不為刀所害 
　　已逮寂靜界　　遠離諸惡趣 
　　惡業不能障　　不為刀所害 
　　遠離于無明　　已證知明法 
　　逮得菩提照　　是名為八人 
　　能知欲色界　　無色界是空 
　　皆悉是平等　　是名為八人 
　　界與菩提等　　無有種種相 
　　無智無分別　　清凈無戲論 
　　已逮此平等　　菩薩無所依 
　　所說諸音聲　　能遍至諸趣 
　　來去諸音聲　　皆歸于法界 
　　于無住法中　　得此最上忍 
　　善解眾生音　　為說寂滅法 
　　不生如是心　　我為彼說法 
　　已過音聲法　　不取種種相 
　　知諸法寂滅　　是名為八人 
　　已過諸音聲　　通達音聲界 
　　不著音聲者　　故名為八人 
　　阿難以是事　　是名為八人 
　　雖作如是說　　其實不可得  
　　如是阿難。如來等正覺。以方便力為聲聞人。說菩薩摩訶薩名為八人。  
　　復次阿難。云何如來說菩薩摩訶薩名須陀洹。阿難當知。不可思議佛道名須陀洹。菩薩摩訶薩住無所住近于佛道。不受諸法無所依倚亦無所緣。不住諸法畢竟無生。菩薩摩訶薩為得是道故。堅固精進堅固思惟無有懈怠。終不違逆心無所依。諸佛所乘無上最勝出要之道。不著此道亦不住中。以如是道推求諸法。雖復推求而無所得。而于彼道不動不住。于道想生死想佛想能生平等。于結障法平等諸法。平等諸佛平等。遠離身見能生佛見開悟諸見。修對治想已過我想。阿難。以是事故。菩薩摩訶薩名須陀洹。不著佛道逮無染道。不疑佛菩提。不選擇戒。乃至不見佛戒。以不見故。不選擇戒不分別戒。永斷三結不住三界。已逮佛道離眾生想。無所依止離依止法。專求佛道得安隱寂靜道不惜身命。以歡喜心能舍一切物。顏貌和悅無有嚬蹙。為菩提故而行布施。無有少物而不能舍。為濟苦眾生故。令到涅槃故。為修有相法故。得無相法故。離眾生想入眾無畏。說寂靜法凈菩提道。無所怖畏。乃至無有死畏。所以者何。以逮得寂靜法。遠離塵垢安住佛道。善修惡趣諸平等想無戲論道。阿難。以是事故。菩薩摩訶薩名須陀洹。爾時世尊。欲重宣此義。而說偈言。  
　　不思議佛道　　名為須陀洹 
　　若有住此道　　必流入菩提 
　　此道如虛空　　不依一切法 
　　無緣無所住　　所有不可得 
　　菩薩堅精進　　能逮如是法 
　　諸佛導世者　　無上出要道 
　　不染著此道　　亦復不住中 
　　以此道推求　　不見一切法 
　　此道無動搖　　亦復無住中 
　　不懈怠如佛　　不逆無所畏 
　　所說生死相　　佛想亦復然 
　　能于此平等　　知是須陀洹 
　　諸結及與障　　能覆佛道者 
　　皆悉能遠離　　是名須陀洹 
　　能斷于身見　　而生于佛見 
　　開悟諸邪見　　善修對治想 
　　善修自身想　　知我想過患 
　　是名須陀洹　　不著于佛道 
　　設生此猶豫　　我不得菩提 
　　即得無染著　　而求于佛道 
　　亦不選擇戒　　不愿佛尸羅 
　　已斷于戒想　　不分別尸羅 
　　永斷于三結　　不住于三界 
　　已逮得佛道　　善修眾生想 
　　以無所緣道　　而求于菩提 
　　已逮寂靜道　　佛無垢菩提 
　　好樂行布施　　和顏無嚬蹙 
　　不惜于身命　　為無戲論道 
　　為苦惱眾生　　一切皆能舍 
　　令過須陀洹　　妙勝果之上 
　　遠離諸有想　　善通達無相 
　　以是故無有　　惡名諸怖畏 
　　所說法非法　　二俱能遠離 
　　于中不染著　　無有惡名畏 
　　若入大眾時　　其心無所畏 
　　宣說寂滅法　　已凈菩提道 
　　若起眾生想　　能生其真實 
　　以是故無垢　　遠離一切畏 
　　已離一切怖　　乃至無所畏 
　　已得寂靜道　　安隱無有上 
　　知惡趣平等　　而不生怖畏 
　　此道現在前　　無有吾我想 
　　菩薩如是法　　名為須陀洹 
　　為樂小法者　　而作如是說 
　　以微妙方便　　宣說于佛法 
　　于道放逸者　　令入如是法 
　　諸佛之導師　　舍方便而說 
　　為諸久行人　　求最勝道者 
　　以是故阿難　　我說須陀洹 
　　黠慧諸眾生　　能解了是事 
　　以是故阿難　　我說須陀洹 
　　不黠慧眾生　　謬分別是事 
　　凡小無智心　　不解微密語 
　　愚心起諍訟　　不解微妙義 
　　滿足多百法　　乃名須陀洹 
　　以須陀洹名　　顯示諸佛法  
　　如是阿難。如來等正覺。以方便力為聲聞人。說菩薩摩訶薩名須陀洹。  
　　復次阿難。云何如來說菩薩摩訶薩名斯陀含。阿難當知。菩薩摩訶薩。隨學佛智解了菩提不從緣生。為無緣智故而求佛智。以眾因緣求無處所禪。而求佛智得燒煩惱法。燒諸煩惱得佛平等法。求未得法如諸佛阿羅訶三藐三佛陀。雖度眾生而不動眾生。求不動眾生界。有諸眾生慧心微薄。愁憂苦惱不解法界。欲令此眾住于智故而求佛智。于根力覺道解脫三昧。先自覺悟覺悟眾生。而求佛智所可用智能至道場。為得此智。而求佛智佛眼。是不可思議無障礙眼。恒以此眼利益世間。為求是智眼故。求智中勝智所可用智。知一切法如如亦不可得。此智所可用智。令一切眾生住是智中。所謂不住一切法智。以是事故而來此間。來已見眾生界。是不可思議界。求是界已不得此界。眾生從何而生。不知眾生生處。從眾生界有差別名。觀察法界眾生界時。不見是差別相。見眾生界盡入法界。見法界是平等道佛法道是眾生不可得道眾生平等智道。為求是無比智故。此智清凈離塵垢。不得此智不可以此智求。知此智是無所知智。菩薩摩訶薩。以此智故而有差別。未得此智。為求此智而來此間。阿難。以是事故。菩薩摩訶薩名斯陀含。爾時世尊。欲重宣此義。而說偈言。  
　　隨學諸佛智　　其智無有上 
　　以求佛智故　　是名斯陀含 
　　所說眾因緣　　能生于菩提 
　　為如是緣故　　是故來此間 
　　所說無處禪　　能燒諸煩惱 
　　以是故來此　　為生此禪故 
　　先所未得法　　一切智所行 
　　我亦欲求故　　而來于此間 
　　不動諸眾生　　法界亦如是 
　　為不移動故　　是故來此間 
　　苦惱無黠慧　　愁憂諸眾生 
　　欲令如是眾　　住佛無量智 
　　諸根力覺道　　解脫及與禪 
　　自覺覺他故　　而求于佛智 
　　能趣向道場　　先佛所行法 
　　為求此法故　　是故來此間 
　　為求如是智　　不思議佛眼 
　　求如是眼故　　而來于此間 
　　諸佛導世師　　所行巧方便 
　　為求如是智　　諸智中最勝 
　　諸所可用智　　能知諸法如 
　　此智不可得　　云何求諸法 
　　愿令多眾生　　安住無上智 
　　亦欲令他知　　故來于此間 
　　來已見眾生　　其界不思議 
　　是以斯陀含　　來此求眾生 
　　以求眾生界　　眾生不可得 
　　是故雖來求　　亦復不可知 
　　不知諸眾生　　及以眾生界 
　　若能知此界　　知眾生差別 
　　觀察一切法　　觀已無所見 
　　安住于定心　　而求諸佛法 
　　若有此凈智　　無垢性清凈 
　　亦不得此智　　而知于所知 
　　以如是眾生　　能逮得此智 
　　名無依菩薩　　是故來此間 
　　阿難以是事　　名為斯陀含 
　　無黠慧眾生　　謬分別是事 
　　阿難以是事　　名為斯陀含 
　　勤精進眾生　　乃能知是事 
　　慧者解微密　　于深法決定 
　　能解如是義　　速能生菩提  
　　如是阿難。如來等正覺。以方便力為聲聞人。說菩薩摩訶薩名斯陀含。  
　　復次阿難。云何如來說菩薩摩訶薩名阿那含。阿難當知。菩薩摩訶薩。已過分行得佛所行。遠離一切諸所行法。知無來去法。于諸法中無所依無所住。是故不來此間。所以者何。亦不見法來去相故。已過凡夫離凡夫想。亦離佛想過無所住法。無有因緣能使來者。所以者何。已逮寂靜界故。諸佛導世者。說凡夫禪不往生。彼離諸難處永斷愛欲。不貪摶食永離食想。逮得菩提示諸邪見無所貪著。知六十二見性同涅槃離諸蓋想。離諸法中所有過患清凈無垢。制伏憍慢拔無明箭。已害愛結無復喜愛。燒諸煩惱離一切想。拔憂惱箭離慢大慢。善知諸音逮得照明。乘不可思議佛乘。得菩薩摩訶薩性。離欲污泥得先佛所藏。最勝智藏無增無減。得一切眾生乘中最上佛乘。離有無想斷一切疑。菩薩摩訶薩成就如是等法。不來此間名阿那含。復次阿難。菩薩摩訶薩有緣眾生令住菩提。云何而住。所謂眾生即是菩提。菩提即是眾生。能覺眾生想。所以者何。已了知性空故。知眾生界是不可思議界故。是故能覺此想。能知眾生界即是虛空界。虛空界空故遠離眾生界。虛空界離虛空性無所止住。虛空界虛空性空。以如是法令諸眾生回向菩提。所以者何。知眾生是虛空界。眾生界皆入虛空界。所以者何。眾生性諸法性各各相入。所以者何。以不可得故。以不可得故不來此間。是故數名阿那含。一切諸法中無有數相。諸佛已過數相。阿難。以是事故。菩薩摩訶薩名阿那含。爾時世尊。欲重宣此義。而說偈言。  
　　已離不復來　　更不修分行 
　　已離分行故　　是名阿那含 
　　善知來去相　　不依一切法 
　　不得少處所　　而可來此間 
　　諸佛導世師　　所說凡夫禪 
　　更不往彼間　　是名阿那含 
　　諸法無來相　　去相不可得 
　　逮無來去相　　是名阿那含 
　　其人更不復　　趣向三惡道 
　　已逮諸佛法　　是名阿那含 
　　永斷一切欲　　不貪于摶食 
　　已逮菩提道　　是名阿那含 
　　所說諸見處　　凡有六十二 
　　更不住見處　　故名阿那含 
　　諸法無性相　　已離于性相 
　　如實了知故　　更不來此間 
　　說涅槃寂靜　　能燒諸煩惱 
　　能遠離諸相　　故不來此間 
　　已斷諸難處　　能遠離塵垢 
　　到安隱涅槃　　是名阿那含 
　　已降伏惡魔　　及其諸眷屬 
　　不為彼所動　　是名阿那含 
　　已拔無明箭　　亦害諸愛結 
　　已覺知喜愛　　是名阿那含 
　　能燒諸煩惱　　亦離諸有想 
　　決定勝妙果　　是名阿那含 
　　已拔憂惱箭　　除去諸憍慢 
　　善知五陰相　　是名阿那含 
　　已逮諸照明　　不思議佛乘 
　　遠離欲污泥　　是名阿那含 
　　已得大智藏　　先佛之所藏 
　　諸藏中最勝　　是名阿那含 
　　已安住無上　　諸佛之大乘 
　　永斷諸疑心　　是名阿那含 
　　有緣諸眾生　　皆令住菩提 
　　為彼住菩提　　而不來此間 
　　能知諸空界　　眾生界難思 
　　已離如是想　　是名阿那含 
　　能知眾生界　　及以法界空 
　　不得諸眾生　　是名阿那含 
　　其心更不求　　取著諸有相 
　　已到無相處　　是名阿那含 
　　阿難以是事　　是名阿那含 
　　以無所住法　　而住佛法中  
　　是故阿難。如來等正覺。以方便力為聲聞人。說菩薩摩訶薩名阿那含。  
　　復次阿難。云何如來說菩薩摩訶薩名阿羅漢。阿難當知。菩薩摩訶薩。離諸分行應行佛行。拔濟一切眾生行破諸煩惱。應為煩惱所苦眾生解煩惱縛。而不得眾生亦不得煩惱縛。應作是事名阿羅漢。舍有所得住無所得知一切空。此空亦空通達無相。以離諸相離一切想。知眾生想是過患法。能舍無智達無心法。曉了空法應逮菩提。應生不可思議佛菩提。以是事故名阿羅漢。應宣說法如三世佛已說今說當說。其所說法皆悉寂靜。無有戲論清凈無穢。通達是事故名阿羅漢。應令眾生住于菩提。知一切法及與菩提是無所有而不可取。應修佛慈不著眾生慈。以如是慈遍緣眾生。而不得眾生。已逮眾生不可得慈故。名阿羅漢。應說諸法利益眾生。而不起法非法想。于諸法中。應常在先。是名阿羅漢。應為眾生說根力覺道。而于此法不染不著故名阿羅漢。應令眾生知清凈菩提。令彼眾生起如是菩提故名阿羅漢。應于世間眾生利養而不貪著。應為眾生說不貪著利養法。說此法故名阿羅漢。應往諸佛世界。應見諸佛如佛見佛。見如是佛世界已。應當發心求如是世界。所謂不可思議世界。不可量世界。無等等世界。無邊世界。無戲論世界。不可說世界。空世界。無相世界。無作世界。不退轉世界。離女人世界。離淫欲世界。無煩惱世界。佛無礙辯世界。菩薩世界。無障礙世界。無染世界。降魔世界。無怨敵世界。無畢竟涅槃世界。此諸世界。于一切世界中上。應求如是世界。故名阿羅漢。未生諸法。應生起故名阿羅漢。于欲不染于可嗔法不生嗔。故名阿羅漢。于無上滅集智。速通達故名阿羅漢。以阿羅漢故名為菩提。以菩提故名阿羅漢。菩提不動。以眾生界不動故。應令百千萬億眾生住菩提道。住菩提道故名阿羅漢。一切眾生及與菩提。從無分別生。應以是平等法教諸眾生。此平等法。于一切法中無與等者。此平等菩提從無分別生。應知如是法。知是法已。為眾生說無有增減。成就無增減法故名阿羅漢。應說如是離音聲法故名阿羅漢。應解如是多眾生著。所謂眾生不可得著。眾生斷常著。眾生身見著。不能過著。見諸法不生不滅無為無作著。不壞色著。不壞受想識行著。離凡夫法著。建立諸佛法著。須陀洹果想著。斯陀含果想著。阿那含果想著。阿羅漢果想著。辟支佛果想著。如來等正覺想著。菩提心想著。為菩提故行施著。為菩提故護戒著。取嗔恚想行忍著。取懈怠想行精進著。取亂心想生禪定著。取惡慧想修智慧著。于父母妻子男女眷屬兄弟姊妹所愛諸親著。欲見愛念諸親著。樂談說著。煩惱法出要法作二見著。貪利養著。見在家出家著。見卑勝法著。離凡夫法著。緣佛法著。見下上法著。具足諸相方便著。生佛世界想著。應除眾生如是著故名阿羅漢。亦不分別是眾生是涅槃法。是眾生非涅槃法。是眾生能生法。是眾生不能生法。是眾生行菩提。是眾生不能行菩提。是眾生持戒。是眾生毀戒。是眾生多福。是眾生少福。不起如是二見名阿羅漢。亦不分別是眾生是福田。是眾生非福田。是眾生精進。是眾生不精進。是眾生凡小。是眾生智明。此是女人。此是男子。此是非男非女。此是法。此是非法。不起如是二見名阿羅漢。亦不分別是眾生于菩提退轉。是眾生于菩提不退轉。是眾生于菩提得自在。是眾生于菩提不得自在。是眾生近菩提。是眾生遠菩提。發如此心。我當得菩提入無余涅槃。略說能除眾生一切著故名阿羅漢。阿難。阿羅漢如是除眾生著已。亦為眾生說眾生實性。說如是法故。菩薩摩訶薩名阿羅漢。爾時世尊。欲重宣此義。而說偈言。  
　　已能舍一切　　所有諸分行 
　　能舍分行故　　是名阿羅漢 
　　能斷諸煩惱　　及苦眾生結 
　　皆令得解脫　　是名阿羅漢 
　　遠離有所得　　住無所得法 
　　知一切法空　　是名阿羅漢 
　　已能知解空　　亦通達無相 
　　遠離一切相　　是名阿羅漢 
　　應行最勝行　　諸佛之所行 
　　度脫諸眾生　　生死大險難 
　　已離一切相　　知眾生想過 
　　能舍諸想故　　是名阿羅漢 
　　舍諸無知想　　通達無心法 
　　已知空法故　　是名阿羅漢 
　　應逮得諸佛　　不思議菩提 
　　應勤行精進　　是名阿羅漢 
　　應宣說諸法　　清凈無戲論 
　　令眾生住道　　是名阿羅漢 
　　應以遍緣慈　　令眾生安樂 
　　而不得眾生　　是名阿羅漢 
　　應宣說諸法　　于眾最第一 
　　無法非法想　　是名阿羅漢 
　　應為諸眾生　　說根力覺道 
　　不染著此法　　是名阿羅漢 
　　應令他眾生　　覺了清凈法 
　　亦能生菩提　　是名阿羅漢 
　　應不生貪著　　世所有利養 
　　不貪利養故　　是名阿羅漢 
　　應往詣諸佛　　嚴凈妙世界 
　　諸佛所住處　　為眾生說法 
　　應當發是心　　求此嚴凈界 
　　應求是界故　　是名阿羅漢 
　　于欲無所染　　嗔處不生嗔 
　　知菩提平等　　是名阿羅漢 
　　已于滅集智　　通達寂滅相 
　　以菩提道故　　是名阿羅漢 
　　于諸眾生界　　不移動眾生 
　　令多億眾生　　皆住菩提道 
　　眾生及菩提　　從無分別生 
　　能知此平等　　是名阿羅漢 
　　一切法等中　　此法等最上 
　　此等及菩提　　從無分別生 
　　知已為他說　　而無有增減 
　　亦從此法生　　故名阿羅漢 
　　應為此眾生　　說無音聲法 
　　解脫多眾生　　而無有動者 
　　眾生不可得　　及斷常二邊 
　　為除諸邪見　　令得脫眾苦 
　　著諸法生滅　　無為無作相 
　　諸苦惱眾生　　以相而分別 
　　不毀壞于色　　于受亦復然 
　　想行及與識　　令離此諸著 
　　于此凡夫法　　而見有移動 
　　住佛法不住　　皆令得解脫 
　　住于諸果想　　緣覺想亦然 
　　為眾生說法　　令離佛想著 
　　著于菩提心　　著施亦復然 
　　著于戒忍者　　為說無著法 
　　取于懈怠想　　分別行精進 
　　定心與亂想　　惡慧及妙慧 
　　不分別此法　　知無種種相 
　　應當如是說　　是名阿羅漢 
　　堅著于我想　　聲聞多分別 
　　為除分別故　　應為彼說法 
　　父母及妻子　　無慧故貪著 
　　此道非菩提　　是生死所行 
　　此是我兄弟　　姊妹愛念心 
　　除彼貪愛著　　是名阿羅漢 
　　故作巧談說　　發他喜勇心 
　　生意欲得見　　先舊諸所親 
　　若得相見時　　展轉生愛著 
　　無智顛倒故　　屬魔不自在 
　　遠離諸利養　　知利養過患 
　　應為諸眾生　　說諸利養過 
　　此是煩惱法　　此是出要法 
　　不著此二見　　是名阿羅漢 
　　貪著于利養　　而不能自解 
　　能除彼著故　　是名阿羅漢 
　　此是在家法　　此是出家法 
　　凡小起分別　　應為解彼著 
　　于一切法中　　而見有卑勝 
　　著是器非器　　應解如是著 
　　遠離凡夫法　　而緣于佛法 
　　應為彼說法　　離得不得著 
　　大小非堅法　　如是甚眾多 
　　當應為解著　　眾生如是相 
　　能生諸相好　　其事亦眾多 
　　唯有調柔者　　能除彼想著 
　　諸佛妙世界　　興起修凈心 
　　著彼世界想　　應當為除卻 
　　涅槃非涅槃　　能生不能生 
　　此行菩提道　　此不求菩提 
　　惡戒及善戒　　有福及無福 
　　愚智諸眾生　　而作種種相 
　　如是諸眾生　　多有種種想 
　　為除此想故　　應為彼說法 
　　此是良福田　　此非良福田 
　　分別愚智法　　其事亦眾多 
　　取著于女想　　亦復分別男 
　　是圣是非圣　　分別起二見 
　　眾生無慧心　　起于此二見 
　　著此二見者　　應當為除斷 
　　退轉不退轉　　有記及無記 
　　此近于菩提　　此不近菩提 
　　已逮于菩提　　畢竟般涅槃 
　　行如是諸相　　分別于涅槃 
　　唯有調柔者　　除眾生是想 
　　是名阿羅漢　　亦名除想者 
　　此是菩薩法　　說名阿羅漢 
　　若見此本緣　　知是阿羅漢  
　　如是阿難。如來等正覺。以方便力為聲聞人。說菩薩摩訶薩名阿羅漢。  
　　復次阿難。云何如來說菩薩摩訶薩名為聲聞。阿難當知。菩薩摩訶薩。以佛法聲不可思議法聲寂靜菩提法聲無戲論法聲無垢清凈法聲。令無量無邊不可計眾生聞故名為聲聞。復以涅槃是無比法安樂法聲。念處正勤神足根力覺道法聲。令多眾生速能勤求名為聲聞。說此身空非堅固法。堅固不可得。凡夫愚小貪著此身。為解說聲。又說眼入所見虛妄。應生佛眼不可思議法眼。以此眼故令多眾生無愚惑聲。又說諸法無生相聲名為聲聞。又說音聲其喻如響。不應于聲而生染著。無有聞者亦無說者。于香不生嗅想。無有嗅香者。如人夢中嗅眾多香。實無有香亦無嗅者。以顛倒故起嗅香想。此香猶如夢法。而不可信亦無牢固。說是法聲名為聲聞。復說舌入猶如肉段。不能知味。如此肉段。猶如聚沫實無所有。如是味想不可思議。味界無心。離諸心法不應生心。知心是不住相。說如是法聲令眾生聞。名為聲聞。又于此法了了現見。如其所見能宣說聲。又說是身空無性相。以無相故不生亦無所生。為多眾生說是菩提法聲名為聲聞。復說意入空無所有亦無自性。其猶如幻不生不滅。說是法聲名為聲聞。又說不可思議法施此法能得菩提。菩提不可思議。法施亦不可思議。能生不可思議菩提法。所以者何。如其種子果實亦然。此中無果。以音聲故說果。復說財施下劣法施最勝。除卻慳心。無所分別不生施想。猶如幻師于所幻事無所分別。如是以無所分別心。而行布施能生菩提。說是法聲名為聲聞。此聲離一切說息諸煩惱。過諸言說離諸染著。以是音聲為諸眾生宣說佛法。所以者何。此音聲一切音中最上。以是音聲宣說佛法。此聲不可破壞亦無所依。從無二無別生。如其所生說無二無別佛法。是故阿難。菩薩摩訶薩。以如是法聲令眾生聞。名為聲聞。爾時世尊。欲重宣此義。而說偈言。  
　　以不可思議　　最上佛法聲 
　　令多眾生聞　　菩薩名聲聞 
　　能為多眾生　　說菩提寂滅 
　　清凈無戲論　　是名為聲聞 
　　宣說涅槃樂　　其樂無有比 
　　亦說寂滅相　　是名為聲聞 
　　說念處正勤　　根力及覺道 
　　速生此法故　　是名為聲聞 
　　宣說此身空　　牢固不可得 
　　為諸凡小者　　顯說是身相 
　　又語于眼入　　所見皆虛妄 
　　無智諸眾生　　于此生染惑 
　　應生于佛眼　　難思平等眼 
　　于無生法中　　亦不生惑著 
　　如聲猶如響　　解耳亦復然 
　　此中無聞者　　亦復無說者 
　　以無聞說故　　不應生染著 
　　宣示諸眾生　　是名為聲聞 
　　如人于夢中　　嗅種種諸香 
　　但依顛倒起　　而實無所有 
　　應如是知鼻　　不能嗅彼香 
　　為顛倒眾生　　菩薩宣說是 
　　說舌是空無　　肉段不知味 
　　若肉能知味　　手觸時應知 
　　宣說如是想　　味想多過患 
　　當知此味界　　是不可思議 
　　菩薩無所依　　能現見了了 
　　宣說現見法　　是名為聲聞 
　　宣說如是身　　空無有性相 
　　空無性相故　　不生無所生 
　　菩提亦如是　　不生無所生 
　　為多眾生說　　故名為聲聞 
　　說意入性相　　其實無所有 
　　說無所有法　　故名為聲聞 
　　宣說布施法　　法施難思議 
　　此施能出生　　無上佛菩提 
　　財施是下劣　　法施為最勝 
　　能除慳貪心　　得至菩提果 
　　離諸宣說聲　　息諸煩惱聲 
　　離諸染著聲　　無垢清凈聲 
　　最上微妙聲　　其聲性寂靜 
　　以此寂靜聲　　說難思佛法 
　　此聲不可壞　　亦復無所依 
　　說無二無別　　故名為聲聞 
　　以如是音聲　　宣諸佛所說 
　　隨音聲而說　　而求菩提道 
　　常為他宣說　　嚴凈佛世界 
　　無上道世師　　諸佛所住處 
　　說此三千界　　如虛空而住 
　　如空諸眾生　　皆同涅槃相 
　　所說四十四　　令眾生差別 
　　皆悉如虛空　　不思無分別 
　　此界亦如是　　莫生堅固想 
　　此中無生死　　無煩惱可滅 
　　生中無法生　　亦無有眾生 
　　此皆寂靜故　　無有見生者 
　　恒為眾生說　　晝夜不斷絕 
　　而不生是念　　我為眾生說 
　　聲聞如是知　　亦為眾生說 
　　無聞能聞故　　是名為聲聞 
　　其心意勇猛　　宣說最上法 
　　若能知此法　　亦知諸法如 
　　聲聞說如是　　無染無有漏 
　　亦為多眾生　　說無染著法 
　　若知無染界　　清凈無戲論 
　　于諸佛法中　　欲觀不能見 
　　諸佛所說法　　遠則不可見 
　　近亦復無有　　而能得見者 
　　聲聞說是法　　令多眾生信 
　　安住是法中　　故名為聲聞 
　　阿難以是事　　我說是聲聞 
　　當知是聲聞　　是無依菩薩  
　　是故阿難。如來等正覺。以方便力為聲聞人。說菩薩摩訶薩名為聲聞。  
　　復次阿難。云何如來說菩薩摩訶薩名辟支佛。阿難當知。菩薩摩訶薩。于一切法現見了了。以現見了了故能知圣法。而于諸法不增不減。覺一切法無有增減。現見了了名辟支佛。覺知一切不可思議法。覺知一切眾生等同涅槃。而不可得不生不滅。不生不滅故即是實際。照涅槃際。眾生際。一切諸法無所有際。稱名字際。不可言說際。不依言說。不可以言說說。所以者何。言說法空不得自在。言說不能知眾生際及以法際。現見了了覺知此際名辟支佛。現見色陰。以言說故名為色陰。而此色陰無有言說。離言說故。但以言說名為色陰。此中無我我所。所以者何。言說說者此二皆空。不得自在不生不滅。言說無知。云何能說此是色陰。受想行識。亦應如是了了現見。現見識陰。以言說故名為識陰。而此識陰無有言說。離言說故。但以言說名為識陰。此中無我我所。所以者何。言說說者此二皆空。不得自在不生不滅。言說無知。云何能說此是識陰。于此五陰言說諸緣了了現見名辟支佛。所以者何。此陰言說諸緣。此緣無緣非緣能知。阿難。是菩薩摩訶薩名辟支佛。爾時世尊。欲重宣此義。而說偈言。  
　　現見一切法　　知圣法亦然 
　　無諍不可壞　　畢竟無有相 
　　現見一切法　　其性相自空 
　　若知自性相　　畢竟無所有 
　　已逮此現見　　與彼法無異 
　　是名為正覺　　難思辟支佛 
　　眾生如涅槃　　其始不可得 
　　無始無終際　　是名為實際 
　　眾生如涅槃　　畢竟無有生 
　　若法無有生　　說名為涅槃 
　　眾生如涅槃　　亦有諸照用 
　　照用無有我　　故名為涅槃 
　　眾生如涅槃　　立種種名字 
　　不生亦不滅　　以言說故說 
　　言說性是空　　言說無所知 
　　以無所知故　　眾生是涅槃 
　　言說不自在　　無我無有心 
　　以言說無性　　畢竟無所有 
　　言說不依際　　亦復無所住 
　　言說所說者　　難思眾生際 
　　眾生際涅槃　　不思議實際 
　　安隱無戲論　　最勝歸依處 
　　猶如電光際　　即是眾生際 
　　無緣無處所　　不思議實際 
　　一切法邊際　　無有眾名字 
　　以名字名故　　其際不可得 
　　實際不可名　　亦無能知者 
　　眾生際無我　　當知此際空 
　　言說不依際　　言說無所宣 
　　若能了知此　　無有眾生際 
　　言不自在空　　言不知諸際 
　　言說所言者　　難思眾生際 
　　如是等諸際　　自然能覺知 
　　是名為正覺　　難思辟支佛 
　　現見于色陰　　以名字故說 
　　此陰無言說　　常離言說故 
　　遠離于所知　　所知名計壽 
　　能知此所知　　而無有住處 
　　所說名色陰　　色陰無有我 
　　言不自在空　　畢竟無生滅 
　　所言言說性　　畢竟無所有 
　　以無所有故　　能說色陰名 
　　受想亦如是　　行識亦復然 
　　以無有言說　　說是五陰名 
　　此陰不可說　　亦復不可斷 
　　不生亦不滅　　無處非無常 
　　非煩惱出要　　非報亦非業 
　　非取亦非舍　　非戲論寂滅 
　　亦非奢摩他　　非毗婆奢那 
　　非多欲知足　　非懈怠精進 
　　非掉亦非悔　　亦無有增減 
　　不得所生法　　而可以為戒 
　　不修無分別　　宣說無分別 
　　無怖無有諍　　無縛亦無解 
　　以此入言說　　言說無所入 
　　言說及諸法　　無言說而說 
　　自能逮現見　　說法無窮已 
　　依如是三昧　　不著諸言說 
　　有此現見智　　知言說平等 
　　如言說諸法　　以無言說說 
　　已逮此現見　　更不復隨他 
　　是名為正覺　　難思辟支佛  
　　復次阿難。菩薩摩訶薩。現見無明及行非生想。知識自性。知名色自性。知六入自性。知觸自性。知受自性。知愛自性。知取自性。知有自性。知生自性。知老死自性。于此法中了了現知名辟支佛。爾時世尊。欲重宣此義。而說偈言。  
　　現見于無明　　畢竟不能生 
　　猶如水中影　　終始無所有 
　　明見一切法　　而無動搖相 
　　若見法如是　　是故名為明 
　　明性如虛空　　一切法皆爾 
　　若得此現見　　是名辟支佛 
　　如說此身行　　而不在于內 
　　亦不在于外　　此身行不生 
　　身行如芭蕉　　畢竟無堅固 
　　不生亦不滅　　其性如虛空 
　　無畏諸菩薩　　若得此現見 
　　是名為正覺　　難思辟支佛 
　　了知一切法　　其性常如幻 
　　亦能深信解　　識無所有性 
　　觀察如此識　　所行而虛妄 
　　以有此知故　　能知識性空 
　　已知智非知　　一切處無染 
　　若知如是法　　識則同于幻 
　　如說諸名色　　無受不可說 
　　而知其性相　　畢竟無所有 
　　能說諸入性　　而無有取相 
　　能如是知入　　此是性空故 
　　觸性無不在　　住于諸入中 
　　觀察此觸時　　如幻無所有 
　　觸性本自空　　分別故能知 
　　而此諸觸性　　住處無方所 
　　若能現見觸　　智者能遠離 
　　有慧遠離觸　　是名辟支佛 
　　能知受相空　　受亦無自性  
　　如泡不牢固　　畢竟無所有 
　　已斷一切愛　　通達無愛法 
　　已到愛盡處　　是名辟支佛 
　　知取無所取　　亦知是虛無 
　　不生無所有　　如熱時炎水 
　　本來諸有想　　及本有生想 
　　若知此性想　　畢竟無所有 
　　已離一切老　　更不復受死 
　　而于一切處　　不復更受身 
　　已逮此現見　　而無有所依 
　　以辟支佛名　　宣說諸菩薩  
　　如是阿難。如來等正覺。以方便力為聲聞人。說菩薩摩訶薩名為辟支佛。如是阿難。諸佛如來。說菩薩摩訶薩名為堅信堅法八人須陀洹斯陀含阿那含阿羅漢聲聞辟支佛。爾時尊者阿難。便說偈言。  
　　自在導世師　　不可說而說 
　　于空中作結　　即空而解之 
　　佛有大方便　　說無著法者 
　　于不可說法　　而能分別說  
廣博嚴凈不退轉輪經卷第三  
　　爾時阿難白佛言。世尊。一切世間必生疑惑不能解了。如來等正覺。以何緣故說堅信堅法乃至辟支佛耶。爾時世尊告阿難言。阿難當知。若有眾生于先佛所造眾善行。能解如來密語不生疑惑。所以者何。能知如來密語。如幻如熱時炎如夢所見如影如響。阿難。若如是知密語者不生疑惑。是故阿難。菩薩摩訶薩。于如來等正覺密語應如是知。若有勤行精進不得精進。勤修智慧不得智慧者。不生疑惑。爾時世尊。欲重宣此義。而說偈言。  
　　諸佛導世者　　微密語難知 
　　為發大莊嚴　　無異菩薩說 
　　懈怠無智者　　不能解密語 
　　應當勤精進　　為解密語故 
　　如幻炎夢見　　如電亦如響 
　　以言說顯現　　如是等諸法 
　　如是知諸佛　　所說微密語 
　　能以如是慧　　照凈微密智 
　　不應如是知　　菩提可宣說 
　　應如是覺知　　無言說故空 
　　空不能知空　　空不分別空 
　　斷一切分別　　顯示如是空 
　　虛空無所歸　　亦無有取舍 
　　以無取舍故　　是故知法空  
　　佛告阿難。若如是知有為法皆悉如夢。而不放逸者不生疑惑。說是法時。五億比丘生堅信想者。即從坐起整其衣服。偏袒右肩右膝著地。一心合掌皆共和合。住于佛前。而說偈言。  
　　今日牟尼尊　　除我等疑心 
　　得解微密義　　以信求菩提  
　　復有五億比丘生堅法想者。從諸比丘聞此偈已。即從坐起。乃至合掌。住于佛前。而說偈言。  
　　今蒙菩提照　　除我等疑冥 
　　得解微密義　　堅法求菩提  
　　復有十億比丘生八人想者。從諸比丘聞此偈已。即從坐起。乃至和合。住于佛前。而說偈言。  
　　先住八地心　　今日皆除舍 
　　得解微密義　　八人求菩提  
　　復有十一億比丘生須陀洹想者。從諸比丘聞此偈已。即從坐起乃至和合。住于佛前。而說偈言。  
　　今于佛法中　　得斷諸疑網 
　　解佛微密語　　宣說須陀洹  
　　復有二萬五千比丘生斯陀含想者。從諸比丘聞此偈已。即從坐起乃至和合。住于佛前。而說偈言。  
　　我等本深著　　志樂斯陀含 
　　今皆得離著　　寂滅無戲論  
　　復有五百億比丘生阿那含想者。從諸比丘聞此偈已。即從坐起乃至和合。住于佛前。而說偈言。  
　　今遭救世尊　　遠離諸戲論 
　　得菩提光照　　永拔諸果想  
　　復有三萬五千億得四禪比丘生阿羅漢想者。從諸比丘聞此偈已。即從坐起乃至和合。住于佛前。而說偈言。  
　　我已離煩惱　　通達無異法 
　　知諸乘平等　　皆悉如幻法  
　　復有二萬比丘生聲聞想者。從諸比丘聞說偈已。即從坐起乃至和合。住于佛前。而說偈言。  
　　離縛牟尼尊　　止我等虛說 
　　密說聲聞義　　我今皆通達  
　　復有五千比丘生辟支佛想者。從諸比丘聞此偈已。即從坐起乃至和合。住于佛前。而說偈言。  
　　我等今現見　　辟支佛所行 
　　解佛微密義　　難思辟支佛  
　　復有一萬比丘尼生須陀洹果想。斯陀含果想。阿那含果想。阿羅漢果想者。從諸比丘聞說偈已。即從坐起乃至和合。住于佛前。而說偈言。  
　　今知平等法　　永斷女身分 
　　佛無有異言　　必成人中尊  
　　復有八萬八千優婆塞。生須陀洹果想。斯陀含果想。阿那含果想者。從諸比丘聞此偈已。即從坐起乃至和合。住于佛前。而說偈言。  
　　我等心無垢　　如凈毗琉璃 
　　為修佛法故　　今日當出家  
　　爾時虛空中。有六十億那由他諸天。以天曼陀羅華而散佛上。散已住立。而說偈言。  
　　本有諸乘想　　亦有諸果想 
　　今日悉除舍　　必當成菩提  
　　爾時有百千阿羅漢。舍利弗。大目揵連。須菩提。阿泥盧頭。離婆多。劫賓那等。即從坐起整衣服。偏袒右肩右膝著地。一心合掌皆共和合。住于佛前而白佛言。世尊。我等今日志愿滿足。能降伏魔摧諸怨敵。具足成就五無間業。我等今日滿足成就五欲功德。我等今日邪見具足遠離正見。我等今日害多百千眾生之命。我等今日已逮菩提。即于今日無余涅槃而般涅槃。爾時世尊默無所說。  
　　爾時會中有百千眾生皆生疑惑。我等今者如在闇中。云何諸大羅漢作如是語。何況凡夫。以疑惑故不能從此至彼從彼至此。坐不能立立不能坐。爾時尊者阿難。知此百千眾生心之所疑。亦以佛神力故。問文殊師利法王子言。今此大眾百千眾生。聞諸大德比丘作如是語皆生疑惑。世尊默然而無所說。愿文殊師利說其因緣。此諸大德比丘。以何因緣說此密語。爾時文殊師利法王子。語尊者阿難言。阿難當知。此是不退轉菩薩地事。唯有不退轉菩薩。乃能證知此諸大德比丘密語。尊者阿難問文殊師利言。此諸大德比丘。皆是不退轉菩薩耶。文殊師利言。如是如是。此諸大德比丘皆是菩薩。已于菩提得不退轉。阿難請文殊師利言。愿說諸大德比丘微密語義。  
　　文殊師利言。無明能生生死。是故名母。斷無明故名為害母。父名不正思惟及以喜愛。彼以永斷名為害父。以諸法不可壞。方便壞眾多想。亦壞諸行名為壞僧。應壞凡夫法名阿羅漢。以不滅方便滅羅漢想名殺羅漢。以不滅方便滅如來想名出佛身血。如是等想已斷已害畢竟無余。阿難。以是事故。諸大德比丘作如是語。我等今日具足成就五無間業。所以者何。于此法中不聚不散不減不滿。是故名為五無間業滿足成就。阿難當知。彼作是說。我等今日滿足成就五欲功德者。彼諸比丘于此五欲。了知如夢如幻如熱時炎如影如響。彼于此智滿足成就。而于五欲無增無減。所以者何。能知此法畢竟而無所有。以無所有故能如實知。而于彼法得如是忍。故名滿足成就五欲功德。阿難。以是事故。彼諸比丘作如是說。我等今日滿足成就五欲功德。阿難當知。彼作是說。我等今日滿足成就邪見遠離正見者。彼諸比丘知諸法邪見諸法邪。阿難。邪名有為。諸法皆是虛妄。此虛妄法猶若虛空不增不減。亦不住方亦無所屬。所以者何。離自性故。彼知是法皆悉平等。以平等故正見亦等。彼已遠離如是等想。所以者何。若有等想有不等想。彼諸比丘無有等想及不等想。所以者何。諸佛之法離一切想。彼于佛法通達無生。不得無生法。是故阿難。彼諸大德比丘作如是語。我等今日具足成就邪見遠離正見。阿難當知。彼作是說。我等今日害多百千眾生命者。阿難。彼諸比丘令此時會百千眾生諸天及人。知有為法皆悉如幻如影如響。知此法故。離眾生想離壽想人想。離一切法想。以一切法不可種。方便種菩提善根。諸比丘比丘尼。優婆塞優婆夷。從諸比丘聞此密語。亦得離眾生想壽想人想不數數死。所以者何。若著眾生想壽想人想則數數死。彼已遠離如是法故畢竟不生。是故阿難。彼諸比丘作如是說。我等今日害多百千眾生命根。阿難當知。彼作是說。我等今日已逮菩提。于無余涅槃而般涅槃者。阿難。彼諸比丘。令此大眾百千萬億那由他諸天及人。即于今日得離煩惱得逮菩提。所以者何。此諸大眾皆發阿耨多羅三藐三菩提心。而于今日聞說金剛句法。皆得無生法忍得見菩提。以是事故而作是說。我等今日逮得菩提。我等今日于無余涅槃而般涅槃者。彼不斷煩惱不修佛法無余煩惱。是故阿難。彼諸比丘作如是說。我等今日已逮菩提。于無余涅槃界而般涅槃。言今日者。阿難當知。即于此日不生亦無所生。故名今日。(天竺正音不生與今日音同也)是故阿難。求菩薩乘若善男子善女人發阿耨多羅三藐三菩提心者。于一切法應當漸損以不可得法發菩提心。于一切法是名為出離菩提想。于一切法是名為入無余涅槃而般涅槃。阿難。求菩薩乘族姓子。不應深著日想不應以日而生晝想。阿難。愚小之人以日為晝想。無黠慧故。所以者何。若令此晝是真實是堅牢是常住者。應有積聚不應過去。唯應有晝不應有夜。阿難當知。有晝夜想者此是凡小。是故阿難。求菩薩乘族姓子有深心者。為善知識所護。不應生晝夜想。所以者何。求離一切想是菩提道故。爾時文殊師利法王子。欲重宣此義。而說偈言。  
　　無明名為母　　能生生死故 
　　已拔其根本　　是故名為害 
　　不正觀思惟　　喜愛名為父 
　　彼皆如實知　　畢竟無所有 
　　以知無所有　　而害其根本 
　　不緣無所有　　是故名為害 
　　所說羅漢法　　及與凡夫法 
　　彼已以智壞　　是故名為害 
　　所有眾多相　　已知其性相 
　　以不可壞法　　壞相名壞僧 
　　本來所分別　　如來諸法想 
　　彼已斷遠離　　知其不生滅 
　　此想次第起　　思量知是空 
　　如所說平等　　彼已能證知 
　　所說欲功德　　其名有五種 
　　遠離此諸想　　知想皆如幻 
　　是諸比丘等　　于欲無增減 
　　于導世師前　　而作如是說 
　　知欲性皆空　　猶如夢所見 
　　畢竟無所生　　于此智得滿 
　　以邪智知法　　虛偽不牢固 
　　邪名為虛妄　　于此智得滿 
　　有為法虛妄　　而無有遠近 
　　無知無近遠　　如五指摩空 
　　彼說諸正見　　皆見是平等 
　　如諸法平等　　知見等亦然 
　　凡小多分別　　眾生想故死 
　　若不得眾生　　亦無有死想 
　　有緣諸眾生　　除其計壽想 
　　知計壽過患　　除其如是想 
　　遠離眾生想　　及與計壽想 
　　彼作如是說　　害多眾生命 
　　已遠離死想　　達無分別法 
　　知不壞菩提　　不增無果報 
　　死生不可聚　　覺了清凈法 
　　一切法無諍　　不生常寂滅 
　　不應分別晝　　亦不分別夜 
　　于不來去法　　而求于菩提 
　　凡小恒分別　　以日用為晝 
　　欲求菩提者　　莫作是分別 
　　彼以是密語　　宣說如是法 
　　以知此法故　　能作如是說  
　　文殊師利法王子說此偈已。爾時會中百千眾生已拔疑箭。無復疑惑逮大照明。于諸法中得無生法忍。各自脫身所著上服。以奉文殊師利法王子。皆作是言。愿使我等于未來世。說是妙法覺悟眾生如今文殊師利法王子覺悟眾生。爾時世尊告文殊師利言。善哉善哉。文殊師利。除眾生疑照明佛法。法應如是。爾時阿難白佛言。世尊。今此百千眾生所有疑箭。非是世尊所拔斷耶。佛告阿難。今此百千眾生。皆是文殊師利本所教化成就菩提。聞彼說法皆能信解。阿難白佛言。是諸眾生皆于菩提不退轉耶。佛告阿難。如是如是。是諸眾生已于菩提而不退轉。所以者何。為文殊師利善知識所護念故。  
　　爾時阿難白佛言。世尊。此諸比丘。生堅信想。生堅法想。生八人想。生須陀洹想。生斯陀含想。生阿那含想。生阿羅漢想。生聲聞想。生辟支佛想者。皆于菩提不退轉耶。佛告阿難。是處難信。樂小法者。懶惰懈怠不勤精進貪著飲食貪著欲染。親近樂行欲染法者。好喜談說無益之語。亂心失念不具威儀。心意躁擾不攝諸根輕躁嬉戲愚佷多語。如是眾生信是法難。阿難。著增上慢不能護身貪著身命。遠閑居處舍多聞法。破戒憍慢毀法竊法。不尊重法毀滅正法。貧窮法財喜樂非法。誹謗正法樂行非法。不知恩報恩。不敬佛法僧。阿難。如是眾生信是法難。慳心堅著惡戒嗔心。不解佛法。成就惡慧貧窮智慧。惡友所護遠離善友。不為般若波羅蜜所護。不為諸陀羅尼經王所護。起有得見。深重利養貪著衣缽。于衣缽物極生重心。不尊重和上阿阇梨。于初夜后夜不勤行方便。阿難。如是眾生信是法難。殺生偷盜邪淫妄語兩舌惡口說非時語。貪嗔邪見親近邪見。修行廣布邪方便法。無慚無悔朋黨交游。獨行無伴離沙門法。行非沙門法。不信空無相無作無為不生不滅一切諸法非破壞相。阿難當知。如是眾生信是法難。爾時世尊說是語已。即便默然。爾時阿難承佛威神問文殊師利法王子言。文殊師利。世尊何故默無所說。文殊師利言。將來惡世眾生。成就如是惡不善法。不能信解如是深法。以是事故世尊默然。尊者阿難問文殊師利言。來世眾生少有信解。如是法不。文殊師利言。來世眾生信此法者甚少。猶如眾生不識珍寶者多識者甚少。所以者何。非其智力所及。阿難。眾生亦爾。聞說此法信解者少。設有信解如是法者。不為國土城村人民所敬。國土人民咸共輕賤而遠離之。所以者何。此人先世作法留難業因緣故今受此報。阿難請文殊師利言。惟愿為此少信解眾生敷演此義。文殊師利言。此事問佛。佛當演說。爾時阿難。即便問佛。  
　　爾時世尊。四面顧視。即出舌相。遍覆三千大千世界。于其舌相復放光明。遍照十方恒河沙世界。皆令周遍。時四部眾。佛神力故。皆見十方恒河沙諸佛世界諸佛世尊。皆說是法悉得聞知。聞是法已皆共和合勸請世尊。唯愿如來宣說此法莫令斷絕。世尊。今十方諸世界中。無量無邊不可限量諸佛世尊宣說是法。我等悉得見聞。其所說法無有增減。如今世尊等無有異。爾時世尊還攝舌相告阿難言。汝頗曾見不實語人有是廣長舌相不耶。阿難白佛言。無也世尊。此是世尊誠實說于戒定忍辱。憐愍饒益慈悲喜舍。一切智果所得舌相。是故世尊。唯愿為此少信眾生族姓男女敷演此義。因是事故。諸不信者以此證知。皆令得信。  
　　爾時世尊告阿難言。今此四眾諸來會者。比丘比丘尼優婆塞優婆夷。天龍夜叉乾闥婆阿修羅迦樓羅緊那羅摩睺羅伽人非人等。聞說此法者。皆于阿耨多羅三藐三菩提不退轉。漸次修行。當得阿耨多羅三藐三菩提。即于此處宣說是法無有增減。如我今日等無有異。爾時四眾比丘比丘尼優婆塞優婆夷。天龍夜叉乾闥婆阿修羅迦樓羅緊那羅摩睺羅伽人非人等。皆大歡喜踴躍無量。其中或有以衣散佛者。或以華者。或以諸鬘。所謂須曼那鬘。金鬘銀鬘。毗琉璃鬘。頗梨鬘。車磲鬘。馬瑙鬘。象瑙鬘。日光寶鬘。雜七寶鬘。以如是等鬘。而散佛上。諸天以曼陀羅華。摩訶曼陀羅華。波流沙華。摩訶波流沙華。曼殊沙華。摩訶曼殊沙華。迦迦勒羈華。摩訶迦迦勒羈華。盧遮摩禰華。摩訶盧遮摩禰華。輸娑摩禰華。摩訶輸娑摩禰華。如是等諸華而散佛上。復以天優缽羅華。波頭摩華。拘物頭華。分陀利華。而散佛上。于虛空中作天伎樂。種種歌頌贊嘆佛德。諸龍王等皆雨真珠散于佛上。一切女人即脫身上妙好瓔珞以散佛上。脫身上服以用奉佛。即整衣服右膝著地。一心合掌住于佛前。皆共和合而作是言。諸佛如來。言無有二智無障礙。記說我等必當作佛。  
　　爾時世尊告阿難言。如是阿難。是諸女人必于阿耨多羅三藐三菩提不退轉。所以者何。諸佛世尊。永斷愚癡貪欲嗔恚及諸憍慢塵垢黑闇一切染著。燒燃煩惱永盡無余。成就精進成就諸力。威德尊嚴神足自在光明照曜。眷屬成就尊貴威勢。色族姓處皆悉具足。相好具足光明具足到安隱處。如釋如梵如欲界中尊。威儀具足戒行具足觀察具足。天龍夜叉乾闥婆阿修羅迦樓羅緊那羅摩睺羅伽人非人等。皆共尊重恭敬贊嘆不染世法。永舍一切諸有為法。成就解脫諸佛之法見聞不虛。阿難白佛言。世尊。云何諸佛世尊聞不虛耶。  
　　佛告阿難。汝不知耶。阿難白佛言。世尊。實所未知。唯愿說之。云何如來聞不虛耶。  
　　佛告阿難。一心善聽。吾今解說。阿難當知。若有眾生。已聞今聞當聞釋迦牟尼佛名者。是諸眾生。皆于阿耨多羅三藐三菩提不退轉。所以者何。諸佛菩提無虛妄故。亦無貪欲及以嗔恚。阿難。何況今日現于我前能以一華散我上者。若有眾生。我泥洹后形像舍利。能持一華以供養者。如是眾生亦于阿耨多羅三藐三菩提不退轉。阿難白佛。若有畜生聞釋迦牟尼佛名者。皆于阿耨多羅三藐三菩提不退轉耶。佛告阿難。若有畜生聞釋迦牟尼佛名者。是諸眾生皆種阿耨多羅三藐三菩提種子因緣。所以者何。諸佛如來其有聞者聞必不虛。是故諸佛如來言無有二。阿難。譬如尼拘陀樹枝葉茂盛。能蔭百人至五百人。阿難于意云何。其樹種子為大小耶。阿難白佛言。世尊。其子甚小。佛告阿難。是尼拘陀樹種子雖小。得地水火風虛空眾緣故。而得生長漸次廣大。如是阿難。彼諸眾生種菩提種子漸次增長。當成阿耨多羅三藐三菩提。而不可腐敗不可敗壞。所以者何。以不住一切法作種子故。而不腐敗亦無毀壞。  
　　爾時阿難白佛言。世尊。為是諸佛本愿之力。為是諸佛法應爾耶。佛告阿難。是我本愿。若有聞我名者。必不退轉阿耨多羅三藐三菩提。亦是諸佛法應如是。所以者何。一切諸佛法皆等故。阿難白佛。若諸佛法等。以何緣故立誓愿耶。佛告阿難。諸佛世尊宣說法時。會中諸菩薩摩訶薩。聞佛說法即立誓愿。使我將來成佛說法。見聞不虛亦復如是。爾時阿難白佛言。甚奇世尊。成就如此希有之法。復以此法利益眾生。佛告阿難。如是如是。如汝所說。我為利益諸眾生故。遍諸佛土供養諸佛不惜身命。舍一切物無有慳吝。勤修精進積集難得。無所依倚菩提之道。于一切法而無所取。以攝眾生。  
　　爾時阿難白佛言。世尊。甚為希有。魔王波旬。聞說此經不作留難。佛告阿難。以不聞故不作留難。所以者何。文殊師利法王子。以神力隱蔽令不得聞故無留難。爾時文殊師利法王子還攝神力。惡魔波旬。即于夢中聞說新異不退轉法輪。亦聞稱釋迦牟尼佛名。即便驚悟。愁憂恐怖身毛皆豎。即從床上自投于地。作如是言。先所降伏今不伏我。先所領土今不屬我。愁憂苦惱發聲啼哭。以愁憂苦惱發聲啼哭故。身形老瘦猶如百歲老人。爾時惡魔波旬。將四種兵及三千大千世界所有魔天。來詣佛所。猶如菩薩坐道樹時。魔嚴兵眾來詣佛所亦復如是。爾時惡魔波旬。身形老劣如百歲人。頭低脊膢行步遲重。喘息短氣舉身戰掉。扶杖而行來詣佛所。當魔波旬來詣佛時。于虛空中所將眷屬四種兵眾。聞說不退轉法輪。亦聞釋迦牟尼佛名。時四種兵及諸眷屬。自然而住不能得前。生如是念。我等不復隨從波旬。爾時波旬單獨羸老。白佛言。乃至不留一人扶接我者。本降伏者今不伏我。先所領土今不屬我。世尊憐愍一切眾生。我今亦在眾生數中而不垂愍。乃至不留一人授我水者。爾時世尊告波旬言。眾生界多是無盡法。波旬當知。假令日日恒河沙等諸佛出世。一一諸佛于日日中度恒河沙眾生令般涅槃。而眾生界猶不可盡。時魔波旬復白佛言。眾生界雖不可盡。如我今者單獨羸老。在道行時若其顛躄。乃至無有扶接我者。唯愿世尊。安慰我意。令我歡喜速得還去。佛告波旬。且安意去。若有眾生。不信不解不退法者。是諸眾生皆屬于汝。是汝眷屬汝得自在。一切皆是扶接汝者。爾時波旬聞是語已。歡喜踴躍作如是言。我今當為眾生作諸留難。令于此法不信不解生于疑惑。生疑惑故當屬于我。我得自在。爾時波旬復白佛言。唯愿世尊。重安慰我令我歡喜而得還去。佛自說言。若有眾生聞我名者。皆于阿耨多羅三藐三菩提而不退轉。從今已往更莫復說。所以者何。若有眾生聞此語已。勤行精進求佛菩提。爾時世尊告波旬言。汝安意去。我當令諸眾生乃至無有住菩提者。亦復無有出眾生界者。無有眾生離色陰者。離受想行識陰者。波旬且安意去。我常令諸眾生。無有離身見者。離戒取見取者。離有所得者。離六十二見者。離過去未來現在想者。離殺生者。離不與取邪淫者。離妄語綺語惡口兩舌者。離貪恚邪見者。波旬且安意去。我不教眾生而行布施持戒忍辱精進禪定智慧。亦不教眾生行四攝法。不令眾生離眾生想。離慳著想。離父母想。離兄弟姊妹男女想。離晝夜想。離半月一月一年想。離布施持戒忍辱精進禪定智慧想。菩提心想。力無畏想。根力覺道想。佛法僧想。障菩提想。一切種智想。波旬汝且安意去。我當令眾生于一切法無遠離想。爾時波旬歡喜踴躍拔愁憂箭。即于是處還復本形。以諸天花而散佛上。繞佛三匝住于佛前。而說偈言。  
　　今日兩足尊　　說此微妙音 
　　佛無有二言　　今我大歡喜  
　　時魔波旬說此偈已歡喜安意漸離佛去。還本天宮皆共和合。受五欲樂以自娛樂。更不復生留難之心。說此降伏遣魔法時。大地六種震動。阿難白佛言。世尊。以何因緣大地震動。佛告阿難。說此降伏遣魔法時。六萬四千菩薩。于諸法中得無生法忍。阿難白佛言。世尊。今此會中頗有疑惑是法者不。佛告阿難。令此會中有十億眾生。皆生疑惑心意迷悶。作如是說。為是何語。將非我等錯謬聞耶。以是事故不知時方。亦不自知從何所來欲至何所。以疑惑故各不相見。阿難白佛。唯愿世尊。以慈悲心為此眾生速作照明。莫令此眾懷疑惑故墮于惡趣。以何因緣而作是說。惡魔波旬且安意去。我不令眾生住于菩提。乃至波旬且安意去。我不令眾生于一切法無遠離想。唯愿世尊。為此眾生速作照明。亦令將來眾生逮照明故。受持此法而不忘失。愿分別說。爾時世尊。便說偈言。  
　　菩提無住相　　亦無能住者 
　　是故說眾生　　無住菩提者 
　　菩提與眾生　　無二無有異 
　　是故說眾生　　無住菩提者 
　　亦無有眾生　　能離眾生界 
　　無所有不生　　畢竟不可得 
　　難思眾生界　　其性本自空 
　　假令一切智　　不見其離想 
　　我所說諸陰　　無眾生能離 
　　此陰與眾生　　無異常寂滅 
　　已知陰是空　　而不離其性 
　　說其體是一　　不可取而離 
　　已能知諸陰　　不取不可離 
　　無我無自性　　畢竟無所依 
　　諸陰如虛空　　陰所行亦爾 
　　行無所行故　　說陰如虛空 
　　如說虛空界　　非生非能生 
　　陰性亦如是　　無有能離者 
　　身見自性相　　無法而可得 
　　以不可得故　　我說不可離 
　　疑無有自性　　畢竟不可得 
　　以不得疑故　　眾生無能離 
　　無有諸眾生　　能持選擇戒 
　　見取諸眾生　　亦復不可得 
　　計有得法者　　眾生不可得 
　　有得法無心　　不離于自性 
　　如所說諸見　　凡有六十二 
　　如是等諸見　　皆如水中影 
　　已知此諸見　　皆如水中影 
　　無我無所有　　自性不可得 
　　過去未來想　　及與現在想 
　　此想無所有　　亦如水中影 
　　此想無有我　　眾生不可得 
　　以不得眾生　　是故不可離 
　　殺害諸眾生　　必趣崄惡處 
　　安置涅槃中　　無有能動者 
　　眾生若可得　　可有離動相 
　　眾生無有實　　故說不可離 
　　菩提名不與　　未曾有與者 
　　雖勤作方便　　而無動離者 
　　不行施眾生　　教行勝法施 
　　雖勤作方便　　而無動離者 
　　亦不得眾生　　依倚淫欲者 
　　欲中無有邪　　可與非邪合 
　　妄語諸眾生　　有緣者應化 
　　雖勤作方便　　而無動離者 
　　兩舌與惡口　　及以非時言 
　　如是等言說　　如響令人惑 
　　此法無處所　　亦不可染著 
　　此諸聲如響　　知其無所依 
　　本所有無明　　深計著于我 
　　以知我真實　　無能動離者 
　　亦能知嗔恚　　畢竟無有相 
　　菩提無相故　　無能動離者 
　　若能知邪見　　是名為正見 
　　以過著見法　　無能動離者 
　　不教諸眾生　　而以女色施 
　　賢圣所禁制　　是施有過患 
　　邪見所持戒　　圣道所捐棄 
　　智者不應教　　以此求圣法 
　　外道所稱贊　　種種諸忍相 
　　此忍非正道　　令人到涅槃 
　　外道所稱贊　　五熱精進法 
　　不能至菩提　　智者應舍離 
　　外道諸禪定　　盡行諸有想 
　　非諸佛所贊　　是以不教他 
　　不用世俗慧　　教化諸眾生 
　　此慧不能得　　不思議佛慧 
　　于清凈眾生　　成就無畏者 
　　我說于是眾　　不行四攝法 
　　深敬念佛者　　不教離是著 
　　佛有無染智　　亦無諸障礙 
　　深敬念法者　　不教離是著 
　　離欲最勝法　　云何而可離 
　　不著眾生想　　而發菩提心 
　　菩提不可著　　云何而得離 
　　父母及兄弟　　姊妹男女想 
　　此想皆如幻　　云何而可離 
　　此想一切處　　無法無所有 
　　無法無有故　　云何而可離 
　　晝想及夜想　　半月一月想 
　　此想無真實　　如熱時炎水 
　　施想與戒想　　忍辱精進想 
　　此想非真想　　云何以想離 
　　定想及慧想　　菩提心之想 
　　力無畏諸根　　是想皆虛誑 
　　諸覺及道想　　佛想與法想 
　　皆從無知起　　云何離此想 
　　分別諸僧想　　此想亦眾多 
　　從分別起故　　我說不可離 
　　不著菩提想　　及一切智想 
　　此想遠諸佛　　不思議菩提 
　　以是故我說　　波旬無智人 
　　不離此諸想　　而遠求菩提 
　　諸法及菩提　　皆悉知如如 
　　宣說不離義　　去魔憂惱心  
　　世尊決定說此降伏遣魔法時。會中十億眾生。拔猶豫箭無復疑惑。逮大照明。于諸法中得無生法忍。會中十億眾生皆共和合。住于佛前。而說偈言。  
　　不思議佛道　　今我以證知 
　　佛是導世師　　除斷我疑心 
　　以逮大照明　　安住佛法中 
　　諸方明凈故　　得見一億佛 
　　亦得見其法　　知色等不生 
　　遭遇救世師　　得凈如是智 
　　亦得見一億　　諸佛嚴凈土 
　　無上導世師　　皆悉住其中  
　　爾時十億眾生說此偈已。脫身所著上妙之服。為供養法歡喜奉佛。作如是言。愿令此法流布一切眾生皆得耳聞。爾時阿難白佛言。世尊。若有眾生。聞是降伏遣魔法者。能信能解不生疑惑。是善男子善女人得幾所福。佛告阿難。若善男子善女人。聞此降伏遣魔法一經耳。能信能解不疑惑者。功德甚多不可限量。阿難白佛言。其所得福可以方喻知不。佛告阿難。若善男子善女人。于日初分供養百千諸佛。于日中分供養百千諸佛。于日后分供養百千諸佛。尊重贊嘆以上妙房舍。一切所須皆悉充足。經百千劫。是善男子善女人。所得功德寧為多不。阿難白佛言。世尊。甚多甚多。不可限量難以喻知。佛告阿難。若善男子善女人。聞此降伏遣魔法一經耳。能信能解不疑惑者其福勝彼。  
　　爾時虛空中有三善男子求菩薩乘。自然而現漸漸而來。各各執持千大蓮花。其花高廣踰須彌山。有百千萬億葉。出百千萬億光色。爾時尊者阿難及諸時會。皆共遙見三善男子求菩薩乘者。漸漸而來。見已生希有心。爾時阿難白佛言。世尊。此善男子為從何來。佛告阿難。東方過恒河沙佛土有世界。名花高須彌山。此善男子。于彼世界。聞說此法及上因緣。以是故來。阿難白佛。彼世界佛名號何等。佛告阿難。彼佛名華高須彌山王如來等正覺。今現在說法。爾時三善男子求菩薩乘者。前詣釋迦牟尼佛。頭面禮足右繞三匝。右膝著地一心合掌。以所執華而散佛上。作如是言。世尊。我等今于此法。能信能解不生疑惑。所以者何。我等于此法中。無有疑惑猶如如來。爾時第一善男子求菩薩乘者白佛言。世尊若作是說。我是如來。此言便是正說。所以者何。我于此法不生疑惑故。爾時第二善男子求菩薩乘者白佛言。世尊。若作是說。我是世尊。此言便是正說。所以者何。我于此法不生疑惑故。爾時第三善男子求菩薩乘者白佛言。世尊。若作是說。我是佛。此言便是正說。所以者何。我于此法不生疑惑故。  
廣博嚴凈不退轉輪經卷第四  
　　爾時會中百千眾生。心皆擾動不安本坐作是念。無有二佛并出世間。今此善男子。以何等故發如是言。作是念已。展轉相語且共默然。世尊在座自當解說此諸菩薩如是語義。爾時阿難白佛言。世尊。此諸菩薩名字何等。乃能作是大師子吼。佛告阿難。其一菩薩名樂求如來音聲。第二菩薩名樂求世尊音聲。第三菩薩名樂求佛音聲。阿難當知。以是緣故。彼菩薩摩訶薩作如是說。阿難白佛言。世尊。今此會中有百千眾生。心皆擾動作是念。無有二佛并出世間。以何緣故彼作是說。唯愿如來敷演其義。令此大眾心不擾動。所種善根增益明凈。世尊。如人澡浴嚴治發爪膚色鮮凈。復以赤栴檀水更浴其身。膚色鮮凈倍勝于前。世尊。是諸眾生亦復如是。若聞說是語義。所種善根增益。明凈倍勝于前。爾時世尊。即說偈言。  
　　皆共一心聽　　我說是語義 
　　何故名如來　　世尊及佛耶 
　　能知過去如　　亦知未來如 
　　見一切法如　　是故名如來 
　　如先昔諸佛　　行不思議施 
　　我亦行此施　　是故作是說 
　　如先昔諸佛　　求無依倚道 
　　我亦如是求　　是故名如來 
　　不住一切法　　求寂靜菩提 
　　亦不得菩提　　是故名如來 
　　如昔諸菩薩　　勤苦行忍辱 
　　我亦行是忍　　能到忍彼岸 
　　如我昔精進　　勤求于菩提 
　　彼亦勤精進　　是故名如來 
　　彼已能通達　　諸法平等相 
　　亦不生心念　　是故名如來 
　　不念一切法　　其性常平等 
　　知此平等已　　而無差別心 
　　已能通達此　　如如平等定 
　　通達此定故　　是故名如來 
　　所說一切法　　各自有性相 
　　已知此性相　　畢竟常寂然 
　　知相名為慧　　知虛名為智 
　　若能知眾生　　名到慧彼岸 
　　如先昔智者　　智慧到彼岸 
　　亦不得此慧　　到彼岸寂然 
　　彼亦得此慧　　而到于彼岸 
　　不得此慧故　　是故名如來 
　　不得菩提如　　其性相難議 
　　不得一切法　　是故名如來 
　　已能逮無著　　不著如如來 
　　不著一切法　　通無著道故 
　　如先導世師　　能知見正道 
　　此道真實相　　未曾有始終 
　　彼亦如是修　　最勝無上道 
　　此道無始終　　性空無所有 
　　知道無始終　　諸法皆平等 
　　亦知如平等　　是故名如來 
　　道如菩提如　　及與不住如 
　　知如如虛空　　是故名如來 
　　我所說諸法　　其如常平等 
　　若能見此如　　應當求菩提 
　　阿難以是事　　彼作如是說 
　　如說能修行　　彼亦如是行 
　　若能行是行　　能作如是說 
　　知是不退轉　　無畏諸菩薩 
　　阿難應當知　　無畏諸菩薩 
　　能作如是說　　自言是如來  
　　阿難白佛言。世尊。以何因緣。得何等法名世尊耶。爾時世尊。便說偈言。  
　　皆共一心聽　　此百千億劫 
　　求如是菩提　　無量難思議 
　　為諸眾生故　　求如是菩提 
　　未曾有怖畏　　是故名世尊 
　　不畏于生死　　正住生死中 
　　化度諸眾生　　是故名世尊 
　　云何不怖畏　　云何住生死 
　　云何度眾生　　云何名世尊 
　　生死無有法　　而可破壞者 
　　不牢不破壞　　以此度眾生 
　　是名不怖畏　　是名住生死 
　　是名度眾生　　是名為世尊 
　　知諸法虛空　　而無怯弱心 
　　宣說諸法相　　而無所怖畏 
　　已斷諸怖畏　　遠離諸難處 
　　不畏難處故　　度難處眾生 
　　度多億眾生　　過生死崄難 
　　亦不得生死　　及所度眾生 
　　安置諸眾生　　寂靜涅槃岸 
　　亦不得眾生　　是名為世尊 
　　恒為諸眾生　　說如虛空法 
　　未曾生怖畏　　是名為世尊 
　　法性無差別　　說有種種名 
　　平等如菩提　　菩提不可得 
　　教導諸眾生　　令趣向菩提 
　　雖教如是法　　未曾有所說 
　　不可說而說　　度脫多眾生 
　　無畏無所取　　是故名世尊 
　　遠離一切想　　能修菩提相 
　　已過一切想　　是名為世尊 
　　已能滅諸想　　煩惱無有余 
　　以是故得稱　　名之為世尊 
　　以慧觀諸法　　知諸法平等 
　　常不求少法　　是故名世尊 
　　不重于名譽　　亦不求名譽 
　　恒為諸眾生　　說離名譽法 
　　菩提離名譽　　彼亦如是求 
　　若有重名譽　　是名遠菩提 
　　是聲猶如響　　分別故多種 
　　橫生諸分別　　我有如是名 
　　不著一切聲　　亦不依倚名 
　　無戲論菩提　　是名為世尊 
　　知如是諸法　　名之為世尊 
　　亦不得菩提　　是故名世尊 
　　知如是諸法　　而無有所著 
　　求如是菩提　　解脫無有漏 
　　阿難以是事　　及諸余因緣 
　　菩薩摩訶薩　　自言是世尊  
　　阿難白佛言。世尊。以何因緣。得何等法名為佛耶。爾時世尊。便說偈言。  
　　覺知一切法　　此法無所有 
　　已覺無有法　　是故名為佛 
　　覺了諸煩惱　　不令得自在 
　　以智離煩惱　　是故名為佛 
　　能覺此身空　　此身無所屬 
　　此身不牢固　　牢固不可得 
　　愚于不牢身　　而生堅牢想 
　　彼如實覺知　　是故名為佛 
　　覺無明無智　　自性無所有 
　　已得于明智　　是故名為佛 
　　所有過去想　　覺知是無想 
　　知想無相故　　更不隨此相 
　　修未來諸想　　現在想亦然 
　　已修一切想　　是故名為佛 
　　覺知色前際　　未曾有生起 
　　凡小雖分別　　不能令色生 
　　覺受無根本　　根本不可得 
　　于一切法中　　亦無有受者 
　　知想猶如幻　　其性無所有 
　　于一切法中　　不為想所累 
　　知行不能作　　種種諸身相 
　　身空行亦空　　是故無所作 
　　知行及與身　　猶如芭蕉樹 
　　如實能覺知　　是故名為佛 
　　觀識之實性　　亦不在身內 
　　亦不在身外　　而可有是識 
　　于一切法中　　識性不可得 
　　而于此身中　　無形無處所 
　　能如是知識　　識性無所有 
　　無想猶如幻　　未曾見識生 
　　于一切法中　　無有見識者 
　　一切眾生性　　未曾有作者 
　　眾生無作者　　諸法畢竟然 
　　若法若眾生　　無有來去相 
　　覺一切諸法　　畢竟無有相 
　　無分別戲論　　是故名為佛 
　　如諸佛不住　　佛正法大乘 
　　不住一切法　　是故名為佛 
　　如如諸法如　　諸佛不住如 
　　佛如菩提如　　是竟不可得 
　　為求菩提故　　應發如是心 
　　能覺此心相　　少法不可得 
　　為求菩提故　　應發如是心 
　　此心菩提等　　亦覺知如幻 
　　阿難以是事　　彼作如是說 
　　自言我是佛　　如佛導世師 
　　以佛之名聲　　說如是等法 
　　若有住此法　　盡應求菩提 
　　若有知此法　　是則近菩提 
　　于一切法中　　不生諸疑惑 
　　于諸法無疑　　必為世間上 
　　已知此法故　　能解密語義  
　　爾時世尊。說如來世尊佛名已。是時會中百千眾生白佛言。世尊。我等無復疑網逮大照明。得解菩薩摩訶薩名為如來世尊佛義。以一切法不可得故。于諸法中逮得法忍。如來今者猶如父母矜接我等。不令我等心有擾動。亦得覺知不擾動法。猶如虛空不可擾動。所以者何。我等今者覺一切法。猶如虛空無擾動故。爾時會中百千眾生。頭面禮佛右繞三匝。去佛不遠默然而坐。  
　　爾時會中有菩薩摩訶薩。名常笑諸根清凈。即從坐起。以種種華而散佛上。即說偈言。  
　　眾生多果想　　能解彼果想 
　　離果得具足　　故禮世間智 
　　眾生貪著果　　行種種果名 
　　唯佛能除解　　故禮世間智 
　　宣說果平等　　而以覺悟他 
　　說果是假名　　故禮世間智 
　　宣說平等法　　住平等法中 
　　覺一切法等　　故禮世間智 
　　眾生得果想　　除此有得心 
　　唯佛能除斷　　故禮世間智 
　　具知果寂滅　　不住種種果 
　　諸佛善密語　　故禮世間智  
　　爾時常笑諸根清凈菩薩摩訶薩。說是偈已。贊嘆世尊。頭面禮足右繞三匝。去佛不遠一心觀佛。目不暫眴歡喜而住。爾時會中有菩薩摩訶薩。名蓮華德藏。即從坐起。以花散佛。說此偈言。  
　　眾生多有想　　能解此有心 
　　離怖無所取　　故禮牟尼尊 
　　于諸有寂靜　　說無所有法 
　　遠離一切有　　故禮牟尼尊 
　　知有是空無　　其性無有我 
　　以遠離有畏　　故禮牟尼尊 
　　遠離諸憂戚　　能拔憂戚者 
　　永斷諸系縛　　故禮牟尼尊  
　　爾時蓮華德藏菩薩摩訶薩。說此偈已。贊嘆世尊。復更說偈。而白佛言。  
　　于后惡世中　　若有聞此經 
　　不生怖畏者　　皆應合掌禮  
　　爾時無垢意菩薩摩訶薩。即于佛前。而說偈言。  
　　若有聞此經　　不生疑惑者 
　　于一切時中　　應以眾花散  
　　爾時廣思惟菩薩摩訶薩。即于佛前。而說偈言。  
　　此經中廣說　　無量諸佛法 
　　眾生聞是法　　不疑惑者少 
　　貪著于己身　　生種種身想 
　　得聞如是經　　云是顛倒說 
　　當知屬于魔　　為魔所抑持 
　　無智聞此經　　返更生疑惑  
　　爾時青蓮華目菩薩摩訶薩。即于佛前。而說偈言。  
　　若有聞此經　　不生疑惑者 
　　猶如世間眼　　亦名施眼者。  
　　爾時樂供養塔菩薩摩訶薩。即于佛前。而說偈言。  
　　若有聞此經　　深生信樂者 
　　此人處世間　　猶如最上塔  
　　爾時渴仰意菩薩摩訶薩。即于佛前。而說偈言。  
　　雖在生死中　　應數生渴仰 
　　不著一切法　　能不疑此經  
　　爾時樂以衣施菩薩摩訶薩。即于佛前。而說偈言。  
　　應以多億衣　　細軟而平正 
　　以供覆其身　　不疑此法者  
　　爾時樂以食施菩薩摩訶薩。即于佛前。而說偈言。  
　　所說諸肴膳　　味中最上者 
　　應以供其人　　不疑此法者  
　　爾時悲念樂見眾生菩薩摩訶薩。即于佛前。而說偈言。  
　　悲念諸眾生　　應數數涕泣 
　　而于此經中　　無有信樂意 
　　若人少時間　　疑惑于此經 
　　當知地獄來　　還趣向地獄 
　　親近惡知識　　不解是深法 
　　無明網所覆　　不向此妙趣 
　　破戒自纏裹　　惡意好求短 
　　貪著于利養　　能誹謗是經 
　　不勤求菩提　　懈怠不精進 
　　惡慧樂小法　　不信解是經 
　　貪利養眾生　　計我隨愛欲 
　　深著于三世　　不能信是經 
　　愚佷惡心性　　染愛盲無智 
　　好樂多談說　　而不信是經 
　　好選擇衣服　　貪味嗜飲食 
　　少于白法者　　能誹謗是經 
　　著果諸眾生　　好說著果法 
　　解佛微密語　　如是者甚難 
　　過去先昔佛　　無上導世師 
　　盡能供養者　　能信解是經  
　　爾時遠離惡法菩薩摩訶薩。即于佛前。而說偈言。  
　　愚心貪著果　　能誹謗是經 
　　應遠離是人　　猶如臭糞穢 
　　亦如爛死尸　　行者皆遠避 
　　謗此經眾生　　皆應常遠離 
　　猶如劫村賊　　住大曠野中 
　　聞者皆馳走　　恐為我作難 
　　應如是馳走　　遠離是惡賊 
　　嗔恚懷惡意　　誹謗是經者  
　　爾時阿難白佛言。世尊。甚為希有。是諸菩薩摩訶薩。決定善說菩提之法。世尊。為是自三昧力。為是佛威神力。為是此經三昧力能作是說耶。佛告阿難。是諸善男子。曾于六十億那由他諸佛所。聞說是經無有增減。如我今者說微密語。等無有異。彼不以三昧力故能作是說。所以者何。彼于此經現見通達故。爾時阿難白佛言。世尊。若有聞此經能信能解不生疑惑者。世尊。是善男子善女人得幾所福。佛告阿難。若善男子善女人。欲求阿耨多羅三藐三菩提。以滿閻浮提七寶施諸如來。若有善男子善女人。得聞是經信解不疑。阿難當知。其所得福甚多甚多。阿難。置閻浮提。假使以恒河沙世界滿中七寶施諸如來。若有得聞此經信解不疑。其福勝彼。爾時世尊。欲重宣此義。而說偈言。  
　　若以閻浮提　　滿中七寶施 
　　奉諸佛如來　　慈悲導世者 
　　亦如恒河沙　　數等諸世界 
　　滿中諸珍寶　　以奉上諸佛 
　　若有聞此經　　能信能解者 
　　亦不生疑惑　　其福勝于彼  
　　爾時阿難白佛言。世尊。若有善男子善女人。得聞是經能信能解。能信解已。復能受持讀誦通利。是善男子善女人得幾所福。佛告阿難。若善男子善女人。求阿耨多羅三藐三菩提。遠離是經。于百劫中。行檀波羅蜜奉施諸佛。如是于百劫中。護戒忍辱精進禪定。起五神通修行智慧。以遠離此經故。不如善男善女。得聞是經信解不疑。受持讀誦悉令通利。其福勝彼。爾時世尊。欲重宣此義。而說偈言。  
　　若滿百劫中　　以種種肴膳 
　　以供導世師　　未名供養佛 
　　若能持此經　　是名供養佛 
　　諸佛敬法故　　是無上恭敬 
　　若滿百劫中　　以種種衣散 
　　救世大精進　　未名供養佛 
　　若能持此經　　是最勝供養 
　　是名供養佛　　勝前以衣施 
　　若滿百劫中　　以種種華散 
　　救世大精進　　未名供養佛 
　　欲以最勝供　　供養諸佛者 
　　應當持此經　　不染著諸果 
　　此供是大供　　諸供中最上 
　　若能持此經　　而不計于我 
　　若滿百劫中　　堅固守凈戒 
　　若不持此經　　彼皆無名稱 
　　若能持此經　　此戒有名稱 
　　于諸戒中上　　勝先行戒施 
　　雖有純凈戒　　無量難思議 
　　應當常勤求　　受持如是經 
　　如此經中說　　善修戒行者 
　　不名為惡戒　　亦不名破戒 
　　若持此經戒　　名持菩提戒 
　　持菩提定戒　　具足無作戒 
　　如是等諸戒　　皆于此經說 
　　若能持此經　　具足一切戒 
　　若人滿百劫　　能行大忍辱 
　　眾生惡口罵　　其心皆能忍 
　　若截其手足　　其身不擾動 
　　未曾起惡心　　嗔恨于他人 
　　行如是忍辱　　如忍辱仙人 
　　雖經百劫中　　其忍不為上 
　　若有聞此經　　信解能堪忍 
　　是忍名為上　　是忍名賢善 
　　是忍名最勝　　是忍無有上 
　　若能持此經　　而無所染著 
　　欲求無染著　　諸佛無上智 
　　不應生染著　　速受持此經 
　　若滿百劫中　　常立不坐臥 
　　除卻諸睡眠　　勤行大精進 
　　智者勤精進　　流布如是經 
　　是人到無畏　　勝彼大精進 
　　若滿百劫中　　能起五神通 
　　不得聞此經　　其智不為上 
　　若能持是經　　通達無依義 
　　于諸神通中　　是神通最上 
　　若滿百劫中　　修行諸智慧 
　　此慧是世間　　分別世間法 
　　若不學此經　　不名為明慧 
　　若能學是經　　是名堅固慧 
　　若有聞此經　　信樂無有上 
　　是人名為慧　　亦名通達者 
　　欲以如是慧　　能知諸法如 
　　應宣說此經　　當得如是慧 
　　慧者所行法　　皆此經中說 
　　應當勤精進　　受持于此經  
　　爾時阿難。即于佛前。而說偈言。  
　　應往一由旬　　乃至百由旬 
　　聽受如是經　　能舍離諸果 
　　設有大火坑　　縱廣一由旬 
　　智者從中往　　聽受如是經 
　　欲得諸圣戒　　于諸戒中上 
　　應流布是經　　能凈于戒身 
　　欲得諸圣禪　　于諸禪中上 
　　應流布是經　　燒一切煩惱 
　　欲得諸圣慧　　于諸慧中上 
　　應流布是經　　能凈諸法界 
　　欲往詣諸方　　嚴凈諸世界 
　　其界名喜樂　　應流布是經 
　　欲見阿閦佛　　諸牟尼中尊 
　　應當持是經　　廣為眾生說 
　　若欲凈菩薩　　種種之所行 
　　應流布是經　　得往安樂界 
　　得見彌陀佛　　光明不可議 
　　應流布是經　　諸佛之所說  
　　爾時世尊告阿難言。善哉善哉。如汝所言。所以者何。若善男子善女人。以不散心讀誦此經為他解說。欲見諸佛即皆得見。若以散亂心讀誦此經為他解說。其人命欲終時。眼見百千諸佛。所以者何。一切諸佛皆守護是善男子善女人故。爾時會中有一童女。名曰師子。與五百童女俱即從坐起。偏袒右肩右膝著地。一心合掌白佛言。若有女人。受持此經讀誦通利有何功德。爾時世尊告師子言。若有女人。欲求阿耨多羅三藐三菩提。受持是經讀誦通利。當知是身最是后邊。所以者何。若有女人。以不散亂心受持是經讀誦通利。所有煩惱受女人身者不現在前。師子白佛言。世尊。何等煩惱能受女身。佛告師子。凡諸女人見他女人形容端正。以金銀珍寶種種珠璣。嚴飾其身受眾快樂。見已生愛著心。不能如實觀察此身。但是糞聚臭穢不凈。假以彩色眾香涂熏。惑愚者眼便生染著。起諸煩惱故受女身。復次師子。女人之性多諸慳嫉。言說時異。心思時異。現前語異。屏處語異。為氣味故。有諸女人不為正法。嗔恚所弊睡眠所蓋樂喜談說。以是緣故不能受持此經。又于晝夜多染污心少出要心。成就如是諸惱心故。恒受女身不能令止。是故師子。若女人欲不起煩惱不受女身者。應當受持讀誦此經為他解說。所以者何。此經能除女人諸煩惱故。師子復白佛言。世尊。若有女人。不為離女身受持此經讀誦通利者。當受女身不。佛告師子。若有女人。雖不為離女身。受持此經讀誦通利。當知此身最是后邊。除其神足現女身者。師子。譬如有人投大火聚。而作是言。莫燒我身燒我膚色。于意云何。是人所語得稱意不。師子白佛言。不也世尊。所以者何。火性壞人形色。佛告師子。此經亦爾。燒諸煩惱令無有余。是故師子。若有女人。欲不受女身。欲速得一切佛法。欲得見無量無邊諸佛。欲得無礙辯才。欲以慈心遍緣一切眾生者。應受持此經讀誦通利為他解說。爾時師子及五百童女白佛言。世尊。我等于燃燈佛所受持是經。如是展轉至于今日。  
　　爾時阿難白佛言。世尊。是師子童女。未盡女身分耶。佛告阿難。于意云何。汝謂師子是女人耶。阿難白佛言。如是世尊。佛告阿難。莫作是言。所以者何。是師子及五百童女。以神通力現為女身。憐愍饒益未來世中諸女人故。所以者何。一切男子不得隨意入諸家中。是故阿難。師子童女。以神通力現受女身。而此女人。無女人法。無男子法。無非男非女法。所以者何。女人法男子法非男非女法不可得故。阿難。是師子于此法中不得一切法。成就法忍逮大照明。是故阿難。一切女人應當隨學。如師子童女受持是經讀誦通利為他解說。爾時會中有五千比丘尼。即從坐起偏袒右肩右膝著地。一心合掌白佛言。世尊。我從今日受持是經讀誦通利為他解說。所以者何。我不愿樂更受女身。受持是經。若不究竟讀誦通利。終不坐臥亦不睡眠。佛告諸比丘尼。善哉善哉。作如是言。發大莊嚴而自莊嚴。以大精進而自精進。所以者何。汝等不樂女身樂求佛法。是故汝等倍加精進。堅心受持讀誦是經。悉令通利為他解說。當知汝等所受女身最是后邊。爾時諸比丘尼。聞佛所說歡喜踴躍。各各脫身所著郁多羅僧。以散佛上。而說偈言。  
　　佛無有二語　　必成男子身 
　　說我等作佛　　我志愿滿足  
　　爾時會中有五千居士婦。從諸比丘尼聞是偈已。即從坐起偏袒右肩右膝著地。一心合掌白佛言。世尊。我等今者受持此經。讀誦通利為他解說。所以者何。我等今者欲得遠離不自在身。視人顏色猶如婢妾。女人之身雖生王家長養。令大娉與他王不得自在。盡其形壽奉事其夫。懷妊十月受種種苦。以是事故。我等從今勤加精進。受持是經為他解說。受一食法奉持齋戒。脅不觸地。乃至奪命。誓不與夫攜手親近。要當受持讀誦是經。爾時世尊告諸居士婦言。善哉善哉。諸善女人。快說此言。汝等從今更不屬他。常得自在。不視他顏色。無懷妊苦。不更處胎。生無淫欲無女人處諸佛世界。爾時阿難白佛言。世尊。此諸姊等所生之處。世界何名佛號何等。佛告阿難。世界名眾寶華光。佛號放眾寶摩尼王光如來等正覺。今現在說法。此諸女人當生彼國。諸居士婦。受持是經故得見彼佛。爾時諸居士婦。聞說是已。皆生歡喜。踴躍無量。即解頸十千真珠瓔珞。持用散佛。即于佛前。而說偈言。  
　　我等獲善利　　得遠離女身 
　　佛無有二語　　所說皆真實 
　　永棄如是身　　卑陋女人相 
　　但誑無智人　　不能如實知 
　　更不如婢妾　　屬他不自在 
　　亦不復十月　　懷妊受眾苦 
　　終不復更受　　處胎諸惡法 
　　已得離胎智　　此智無有上  
　　爾時諸居士婦說此偈已。頭面禮佛右繞三匝。去佛不遠皆共就坐。一心觀佛目不暫瞬。  
　　爾時釋提桓因。以天拘藪摩花而散佛上。作如是言。世尊。我當受持是經讀誦通利為他解說。佛告釋提桓因。憍尸迦。汝若如是終不更與阿修羅戰。  
　　爾時文殊師利法王子。欲令百千眾生所有善根轉明凈故。白佛言。世尊。如來昔者從我聞說是經發菩提心。佛告文殊師利。以是事故。汝于百千萬億那由他菩薩眾中。最為明照。于十方世界開悟眾生。如日光明。即時大地震動。天雨眾華。繞佛世尊積至于膝。爾時阿難白佛言。世尊。以何因緣大地震動。散諸天華積至于膝。佛告阿難。今百千萬億那由他諸天。從文殊師利聞說此言。歡喜踴躍散眾天華。皆發是言。我等當受持讀誦是經為他解說。如文殊師利法王子快說是言。我等亦當隨學。如文殊師利照明世間。我等亦當如是照明。說此語時。皆得憶念是經如現在前。是故心生歡喜踴躍無量。復聞我從文殊師利得聞此經。阿難。是故大地震動天雨眾華。爾時阿難白佛言。世尊。此經成就諸大功德。此經成就未曾有功德。非是成就少善根眾生得聞此經。佛告阿難。如是如是。如汝所言。若善男子善女人。供養無量百千諸佛乃聞是經。聞已信解受持讀誦為他解說。阿難。此善男子。在天人中當知如塔。若有受持讀誦是經者。其人所住方面便有明正法人。復次阿難。若有受持是經讀誦通利為他解說。乃至書寫經卷而供養者。當知是人離諸惡趣。已能降伏惡魔波旬。建立法幢能行法施。燃大法炬破無明闇。吹大法蠡趣向道場。擊大法鼓開甘露門降大法雨。充足一切樂求法者。開諸法藏諸佛所聚出大法財。知一切法遠離諸想。所謂色受想行識想。眼耳鼻舌身意想。色聲香味觸法想。遠離一切諸法想。乃至佛法僧想。阿難。若有從我聞此經者。受持讀誦。當知是人便是我子。從佛口生從法身生。是故阿難。若有眾生。欲食如來食。欲坐道場欲說正法。如我今者。應受持是經讀誦通利為他解說。乃至書寫經卷受持供養。  
　　爾時阿難白佛言。世尊。未來世中受持是經讀誦通利為他解說。乃至書寫經卷而供養者。皆是今日受持讀誦是經者耶。佛告阿難。如是如是。所以者何。我未曾見諸余世間。天人魔梵沙門婆羅門人及非人。于未來世能說是經。令他聞者無有是處。阿難。能于今日積聚法財。于未來世隨意受用。譬如居士若居士子。其家大富多饒財寶。金銀琉璃真珠摩尼。珂貝璧玉倉庫盈溢。奴婢僮仆象馬牛羊如是眾多。往至余方游戲觀看。其人后時還至財所得受用不。阿難白佛言。世尊。自在受用。是其財故。如是阿難。若于我前得聞此經。于未來世亦復得聞。受持讀誦如是經典。而設供養猶如令日。阿難。我以佛眼見有信解受持是經讀誦通利為他解說。乃至書寫經卷如今。阿難。而供養者。亦見誹謗不信受者。爾時阿難白佛言。世尊。若有眾生不信解是經而誹謗者。其人罪報當生何處。佛告阿難。且止不須問也。阿難白佛言。世尊。惟愿說之。為不信此法眾生生信樂故。佛告阿難。其人罪報生處。與五無間業等。阿難于意云何。假使有人于一日中。悉斷三千大千世界眾生命根。其人生處罪報云何。阿難白佛言。甚惡世尊。佛告阿難。其人罪報亦與彼等。阿難于意云何。假使有人。若壞若燒恒河沙諸佛般泥洹后所起塔廟。得罪多不。阿難。白佛言。甚多世尊。眼不應視。耳不應聞。佛告阿難。其人生處罪報云何。阿難白佛言。世尊。甚惡甚重。佛告阿難。其人罪報亦與彼等。阿難于意云何。假使有人。壞亂過去未來現在諸佛正法。其罪云何。阿難白佛言。甚重世尊。佛告阿難。其人罪報亦與彼等。阿難白佛言。世尊。若有毀呰誹謗令眾生遠離是經。其罪云何。佛告阿難。于意云何。三千大千世界眾生。皆行十善求阿耨多羅三藐三菩提。假使有人毀壞其眼。其罪多不。阿難白佛言。甚多世尊。當于百千萬億那由他劫。在地獄中受諸苦惱。  
　　佛告阿難。我今語汝。若有眾生毀謗此經。乃至一人令遠離者。當知此罪亦與彼等。阿難白佛言。世尊。若有菩薩。欲求阿耨多羅三藐三菩提。于此經中雖有疑心而不誹謗。其罪云何。佛告阿難。若生疑心則逆諸佛而有罪過。經一億劫遠離菩提。阿難白佛言。世尊。若有眾生誹謗是經。令多眾生而遠離者。所受罪身大小云何。佛告阿難。且止不須問此罪身大小。阿難白佛言。世尊。惟愿說之。令此四眾來世眾生慚愧怖畏。佛告阿難。其人罪身長一萬由旬受無量苦。阿難白佛言。其人不能護口。所受舌報大小云何。佛告阿難。其罪人舌。縱廣一千由旬。五百鐵犁光焰熾燃以耕其舌。復有五百鐵丸。光焰熾燃雨其舌上。以其前世不護口故。爾時四眾皆生怖懼身毛皆豎。涕泣流淚舉身投地。皆共同聲作如是言。世尊。我等今者為彼族姓子族姓女發露懺悔。愿令遠離如是罪身不受眾苦。會中復有涕泣流淚作如是言。世尊。我等若于此生。若前百千萬億那由他生。曾起疑心作是眾苦因緣者。我等今于如來等正覺前。及余百千萬億不可限量諸佛世尊前發露懺悔。諸佛如來愿以佛眼見知我等。我等今者所有罪業。皆悉發露不敢覆藏。我等愚小。無知無覺無有方便。惟愿諸佛。以憐愍故受我等悔。佛告諸善男子。善哉善哉。汝等。今于我前不覆藏罪發露懺悔。于我法中便為增益。阿難白佛言。世尊。今此會中生疑心者。皆受如是地獄苦耶。佛告阿難。今此會中生疑心者。以悔過故其罪甚少。阿難白佛言。彼人受罪為多少耶。佛告阿難。其人欲命終時。身上一一諸毛孔中受無量苦亦不經久。所以者何。以于我前及余無量無邊諸佛世尊悔過罪故。阿難是故。諸族姓子族姓女。不欲受如是罪身如是罪舌如是眾苦者。應當信解是經莫生疑惑。阿難。若有善男子善女人。不欲舍佛舍法舍比丘僧。不欲舍過去當來現在諸佛正法者。應受持是經讀誦通利為他解說。書寫經卷而供養之。阿難白佛言。世尊。如來今者說不退轉輪經。以何緣故作如是說。若不舍僧不舍何僧。佛告阿難。僧者所謂不退轉者說名為僧。為不退轉法。來集會者亦名為僧。阿難白佛言。退轉菩薩不在僧數中耶。佛告阿難。若有深發菩提心不見此心者。皆入不退轉僧中。阿難白佛言。希有世尊。諸佛成就大方便力。以方便故說如是法。爾時釋提桓因。以天曼陀羅華而散佛上。白佛言。世尊。愿令一切眾生皆成就如是方便。佛告釋提桓因。憍尸迦。若有信解是經者。皆當成就如是方便演說諸法。如我今者等無有異。爾時有百千諸天。以天曼陀羅花。而散佛上作是言。愿令一切眾生逮得是經。爾時阿難白佛言。世尊。惟愿如來。憐愍未來眾生守護是經。爾時佛告阿難。若善男子善女人。在大海中應聞是經。是善男子善女人皆悉得聞。所以者何。先佛如來已守護故。阿難白佛言。世尊。先佛如來雖守護是經。如來今者憐愍眾生當守護是經。爾時大地六變震動。即于佛前有閻浮那提金色天華自然而現。其華有百千萬億葉。出大光明遍照十方恒河沙諸佛世界。是時四眾皆見十方恒河沙世界諸佛世尊。是諸佛前。亦有閻浮那提金色天華。有百千萬億葉自然而現。出大光明遍照十方。爾時釋提桓因。即自化身作居士形。持種種花與諸四眾作如是言。諸仁今者可以此花散如來上。亦用供養是經法故。是時四眾即取其花散如來上。佛神力故所散之花。于諸佛上變成花蓋。是時四眾白佛言。世尊。以何緣故大地震動。是大蓮花于諸佛前自然而現。乃至東方恒河沙諸佛世界。南西北方四維上下恒河沙諸佛世界亦復如是。佛告四眾。若先有此相。當知諸佛已守護是經。爾時阿難白佛言。世尊。如來今者已守護是經耶。佛告阿難。如是如是。我已守護阿難白佛言。唯佛世尊守護是經。余世界佛亦守護是經耶。佛告阿難。十方恒河沙諸佛世尊亦守護是經。阿難白佛言。世尊。當何名是經。云何受持。佛告阿難。此經名不著諸果。亦名遠離諸果。亦名說堅信堅法八人須陀洹斯陀含阿那含阿羅漢聲聞辟支佛密義。亦名降伏遣魔。亦名與六波羅蜜相應。所以者何。若善男子善女人。信解是經受持讀誦。乃至書寫經卷而供養者。便具足修行六波羅蜜。阿難白佛言。世尊。云何信解是經受持讀誦。具足修行六波羅蜜耶。佛告阿難。若善男子善女人。信解是經名檀波羅蜜。不生疑惑名尸波羅蜜。堪任此法名羼提波羅蜜。心無怯弱名精進波羅蜜。心不擾動名禪波羅蜜。不分別一切法名般若波羅蜜。是故阿難。此經名六波羅蜜相應。亦名一切諸佛正說。亦名廣大不退轉輪。亦名廣博嚴凈不退轉輪。阿難。如是等名汝當受持。阿難白佛言。世尊。聞此經名。尚應聽受。何況具聞初中后說。佛告阿難。如是如是。如汝所言。阿難白佛言。世尊。若有得聞此經名者。能卻幾劫生死罪耶。佛告阿難。若有得聞廣博嚴凈不退轉輪經名者。聞已信解。阿難當知。是諸眾生。得卻百千劫生死。阿難白佛言。世尊。若有眾生。得聞是經。能信解已發菩提心者。逮得何法。佛告阿難。如是眾生已逮受記。當得阿耨多羅三藐三菩提。  
　　爾時四眾。各各自見其所坐前有大蓮華自然而現。其華開敷有百千葉。亦有百千萬億光色。是時四眾心生歡喜踴躍無量。即取是華以散佛上。作如是言。愿使我等于未來世宣說是經。猶如世尊等無有異。爾時世尊即便微笑。當爾之時。一切音樂不鼓自鳴。一切眾香自然芬熏。百千萬億虛空諸天。于虛空中作大音樂。復有百千萬億諸天。于虛空中雨天細末栴檀種種天香。天阿迦樓香。細末多摩羅香。復雨天閻浮那提金粟銀粟天摩尼寶。復雨曼陀羅華。摩訶曼陀羅華。波樓沙華。摩訶波樓沙華。曼殊沙華。摩訶曼殊沙華。迦迦羅華。摩訶迦迦羅華。樓遮摩那華。摩訶樓遮摩那華。輸婆摩那華。摩訶輸婆摩那華。天優缽羅華。拘物頭華。芬陀利華。如是眾華。而散佛上。種種天香。種種天鬘。乃至諸天所有珍寶皆悉雨之。虛空諸天現身在地。而作音樂以供養佛。世間諸人各各脫身所著上服而散佛上。復有諸人。脫手足瓔珞咽胸瓔珞所著天冠華鬘而散佛上。復有諸人。以金銀天冠。眾寶天冠。眾華天冠。栴檀天冠散佛上者。復有諸人歡喜踴躍稱慶無量。當爾之時。牛馬歡悅出和柔聲。虛空眾鳥出和雅音。地獄畜生離苦獲安。餓鬼充足離饑渴苦。天龍夜叉乾闥婆阿修羅迦樓羅緊那羅摩睺羅伽人非人等。皆悉歡喜踴躍無量。是時眾生皆得慈心。慈心相向無有忿恨。爾時阿難白佛言。世尊。以何因緣世尊微笑。諸佛如來不以無緣而笑。爾時世尊告阿難言。今此四眾比丘比丘尼優婆塞優婆夷。天龍夜叉乾闥婆阿修羅迦樓羅緊那羅摩睺羅伽人非人等。今于我前得聞此經。及未來世得聞經者。皆于阿耨多羅三藐三菩提而不退轉。后成佛時宣說是經無有增減。如我今日等無有異。佛說是經時。有無量無邊不可思議不可限量百千萬億那由他天龍夜叉乾闥婆阿修羅迦樓羅緊那羅摩睺羅伽人非人等。皆于阿耨多羅三藐三菩提而不退轉。佛說是經已。文殊師利法王子。無邊無量諸菩薩摩訶薩。尊者阿難諸大聲聞。及諸四眾比丘比丘尼優婆塞優婆夷。天龍夜叉乾闥婆阿修羅迦樓羅緊那羅摩睺羅伽人非人等。及諸世聞佛所說。皆大歡喜。  

 上一部：乾隆大藏經·大乘五大部外重譯經·不退轉法輪經四卷  下一部：乾隆大藏經·大乘五大部外重譯經·方廣大莊嚴經十二卷（第一卷～第六卷） 



  
乾隆大藏經·大乘五大部外重譯經·廣博嚴凈不退轉輪經 
  