  第0215部～佛說太子沐魄經一卷         
   
  
   大乘五大部外重譯經·第0215部   
佛說太子沐魄經一卷   
西晉三藏法師竺法護譯      
 
 
　　 
 
佛說太子沐魄經  
　　聞如是。一時佛在舍衛國祇樹給孤獨園。告諸比丘。昔者有王名婆羅奈。王有一太子字名沐魄。生有無窮之明。端正妙潔無有雙比。父母奇之供養瞻視。須其長大當為立字。然太子結舌不語十有三歲。恬惔質樸志若死灰意如枯木。目不視色耳不聽音。狀類喑啞聾盲之人。于是父母患而厭之。王語夫人。當奈之何。此子將為他國所笑。夫人語王。當召相師相之。知當語不。王即召婆羅門師使相太子。婆羅門言。此子非是世間人。為是熒惑耳。外為端正內懷不祥。危國滅宗將至不久不可畜養。宜當生埋誅而殺之。不除此子則絕國嗣。王語夫人。當如之何。今若不除此子恐后無復立太子。于是夫人隨王所為。王即召國中大臣共議之。一臣言。當遠徙深山無人之處。一臣言。當沒深水中。一臣言。但當隨師所語。掘作深坑而生埋之。王即隨是一臣所語。即召外陣兵三千余人。使掘地作藏。給世資糧侍以五仆。太子衣服瓔珞珠寶盡還太子。于是夫人心欲傷絕。我獨無相生子薄命乃值此殃。事不得止。涕淚哽咽不能自勝。于是復送太子著正殿上五百夫人見太子端正姝好無有雙比。皆言。太子何以不語而當生埋。五百婇女見太子端正姝好。皆為太子作禮而言。何以不語而當生埋。各為太子作其伎樂。太子默然不觀不聽。復送太子著外殿上。五百大臣見太子端正姝好無有雙比。前白大王。太子非是不語之人。且復宿留語在不久。婆羅門言。不可審信。王語大臣。此是國事非卿所知。作藏已訖來迎太子。王語其仆。使太子載我四望象車。令國中人民就觀太子當語。若語者便載來還。于是太子乘車尋路。國中耆舊大臣皆宛轉車前而言。太子。要當一語。若不語者便以車輾我上過去。遮蠡虎賁扶避使過。遂侍太子遂到藏所。時有數千萬人。皆隨太子往到藏所。皆塞藏戶。太子復不得前。遮蠡虎賁麾人便卻。太子適前。飛鳥走獸復驚來前繞藏三匝。復塞藏戶。太子復不得前。于是太子舉右手住而言。我正不語而當生埋。我適欲語恐入地獄。我所以不語者。欲安身避害濟神離苦。是以不語。而信誑詐之言。謂我聾盲為實喑啞。是時人民聞太子語有絕妙之音世所希聞。行者為止。坐者為之起。皆言。太子神圣乃爾。皆前叩頭求恩悔過。原赦我罪。其仆聞之歡喜踴躍。馳白大王。太子已語。上徹蒼天下徹黃泉。飛鳥走獸皆來伏聽于太子前。王聞太子語歡欣踴躍。即與夫人駕四望象車。往迎太子。太子顧視父王下車避道。四拜而起而言。勞屈父王遠來見迎。今日父子已生相棄捐。恩愛已乖骨肉以離。其義甚愆不可聽觀。王語太子。不可不可。汝為智者當原不及。共還入國舉位與汝。我自避退。太子答言。我曾為國王用行有缺漏故。下入地獄六萬余歲。蒸煮剝裂其痛難忍。當此之時。父母寧能知我地獄苦痛劇不。寧能分取我身上痛不。我厭畏地獄苦。是以結舌不語十有三歲。冀得免瑕除去垢穢。出于塵埃之外不與罪會。除憂去累念生若寄。不可選軟去道日遠。高翔遠逝自濟于世。世間無常恍惚如夢。室家歡娛須臾間耳。歡樂暫有憂苦延長。王知太子意堅志固。遂聽學道。于是太子棄國捐王。入山求道思惟禪定。壽終即生兜術天上。畢天之壽下生世間。為迦維羅衛王作太子。自致得佛。佛告阿難。爾時太子沐魄者我身是也。是時父王者今閱頭檀是也。是時母者今摩耶是也。是時侍我五仆者阿若拘鄰等是也。是時婆羅門欲生埋我者今調達是也。我與調達世世有怨。佛說經訖。諸弟子諸天龍鬼神帝王人民皆大歡喜。為佛作禮。  

 上一部：乾隆大藏經·大乘五大部外重譯經·佛說九色鹿經一卷  下一部：乾隆大藏經·大乘五大部外重譯經·太子慕魄經一卷 



  
乾隆大藏經·大乘五大部外重譯經·佛說太子沐魄經 
  