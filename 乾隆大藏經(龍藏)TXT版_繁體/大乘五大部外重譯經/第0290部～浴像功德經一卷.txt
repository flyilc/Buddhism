  第0290部～浴像功德經一卷         
   
  
   大乘五大部外重譯經·第0290部   
浴像功德經一卷   
唐三藏法師釋義凈奉制譯      
 
 
　　 
 
浴像功德經  
　　如是我聞。一時薄伽梵在王舍城鷲峰山頂。與大苾芻眾千二百五十人俱。復有無量無邊大菩薩眾天龍八部悉皆云集。爾時清凈慧菩薩在眾中坐。為欲愍念諸有情故。作是思惟。諸佛如來以何因緣。得清凈身相好具足。復作是念。諸眾生類得值如來親近供養。所獲福報無量無邊。未知如來般涅槃后。所有眾生作何供養修何功德。令彼善根速能究竟無上菩提。作是念已。即從座起偏袒右肩。頂禮佛足長跪合掌白佛言。世尊。我欲請問愿垂聽許。佛言。善男子。隨汝所問我當為說。爾時清凈慧菩薩白佛言。諸佛如來應正等覺。以何因緣得清凈身相好具足。又諸眾生得值如來親近供養。所獲福報無量無邊。未審如來般涅槃后。所有眾生作何供養修何功德。令彼善根速能究竟無上菩提。  
　　爾時世尊告清凈慧菩薩言。善哉善哉。汝能為彼未來眾生發如是問。汝今諦聽。善思念之。如說修行。吾當為汝分別解說。清凈慧菩薩言。唯然世尊。愿樂欲聞。  
　　佛告清凈慧菩薩言。善男子。應知布施持戒忍辱精進靜慮智慧。慈悲喜舍。解脫解脫知見。力無所畏。一切佛法一切種智善清凈故。如來清凈。若于如是諸佛如來。以清凈心種種供養。香花瓔珞幡蓋敷具。布在佛前種種嚴飾。上妙香水澡浴尊儀。燒香普熏運心法界。復以飲食鼓樂弦歌。贊詠如來不共功德。發殊勝愿回向無上一切智海。所生功德無量無邊。乃至菩提常令相續。所以者何。如來福智不可思議無數無等。善男子。諸佛世尊具有三身。謂法身受用身化身。我涅槃后。若欲供養此三身者。當供養舍利。然有二種。一者身骨舍利二者法頌舍利。即說頌曰。  
　　諸法從緣起　　如來說是因 
　　彼法因緣盡　　是大沙門說  
　　若男子女人苾芻五眾應造佛像。若無力者下至大如[麩-夫+黃]麥。造窣睹波形如棗許。剎竿如針。蓋如麩片。舍利如芥子。或寫法頌安置其中。如上珍奇而為供養。隨己力能至誠殷重。如我現身等無有異。善男子。若有眾生。能作如是勝供養者。成就十五殊勝功德而自莊嚴。一者常有慚愧。二者發凈信心。三者其心質直。四者親近善友。五者入無漏慧。六者常見諸佛。七者恒持正法。八者能如說行。九者隨意當生凈佛國土。十者若生人中大姓尊貴人所敬奉生歡喜心。十一者生在人中自然念佛。十二者諸魔軍眾不能損惱。十三者能于末世護持正法。十四者十方諸佛之所加護。十五者速得成就五分法身。爾時世尊即說頌曰。  
　　我般涅槃后　　能供養舍利 
　　或造窣睹波　　及以如來像 
　　于彼像塔處　　涂拭曼荼羅 
　　以種種香華　　散布于其上 
　　以凈妙香水　　灌沐于像身 
　　上味諸飲食　　盡持以供養 
　　贊嘆如來德　　無量難思議 
　　方便智神通　　速至于彼岸 
　　獲得金剛身　　具三十二相 
　　八十隨形好　　濟度諸群生  
　　爾時清凈慧菩薩聞是頌已。白佛言。未來眾生云何浴像。佛告清凈慧菩薩言。汝等當于如來起正念心。勿著二邊迷于空有。于諸善品渴仰無厭。三解脫門善修智慧。常求出離勿住生死。于諸眾生起大慈悲。愿得速成三種身故。善男子。我已為汝說四真諦十二緣生六波羅蜜。今更為汝及諸國王王子大臣后宮妃后天龍人鬼說浴像法。諸供養中最為第一。勝以恒河沙等七寶布施。若浴像時。應以牛頭栴檀。白檀紫檀沉水。熏陸郁金香。龍腦香。零陵藿香等。于凈石上磨作香泥。用為香水置凈器中。于清凈處以好土作壇。或方或圓隨時大小。上置浴床中安佛像。灌以香湯凈潔洗沐。重澆清水。所用之水皆須凈瀘勿使損蟲。其浴像水兩指瀝取安自頂上。名吉祥水。瀉于凈地莫令足踏。以細軟巾拭像令凈。燒諸名香周遍香馥安置本處。善男子。由作如是浴佛像故。能令汝等人天大眾。現受富樂無病延年。于所愿求無不遂意。親友眷屬悉皆安隱。長辭八難永出苦源。不受女身速成正覺。既安置已。更燒諸香親對像前。虔誠合掌。而說贊曰。  
　　我今灌沐諸如來　　凈智功德莊嚴聚 
　　愿彼五濁眾生類　　速證如來凈法身 
　　戒定慧解知見香　　遍十方剎常芬馥 
　　愿此香煙亦如是　　無量無邊作佛事 
　　亦愿三涂苦輪息　　悉令除熱得清涼 
　　皆發無上菩提心　　永出愛河登彼岸  
　　佛說此經已。是時眾中有無量無邊菩薩。得無垢三昧。無量諸天得不退智。諸聲聞眾愿求佛果。八萬四千眾生。皆發阿耨多羅三藐三菩提心。  
　　爾時清凈慧菩薩白佛言。世尊。幸蒙大師哀愍。我等教浴像法。我今勸化國王大臣一切信心樂功德者。于日日中澡沐尊儀獲大利益。常當頂受歡喜奉行。  

 上一部：乾隆大藏經·大乘五大部外重譯經·佛說浴像功德經一卷  下一部：乾隆大藏經·大乘五大部外重譯經·佛說校量數珠功德經一卷 



  
乾隆大藏經·大乘五大部外重譯經·浴像功德經 
  