  第0275部～佛說緣起圣道經一卷         
   
  
   大乘五大部外重譯經·第0275部   
佛說緣起圣道經一卷   
唐三藏法師玄奘奉詔譯      
 
 
　　 
 
佛說緣起圣道經  
　　如是我聞。一時薄伽梵在室羅筏國住誓多林給孤獨園。與大苾芻眾千二百五十人俱。及諸菩薩摩訶薩等無量大眾。  
　　爾時世尊告諸大眾。吾未證得三菩提時。獨處空閑寂然宴坐發意思惟。甚奇世間沉淪苦海。都不覺知出離之法。深可哀愍。謂雖有生有老有死此沒彼生。而諸有情不能如實知生老死出離之法。  
　　我復思惟。由誰有故而有老死。如是老死復由何緣。我于此事如理思時。便生如是如實現觀。由有生故便有老死。如是老死由生為緣。我復思惟。由誰有故而得有生。如是生者復由何緣。我于此事如理思時。便生如是如實現觀。由有有故便得有生。如是生者由有為緣。我復思惟。由誰有故而得有有。如是有者復由何緣。我于此事如理思時。便生如是如實現觀。由有取故便得有有。如是有者由取為緣。我復思惟。由誰有故而得有取。如是取者復由何緣。我于此事如理思時。便生如是如實現觀。由有愛故便得有取。如是取者由愛為緣。我復思惟。由誰有故而得有愛。如是愛者復由何緣。我于此事如理思時。便生如是如實現觀。由有受故便得有愛。如是愛者由受為緣。我復思惟。由誰有故而得有受。如是受者復由何緣。我于此事如理思時。便生如是如實現觀。由有觸故便得有受。如是受者由觸為緣。我復思惟。由誰有故而得有觸。如是觸者復由何緣。我于此事如理思時。便生如是如實現觀。由有六處便得有觸。如是觸者六處為緣。我復思惟。由誰有故而有六處。如是六處復由何緣。我于此事如理思時。便生如是如實現觀。由有名色便有六處。如是六處名色為緣。我復思惟。由誰有故而有名色。如是名色復由何緣。我于此事如理思時。便生如是如實現觀。由有識故便有名色。如是名色由識為緣。我齊此識意便退還不越度轉。謂識為緣而有名色。名色為緣而有六處。六處為緣而有其觸。觸為緣受。受為緣愛。愛為緣取。取為緣有。有為緣生。生為緣故便有老死愁嘆憂苦擾惱生起。如是積集純大苦聚。  
　　我復思惟。無有誰故而無老死。由誰滅故老死隨滅。我即于此如理思時。便生如是如實現觀。無有生故便無老死。由生滅故老死隨滅。我復思惟。無有誰故而無有生。由誰滅故此生隨滅。我即于此如理思時。便生如是如實現觀。無有有故便無有生。由有滅故生即隨滅。我復思惟。無有誰故而無有有。由誰滅故此有隨滅。我即于此如理思時。便生如是如實現觀。無有取故便無有有。由取滅故有即隨滅。我復思惟。無有誰故而無有取。由誰滅故此取隨滅。我即于此如理思時。便生如是如實現觀。無有愛故便無有取。由愛滅故取即隨滅。我復思惟。無有誰故而無有愛。由誰滅故此愛隨滅。我即于此如理思時。便生如是如實現觀。無有受故便無有愛。由受滅故愛即隨滅。我復思惟。無有誰故而無有受。由誰滅故此受隨滅。我即于此如理思時。便生如是如實現觀。無有觸故便無有受。由觸滅故受即隨滅。我復思惟。無有誰故而無有觸。由誰滅故此觸隨滅。我即于此如理思時。便生如是如實現觀。無六處故便無有觸。六處滅故觸即隨滅。我復思惟。無有誰故而無六處。由誰滅故六處隨滅。我即于此如理思時。便生如是如實現觀。無名色故便無六處。名色滅故六處隨滅。我復思惟。無有誰故而無名色。由誰滅故名色隨滅。我即于此如理思時。便生如是如實現觀。無有識故便無名色。由識滅故名色隨滅。我復思惟。無有誰故而無有識。由誰滅故此識隨滅。我即于此如理思時。便生如是如實現觀。無有行故便無有識。由行滅故識即隨滅。我復思惟。無有誰故而無有行。由誰滅故此行隨滅。我即于此如理思時。便生如是如實現觀。無無明故便無有行。無明滅故行即隨滅。由行滅故識亦隨滅。由識滅故名色隨滅。名色滅故六處隨滅。六處滅故觸亦隨滅。由觸滅故受亦隨滅。由受滅故愛亦隨滅。由愛滅故取亦隨滅。由取滅故有亦隨滅。由有滅故生亦隨滅。由生滅故老死愁嘆憂苦擾惱皆亦隨滅。如是永滅純大苦聚。  
　　我復惟。我今證得舊道舊徑舊所行跡古昔諸仙之所游履。  
　　譬如有人游行曠野崄穢稠林。欻然值遇舊道舊徑舊所行跡古昔諸人嘗所游履。彼即尋行。既尋行已。見舊城郭古昔王都。園林池沼無不具足。凈妙街衢甚可愛樂。其人見已。如是思惟。我今宜應速詣王所啟白斯事。爾時彼人便到王所。啟白王言。大王當知。我有因緣游行曠野崄穢稠林。欻然值遇舊道舊徑舊所行跡古昔諸人嘗所游履。我即尋行。既尋行已見舊城郭古昔王都。園林池沼無不具足。凈妙街衢甚可愛樂大王。今者若都彼城。定使大王昌隆廣大。安隱豐樂人民熾盛。爾時其王便都彼城。后時王都昌隆廣大。安隱豐樂人民熾盛。  
　　我亦如是。今已證得舊道舊徑舊所行跡古昔諸仙嘗所游履。何等名為舊道舊徑舊所行跡古昔諸仙嘗所游履。當知即是八支圣道。謂初正見次正思惟。正語正業。正命正勤。正念正定。惟至第八。如是名為舊道舊徑舊所行跡古昔諸仙嘗所游履。我昔尋行。既尋行已。曾見老死。見老死集。見老死滅。見于老死趣滅行跡。如是曾見生有取愛受觸六處名色識行。曾見行集。曾見行滅。曾見于行趣滅行跡。我于此法自然通達。現等覺已。告諸苾芻諸苾芻尼鄔波索迦鄔波斯迦。及告種種外道沙門諸婆羅門雜出家類無量大眾。是諸苾芻。若于此中。能正修行成能證者。便能證得正理法善。諸苾芻苾芻尼鄔波索迦鄔波斯迦無量大眾。若于此中。能正修行成能證者。便能證得正理法善。如是乃能增廣梵行亦當饒益無量眾生。為諸天人正善開示。時諸苾芻及諸菩薩摩訶薩等無量大眾。聞佛所說嘆未曾有。皆大歡喜信受奉行。  

 上一部：乾隆大藏經·大乘五大部外重譯經·佛說貝多樹下思惟十二因緣經一卷  下一部：乾隆大藏經·大乘五大部外重譯經·佛說稻稈經一卷 



  
乾隆大藏經·大乘五大部外重譯經·佛說緣起圣道經 
  