  第0212部～菩薩睒子經一卷         
   
  
   大乘五大部外重譯經·第0212部   
菩薩睒子經一卷   
開元錄云失譯人名附西晉      
 
 
　　 
 
菩薩睒子經  
　　聞如是。一時佛在比羅勒國。與千二百五十比丘及眾菩薩國王大臣人民長者居士清信士女不可稱計。一時來會。佛告諸比丘。皆悉寂靜定意聽。我前世初求得菩薩道時。戒行普具精進一心。修集智慧行于善權。功德累積不可稱說。諸天釋梵天龍鬼神帝王人民無能行者。阿難聞佛言。更整衣服長跪叉手。白佛言。愿欲聞之。  
　　佛告阿難。乃往過去無數世。時有菩薩名曰一切妙。仁慈惠施救濟群生。常行四等心度世危厄愍育苦人。時于兜術天上教授天人。常以晝夜各三時定意。思惟三界。照觀十方天下人民善惡之道。知有孝順父母奉敬三尊。恭順師長修諸功德者。常以天眼遍察五道。時有迦夷國。中有一長者孤無兒子。夫妻兩目皆盲。心愿入山求無上慧。修清凈志信樂空閑。菩薩念言。此人發意所學微妙。而兩目無所見。若入山中者或墮溝坑。或逢毒蟲所見枉害。若我壽終為其作子。供養父母終其年壽。  
　　于是菩薩壽盡。即下生為盲父母家作子。父母歡喜甚愛重之。本發大意欲行入山。以生子故。便留樂世間。子年七歲號字曰睒。睒至孝仁慈奉行十善。不殺不盜不淫不欺誑。不飲酒不妄言不綺語。不嫉妒不咒詛。信道不疑晝夜精進。奉事父母如人事天。言常含笑不傷人意。行則應法不妄傾邪。父母喜悅無復憂愁。年過十歲。睒長跪白父母言。本發大意欲入深山。求志空寂無上正真。豈以子故而絕本愿。人在世間無常百變。命非金石對至無期。愿如本意宜及上時入山清凈。我自尋隨與父母俱。供養隨意不失時節。父母報睒言。子之孝順天自知之。不違本誓便共入山。  
　　睒即以家中所有之物。皆施國中諸貧窮者。便與父母俱共入山。睒至山中以蒲草為父母作屋。施作床蓐。不寒不熱恒得時宜。適入山中一年。眾果豐茂食之香甘。泉水涌出清而且涼。池中蓮華五色精明。栴檀雜香樹木豐茂倍于常時。風雨時節不寒不熱。樹葉相接以障雨露。蔭覆日光其下常涼。飛鳥翔集奇妙異類。皆作音樂之聲。以娛樂盲父母。師子熊羆虎狼毒獸。皆自慈心相向無復相害之意。皆食啖草果無恐懼之心。獐鹿熊羆雜類之獸皆來附近睒。音聲相和皆作娛樂之音。睒至孝慈心履地常恐地痛。天神山神皆作人形。晝夜慰勞三道人。三道人一心定意無復憂愁。睒常與父母。取百種果蓏以食父母。恒有盈余。渴飲泉水無所乏短。父母時渴欲飲。睒著鹿皮之衣。提瓶行取水。麋鹿眾鳥亦復往飲水。不相畏難。  
　　時有迦夷國王入山射獵。王遙見水邊有麋鹿。引弓射鹿。箭誤中睒胸。睒被毒箭舉身皆痛。便大呼言。誰持一毒箭射殺三道人者。王聞人聲即便下馬往到睒前。睒謂王言。象坐牙死。犀坐其角。翠為毛故。獐鹿為皮肉故。今我無角無牙無毛。皮肉不可啖。我今坐何等罪死耶。王問睒言。卿是何等人。被鹿皮衣與禽獸無異。睒言。我是王國中人。與盲父母俱來入山中。學道二十余年。未曾為虎狼毒蟲所見害。今便為王所射殺。登爾之時。山中大風暴起吹折樹木。百鳥悲鳴。師子熊羆走獸之輩皆大號呼動一山中。日無精光流泉為竭。眾華萎死雷電動地。時盲父母驚起自相謂言。睒行取水經久不還。將無為虎狼毒蟲所害。禽獸悲鳴音聲號呼不如常時。風起四面樹木摧折。必有災異。王時怖懅大自悔責。我所作無狀。我本射鹿箭誤相中耳。射殺道人其罪甚重。坐貪小肉重受其殃。我今以一國珍寶庫藏之物宮殿妓女丘郭城邑。以救子命。時王便前以手挽拔睒胸箭。箭深不可得出。飛鳥走獸四面云集號呼。動一山中。王益惶怖三百六十節節皆動。睒語王言。非王之過。自我宿罪所致。我不惜身命。但憐念我盲父母。年既衰老兩目無所見。一旦無我亦當終歿無所依仰。以是之故。用自懊惱酷毒耳。登爾之時。諸天龍神山神水神樹神皆為肅動。王復重言。我寧入泥犁中百劫受罪。使睒身活。長跪向睒悔過言。若子命終我當不復還國。便住山中供養卿父母如卿在時。勿以為念。諸天龍神皆當證知。不負此誓。睒聞王此誓言。雖被毒箭心喜意悅。雖死不恨。以我盲父母累王供養。道人現世罪滅得福無量。王言。卿語我父母處。及子未死語我知之。睒即指示語。從此步徑去是不遠。自當見一草屋。我父母在其中止。王徐徐往勿令我父母怖懅。以善權方便解語其意。為我上謝父母。無常今至當就后世。不惜我命但念父母年老兩目復盲。一旦無我無所依仰。以此懊惱自酷毒耳。死自當分。宿罪所致無有得脫者。今自懺悔于父母。從無數劫以來所行眾惡于此罪滅福生。愿我與父母世世相值不相遠離。愿父母終保年壽。勿有憂患。天龍鬼神常隨護助災害消滅。所欲應意無為自然。王便將數人徑詣父母許。王去之后睒便奄然而死。飛鳥禽獸皆大號哭。繞睒尸上以舌舐睒身血。盲父母聞此音聲益用怖懼彷徨而住。王行馳駃觸動草木肅有人聲。父母驚言。此是何人非我子行。王言。我是迦夷國王。聞道人在山中學道。故來供養道人。父母言。大王來大善。勞屈威尊遠臨草野。王體中安隱不。宮殿夫人太子官屬人民皆安善不。風雨和調五谷豐足不。鄰國不相侵害不。王答道人言。蒙道人恩皆自平安。王問訊盲父母。來在山中勞心勤苦。樹木之間。飛鳥走獸無有侵害道人者不。在山中寒暑隨時現世安隱不。盲父母言。蒙大王厚恩常自安隱。我有孝子名睒。常為我取百種果蓏。泉水恒自豐饒。山中風雨和調無所乏短。我有草席可坐果蓏可食。睒行取水且欲來還。王聞盲父母言。又大傷心淚出而言。我罪惡無狀入山射獵。見水邊有群鹿。引弓射之。箭誤中道人子。睒身被毒箭甚痛故。來語二道人。父母聞之舉身自撲。如太山崩。地為震動。王便自往前扶牽。父母仰天號哭自訴言。我子睒天下至孝仁慈無有過者。踐地常恐地痛。今有何罪而王射殺之。向者大風卒起吹折樹木。百鳥悲鳴號哭動一山中。我在山中二十余年。未曾有此災異。疑我子取水經久不還。必當有故。諸神皆驚肅肅而動。母啼號不可復止。父言且止。人生無有不死者。無常自然不可得卻。且問王言。睒為射何許今為死活。王具以睒口中所言。向盲父母說之。聞王此言。又大感絕。我一旦無子俱亦當死。愿王牽我二人往臨睒尸上。王即牽盲父母往到尸上。父抱其兩腳。母抱其頭著膝上。各以一手捫摸其胸箭。仰天大喚言。諸天及龍神山神樹神水神。我子仁慈至孝諸神所知。何能不一哀我子是善子。母便以舌舐睒胸瘡。愿毒入我口。我年已老目無所見。以身代子之命。睒活我死死不恨也。于是盲父母言。若睒有至誠至孝者。天地所知。箭當拔出毒藥當除。睒當更生。于是第二忉利天王釋座即為大動。以天眼見二道人抱子號哭。乃聞第四兜術天諸天宮龍宮皆儼儼而為動。釋梵四天王即從第四天上來如人伸臂頃。來下住睒前。以神藥灌睒口中。藥入睒口。箭自拔出便活如故。父母驚喜。見睒已死更活兩目皆開。飛鳥禽獸皆作歡樂之音。風息云消日為重光。泉水涌出。眾華五色樹色光榮倍于常。時王大歡喜不能自勝。禮天帝釋還禮父母及子睒。愿我國財以上道人。身自留住供養。現世罪滅宿怨得除。睒答王言。欲報恩者王且還國。安慰國人。皆令奉持五戒。王勿復射獵夭傷蟲獸。現世身不安隱。壽盡當入泥犁中。人居世間恩愛暫有。別離久長不得常在。王宿有功德今得為王。莫以得自在故而自放恣。于時國王大自悔責。自今以后當如睒教敕。不敢有廢。諸隨王射獵者數百人。見睒已死神人持藥來下入口即活父母眼開。皆踴躍發意奉持五戒終身不犯。王還國已宣令國中。諸有貧窮盲父母如睒比者。皆當供養不得捐舍。犯者令有重罪。于是國中人民以睒活故。上下相教奉修五戒。修行十善。死得升天無入三惡道者。佛告阿難。諸來會者。宿命睒身我身是也。  
　　時盲父者。今現父王閱頭檀是也。時盲母者。今現我母王夫人摩耶是也。迦夷國王者。阿難是也。時天帝釋者。彌勒是也。使我疾成無上正真之道決皆是我父母育養慈恩。從死得生感動天龍鬼神。父母恩重孝子所致。今得為佛并度國人。皆由孝順之德。佛告阿難。汝廣為一切人民說之。人有父母不可不孝。道不可不學。濟神離苦后得無為。皆由慈孝。學道所致。佛說經已。諸菩薩比丘比丘尼優婆塞優婆夷。國王大臣人民長者居士莫不加敬。稽首佛足作禮而去。  

 上一部：乾隆大藏經·大乘五大部外重譯經·佛說樂瓔珞莊嚴方便經一卷  下一部：乾隆大藏經·大乘五大部外重譯經·佛說睒子經一卷 



  
乾隆大藏經·大乘五大部外重譯經·菩薩睒子經 
  