  第0273部～妙法決定業障經一卷         
   
  
   大乘五大部外重譯經·第0273部   
妙法決定業障經一卷   
唐至相寺沙門釋智嚴譯      
 
 
　　 
 
妙法決定業障經  
　　如是我聞。一時佛在法界藏殿諸佛所會無邊道場。與大比丘眾菩薩摩訶薩俱。時此道場有一夫人。名曰功德莊嚴開敷花。合掌向佛退坐一面。  
　　爾時夫人白佛言。若有初修行菩薩。何等之人非善知識不應共住。佛告夫人。若三界中梵釋四王沙門婆羅門。皆與修行菩薩為善知識。惟除聲聞非善知識。恐聲聞退修行菩薩大乘道行。何以故。聲聞緣覺為己利故。勸引初修行菩薩回入小乘。是以聲聞乘人非善知識。夫人當知。初修行菩薩不應與聲聞比丘同居房舍。不同坐床不同行路。若初修行菩薩智慧彌廣。無二分別悟大乘法而為方便。勸引聲聞令入大乘。方許同住。若聲聞比丘福智狹劣。則修行菩薩不應為說甚深大乘。恐其誹謗。復次修行菩薩不應數覽小乘經論。何以故。為障佛道故。夫人當知。修行菩薩。寧舍身命。不棄菩提而入聲聞求羅漢道。菩薩勸請一切眾生已。爾時若舍菩提之心。別起異道入于聲聞羅漢道果。因惱亂故菩薩而退菩提。二人俱墮。無間地獄。佛告夫人。修行菩薩寧犯殺等五種大罪。不學須陀洹果。不退菩提修行。菩薩寧于一劫百劫乃至千劫受地獄苦。不學斯陀含果。不退菩提修行。菩薩寧墮畜生。不學阿那含果。不退菩提修行。菩薩寧殺害眾生墮于地獄。不修阿羅漢果。不退菩提。羅漢獨證私入涅槃。譬如小賊密入他舍。修行菩薩菩提心故攝諸眾生。寧同火坑不住。聲聞寂滅涅槃。不退菩提。以是義故為攝眾生令入佛道故。如是修行菩薩。一切世間天人阿修羅之所尊重。堪任供養超越聲聞。則邪魔眷屬無能嬈惱。  
　　爾時夫人白佛言。何者邪魔眷屬。佛告夫人。敷演大乘經典之處。若有眾生聞說大乘心不樂聞調弄誹謗。當知則是邪魔眷屬。誹謗大乘經典心故。死墮阿鼻受苦無量。復生餓鬼食火屎尿。無量劫中受苦畢已。后生人中盲聾喑啞病癩不具。此等眾生命終之后經無量生。方得值遇如來親承供養。于諸佛所還復得聞大乘經典。純一無雜。爾時如來于諸毛孔普出言音。一一毛孔出無量億百千法光。復生無量法音偈贊。時此會中若有聲聞則聞聲聞乘法。若有緣覺乘人則聞緣覺乘法。若有大乘行人則聞大乘妙法。鳥狩之類各隨其音而聞佛法。于此會中所有眾生。過去未曾耳聞佛法。皆見如來默然不語。其余眾生過去曾謗大乘經故。雖于多劫墮在地獄餓鬼受苦。由謗法時大乘入耳。是故佛所親聞大乘心生歡喜。而發無上菩提之心。究竟成就阿耨多羅三藐三菩提。  
　　爾時夫人白佛言。所說大乘何故名為大乘。何故說為大乘。佛言。夫人。善哉善哉。夫人深樂大乘。以是義故。善思念之。當為汝說大乘名號。所謂一者令人深樂。是名大乘。二者不動。是名大乘。三者無過。是名大乘。四者無量。是名大乘。五者如四大海。是名大乘。六者金翅及緊那羅摩睺羅伽雜類所敬。是名大乘。七者乾闥婆所贊。是名大乘。八者諸天恭敬。是名大乘。九者梵天歸依。是名大乘。十者天帝所敬。是名大乘。十一者四王所攝。是名大乘。十二者龍王供養。是名大乘。十三者菩薩奉持。是名大乘。十四者成就佛性。是名大乘。十五者賢圣歸依。是名大乘。十六者一切普堪所受。是名大乘。十七者如藥樹王。是名大乘。十八者斷諸煩惱。是名大乘。十九者能轉法輪。是名大乘。二十者無言無說。是名大乘。二十一者如虛空相。是名大乘。二十二者三寶種性無斷。是名大乘。二十三者鈍根眾生不信。是名大乘。二十四者超過一切。是名大乘。  
　　爾時佛說大乘威力名號之時。此三千大千世界六種震動。百千樂器不鼓自鳴。則于空中諸天雨花。無量百千天子皆發無上菩提之心。無量百千聲聞皆發阿耨多羅三藐三菩提心。復有初戒菩薩未悟法者。皆已悟解。爾時阿難白佛言。世尊。此法何名。如何奉持。佛言。是經名為大乘巨拏勝。斯受持。又名說妙法決定業障。受持。如來說此經已。阿難及功德莊嚴開敷花夫人。及諸天龍八部。皆大歡喜持受奉行。  

 上一部：乾隆大藏經·大乘五大部外重譯經·稱贊大乘功德經一卷  下一部：乾隆大藏經·大乘五大部外重譯經·佛說貝多樹下思惟十二因緣經一卷 



  
乾隆大藏經·大乘五大部外重譯經·妙法決定業障經 
  