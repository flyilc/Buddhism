  第0258部～佛說如來師子吼經一卷         
   
  
   大乘五大部外重譯經·第0258部   
佛說如來師子吼經一卷   
元魏天竺三藏法師佛陀扇多譯      
 
 
　　 
 
佛說如來師子吼經  
　　如是我聞。一時婆伽婆住日月宮中勝藏殿上。與大比丘眾九萬九千億人眾俱。菩薩摩訶薩八萬四千億那由他百千萬人。  
　　爾時世尊告勝積菩薩言。汝往北方去此世界六千億恒河沙等諸佛世界。復過百千萬億算數世界之外。有佛世界名曰歡喜。彼中有佛號曰法上如來應正遍知。于今現命現住為眾生說法。彼佛世尊于今欲說大師子吼方廣法門。汝可往聽。善男子。彼勝法門甚難得聞。  
　　勝積菩薩即受佛教如說修行。往彼世界頂禮法上如來足已。右繞七匝卻坐一面。勝積菩薩坐一面已。法上如來知而問曰。汝善男子從何所來。勝積菩薩默然不答。時彼眾中天龍夜叉乾闥婆阿修羅迦樓羅緊那羅摩睺羅伽人非人等皆作是念。有何義故。此勝積菩薩。三界大將問已。不報默然而住。  
　　爾時世尊目如廣長青蓮華形。師子游戲遍觀十方。知諸大眾有疑念故即放光明。放光明故。法上如來出金色光。遍照十方無量百千萬種雜色。于是世界六種震動。十方世界有諸菩薩集彼世界。現諸色像種種妙狀。見彼如來所放光明種種事已集彼國土。皆共頂禮彼如來足。禮佛足已。各隨己分善根功德坐蓮華座。  
　　爾時會中電焰菩薩即從座起。整服左肩前至佛所。右膝著地合掌向佛歡喜踴躍。白言。世尊。如我今見世尊所放無量光明。我從昔來初未曾見此大光明。善哉世尊愿說此事。何故大悲放此光明。愿說其意。爾時電焰菩薩以偈問曰。  
　　諸無上大士　　非無因無緣 
　　而放此光明　　愿為我等說 
　　實說是憐愍　　為利益眾生 
　　而放大光明　　是何因緣說  
　　爾時電焰菩薩見如來身閻浮檀色。所放無量百千億光。猶如金幢自在顯現。見已即問法上如來而作是言。世尊。我亦曾見無量光明。初未曾見如是光明諸勝妙事。彼佛答言。如是電焰。如汝所說少有地分。彼地分中諸佛如來放如是光。非無因緣現如是相。汝今電焰。諦聽諦聽善思念之。我為汝說。諸佛如來有所為故放光明事。善男子。汝若聞已。勿生驚疑勿生怖畏。何以故。諸佛境界不可思議。無量勝愿不可思議。莊嚴之事不可思議。善男子。汝見此事勿生驚疑。電焰當知。勝積菩薩。是釋迦佛遣到我所歡喜世界。汝為見不。電焰菩薩答彼佛言。已見世尊。已見善逝。佛言。善男子。此勝積菩薩。我向已問言。善男子汝從何來。彼即不答默然而住。善男子。我見此事故放光明。善男子。以何義故我問不答。大眾聞已。即生驚疑默然而住。佛言。善男子。此族姓子。云何如來問而不答。  
　　勝積菩薩白佛言。世尊。云何世尊。于未來世諸法性中而問我言。善男子。汝從何來。佛所證法是不可說。一切法性皆不可說。我無辯才可能說言從某處來。  
　　爾時如來告大眾言。諸善男子。此善男子略說一切法。示真實道處。是勝積菩薩。于無等法中不可說不可演。離文字離上離下離來離去。一切道斷不可見阿那梨耶處。離心意意識離因緣處。無名無言不可演不可說不可見離諸眼道。非積聚處非言說處非曾有處。離相處離于一字。所謂字不可演說。云何答我。  
　　爾時光音菩薩以佛神力。而白佛言。世尊。若無可說一切諸法而有說者。一切癡人所有言說亦是說法。佛言。善男子。如是所說非但一切愚癡說法。非愚癡者亦有說法。雖如是說而不覺知。  
　　爾時光音菩薩白佛言。世尊。愿世尊說。云何一切眾生說法而不覺知。爾時世尊告光音菩薩言。善男子。譬如世間生盲之人。日光所照依日光住。而不能知日輪何相日光何色。若有余人語盲人言。日之光明有如是相。而日光明離諸名字。非是眾生所可言說。因緣事故聞是音聲。善男子。譬如世間深山谷中有諸音響。因緣故生。善男子。山谷是空音響是空。因緣故生。善男子。眾生言說悉入辯中。若未說時未起心時名為法辯。若已起心未言說時名為義辯。若至斥法演說之時名為辭辯。若以無障無礙說時名樂說辯。是故善男子。一切眾生所有言說。皆悉不離四法門義而不離實際。如彼生盲以教示時。則知日輪及日光明舍彼慢心。善男子。欲求義者。彼人當于自身中求。善男子。若欲求菩提者。應于自身五陰中求。說是真實語義法時。于彼三千大千世界六種震動。有大光明遍照世界。法上如來出廣長舌。遍覆三千大千世界。彼光明中。復出無量百千萬光。以彼光明照于地獄餓鬼畜生。上至有頂皆悉遍照。爾時彼佛還攝光明告大眾言。諸善男子。終無如是舌相光明而有虛說。汝等應當善信善念。我說真實。  
　　爾時住十地菩薩以為眾首。彼眾一切天龍夜叉乾闥婆阿修羅迦樓羅緊那羅摩睺羅伽人非人等從座而起。合掌同聲作如是言。愿世尊說。愿善逝說。如實法義。我等大眾以佛神力。是故終無疑惑之心。爾時世尊告大眾言。諸善男子。此乃是大師子吼。我今欲說。安樂利益諸眾生故。乃至天人。善男子。娑婆世界彼有世尊。號曰釋迦牟尼如來應正遍知。于今現在現命現住為眾說法。善男子。今我身是法上如來為利眾生。是故于彼娑婆世界示種種相而為說法。  
　　爾時大眾聞是說已。甚大歡喜踴躍無量嘆如來言。善哉善哉。世尊。愿一切眾生皆作如是大師子吼。如今世尊在此眾中大師子吼。世尊。若有聞此師子吼者。彼諸眾生不得名為種少善根。若復有人得聞如來大師子吼。聞已信受。何況復有讀誦受持為他廣說。供養此經香花涂香末香燒香。種種衣服寶幢寶蓋。世尊當知。是諸眾生是佛所加。若有聞此大師子吼修多羅句一經于耳者。彼諸眾生。非種微小善根功德。  
　　爾時世尊贊彼菩薩作如是言。善哉善哉。善男子。如汝所說。彼諸眾生。非種微少善根功德而得聞此。若能聞此如來所說大師子吼修多羅句。生歡喜心。乃至微言唱一善哉。善男子。是我所護及是彌勒菩薩所護。彼悉以肩持我菩提。若于五濁惡世之中。而能信受此修多羅。是我過去已曾化者。亦阿逸多菩薩所護。彼人已竭生死大海。已降魔眾除滅煩惱。已震法雷已擊法鼓。已離女身已降諸怨。已能滅除諸煩惱眾。善男子。若有善男子善女人。滿十阿僧祇三千大千世界。諸佛如來一切所有供養之具而供養之。若復有聞此真實義修多羅句能信受者。以信心故唱言善哉。得福過前供養三千大千世界諸佛如來。以是義故。諸善男子。汝等若有信我語者。應當書寫受持此經。善男子。隨何方處書寫供養此經典者。當知其家則有如來。  
　　爾時勝積菩薩電焰菩薩。光常菩薩。凈眼菩薩。無畏菩薩。觀世自在菩薩。得大勢菩薩。文殊師利菩薩。辯積菩薩。蓋一切障菩薩。作光明菩薩。及普賢菩薩。如是等八萬四千億百千菩薩白佛言。世尊。我等于未來世。當廣宣說此法門句。世尊。有諸眾生聞此經者。是人亦名得涅槃者。世尊。若有能信此修多羅。彼諸眾生。非是始種微少善根。世尊。若聞此經一經于耳。何況具足讀誦受持。彼諸眾生所得功德。百千億劫說不可盡。  
　　爾時世尊告諸菩薩摩訶薩言。善哉善哉。諸善男子。汝等應當如是護持如來正法。佛說此法門時。勝積菩薩及彼大眾皆大歡喜。  

 上一部：乾隆大藏經·大乘五大部外重譯經·佛說甚希有經一卷  下一部：乾隆大藏經·大乘五大部外重譯經·佛說大方廣師子吼經一卷 



  
乾隆大藏經·大乘五大部外重譯經·佛說如來師子吼經 
  