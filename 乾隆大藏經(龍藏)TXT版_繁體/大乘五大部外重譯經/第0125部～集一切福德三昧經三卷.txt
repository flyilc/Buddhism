  第0125部～集一切福德三昧經三卷         
   
  
   大乘五大部外重譯經·第0125部   
集一切福德三昧經三卷   
姚秦三藏法師鳩摩羅什譯      
 
 
　　 
 
集一切福德三昧經卷上  
　　如是我聞。一時佛在毗舍離庵羅樹園大法講堂。與大比丘眾十千人俱。皆阿羅漢諸漏已盡無復煩惱。心得自在心得好解脫慧得好解脫。其心調柔如大龍王。所作已辦舍離重擔逮得已利。盡諸有結到于彼岸。菩薩摩訶薩二萬人俱。皆不退轉得陀羅尼及無礙辯。獲大神通善能出生諸深三昧。念慧堅誓智慧方便到于彼岸。其名曰行志菩薩摩訶薩。師子志菩薩摩訶薩。妙色志菩薩摩訶薩。增去志菩薩摩訶薩。增長志菩薩摩訶薩。無量志菩薩摩訶薩。法志菩薩摩訶薩。彌勒菩薩摩訶薩。文殊師利童子菩薩摩訶薩。那羅延菩薩摩訶薩。如是上首二萬菩薩。復有四萬天子皆向大乘。及余無量釋梵護世。爾時世尊與無量百千萬億大眾。恭敬圍繞而為說法。爾時世尊卻后三月。當舍身命入般涅槃。當于是時佛法勝妙極為增盛。隱蔽一切諸外道等。  
　　爾時千世界主那羅延菩薩。從坐而起整于衣服。右膝著地合掌向佛白言。世尊。如來不久當舍身命畢竟涅槃。今如來法極為最上。能悉隱蔽一切外道無信敬者。善哉世尊惟愿如來護諸菩薩。令得現生一切諸善。善根增上其心歡悅。增益威德不斷佛種。護持法眼及與僧眼。惟愿如來攝救一切諸眾生等。分別演說向涅槃道。所說正法若佛滅后。令諸菩薩流通不斷。及阿耨多羅三藐三菩提久住于世不離見佛聞法供養僧。增益念力不忘諸法。增益慧力覺了深法。增長進力得進解義。得具慚力凈自心故。具足愧力舍離一切諸惡法故。得堅固力威儀具足故。有牢強勇健除斷一切。諸結使故。有大雄猛所住無畏故。世尊。云何菩薩摩訶薩不失功德。不失正法。不失慧。不失智。不失菩薩心。志念堅固親友究竟。令諸眾生乃至涅槃。如說如作不誑眾生住滿佛法。不求自施悉舍于一切。自如教住住三凈戒。自住凈忍心無粗獷。于諸眾生其心平等。自住精進作一切業。自住諸禪具三善戒。自善住慈不依著于一切禪定。自住明慧離諸邪見。一切法中得于照明。以四攝法攝取眾生無有疲惓不求恩報。常念修行一切人天所有善處。住一切智心如門閫。心不趣向聲聞緣覺。心常趣法不趣于欲。為法王利非人天利。行智慧行佛智所說。以法養命非飲食活。遠離貪欲攝受一切。遠離嗔恚于諸眾生無侵害心。遠離愚癡離諸法闇。出過眾魔離諸結惱。善巧方便善趣諸門。如是問已。爾時世尊告千世界主那羅延。善哉善哉。那羅延汝今乃能為諸菩薩。問于如來如是之義。那羅延。汝今諦聽善思念之。當為汝說。菩薩摩訶薩如是諸行。所得功德復過于是。時那羅延菩薩歡喜白言。善哉世尊。受教而聽。佛告那羅延。菩薩摩訶薩有三昧名集一切福德。菩薩成就是三昧者。不失功德。不失正法。不失于慧。不失于智。不失見佛聞法供僧。勤修四攝自住布施。乃至自住于善方便。成就此功及余功德。爾時世尊敷演說是集一切福德三昧名已即便默然。  
　　爾時有大力士名曰凈威。成就大力。居毗舍離大城作如是念。我大力士成就大力。閻浮提中所有眾生。無有大力與我等者。我先聞有沙門瞿曇。成就大力具足十力那羅延身。復作念言。我當往觀沙門瞿曇何如我也。爾時凈威力士出毗舍離大城。趣庵羅園大法講堂。到已瞻睹如來應正遍覺佛大威德。百千萬眾恭敬圍繞而演說法。猶如須彌顯于大海。周匝端嚴極為微妙。當初睹見于如來時。得大信樂愛敬之心。即前投地禮如來足。右繞三匝卻住一面。合掌頂上一心觀佛。是時世尊知是凈威力士心已欲降伏故告大目連。目連。汝往取吾昔菩薩時為娉瞿夷釋種女故捔力時箭。爾時目連白世尊言。我都不見知在何處。爾時世尊從于右足放大光明名曰照明。是光遍照三千大千此佛世界。時三千大千世界之下。大金剛輪箭在彼豎。爾時世尊告大目連。汝見此界大金剛輪箭在彼豎不。目連白言。已見世尊。佛告目連。汝取持來。時大目連即下至彼。如大力士屈伸臂頃。一切大眾皆見其去。即便持來授與如來。作如是言。世尊。是菩薩時父母生力為神通力。佛言是菩薩時父母生力非神通力。目連。菩薩若以神通之力。是箭即過無量無邊諸佛世界。大德目連白言。世尊乃是菩薩父母所生福德之力。佛告目連。如十人力等一健牛力。十健牛力等一青牛力。十青牛力等一凡象力。十凡象力等一羅迦象力。十羅迦象力等一迦尼象力。十迦尼象力等一香象力。十香象力等一毗陀象力。十毗陀象力等一無斗象力。十無斗象力等一伊沙陀象力。十伊沙陀象力等一安禪象力。十安禪象力等一婆摩象力。十娑摩象力等一青象力。十青象力等一黃象力。十黃象力等一赤象力。十赤象力等一白象力。十白象力等一赤蓮花象力。十赤蓮花象力等一紅蓮花象力。十紅蓮花象力等一香象力。十香象力等一大香象力。十大香象力等一系罥師子王力。十系罥師子王力等一力士力。十力士力等一大力士力。十大力士力等一遮[少/兔]羅力。十遮[少/兔]羅力等一大遮[少/兔]羅力。十大遮[少/兔]羅力等一波建提力。十波建提力等一大波建提力。十大波建提力等一地天子力。十地天子力等一堂天子力。十堂天子力等一持風天力。十持風天力等一持鬘天力。十持鬘天力等一常醉天力。十常醉天力等四天王中一天子力。一切四天中天子力等一天王力。十天王力等三十三天中一天子力。一切三十三天中天子力等一帝釋力。十帝釋力等焰天中一天子力。一切焰天中天子力等一焰天王力。十焰天王力等一兜率陀天中一天子力。一切兜率陀天中天子力等一兜率陀天王力。十兜率陀天王力等化樂天中一天子力。一切化樂天中天子力等一化樂天王力。十化樂天王力等他化自在天中一天子力。一切他化自在天中天子力等一他化自在天王力。十他化自在天王力等魔天中一天子力。一切魔天中天子力等一魔王力。十魔王力等半那羅延力。十半那羅延力等一那羅延力。十那羅延力等一大那羅延力。十大那羅延力等一百劫修行菩薩力。十百劫修行菩薩力等一千劫修行菩薩力。十千劫修行菩薩力等一萬劫修行菩薩力。十萬劫修行菩薩力等一十萬劫修行菩薩力。十十萬劫修行菩薩力等一百萬劫修行菩薩力。十百萬劫修行菩薩力等一千萬劫修行菩薩力。十千萬劫修行菩薩力等一百千萬劫修行菩薩力。十百千萬劫修行菩薩力等一千千萬劫修行菩薩力。十千千萬劫修行菩薩力等一百千千萬劫修行菩薩力。十百千千萬劫修行菩薩力等一千千千萬劫修行菩薩力。十千千千萬劫修行菩薩力等一百千千千萬劫修行菩薩力。十百千千千萬劫修行菩薩力等一萬千千千萬劫修行菩薩力。十萬千千千萬劫修行菩薩力等一無生法忍菩薩力。十得無生法忍菩薩力等一十地菩薩力。十十地菩薩力等一后身菩薩力。是故目連。菩薩成就如是力故。生便即能行于七步。目連。若此世界佛不持者便壞不住。何以故。菩薩摩訶薩當其生已行七步時。此界大地從廣六十八千由旬。菩薩生已當下足時。便當 卻 沒深百千由旬。還舉足時復當踴出百千由旬。以佛持故令是世界不動無壞眾生無惱。最后身菩薩始初生時。則便具有如是力。目連。十初生菩薩力等一盛年菩薩力。目連。菩薩摩訶薩成就是力。趣向道場覺于菩提。如是當趣道場時力。比道場上座時之力。超過百千。復以如是無量無邊阿僧祇不可得不可壞力。成就具足乃至成阿耨多羅三藐三菩提。目連。假使一切世界眾生。悉得具足垂成菩提菩薩之力。比于如來處非處智力。百千萬億分不及其一。乃至算數譬喻所不能及。得具如是十種之力。名為如來應供正遍覺。是故目連。如來之力為本善根之所護持無增無減。此中不明菩薩通力。菩薩若用神通力者。能以恒河沙等世界。置于足指一毛端上。擲過無量無邊恒 河 沙世界。如是往來不令眾生有于苦惱。如是神力無量無邊。不可思議不可稱量。不可數知無等等。若當如來盡現所有神通力者。汝等聲聞尚不能信。況復其余諸眾生也。目連。菩薩趣詣道場上時。觀于地大水火風大悉為一界。所謂空界。是故大地而不壞敗眾生無惱。時凈威力士從如來所。聞說菩薩父母生力。聞已驚怪身毛皆豎生希有心。從坐而起正于衣服。右膝著地合掌向佛白言。世尊。我今憍慢悉皆摧滅。從如來所聞菩薩力故。世尊。我今歸依佛法眾僧。發于無上正真道心。為欲安樂一切眾生。愿得具足如來之力。爾時復有十千天子。聞凈威力士作如是語。皆發無上正真道心。亦作是念。世尊。愿令我等得如是力。如今如來應供正遍覺。爾時那羅延菩薩白言。世尊。云何名為菩薩所修集一切福德三昧。如來先說是名字已即便默然。世尊。今當敷演解說是集一切福德三昧。云何菩薩得是三昧。爾時世尊告千世界主那羅延。菩薩。那羅延。無有菩薩發于無上正真道心而不隨是集一切福德三昧者。何以故。一切福德無有不入初發心中。那羅延。猶如江河一切諸流無有不入大海中者。如是那羅延。所有福德若施戒修。有漏無漏世間出世間。若天若人所有福德。皆悉攝在發菩提心中。是故那羅延。若善男子善女人欲集一切諸福德者。當發無上正真道心。那羅延。猶如寶山。所謂須彌。目真鄰陀摩訶目真鄰陀。輪圍山大輪圍山。及諸余山藥木叢林。村邑聚落大小諸城。閻浮提弗婆提瞿耶尼郁單越。諸四天下。及千世界二千世界三千大千世界。欲界色界無色界。日月星宿若日月蝕。一切皆攝三千大千世界之內。乃至百億四天下皆悉在中。如是那羅延。所有一切諸凡夫福。若學人福無學人福。若菩薩福若如來福。一切皆攝在于菩薩初發心中。是故那羅延。若欲攝取一切福德。當發菩薩阿耨多羅三藐三菩提心。那羅延。若四天下一切眾生。悉具轉輪大王福德。若有初發大乘道心。福德智慧殊勝于彼。那羅延。如四天下一切眾生。乃至三千大千世界所有眾生。是眾生界之所攝者。是一一眾生皆具轉輪大王福德。是諸轉輪大王福德。為一轉輪大王德聚。是一一眾生復具是德。于意云何。是諸福德寧為多不。那羅延言。是一人福尚多無數。況復無量阿僧祇人所有德聚。佛言。那羅延。置是三千大千世界所有眾生。乃至恒河沙等世界所有眾生。悉具轉輪大王福德。那羅延。于意云何。是諸德聚寧為多不。那羅延言。世尊。若一三千大千世界眾生。具足轉輪大王所有德聚。尚多無量無邊阿僧祇。況復無量無邊世界眾生。具足轉輪大王福德之聚。那羅延。我今知已而唱是言。有初發菩提之心。所有德聚比前德聚。百分不及其一。千分百千分百千萬億分。乃至算數譬喻所不能及。那羅延。是名初說入集一切福德三昧。復次那羅延。如千世界梵王慈心。普遍滿此一千世界。那羅延。有人復以滿千世界七寶布施。于意云何。是人施福梵王慈福何者為勝。那羅延言。世尊。梵王慈福無量無邊。那羅延。置是千世界梵王慈心。若二千世界梵王慈心。普遍滿此二千世界。那羅延。若復有人以滿二千世界七寶持用布施。汝意云何。是人施福梵王慈福何者為勝。那羅延言。世尊。梵王慈福無量無邊。那羅延。如三千大千世界梵王慈心。普遍滿此三千大千世界。若復有人以滿三千大千世界七寶布施。于意云何。是人施福梵王慈福何者為勝。那羅延言。世尊。梵王慈福無量無邊。那羅延言。世尊。施福比慈百分不及一。千分百千分乃至算數譬喻所不能及。佛言。如是四千世界梵王慈心。亦遍滿此四千世界。五千世界梵王慈心。亦遍滿此五千世界。十千世界梵王慈心。亦遍滿此十千世界。百千世界梵王慈心。亦遍滿此百千世界。那羅延。若人以滿百千世界所有七寶持用布施。所得福聚比慈福德慈福為勝。那羅延。正使是等三千大千世界之中一切眾生各具慈心。如百千世界大梵天王所有慈心。是諸慈心福德之聚。欲比菩薩初發道心專志增上。為脫一切所有眾生無幻無偽。實為一切眾生修行慈心福德。百分不及一。千分百千分億分百億分千億分。乃至算數譬喻所不能及。那羅延。是故當知。若欲修集一切福德。是善男子善女人應發阿耨多羅三藐三菩提。今發當發。具足如是無量無邊福德之聚。是第二說入集一切福德三昧。復次那羅延。汝意云何。東方虛空為普遍不。南西北方四維上下所有虛空為普遍不。那羅延言。世尊。東方虛空尚不得邊。何況十方不可說無量無邊隨有世界虛空普遍。佛言。那羅延。假令有人乃至百千萬億劫中。引諸喻說欲盡虛空。得其邊際不得其邊。那羅延。我今引喻以明斯義。為欲成滿是集一切福德三昧故。亦令增益諸有修集福德眾生增長志欲。令向大乘菩薩摩訶薩滿大精進。那羅延。若以芥子盛滿三千大千世界。乃至非想非非想處滿中芥子。假令有人持過東方百千恒河沙等世界下一芥子。如是東行盡是芥子。猶不能得世界邊際。南西北方四維上下亦復如是。那羅延。若復恒河沙等世界滿中芥子。那羅延。頗有人天能數如是一切芥子知其數不。時那羅延白言。世尊。若四天下一切眾生成就智慧如舍利弗。于一劫數猶尚不能數其一分。況能數盡大芥子聚。那羅延。假令有人過于東方恒河沙世界著一芥子。如是東行盡是芥子。猶故不得世界邊際。南西北方四維上下亦復如是。那羅延。如是世界虛空普遍。設有人天以滿中七寶持用布施。那羅延。于意云何。是福德聚寧為多不。那羅延言。無量世尊。無邊世尊。佛言。那羅延。是人所有福德之聚。欲比初發道心菩薩成就志欲無幻無偽勤修精進為脫一切眾生起大慈大悲所集德聚。是施德聚百分不及一。乃至算數譬喻所不能及。那羅延。十方一切所有諸物虛空皆悉周遍。那羅延。菩薩慈心亦復如是。遍滿十方諸佛世界。所有眾生皆悉普遍。那羅延。是菩薩慈心所及眾生。令悉具足轉輪大王所有福德。如是帝釋所有福德。如是梵王所有福德。若有菩薩初發道心。專志趣向無幻無偽勤修精進。為脫一切所有眾生。起慈悲心而趣向之。行于愍悼所得福德。是福勝彼。一切眾生具轉輪王帝釋梵王所得功德。那羅延。是第三說入集一切福德三昧。復次那羅延。假令三千大千世界所有眾生。皆具轉輪大王福德。比帝釋福德。百分不及一。乃至算數譬喻所不能及。那羅延。假令三千大千世界所有眾生皆為帝釋。比梵王所有福德。百分不及一。乃至算數譬喻所不能及。那羅延。假令三千大千世界一切眾生皆悉具足大梵天王所有福德。比一斷欲優婆塞所有福慧。百分不及一。乃至算數所不能及。那羅延。假令三千大千世界所有眾生皆為斷欲優婆塞所有福慧。比舍利弗所有福慧。百分不及一。乃至算數譬喻所不能及。那羅延。假令三千大千世界所有眾生福德智慧如舍利弗。比一緣覺所有福慧。百分不及一。乃至算數譬喻所不能及。那羅延。若令三千大千世界所有眾生悉具緣覺所有福慧。比一五百劫中修行菩薩所有福德智慧。百分不及一。入集一切福德三昧應如是學。說是法時三萬二千眾生皆發無上正真道心。此三千大千世界六種震動。人天伎樂同時俱作。人天雨花積至于膝。天龍夜叉乾闥婆釋梵護世皆作是言。世尊。是初發心者悉勝我等。世尊。我等亦當利是善男子善女人已發今發當發阿耨多羅三藐三菩提心者。如我等解佛所說義。若有眾生不發無上正真道心。則不能趣是集一切福德三昧。不能正入。若有眾生發于無上正真道心。則能得趣是集一切福德三昧。亦能正入。爾時凈威力士白言。世尊。以何等法能得成就攝此集一切福德三昧。佛言。善男子。成就一法攝此集一切福德三昧。何等一法。謂不舍于一切智心。善男子。是名成就一法攝此集一切福德三昧。復次善男子。復成就二法攝此集一切福德三昧。謂聞法無厭聞已修行。善男子。是名成就二法攝此集一切福德三昧。復次善男子。復成就三法攝此集一切福德三昧。何等三。謂離諸惡。修行善法。善巧回向。善男子。是名成就三法攝此集一切福德三昧。復次善男子。復成就四法攝此集一切福德三昧。所謂戒凈見凈心凈慧凈。善男子。是名成就四法攝此集一切福德三昧。復次善男子。復成就五法攝此集一切福德三昧。何等五。所謂專意發菩提心。常真實語。無有諂偽。無有嫉妒。于一切眾生心常平等。善男子。是名成就五法攝此集一切福德三昧。復次善男子。復成就六法攝此集一切福德三昧。何等六。所謂親近于善知識。離惡知識。遠離眾鬧。閑居寂靜。不舍大慈。于諸眾生起大悲心。善男子。是名成就六法攝此集一切福德三昧。復次善男子。復成就七法攝此集一切福德三昧。何等七。所謂修定。善于智慧。善知于因。善知于緣。正直而住。修集于道。修行道時無有懈怠。善男子。是名成就七法攝此集一切福德三昧。復次善男子。復成就八法攝此集一切福德三昧。何等八。謂調柔身。調柔心。觀受。觀法。未生惡法令其不生。已生惡法斷之令滅。未生善法方便令生。已生善法護令增長。善男子。是名成就八法攝此集一切福德三昧。復次善男子。復成就九法攝此集一切福德三昧。何等九。觀過法無盡。現法無盡來法無盡。觀法如幻。等覺三世。如一切法知而忍之。不謗于空。不分別無相。不愿諸有。善男子。是名成就九法攝此集一切福德三昧。復次善男子。復成就十法攝此集一切福德三昧。何等為十。謂解無我。忍于無命。不疑無人。緣法無常于諸生處如地獄想。觀四大如毒蛇。觀入如空聚。觀陰如魁[魅-未+會]。流出諸有想。樂修解脫。善男子。是名成就十法攝此集一切福德三昧。爾時凈威力士白佛言。世尊。若菩薩摩訶薩欲成就一切福德莊嚴者。應聽是三昧。菩薩摩訶薩欲集一切福德者。應聽是三昧。若菩薩摩訶薩欲得不思議福德者。應信是三昧。應聽是三昧。若菩薩摩訶薩欲得無盡福德者。應當修行于是三昧。若菩薩摩訶薩欲到一切福德大海者。應當受持讀誦修說于是三昧。若菩薩摩訶薩欲得百福相者。應當修行于是三昧。爾時凈威力士復白佛言。世尊。菩薩摩訶薩何法相應成就。滿此一切福德莊嚴修集一切福德不可思議福德無盡福德大海福德滿百福相。爾時佛告凈威力士。善男子。有于三法為福德柱。福德莊嚴福德來集。福德增廣。福德無盡。福德大海。福德叵思。何等三。謂一布施莊嚴。持戒莊嚴。多聞莊嚴。善男子。云何菩薩摩訶薩修行布施莊嚴。善男子。菩薩摩訶薩應生是心。若布施時不見施心。不見所施及以受者。不見眷屬。若有乞者來有所求。為攝護故。不以王位封邑財物諸珍寶等而有吝惜生于異心。善男子。是菩薩摩訶薩作如是念。今我此身悉已給施一切眾生況余財物。若已施者終無悔心。須財施財。須食施食。須飲施飲。須眼施眼。須肉施肉。須血施血。須髓施髓。須于支節施與支節。須頭施頭。我悉當施。況余財物。谷米金銀衣服瓔珞象馬車乘國城王宮男女妻妾奴婢眷屬無不舍者。若有眾生隨其所須而求索之。我隨所有悉當施與。無有憂悔不望其報。起慈悲心為攝眾生。攝取眾生乃至成佛終無有盡。善男子。若有菩薩發如是心。名菩薩布施莊嚴。復次善男子。菩薩不自觀計身命。寧舍身命終不為惡。不為養身邪命自活。寧舍身命不惱于他。不為封邑造行諸惡。不為眷屬熾然諍訟。不為妻妾及以男女嫉利他財。不生慳心常恒少欲。乃至不生一念惡心。況復多也。為斷慳貪不生嗔恚。無嗔恚故正行相應。正行想應故到于正處。到正處故正戒相應。正戒相應故親善知識恭敬供養。恭敬供養善知識故得聞正法。聞正法已如說修行。如說修行已則能利益邪道眾生。不作眾惡隨順善法。得知方便知眾生根。善男子。而是菩薩行施莊嚴得是功德。復次善男子。菩薩摩訶薩不生內外想。若內地大若外地大等無異想。何以故。身猶如墻壁草木如影如炎。無知無思無作無堅四大所攝。若有斫截刀杖瓦石撾打之者終不生報。不觀計身不愛壽命。于諸眾生不起嗔恚。彼眾生所修慈悲心。善男子。猶如藥樹。若有取根莖節枝葉花須及果。終不作念取根莫取莖。取莖莫取根。如是乃至枝葉果實亦爾。而是藥樹都無想念。然能寂滅一切眾生。若上中下所有病患。如是善男子。菩薩摩訶薩于四大身生藥樹想。隨諸眾生須手與手。須腳與腳。須眼與眼。須肉與肉。須血與血。須骨與骨。須髓與髓。須頭與頭。須支節者施與支節。善男子。若是菩薩以如是心行施莊嚴趣向無盡。菩薩摩訶薩行布施時。為慳眾生令成滿施。少福眾生具滿福德。貧窮眾生滿大封邑。若舍支節為令眾生具滿支節。如是布施不向三處。何等三。不求王位自在。不求大富自樂。不向聲聞緣覺菩提。如是布施為滿四凈。何等四凈。謂佛土凈。菩薩僧凈。化眾生凈。回向一切智凈。菩薩摩訶薩應當如是回向四凈。復次菩薩摩訶薩施住無盡。何等名為菩薩施住。善男子。菩薩摩訶薩有四法布施。是施有盡。何等四。謂不回向。無有方便。所為下劣。近惡知識。善男子。是名菩薩四法布施是施有盡。善男子。菩薩有四法布施施住無盡。何等四。謂回向菩提。有巧方便。為得法王。近善知識。善男子。是名菩薩四法施住而不可盡。復次善男子。菩薩摩訶薩應念三法而行布施。謂念不離菩提之心。憐愍一切所有眾生。不違佛語不望果報。善男子。是名菩薩念于三法而行布施。復次善男子。菩薩摩訶薩安置眾生于三法中而行布施。何等三。謂安眾生菩提道中而行布施。為安眾生善贊法中而行布施。為安眾生著無上門中而行布施。善男子。是名菩薩摩訶薩安置眾生于三法中而行布施。復次善男子。菩薩摩訶薩悕望二法而行布施。何等二。所謂悕望有大封邑。能行舍心。善男子。是名菩薩悕望二法而行布施。復次善男子。菩薩摩訶薩為滿二法而行布施。謂智與慧。善男子。是名菩薩摩訶薩為滿二法而行布施。復次善男子。菩薩摩訶薩進趣二法而行布施。何等二。謂盡智。無生智。善男子。是名菩薩摩訶薩進趣二法而行布施。復次善男子。菩薩摩訶薩修行四施。何等四。謂等心行施。不望果報施。向菩提施。滿誦寂施。善男子。是名菩薩修行四施。是故善男子。菩薩欲趣至無盡福。應當修行如是布施。爾時凈威力士即白佛言。希有世尊。如來說施攝取一切佛之正法。世尊。若有菩薩成就是施。無有能量是菩薩福。  
　　佛言。如是如是。善男子。若有菩薩成就具足如是布施。知是菩薩成就具足無盡福德大海福德。不貧圣法成大封邑。住在法流獲得大財。具足七財成大福德。持百福相為大福田。養育一切諸眾生等。  
集一切福德三昧經卷中  
　　爾時佛告凈威力士。善男子。云何菩薩摩訶薩凈戒莊嚴。謂戒凈無缺不舍學戒。愍于毀禁極敬持戒。凈身三業凈口四過凈意三業。自成十善教他十善。不自稱譽不起戒慢勤進修戒。頭陀德中心不動轉。住于圣種自護己心。不見他過不作眾惡。不愿諸有亦不喜樂。勸他修善勤營助他。不悕望樂勸人布施。不舍阿練若處。為病給使。作已歡喜。如說如作。失利不憂得利不高。毀譽稱譏及與苦樂心不傾動。斷除愛恚不懷怨嫌。修行慈心視怨如親。不以戒自高。不向余乘不禮余天。舍離諸見蓋覆使纏斷除滅悔。舍財無悔心生歡喜。不生諸有心不愿樂。忍于疲苦善護進心。遠離著心不驚怖畏無生法忍。善男子。菩薩摩訶薩為集此戒。乃至失命終不毀犯。不為王位護持禁戒。不為生天不為帝釋。不為梵王護持禁戒。不為封邑不為自在。不為妙色護持禁戒。不為端正不為名稱。不為贊嘆不為利養。不為恭敬不為活命。不為飲食不為臥具。不為病藥護持禁戒。不為眼色不為耳聲鼻香舌味身觸心法護持禁戒。不依倚色不依受想行識護持禁戒。不依欲界色界無色界護持禁戒。不畏地獄餓鬼畜生。不為救護護持禁戒。不畏人道貧窮困苦護持禁戒。不畏天道貧窮苦故護持禁戒。不畏天龍夜叉乾闥婆阿修羅緊那羅迦樓羅摩睺羅中貧苦惱故護持禁戒。為佛種故護持禁戒。為住聽法如聞而行護持禁戒。為僧種故護持禁戒。為欲出過生老病死憂悲苦惱故護持禁戒。為欲解脫諸眾生故護持禁戒。為安樂利益諸眾生故護持禁戒。欲住佛法故護持禁戒。欲轉法輪故護持禁戒。為集圣種故護持禁戒。為不斷佛法僧種故護持禁戒。為妙神通故護持禁戒。為戒定慧解脫解脫知見故護持禁戒。為神足變化應現無方護持禁戒。如是持戒不毀不缺不穿堅實。無所作為具足成就。精妙無染清凈香潔。智者所贊諸佛所嘆。如法修行堅固真實。若菩薩成就如是持戒。不失十法。何等十法。謂不失于轉輪王位。既在是位不生放逸。悕望欲得無上菩提愿得見佛。不失帝釋既得是處不生放逸。悕望欲得無上菩提愿得見佛。不失梵王既生是處不生放逸。悕望欲得無上菩提愿得見佛。凈信正真不失聞法。如所聞法善能分別。不失攝取菩薩智慧。不失無斷無礙辯才。不失集聚一切善根。不失一切諸佛聲聞緣覺所贊。不失疾能通達一切諸佛智慧。若菩薩成就如是持戒。不失此十法。菩薩成就如是戒聚。諸天常禮諸龍宗敬。夜叉常供諸乾闥婆亦常供養。阿修羅敬侍。諸王婆羅門長者居士皆尊重之。智者常趣諸佛常念。諸天世人常師事之。常愍眾生。若菩薩如是凈持戒聚。不生四處除化眾生。何等四。不生邊地。不生無佛國。不生邪見家。不生惡道。菩薩如是凈持戒聚不生四處。復次善男子。菩薩如是凈持戒聚不失四法。何等四。所謂不失菩提之心。不失念佛。不失聞法。既聞法已。乃至無量阿僧祇劫而不忘失。是為菩薩凈持戒聚不失四法。善男子。若菩薩如是凈護戒聚不值四處。不值法滅。不值刀兵劫。不值饑餓劫。不值劫燒。菩薩如是凈持戒聚不值是四。復次善男子。菩薩如是凈持戒聚得四勝法。所謂不誑佛。不誑諸天。不誑眾生。不誑自心。菩薩如是凈持戒聚得四勝法。復次。善男子。菩薩成就護持戒聚離十種畏。何等十。離地獄畏。離畜生畏。離餓鬼畏。離貧窮畏。離不稱贊畏。離諸纏畏。離諸聲聞緣覺位畏。離天龍夜叉乾闥婆阿修羅迦樓羅緊那羅摩睺羅伽拘辦茶羅剎等畏。離魁膾刀杖火毒等畏。離諸師子虎豹熊羆。及多勒叉狐狼蟒蛇。貓鼠百足毒蛇[蟲*旦][蟲*賴]王賊等畏。菩薩如是住凈戒聚離十種畏。善男子。菩薩持戒則能發起一切佛法。乃至起于無上菩提。何以故。若有持戒便有三昧。若有持戒便有智慧。若有持戒便有解脫。若有持戒便有解脫知見。善男子。云何名戒。戒者名為寂調結使。以何緣故名為結使。以染污三有諸眾生故。名為結使。云何名寂。無妄想無分別無起著。永不思念一切諸法。是名寂調一切結使。善男子。若菩薩摩訶薩不能如是知寂調結使。是不名為戒聚清凈。何以故。若不能知寂調結使。雖生梵世猶為結染。乃至非想非非想處猶為結使。善男子。是故當知寂三界結名凈戒聚。爾時凈威力士白佛言。世尊。若離三界諸結使染名凈戒聚。世尊何故。為菩薩時離三界結還生其中。爾時世尊告凈威力士。善男子。菩薩摩訶薩不以自結生于三界。以方便故同在三界。無三界結化眾生故。善男子。假使人天能畫虛空現諸色像。于意云何。為希有不。如是世尊。如是善逝。是人所作甚為希有。佛言。善男子。菩薩舍離一切結使處在三界。現三乘化是乃希有。凈威力士言。世尊。是菩薩成就住解脫門。憐愍眾生還住三界。世尊。譬如有人從魁膾所得全身命。既得脫已。復還其所而語之言。汝今殺我莫殺余人。世尊。是三界者如魁膾舍。一切眾生喻應死者。生死諸行猶如魁膾。從得脫者猶如菩薩脫三界已為化眾生為脫眾生還住三界。世尊。是菩薩大悲。諸聲聞緣覺所不能及。何以故。聲聞緣覺無是大悲。無善方便。無凈戒莊嚴。世尊復告凈威力士。善男子。云何菩薩摩訶薩善能修集多聞莊嚴求學多聞。善男子。菩薩摩訶薩于諸和上阿阇梨所。恭敬供養尊重贊嘆隨教而行。除舍憍慢速受教誨。于正法中生起藥想。于和上阿阇梨所生起佛想。于自身所起病人想。于說法者起明醫想。為集佛法不愛身命。于諸財物衣缽之余起惱結想。雖具封祿不生愛著。為重法故一切悉舍。為護正法應舍一切世間珍寶。為得法 故 應舍一切名譽贊嘆。為得法王舍諸王位。為舍一切諸結使故。應當勤修集法相應。為救一切諸眾生故。應當勤修集法相應。菩薩摩訶薩修集諸法者。一切善根自然而得。是故善男子。菩薩摩訶薩欲成菩提欲豎立智柱。應修多聞。善男子。如帝釋堂因柱得住。三十三天在中歡樂。如是善男子。由菩薩智柱。一切諸天世人悉蒙受樂。善男子。若有菩薩發菩提心菩提所攝言欲作佛。于多聞中而不勤修。諸眾生中最為無智。是故善男子。菩薩摩訶薩應勤精進修集多聞。諸眾生中為多聞柱。是時諸天歡喜踴躍。是善丈夫。堅牢精進修集智慧。必能獲得于佛十力。是善丈夫。當以慧力斷諸結網。是善丈夫。當演說法斷于一切眾生結使。是善丈夫。當往至彼菩提樹下諸佛坐處。是善丈夫。當以自力降一切魔。是善丈夫。當轉十二行相法輪。善男子。若有菩薩修多聞時。一切魔宮皆悉闇蔽。三千大千世界魔王皆悉憂惱作如是言。是人今者勝過我等。其余魔天各作是言。是人降伏于我等主。我等一切悉屬是人。何以故。善男子。由是菩薩集多聞慧能寂結使。以無結使魔不得便。已有多聞則能分別。既能分別則能修行。已能修行魔不得便。修多聞者遠離邪見得住正見。已能正住魔不得便則能正修。已能正修能分別義。離諸非義便能正度義及非義。善男子。以是緣故應如是知。善男子。菩薩修集是多聞時除四種魔。所謂陰魔煩惱魔死魔天魔。善男子。如本菩薩集多聞時。欲法利法善住于法。我今少說。善男子。乃往過世阿僧祇劫無量無邊不可思議。爾時有大仙人名曰最勝。住山林中具五神通。常行慈心作如是念。我今山中修行慈心無所利益。不但慈心能滅眾生無量劫中所集煩惱。非此慈心能起正見。復作是念。因于何事能起正見。作是念言。有二因緣能起正見。謂從他聞。聞已正思。以是二法能生正見。是時便生求多聞心。當從何處得聞善說。為法因緣集法相應。爾時仙人至諸聚落封邑郡縣王城。處處推求多聞。了不能得說法之師。時魔天子來至其所。作如是言。我今有佛所說一偈。是最勝仙。聞佛偈名即語之言。為我演說。時天報言。汝今若能剝皮為紙。以血為墨折骨為筆。書寫此偈。乃當相與佛所說偈。善男子。時最勝仙作是念言。今我此身無量生死。在在生處賊兵魁膾。百千劫中常以無事墮在彼手。利刀割截分解支節。或為欲故。或財利故。殺縛捶打系閉訶罵。受無量苦都無利益唐受割截。我今當以此不堅身易得妙法。歡喜踴躍我得大利聞是法語。于此天所生師宗想。即以利刀自剝身皮干以為紙。復刺出血用以為墨。復折其骨削以為筆。合掌向天而作是言。天為我說佛所得偈。如先所敕。剝皮為紙出血為墨折骨為筆。我悉作已。善男子。時魔天子。見最勝仙恭敬為法。見已愁悴即便隱去。善男子。時最勝仙。見天沒已作如是念。我今為法生恭敬心。剝皮為紙折骨為筆。我今如此恭敬求法。而是善根終不敗亡。若我此言誠實不虛。起慈悲心為諸眾生不惜身命。剝皮為紙出血為墨折骨為筆。若我至心誠實不虛。余方世界大慈大悲能說法者。當現我前。善男子。最勝大仙作是語時。一念之頃。東方去此佛土三十二佛剎。彼有國土名普無垢。是中有佛號凈名王如來應供正遍覺。今者現在。知最勝仙心念所作亦欲教化是閻浮提諸眾生故。譬如壯士屈伸臂頃。乘空而來到是最勝仙人前住。及五百菩薩。是凈名王如來放大光明遍照彼林。天雨眾花。時彼樹林枝葉花果皆出法音。爾時無量百千萬億諸天來集。是時彼仙得凈名王佛光觸身已。苦痛悉除還復如故。無有瘡瘢。爾時彼仙頭面敬禮佛世尊足。右繞三匝合掌頂上。白凈名王佛而作是言。世尊。是我師善逝。是我師世尊。我今歸依佛歸依法歸依僧。惟愿世尊。為我說法。我聞法已。不信眾生行邪見者。壞正見者。行黑闇者。導示正故而為說法。善男子。爾時凈名王佛。因最勝仙。及諸天子諸菩薩等。為其演說此集一切福德三昧法。彼天眾中八千天子。本種善根皆發無上正真道心。最勝大仙得大喜悅。生于大信得無礙辯。彼佛如來復為演說八金剛句。何等八。一切諸法性本凈句。一切諸法離結使故。一切法無漏句。盡諸漏故。一切法離巢窟句。過巢窟故。一切法無門句。無有二故。一切法普遍句。示解脫門故。一切法無去句。無去處故。一切法無來句。斷諸來故。一切法三世等句。去來現在無二相故。彼凈名王佛。演說如是八金剛句。是中開解一切法義。復更演說余八法門。令菩薩摩訶薩疾成就智。何等八。謂一切法名字門。以名分別一切法故。一切法音聲門。以言分別令歡喜故。一切法共要門。一切諸法決定相故。一切法言說門。虛妄自在故。一切法自相門。離他相故。一切法畢竟盡門。無所有故。一切法分別門。從分別有故。一切法平等門。等一味故。最勝。是名八法門疾成就智。最勝。復有八字種子門。能成就于無盡辯才。何等八。一切法阿字種子門。示法無生故。一切法蛇字種子門。示第一義法故。一切法那字種子門。示字名色故。一切法遮字種子門。示現一切法調伏故。一切法婆字種子門。示一切法入平等故。一切法多字種子門。示如不壞故。一切法迦字種子門。滅苦業故。一切法摩字種子門。究竟成就斷一切法故。是名八字種子門。能成就于無盡辯才。是故最勝。是八字種子句門。八法句門。八金剛句門。正念修行常離憒鬧恒善思惟。觀察修集功德之利。善男子。凈名王如來說是法已。放大光明遍照世界。震動大地即沒不現。與諸菩薩還至彼土。彼諸眾生都不覺知佛來去時。善男子。爾時最勝大仙成就圣辯。諸天侍衛。諸天守護。為降魔故至諸聚落諸城國邑。為諸眾生廣敷演說此集一切福德三昧。滿于千歲常演說法。令八萬四千眾生住聲聞乘。八萬四千眾生住緣覺乘。八萬四千眾生住于大乘。八萬四千眾生作轉輪王。八萬四千眾生作釋提桓因。八萬四千眾生得作梵王。八萬四千眾生修行于慈。八萬四千眾生修行于悲。八萬四千眾生修行于喜。八萬四千眾生修行于舍。無量眾生得生天上。是最勝大仙。后乃命終即往生彼凈名王佛普無垢土。及八萬四千天子亦生彼土。善男子。于意云何。爾時最勝仙者。豈異人乎。汝勿有疑。即我身是。我本如是欲法敬法說誠實言。便能敬感彼凈名王佛來至我所。是以當知。若有菩薩恭敬求法。則于其人佛不涅槃法亦不滅。何以故。凈威。若有菩薩專志成就求正法者。雖在異土常面睹佛得聞正法。凈威。若菩薩摩訶薩欲法敬法。令諸山巖樹木林藪。出諸法藏陀羅尼門。及諸經卷自來在手。凈威。諸有菩薩敬法欲法。若有諸天曾見佛者來至其所。從于佛所得聞諸法具為演說。凈威。利法菩薩若其壽盡。諸佛世尊增益其壽。佛力持故欲住千歲。即便能住。二千三千四千五千。乃至一劫若減一劫隨意得住。凈威。若有菩薩敬法欲法。不老不病得憶念力。進趣智慧得于辯才。若有菩薩敬法欲法。得見佛已舍離諸見趣入正見。凈威。若有菩薩敬法欲法。一切眾生無能侵害。是故凈威。是大眾生應當勤修多聞莊嚴。所獲功德復過于是。凈威。若有菩薩住是三。福莊嚴福柱廣福增。福無盡福不思議。無有能得是福邊者。凈威。可以一毛數大海渧。無有能盡是菩薩莊嚴福聚凈戒多聞慧聚得其邊者。凈威。能稱三千大千世界草木山林。及諸眾生得其輕重。不能稱量如是菩薩莊嚴福戒多聞慧聚得其邊者。是名解說智莊嚴已。爾時凈威力士白佛言。世尊。布施莊嚴。凈戒莊嚴。多聞莊嚴。是三莊嚴。何者為最。何者為勝。佛言。凈威。三莊嚴中多聞莊嚴最可稱嘆。最勝尊上無上無上上。善男子。如須彌邊著一芥子。而是施福及凈戒聚亦復如是。猶如芥子。多聞莊嚴如須彌山。善男子。如一小鳥所住虛空。施戒莊嚴亦復如是。多聞莊嚴如余虛空。善男子。布施莊嚴能作二事。何等二。能除貧窮成大封祿。凈戒莊嚴亦作二事。何等二。一離惡道。二至善處。善男子。多聞莊嚴亦作二事。何等二。謂能除去一切諸見。能集一切智慧莊嚴。善男子。布施莊嚴是有漏報。凈戒莊嚴亦有漏報。善男子。多聞莊嚴無漏無報。是故善男子。菩薩摩訶薩應勤精進修多聞慧。說是施福凈戒多聞莊嚴法時。三千眾生本種善根。便發無上正真道心。五千天子于諸法中遠離塵垢得法眼凈。凈威力士得無生法忍。爾時凈威力士白佛言。世尊。菩薩摩訶薩成就幾法。疾能獲得無生法忍。佛言。善男子。菩薩成就四法。疾能獲得無生法忍。何等四。謂解知身猶如鏡像。解知言說猶如響聲。解心如幻。解諸法無二。凈威。當知菩薩成就是四法者。疾能獲得無生法忍。復次善男子。菩薩摩訶薩成就四法。疾能獲得無生法忍。何等四。謂慈悲普覆遍一切眾生無眾生想。解諸法空不見所解。觀見佛凈不以肉眼住于慧眼。善分別心而不見心不依猗心。善男子。菩薩成就是四法者。疾能獲得無生法忍。復次善男子。菩薩成就四法。疾能獲得無生法忍。何等四。所謂不舍一切眾生。舍離諸見。護持凈戒。寂一切結。善男子。菩薩成就是四法者。疾能獲得無生法忍。復次善男子。菩薩成就四法。疾能獲得無生法忍。何等四。謂有忍力。法轉增勝。勤行精進。解法寂靜。善男子。菩薩成就是四法者。疾能獲得無生法忍。復次善男子。菩薩成就四法。疾能獲得無生法忍。何等四。所謂得禪而不依禪。以慧分別無有戲論。成就方便攝取眾生。增長諸行善知諸行。善男子。菩薩成就是四法者。疾能獲得無生法忍。復次善男子。菩薩成就四法。疾能獲得無生法忍。何等四。謂以大慈救諸眾生。謂以大悲不厭生死。謂以大喜欣樂于法。謂以大舍斷一切愛。善男子。菩薩成就是四法者。疾能獲得無生法忍。復次善男子。菩薩成就四法。疾能獲得無生法忍。何等四。謂得三解脫門。解知三世。超過三界。信法性無生。善男子。菩薩成就是四法者。疾能獲得無生法忍。演說如是諸四法時。凈威力士得無生法忍。歡喜踴躍上升虛空高七多羅樹。爾時三千大千世界六種震動。人天伎樂同時俱作。天雨花云。大光普照遍此世界。爾時世尊即便微笑。諸佛常法若微笑時。若干百千青黃赤白紅。紫等光。從面門出。遍照無量無邊世界。上過梵世。還繞身三匝從頂相入。時大德阿難即從坐起。整衣服偏袒右肩右膝著地。合掌向佛白言。世尊。佛不妄笑。今者世尊何緣而笑。說偈問曰。  
　　得無上智無垢眼　　諸根寂靜到彼岸 
　　大光須彌金山色　　導師以何因緣笑 
　　善知眾生諸根行　　凈慧相應知三世 
　　得于無想最上智　　面如滿月說笑緣 
　　如過去佛及未來　　現在諸佛尊亦爾 
　　種種真實清凈行　　善知一切如實義 
　　其身普遍諸佛界　　音聲亦滿諸佛界 
　　慈心普遍諸眾生　　愿說誰與智相應 
　　自在知法如水月　　如幻化相亦如夢 
　　如空如電清凈法　　今人師子何緣笑 
　　解空無相無愿法　　善知實性常調心 
　　如風游行虛空中　　惟愿演說何緣笑 
　　今佛智慧知誰心　　誰應道樹下降魔 
　　誰當坐于金剛座　　人仙今者何緣笑 
　　非是聲聞之境界　　亦非緣覺之所及 
　　是佛大海智境界　　愿說所為之因緣  
　　爾時佛告阿難。汝今見是凈威力士住虛空不。阿難。是凈威力士。過三百億阿僧祇劫。當得作佛號多莊嚴王出現于世如來應供正遍覺明行足善逝世間解無上士調御丈夫天人師佛世尊。于此東方國名嚴凈。劫名梵嘆。阿難當知。是多莊嚴王佛嚴凈國中當得成佛。其土豐樂安隱熾盛。是諸人眾所受用物如兜率天。是莊嚴王佛。不說余法惟菩薩乘。乃無聲聞緣覺乘名。純菩薩僧皆得法忍。無諸八難無有魔怨及諸外道。彼佛壽命無有限量。琉璃為地閻浮那提金花以間錯之。爾時凈威力士。從空而下頂禮佛足。合掌向佛求索出家。佛即聽許。爾時那羅延菩薩白言。世尊未曾有也。善逝未曾有也。乃能以是勝妙善法善調眾生。乃至能令如是憍慢競勝眾生。是等當見佛如來時。即得歡喜除舍憍慢禮如來足。如此凈威大慢力士。除舍慢已得勝上法。復當調伏無量眾生除舍憍慢。世尊。是凈威力士。為曾供養幾佛世尊種諸善根。乃能如是速疾開解。爾時佛告那羅延菩薩。那羅延。是凈威力士。曾于過世供養六十二億諸佛。種諸善根。從今已后當復值遇無量無邊阿僧祇佛。恭敬供養尊重贊嘆凈修梵行。那羅延言。世尊。是凈威力士。復以何緣懷大憍慢求佛競勝。佛告那羅延。菩薩摩訶薩有四法忘菩提心。何等四。謂增上慢。不敬重法。輕善知識。說不實語。那羅延。菩薩有此四法忘菩提心。那羅延。菩薩摩訶薩復有四法忘菩提心。所謂贊嘆趣向聲聞緣覺乘者。呵向大乘。毀呰菩薩。吝惜于法。那羅延。菩薩有是四法忘菩提心。那羅延。菩薩復有四法忘菩提心。何等四。于諸眾生行幻惑術。詐偽親近。于善知識合偶言說。為利養故。那羅延。菩薩有是四法忘菩提心。那羅延。菩薩復有四法忘菩提心。何等四。不覺魔事。不除業障。志意羸弱。無方便慧。那羅延。菩薩有是四法忘菩提心。那羅延。是凈威力士。本造惡。業忘菩提心。我今當說。汝善聽之。乃往過世。此賢劫中。有佛出世號迦迦孫。是佛法中有大婆羅門名曰善財。起大憍慢得增上慢不往佛所。憍慢增上與說王法。諸婆羅門而共諍競。是憍慢故。獲得現報退失多事。謂不見佛不聞正法。亦不得聞趣向菩薩大乘之法。亦不得聞諸天凈法。亦不得聞功德善根。回向菩提而不堅固。為此五惡法遮持故離菩提心。那羅延。于意云何。爾時善財婆羅門者。豈異人乎。汝勿有疑。即今凈威力士是也。以憍慢故忘菩提心。以菩提心本善根故不墮惡道。雖成大力猶有憍慢。佛力所持得聞佛力及菩薩力。舍離傲慢將來見佛。不作眾惡因本善根。今現發起速疾得是無生法忍。爾時那羅延菩薩語凈威力士。汝住何法得無生忍而受記別。凈威答言。我以生起諸凡夫法得受記別。那羅延言。云何而生。凈威答言。生如不生。如是生。滅如不滅。如是滅。如是而生亦復不住。那羅延言。善男子。若其爾者。佛法凡夫法。有何差別。凈威答言。以文字故有差別耳。若以其義則無差別。那羅延言。是凡夫法有何義也。凈威答言。無妄想無分別。是凡夫法義。那羅延言。是義何趣。凈威答言。而是義者。離凡夫法趣于佛法。那羅延言。佛法有何義。凈威答言。不作二是佛法義。那羅延言。善男子。如佛所說。依法不依人。又復說言。有二因緣起于正見。何等為二。因外言聲。內善思惟。如是之義即是文字。凈威答言。那羅延。依法菩薩不取文字不取非文字。若得文字是即為義。而是義者是不得義。是故不依于義。一切諸法都無有義。何以故。一切諸法不可得故。非方不離方。隨所住處即處自滅。如佛所說。畢竟滅想是名為義。是故那羅延。依義者。無法可依無不可依。若依非依是名為義。那羅延言。善男子。頗有依義即是依于一切法也。凈威言。有。那羅延。一切法空。一切法寂。一切法空。依亦如是。一切法寂。依亦如是。如是那羅延。若依是義即依諸法。那羅延言。凈威。若如是者。一切諸法常自是依。凈威答言。如是如是。那羅延。一切諸法皆第一義。依第一義者彼得安樂。彼應當求于第一義。若能不起法及非法。不求二不求不二。是名為圣分別選擇。而是選擇無作無不作。若無作無不作。是名為作所求。求者義不相違。凈威力士說是法時。五百比丘不受諸法。漏盡心得解脫。八千天子遠離塵垢得法眼凈。爾時那羅延菩薩語凈威力士。如佛所說。依義不依文。然此眾生不解是義行于二行。是不解文亦不解義。為是不解。故說依義不依于文。依文依義。是義出過于諸文字。善男子。如佛所說。有二因緣能生正見。謂彼有人不聞正法調伏法中。以少緣故便生歡喜。言我出生死。彼是增上慢。本是增上慢。為勸是人令勤修行。彼聞法已。即便修行趣于正道。是故佛說 聞已得知法聞已不作惡聞已離無利聞已得涅槃。  
　　那羅延言。云何比丘念法相應。凈威答言。無相應無不相應。若能如是念法相應。那羅延言。彼修行者是語相應。復次那羅延。若有比丘與念法相應。則不起嗔不起憍慢。是名正思惟。若有觀察說法去來現在。若解所說。為斷故說。為解故說。為修故說。不得過去世之所作。不得未來世之所作。不得現在世之所作。是正修行。若正觀一切法性常滅。是名正修思惟所見。若見一切法性常寂。是名修正思惟所見。若正觀一切法性常定。是名修正思惟所見。若正觀諸法畢竟不生。是名修正思惟所見。若正觀一切法實無常。是名修正思惟所見。若正觀一切法無常滅。是名修正思惟所見。若彼見者及以所見。都不可見如如見如不見。如是名為說示思惟。是時世尊贊凈威力士。善哉善哉。善男子。汝之所說如是相應。若能如是。則于諸法無有愚癡。如是修行則無有障。正修行者。無縛無解。何以故。正思惟者。于一切法無斷無趣。若如是者。名為正見見一切法。如是正見。云何正見。謂不見法。所言見者。是說無生不實之言。語不實者說無生名。如我所說。諸法無生以慧初見。若至正位名為正見。若如是見名至正位。以何因緣名為正位。我與無我二俱平等。如無我等諸法等起。是名正位。  
集一切福德三昧經卷下  
　　爾時那羅延菩薩即白佛言。希有世尊。希有善逝。諸法如是性常寂滅。菩薩摩訶薩能聽是法。能知是法。能信是法。不中涅槃。佛告那羅延。菩薩方便力能如是。若菩薩成就善方便者。于念念中能得四法。何等四。謂大慈大悲知一切智佛出于世不斷法種。如是四法修行諸法。知眾生界是正位相。知一切法性常寂滅。聞知信解不中涅槃。是名調伏法知利眾生。知已而見乃至不見。何以故。不舍一切諸眾生故。爾時凈威力士白言。世尊。菩薩摩訶薩如佛所說不墮正位。佛言。善男子。是菩薩摩訶薩。不作諸見。然事無不辦。聲聞之人不緣一切眾生。不緣佛種。不緣法種。不緣大乘。舍一切智。不觀一切智。不愿一切智。滅有為法入聲聞位。菩薩摩訶薩緣一切眾生。緣不斷三寶種。緣于大乘。觀一切智不觀于命。知諸法一相不入正位。緣諸眾生游戲諸禪。不墮聲聞位。善男子。是故當知菩薩摩訶薩。常恒無我不墮正位爾時凈威力士白佛言。希有世尊。希有善逝。菩薩所行。一切聲聞緣覺之人所不能及。爾時文殊師利法王子在會而坐。那羅延菩薩白佛言。世尊。是文殊師利法王之子。在此會坐。乃能于是集一切福德三昧而無所說。爾時文殊師利語那羅延菩薩言。善男子。菩薩摩訶薩不為福德故修行菩提。菩薩不為利養名稱。不為生天不為封邑。不為眷屬不為贊嘆。不為自樂。修行菩提。那羅延言。文殊師利菩薩以何而行菩提。文殊師利言。善男子。菩薩為悲諸眾生故修行菩提。為于法故。為脫一切眾生苦故。為斷不實諸煩惱故。忍自苦故。無所為故。修行菩提不惜身命。觀知無主無宰無居無相無思。無轉無壞無遷流轉。無侵毀害勇健無降。無知解無懶墮。無怖無畏無驚無恐。無高無下無諂曲。堅住不動。樂寂獨一。一道一趣。住于一道修行一道。為度一切諸眾生故。為如是利故。菩薩摩訶薩修行菩提。又問文殊師利。菩薩云何修行菩提。文殊師利言。善男子。菩薩摩訶薩無生無滅。非無生滅行畢竟滅。無有余生無所言說。菩薩如是修行菩提。復次那羅延。菩薩知過心已滅無所能行。未來心未至無所能行。現心不住無所能行。不著去來現在之心。菩薩摩訶薩能如是行。名修行菩提。復次那羅延。菩薩若知施及菩提眾生如來等無二行。持戒菩提眾生如來等無二行。忍辱菩提眾生如來等無二行。精進菩提眾生如來等無二行。禪定菩提眾生如來等無二行。智慧菩提眾生如來等無二行。菩薩如是行六波羅蜜。則不壞敗行之性相。菩薩如是修行菩提。復次那羅延。菩薩觀色空無有行。如觀色空。觀受想行識空無有行。色空無盡色畢竟盡。以其空故。受想行識。識空無盡識畢竟盡。以其空故。如其性盡一切法盡。色無盡受想行識無盡。若有菩薩如是行者。是名為修菩提之行。復次那羅延。菩薩勤斷凡夫法行。不生佛法行。不出生死行。不滿涅槃行。不見一切不善法成。不集善法不異處觀。如是解知不壞行性。是菩提行。那羅延。菩薩如是行。是名為修菩提之行。復次那羅延。菩薩摩訶薩解眾生界無量法界無量。眾生界法界無盡滅行。何以故。眾生界法界無有二故。無有二作。無有二相。不增不減法界。不增眾生界。不減眾生界。如法界相眾生界相亦復如是。又菩薩解知諸法無相。不盡法界行。不盡眾生界行。不盡法界行。不增法界行。不盡眾生界行。不增眾生界行。亦不住余妄想顛倒所起結使。如是正觀善知諸行。不壞諸有行。不壞我眾生壽命行。那羅延。菩薩如是行名修菩提行。文殊師利法王子。演說如是諸行法時。十六天子先向大乘。今者逮得無生法忍。爾時凈威力士。欲為供養守護是經。便作是言。世尊若有眾生信解是經。當得一切諸善吉利。爾時離魔菩薩語文殊師利。我亦欲說菩薩所行。文殊師利言。善男子。今正是時。汝可演說。離魔菩薩言。文殊師利。行一切法行是菩薩行。行一切魔行是菩薩行。行一切眾生行是菩薩行。若行學行無學行是菩薩行。行緣覺行是菩薩行。何以故。菩薩摩訶薩應遍學故。爾時那羅延菩薩問離魔天子。云何菩薩學行一切諸眾生行。天子答言。那羅延。菩薩應學八萬四千行。何等八萬四千行。謂二萬一千是貪欲行。二萬一千是嗔恚行。二萬一千是愚癡行。二萬一千是等分行。菩薩悉應入是諸行行。于貪欲斷離貪欲行。于嗔恚斷離嗔恚行。于愚癡斷離愚癡行。于等分斷離等分行。菩薩行一切眾生行。不染眾生行。現行一切諸眾生行。為化眾生故。是名菩薩行菩提行。那羅延言。天子。云何一切魔行是菩薩行。天子言。一切魔行入菩薩心。菩薩應覺隨所起魔業而不隨之。不為魔行之所系縛。入一切行而修行之。應示魔天令不得便。當教化魔離于魔業。那羅延言。天子。云何學聲聞緣覺行是菩薩行。天子言。善男子。如是一切行。是實性行。是無報行。是無住行。是無趣行。是無生行。解知自行。菩薩應當如是修行。離魔天子如是說已。語文殊師利法王子。善男子。汝今復說如是之行。文殊師利言。天子。菩薩所行過諸境界。何以故。此行非是眼境界數。亦非色聲香味觸法境界之數。天子。是故當知。是善丈夫所行諸行。過諸境界。復次天子。若菩薩摩訶薩如是修行。則是諸佛之所許可。無有過咎。若如是行。是名菩薩修行正行。天子言。文殊師利。菩薩云何修行。諸佛所許可行。文殊師利言。天子。一切諸法實際自空。如來如是而覺知之。若菩薩住如是法行。佛所許可。若乃至涅槃。生見著行。則誑諸佛。天子。一切諸法實際無相。如來世尊如是覺知。若有菩薩為諸法作相。與相俱住。則誑諸佛。一切諸法實際無愿。如來世尊如是覺知。無行無實無生無起無所有。無形無相亦非無相。無來無去無住。本性清凈。本性明了其性常滅。一切諸法猶如虛空。如來世尊如是覺知。若是菩薩于諸法性若有少得。則誑如來應正遍覺。天子。若是菩薩共空俱住。生于見著。是菩薩共無相俱住。生于見著。若是菩薩共無愿俱住。生于見著。則誑諸佛。若是菩薩出過三界。知一切法無實無生無起。無有無形無相。無來無去無住。本性清凈。本性照明。本性常滅。同如虛空本性無垢。若如是知。是名菩薩不誑諸佛。爾時世尊贊文殊師利。善哉善哉。文殊師利。快說此語。若是菩薩如是修行。名菩提行疾得受記。文殊師利。我昔過去于燃燈佛前。所住諸行都不得記。何以故。我有相行有所依行有所著行。我于是后見然燈佛得過諸行。當初見時離諸行見。知一切法自性不生。時然燈佛授我記言。汝于是后當得作佛。號釋迦牟尼如來應正遍覺。我于是時得無生忍。是故文殊師利。若有菩薩欲速疾得無生法忍。于是品中應如是修。不著諸法爾時文殊師利白言。世尊。菩薩摩訶薩為緣何法得無生忍。佛言。文殊師利。緣陰界入得無生忍。彼得一切諸法之忍亦復緣于常樂我凈。彼得法忍。文殊師利所言忍者。名緣一切諸法無盡。所言忍者。名之為正。文殊師利。忍之所緣。非與世法而共俱行。非凡夫法。非學法非無學法。非緣覺法。非菩薩法。非佛法。而俱共行。不與一切諸法俱行。名為得忍舍于一切諸法想著。名之為忍。是忍亦不在于眼色耳聲鼻香舌味身觸意法數中。無盡不盡名之為忍。是忍亦復不離是界。是名為忍。說是忍時有五百菩薩本先佛所種諸善根。得無生忍。作如是言。此集一切福德三昧。能令我等住于所住。亦令我等滿無量法。世尊。菩薩摩訶薩應至心聽甚深諸法應當修集。爾時那羅延菩薩問文殊師利。云何菩薩于是深法所作已辦。文殊師利言。若有菩薩知一切法無作無不作。是名菩薩所作已辦。若知一切諸法無行作已不執不作無忘。是名菩薩所作已辦。若是菩薩隨所作無恩。是名知恩。有為無為不生高下。不得作者亦有所作。謂作布施住于回向。亦不得施不得菩提不得自他。是名菩薩所作已辦。守護凈戒回向菩提亦不得戒。修行忍進禪定智慧亦不得慧。是名菩薩所作已辦。若不得身口意善業。知是菩薩所作已辦。若不得身不得口意所集莊嚴知是菩薩所作已辦。爾時常精進菩薩語文殊師利。我亦欲說菩薩摩訶薩所作已辦。文殊師利言。善男子。今正是時汝便可說。常精進菩薩語文殊師利言。若菩薩能令一眾生入佛法中。如是菩薩所作已辦。若有菩薩受眾生食若施與他。不以畏故皆悉。攝在無上菩提。是名菩薩福田清凈。若彼施者及與受者如法而作。是名菩薩二俱清凈。若是菩薩以佛音聲令他得聞。自住施戒忍進禪慧作正憶念。于大眾中說六波羅蜜。令他得聞憶念受持如此善根。知是菩薩所作已辦能消供養。若是菩薩修行忍辱。若為怨賊旃陀羅等之所罵辱。不嗔不惱。為是眾生令生信喜。勤修精進住精進力知是菩薩所作已辦。若是菩薩以真金寶滿四天下。不貪是寶而作妄語。若他問法不相朋黨說言非法。知是菩薩所作已辦。若有菩薩七日絕食。若有人來作如是言。汝若能舍菩提之心。殺諸眾生當與汝食。而是菩薩終不為之。知是菩薩所作已辦。復次文殊師利。若是菩薩見滿世界利刀猛火。當從中過而往聽法。不愛身命作如是學。念陰入界易得。佛難可遇法難可聞。敬法眾生甚亦難得。作是念已入眾聽法。知是菩薩所作已辦。復次文殊師利。若是菩薩從他人聞一四句偈。若戒若施心生歡喜。勝得轉輪立大王位。若以此偈令一人聞。勝得帝釋及梵王處。知是菩薩所作已辦。復次文殊師利。若是菩薩能住眾中。在多聞中生大喜悅。以此多聞向一切智。不得滿三千大千世界珍寶生大歡喜。以自善根為一眾生回向佛道用為欣慶。知是菩薩所作已辦。復次文殊師利。菩薩為化諸眾生故應勤精進。堅自莊嚴修集多聞舍身支節。于世八法其心無異。若是菩薩為佛慧故。寧舍身命不舍持戒。菩薩應當作于忍辱。能忍諸惡不善音聲。菩薩應當勤加精進莊嚴佛土。菩薩應當獨一寂處。為不敗失菩提道故。菩薩應當不失正念。為修集六波羅蜜故。菩薩應當無所執著。勤進戒滿已作善業。不舍一切諸眾生故。菩薩應當堅誓莊嚴。為佛法種故。菩薩應當離諸諂偽。身口意法善質直故。菩薩應當自凈志欲。為救歸依諸眾生故。菩薩應當無所觀作。不著身命故。菩薩應當甘軟好語。善來問訊故。菩薩應當常先意語。無有嗔憤不言說故。菩薩應當猶若如地。無愛憎故。菩薩應當柔和善軟。同心歡樂故。菩薩應當善易教誨。速受教故。菩薩應當除舍憍慢。謙下一切諸眾生故。菩薩應當猶之如狗。不誑一切眾生。不違本誓故。菩薩應當諸眾生中起大慈心。一切空故。菩薩應當諸眾生中起大悲心。為諸眾生作大利故。菩薩應當生于大喜。欣樂修集諸善根故。菩薩應當修行大舍。不觀一切五欲樂故。菩薩應當不貪慳惜自舍身故。菩薩應當不著我所。不貪一切諸財物故。菩薩應當修大舍心。舍一切妄想故。菩薩應當具滿大財。圣七財故。菩薩應當牢堅志。固一切善根故。菩薩應當無有滿足。修集無量佛功德故。菩薩應當智慧勇健。摧四魔故。菩薩應當作大醫王。善治一切煩惱病故。菩薩應當為作應供。不舍菩提心故。菩薩應當作于福田。為諸眾生作光明故。菩薩應當猶如蓮花。不為世泥所染污故。菩薩應當猶如船筏。度諸眾生故。菩薩應當猶之如橋。于上中下一切眾生無別想故。菩薩應當猶如大池。專意正法水無盡故。菩薩應當猶如大海。一向多聞無厭足故。菩薩應當猶如大山。無能動故。菩薩應當善安止住。如門閫故。菩薩應當無所染著。一切所有諸財物故。菩薩應當令心自在。不退轉故。菩薩應當猶如大王。為尊勝故。菩薩應當猶如帝釋。一切眾生所尊貴故。菩薩應當猶如梵王。自在法王故。菩薩應當安樂一切諸眾生等。究竟安樂至涅槃故。菩薩應當為作父母。與諸眾生衣服利故。菩薩應當無所傷損。一切善不善法故。菩薩應當無所侵害。親非親中心平等故。菩薩應當不親不信。所生諸入故。菩薩應當為法施主。一切悉舍故。菩薩應當離于一切放逸懈怠。為集菩提故。文殊師利。菩薩常應牢強精進。修集一切諸戒德行。為得無上正真道故。爾時世尊贊常精進菩薩摩訶薩。善哉善哉。善男子。善說諸行所應住想。善男子。若菩薩摩訶薩欲逮得此集一切福德三昧者。應當勤修一切福德。不應舍離一切福德。爾時那羅延菩薩白言。世尊。若有得此集一切福德三昧者。不墮惡道不生八難。斷諸貧窮心常自在。諸根具足以三十二大丈夫相善自莊嚴。得大辯才及無盡法。得陀羅尼得不忘念。起一切福轉法輪故。得灌頂位。釋梵護世一切眾生所供養故。得具諸通達一切死此生彼故。得大自在在在所生諸所入故。得大封邑增長諸法故。得智光明離惡邪見故。得大稱贊。一切聲聞緣覺地故。得大調伏。一切聲聞緣覺人故。善分別諸根。教化眾生故。神通自在。諸禪解脫三昧門故。得無作施。解知施故。得無住戒。三戒凈故。有無量忍。慈心普遍諸眾生故。修行精進。心無疲惓故。得禪波羅蜜解知寂靜。為化眾生生欲界故。凈慧莊嚴。善觀音聲故。是名凈眼能見道故。不離見佛及與聞法。不離于空無相無作。能持一切佛所有法不離睹見。得不退轉菩薩之僧。去無障礙一切佛土諸功德故。降伏諸魔勝四魔故。得深法忍不退轉法故。疾能通達滿足佛法。所未聞法自來入耳。欲愿具足取一切佛土諸功德故。彼得安隱離諸習故。得自在身。普遍三界而示現故。一切外道不能降伏。善守護法于諸佛所。舍失身命守護正法故。見佛境界而不畢竟入涅槃故。得無所畏在眾無畏故。有所在作為以智為首。心無所營故。現大莊嚴。神通變化故。得大勢力過諸害故。凈音聲揚。遍聞一切諸世界故。心大勇健。摧伏一切諸魔軍故。到神通彼岸。能動一切佛世界故。得大辯才。法辭及義無礙滯故。知解無礙而無放逸。住作佛事示諸眾生一切智故。那羅延。若菩薩入是集一切福德三昧。得于如是相貌事像無量功德。爾時那羅延菩薩白言。世尊。愿諸眾生得集一切福德三昧如此。菩薩得是三昧所有功德。令諸眾生得是功德。一切聲聞及諸緣覺之所無有。世尊若有菩薩不得聞于是三昧寶。雖聞不解。當知是人為魔所持。佛言。那羅延。如是如是。如汝所說。若有菩薩聞是三昧所生功德。若已生若今生若當生無量無邊。爾時那羅延菩薩問文殊師利。若有菩薩欲修集行是三昧者。當行何法。文殊師利言。菩薩欲得是三昧者。不舍凡夫法為持佛法。如是修行不與法相應。不與非法相應。如是修行雖流轉生死。不學生死法。不為生死所染。雖學涅槃不入聲聞緣覺涅槃。復次那羅延。若有菩薩欲學此三昧。應益增長集一切福德。不于有漏無漏諸功德中生起妄想。若善不善有為無為世間出世間。若罪若福起于分別。解一切福德皆入法性。若福法行若罪法行若無記法行皆入法性。應如是見諸眾生福等不實起。是眾生福佛福悉皆同等不見差別。法界無異起無差別。若凡夫福學福無學福。緣覺福菩薩福正覺福。悉皆不實無有物故。無有方處無非方處。應如是知應解福性眾生同等。善男子。如一切色皆依四大。菩薩之福亦復如是遍一切處。終不起于福德狂逸。應知無常盡滅之法。那羅延。若菩薩欲得此三昧者。于四法中而不驚畏。何等四。于諸眾生大悲無邊。佛剎無邊。佛智無邊。入一切眾生心行無邊。那羅延。菩薩于此四無邊中不應生畏。又復菩薩應當解知四不思議。何等四。業及業報不可思議。一切眾生種種諸行若干差別不可思議。佛如來行不可思議。菩薩生起諸清凈行不可思議。那羅延。是名為四不可思議。應當解知。善男子。菩薩解知得四無盡。何等四。福德無盡。滿誓無盡。樂說無盡。究竟智無盡。那羅延。是為菩薩得四無盡。那羅延。菩薩應當修行四法。何等四。莊嚴善根無有滿足。方便回向一切無盡無有滿足。一切佛土諸莊嚴事。取以莊嚴自己佛土無有滿足。(梵本中少一)那羅延。菩薩應當如是修集行是四法。爾時那羅延菩薩復問文殊師利。此集一切福德三昧經。當至何等菩薩之手。若是經卷若至舍宅。若禪若忍若在家若出家。文殊師利言。那羅延。若菩薩摩訶薩聞是三昧。若至于耳若至其手若至舍宅。彼人若當不起誹謗。如是之人我不名之為在家者。當名是人為出家者。何以故。由是菩薩勤修分別是三昧故。彼人當能除一切想。在在住處一切福德及與智慧。無盡無散。那羅延。菩薩為化諸眾生故。示現種種形色相貌。那羅延。是人遍至一切諸處。猶如日月照四天下一切悉現。如是那羅延。菩薩亦爾不依諸難。雖在家中而不依家。亦非出家不依沙門法二俱叵說。何以故。菩薩不依一切所有及諸入故。那羅延。如琉璃寶器隨所在處不失其性。如是那羅延。若有菩薩住是三昧。雖復在家當說是人名為出家。能不失是法界體性。爾時那羅延問文殊師利。菩薩摩訶薩住在何處。而能不失是集一切福德三昧。得于如是無盡福德智慧莊嚴。文殊師利言。菩薩摩訶薩有四住處。何等四。所謂菩薩不住身命及諸利養。尊重贊嘆住空無相無愿三昧。不住聲聞緣覺正位。悕望佛智及無礙辯。而無貢高妄想分別。亦不執著如是住處。是菩薩住解脫一切所有眾生。不住我人眾生壽命及與丈夫。那羅延。是為菩薩四所住處。最勝住處莊嚴無盡。大福德聚莊嚴無盡。大智慧聚斷一切見。成就具足起諸佛法。那羅延問文殊師利。菩薩云何得是住處得名出家。文殊師利言。那羅延。菩薩有四法得是住處。謂住慈住悲住喜住舍。那羅延。是為菩薩住四住處。那羅延。菩薩若住村邑聚落。若住空處。若住是四梵行住處。名正住處。若離是四梵行住處。雖正殿堂樓閣中住。不名住處。那羅延。是人名為欺誑一切人天阿修羅虛食供養。那羅延。菩薩若住余諸梵行。皆攝在此四梵行中。何以故。那羅延是梵行住處甚難得故。若有不見是四梵行緣圣禪者。是世身見不斷于慢。那羅延言。文殊師利。云何菩薩得名住此慈悲喜舍。文殊師利言。那羅延。若有菩薩作如是念。我要當度一切眾生。是名住慈。我要當脫一切眾生。是名住悲。我要當令一切眾生得住佛法。是名住喜。我要當以出世間法寂靜一切諸眾生等。是名住舍。復次那羅延。菩薩若解諸法界空。是名住慈。菩薩若解諸法界寂。是名住悲。菩薩若解一切法界無著無縛無解。是名住喜。菩薩若解一切法界無去無來。是名住舍。那羅延。是名菩薩住慈悲喜舍。復次那羅延。菩薩若見無我之法而不驚畏。是名住慈。若見一切眾生寂滅而不驚畏。是名住悲。若聞一切佛法同等如一佛法而不驚畏。是名住喜。若聞一切剎無盡而不驚畏。是名住舍。復次那羅延。無所礙滯是名為慈。救眾生苦是名為悲。悉無所惱是名為喜。不高不下是名為舍。復次那羅延。有慈悲非大慈大悲大慈大悲。聲聞緣覺之所無有。聲聞緣覺所有慈悲。不能安樂一切眾生。是名慈悲非大慈悲。云何名為大慈大悲。若于一切眾生等。起平等心脫其苦惱。是名菩薩大慈大悲。若生五道為諸眾生。自舍己樂作如是念。是諸眾生墮在邪道我當安止令住正道。是名菩薩大慈大悲。那羅延。是故當知聲聞緣覺有慈有悲。無大慈大悲。那羅延。是故菩薩應當修滿大慈大悲。說是大慈大悲法時。八千眾生發阿耨多羅三藐三菩提心。作如是言。我等亦當住如文殊師利所說大慈大悲。八千菩薩得集一切福德三昧。八千眾生遠離塵垢得法眼凈。爾時那羅延菩薩白言。世尊。如來世尊名百福相。以何因緣得如是相。佛告那羅延。若于十方各如恒河沙等世界。所有眾生皆成轉輪大王。所有功德福聚。等一帝釋所有福德。十方恒河沙等世界。所有眾生成就福聚皆如帝釋。是諸帝釋所有福聚。等一梵王所有福聚。那羅延。若恒河沙等世界所有一切眾生。成就福聚皆如梵王。是諸梵王所有福聚。等一聲聞所有福聚。那羅延。若恒河沙等世界所有一切眾生。皆成聲聞所有德聚等一緣覺所有福德。那羅延。恒河沙等世界所有一切眾生。皆悉成就緣覺德聚。那羅延。是諸一切聲聞緣覺所有德聚盡合為一。菩薩成就是集一切福德三昧。有如是福所有德聚。復過于是。那羅延。是菩薩所成福德善根無量無邊。那羅延。若使十方如恒河沙等世界所有一切眾生。皆悉逮得是集一切福德三昧福德之聚。是諸德聚復百千倍。猶不等佛一相福。是名如來百福德相。一切眾生無能思量。是故如來名不思議百福德相。說是百福德相法時。而此三千大千世界六種震動。大光普照。百千。伎樂不鼓自鳴。天雨妙花。一切世間諸天世人阿修羅等。嘆未曾有大聲唱善。五體投地禮世尊足作如是言。若有眾生發于無上正真道心快得善利。當得如是百福德相莊嚴之身。勝諸一切釋梵護世聲聞緣覺所有德聚。其有眾生得聞此集一切福德三昧寶者。得大利益。既得聞已當如說行。世尊。所在國土有是經處。當知是中善男子善女人。佛力所持能流通此經。世尊。若使滿于世界大火。當從中過往聽是經。佛言。如是如是。善男子。如汝所言。若有善男子善女人不聞是經。當知是人為魔所持。善男子。若菩薩聞此三昧經不能受持。我不說彼名為得聞。若聞不持不讀不誦不轉。不于大眾廣分別說。不名多聞。爾時大眾皆共同聲白言。世尊。愿護是經名集一切福德三昧令廣流布。爾時世尊放于白毫藏相光明。遍照無量無邊世界。是光明中出如是音聲。如來應供正遍覺已護是經。爾時佛告大德阿難。阿難。如來不久當般涅槃。卻后三月入無余涅槃。阿難。我今以此三昧經典付囑于汝。受持讀誦廣分別說阿難。若有眾生持是經者。則于其人佛不涅槃法亦不滅。何以故。阿難。若有開示是經典者。當知是人則為見佛。若大眾中分別演說顯示文義。當知是人守護正法。爾時阿難悲泣流淚白言。世尊愿住一劫若住百劫若住千劫。多所安隱多所饒益利安人天。佛告阿難。汝勿悲泣。汝若受持是經讀誦。令廣流布使不漏失。隨爾所時常為見佛。何以故。佛如來者。都不可以色身所見。不可以三十二相所見。不可以諸好而見。阿難。若有得見如是等經則為見佛。說是經已。文殊師利法王子。那羅延菩薩。凈威力士。及大菩薩僧。大德阿難等。聲聞大眾。一切人天諸龍夜叉乾闥婆阿修羅世間人民。聞佛所說皆大歡喜。  

 上一部：乾隆大藏經·大乘五大部外重譯經·等集眾德三昧經三卷  下一部：乾隆大藏經·大乘五大部外重譯經·合部金光明經八卷 



  
乾隆大藏經·大乘五大部外重譯經·集一切福德三昧經 
  