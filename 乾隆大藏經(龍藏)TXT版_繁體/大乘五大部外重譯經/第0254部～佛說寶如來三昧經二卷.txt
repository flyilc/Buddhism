  第0254部～佛說寶如來三昧經二卷         
   
  
   大乘五大部外重譯經·第0254部   
佛說寶如來三昧經二卷   
東晉天竺三藏只多蜜譯      
 
 
　　 
 
佛說寶如來三昧經卷上  
　　聞如是。一時佛在羅閱只竹園中。時與千二百五十比丘僧。菩薩有九十億人。悉皆如文殊師利。是時羅閱國及竹園四面廣縱。上到三十六天。下到無極佛剎地。悉生文陀般華。悉有九十萬億種種色。各各異非世之明。一華有百萬葉。葉上悉有一怛薩阿竭。悉有交絡萬寶之蓋。一蓋之上各各有萬種之音樂聲相娛樂。一佛前各各有一菩薩。如文殊師利菩薩等問事。是時竹園地悉平等。如三彌佛剎。是三千日月諸佛境界。光明悉蔽隱無有明。一時諸佛境界諸大泥犁。毒痛勤苦悉為不行皆得安隱。百日悉得見十方佛。當是時禽獸飛鳥。悉百日不飯食。但聽法味耳。不自知是眾生亦復見佛。爾時羅閱國中人民。悉百日無復食五味者。悉以法作味。皆發阿耨多羅三耶三菩提心。三千大千佛境界樹木自有音樂。自復相娛樂。是時竹園化作水池。池中有十萬種蓮華大如小山。一華有四十萬葉。葉上悉有交露師子座。一座上各各有一菩薩。如文殊師利。一座前各各有天侍菩薩。交露帳間各各有萬種音樂相娛樂。千歲枯死樹悉為生華。三千大千佛剎諸樹。悉為屈枝四面相向。是時竹園佛教導處。女人悉化為男子。無有愛欲悉得法眼。佛爾時為廣大現寶如來三昧。即動九億萬佛剎土。爾時三昧都無所舍。有東方無極佛剎土。遣無數菩薩悉如如來等。各各自持無形之華。十萬種異色之華。來到竹園。為正覺作禮。以華散正覺上卻就坐。復有南方無極佛國土。復遣無數菩薩悉如如來。各各持二十萬種華。來到竹園中。為正覺作禮。以華散正覺上卻坐。復有西方無極佛。復各各遣無數菩薩。悉如如來等。各各復持三十萬種異色華。來到竹園。為正覺作禮。以華散眾會上卻坐。復有北方無極佛剎。亦復遣無數菩薩。悉如如來等。各各復持異色四十萬種之華來到竹園。為正覺作禮。以華散眾會上卻坐。復有東角佛剎。復遣無數菩薩。悉如如來等。各各持無形華。來到竹園。為正覺作禮。以華散佛及眾會上卻坐。復有南角佛剎。亦復遣無數菩薩。悉如如來等。各各持無想欲之華。來到竹園。為正覺作禮。以華散正覺及大會卻坐。復有西角無數佛剎。復遣無數菩薩。悉如如來等。各各持無響之華。來到竹園。為正覺作禮。以華散佛及大會卻坐。復有北角無極佛剎。遣無數菩薩。悉如如來等。各各持文尼之華。來到竹園。為佛作禮。以華散佛上及眾會卻坐。復有上方無極佛剎。各各復遣無數菩薩悉如如來等。各各持亂色之華。來到竹園。為正覺作禮。以華散正覺及大會卻坐。下方無數佛剎。各各遣無數菩薩。悉如如來等。各各持諸妙華。來到竹園。為正覺作禮以花散正覺及大會卻坐。上方諸天宿命。功德甚尊。遇佛大會曠大寶如來三昧。各各自莊嚴。天上諸天子。皆令初發意。梵天將無數天。各各持天香天華。梵多會天復將無數天。各各持天上雜華香。遍凈天持非世間名華。諸尊天盡持天上伎樂。在虛空中立樂之。三千大千悉以法音。晝夜百日如是受之。來到竹園為佛作禮。愛欲天子復將無數天子。各各持天伎樂。來到竹園為佛作禮。于虛空中娛樂諸天。迦翼天上諸天持千萬種雜香。以散佛上及諸菩薩上。為佛作禮。盡天上諸天。悉來會竹園中。上到三十六天。中間無缺。悉諸天子諸大龍王。各各復將無數官屬。持世間人所不能得華以雨竹園。諸阿須倫王各各復將無數官屬。各各持雜華。以雨佛上及諸菩薩上。諸迦樓羅。各各復將無數官屬。來到竹園。諸真陀羅。各各復將無數官屬。來到竹園。諸摩睺勒。復將官屬來到竹園。佛爾時現寶如來三昧。即動九億萬佛剎。舍利弗見地大動。舍利弗白佛言。今諸遠方菩薩諸天人民悉會。上到三十六天地為大動。是何等應。佛告舍利弗。無應之應是其應。舍利弗復白天中天言。無應之應是何應是何等。佛告舍利弗。若疑不斷若往到寶如來菩薩所。舍利弗正衣服禮如來若干過。叉手白如來言。今日諸十方。上到三十六天。百千億佛剎菩薩悉會。何等之應。愿如來說之。如來謂舍利弗言。若阿羅漢本疑大重故來解耶。如來菩薩言。舍利弗。若常有想。想者非盡之作。無想無作。是故寶法如來告舍利弗。我初發意時。與三十六億人求菩薩道。正覺時亦在其中。一切悉起我不作。諸悉作我不念空。法悉無我無求生死。生死無道無有斷者。虛空無主。我非所有現法。譬若野馬無相起作。持是作法滅行求愿。想欲得是為懷重者。罪之明。自言得道起想罪想。壞滅諸慧求得三尊。從是作想取泥洹。疑盡滅身。然生死不斷。言得泥洹羅漢。譬如命盡之人其身在床。一時得聞須臾休息。命盡猶不離于身。羅漢辟支佛自得禪。是非大積疑耶。如來謂舍利弗。佛所問乃爾。如來謂舍利弗言。若當見龍欲作雨起云時不。舍利弗言見之。四面不知云所從來。何況菩薩從第九以下。悉得逮六萬三昧。何道菩薩所從來處。舍利弗白如來言。解慧如是心意疑結。今悉破壞都無復有疑根。但學本不得。善知識相得。今故斷滅我意。令我不脫法輪。令我疑根不絕耳。今我聞尊法無所益。譬如為百鳥作音樂會無有聽受知者。如是但當為坐中新發意諸摩訶薩故。令大會諸天及人。得聞是尊三昧。何一巍巍乃爾。但當親近尊。但我前世不與善知識相得故。令我不得見是三昧如來慧。如是心意所疑今散解。譬如冥處須臾以火明之。火滅冥復在處。今我聞之如是。舍利弗叉手白如來言。今乞得作八千里大火。上到三十六天。持我身置其中億萬劫。后出復入三惡道。為天下人所啖食數千億劫。后生作人如奴事大夫。求善知識相得。求我心中所愿可得不。實如來言。大火上至三十六天。尚可澆滅。若本發意微薄功德無厚覺本。不得薩云若。不得漚和拘舍羅。不得善知識。故不致是耳。舍利弗問事竟還坐。如來正衣服。為正覺作禮。愿欲有所問。佛言。善哉善哉。當問如來。白佛言。諸法無主。誰為成薩云若者。誰為成正覺者。誰為成阿羅漢辟支佛者。愿怛薩阿竭。當為坐中諸摩訶薩分別其決。佛言。善哉善哉。如來乃欲決斷十方大生死根。若有善男子善女人。欲使發阿耨多羅三耶三菩提心。當行九法寶。何等為九法寶。一者見諸天無有處但有名耳。二寶者世間人民但有字耳。三寶者五道勤苦但有苦習耳。四寶者水火風地但有戲耳。五者當來過去現在如芭蕉無想。六者現生死無本際也。七者觀諸三昧寂然無有往來者也。八者當觀三千大千日月諸佛剎土。見之了無得三昧者。九者見三千大千日月中人民蠕動。悉欲度之令與佛等。佛告如來。得是無作之想者。即可決斷十方之大想。如來復白正覺言。諸法不以想見知之。當作何等住得無所住法。佛言。諸法無住是即為想無起之念。是亦復為想非想非道。亦復為想斷求之作。如來白天中天言。當作何緣度眾欲。佛言。善哉善哉。如來所問乃爾故。非羅漢辟支佛所及者。眾欲無垢。眾欲無過度。眾欲無主。眾欲無往來者。眾欲如虛空無有能蔽隱者。與泥洹等與無名等。如來問事竟為天中天作禮卻坐。般施白佛言。今日大會菩薩欲于佛樹。欲得無所從生處立。欲得莊嚴千億佛剎土。欲得教授十方。悉使十方諸佛剎土。各如今日會竹園中時。佛言。善哉善哉。般施菩薩所問甚深甚深。佛語般施菩薩言。欲得使十方大會欲坐于佛樹。欲得無所從生處立。欲得莊嚴諸佛剎土。欲得教受十方。悉使諸佛剎土。各自會如今日會竹園中時者。當行八直。一者直無名之響。二者直無名之聲。三者直觀十方佛剎土無有二。四者見三千大千剎土。直之法皆同無相離者。五者直觀十方一切欲令與佛等。六者直于法無作形。見一切不生死者。七者所見直悉入諸三昧。藏于無住相報之想。八者直見十方佛。泥洹不泥洹亦復悉等。是為八直。法行菩薩從是疾得無所從生法。從是得教授諸佛剎土。從是疾得大會竹園如今日會時。如來復白正覺言。今日遠方悉來會竹園。悉得見佛如其處是。歡喜不食若干日。各各自是諸菩薩諸天及人民皆得見佛。皆見諸三昧。是其本愿所致耶。佛當為新發意摩訶薩解說如是。  
　　佛言。善哉善哉。如來所問甚深。悉欲為諸來會菩薩。新發意諸天人民。作橋梁如是。佛語如來。是今日諸菩薩摩訶薩。諸天人民大龍王諸鬼神王。悉來會竹園者。皆聞見諸三昧。亦非本愿。亦不離于本愿。所行常精進不失諸三昧不失善知識世世遠眾事寂然不數會。但愿是三昧。今故以寶精泥洹珠。以雨大會耳。如來白正覺言。今會有新發意摩訶薩。欲行是三昧。當何以致之。佛言如來。所問甚快。若新發意摩訶薩欲行是三昧。當行八法寶。何等為八法寶。一者即于佛前是三昧。是為一法寶。二法寶者供養十方諸羅漢。從其相隨億億萬劫。一時聞是即解親近尊。三昧不遠。是為二法寶。三者供養舍利從上至三十六天。中無空缺無益一時也。轉意作行即向慧問。是為三法寶。四法寶者得四無所畏。不與十方于生死無所遠離。是為四法寶。五法寶者菩薩見五道勤苦。心意欲悉止度之。以其身救之命。不用作勤劇趣令得佛耳。是為五法寶。六法寶者菩薩事十方天下人。常如奴事大夫。不用作苦貴度之。所以者何。知本求無故本無所起故。是六法寶。七法寶者菩薩觀見九十六種外道。于其中覺知之。欲起想取法住。是為七法寶。八法寶者奉行六波羅蜜。供養比丘僧。供養億萬劫。不如一時聞是寶如來三昧。十方當作佛者用何為證。聞是寶如來三昧者。即十方人得佛證。若新發意向是三昧。歡喜解是三昧者。即是為以解萬萬三昧。為已得如來三昧。是為八法寶。令行是三昧即可得陀羅尼門。如來問事。竟還坐。佛便笑。文殊師利正衣服頭面著地。叉手為佛作禮。白佛言。佛不妄笑。既笑當有意。愿佛說之。佛語文殊師利言。寶如來所從來佛剎。過是九億萬佛國土。其剎名曰諸法自然無厭敢有。善男子善女人。往者無有胞生者。無有苦痛生者。無恩愛生者。悉于百億萬雜華香中生即立住。悉有亂音樂聲朝暮相娛樂。但以無作法。但以寂然法為唱樂。若善男子善女人。聞是三昧。即卻六百四十劫。罪盡絕命。即得往生。往生者但以諸三昧為樂。寶如來剎。無有日月光明。雖有為不現。若有善男子善女人往生者。日月光明星宿明即為現。應是三昧當往生者。星宿日月光明悉為見。十方佛言。今日復往生寶如來剎。十方諸菩薩問十方佛。何以為證。十方佛言。以星宿日月明見作證。羅漢辟支佛其數如是。非諸羅漢辟支佛所及知。以往生其國中。善男子善女人。菩薩自知之耳。我故笑也。須菩提及舍利弗二第一賢者。起頭面著地。為正覺作禮。愿佛加大恩。廣大哀我等。以佛威神神足與我。我等欲到寶如來剎土諸法自然國。觀須臾復還。佛言。善哉善哉。舍利弗尊。羅漢須菩提乘佛威神須臾即到寶如來菩薩剎。便復見寶如來國中。亦復羅閱竹園如釋迦文佛會時也。見東方遣無央數菩薩。見南方無數菩薩。十方上至三十六天會如是。舍利弗問須菩提。怛薩阿竭隨我人來到是剎也。須菩提舍利弗須臾便還。到竹園眾會如故。佛問舍利弗。向觀寶如來國土人民何類教授幾人。須菩提舍利弗白佛言。觀彼國悉如今日會竹園中時也。舍利弗為佛作禮。佛功德甚尊。今大會諸天人民。得見明乃如是。三彌菩薩從坐起。正衣服。頭面著地。為佛作禮。愿欲所問。佛言。善哉善哉當問。三彌菩薩白佛言。無生之法有想無。未起之想有識無。泥洹寂然有無。泥曰不起有形無形者。在彼間教。生死立處。誰是主者。以空造空是為主。三彌聞佛解說是事如是。即時諸天及人八萬六千人。即得無所從生法忍。即住虛空中去地百六十丈。來下為佛作禮。是時三千大千日月即復大動。彌勒菩薩從坐起。為佛作禮。問佛言。向者地大動。是何之應。佛語彌勒菩薩言。所以地大動者。非但剎動。十方諸佛剎悉復動。亦復各各八萬六千諸天及人。得無所從生法住。即住虛空中。如是以故地大動耳。彌勒白佛言。何從致若有發意常當六法。何等為六。一法者知三十六天。當得佛者。未得莂者。我當往莂之。不與十方天下人共知之。二法者三千大千日月中。善男子善女人當得佛。我悉當往莂之。不與十方天下人共知之。三法者百千泥犁中人。當得佛者。我悉往莂之。不與十方天下人共知之。四法者十方人絕命當所生處我悉知之。不與十方天下人共知之。五法者十方天下人命盡我悉知之。不與十方天下人共知之。六法者十方諸佛當取泥洹不取泥洹者。不與十方天下人共知之也是為六法住。從是疾得無所從生法忍。彌勒菩薩復白佛言。是三昧甚尊甚尊。今我欲使來會者悉得是三昧。當行何等法。佛言。當行九法。何等為九。一法者視諸法悉清凈無邊。二法者視天悉清凈。三法者視諸生死亦清凈無邊。四法者視五道悉清凈。五法者于欲無所求悉清凈。六法者視三界色悉清凈無有邊。七法者見諸泥犁悉清凈無邊。八法者觀視泥洹悉無邊。九法者十方無有舉名者。是為九法。作是行者疾得是三昧。彌勒白佛言。說是如來時。即得六萬三昧。三昧乃有邊幅無如得六萬三昧。是為有邊幅耶。佛言。雖得六萬三昧但有名耳。不可極盡三昧悉具足。佛言。三昧非但一輩。有無念三昧。有離欲三昧。有坐聽十方佛三昧。有莊嚴諸佛國土華香三昧。有所說法一切人悉還本三昧。有出諸欲無還想三昧。有說經時化為百種音樂聲三昧。有說法億千萬佛國華香自然來三昧。有伏諸魔三昧。有發師子意獨行獨步三昧。有所向處莫不發阿耨多羅三耶三菩提三昧。有所在處莫不供養者三昧。有亂風一起時如佛說經聲三昧。有所向門莫不開三昧。有所處悉師子座為現三昧。有飛到十方三昧。有所向門十方菩薩往來無極三昧。有所知十方人意三昧。有壞滅諸想三昧。有壞滅諸識三昧。有合十方諸剎土合為一剎三昧。有發意不盡三昧。有視三界中了不有一人三昧。有從一佛國到一佛國三昧。有所在處令法不斷絕三昧。有所在處常與佛相遇三昧。有坐觀十方大兵大火大水大風于其中不恐怖悉住教導之二昧。有所在處但以法作器三昧。有善男子善女人聞是三昧。即得住無還之想三昧。是三昧大多不可極盡故。住大會說之。有無名三昧。有住諸法三昧。有名諸慧三昧。有教法三昧。有滅壞羅漢辟支佛三昧。有法寶三昧。有總持無名法三昧。有知人意三昧。有斷諸煩荷三昧。有制力欲覺三昧。有十種力三昧。有智慧三昧。有光明所行處三昧。有不可計三昧。有見法時如水中影三昧。有不可盡凈慧三昧。有人空眾惡無有無愿想三昧。有住禪乃到泥洹三昧。有譬若金剛無穢三昧。有無極明三昧有度諸煩荷已盡三昧。有廣大水法三昧。有莊嚴大船三昧。有入無名三昧。有不可盡喜意三昧。有總持無忘三昧。有在冥悉令明三昧。有所樂悉樂三昧。有慈行三昧。有凈大哀三昧。有入等心三昧。有出等心三昧。有名已脫未脫三昧。有光明所從來處三昧。有曉無所不曉三昧。有脫慧脫教三昧。有金色蓮華為現三昧。有無離無常三昧。有尊智慧無生三昧。有勇猛無所不伏三昧。有開辟諸剎三昧。有清凈于無形三昧。有無名珍寶三昧。有如海無所不受三昧。有神足廣大三昧。有彈指頃無所不及三昧。曇摩竭菩薩語舍利弗言。所問慧住故曰不可極。應時聞所聞如意不自貢高。所作不妄常敬意如所教。習慧用意無所受故不失禮節。所作法不妄不亂。意如珍寶除諸老病。以意為法器也。是為樂忍辱。所思但想。諸所樂但法意。慧不有足時。所施無所惜。與無適莫。所問諦意觀。歡喜無所得。其意已悅身體悉為輕。意不在外道。但欲聞法味及毗羅經。但欲聞漚和拘舍羅。但欲聞四平等心。但欲聞無底法如意無異念。欲意受漚和拘舍羅。欲聞無所從生法不貪觀。但欲慈度之。欲知無常聲。欲知寂然之意。欲知空復空。欲知無想生死及布施。一切不欲聞。但欲聞音樂。隨樂十方中。忠信以作。正降伏諸欲根。曇摩竭菩薩從坐起。正衣服白佛言。菩薩已得寶如來三昧。自在所為眾慧已具。便得三寶。何等為三寶。一者譬如水中影。影亦不在水中。亦不在水外。菩薩于是間坐。其身悉在十方。其身亦不在十方。二者菩薩于是間坐。分身悉現十方佛前坐。其身亦不在十方佛前坐。三者譬如山中呼響音聲還報。音響亦不在中。亦不在外。菩薩于是坐。悉遙說十方諸菩薩事。十方諸菩薩亦無來到彼者。彼亦無往者如是。佛語曇摩竭菩薩。已得陀鄰尼門。譬如持弓弩布矢。在所欲射無所不到。菩薩持一慧入萬慧。靡所不至如是。佛言曇摩竭菩薩。若乃見阿須倫欲興兵時。彈指頃兵便到二十八天。中間無空缺。菩薩以次第九。以下說法時如是。  
　　如來菩薩語舍利弗言。凈者貪欲消伏。其意無貪欲者是不可盡。其諸惡意者不能復亂。其意護于惡意。是故不可盡。其意嗔恚有形欲貪高。諸所不可索可作者。菩薩常欲護是意。知不可盡去。無瞻諸垢。當知是意不可盡。護者不令懈怠。當知其意不可盡。其狂亂者輕已法護之。當知是意不可極。無智慧者欲護之。當知其意不可極。一切以法施與以法脫之。當知其意不可盡。欲教一切人皆令為功德。當知其意不可盡極。如來語舍利弗言。菩薩有四法。何等為四。一者意作陀鄰尼行不可盡。二者陀鄰尼行不可盡。三者教一切人是不可盡。四者不厭學問故陀鄰尼不可盡。如來菩薩復語舍利弗。復有四事不可極。一者上脫中脫不可盡。二者四馬之路不可極。三者可意之王不可極。四者十二因緣無有主不可盡極。如是為不可極。如來菩薩語舍利弗。復有八法不可盡。何等為八。一者無我之語不可極。二者無作之極想不可極。三者寂寞泥洹之語不可極。四者菩薩所度不可極。五者大海流水無有懈惓不可極。六者眾惡無垢不可極。七者苦痛之聲不可極。八者去來之想不可極。是為八法所度無主不可極。如來菩薩語舍利弗復有九法不可極。何等為九法。一者諸佛剎土不可極。二者諸菩薩所從來處不可極。三者發阿耨多羅三耶三菩提者不可極。四者失愿取羅漢辟支佛不可極。五者十方菩薩從一佛剎土。飛到一佛剎土不可極。六者六波羅蜜不可極。七者三昧不可極。八者過于泥洹亦如化視之無極。九者三界不可極。是為九法不可極。  
　　如來語舍利弗言。菩薩有三十二寶。何謂三十二寶。一者其心不著愛欲。是忍辱不可極。是即為寶。二者不起是我非我亦無所造。是故忍辱不可極。是即為寶。三者不念一切善惡。是為忍辱不可極。是即為寶。四者不恒心意于一切。是為忍辱不可極。是即為寶。五者不嗔怒向于一切人。是為忍辱不可極。是即為寶。六者不懷念他人亂惡。是為忍辱不可極。是即為寶。七者亦不妄嬈人有所擊。是為忍辱不可極。是即為寶。八者不調戲于大會中。是為忍辱不可極。是即為寶。九者自護護他人身。是為忍辱不可極。是即為寶。十者若貧窮者給護之后不從有所悕望。是為忍辱不可極。是即為寶。十一者自護不隨惡知識不隨眾會。是為忍辱不可極。是即為寶。十二者無愛欲意于身于他人身。是為忍辱不可極。是即為寶。十三者不起諸想無念于菩薩如彈指頃。是為忍辱不可極。是即為寶。十四者護功德莊嚴身相。是為忍辱不可極。是即為寶。十五者信作善不離于三昧。是為忍辱不可極。是即為寶。十六者口不妄語。是為忍辱不可極。是即為寶。十七者心凈。是為忍辱不可極。是即為寶。十八者堅住善知識世世與相隨不舍。不于他處說其過失。不說之惡。是為忍辱不可極。是即為寶。十九者自挍計他人有惡者我亦有惡。是為忍辱不可極。是即為寶。二十者所念無有邪即覺。是為忍辱不可極。是即為寶。二十一者軟心和意。是為忍辱不可極。是即為寶。二十二者護惡人令心不起。是為忍辱不可極。是即為寶。二十三者生于諸天教導諸天。是為忍辱不可極。是即為寶。二十四者生天上世間教兩道中不更三惡道。是為忍辱不可極。是即為寶。二十五者具足諸種好。是為忍辱不可極。是即為寶。二十六者得音如梵天聲。是為忍辱不可極。是即為寶。二十七者脫淫怒癡。是為忍辱不可極。是即為寶。二十八者不于諸色與名。是為忍辱不可極。是即為寶。二十九者所作功德不著但欲起眾法耳。是為忍辱不可極。是即為寶。三十者降伏諸外道。是為忍辱不可極。是即為寶。三十一者已出于眾侯中。是為忍辱不可極。是即為寶。三十二者具足諸佛法使不傷毀。是為忍辱不可極。是即為寶。如來菩薩語舍利弗。菩薩有三十二事。為寶如所入。何謂三十二事。一者欲入響欲入觀無所觀。是即為寶。二者欲入心離心于心無主。是即寶。三者欲入身求脫本無脫者。是即寶。四者不入十二因緣無有住者。是即寶。五者欲入斷離于不斷。是即寶。六者欲入無常視之無形。是即寶。七者欲入無名主離于無名。是即寶。八者欲入寂不離于起。是即寶。九者欲入三界不離三界。是即寶。十者欲入受無所受。是即寶。十一者欲入當來過去亦出當來過去。是即寶。十二者欲入功德觀本末無主。是即寶。十三者欲入空空中空。是即寶。十四者欲入無想不起無想。是即寶。十五者欲入愿不起愿。是即寶。十六者欲入空離想空。是即寶。十七者欲入三昧無有合者。所以者何法無二法。是即寶。十八者不以三昧有所愿生處。是即寶。十九者三昧不為一切諸法作證。是即寶。二十者欲入無生之道有度者。是即寶。二十一者欲入無生處。是即寶。二十二者欲入不動搖處。是即寶。二十三者欲入一切無我不離無我。是即寶。二十四者欲與生死初無相知者。是即寶。二十五者欲與三昧初無所識者。是即寶。二十六者相欲切相知者。是即寶。二十七者欲厭欲意。是即寶。二十八者欲入不念無有。是即寶。二十九者欲入諸陀鄰尼門無所不總。是即寶。三十者欲入諸所作惡欲不為惡。是即寶。三十一者欲入漚和拘舍羅以意作法器。是即寶。三十二者欲與萬事相應不相遠。是即寶。  
　　佛語如來。譬如若欲入城會從其門。欲知因緣無所諍。欲知諍者不如自守。欲知不欲語言者。不如莫那中居不動者勿得轉欲。無悕望者無所想。是故等不欲危者。當正位謂至故。欲有不與者。當自守其家。能自守者不稱說。不自高不自下者。其人已具足故。不欲咸者。無而譴之者。欲有所使者。所作無所失。得道亦如是無癡。無癡者知本無故耳。知本無者無所失故。三世等無異。三世無增減者不住色。已不住色。為不住眾法也。眼見色者。但是眼眼精住是色也。耳聞聲聲識無所住。鼻聞香香識無所住。口所識味味亦無所住。身知細滑識亦無所住。意不知識。識不知意無所住。如本行無有想。慧行諦諦如我。無有我是我所。非識法見我。但見無我名者慧不知諸所有亦不知慧。欲不知習。習不知慧。慧不知身。身不知慧。菩薩其心不離其心是非耶。曇摩竭菩薩白佛言。天中天。道不與想合。為有合者無。佛語菩薩。諸法不以為證。但以音響為法。譬若人吹長笛。音聲悲快與歌相入。知歌氣笛氣合同一音出。菩薩諸三昧亦如是。諸法無生壞者。亦離于壞滅。諸化亦如是。諸念亦如是。諸覺亦如是。諸生無名離于無名。諸念無名離于無名。諸化無名離于無名。覺無諸名離于無名。無處我不想之。但無作之想為離。但已無作之作。已為作想。想行寂然。都無所著。法非欲一切皆然。  
　　如來正衣服白正覺言。諸法不起。今復欲問如來。曇摩竭菩薩向者所問。欲決斷大疑。各還本處。佛語如來。諸法若生處無有處。若化處無有處。諸法若覺處無覺處。諸法若念處無念處。如來菩薩白天中天言。生生處有生處無。化化處有化無。無念處有念無。無覺處有覺無。如來言。生生復生泥洹生。是為合。怛薩阿竭意非合。生生復生不生泥洹生是不合。怛薩阿竭意是合。化化復化泥洹化是為合。怛薩阿竭意非合。化化復化不化泥洹化。是為不合。怛薩阿竭意是合。念念復念泥洹念。是為合。怛薩阿竭意非合。念念不念泥洹念。是不合。怛薩阿竭意是合。覺覺復覺泥洹覺。是為合。怛薩阿竭意不合。覺覺復覺不覺泥洹覺。是為不合。怛薩阿竭意是合。文殊菩薩說偈言。  
　　法者無有生　　合為一剎耳 
　　生生不復生　　泥洹皆如是 
　　化者從本無　　化化無脫者 
　　化與泥洹等　　寂然無處所 
　　念者本無識　　發念因空耳 
　　泥洹與念等　　所念諦如是 
　　覺覺平等等　　所覺無所到 
　　所覺無常住　　是故怛薩竭 
　　化處無有處　　所覺無所到 
　　若化無處所　　諸法皆如是 
　　生處有本無　　無生是其處 
　　化處無名處　　一切為三昧 
　　念處有念無　　從空到是處 
　　非本無所諦　　其慧已如是 
　　覺不行相連　　覺不離其處 
　　行從覺見諦　　離覺無有脫 
　　所生法不絕　　所在常如是 
　　三千日月中　　所明無有上 
　　法有非思想　　可得還行者 
　　于欲不起垢　　非空亦非想 
　　如來意常凈　　亦不處法名 
　　所脫非常住　　一切如本處 
　　華香自然來　　所出無處所 
　　清凈意無處　　所有皆悉爾 
　　千歲枯樹生　　皆從發意起 
　　皆見大光明　　世間最無有 
　　虛空為音樂　　晝夜光明現 
　　是時及大會　　悉發菩薩意 
　　人民大歡欣　　皆得聞是經 
　　即動三千剎　　得受不動身 
　　寂然法為現　　無名是其應 
　　何況世所有　　一切皆如是 
　　清凈不為定　　癡慧本無現 
　　清癡合用本　　慧本無脫者 
　　三昧無所造　　一切皆如是 
　　菩薩住道地　　在意所從生 
　　五事不可親　　今墮五道中 
　　遠離如是行　　得佛達十方 
　　百日法為時　　奉行是三昧 
　　皆從諸剎來　　飛到怛薩前 
　　諸天及國王　　悉得見佛身 
　　志意大歡喜　　身體為悉輕 
　　不當以色想　　觀法有三千 
　　般若毗羅法　　所處無三千 
　　如來本發意　　愿不離十方 
　　常作大法國　　所處無三千 
　　三界及已上　　乃到忉利天 
　　悉阿陀那佛　　其號天中天 
　　發意到其國　　須臾復來還 
　　摩提那菩薩　　飛到竹園中  
　　舍利弗白如來言。愿復有所問。如來所從來處剎土。何類厚薄。何如本愿。何如無極國土。如來語舍利弗言。本愿無極。無極國中悉菩薩。無阿羅漢之名。無女人之聲。宮殿皆水精。黃金為樹。白銀為葉。珊瑚馬瑙為實。銚銚鐄鐄非世所明。諸菩薩皆生蓮華中。如來語舍利弗言。舍利弗。我發愿已來所度不還。無愿不極所愿也。珍寶金銀樹木。我欲皆不欲耶。法者無起之處起。愿珍寶是非思想耶。百千億佛剎土有起愿者。今復還是無極之想愿也。舍利弗白如來言。寶如來時持億萬種華來。各各異色。豈非想耶。如來語舍利弗。是無形之華。但已華作法器授之耳。諸菩薩以花所竹園中者。悉已法授之。不于中愿生。持華為主。不于華中生也。如來語舍利弗。若初見佛形像不。舍利弗言見之。人悉為佛像作禮。其佛威神無有不歸之者。其中有道威神無。舍利弗言。威神在何所。如來言。亦不在像中。亦不離于像。但有想者言有威神耳。觀之了無威神愿者。譬如忉利天上有樹名拘者。而華熾盛。諸天莫不愛樂者。菩薩已法為一切識可意王。作眼目耳。道者俱無。但以意作器耳。舍利弗言。意者獨有主耶。如來言。意者與諸法合。諸法與意合。道者無主。但以無起作主耳。是故為法器。如來語舍利弗。若見化未。舍利弗言見之。如來言。化道徑在何所去。來到何許。從何所來。有道路無。舍利弗言。化無有道徑。何知為化。舍利弗言。但見化成時了不見本末。故呼之為化耳。如來化無所有。舍利弗言。見者不見到見耶。舍利弗白如來言。無所見。何等為見者。如來答言。諸想如化是為見。未起法如化是為見。未來法無有名是為見。無造法是為見。未作法是為見。無有造化者是故見。但作無名之想是為見。但作無造之化是為見。舍利弗言。云何于是見中為有往來無。如來答言。故無往來者已故為是見。設使有往來者。是不為是見。是為到見耳。如來見事。  
佛說寶如來三昧經卷下  
　　舍利弗問如來言。乃有斷法輪者無。如來答舍利弗言。菩薩若已見無形之門。是為已斷輪門已空可缺。其脫無脫者可致于空。譬若空無所不入。何以故睹無有處用。是故無所不入用脫于本故。其輪不轉故。曇摩竭菩薩白如來菩薩言。諸新學者摩訶薩。我欲令得是法定。如來答曇摩竭菩薩言。欲得是三昧者。當行九法。何等九法。一者當定十方天下人悉令作菩薩。二者見諸惡意令心了不起。是為定。三者視五道勤苦悉欲得脫之。是為定。四者癡涂于其中不起吾我。是為定意。五者視諸冥悉令明。是為定意。六者所作功德悉令不失。是為定。七者視十方天下人皆令為等。是為定意。八者觀當來過去諸可意王。勿令復使有作之識。是為定。九法者悉使千億佛剎土人悉不動轉者。是為定意。菩薩從是疾得三昧。彌勒菩薩問如來言。今日敢來在會者。何所菩薩不發阿耨多羅三耶三菩心。佛語彌勒。往昔沙樓陀佛時。我初發意學悉為眾垢所蓋。不得大慧。但聞菩薩謂發意。當至其處起想識空。不得善知識。不逮漚和拘舍羅。遠離善知識。為欲王所欺。可意王斷。如是令我失波羅蜜失意。沒六十二劫后。與法自然佛會。斷我諸可便得還本。即得樂于空中住。斷諸可根即見慧門。便得無動之形。從是轉行便斷法輪。是時從正覺。受是三昧。雖六十二劫發意。于法無益。后與自然法佛會。便得大樹更初發意。我發意時。有九十億人善男子善女人。亦初發意。如是為阿耨多羅三耶三菩心。彌勒自謂。如來發意有幾事。如來言。有九法。何等為九。一者遠離眾會寂然。二者得善知識從受法不失。三者遠惡知識。四者當遠離五事。一者惡沙門。二者婆羅門。三者黃門。四者惡牛惡馬惡蛇多毒。不當與從事。未得道頃令人入泥犁中。當遠離之。五者初發意求羅漢辟支佛心者當遠之。五者當覺眾魔事。不當與共事也。六者但當于夢見說深法。七者但為法發意不在飯。八者不當數聚會有所悕望人飯食。九者當等心于十方。當等心于三昧。于佛坐不恐怖。是為菩薩九法發意。佛現寶如來三昧時。有六萬諸愛欲天子。皆得是三昧。是時空中飛天悉共善之。快哉。愛欲天子得聞是三昧。彌勒白佛言。是諸天子得是三昧。巍巍尊自是其主。發意持佛威神耶。佛言。是諸天子前后供養舍利。大須彌山無益于泥洹。今得是三昧前功德悉滅壞。所以者何。三昧無名處。三昧無想處。三昧無念處。三昧無形處。三昧無識處。三昧無威神處。三昧無有結行求脫處。三昧清凈處。三昧是不到彼彼至是處。三昧無有是相非想處。三昧無有造作處。三昧于化無形處。三昧無生死不斷無處但有名耳。三昧但有響耳。三昧但有音耳。三昧但有開慧之處慧無所生處。三昧無作器處。是故三昧不可壞滅。如是處三昧無出入治處。三昧亦無作識處。三昧無有起行處。三昧不受眾味受處。三昧無形處。三昧無出入欲處。三昧不定諸法處。三昧無生處。三昧無應處。三昧寂然處。三昧無動處。三昧無邊幅處。是三昧不可壞敗。若有壞敗三昧。是大癡根生之門也。故不壞敗。如來語舍利弗言。有五不直不當與從事。何等為五。一者不當處法有二。二者不當于所起。三者不當視諸法是作非作無有名之者。四者不當于當來過去有所見。五者諸法不可斷。是為五法。菩薩摩訶薩得無去來之作者。疾可發阿耨多羅三耶三菩心。須菩提白佛言。若有于苦于樂者。不言離苦樂。是即為二法。不字為菩薩。菩薩者不中離。不止離不脫離。中無所離于所作。遠無作之為作。所起如幻耳。以幻說幻之中無名。如是亦不從法得度者亦不離法。得度脫者于脫中復脫。是為無有主者。但有住名耳。于字無知名者。是為法輪斷。舍利弗法輪自本清無所有。誰有斷法輪者。如來語舍利弗言。不知輪有處者。是即為斷。佛語如來言。貪可法者是生死根。滅法者亦為無結之作也。無作之作是為不離作。離貪諸可即為無有斷有。無貪不起是即道。無可無不可。是即道。無生不生。是即道。無識不識。是即道。無死不死。是即道。無斷不斷是即道。無遠不遠。是即道。諸可不可。是即道。所住無想離于無想。是即道。所念無念。是即道。所說無所說。是即道。泥洹無滅離于無滅。是即道。泥洹無形離于無形。是即道。泥曰滅盡無所盡。是即道。法自寂然離于寂然。諸法無可不有所失。是即道。于慧離本。是即道。非名非想。是即道。所明無所明。是即道。于明冥無想知者。是即道。癡慧無想入者。是即道。于道無有得道者。即是道。若苦若樂無想識者。是即道。所起無所想想。是即道。于清無難易。是即道。所度無有主。是即道所至無想者。是即道。諸法非名離于非名。是即道。菩薩所度如流水。是即道。于名無轉者。是即道。佛已三昧成度如人意。以萬物自莊嚴。但莊嚴無形耳。但莊嚴到見耳。但莊嚴諸可意王。但莊嚴是想非想耳。如來問事竟。文殊師利菩薩白佛言。三十六天人悉會者。乃有幾人持受是三昧。佛語文殊師利菩薩言。諸會者非但天人敢來會者悉得是三昧悉當作佛。悉當受十方。悉當斷五道勤苦如今日會。時諸菩薩聞佛授與莂。八十億諸天及人。悉得無所從生法。住虛空中去地三百丈。觀身上萬千億香華。下為正覺作禮。阿樓菩薩。阿提菩薩。從坐起白佛。是諸受莂菩薩。即住虛空中去地三百丈。觀身上華好妙。是華從何所來。佛言菩薩。譬青本青本自白。以雜色著之。隨青黃赤黑悉見其色。如是所以諸色悉現者。但用帛本凈故。但用青黃赤黑。本亦復凈故現于色。亦不入帛。帛亦不入色。但用本俱凈故現之色耳。諸得莂菩薩觀身上雜種華者亦如是。菩薩亦不在華。華亦不在菩薩許。但諸天及人。得斷無念法慧作明凈故。便有華現耳。用華凈故便現耳。如是無住者而成諸功德。有住想行者開生死之門。阿羅漢辟支佛所已由遠五道者。但有十見。何等十見。一者見諸功德悉言脫者。是為倒見。二者見五道勤苦欲取泥洹。是為倒見。三者見厭萬物無主欲疾離之。是為倒見。四者求安本自無本。是為倒見。五者欲出無間入無處世自無出求之不止。是為倒見。六者羅漢取泥洹時。身中火自出火無處起想。出身中火自燒煮。故知生死不斷。是為倒見。七者未自無盡。是故為倒見。八者但欲時欲于泥洹盡之成。惡亦無主反欲滅之。是故倒見。九者所施與不發十方人意。但欲法不斷。是故倒見。十者于苦于樂不等凈行言有二法。是故倒見。十事倒見。佛語阿惟阿樓菩薩摩提菩薩。今諸天及人。皆是阿訶耨佛時人也。今我悉莂之者。亦于六萬佛所受是三昧。今故復于我記莂之耳。卻后若干億萬歲。我法斷絕。是今日會發意。當有四十萬人。持住于法轉不退輪。令法不斷絕。當護持法至使各得佛故。法不斷如今日會時。是諸發意者若干千歲。我弟子當共壞我法。若惡沙門。若男子女人。須菩提白正覺言。何所菩薩以何等行護法令不斷絕。佛語賢者須菩提。諸四十萬菩薩。悉住第八已下。于法無煩荷之想。是即為已護持法令十方不斷。須菩提白佛言。何等為壞法者。愿天中天解之。佛言。須菩提。若有諸羅漢辟支佛。若有沙門諸天及人起煩荷想。于慧求名壞滅本末增減尊法。[王*支][王*夜]經言。但好飯食為是道。遂不知空何所是空。但欲莊嚴剎土。非尊法者。聞佛可得求佛。亦不知法言有二法。是為壞敗我法。天上尊天。阿須夷天。潘那天。子樓尼天。拘屬提天。施天。那利天諸天。白天中天言。乞持形壽歸是持法法者。千萬劫億萬劫無有休息時。但令我等得是三昧。佛言。奉行是三昧如其未者便是。佛語如來言。后有發意行是三昧者。得是三昧者。譬如精泥洹。天上有寶諸寶中王。天上天下寶中最尊。有佛在世時乃現耳。名精泥洹珠。有得是一寶珠。持是珠著竹上。若著手中見之。四面空中在欲得幾日雨珍寶。向莫不得如其愿者。有得精泥洹珠者。不當貪有亦持雨三界各令得寶如是。行是三昧亦如是。羅閱國王從諸群臣到佛所。為佛作禮。白佛言。是天上之大尊。儻加大恩已度脫十方。儻持天上精泥洹珠寶。儻已雨于羅閱。令我國中人民悉得是寶。佛便笑。阿難正衣服。為佛作禮。白佛言。佛不妄笑。既笑當有意。佛語阿難。羅閱國王從諸群臣。欲乞得泥洹天上珠寶清泥洹珠。欲使雨之于羅閱國。國中亦樂是寶。不知如來時悉已得是寶。佛語羅閱王言。見人民悉百日不食五味。但以法為味。女人悉化為男子。王見之不。王言見之。悉得是三昧。王大歡喜。悉以身上珠寶。以散佛上及諸菩薩上。珠寶悉化成香華。虛空中住皆成行。其間悉有百千種音樂相娛樂。王見衣服如是。王便歡喜。王若干百日復不食。王白佛言。是諸華乃從無處出生。佛答。從無處出。復問。無處從何出生。佛言。從無所起來。王復問。無所起從何所來。佛言。從無所生來。王復問。無所生從何所來。從不動來。王復問。不動從何所來。從無造來。王復問。無造從何所來。佛言。從無名來。無名從何所來。從無生來。無生從何所來。從無音來。王復問。無音從何所來。從無二來。王復問。無二從何所來。從無形來。王復問。無形從何所來。佛言。從自然來。王復問。自然從何所來。從化來。王復問。化從何來。佛言。離于不化來。王復問。離于不化從何來。佛言。離于不化從無相知處來。王復問。無相知處從何來。佛言。已故為諸法。王問佛事大歡喜。晝夜百日但樂是三昧。王為佛作禮而還坐。白佛言。如來菩薩及遠方諸菩薩尊賢者皆從遠來。今恐與佛相見但去。我今愿乞請文殊如來菩薩等到舍飯食。愿如來許之。佛默然無應者即可意。王為佛作禮還宮。即敕臣下。疾使國中莊嚴。俠道華香皆結好名華。俠道悉華為帳。王宮中掃除。世間極好華香悉作百種坐。皆琉璃金銀。皆使宮中掃除。諸夫人婇女悉齋戒。文殊師利如來等。悉詣羅閱國入城。未到宮門。王出迎諸菩薩。是時菩薩如來文殊師利等六十億萬人。如來讓使在前入宮。諸尊菩薩不于前入宮。如來言。諸尊菩薩何以故不于前入宮。諸尊菩薩致尊當于前入。如來言。我不于前入宮。諸尊菩薩當入。諸菩薩言。何所為尊者。于慧無處是即尊。于意無形是故尊。于念不想是故尊。于法無所施是故尊。所作不離于道是故尊。已斷法輪是故尊。無念法不想是故尊。于法無有多少是故尊。欲漚和拘舍羅甚多是故尊。于薩蕓若無相知者是故尊。已被法鎧是故尊。于三昧無有多少是故尊。如是者如來故當于前入宮也。如來語菩薩。故尊何等為尊。年故尊故。諸菩薩言。今我年雖長尊者。譬如萬歲之枯死樹。根本以永盡。無復有華實可蔭覆蓋世者。今如來雖年少者。入慧甚深。譬如寶樹間人得之華實。莫不得度者。已故當于前入宮。如來于前入。諸尊天持萬種音樂隨如樂之。文殊師利及如來等各坐。王使夫人利修諸菩薩所食金器悉有八種味。出宮中燒萬種雜香飯食竟。王白文殊師利及如來言。我今欲得見十方佛大會時。當以何致之。如來言。欲得見十方佛會者。悉欲見眾慧者。但行九法。何等為九。一者當視十方佛與是無異。二者當視我所道無有道徑。三者當觀一切人無有脫者。四者當視飯食如化所見。五者當知五陰無有識想。六者當知六情觀之如幻耳。七者當知觀但是倒見。八者當于法中大施與。九者當知所施非施。王聞如來解之歡喜卻坐。佛爾時便在彼笑言。快哉快哉。如來為說偈言。  
　　常當顯是功　　所生常遇尊 
　　從受大智慧　　常除愛欲根 
　　不貪亦不嫉　　惡意不復生 
　　乃從無數佛　　得聞是三昧 
　　乃于三千剎　　常行尊三昧 
　　不于一切人　　所有諸珍寶 
　　法不從五陰　　亦不離是處 
　　從觀得脫名　　一切皆如是 
　　從觀得歡喜　　發意無所生 
　　其處已如是　　故為天中天 
　　若在三界中　　不生亦不死 
　　泥洹及泥曰　　一切無有是 
　　意不當邪念　　所行作非法 
　　若在三界中　　持心令不起 
　　音響有還答　　內外悉相應 
　　不起悉寂然　　諸法亦如是 
　　三千諸佛剎　　名字悉如是 
　　無聞亦無見　　非法所當議 
　　三昧不挍計　　已數持作多 
　　慧者解是言　　得佛無常海 
　　法者悉清凈　　廣大無有雙 
　　常作無邊水　　所載蔽三千 
　　意愿陀鄰尼　　發慧無有前 
　　法者已如是　　一切當奉行 
　　我念求意時　　從來若干劫 
　　志意常棄家　　于欲無所求 
　　常依善知識　　得立正法住 
　　是時于大會　　得聞尊三昧 
　　志意大歡喜　　即住虛空中 
　　去地百卌丈　　叉手在佛邊 
　　今坐諸菩薩　　受別亦如是 
　　其意增歡喜　　得聞諸三昧 
　　便從一佛剎　　飛到諸佛前 
　　不動亦不搖　　驚動諸剎中 
　　花香自然來　　亂風自然生 
　　百種諸音樂　　悉住于座中 
　　龍王大歡喜　　即雨萬種香 
　　化為諸小池　　上到三千中  
　　如來謂文殊師利菩薩言。今自然華香從三千剎土來到是會。音樂悉具足。是為佛威神如來之神足。文殊師利菩薩語如來言。卿欲知佛之威神及諸菩薩威神者不可見知。是樂者所處無名之樂。有所在處法者無名處。若苦若樂。是樂處。所有如化耳。是其樂。法無二法。是其樂。于羅漢辟支佛悉欲度之。是其樂。所見五道悉欲令得佛。是其樂。諸所度無有生。是其樂。一切無處。無所起。是其樂。于三昧無煩荷。是其樂。一切處無有名。是其樂。諸所有皆如化。是其樂。非音處無所生處。是其樂。法所施無所施無所有。是其樂。三千中無常處。是其樂。一切人令得信無所得。是其樂。當來過去現在三處盡無有盡。是其樂。令還本無所見。是其樂。見法輪是為無所見。是其樂。三千剎一切等。是其樂。十方三千樹法之藏。是其樂。十方諸剎但有名。是其樂。色欲合。是其樂。于名字無有主。是其樂。無邊幅一切寂。是其樂。一切明與冥合。是其樂。諸所行不失戒。是其樂。諸所念不離三昧。是其樂。虛空實度無極。是其樂。諸慧覺無有處。是其樂。諸所可。是其樂。一切決無受者。是其樂。三界中無與等。是其樂。貪于法不惜命。是其樂。一切明合復明。是其樂。諸所有但倒見。是其樂。若布施無所望。是其樂。意無極作大船師。是其樂。無邊園脫無極。是其樂。意寂。是其樂。無所定。是其樂。諸三昧門無到者。是其樂。亦無聽亦無聞。是其樂。諸所念非正道。是其樂。一切人無極者。是其樂。諸所度譬如幻。是其樂。初發意三昧具。是其樂。諸菩薩所從來無有處。是其樂。諸菩薩在意生到十方。是其樂。非青黃及白黑無道徑。是其樂。文殊師利菩薩謂如來。欲知佛及諸菩薩威神及所樂。其諸所樂如是。文殊師利答如來菩薩所問樂五事。如來便說偈言。  
　　文殊師利意　　慧尊無有前 
　　所施蔽三千　　其智莫不尊 
　　威神所施行　　悉除三千中 
　　諸樂無所欲　　但為不奪施 
　　樂法為最大　　于化無度者 
　　所施樂法與　　若空無惡者 
　　法與樂俱行　　無有過是寶 
　　所樂不有主　　若空無處所 
　　深入諸微妙　　曉了一切人 
　　使之得大法　　斷滅勤苦根 
　　一切世間人　　悉有意不解 
　　以法為覺意　　以慧救一切  
　　佛是時說偈言。  
　　離空非想　　是想非空　　于法不起 
　　即為是起　　常當軟意　　凈無所有 
　　色欲同合　　無相入者　　所說無形 
　　不離形有　　因法如夢　　所欲無底 
　　是寂離寂　　無離不造　　眾法無主 
　　所可如化　　都無所受　　法無所舍 
　　所作倒見　　一切皆然　　非色離色 
　　是色所離　　其法如色　　其處如是 
　　非音是響　　無聞不見　　不聽不觀 
　　所有如是　　于禮無名　　自言為是 
　　法無是計　　所度如是　　于幻無見 
　　所見離見　　離貪著欲　　非法所議 
　　于欲無垢　　不著無離　　如是諦見 
　　無有見者  
　　如來菩薩知佛笑。便于宮中說偈言。  
　　疑本不解　　謂法自然　　本無常住 
　　疑慧無是　　于想無勞　　識念無苦 
　　舉名住字　　非求法者　　于本不爾 
　　不還不退　　所可無可　　遠離無可 
　　于生無滅　　是即為滅　　于義無想 
　　是為非滅　　于法無生　　亦非相滅 
　　所以者何　　眾法皆空　　亦不求言 
　　我離泥洹　　所以者何　　本末凈故 
　　不盡十方　　舉之為證　　有言是我 
　　是即是證　　不當遠念　　念于十方 
　　真法不煩　　是受無名　　法非思念 
　　可當還者　　起行如是　　不見尊法 
　　要當解慧　　于眇不恐　　漫行不至 
　　可謂慧門  
　　如來問文殊師利菩薩言。今日來會新發意者。我欲使得無極法。何以致之。文殊師利語如來言。于念無作即可得無極法。如來復問。何等為念無作者。文殊師利答如來。當建九法寶。何等為九法寶。一者意無處所。是即寶。二者觀法無主。是即寶。三者不見有當來過去。是即寶。四者于法無有造作者。是即寶。五者所施但施法音。是即寶。六者見五道勤苦于中意不轉。是即寶。七者所覺不遠漚和拘舍羅。是即寶。八者直見諸法不處有二法。是即寶。九者到于泥洹亦如化是即寶。如來語舍利弗言。是為九法寶。文殊師利菩薩說偈言。  
　　于可無所笑　　所作無常名 
　　若空無有垢　　佛笑無不可 
　　笑空不離末　　如本無所笑 
　　已住諸法名　　一切皆如笑 
　　本末皆自然　　無有往來者 
　　笑者有還報　　不還亦不笑 
　　法者皆是一　　已笑便有二 
　　于二無名字　　是故為是尊 
　　所笑無所可　　但為眾法施 
　　所動無所動　　是故無上尊  
　　文殊師利報如來偈。  
　　笑者無還報　　一切無有主 
　　其笑不離本　　是故天中天 
　　笑者無所趣　　但為倒見耳 
　　于法悉寂然　　寂然本無是 
　　笑者不離化　　以化大施與 
　　于化無舉名　　是故乃為法 
　　于法無有是　　但為不脫施 
　　已脫不為脫　　佛者皆如是 
　　故于大會中　　議度無度者 
　　于法作施與　　無有與比者 
　　是寂離寂　　無離不造 
　　眾法無主　　所向如化  
　　舍利弗復問如來言。欲使十方發意陀鄰尼行者。當行何等法。當行三十二法寶。何等為三十二法寶。文殊師利言。一法寶者。欲使十方未發意皆度之如化。二法寶者。未發阿耨多羅三耶三菩提者皆令住正法。三法寶者。欲使三千大千日月視之一切等。四法寶者。若在住意者皆令遠離眾欲。在慧門無動無搖至于泥洹。五法寶者。人說有天無天志不動還。六法寶者。意不動還。七法寶者。一切無來受生者視當來過去無有二。八法寶者。觀諸三昧禪寂然無處所。九法寶者。諸所度無有主一切從空引空。十法寶者。三千日月諸佛者我從得決。十一法寶者。十方諸佛三千日月。敢有來聽經者悉得佛莂。即住虛空中亦如是。十二法寶者。諸佛剎土華香自然來。繒蓋來者亦不喜。不來者亦不求。十三法寶者。皆使敢有發意使得法住如其處。十四法寶者。當來過去無增減。所以者何。知本無二故。十五法寶者。悉欲使十方蜎飛蠕動持佛經戒令不毀傷。十六法寶者。無有邪念。在于十方轉意還本則向慧門。十七法寶者。常行忍辱。十八法寶者。從觀至觀無有度者。十九法寶者。本住無常住處。如是無常住處。二十法寶者。所度無有主名空。為眾欲施于欲無常處是故為道。二十一法寶者。施慧作施與無有舉名者。于欲無所可但為脫耳。二十二法寶者。所說不離對因作施與故。曰大法故獲度無脫者。二十三法寶者。常于無數佛剎飛到一佛前。二十四法寶者。十方諸剎等無得脫者。二十五法寶者。凈癡同合本凈無異。二十六法寶者。住于三千住作橋梁故。是進學如冥見光明。二十七法寶者。常于無邊水廣作大船師所度無有極。二十八法寶者。常作無邊蓋閉塞三千垢。二十九法寶者。常作無極慧不離十方。三十法寶者。常作大慈動于十方。未度悉度之。未脫悉脫之。故無字為天中天。三十一法寶者。等行無有雙于無有及與人。字為無上尊發意平等是故為佛。三十二法寶者。如來為是尊所說不離法。遍聞三千剎中虛空為自然王。故立華香中。菩薩三十二法寶如是。  
　　十方都大化　　一切名無常 
　　真法不煩荷　　即說度十方 
　　有想不離想　　一切諸寶空 
　　若華及于葉　　其色不可當 
　　一切眾欲所　　立之可意王 
　　諸寶無上尊　　號為天中天 
　　故于大會中　　議度無脫者 
　　其本無常住　　故字十方尊 
　　一切為倒見　　世間樂之具 
　　所可若如化　　能脫十方中 
　　虛空無常處　　佛藏悉在中 
　　已脫無脫者　　故教十方中 
　　十方諸佛剎　　合之為一國 
　　自然眾大會　　悉滿十方中 
　　佛者一切覺　　笑不離其容 
　　不離黃金色　　已示未脫人 
　　十方為作道　　意不離法王 
　　所施無所施　　華布施十方 
　　金色大蓮華　　周遍滿剎中 
　　起想起作行　　不住諸天中 
　　文殊師利意　　曠大無有雙 
　　譬如初得莂　　住在虛空中 
　　如來慧意尊　　光明遍宮中 
　　可意諸天人　　悉得到法門 
　　十方諸菩薩　　驚動諸剎中 
　　今會諸天人　　得聞是尊經 
　　徹見諸一切　　乃到可意宮 
　　化為交露坐　　萬種天華香 
　　聽受諸三昧　　坐觀大眾中 
　　諸來宿功德　　發意供養尊 
　　道者不具見　　所有皆如是 
　　諸脫無有數　　三界不可極  
　　文殊師利菩薩。問如來菩薩言。眾音如化所作于法無想。亦不可盡極。故有自然當以何脫之。如來菩薩語文殊師利菩薩言。復有九法寶。何等為九法寶。一法寶者。自然無處亦如化。二法寶者。諸法無處亦如化。三法寶者。當來無處亦如化。四法寶者。諸所有皆世直處亦如化作。五法寶者。觀過去處亦如化。六法寶者。觀見諸法如幻耳。亦無有處亦如化。七法寶者。所可無處亦如化。八法寶者。得道無脫處亦如化。九法寶者。得于泥洹本無住處亦如化。文殊師利復問。如來。過于泥洹皆自然。誰為是化本者。誰是化主者。化為有本無化為所起。處無非道無處。如來菩薩謂文殊師利。復有九法。一者化無處化者非道無處。是即化。二者非處無想。是即化。三法寶者。非處化為作處。是即化。四法寶者。非常名所有無盡時。是即化。五法寶者。化處無處。是即化。六法寶者。于道無想。是即化。七法寶者。于起無起。是即化。八法寶者。于諸欲無諸欲處。是即化。九法寶者。于所度無所度。是即化。文殊師利菩薩。說偈答如來。  
　　十方無化者　　化化無有形 
　　一切無常寶　　是故為化生 
　　道者不化得　　亦不離其處 
　　所說無常形　　自然在其處 
　　諸法從化得　　本離從無有 
　　其本因化生　　是故人中尊 
　　欲者從化起　　法本無有是 
　　化而住五道　　無有見化主 
　　死生及五道　　與化不相連 
　　以世貪不斷　　故現正覺者 
　　如來及化主　　十方尊無極 
　　持化大施世　　世間無知者 
　　法輪無色轉　　于世無轉者 
　　系色有思想　　深法無轉者 
　　想色化十方　　莫不受法者 
　　所施大智慧　　世間無聽者 
　　諸欲及羅漢　　不還與是寶 
　　故于眾會中　　度脫無上寶 
　　智慧不可極　　光明最無有 
　　十方作橋梁　　所說無有二 
　　十方諸佛剎　　悉令為平等 
　　亦不使其人　　發意有異心 
　　十方諸法園　　一切住脫垢 
　　亦不從世間　　于法無奪者 
　　于慧無有脫　　不見往來者 
　　于寂復見寂　　明中復見明 
　　法者非慧得　　自然無本是 
　　慧冥俱同合　　都無相識者 
　　癡慧不同合　　其慧眾冥明 
　　所施但為法　　若華在高山 
　　諸惡不可極　　色欲不可盡 
　　泥洹及生死　　一切皆如是 
　　十方諸佛慧　　無知無覺者 
　　所以見凈法　　故言世無有  
　　曇摩竭菩薩復問如來菩薩言。于化無起離于誰成主者。泥洹不生滅不遠五道。當使來發意轉住法輪無諸垢。令悉不生。誰為度者。如來言。曇摩竭所問。欲決斷十方生死根。乃如是當行九法寶。何等為九法寶。一者于無主。是即寶。二法寶者。于泥洹與生死初無相知者。是即寶。三法寶者。于死生于滅無滅。是即寶。四法寶者。上到三十六天使不還生死生處。是即寶。五法寶者。當起意未起意如處住。是即寶。六法寶者。三千大千佛剎觀了無得度者。是即寶。七法寶者。于念無起處。是即寶。八法寶者。悉使三千佛剎悉取泥洹意亦不喜。不取泥洹者意亦不怒。所以者何。諸法無處故。是即寶。九法寶者。隨愿取羅漢。我悉令發意求愿者不令復還是愿。是即為寶。不起諸生無有還愿。是即為菩薩法寶。  
　　如來答曇摩竭菩薩。說偈言。  
　　于可無所可　　于欲無所欲 
　　所度無見者　　法輪無常處 
　　慧者無所說　　因度無往者 
　　故見大正法　　世之最無有 
　　道者無常名　　故為十方寶 
　　已得無得者　　生死無有道 
　　四馬不可盡　　可意無有足 
　　世間悉樂者　　不舍不得道 
　　畏生無有脫　　不畏無脫者 
　　生死當舉名　　立之為五道 
　　有報無答者　　可謂為是法 
　　法者本無二　　所有諦已覺 
　　無邊亦無幅　　無極不可計 
　　本際如影響　　無有往來者 
　　于起無所起　　法無諸欲者 
　　生死本無處　　生死化如是 
　　于凈無有凈　　于垢無有垢 
　　悉為十方人　　斷絕諸五道 
　　凈意若如水　　一切無瑕垢 
　　青黃及白黑　　悉得見其形 
　　諸法不可荷　　即得無上寶 
　　吾我及與人　　世間無得者 
　　不住無住諦　　所有諦如是 
　　所覺無所見　　世間諦如是 
　　無度無不度　　世時誰不有 
　　十方立正覺　　悉得無上寶  
　　曇摩竭菩薩問如來言。欲使十方自然諸天人民。皆令得如其處。當行六法寶。何等六法寶。一者聞知是會時。是即寶。二法寶者。諸來會者得聞是經。是即寶。三法寶者。非今功德。是即寶。四法寶者。敢問是經法已得六萬三昧。但欲使十方人發無上意。是即寶。五法寶者。皆使十方會于佛樹下。是即寶。六法寶者。佛所說經法使十方人悉令得之。是即寶。說是三昧時會中有九十億萬菩薩諸天人民。有六十七億萬人。皆得無所從生法處。當是時九億萬菩薩皆得是三昧。三千大千佛剎土。復即九反大動。三十六天諸天王。在虛空中亂風音樂樂佛。諸大龍王諸阿須倫。皆得見是法。阿難正衣服頭面著地。叉手為佛作禮白佛言。是經名為何等經。我當云何奉行之。佛言阿難。是名為諸剎無極園自然華香自然。號為會無極寶。說是經時。無數諸天人民阿須倫人非人。聞經皆大歡喜。各前為佛作禮而去。  

 上一部：乾隆大藏經·大乘五大部外重譯經·佛說無極寶三昧經二卷  下一部：乾隆大藏經·大乘五大部外重譯經·無上依經二卷 



  
乾隆大藏經·大乘五大部外重譯經·佛說寶如來三昧經 
  