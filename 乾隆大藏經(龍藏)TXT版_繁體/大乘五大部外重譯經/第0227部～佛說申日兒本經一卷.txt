  第0227部～佛說申日兒本經一卷         
   
  
   大乘五大部外重譯經·第0227部   
佛說申日兒本經一卷   
劉宋天竺三藏法師求那跋陀羅譯      
 
 
　　 
 
佛說申日兒本經 
申日是長者名，兒即長者之子  
　　聞如是。一時佛在王舍國止鷂山中。是時國王邊大臣長吏人民。莫不敬重受教戒者。佛教國王長者吏民。皆令不得殺生盜竊犯他人婦女。不得兩舌惡口妄言綺語。不得嫉妒慳貪狐疑。當信作善得善作惡得惡。己所不欲莫施于人。其有學余異道不受佛教戒者。國王長者吏民皆不復敬。所以不敬者非正道也。教人不以道德。身自殺生教人殺生身自盜人財物。教人奪人財物。身自犯他人婦女。教人犯他人婦女。身自兩舌惡口妄言綺語。教人兩舌惡口妄言綺語。身自嫉妒慳貪狐疑。教人嫉妒慳貪狐疑。其國中有一四姓長者。字為申日。財產甚富金銀珍寶無央數。申日事余道不事佛道不信佛經。異道人皆共嫉妒佛。悉會申日共議言。佛今為王及傍臣長吏人民所敬重。而我等獨不為王及邊臣長吏人民所敬重。佛常自說言。知去來現在之事。豫知他人所言心中所念。今寧可試知為審如佛言不。申日言。當何以試之。余異道人教申日。作飯請佛持毒藥置飯中。掘門里地令深五丈。以火置中土薄覆其上。令佛從上來入如佛知去來現在之事者當不受請。受請為不知去來現在之事也。便可穿地作坑設飯食置毒藥其中。申日言諾。大嘉。即行請佛。佛言大善。申日便語異道人。道人言。人已無所知。但當穿地作坑耳。申日有一子字旃羅法年十六。過世宿命學佛道。能知去來現在之事。語其父言佛已知余道所議。不須試也。莫用惡人言自投湯火。申日不信子言。便使掘坑以火置其中。作飯具置毒藥。佛告阿難。敕諸比丘。明日皆不得先佛行到飯上也悉隨佛后。佛坐思惟正道。諸天王皆騷動。申日遣人白佛。時已到愿可就飯。佛告阿難。令諸比丘著衣持應器隨佛后。諸比丘受教著衣持應器皆隨佛行。諸天王及諸鬼神無央數共從佛行。佛即以地作黃金乃至申日門。佛適向道便放光影。令申日舍中悉作金色。旃羅法即語父言。今佛已起向道。十方皆明如日。佛與諸比丘及無央數天共發來。佛與諸比丘及無央數天共行如星中有月。今父舍中明如是乎。不須試佛也。申日不用子言。佛到城門足踏門限。舉城中即為大動。病者即愈。盲者得視。聾者得聽。喑者能語。被毒者毒不行。狂者得正。傴者得申。嗔恚者為歡喜。箜篌樂器不鼓自鳴。婦女珠環皆自作聲。百鳥畜獸相和悲鳴。佛到申日門。五丈火坑以作浴池中生蓮華。一華生千葉。諸弟子所蹈華生百葉。皆悉蹈華上而行。申日見火坑以作水池中生蓮華便大懼怖。持頭面著地以誠自說。今為佛作飯。皆以毒藥置其中。愿乞收更作好飯。佛言。不須更炊。持毒飯來食之。佛就坐諸比丘皆坐。佛告阿難。敕諸比丘。且勿得食。須佛教乃食。佛即咒曰。天下凡有三毒。一者貪淫。二者嗔恚。三者愚癡。佛無是三毒者毒為不行。至誠有經法者毒亦不行。如諸比丘道正者毒亦不行。佛語適竟。飯食中毒皆消去。佛語阿難。令諸比丘皆飯。毒皆已去。佛及諸比丘皆飯已。申日便前長跪。以頭面著佛足。白佛言。我無狀。用惡人之言。令我作惡。愿從佛求哀悔過。佛即為申日說經。便得第一須陀洹道。申日即受五戒為優婆塞。一者不殺。二者不盜。三者不犯他人婦女。四者不兩舌。五者不飲酒。申日受五戒已。持頭面著佛足。為佛作禮。  

 上一部：乾隆大藏經·大乘五大部外重譯經·佛說月光童子經一卷  下一部：乾隆大藏經·大乘五大部外重譯經·佛說德護長者經二卷 



  
乾隆大藏經·大乘五大部外重譯經·佛說申日兒本經 
  