  第0161部～持人菩薩所問經四卷         
   
  
   大乘五大部外重譯經·第0161部   
持人菩薩所問經四卷   
西晉三藏法師竺法護譯      
 
 
　　 
 
持人菩薩所問經卷第一 
陰種諸人以了道慧四事品第一  
　　聞如是。一時佛游王舍城加鄰竹園中。與大比丘眾千二百五十。菩薩不可計。一切大圣神通以達。辯才無礙慧不可量。諸根寂定見一切本。應病與藥靡蒙濟。為法橋梁度脫三界也。爾時世尊。與無央數百千之眾眷屬圍繞而為說經。時持人菩薩即從坐起正服長跪。前問佛言。菩薩何行建立誓愿。無限功勛曉了諸法。分別一切諸度無極。識解無量方便善權。弘要被不可喻。戒德大鎧真正道義。為眾生愿弘恩仁慈。覆如虛空不可測度。其心清凈德行具足。布施持戒忍辱精進一心智慧。普度無極。若有眾生欲奉斯業。殊特之原無上大道今故為斯。如此等類啟問如來。菩薩大士咨問如來言教處所。周游三界所行備悉。勤修禁戒無所忘講。奉清凈行游居成辦遵無極慧。無量方便隨時開化。為此眾生有心存法。不能自達故問如來。何謂菩薩曉了諸法。能以隨時為人班宣。其心堅強力念不忘。致微妙慧解一切法。章句誼理所生之處。常識宿命不中忽忘。至成無上正真之道為最正覺也。佛言。善哉善哉。持人菩薩。多所哀念多所安隱。愍傷諸天及十方人。乃為一切咨問如來如斯要義。功勛之德不可盡極。決一切疑猶豫羅網。以大弘慈加于眾生顯示大明。現在將來諸菩薩施行無蓋哀。為眾生故普現大道。興舉弘誓將護一切。為開發化濟眾厄令得自歸。使度彼我拔濟眾生。不墮三惡勤苦之獄。乃以勸之使立大道無上正真。欲脫眾生生老病死啼哭之惱憂困之患使長安隱。將來最后末世流布正法。消大恐畏令無所懼。諦聽諦聽善思念之。持人菩薩與諸大眾受教而聽。佛語持人。菩薩有四事義。觀其言教曉了諸法。能以隨時為人頒宣。何謂為四。心念成就逮致正真。志存道法未曾忽忘。性行柔和庠序仁慈。其心所興與眾殊異。是為四。復有四事。何謂為四。分別道義決諸種姓。曉了眾行義理所趣。宣布一切諸法至要。達諸法本隨而開度。是為四。復有四事。何謂為四。解無央數所行諸法。以行超越暢無量法。所當應宜剖判所行。無底功勛識別諸法因斷諸習。是為四。復有四事。何謂為四。因其正行逮無上正真之道。疾具足滅道行之法三十七品。通達諸法自然之智無所依仰。解權方便成一切愍。是為四。復有四事。何謂為四。心離穢垢不懷慳嫉。以是恩仁攝眾生類。其戒清凈所行解明。常奉精進未曾懈廢。勤修清凈建立成就。曉了順行專思道業。是為四。復有四業。何謂為四。志性清凈所愿解明。所行功勛至德清凈。忍辱仁和建立妙法。以逮顯明無所不照。分別經義暢入道門。是為四。復有四業。何謂為四。夙夜勤修求一切智。志存一心定意正受。曉了脫門奉于大哀。無極之慈喜護濟厄。逮致深慧修清凈行。暢達正義解了道行。是為四。復有四業。何謂為四。遵承智慧所行具足。圣明清凈志愿弘大。愛樂至德無掛礙慧。心存普救未曾舍行。是為四。復有四事。察言觀義心誓堅固。何謂為四。其意堅強所求具足。性行安詳所思備悉。其行究竟不斷道念。修四意止成就雅德。是為四。復有四事。察言觀義志存堅固。何謂為四。意以得立心念佛業道品之法三十有七。意根通利曉了往宿無央數劫所生之處。意以平正圣慧清凈。無能毀斷疾成佛道。攝取至真佛一切智。是為四事。復有四事。何謂為四。察識方便慕具慧義。曉了勤修顯真諦慧。緣是親近得至佛道。所行精進未嘗忽忘。是為四。復有四事。志性堅固。何謂為四。常奉精進不遠佛道。志性安和能制其意。普解諸法未曾放逸。解暢眾道諸根寂定。常應經義不違佛教。是為四。復有四事。志性堅固。何謂為四。立清凈戒所行無穢。去五陰蓋不為所蔽。心無所著未曾懈廢。蠲除眾罪所滅塵勞。是為四。復有四事志性堅固。何謂為四。心不憒亂求正真法。方便安心順一切法。曉了隨時不失儀節。所生之處不貪家業志存沙門。是為四。復有四事志性堅固。何謂為四。常親善友遠惡知識。志慕深法未曾放逸。歸命諸佛諸菩薩俱。咨問禁戒曉了諸觀。是為四。復有四事。觀義察言普解法句。何謂為四。建眾方便了諸道業。解諸法門因緣報應。志上慧義分別佛道。解暢諸法章句所趣。是為四。菩薩復有四事。觀義察言曉了分別諸法章句。何謂為四。解暢宣布真實言教。敷演諸法無所不達。剖判諸法方便具足。明知諸義本所從習。是為四。復有四事觀義察言。何謂為四。奉行圣慧分別道業。逮得勢力宣布諸法。速成佛道清凈之慧。明度無極普以備足。是為四。復有四事分別諸法。何謂為四。曉了所習精進修行。消滅因緣靡所不了。因其逮得應真之力。隨時勤修奉受正典。是為四。復有四事分別諸法。何謂為四。曉了萬物一切無常。分別萬物本因所習。精練諸物皆歸滅盡。解知無常便修道業八正真元。是為四。復有四事分別諸法。何謂為四。曉了眾行合會諸習。分別一切滅盡諸習。逮得因緣無極大力。方便斷別合散之行。是為四。復有四事分別諸法。何謂為四。解暢諸義言辭所趣。曉了眾義不從他受。敷演諸法一切眾相慧印之源。令一切法立無相慧。是為四。復有四事。所生之處常識宿命心念不忘。至成無上正真之意。何謂為四。諸根明利暢善惡法。以了他人意念是非。一切陰蓋咸得休息。所生之處常念不忘。志在無上正真之道。是為四。復有四事。心念不忘至成正覺。何謂為四。常行定志曉習方便。智慧通暢明慧為首。明所行觀無所不睹。分別道慧光明遠照。是為四。復有四事。心念不忘至最正覺。何謂為四逮得總持無所生慧。以得超越永盡圣慧。以消滅慧觀于三界。以無底慧睹見三世。是為四。復有四事。所生之處常識宿命。無能亂者至成正覺。何謂為四。以斷結著莫能亂者。口之所言未曾闕漏。皆達一切諸有業患悉是無為。逮得佛行無極大道。是為四。佛于是頌曰。  
　　其心念成就　　志性常明了 
　　未曾忽忘法　　由是致正覺 
　　曉了一切法　　柔和行仁慈 
　　以達諸法無　　解無央數行 
　　遵承真智慧　　圣達以具足 
　　去心之穢垢　　未曾懷嫉妒 
　　方便以隨時　　分別無上慧 
　　志愿甚弘大　　乃至最正覺 
　　其意得自在　　道品三十七 
　　心根以通達　　識宿無數劫 
　　知苦所由生　　習因本根無 
　　一切所有盡　　解之悉本無 
　　以菩薩正法　　開化三界厄 
　　使諸無明者　　皆通無上道  
　　佛告持人。菩薩有五事。行清凈力逮斯德句。何謂為五。以仁和性本凈慧力。所愿清凈。圣明慧力德本清凈。道力無量所誓清凈。則是慧力休息罪業慧力清凈。是為五。清凈慧力復有五事。何謂為五。其力以暢威儀禮節。斯念成就清凈慧力。善權方便曉無穢力。為眾生故圣力解明。以通達力勤修瑞應。是為五。復有五事。清凈慧力逮是一切功勛之業何謂為五。布施清凈則謂慧力。救攝眾生則清凈力。建立大慈則凈慧力。心懷大哀則凈慧力。以無極喜護凈慧力。是為五。復有五事。為清凈力逮是功勛。何謂為五。其戒清凈成無權慧。以戒禁行救濟慧行。忍清凈莫能懷恨。以凈慧力救濟無勢。博聞清凈力靡不通。是為五。復有五事具諸功勛。何謂為五。以精進行志性慧力。以能勤修應清凈慧。一心慧力疾得定意。了禪定慧。以寂然凈察三界空。是為五。復有五事逮是功勛。何謂為五。智慧清凈博聞無厭。以見世力得度世力。強而有勢救脫劣弱。以圣明力曉了清凈。以凈慧力暢達有無生死無為。是為五。復有五事。成圣明力逮是功勛。何謂為五。以承智力剖判諸觀。以曉了力究竟本凈。慧明解脫以成圣力。盡無生慧致于道力。以一相自然凈。用智力察所有本凈。是為五。佛告持人。菩薩大士常當奉行如是比像清凈之法。佛于是頌曰。  
　　五力無能當　　乃致清凈慧 
　　五陰蓋消除　　神通自然成 
　　布施持戒忍　　精進一心慧 
　　六度本無形　　行者因有名 
　　道行為一切　　諸有不達經 
　　解三界猶幻　　乃致無從生  
　　佛告持人。菩薩大士有三事法。雖在盛色以法凈力常勤修慧。何謂為三。好樂道法。精進不惓。行無放逸。是為三。復有三事。在于色法慧力清凈。疾成佛道至一切智。所以者何。勤精進者無放逸本成就諸法。以是清凈逮致道力。速成精進。一切愍慧行不回轉。以不回轉究暢道法。成就功德已成功勛。疾逮諸法通達慧力。以逮是者則世眾祐。便致暢畢無礙之德。乃行如來。逮得圣慧觀如來。不久證明如來道慧。佛告持人。佛往宿世行菩薩業無央數劫。為燈光佛所見授決。最后究竟。逮如是像清凈慧力。所度無極。若有菩薩致是慧者便轉法輪。我亦如今所轉法輪。暢師子吼。亦復若斯。以致斯慧。便于諸法而得自在。已得自在便成大道。若欲逮是無極道慧。當學是法。亦復不久當疾得佛無極正覺。  
妙慧超王佛品第二  
　　佛告持人。乃往過去久遠世時。無央數劫不可稱限。越是無量。爾時有佛。號妙慧超王如來至真等正覺明行成為善逝世間解無上士道法御天人師為佛世尊。其佛世時諸聲聞眾不可計數。其諸菩薩無央數會。皆是其佛本學道時至愿所致。佛國清凈功勛巍巍。其佛國土無三惡趣八難之處。眾生安隱福同快樂。皆離貪欲除去五蓋。如是比像無世俗義。唯以道品而相娛樂。以四禪定而行正受。佛言。持人。其妙慧超王如來。壽八十億垓百千劫。其國土人壽三十億垓。當爾世時無有國王典制萬民。唯以妙慧超王如來至真為法王。咸共稱曰無上道王。其妙慧超王如來至真。諸菩薩眾能為一切。普決疑網多所歡悅頒宣菩薩無極法藏。時諸菩薩聞佛所說如是比像清凈法力。五百菩薩一心精進夙夜殷勤。不想念坐不想求食。盡其形壽不念服飾。唯念至真無極道王。思是像法清凈法力。以是一心德本所致。于彼壽終生于東方。去是佛土八千億國。適生未久亦逮此法。識念不忘悉見宿命。睿哲聰明諸根通達。無所不睹探古知今。又其佛土。佛號無量華王。講說經法。是五百人生彼佛土。尋時其身年如十六。即報父母出家捐業。行作沙門凈修梵行。在其佛所奉行精進六十億歲。佛語持人。于彼世時五百菩薩。如是比像。值見諸佛二十億。普在其所夙夜精進。妙慧超王如來至真。使五百人于萬劫中。值二萬佛而授其決。當逮無上正真之道。以億萬劫供養奉事二萬佛訖。是五百人皆同一劫次第成佛。是故持人。菩薩大士速欲逮成無上正真為最正覺。當精進學如是比像。清凈慧力經典之要。夙夜勤修。勿得懈廢為放逸行。所以者何。諸佛本學皆由精進。無逸為本致最正覺普具道品。佛皆識念往昔古世精進如是。見是十二億諸佛世尊所生之處。當得意力探古知今無所不通。各各識知一切宿命。如近不遠悉睹見之。皆由精進學是法故無放逸行。夙夜勤修未曾懈廢。  
　　爾時世尊以無極慈。興大悲哀觀于四方。即如其像三昧正受。化現諸佛周遍三千大千世界。各為眾生頒宣經道決諸狐疑。聞各開解莫不歡悅。復重為演菩薩之法。爾時世尊尋現神足顯其威德。使竹園中諸會菩薩。皆見十方諸如來。在其世界敷演經法。時諸菩薩各從坐起。叉手自歸為佛作禮。各自嘆曰。至未曾有。諸佛世尊威德圣慧不可思議。道法超殊巍巍無量。猶如虛空不可攀逮。時佛即告諸菩薩曰。是不為難。如來至真不可限喻。所以者何。族姓子。解諸法界無所不達。所解法界如來至真。其一毛德神足變化不可稱限。光明普照江河沙等十方世界。其光明中各演音聲頒宣經道。其一毛孔億百千垓。神足變化不足為難。所以者何。如來至真神足功勛不可限量。巍巍如是。又族姓子。如來至真見眾生心以為說法。少有信樂如是像法。精進勤修志樂慕求。是無量法亦復希有。所以者何。如來今興在五濁世。何謂五濁。一者人多弊惡不識義理。二者六十二疑邪見強盛不受道教。三者人多愛欲塵勞興隆不知去就。四者人壽命短。往古世時八萬四千歲以為甚損。今壽百歲或長或短。五者小劫轉盡三災當起無不被害。若有在此五濁惡世能信樂是。如斯像法深妙道義。有一人好能受如此佛正真慧。是為甚難至未曾有。何況信樂如來所行受持乎。族姓子。佛從古無央數劫。被大德鎧長夜遵習如是像法精進忍辱仁慈博愛。若見眾生在于厄難。勤苦之患無救護者。心生恐懼墮于惡趣。愿生彼土導利眾生。救濟眾厄令入正道。如來至真德不可量。如空無侶勇健獨步度脫十方。是佛往昔過去世時本愿清凈。今有信樂是無量法深妙之義愛喜受持。皆往古昔曾見被訓故今信喜。現人少有信樂。于斯如來所顯如來十力四無所畏。十八不共諸佛之法空無之慧。希有好喜入斯法者。若有入斯皆是如來威德所致。神足變化勇猛功勛。佛以慧力善權方便。長夜開化勤修不解。皆由往宿矜矜一心不舍此法。常行大慈修無蓋哀。大喜大護救濟眾生。又族姓子。諸菩薩學少有愍念。于五濁世成最正覺。為諸眾生在五濁世。開導大難亦復希有。如吾于今所立教訓。所以者何。往古宿命通大精進積功累德。每生自克布施頭目。肌肉支體妻子國邑。群從車乘無所愛吝。不計身命無所貪慕。三界無怙惟道可恃。以無極力行權方便開化眾生。能成無上正真之道。佛悉憶念往宿世時。一日之中所施無量。并惠身命無所愛惜。皆由愍念眾生之故。開化盲冥令見道明。亦識往宿無數世時。見饑饉者無有飲食。供養之具可用施者。割己股肉煮之炙之。持用授之不以作患。心不懷恨惟行大哀。愍傷眾生奉無極慈。以是之故當作斯觀。遵修如是通大精進開化眾生。如斯精進積累功德。逮致無上正真之道。是故諸仁。諸族姓子。勤學如是微妙精進。以習如是無極道法。亦當如我往昔所行菩薩之業開化眾生。如是無異頒宣經道。亦如我今有所救脫。是賢劫中所興千佛皆當咨嗟。吾本所行各當說言。能仁如來本行精進。不可限量不可班喻。道慧巍巍所度無極。于五濁世五逆亂中開化眾生。如是無窮不可計盡。是故族姓子。假使有人如是比像奉精進行。愛樂勤修而無放逸疾成正覺。又吾于是逮無上正真道為最正覺。臨滅度時所度無量。若有能遵如是精進。應如至教而不懈廢。取如芥子佛之舍利建立塔寺。皆當得佛滅度之業。所以者何。佛興愍哀為諸將來眾菩薩施。本為菩薩行佛道時曾所訓誨。由是緣故顯示大道。又復慈愍墮八難者。故興大哀普布舍利。若取舍利大如芥子建立塔寺。面見如來手自供養。滅度自后睹其舍利。心懷悅豫所立地處。以是地施于舍利而興塔寺。隨心所愿興于大哀。本宿命時行菩薩法。等心眾生誓愿所致舍利遍流。佛所積功累德。光光不可限量。巍巍如是。愍念眾生興于大哀。最后末世立無極慈加于一切。若有菩薩受是像法。好喜慕樂勤修精進而不放逸。用至愿故最后末世受如是像。弘雅經典能持講誦。為他人說令普流布建立菩薩。若有持誦為他人說。以是像典勸諸菩薩。令學諷誦轉復宣布。所以者何。若是景摸久在天下。則佛正道永長現矣。如來常存以是觀之。族姓子。佛本往世如是方便。攝護眾生建是經典。以用將養未來俗世。在五濁世宣布斯典。若族姓子。所在郡國縣邑。州域大邦。如是像典所流布現。受持諷誦廣為人說。如是學士。族姓子等。見佛現在臨滅度時如來游彼。佛則現在而不滅度。所以者何。族姓子。佛不曾說乎。佛者法身。若見法者則睹如來。莫以色身觀于如來。若信正典聞見受持則睹如來。聞法奉行住如法教乃曰見佛。聞宣正典順法入道乃曰見佛。佛以未曾以法生法。以能行法敷演正典。不懷妄想猗求諸法則睹如來。一切諸法悉無所著。爾乃名曰睹如來耳。若族姓子。不見諸法則睹如來。所以者何。如來至真不存有法非法之辭。不當觀見如來。所以者何。如來曾說假引譬喻。猶如縛筏。尚當除法況非法乎。以除是法非法之行乃見如來。所以者何。如來至真皆除諸法。不宣諸法而有處所也。無所興起亦無名號。況復講說諸處所乎。所以者何。皆除一切諸法。若能順斯如來觀者。則見如來也。佛本以斷一切諸法乃睹正覺。所以然者。一切諸法皆虛不真。睹一切法本無本凈。觀真諦者乃見如來。又族姓子。不得諸法則無諸法。謂無放逸。彼無有法亦無非法。以無有法亦無非法乃以了斯義。以了斯義乃見本凈。以平等觀乃見如來。見法如是則見如來。觀如來然見平等覺。若有異觀如來至真則為邪觀。已邪觀者。則為虛觀。不真諦觀也。又族姓子。其真諦者消除一切音聲言辭。不真不虛亦無真虛。蠲去一切諸所有業。悉不復得一切所受乃見如來。所以者何。如來至真不睹諸法。有所生者若令生者。以除一切所見諸法。乃曰自然。以解自然。如是觀佛乃謂吾等觀佛如是。所見若斯。佛之所說也。如是觀佛皆入一切諸法本無。已了一切諸法本無。便了諸一切本無興顯道法。分別諸行一切本凈。一切諸法歸于本無。一切諸法皆如來法也。自然入道。一切諸法皆以普入如來境界。一切諸法界不可議成最正覺。故族姓子。佛說言一切諸法皆如來界。無有境界為如來界。所以者何。一切諸法所有境界。計彼諸法無有境界。則如來界也。一切諸法以為境界。無斯諸界乃曰有界。所有界者亦如來界。一切眾生行無境界。而悉曉了真諦凈界。雖知是法永不解達。如來至真解達如是無所不通。是故名曰無有境界也。如來界無所有界。則如來界也。所以者何。佛說諸界真諦本末。無有諸界乃如來界。一切諸界如來界也。無界非界分別曉了靡所不達。是謂證明。無所有界。則如來界也。唯族姓子。解一切法是無境界。則如來界也。乃入道義。觀如是法。爾乃逮致如來境界。樂無所樂是如來界。而無所著亦無憎愛。所以者何。以知無界乃曰佛界。故言無有界則如來界。用一切法不可得故無有處所。于一切法無所著故。是則名曰如來境界。游居入慧。一切諸法悉無所入。故無六門亦無所入。所以者何。族姓子。皆無有門亦無所入則無有見。所以者何。如來至真不得諸法。有所入處也。而有所見也。有所說者也。亦無善惡粗細微妙言辭本末。是則名曰入一切法。入無有相無應不應。一切諸法。不精進不懈怠。無合不散。是乃名曰一切法門。曰無名門。無言辭門。無所入門。無所著門。無訓誨門。無生門。永寂然門。不以是門可用知法。若見法者不以法門。永寂然門。不以是門可用知法。若見法者不以法門能證諸法。亦無所出入。所以者何。一切諸法皆無有門門不可得。一切諸法為虛偽門。一切諸法悉本清凈。一切諸法門不可量。一切諸法無斷不斷無有邊際。故曰族姓子一切諸法悉不可得皆虛無實。一切諸法門不可量不可得限。其本際門不可盡極無能斷壞。得本際者若壞本際。真實之義也。若族姓子及族姓女。至斯法門悉解達了。因得普入一切法門。皆能頒宣眾生心。時佛復告持人菩薩。若有菩薩大士。欲以方便解一切法。分別諸法義之所趣。欲得意力具足成就。隨時之宜入于諸法。所生之處心斷絕。若以寂定心念。成無上正真之道。志習入斯比像法門。若能逮得是法門光。勤學斯法速疾歸附。  
持人菩薩所問經卷第二 
持施王品第三  
　　佛告持人。乃往過去無央數劫。加復越是不可計劫。爾時有佛。號意普玉王如來至真等正覺明行成為善逝世間解無上士道法御天人師為佛世尊。其佛世時。有八十億垓沙門眾。皆阿羅漢諸漏已盡。習學不學阿那含斯陀含須陀洹。亦復如是各八十億垓。諸菩薩八十四億兆載集會佛所。佛言。持人。彼時如來壽八萬歲。時世有王名曰持陀。君二萬國。民人熾盛。風雨時節五谷豐饒萬姓安隱。王所居城廣長正方各四百八十里。其城皆以琦珍四寶成之。其墻七重。樹木深塹欄楯周匝各復七重。網縵珠珞各復七重。諸墻壁上及諸行樹。皆以四寶交露帳幔。而圍繞覆。其二萬國各有五百郡縣屬之。又其樹上皆生好衣。自然七寶諸細被服。一一池水各有五百浴池從之。又其浴池皆七寶成。生七寶蓮華。青紅黃白滿其池中。其華大如車輪。斯池中水自然八味。其土國王。有八萬四千夫人婇女。中宮正后有二太子。一名無限意。二名無限界。其太子各十六。時二太子適臥寐。于夢中見如來形像。端正姝好紫摩金色。相好莊嚴威德巍巍。不可限量光照十方。夢中見是心中踴悅欣然無量。其二太子。從夢覺已心中坦然。各以宿懷識道正真。而嘆頌曰。  
　　我今夜夢見　　天人中最勝 
　　體紫摩金色　　百福成其相 
　　以在其夢中　　觀一切功勛 
　　以得覲尊顏　　懷悅豫無量 
　　觀圣神光明　　猶日演暉曜 
　　意中甚歡樂　　超越一切眾 
　　威光極高峻　　猶如寶山王 
　　若目睹其形　　靡不抱欣喜  
　　佛告持人。其二太子見是瑞應。往見父母具說此意。我等兄弟今日夜夢中。目見如來至真。故啟二親欲往奉詣如來。興現在世。教化以來久矣。我等放逸沒五所欲不覺佛興。而為五陰之所縛結。諸惡羅網之所覆蔽。在于自大無恭恪心。以斯迷惑。不見如來咨受道慧。二親然之。時二太子啟父母已。往詣意普玉王如來所。前稽首足。白世尊曰。罪蓋所覆迷世榮祿。邪位所惑不時奉覲。咨受訓誨慚愧形顏。世尊大哀威光見照。開發愚冥乃得奉覲。今欲請佛菩薩圣眾。盡斯三月供以飲食衣服床臥具病瘦醫藥一切所安。其彼大城園觀樓閣。父王所居嚴飾莊校。懸繒幢蓋浴池蓮華。啟其二親貢上如來。諸菩薩學諸聲聞等。供佛圣眾見盡三月一切所安。父母同心亦皆哀之。供養盡節辭其二親。在如來所信無慕家。出家學凈行作沙門。時意普玉王如來至真。見二太子舍國出家。察其志性。則為二人無限意無限界。班宣于斯曉了菩薩五陰衰品。二太子聞咸共啟受。八萬四千歲未曾睡寐。亦不思食復不寢臥。唯坐思義經行諷誦。八萬四千歲未曾起想有他異念。常正精思暢五盛陰了之虛無。本末慌惚悉空不實。存在顛倒是。五盛陰以解如是。不能覺者迷惑其中。當修梵行。思是法已解達深義。不見盛陰之所歸趣。志存大猷無所希冀。壽終之后生兜術天。其時如來滅度之后。從兜術天下還生世間閻浮利地大長者家。至年十六。夜臥夢中見如來像。在于夢中復從如來聞如是法曉了菩薩斯五盛陰諸種入品。從夢覺起心懷悲喜。于一萬歲凈修梵行。復分別了是五盛陰諸種入品終而復始。壽終之后生忉利天。適生尋復終沒。還生世間在梵志家。見本宿世意普玉王。最后末世余正法訓。留一千歲以宿本德。信不慕家出家為道。博學廣聞智如大海。曉了盛陰諸種衰入。求其本末覺如真諦。時方便勸立。二萬世間人。二萬億天人。皆發無上正真道意。以是因緣。其二太子行菩薩業俱共和同。見十億垓諸佛世尊。最后末世逮得無所從生法忍。更復值供億垓兆載諸如來眾。二人俱等。于一劫中逮得無上正真道為最正覺。一號無量音。二號無量光。是故持人。若有菩薩疾欲得成無上正真道為最正覺。當勤修學如是像典。如來所暢諸陰入種。分別有無諸法之無。  
十八種品第四  
　　佛告持人。何謂菩薩曉了諸種。若能分別十八諸種。而順思惟識別于觀。眼種本末則無眼界。悉空無我我所。入不久存。眼種虛無則曰自然。用眼自然故曰不真。因迷惑思想而合成。眼無所成不得識行為虛空形。猶如虛空悉無所成。悉無所有亦無處所。眼無內外亦無中間。欺詐之業無有真實不可護持。從因緣生無去來今。則為自然本凈無形。罪福所成從顛倒興。為現在緣之所見轉故曰眼空界不可見。計于眼者則無有界。識游其中因曰眼界。眼根清凈其色晃耀合于意根。因緣所縛三事合會。眼色識集眼界空。其眼界不成界無界。其明智者乃覺知。是故菩薩分別眼界解了真諦。以了色本則無所有。何謂以了色無有界。不與色會亦不離矣。無所生長。雖說色界則無所有色無處所。何以故云色無有界。色無有色無內無外亦無中間。立存虛無。因其思想眼睹色光。眼種清凈以見好色。假號曰色。無得有處。猶如明鏡見其面像。無垢清凈反想有色。雖現鏡中有形色。其影乃從內出不從外入。用外形照內鏡現。眼亦如是。以用清凈雖由于色。為之見鏡睹夫面像。以見色空色之自然。無有境界而不可取悉無所成。其色想者本無所生。眾生不解。適見色已其以解色。界無所生則無有界。以解色界了色本末。無去來今虛無自然。嘆詠光斯緣合所謂也。色界如是。以眼識故。真諦觀者知之無界。云何觀之。無眼識種。其眼色者則無處所。本凈所致眼色叵得悉無所有。眼識無法假號現耳。眼識不合無真實形。眼識之界因顛倒雜。從宿世成。現在因緣之所見縛。與因緣會號曰眼識。用眾生在顛倒。若至圣見分別了之。眼識無界。所以者何。眼無所成。十二因緣起對合生。托于所作假號眼識。慕樂識行起所習行合成于識。雖有所睹皆虛不真。托有形相因緣現耳。宣說眼識使眾生了。如來班宣分別眾形。諸想合成故曰識。無所成眼。以清凈識之本相因行所趣。故曰所見。雖習眼識故曰無界。所以者何。眼不求斯我得眼識。及與不得了之。色識無獲令自然。所以者何。無所成故也。假托有言而現斯義。為眾生故救攝危厄。眼本所行意念是地識相自然。眼界色界識界。三事合成諸界集會。因緣業相宣諸法會。故有托眼色識。如是計惟。是以便入眾生達彼無眼。無有色界亦無識界。如是所教斷除諸著。若能有了如來所達覺眾方便。則能曉解一切三界則無有界。所以者何。計于諸界實無有界。色不可得。耳聲識界亦復如是。鼻香識。舌味識。身觸識。意法識。計挍思惟觀無所成。意界虛無不有真實悉無所有。又是種者則無所成。猶如有人下種在地稍稍生牙。水為因緣日光照之。其種所牙無所造行。其種不與牙共合成。因種生牙種不離牙牙不離種。意界如是。從其意業顯現種矣。故有意界。意不離念念不離意。意界雖別因緣合成。其意界者無內無外意無中間。皆由宿命本行所立。悉由意業因界合會。現在因緣之所合生。故假曰意。從己所部罪福所生。十二緣起顯有所宣。故曰意界。方便說之欲令眾生解其本末。究竟求之實無本末不可得之。所以者何。心自放逸無處所故。所有至識柔軟言辭。其意界者悉無真諦。無有過去當來現在。明者曉了意界無界法界無有。何謂觀察法界自然。悉無所有而不可得。法界無成不得形像。唯顛倒立無有人壽。從虛偽生興受識矣。故曰法界。何謂曉了法界之無顯現其界。所以者何。其法界者則無所有。從因緣生。以因緣生故曰無界。所以其界因緣合成轉成顛倒。如來至真解眾生界。故曰法界。托集假號。法界無內亦無有外亦無中間。然住合結除善不善法。斷一切諸義宣布道教。故曰奉行。論無所有法界虛空。無成就形假有號耳。法亦如是無所成像。以斷法想取現要說。悉無境界故先嘆之。無去來今為現在緣而見系縛。從緣合成。眾生不解。明者曉了而證明。法界無界不多不少。則以方便因言法界。其了法界。皆除一切三界所生。以斷諸法無說法界。因緣言相用處諸法。故曰究竟。明者宣曰無所生相。所以者何。法界之相悉無所成。法界無處。無處非處。無合住處。亦無不住。察了法界永無所住。法界無生。無能者。無合會處。無合無散。法無所造亦不成就。以能如是觀法界者。則察意識而無有識。當作何觀。無生界則曰識界。所以者何。計其意識無所有故。虛偽不實合于顛倒。從意念有故曰意識。由因愚冥凡夫所行。唯賢圣達見知之耳。以二事宣意識所緣。用眾生類不能解了。明者所別從虛無。不真正想所生有意識。其意識界無有殊特。班宣究竟假托有言。借于眾生。不解意識本末無界。因緣所集輪轉無際。諸賢圣等不求識界。無內無外無有中間。明者曉了其意識者不睹意識。皆從緣起從顛倒興。以二因緣而有眾生。不真思想受于虛偽。從心行生。隨俗相有意識耳。眾生本心從是緣現。意識無去當來現在。意識計本亦無所著。意識所在無去無來無所存立。意無所住。所以者何。意識本凈則無有二無相無二。所在立處而不可見。明者曉了意識如是。其意識者無有法說。無合會亦無離別。無所生想無言教相。獨賢圣了。何謂識界。從所來者無所從來。無有因緣。所以者何。其意識界從因緣生。察其本末無有見者。明者曉了意成如是。本無有作。眾生自造悉無所生。眾生所出相無所生。佛言。持人。若有菩薩當作是觀。曉了意識則無識著。  
曉三界品第五  
　　佛告持人。菩薩大士以曉意識。則不著欲界色界及無色界。當作是觀。雖存三界不見欲色無色之界。既有是界。悉暢無界班宣光顯。眾生本末在于欲界而自示現。在色無色而自示現。在是諸界現無有界。粗示要說。曉了諸法自然無界。三界之事無形無處。從因緣生。流于三界輪轉無際。智者分別三界所有境界悉無所有。從虛無合顛倒而有。是能覺了則解虛偽。自然永無便舍生死。眾生以除顛倒之業便棄三界。如來至真頒宣三界。眾生所在悉無有界。無智習之迷惑作是。本凈自然而無有界。不猗三界。明者解之。此無有界。觀是三界眾生無界。己身虛空無有若干。一切諸法從因緣生。從顛倒合假有號耳。則無所成空而無作。自然清凈等御虛空。于一切界悉無所有。猶如虛空悉無所有。所以者何。究竟永寂。虛空本凈而不可獲。一切諸界亦如是矣。無內無外無有中間。界無有界悉無所著皆無所生。諸明智者不有所生亦無所得。無住無不住不等不邪本凈無獲。智者明了。不獲假托無念不能。由是智者不以諸界為境界也。相無所生隨俗名耳。無所分別以無生想。若滅是已無一切界。假有言耳。究暢本末悉不可知。以不可知一切亦然。明者所睹。佛言。持人。若有菩薩暢了如是。解十八種及與三界。眾生之界及己身界。上虛空界達之平等。以觀如是則應平等不見境界。以無所見解一切界。假托言矣。一切諸界悉無有界好喜入道曉了諸界。解脫眾生其相無二。以見無二并見諸界。以權方便頒宣示眾。十二因起假托有言。開化眾生入究竟義。以暢見慧一切諸界。故曰無形。所以者何。持人。如來至真不得一切諸法處所亦非無得。無所亡失平等思惟。逮得無上正真之道。所以者何。一切諸法永無所有。本悉自然無成就者。諸界皆空睹實空無。以等如空無所生相。如來如是解一切界。如來不云諸界自然無界無形。所以者何。其無所有不可強有。以無所有則知自然。持人。當知如來所說。若有曉諸法所來。其菩薩大士便能分別一切眾生境界本末。以解本末分別粗細。頒宣諸界合散之義。諸界所入曉無自然。一切諸界虛空界。還自燒然無界無入。假托有辭永不可得。眾生無知故有是耳。猶如幻師工學其術。為諸眾生現若干變。以現諸化不可計形。若干種人不能知者。聞信所化謂之實有。其曉知者知幻自然。佛言如是。若能曉了幻化虛無眾生欺惑。若有明智。自解己身猶如幻化。了之假托。是世若斯自然知幻。若有菩薩曉了入是。暢幻自然以解自然。世之所居亦復如幻。以權方便為眾生類。現說一切悉如幻化。若有聞見解了幻法皆無所有乃至正真。其愚冥者不能達之。故為頒宣暢一切法。若了諸法一切如幻欲入是義便當學者。深要之法不求得色。以不得色便不斷除。說其不斷除一切界。皆為假托。演諸合散分別諸界。宣權方便所造因緣。根元本末剖判真諦。現世度世有為無為。有順無順諸應不應。宣權方便究竟盡言。有義無義所暢因緣。而說分別處所無處。皆當達是一切如幻。  
諸入品第六  
　　佛告持人何謂菩薩曉了諸入。于斯菩薩觀十二入解其本末。云何觀之。所可觀者得不見眼之所入處。眼無成就悉無所有。所以者何。眼所入者皆從緣對從顛倒興。色之所縛緣起所合。有二事因。一曰眼入二曰從對。坐色故曰眼入。如是眼色有二猗著。眼色所入色是眼品。自見色已以幻為門。故曰諸入。則盈生受。眼不著色色不著眼。色不著色目不著目。皆從緣起。以色為緣故號色入。自以見緣對。故曰有相。以入為業。何謂入業。由以顛倒用以豐饒以如究竟。不得入眼諸色之無。其明智者不求諸入便見真諦。從顛倒合愚冥凡夫有二相矣。眼以入色便顯入諦。已解真諦色入于目。無內無外無有中間。其眼眾色無去來今。現目睹色。現目睹色則貪受取。愚冥凡夫所行不可。明智達之虛無無真。思想顛倒便成諸入。諸入自然云何有乎。其無入相皆從緣起。故曰諸入。如來曰諸入虛無。悉從顛倒托于因緣。無有諸作無使作者。眼不召色色不召眼。亦無所知各各寂然。眼色諸入俱共淡泊。無有作者從因緣起。愚冥凡夫心處顛倒。賢圣達之。然無所生無所滅矣。無來無去。眼色諸入眼不斷眼。目不想目色不舍色。便知自然。色不想色。所以者何。各各空故。各各淡泊知自然故。眼不猗眼色不知色。自然之故。眼色自然無成就者。眼不求眼亦不合散。各各空無。目不習目是我所眼。色不習色色是我所。幻自然相。眼色虛無則曰自然。假托言矣。耳聲鼻香舌味身更心法而不可得。悉無所有亦無所成。所以者何。從因緣起。處在顛倒。立在二因從心法興諸品入故。故曰諸入。以法因緣假托入門。法不著心。心不著法。法不著法心不著心。著從緣起以立法事。因心見相不得入法。明智達之。求諸入本睹見真諦。皆顛倒合。愚冥凡夫見有二相。無內外亦無中間。心不入法法不入心。無去來今。皆從緣生。愚者不了。明智達之。所以者何。悉無所有處自然故。無意入法無有真相。不得成就假托現耳。如是持人。菩薩以得曉了若斯諸所眾入。便了一切十二諸入。不著不縛便斷諸入。以造立證入諸分別使無所起。曉了無相猶如流水在所合矣。故曰水普無所不入。其十二入亦復如是。所云內外皆從因緣。其水流至多所成就。雖言自然不得處所以見縛著。其諸入者向塵勞門。愚冥凡夫不斷塵勞。故曰入門。眼著于色。耳鼻口身心亦復如是。無所歸趣。菩薩大士。曉了自然分別諸入。已分別入悉除眾結。如是持人。菩薩大士曉了諸入。  
十二緣品第七  
　　佛告持人。何謂曉了班宣諸入十二緣起觀十二。以何觀之。以用諸法悉無明業。故名曰癡。不了無處。故曰無明。不解諸法有生無明。故曰為癡。以不了是何故無明無明緣故有行。若不達法不行是法。故曰無明緣故便有行。有行緣故生其識。故曰從行致識。有其二相致名色矣。故從識緣而生名色。從名色便生六入。故曰從名色緣得致六入。因有更痛。故曰從六入緣便生所更。因有痛癢。故曰從所更緣致有痛癢。則生恩愛。故曰從痛癢緣便生恩愛。從恩愛緣生所受。故曰從恩愛緣便生所受。從所受便生所有。故曰從所受緣便致所有。從所有便致生矣。故曰從所有緣便致所生。從所生緣便有老病死啼哭愁戚不可意法大患苦會。故曰從生致若干苦。以何等故合是眾惱。以無明故習諸顛倒。從恩愛行忻樂貪欲。其心在在樂慕不舍。是則世俗十二品有緣起自閉。盲冥無目無明羅網。志存疽癩入于幽闇。無明為首。十二緣以觀如是。了斯無明虛偽不真。又其本際而不可知。何以故。不可知。不可知。不逮明故。用無明故。其生本際而不可知。若有明智當觀察之。曉了本際則達無際。不起思想亦不無想。便斷眾想。以斷眾想不猗無明。一切諸法不違無明。是諸法者不去無明自大之心。所以者何。以舍無明。以故曰名一切諸法皆為無明矣。以能覺了一切諸法皆無明者。則達明業不更致明。以消無明則曰明業。何謂消無明者。解一切法悉無所有。一切諸法皆虛不真。處存顛倒法無所有。假托有耳。是則名曰以斷無明。亦斷有明。明與無明悉虛不真。所曰無明。用無明故有眾行業。便致十二。愚冥凡夫所不能達自投邪冥。悉無所有反造所有。故曰為行。無處無言不言不知。明亦不冥。諸行之業悉本空無。所法無有反行所有。故曰無明之緣使成諸行。其行無常。從是非業致眾行來。又察眾行無去來今。其無明空分別無明。諸行本空行悉自然。行無所著。因其無明故生諸行。其無明者不著諸行。明行不斷無明便消。行不除行。是行無明則發闇弊。處存顛倒無明叵得。則曰自然行不可得。亦曰自然。用幽冥塞。故曰無明。用冥無明便立行耳。若法無無明無所有。以虛偽法便成無明。行識行無所著行。不起識行。所以者何。行不知行行無有法所可至奏。從行識生眾顛倒。其行與識。無內無外亦無中間。無起識者。以行逸生其識耳。彼若明智求識不得。識無所生亦無所見。不別于識名色六入所更痛癢。受有生老病死憂戚啼哭痛不可意大苦陰會。輪轉無際生死不斷。投于五江四瀆之間不能自濟。曉了無根悉無所著。無致無極平等之業。觀十二緣亦復如是。斯名曰明無二。故勤精進求一切諸法。以慕諸法無想不想。是柔順明入十二緣。是為持人諸菩薩眾曉了頒宣十二緣起在合會緣有所生起。分別無會。是曰逮得解無所生。曉了緣起觀十二緣。不當察生不至權慧。若能達知十二緣起無所生者。乃曰曉了逮無生慧。是故持人。菩薩大士欲入無生慧建立證明。當分別暢十二緣起而奉行之。以余奉行于諸緣起而無所生。以作是觀。乃謂逮得無所生慧。以能逮得無所生慧。造立證明。乃曰逮得無所從生曉了道慧。是故持人。菩薩大士如是行者。于所生緣而無所生。悉斷三界。因緣證明觀無所生。若有菩薩至無生相。便疾逮得無所從生法忍。輒得親近菩薩之行。己身所奉面緣諸佛而受道決。當逮無上正真之道為最正覺。得決不久以近受決。又以自己如是色像奉行佛教。是諸正士各便受決得許信樂。分別一切世間諸法以度方俗。曉了十二緣起之元以達緣起。諸佛世尊現在目前。不復恐懼諸魔波旬。若見現在陸地水中。一切諸物睹見生死。已度眾厄拔無明根。如是比像永得安隱睹見正士。佛言。持人。若有菩薩如是解了。吾我所有皆因緣故。若有聞是曉了十二緣起本末。信樂不疑諸如來所成其根元。不久受決。得無所從生法忍。以受決本如來不久諸如來便得道決。當逮無上正真之道為最正覺。  
持人菩薩所問經卷第三 
三十七品第八  
　　佛告持人。何謂菩薩曉了意止。若有菩薩分別觀察。行四意止。何謂四意。自觀其身痛癢想法。亦復如是。何謂自觀痛癢想法。于斯菩薩自觀身行察如真諦。無常苦空非身之要。身為瘡病。危厄眾害以用樂習。動搖游去荒穢不凈。以觀如是。若干瑕疵滿是身中。九品瘡孔夙夜流出。臭處不凈猶如便廁。諦觀如是。無如毛發可樂可取。不凈穢濁皮覆其肉。筋纏裹之從罪福成。積聚眾著便有盛陰。何謂積聚。何謂盛陰。皆宿世緣有是盛陰。由本倚慕虛偽覆之。沐浴文飾謂是我身由是積聚。  
　　何謂盛陰。從因緣起而報應成。從造行轉因于四大。計身本末非真之有。受于四大而成色陰。因得假托。所以名曰身者何。已自造作。故曰為身。心以依之。故曰為身。罪福所為。故曰為身。從思想生不肖可賤。與行業合。故曰為身。從因緣成身適小安。便復壞敗不得久長。不可常存尋當別離。故曰為身。無內無外亦無中間。雖立迫惱。身不知身。亦不可見。不為解明。不得度岸無有思想。猶如草木瓦石之類。身不成身。以作是觀以立解達。則不貪身。無所慕樂。知身為患。身無過去當來現在。非身是身如聚沫。澡浴文飾。是身如宅。八十種蟲。是身迫惱。無數百病。是身無救。三苦困厄。所云苦者。生死之患別離之難。是身苦器受諸危厄。以作是觀思惟順義。則不貪身不慕他人無所志樂。是身無我雖有便離。身無所有悉無有實。是身以空自然虛無。至無真正虛偽立耳。結在無益從本行成。雖有是身則非我身。當興專精慕求不貪。已能觀察己身壽命。不得合散。不見往返住立處所。不睹過去當來現在。無想不想悉無所著。不猗身命身非我有。亦無我所則無所受。不合不散無所從來。令心惱熱不知所趣。計身本末無所起生住立滅盡。菩薩觀身如是無身。已了身虛。若身欲盛輒自消滅。身意則止立存順行。如義觀身便無有身。  
　　佛告持人。何謂菩薩觀身痛癢。若有菩薩察身三痛。樂痛苦痛不樂不苦痛。計其痛癢不知所趣。無去無來唯從虛無。因緣合成受罪福報。由顛倒興知痛本無。因思想立。作是觀者不得痛癢。無去來今不見處所。其過去痛了空無我。亦無我所。無常堅固悉顛倒法。過去痛空惔怕無想。當來現在亦復俱然。乃知痛癢不得成立。無形可獲各自分離。其痛癢者無有起者。亦無所滅。亦無處所無內無外。愚冥凡夫由從顛倒而生痛癢。罪福報應適合便離。故曰痛癢悉空慌惚虛詐之法。以如是知從痛因緣得心處所。痛會有竟必歸滅盡。不見痛癢所合聚處。心自念言。痛癢則空自然無形不見所生。痛無所生亦無有滅。無有成想。以無有成想已無有相。相無所生。普觀如是。身所痛癢則無所猗。解知痛癢真諦本無。以斷痛癢離諸入痛。不與其合不著痛癢。眾行寂然速求方便。逮三昧定。菩薩察行痛癢如是。見行以了則睹十方。  
　　佛告持人。何謂菩薩觀心意行。若有菩薩觀心念行。發意念頃察于心法。若存異變以能觀者。心自念曰。其心未曾有所奔逸。無所至到。異緣所使遣所湊相。心所興發亦不成就。亦無形貌悉不可得。心無往返立無所處。無去來今。以因緣現而有所念。其心計之。無內無外無有中間有所迫惱。心無處所無自然矣。不可成辦。心無所斷。若有所斷。心以名曰若干種變。使不可計。生相即滅。持人。心無住處心無存處。所在已能覺。是則無心念亦無所見。所以者何。又其心空自然無形無有眾生。又無所有不得處所。無合心者無有散者。心無過去無有將來不得中間。無能見者。心不自然心不清凈。心不知心心不斷絕。心無有心則曰本凈。處在顛倒愚冥凡夫。以虛因緣教在諸相。心自發念。又其彼心空無吾我。而計有身心存有常長久永安。以顛倒法而自投冥。觀心如是逮得柔順心意止也。心無想念亦無不相曉了其心。而于所生無所生想。所以者何。心無所發不得真際。不得其相心相不起。明者所解分別達之。知心所習所趣歸滅。審知如有作是察心。不有合習無滅歸處以不得心。若不得心。況復所習所歸究竟。以是之故。心不想滅亦非無想逮心清凈。心已清凈不隨塵勞不為污染。所以者何。知除所有心則清凈。眾生心亂便染塵勞。心凈則凈以能知除。心自念言。心有塵勞。以是之故計眾生行。心有所著便為塵勞。心以解明則致清凈。已作是觀不得欲塵心。不得凈心。爾乃達了心本清凈。菩薩如是觀心意行便通本凈。  
　　佛告持人。何謂菩薩心存在法。觀其法行。若有菩薩觀一切法。不見內法不見外法不處中間。有所迫惱。法無過去當來現在。因十二緣而生有之。諸法顛倒法無成就。又察其法。無有內外亦無中間。法無合散。一切諸法悉無形貌。無所有無不有。托有音耳。一切諸法猶如虛空。亦若幻想。生自然本清凈明。諸各有所猗勞。一切諸法無所睹見。察其真實猶如夢中所見。覺無所睹。一切諸法猶如照影。本凈無形無名想。諸法無思。一切諸法。如呼聲響。從虛無立諸法則無。自然之故不可得矣。諸法野馬無所有故。以能如立觀諸法者。愚冥凡夫見若干變。則知無法不用法無合無散。以見諸法永無所著。以作是觀見一切法無往無返。不見諸法之所立處。所以者何。無處非處。一切諸法從因緣起。處在顛倒輪轉無際。無言不言無有二想。亦非一想不有小想。明者所了而不可得亦非不得。所以者何。諸法不生亦無所起。無造無作不得作者。諸法舍形亦無身貌。亦無自然自然成矣。諸法無數本真諦故。以作是觀解一切法。無有吾我無人無命。察于空無。心自念言。一切諸法悉云本性空。法以自然亦無有想。不見眾想不造法愿。察一切法以無所生。自心念言。法無所起亦無所滅。以觀如是得法意止。于一切法了無所生。知歸習盡因法相成。自然離以則無有相。所以者何。無有成。其無相者乃舍相耳。諸明達者分別覺了。是一切法悉為本無。若有菩薩當作是觀。諸法法行以作是行。不得諸法亦無所生不起諸法。有所住止亦無所滅。一切諸法悉滅度相。諸根寂然相亦惔相。菩薩如是觀見諸法。了法意止已。無止處無所不止。悉入諸法慧明之相。自察心念致法意止。則名曰頌宣經典。于一切法而無所住。敷演諸法攝妄以慧。斯曰于一切法所睹真諦逮法意止。佛言。意以止者。便至意斷身意痛意想法意。解三界空不見身及痛想法。則四意斷。  
　　佛告持人。菩薩若有逮解五根度俗世本。順諦察之。何謂為五根。一曰信根。二曰精進根。三曰意根。四曰定意根。五曰慧根。是為五根。當睹是行。云何觀之。信一切法從因緣起。立有顛倒虛無合成。展轉不定猶如車輪。所游無際。亦如所夢自然退逝。信一切法無常苦空非身。疾病瘡痍老不長存。不得久在當復別離。諸法不真皆無有實。慌惚舍放等放諸根。猶如彩畫如小兒力。思想欺戲以為真實。不知虛詐悉無所有。其信根者。一切諸法無去來今。無去無來亦無所住。空無相愿無起無行無想不惑。戒清定凈。慧解度知見品凈。以能奉斯信根行者。則不回還。篤信為首建立禁戒。悉無所失不違道業。以無所失便順正法。住于篤信無能動搖。善德報應感來歸護。則立直業而無諛諂。斷諸邪見六十二緣。不求外學以為師主。如見日月不用燭火。唯歸如來識知圣眾。善具足成立凈業戒忍辱仁和。如是篤信而不動搖。以無能動甚懷義信便具道法。  
　　佛告持人。何謂菩薩觀精進根。云何具成曉了方便。若有菩薩篤道不違。以精進故休息五蓋。設值得聞如是景模深妙經典勤順奉行。夙夜精進不悒怯弱。心不忘遠志慕博聞。無掛礙法以斷諸蔽不廢精進。若心生念惡不善法。以大精進而蠲除之。識法已興建立勤修未曾懈惓。無猗精進攝加勤修。不以此行有所違失。而不還返所遵力務。曉了諸法分別如應不戴仰人。在于世治不失精進。以斯進根最有威德。以義勤學得號進根。  
　　佛告持人。何謂菩薩逮得意根。云何曉了奉行意根。若有菩薩制止其意。順施戒聞具足梵行。究竟戒品清凈之業。定意慧解度知見品。凈身口意究竟謙恪建立正意。在一切法令無所生。住存殊異而察至行。苦習盡道以除斷斯。存立意止。方便解達根力覺一心意定意三昧正受。解暢諸法而無想愿。得不起慧致忍辱圣。離欲滅度以得意止。具足佛法不行聲聞緣覺地也。奉無礙慧心不迷惑。以能專精如是像法。身口謹慎不失其意不依仰人。察如是法最有威德逮得正本。是謂曉了逮定意根。  
　　何謂菩薩逮定意根。云何曉了斯定意根。若有菩薩以行禪思一心不虛。行賢圣業禪心無所著。以無逸禪善攝定意。明解正等曉了定意。無顛倒禪觀定意門。以暢不亂入于寂志。從三昧起不復定意亦無正受。以能慕樂志立道業。而以禪思因用自娛不須仰人。禪思正受不隨禪教。以逮威德定意一心。不貪利養行不憒鬧。以最威德逮定意根所度無極。  
　　佛告持人。何謂菩薩行智慧根。云何曉了逮智慧根。若有菩薩滅身所行。為何謂也。盡除眾苦常消身行。在在行慧普見離欲。滅習盡道向無為門。以行慧根皆睹三界。一切熾然知三界苦。其智慧者不猗三界。察之悉空無想不愿。心無所生無所復行。睹者有為悉放舍之。如救頭然具足佛法。專習諸法雖處三界。戢滅一切悉放舍著。而于三界悉無所慕。斷諸所樂舍諸有為。一切染污愛欲縛結。心無所著不慕五樂。不著欲界色無色界。心抱智慧圣明功勛。不可限量猶如江海。所行至誠而無崖底。曉了諸法。則以智慧分別三界悉無所著。是最德義奉于智慧所度無極。  
　　佛言。持人。何故曰根。所曰根者。義無能動。故曰為根。以無所動無所逸馳。故曰為根。永不回還不依仰人。義無伴侶順隨法教。故曰為根。不恥他人莫能搖者。無所雜錯。故曰為根。如是持人。斯則菩薩曉了諸根。又復持人。菩薩分別眾生諸根。善學方等。知眾生根染不染者。有欲無欲根。有嗔恚無嗔恚根。有愚癡無愚癡根。知墮惡趣若生人間根。知生天上十方佛前根。心明達若柔劣及中間根。悉見知之。下賤粗獷根。諸根不具。若不損根而悉知之。諸根應法。有方便根。無方便根。悉復知之。有罪無罪根。猗著無著根。危害根。無害根。悉當知之。隨順根。不隨順根。有礙根。無礙根。欲行根。色行根。無色行根。暢諸善根。究竟善根。悉能知之。所歸趣根。仁和根。處邪見根。立正見根。慳貪根。無慳吝根。悉能知之。卒暴根。無卒暴根。迷惑根。不迷惑根。速疾根。賢和根。忍辱根。嗔恚根。懷嫉妒根。無嫉妒根。具施根。非具施根。信根。無信根。貪欲根。離欲根。居家根。舍家根。戒具根。毀戒根。悉能知之。誡戒根。無誡戒根。清凈根。忍具根。恚恨根。上精進根。懈怠根。亂心根。取要根。定意根。智慧名根。失智慧根。具圣明根。愚騃根。無所畏根。自大根。離自大根。逮得道根。從邪見根。心安和根。放心恣意根。悉能知之。散意根。寂靜根。起生根。無所生根。清凈根。瑕穢根。解明根。顯曜根。聲聞根。緣覺根。菩薩乘根。佛乘根。皆曉了知以逮得。是則謂得力而無等侶無有放逸。謂不回還致善方便。名曰意根。知諸天龍神阿須輪迦留羅真陀羅摩休勒人非人根。最為威尊無能勝者莫能動搖。所行方便普度無極。奉行勤修如是像典疾逮曉了。于一切法而得自在。旋十方界無所不濟。  
　　佛告持人。何謂菩薩曉了道乎。云何致道耶。若有菩薩奉八圣道。一曰正見。二曰正念。三曰正語。四曰正命。五曰正業。六曰正方便。七曰正意。八曰正定。何謂正見。若有菩薩斷除一切諸所邪見。所以者何。一切所見上至泥洹。若欲見佛皆去是等諸所見業。乃曰正見。以無見不受見成名諸見。悉無所猗普無所念。以無顛倒無所無想。是曰正見。所見平等為何謂也。舍世虛妄以棄邪見。以如見除諸所睹。住于正見悉無所著。無想不想不見泥洹。遠諸欲見不習諸見。何謂正見。一切寂然無生清涼。亦無所滅等睹無為。本以清凈于一切法無所望。亦無不想無所不應。是曰度世正見。何謂正見。不得現在亦不度世。正見斷現世法亦及度世。不想現度除一切想。不得等邪等諸不等斷諸等行。是名度世。乃曰正見。如是一切悉無所生。故曰正見。見所真諦正見無邪。是曰正見。如是持人。菩薩大士所行正見。何謂正念。如真諦解一切所念。皆是邪想及思無為佛法圣眾。所以者何。斷一切想所思平等。是念故正念。以無眾相曰正念。所以者何。消一切思名察正。則無有邪不復懷想。乃住正念不得所思。離邪正想故曰正念。以除想諸等棄眾念。舍虛顛倒消想不想等一切念。不猗諸念除諸想。故曰正念。  
　　何謂正語。一切言辭皆為虛妄處在顛倒。悉皆惑想見于平等。心自念言辭。正斷一切言辭所宣。故曰正語。言無所湊無去無來。所見如是等無有異。已逮正語口之所宣皆實至誠。故曰正語。口言清凈。所住之處斷一切教言辭辯才。心中覺了口無所宣。悉舍邪言住于正語。  
　　何謂正業。以住正業皆知一切眾邪之業。其一切業不真不諦。本無所作。所以者何。一切諸業無有至竟。業悉散故曰正業。不于正不于邪。不于是不于非。無想不想皆度眾業。不造正邪等逮諸業無作非作。故曰正業。皆能等說邪正諸業。如真諦解一切諸業。亦真諦見無應不應。是謂正業。其以正行無有邪業等見諦行。故曰正業。何謂正命。知一切命皆墮反邪。所以者何。其想有命想有萬物而懷妄想。無為泥洹清凈之想及想見佛。一心清凈以住是中欲以凈命皆墮邪業。一切諸命若正性命不以為邪不以懷正命。是曰正命。言是邪命逮一切命悉成清凈。是曰正命。解一切命無有正邪者。住凈命行無有放逸。無正邪命無雙無只無應不應。是曰正命。無住邪者逮得凈命。無有命想無善無言無命不命。等行真正而見不虛。是曰正命。  
　　何謂正方便。棄眾邪便。所以者何。一切方便皆墮反邪。方便所在心在結著。是曰邪便。所以者何。一切諸法。無真邪便。所行方便則不真正。其不真正名邪方便。無方便矣。無究竟無言辭。斷諸方便彼無所有。棄泥洹想無佛法想。知行方便一切方便。悉不真正至無方便。其以平等則無方便。等一切法無有若干。無有方便超越方計。所有方義則無所計無應不應。是正方便。方便叵得此之謂也。所言方便是謂定意。斷諸方便謂眾真諦。等見如是不想方便。以無所想是正方便。何謂正意。一切所念皆為邪想。意之所念皆是邪思。所以者何。一切墮邪。彼若意生皆為邪。意無所念。所以者何。一切所念從因緣生。所曰因緣皆曰邪矣。其意所念不起不滅。是曰正念。所以名正念。若無意念住處發起業。不意無意意第一凈。無邪意念皆斷眾思。其以邪者悉無意念。是住正意。其正意者不正不邪正念邪念。除一切意諸念思想。所曉了者心不起亂。常行六事曰住正意。意未曾生有意未意相。解一切意皆了諸意暢如真諦。不復思念有意無意應與不應。是住正意無意無邪。念于等行無念不念。無因無思無所惟念。一切無望逮致無言。無意不意住思平等。無言無說棄一切辭解如真諦。普無宣教無思無想。是乃名曰住于平等。  
　　何謂正定。見一切定皆為邪定。所以者何。若受三昧因緣之想。望正著除斯皆邪定。所謂取反此定不真。若于諸受而無所受。又不懷求三昧定想。無出家教無念定意。其無所猗無作無暢。消斷喜悅永密安樂分別定相。于三昧定而無所住。是乃名曰正定三昧。所謂正定于一切定而無所著。則無放逸明了如慧。曉達定意不猗定行。而無希念等消正行。如以是者無想不想不想無想。乃曰正定。無正無邪一切無望。以斷諸想并滅眾希。乃曰正定。所云定者無正邪定。心無所生不正無邪。無正定無邪定。所以者何。以能覺解方便諸定。乃住正定無三昧想。不積平等普曰一切。乃曰正定。其不馳騁不造等逸。若等若邪普等諸法。一切定意以存正受。一切三界皆是有為。所思真諦以慧睹見。一切五趣往來所生。佛言。持人。如是菩薩曉了道義。以逮如斯剖判道趣。若斯圣業解暢真諦。乃曰正定。  
持人菩薩所問經卷第四 
世俗度世品第九  
　　佛告持人。菩薩何謂菩薩得曉了知現世度世經典之要。云何名曰現世度世。若有菩薩常順思惟現世度世。云何順思。何謂現世法。何謂度世法。若有住于顛倒法行皆從想有。由因緣生合于虛妄。有二緣立從二想生。一從虛妄。二從無生。其虛妄語欺迷惑法。得愚冥想猶如小兒。執若干種畫于虛空。虛妄經行愚冥凡夫。想云有世。計其世俗皆歸壞敗。麋散悉盡以見一切世俗諸法從虛欺惑。所因無作本無所生。陰種諸入皆從緣對。色聲香味觸。由因緣法。不說色緣。猶愚凡夫心有所猗。所以諸見因無數見。而有猗著。若彼種性放存窮匱。令世間見處在顛倒。所睹世法度世在彼為何所是。世俗之法真諦如有。達其本凈是為度世。明不求世了不可得。度世亦然。若不能得現世度世。無現世及度世業。宣其度世現世本凈。何謂宣布度世之業。若世本凈至于度世。所以者何。永不可得。現世本凈悉空。其世亦然。本以自然世本凈寂。以世自然世凈寂然。計世俗法無究竟成。當作是觀。現世度世悉不可得。不得度世不著于世不念度世。以不念世及度世者不與世諦。所以者何。以覺曉了世間悉虛欺詐惑法。以能睹見世猗虛無。不想于世不慕度世。所以者何。佛言。持人。所云世者謂五盛陰也。貪求合會一切世法。明知求陰永不可得。五陰自然而不可得。五陰本凈亦不可得。五陰無來去無所至。湊處不可得。是曰度世。不知五陰所歸處所也。以無五陰諸種本凈及諸衰入之本凈也。若有菩薩觀于世俗之法。悉無所見以合度世。不見度世不與世合。則無有世惟睹度世。在于度世不見世法。而有異持也。不轉二法云是世俗。是度世法。所以者何。持人。其所在世解世本末本無所有。度世亦然。雖見有世悉無世法。所作分別度世俱同。以了無世。假使有人。心自念言。世俗別異度世不同。則于其人佛不興世。雖佛出世。普世顛倒。無發道行用真正解。以慧察世頒宣經法。處世顛倒貪受于世而救濟之。故曰度世也。是故持人。用真正解以慧察之曉了世倒。故曰度世也。如來出世普通諸法。世俗度世皆無有二。以真正慧觀察造證。故為宣布度世之法。佛言。持人。不以是法游于世間。無所至湊無所消除。不猗世諍乃得世義。不念度世曉了世辭。達本所想以著想二。不解能達如是像法。則無濟者不能解了不暢度世。所以者何。用二行故。其二行者不能解了世俗度世。菩薩如是方便曉了一切諸法。現世度世靡所不達。  
有為無為品第十  
　　佛告持人。何謂菩薩曉了分別有為無為法。云何有為無為法。若有菩薩以真正覺。有為無為順理求之。云何順理。云何求之。亦不作有為法。有所見者自然得號。已造有為故曰有為。又有為法以虛偽轉。云何為轉。由已合會自然歸之。以二緣立緣本際教。用以所有自因而生。一切諸法。無為作者勸使作者。自然生已。是有為法斯自然法。無有回還故曰有為。其有為法。無內無外亦無中間。住存欺惑。無合無散。由從虛妄思想興立。從無明緣生愚癡業有一切法。自然轉行無教造行。從有為事受其相業因其顛倒。以愚凡夫猗名之故。又明智者。覺了有為不可得邊。不猗有為無合有法。乃曰明智。明智分別至實。有所造行滅一切為。明智剖判一切諸行虛無欺詐。是諸法者悉無所有。咸為自然亦無自然。從意念成一切有為。所以者何。不當奉行有為因緣。或曉無為未曾復習有為緣行。若曉無為爾乃通耳。云何曉之。一切有為皆為不真而無有形。悉無邊際無至合會。明智觀之。不以有為至生究竟。其有為者亦無所受悉以無異。有為無為亦復無異生。宣斷有為業。是有為是無為。斯有為相斯無為相。彼何謂有為相。知生當死合會別離。何謂無為相。不生不滅不會無別。愚冥凡夫不能解了。入斯二義不曉有為。所由起相及滅壞相。不住異相。因無相生。住于異也。若無是相。如來所說。從是相生。從是相滅。住如是相。佛言。持人。如來所云一切諸法皆無有相。以能得成。無所生相。無滅壞相。無所住相。如來敷演無為之相。是相非相。其有為相不成無為導師。所以愚冥凡夫所宣道法。有為所起會歸滅盡。惟無為安以能無為。不生不滅亦無所住。故曰無為。從其所習而令生滅。其無所習則無究盡。無行無究無異住處。其以真正解其斯慧。不致合會。有所起生而有滅也。無有異住。若有菩薩當作是觀。其有為法及無為法。無有不無常見如應。不睹有為及無為法。有為不見無為。無為不見有為。不見異無為。而自謂念我身有矣。真有正是見有為業。無余有為是諦有耳。思念妄想。其有為無為法永無所想。有為無為以無所想分別諸想。皆斷諸著以了無為。除去眾緣本凈無緣。其因本凈所睹真正。以能曉了悉無所作則無合會。菩薩能逮是有為無為。則了諸法不有不無。亦復不猗有為無為。乃逮正覺也。  
　　佛告持人。若有菩薩分別五陰。曉了諸種解達六入。以能暢知十二緣。剖判四意止。五根八道。能覺世俗度世之業。明知有為無為之事。以曉了是。逮解一切諸法之無。宣布諸法。所不達得意力勢。解暢一切諸法章句。斷生老死心不能絕壞。能自究竟無上正真道。成最正覺。  
寶光菩薩品第十一  
　　佛告持人。乃往過去無央數劫不可稱計懸曠無限。爾時于世有佛。號紫金山王如來至真等正覺明行成為善逝世間解無上士道法御天人師為佛世尊。其紫金山王如來壽住五劫。諸聲聞眾不可計數。諸菩薩會亦不可限。無能稱了知其多少。其土熾盛。風雨時節五谷豐熟。人民安寧強不凌弱。各得其所心行平等。飲食消化不以為病。淫怒癡薄善自修身。家居義教順律清凈。彼時如來。為諸菩薩一切眾生。決諸疑網令無懷恨。頒宣菩薩道法之藏。時有菩薩名曰寶光。聞佛說是諸菩薩業。解陰衰入諸種十八。十二緣起。諸根意止。八正道行。世俗度世。有為無為。即輒奉受。如是精進十二億歲。未曾發起淫怒癡心。不貪利養飲食衣服床蓐臥具病瘦醫藥。惟心精修。入如是像曉了思惟。常修精進盡其形壽。凈修梵行在其佛所。壽終之后還生本土。在于人間適生墮地。便復出家復受學斯。如是像法曉了奉行。復在于彼六十億歲。凈修梵行心不舍遠。如是像法慕求不廢。復壽終竟還生佛國。其紫金山王如來續存。復在其所凈修梵行。一一劫中。五返生沒終而復始。其紫金山王如來至真。臨欲滅度終五劫已。因是景模博聞無量。曉了諸法。于五劫中所可聞受。觀已從佛咨講解者。逮其意力觀戴如來。便為眾生一一敷演。開發無量人。皆發無上正真道意。佛滅度后正法住世一劫。復五百返往來周旋。生于人間常出家學。奉是景模曉了正典。化無央數不可思議眾生之類皆入至行。寶光菩薩見萬億佛。最后有佛。名無量光如來至真等正覺。所見授決。卻無數劫。汝當成無上正真之道。過無數劫當復逮見億百千垓兆載諸佛。逮得正覺。號決一切議如來至真等正覺。諸聲聞眾不可稱計。難可限量。諸菩薩眾無央數人。其國處世人壽二劫。米谷平賤人民安隱。是故持人。菩薩大士。欲逮得是如斯景模曉了正典。當精進學受持諷誦是經典要。  
　　佛復告持人。若有菩薩學是經典。逮權方便常修四法。何謂為四。一曰棄家捐業行作沙門。二曰舍于憒鬧習在閑居。三曰住清凈戒行不違闕。四曰去離懈怠精思不廢。是為四。以行是四勤求博聞。常立忍辱疾逮四法。何謂為四。一曰雖生天下常住中國。二曰因值佛世不在邊地。三曰常奉正法終無相違。四曰悉除罪蓋無復殃釁。是為四。若有菩薩學如是像經典之要。輒逮力勢。布施清凈戒禁無穢忍辱精進一心智慧。圣明無瑕。以建是法致權方便。又復持人。菩薩學斯立知止足閑居功德。懷無蓋哀愍于眾生。以用大哀入于眾生。然后乃學如是像法解了要行。又其菩薩入總持門學于勤修。何謂得入總持門而學勤修。志慕勤思曉了量法。方便觀察奉無限行。又解了觀諸定意門諸要法門。入不可計因緣正行。逮致如是比像力勢。曉一切法分別諸法。得意力勢以能曉了。斷生老病死。志強無怯不失正法。乃成無上正真道意逮最正覺。  
　　佛復告持人。若有菩薩通總持門。普能曉了一切諸法言辭所趣。以用一事入百千事。以用道力分別諸法無所不達。又若菩薩逮定意門入音聲。便入無限定意門辭。以得入是了若干品一切法門。以入一切諸法道門。頒宣諸法靡不蒙濟。又其菩薩奉行智慧。以是慧力曉了諸想。勤解想已以是慧力逮一切法疾通無礙。又若菩薩曉了無量定意門行。以住是地。普致一切十方法。又若菩薩曉了無量總持門行。解不可計定意門力。以定意門暢不可限眾法之元。以是道地普入諸法靡所不通。又其菩薩甚能曉了觀世間行。極復分別有為無為。奉行諸法心所不著有為無為。行如是像一切諸法。疾解諸法逮得明慧。又菩薩行權方便。勤察一切諸法本無所行。雖作是觀不為世事。不著世法亦無所猗。如是像法疾得曉了一切諸法。分別諸法。意力施財剖判章句。斷除生老死意行具足。是故持人。菩薩大士于是摸法而度無極。何謂為四。于斯法典奉如道義。勤修正法。于斯經典逮無掛礙。普入道慧。  
往古品第十二  
　　佛告持人。乃往過去無央數劫。不可稱計長遠無限。爾時有佛。號無量光超殊王如來至真等正覺明行成為善逝世間解無上士道法御天人師佛世尊。其佛世時。聲聞眾不可計數。大會無限。諸菩薩會不可稱載。其佛在世時壽一劫。又彼佛土皆以七寶而遍覆成。七寶樹生周匝圍繞。以用莊嚴一切諸樹。殊異珍琦交露帳覆。又諸樹下皆施師子床。其諸床上細好帛氎裹樹布床。一切諸床琉璃為足。以赤真珠而挍諸樹。自然熏香合成諸葉。華常茂盛而圍旋之。其樹前自然浴池有八味水。其水底沙悉以水精車磲赤真珠合成。又以三寶造成浴池。其諸浴池自生青蓮紅黃白蓮華。又諸池水以七寶作挍飾欄楯。一切欄楯地平如掌。又其佛土清凈無穢。其佛國土寶樹熾盛。猶忉利天晝度大樹。嚴飾巍巍明月珠樹。諸億千充滿佛土。其光悉照覆日月耀令不復現。其諸寶樹琦珍交露。出好音聲哀鸞眾鳥。天諸玉女歌音樂聲。如是軟音普流佛土。無三惡趣不犯諸惡。不為眾生喧雜句說。惟以敷演如斯像法智度無極。是菩薩藏化無央數諸人物眾。一日皆發道心。其本發心志存大道。便悉具足道品之法。如是持人。其無量光超殊王如來至真。因其方便化不可計無央數載眾生發道心。今生下方去此佛土。在彼佛土成菩薩行。佛滅度后正法存立。竟至半劫時。佛滅度后正法便沒。有一菩薩名意無限。從下方佛剎來生此土。其國去斯十佛世界。適生未久年十六歲。便舍捐業行作沙門。在無量光超殊王佛所咨受經典。臨法沒時為諸菩薩宣布陰種一切諸入分別解義。聞如是像精進之行。在于斯法所度無極攝權方便。因是德本。彼土復決見億數佛普蒙斯法。所生之處常識宿命。皆以幼童不娶妻室凈修梵行。以家有信出為沙門。所生之處逮得意力。常所受身成就功勛。而最后世。逮得無上正真之道。為最正覺號曰無量光珠王如來至真等正覺。若有菩薩疾欲得成佛。逮一切智具足佛道。在后五濁臨法欲沒。當勤志成如是像法輒受宣布。盡以愛樂常行精進。最后末俗受是經典。德勛無量。諷誦奉行為他人說。福不可喻。  
颰陀和五百人品第十三  
　　爾時颰陀和等五百菩薩。橋曰兜菩薩。即從坐起長跪叉手。前白佛言。我等世尊最后末世。臨法滅時當受是法。住于后世五濁之世。擁護正典持是景摸。諷誦奉持廣為人說。復有無數諸菩薩等。各從坐起長跪叉手。諦視佛面各興至愿。我等世尊最后末世。被弘誓鎧受是景摸。順斯深妙佛所宣慧。諸菩薩等所積德本。道品之藏并使具足。所在游居當擁護法。聞是經像益加喜樂受持諷誦。宣示未達深入大猷。時佛忻笑。口中五色光出。遍照三千大千佛土。地六返震動。賢者阿難即從坐起。長跪叉手前白佛言。佛何因笑。既笑當有意。光明普照地即大動。佛告阿難。汝寧見此諸菩薩眾住立我前。在后末世當護正法。被弘誓鎧以救危厄。佛識念之往無數劫。于諸佛所被如是像弘誓之鎧。面從諸佛受斯經法持護三品。開導無數眾生之類。令是等來在于佛所承三品義。受是正法今立佛前。然后末世法臨沒時。多所開化未達眾生。如令受佛三品正法。在于賢劫諸佛興見。亦當從受千佛訓誨三品正法。又將來世諸佛圣所咸受亦然。是等阿難諸族姓子。功勛名德不可得察。莫能稱計所行經法。是諸族姓子。安隱眾生而供養。假使如來班宣是等。以受正道安隱眾生。皆以不信。若不信者長夜不安。墮于惡趣。又復阿難。當為汝等現其證明。如斯等類安隱眾生。正使三千世界一切眾生。皆由想行故墮地獄。假使大眾在地獄中。有一人生告地獄人。無得恐怖。當為汝等一一道利。以時方便出大地獄苦惱之患。則以己身一一濟之。移著安處一一人故。無數千歲忍在地獄。未曾懈廢普令致安。阿難。其人于眾生慈愍弘哀。寧增多不。出大地獄立大安隱。阿難言。甚多甚多。天中天。佛言。假使彼人顯示神足如是巍巍。令眾生類立第一最有為之安。長樂無極成大哀愍。皆逮覆護其功德福。非心所思非言可暢。佛告阿難。今故語汝。如彼菩薩于大地獄。出無數眾立之永安。所愍眾生若合集是。前所安隱順和眾生。使濟大難至有為安。百倍千倍億萬倍。巨億萬倍不如族姓子受是像經。所以者何。計其所興有為之安。有極盡矣。不至無為不離貪欲不致滅度。逮神通正覺之業。不成寂志泥洹之要。又阿難。是諸菩薩。建立眾生無上大安一切智業。又是菩薩以大士法志學道乘。建立佛道度諸眾生。立諸聲聞緣覺之地。觀助佛法修菩薩行住于大道。斯諸族姓子。勸助眾生行菩薩法。不料佛教咨啟大雄。受立弘慈成一切智故功無限。佛言。阿難。由是正法。若千劫中若無數劫。不可計限億百載劫。懸邈如是。諸佛世尊常不空間。展轉相教。及余無數億百千垓劫。轉復相度使成佛。而無窮功故無限。所以者何。億千百佛本住宿世。行菩薩業建立佛道。斯等之類在在所生。受是經典各用勸助。逮無上正真之道成最正覺。將來之世無數菩薩。多所開化不可計眾。以是勸助具足佛法。成無上正真之道也。如是阿難。諸族姓子訓立眾生一切智安無上大道。欲平等有法父母者。正當謂之諸佛菩薩道法父母。今是菩薩擁護自歸普得自立。是所謂安颰陀和。橋曰兜等五百人等。則法父母。斯諸菩薩護是正典。族姓子族姓女等。不違佛教。亦不絕一切智本。于將來世臨法欲沒。為諸眾生建立大護。住在大哀開益一切。以是勸助在于末世。而安護之不墮惡趣。令無數千億菩薩若無數佛共嗟嘆。是族姓子等功勛之德不能究竟。所以者何。是諸族姓名勛至德不可思議。  
　　佛告阿難。佛無數劫億千兆載。合集積累是正法寶。其受是法族姓子等。十方無數不可計會。諸佛世尊游無限土。今現在者咸共擁護。學是法者皆令安隱。佛言。阿難。天上世間。悉為是等諸族姓子。稽首敬禮歸命咨受。十方諸佛悉嗟嘆之。所演經法以示不逮。阿難。佛以豫印印是族姓決一切疑。若后末世受如是像無上正法。持諷誦說宣布同學。是族姓子及族姓女。以為疾近一切智業。臨法滅時聞是景摸深妙經法。懷喜信者。佛以授決行菩薩乘。如是至真。最后末世愛護是法。建立己身而愛樂法。佛以勸助。是諸族姓子及族姓女。而不誹謗斯深妙法。佛預授決諸聲聞乘。見彌勒佛出現于世。諸漏已盡無有愛欲。用受信是深妙法故。未曾誹謗致是功報。佛言。若菩薩學聞是深法信樂悅豫。亦皆授決。在于彌勒如來世時。出家學寂而復誓愿。乃有殊特。佛謂。是族姓子女。德本調柔功勛無際。臨法欲沒最后末世。受斯深法奉行精進。德不可量巍巍如是。  
囑累品第十四  
　　爾時持人菩薩前白佛言。愿佛建吾以轉法者不求名利。最后末世聞是正典。顯發忻悅受微妙義。以是之故疾解諸法。逮分別慧速得意力。剖判諸法曉了道慧。所生之處識念不忘。以大法光照于十方。佛言。持人。若有菩薩觀是法品。大智慧業無極明本。積大功德不可限量。若將來世受是法品持諷誦讀。及余深經菩薩篋藏。諸度無極勤心奉行。魔事因緣不能得便。不為罪蓋之所覆蔽。佛預授決見兩三佛。輒當逮得無所從生法忍。其得忍者亦當得是無上道品。自解諸法而得自在。嚴凈佛土具足聲聞。受其道教奉菩薩行。如是持人。佛下印封斷一切疑。最后末世現得四義自在之業。行菩薩大士法。受是經典而擁護之。被弘誓鎧。何謂為四。一曰受己德本甚大無極。不可限量不可計會。二曰當為眾生顯發善元。三曰咨受如來正法經要。四曰執持法藏無央數佛所宣道化。是為四。復有四法。最后末世將護深法。何謂為四。一曰攝取精進在弊惡世受行正法。二曰若在厄難第一苦毒諍亂正法。所持法品人共斗時化令和合擁護正法。三曰行發忍辱具足仁和。四曰在于末世心不懷恨。往來周旋常行慈愍。是為四。得致深法疾逮一切智。  
　　爾時颰陀和橋曰兜。五百菩薩及余菩薩。聞佛說是道品正法。咸住佛前心自念言。于后末世擁護正法。佛以右掌摩諸菩薩。而告之曰。諸族姓子。佛無數劫而積習是無上正真道。成大寶藏。甚用勤苦忍遭困厄。所濟無限使得大安。舍身之安而憂一切。乃致道法成最正覺。以累仁等。若有學誦逮是法者。廣為四輩而敷演義。若三品法欲毀壞時。當建立護爾乃震揚無極大光。佛重累族姓子等。如來猶父。諸賢如子。佛猶國君。諸仁如臣。父慈子孝君正臣忠。天下和平。吾無數劫習是正法道德寶藏。令普流布八極上下。諸天人民一切慈孝自歸命佛。佛以大哀皆共蒙濟。爾時諸菩薩眾。從颰陀和橋曰兜等五百群眾。稽首佛足前白佛言。承佛圣旨。任力盡意將護末世。佛所宣教惟愿如來建立垂恩。最后末世。令斯正法道寶之藏。使普流布八方上下。一切皆蒙。佛加威神說是法品。有無央數不可計會諸菩薩眾。得一生補處。德本道慧皆以備悉。無數億千諸天人民。皆發道心。佛悉授決。于將來世皆得佛道。各有名號。佛說如是。持人菩薩及一切菩薩。颰陀和橋曰兜等。五百群眾。四部眾會。諸天世人阿修羅。聞佛所說莫不歡喜。作禮而去。  

 上一部：乾隆大藏經·大乘五大部外重譯經·諸法無行經二卷  下一部：乾隆大藏經·大乘五大部外重譯經·持世經四卷 



  
乾隆大藏經·大乘五大部外重譯經·持人菩薩所問經 
  