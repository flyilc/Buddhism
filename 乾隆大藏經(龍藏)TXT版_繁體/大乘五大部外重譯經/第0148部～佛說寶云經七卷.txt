  第0148部～佛說寶云經七卷         
   
  
   大乘五大部外重譯經·第0148部   
佛說寶云經七卷   
梁扶南三藏曼陀羅仙共僧伽婆羅譯      
 
 
　　 
 
佛說寶云經卷第一  
　　如是我聞。一時佛在伽耶山頂。與大比丘僧七萬人俱。所作已辦舍諸重擔其心自在。盡諸有結正見解脫。皆如大龍善解法界。是法王子能舍利養。善具出家善受具戒。意所欲者悉得滿足住涅槃道。唯除阿難在于學地。諸大菩薩八萬四千人俱。皆是一生補處。向一切智無有退轉。志求佛地近于彼岸。得阿僧祇諸陀羅尼。逮得諸禪首楞嚴三昧。游戲神通。大慈大悲遍滿十方乃至無量無邊佛土行空境界。除諸蓋障盡三毒根。善游無相室宅。恒欲救濟一切眾生。善知諸佛世界。得無礙智。心如虛空深廣如海。猶如須彌八風不動。心如蓮華不著塵水。意如真寶內外明徹。如凈真金中無瑕穢。其名曰寶光菩薩。寶掌菩薩。寶印手菩薩。寶天冠菩薩。寶鬘菩薩。寶積菩薩。寶藏菩薩。寶山頂菩薩。寶幢菩薩。金剛胎菩薩。金胎菩薩。寶胎菩薩。功德胎菩薩。凈無垢胎菩薩。如來胎菩薩。智胎菩薩。日胎菩薩。三昧胎菩薩。蓮華胎菩薩。解脫月菩薩。普月菩薩。觀世音菩薩。普賢菩薩。普眼菩薩。蓮花眼菩薩。大眼菩薩。普威儀菩薩。普端嚴菩薩。普行菩薩。知定意菩薩。法意菩薩。勝意菩薩。增長意菩薩。金剛意菩薩。師子神通菩薩。大音聲王菩薩。師子吼意菩薩。深音聲菩薩。無染污菩薩。離一切垢菩薩。月光菩薩。日光菩薩。智光菩薩。智功德菩薩。月功德菩薩。蓮花功德菩薩。寶功德菩薩。文殊師利菩薩。跋陀婆羅等十六賢士。賢劫千菩薩摩訶薩等。彌勒最為上首。四天王諸天等。四天王最為上首。忉利諸天等。帝釋最為上首。焰摩天焰摩天王最為上首。兜率陀天兜率陀天王最為上首。化樂諸天化樂天王最為上首。他化自在諸天他化自在天王最為上首。善黨諸天薩陀最為上首。一切諸梵天王大梵最為上首。首陀會諸天摩醯首羅最為上首。毗摩質多羅阿修羅王。婆稚阿修羅王。羅睺阿修羅王等。無量百千億阿修羅王。阿那婆達多龍王。摩那斯龍王。娑伽羅龍王。難陀龍王。和修吉龍王。德叉迦龍王。如是等百千億諸龍及諸龍子諸龍彩女。如是等百千萬億眾。天龍夜叉乾闥婆阿修羅迦樓羅緊那羅摩睺羅伽人非人等。百千億眾皆來集會。爾時伽耶山頂方四由旬。微塵針鋒虛空及地大眾充滿。悉敷師子座。莊嚴光顯高一由旬。嚴飾第一廣半由旬。八千天衣遍布其上。地悉平正變為金剛。懸諸繒幡香汁灑地。無量天花遍滿在中。其座左右生諸蓮花大如車輪。百千萬葉真金為莖。皆以紺琉璃為臺。因陀尼為鬘。香潔適意觸時快樂。如是妙花以供養佛。彼師子座于其四角各生寶樹。高十五里。其樹蔭蓋及半由旬。如是莊嚴師子之座。佛坐其上心意清凈。善轉法輪降伏魔怨。不為八法之所污染。得無所畏智辯無滯。心無怯弱猶如師子。意行清凈如明淵池。深廣如海能出眾寶。猶如須彌處于大海。如日盛明照于一切。如月盛滿悉令清凈。雨大法雨如彼龍王。處眾高顯如大梵天。無量弟子悉皆調順。無量釋梵四天王等。瞻仰觀佛心無高下。能令大眾溫光如日眾寶莊嚴。爾時世尊身色熙怡。如日溫照一切大眾。如寶莊嚴。頂上放光名曰周遍。普照百千世界。無量諸光以為眷屬。俱照十方繞佛三匝。光從口入而口無異相。譬如凈月明照虛空。然于虛空亦無異相。光從口入亦復如是。譬如沙聚蘇油注中不見增損。佛光入口亦復如是。  
　　爾時東方過無量恒河沙世界有國。名蓮華自在。彼世界有佛。名蓮華眼如來應供正遍知明行足善逝世間解無上士調御丈夫天人師佛世尊。為諸菩薩說一乘法。彼國無有聲聞辟支佛名。時諸眾生皆得阿鞞跋致。趣向阿耨多羅三藐三菩提。此諸眾生無有揣食。唯有法喜禪悅等食。彼國雖有日月星辰不以為明。唯有佛光照于彼土。無有山林株杭荊棘地平如掌。彼有菩薩摩訶薩名除一切蓋障。聞其名者一切罪障皆悉除滅。時除蓋障菩薩摩訶薩。蒙光觸身。即詣蓮華眼佛所。頭面著地為佛作禮。卻住一面坐蓮華上。復有無量菩薩。亦蒙光明。往詣佛所頭面著地。頂禮佛足卻坐一面。除蓋障菩薩。從坐而起整其衣服。偏袒右肩右膝著地。合掌向佛而白佛言。世尊。以何因緣有斯光明。遇斯光者心意快樂。如是之光從何而來。蓮華眼佛答言。善男子。西方有世界名娑婆。佛號曰釋迦牟尼如來應供正遍知明行足善逝世間解無上士調御丈夫天人師佛世尊。聞彼佛名皆得阿鞞跋致。如是之光彼佛所放。除蓋障菩薩復白佛言。世尊。以何因緣。聞彼佛名皆得阿鞞跋致趣阿耨多羅三藐三菩提。蓮華眼佛復告除蓋障菩薩言。彼佛行菩薩道時發大誓愿。若我成佛聞其名者。皆發阿耨多羅三藐三菩提心得阿鞞跋致。除蓋障菩薩復白佛言。世尊。若聞彼佛名皆發阿耨多羅三藐三菩提得阿鞞跋致者。彼國眾生皆已得不。蓮華眼佛答言。善男子。有得不得。除蓋障菩薩復白佛言。世尊。彼國眾生可不聞耶。蓮華眼佛答言。善男子。亦得聞名。除蓋障菩薩白佛言。世尊。如其聞者云何有得不得。蓮華眼佛答言。善男子。彼國眾生悉是阿鞞跋致。亦非阿鞞跋致。除蓋障菩薩白佛言。世尊。云何悉是阿鞞跋致亦非阿鞞跋致。蓮華眼佛答言。善男子。聞彼佛名者雖得阿鞞跋致種子因緣。不具行未滿足不得受記。善男子。我今為汝說喻。譬如種樹有其種子離于腐敗具足生牙因緣。當言為生為不生耶。除蓋障菩薩白佛言。世尊。是名為生。蓮華眼佛答言。善男子。聞佛名者得其種子。具足因緣便得受記。除蓋障菩薩摩訶薩白佛言。世尊。我欲往娑婆世界禮拜恭敬釋迦牟尼佛。蓮華眼佛即便答言。善男子。今正是時可往禮拜。彼諸菩薩白佛言。世尊。我等亦當隨從除蓋障菩薩往詣娑婆世界禮拜恭敬尊重贊嘆。蓮華眼佛告諸菩薩言。今正是時可往詣彼。莫生下劣放逸之心。何以故。彼界眾生多諸貪欲嗔恚愚癡。不肯恭敬沙門婆羅門。好作非法。心意粗弊惡口罵詈。佷悷難調慳貪嫉妒。懈怠懶墮放逸破戒。無量煩惱之所縛纏。于惡生中而為說法。爾時彼諸菩薩白佛言。世尊。釋迦牟尼佛甚為希有。能于彼惡世界眾生中而為說法。蓮華眼佛答言。善男子。彼佛世尊實為希有。如汝所言。常處惡眾生中而為演法。彼惡世界能起一念善心者此亦難有。何以故。清凈世界眾生。守信修善不難。惡世界中于彈指頃發生信心歸依佛法僧。于彈指頃能修持戒。于彈指頃生離欲心。于彈指頃生于慈悲發阿耨多羅三藐三菩提心。此則甚難諸菩薩。白佛言。希有世尊。希有善逝。爾時諸菩薩。除蓋障菩薩摩訶薩最為上首。爾時除蓋障菩薩摩訶薩并諸菩薩。受佛教已歡喜踴躍。頂禮佛足各還本坐。此諸菩薩有赍寶樹華果具足。有赍琉璃樹者。有赍頗梨樹者。有赍金樹者。有赍眾寶樹者。有赍華樹者。有赍果樹者。有赍衣云者。有赍環玔瓔珞者。有赍香云者。有赍華鬘云者。有赍寶蓋云者。有赍寶幢幡云者。有赍音樂云者。悉皆來集。除蓋障菩薩摩訶薩。所共詣娑婆世界。除蓋障菩薩摩訶薩告眾菩薩言。彼娑婆世界眾生多受苦惱。汝等各各現神通力。令彼眾生使得快樂。時諸菩薩皆言唯然。爾時除蓋障菩薩摩訶薩以神通力身出光明清凈無垢。遍照娑婆三千大千世界。此光能照地獄餓鬼畜生閻羅王趣。諸苦惱者蒙光觸身身受快樂。貪欲嗔恚悉令除滅。慈心相向猶如父母。三千大千世界諸闇冥處。日月諸光所不及處。以菩薩光故皆得相見。三千大千世界鐵圍山大鐵圍山。目真鄰陀山摩訶目真鄰陀山。及諸余山幽冥之處悉蒙光照。上及梵天。下至阿鼻地獄。如是中間光明普照。又諸菩薩皆放身光。蒙其光者。餓者得食。渴者得飲。裸者得衣。貧者得財。盲者能視。聾者能聽。啞者能言。躄者能行。狂者得正。苦者能樂。諸懷孕者令安隱產。當爾之時眾苦悉除。共諸菩薩俱時而到伽耶山頂。寶網彌覆三千大千世界。于虛空中蓮華云雨蓮華。妙果云雨妙果。華鬘云雨華鬘。香云雨香。白疊云雨白疊。末香云雨末香。衣服云雨衣服。寶蓋云雨寶蓋。寶幢云雨寶幢。寶幡云雨寶幡。如是眾云隨種而雨。雨觸身時柔軟快樂。爾時伽耶山。坑坎堆阜自然平坦。諸山樹木變為寶林。亦作栴檀沉水及諸香樹。周遍嚴飾。百千天樂于虛空中不鼓自鳴。諸樂音中俱出偈頌。  
　　　生于林毗羅　　不由結業有 
　　挺特無有比　　我今禮于彼 
　　心平如虛空　　至于伽耶山 
　　我今歸最妙　　無上勝菩提 
　　坐于道樹下　　始悟于正覺 
　　指地以為證　　魔怨皆退散 
　　我今到伽耶　　稽首無垢尊 
　　世間皆幻化　　亦如沫泡炎 
　　虛誑如水月　　法相亦如是 
　　我今來至此　　敬禮正智樹 
　　譬如伎藝人　　能現諸權變 
　　諸法若干種　　譬如天馬紅 
　　稽首禮不動　　功德之伏藏 
　　我今從彼來　　敬禮無上尊 
　　深起大悲心　　無量百千劫 
　　修于戒定慧　　積集諸善業 
　　我今從彼來　　禮于凈月面 
　　百千億菩薩　　無量諸天眾 
　　皆從彼而來　　為禮除闇尊 
　　獲得法伏藏　　慈悲為眾演 
　　能作利益者　　最是無等尊 
　　我今從彼來　　稽首于正覺 
　　慈悲濟眾生　　寂靜而憺怕 
　　蓮華不著水　　煩惱不染心 
　　我今來歸命　　禮此最勝德 
　　清凈身無垢　　眾相開花敷 
　　八十好為果　　世間得依怙 
　　我今從彼來　　稽首于寶樹 
　　具無量枝條　　我等悉供養　。  
　　爾時尊者目連從坐而起。長跪合掌偏袒右肩。白佛言。世尊。我今不見其形而聞眾妙偈頌。佛告目連。東方過此無量恒河沙佛土。蓮華世界有佛名為蓮華凈眼。今現在彼為大眾說法。彼有菩薩摩訶薩名除蓋障。復有無量百千億菩薩。皆來至此娑婆世界。為欲禮拜恭敬于我至心聽法故。彼諸菩薩造此偈頌。佛語以訖。彼諸菩薩即到佛前。除蓋障菩薩摩訶薩最為上首。皆共頭面頂禮佛足。卻住一面合掌向佛。以偈贊曰。  
　　　歸命大名稱　　具足智慧者 
　　歸命大精進　　最勝牟尼尊 
　　能拔于三有　　越渡煩惱岸 
　　神光照世間　　歸命無等尊 
　　四方蒙光照　　周遍悉解脫 
　　歸命無等稱　　不動如山王 
　　深廣如大海　　智慧無有量 
　　一切諸外道　　無能擾亂者 
　　我今稽首禮　　歸命于法王 
　　第一寂滅道　　無生亦無滅 
　　體相如涅槃　　歸依說法王 
　　能轉法輪者　　顯現于正道 
　　安住于真諦　　開演于涅槃 
　　而授菩提記　　善知于法相 
　　及以煩惱性　　如說而修行 
　　觀察于律儀　　貪欲諸嗔恚 
　　無量心垢穢　　一切諸塵障 
　　于菩提樹下　　智火悉燒盡 
　　濟度于眾生　　自度亦度彼 
　　生死曠野中　　勉濟諸眾生 
　　長寢于重昏　　三有之獄縛 
　　勸令早覺悟　　趣向歸依處 
　　當為作親友　　究竟不放逸 
　　隨從而來者　　皆住于菩提 
　　為欲聽正法　　愿時而解脫　。  
　　爾時除蓋障菩薩摩訶薩。偈贊佛已。佛告諸菩薩各還本坐。除蓋障菩薩摩訶薩及諸菩薩。皆坐蓮華臺上。除蓋障菩薩摩訶薩。從坐而起整其衣服。偏袒右肩右膝著地。合掌向佛而白佛言。世尊。欲有所問唯愿聽許。佛即答言。若有疑者隨汝所問。我當為汝分別解說。除蓋障菩薩白佛言。世尊。云何菩薩。具足于施。具足于戒。具足于忍。具足精進。具足禪定。具足智慧。具足方便。具足于愿。具足于力。具足于智。云何菩薩與地等。云何菩薩與水等。云何菩薩與火等。云何菩薩與虛空等。云何菩薩如月。云何菩薩如日。云何菩薩如師子。云何菩薩為善調。云何菩薩為善御。云何菩薩如蓮華。云何菩薩得大意。云何菩薩得凈意。云何菩薩得無疑網心。云何菩薩甚深如大海。云何菩薩得微細智。云何菩薩得隨順辯。云何菩薩得無盡辯。云何菩薩得凈辯。云何菩薩能令眾生得少欲知足。云何菩薩得隨應辯。云何菩薩作法師。云何菩薩得隨順法。云何菩薩得善解法界。云何菩薩行空境界。云何菩薩行無相境界。云何菩薩行無愿境界。云何菩薩行慈。云何菩薩行悲。云何菩薩行喜。云何菩薩行舍。云何菩薩得游戲神通。云何菩薩得離八難處。云何菩薩得不忘菩提心。云何菩薩得宿命智。云何菩薩得不離善知識。云何菩薩得離惡知識。云何菩薩得佛清凈身。云何菩薩得金剛身。云何菩薩得大商主。云何菩薩得善知諸道。云何菩薩得示不顛倒道。云何菩薩常得定心。云何菩薩得糞掃衣。云何菩薩得三衣。云何菩薩得旃衣。云何菩薩得乞食法。云何菩薩得一坐食法。云何菩薩得一受食法。云何菩薩得非食后食。云何菩薩得阿練若行。云何菩薩得樹下坐。云何菩薩得露地坐。云何菩薩在冢間行。云何菩薩常坐不臥。云何菩薩能隨敷坐。云何菩薩善知教授禪法。云何菩薩能持修多羅。云何菩薩能持律藏。云何菩薩能持威儀。云何菩薩善知可行處。云何菩薩善知修行法。云何菩薩除于貪嫉。云何菩薩于一切眾生能起等心。云何菩薩善知供養如來。云何菩薩除于憍慢。云何菩薩善得信敬心。云何菩薩善解第一義諦。云何菩薩善知十二因緣。云何菩薩善知己體相。云何菩薩善知世間相。云何菩薩生凈佛國土。云何菩薩處胎不污。云何菩薩舍家出家。云何菩薩得清凈命。云何菩薩心不愁惱。云何菩薩善隨佛教。云何菩薩常和顏語舍離顰蹙。云何菩薩具足多聞。云何菩薩善持正法。云何菩薩作法王子。云何菩薩為四天王帝釋梵天之所供養。云何菩薩知他體相。云何菩薩善知成熟眾生。云何菩薩善修柔和行。云何菩薩共住安樂。云何菩薩善修四攝法。云何菩薩得威儀端正。云何菩薩善為眾生作依憑處。云何菩薩喻如藥樹。云何菩薩常修諸善。云何菩薩善作變化。云何菩薩摩訶薩速成阿耨多羅三藐三菩提。  
　　佛告除蓋障菩薩摩訶薩。善哉善哉。善男子。汝欲利益天人拔濟一切眾生故發是問。我今當為汝說。除蓋障菩薩摩訶薩白佛言。善哉世尊。愿時演說。佛即告言。善男子。我今當說汝等諦聽。菩薩成就十法能具足檀。何等為十。法施具足。無畏施具足。財施具足。不望報施具足。憐愍施具足。不輕心施具足。尊重施具足。恭敬承事施具足。不求有施具足。清凈施具足。善男子。云何名菩薩法施具足無悕望心。自受持法為人演說。不求利養不為名譽。為除一切眾生過惡不為于利。心無高下平等說法。若為王若王等旃陀羅等說法等無差別。不以此施貢高憍慢。若能如是。是名菩薩法施具足。云何名菩薩無畏施具足。菩薩自離刀杖亦教人離刀杖于一切眾生生父母想男女想親友想。何以故。佛說一切眾生從無始劫來無非父母男女。菩薩常于微細中舍身而與。況復余大眾生是名菩薩無畏施具足。云何名菩薩財施具足。菩薩見眾生多作諸惡。便積聚財寶而施與之。令離惡業安置善處。又聞佛世尊作如是說。檀是菩薩能除慳貪嫉妒之垢。如佛所說習行于施。不以施故而心自高。是名菩薩財施滿足。云何名菩薩不望報施具足不為得眷屬故施。不為得親友故施。不為欲故施。菩薩作是念施。菩薩凈戒是常行法。以是因緣故。是名菩薩不望報施具足。云何名菩薩成就憐愍施具足。菩薩見眾生饑渴受苦裸形弊衣無所依怙無歸無趣無居住處離于福業。便生殷重憐愍之心。我今為苦眾生故發阿耨多羅三藐三菩提心但以眾生輪轉受苦裸形弊衣無怙無歸無趣饑寒困苦。我當何時為是眾生。作衣服飲食乃至歸依舍宅。現有財物悉施與之。雖作是施而不生念存有我人財物等想。如是施者。是名菩薩憐愍施具足。云何名菩薩不輕心施具足。不分別施。等大悲施。不輕心施。心不吝惜施。不嗔忿施。不憍逸施。不為得名稱施。不為我能多聞故施。如是之施。名為專心施尊重施恭敬施自手施。如此等施。是名菩薩不輕心施具足。云何名菩薩承事施具足。若同梵行可尊事者。若和尚阿阇梨等。如是之人深生殷重。起迎合掌瞻仰恭敬。若有所作躬代營佐。如是施者。是名菩薩承事施具足。云何名菩薩恭敬施具足。供養佛供養法供養僧。香華伎樂繞如來塔涂掃佛地。若諸塔廟朽故崩落修治嚴飾。如是名為恭敬佛。恭敬法者。聽法讀誦受持書寫解說。思惟其義如法修行。不顛倒取義。是名恭敬法。恭敬僧者。衣服飲食臥具湯藥種種雜物。供給所須奉施于僧。乃至貧下無所有時。當用凈水敬心持施。如此施者名恭敬僧施。若能如是供養三寶。是名菩薩恭敬施具足。云何名菩薩不求有施具足。菩薩施時不生是念。我當生天。亦不生念。我當為王及諸輔相大臣官屬。是名菩薩不求有施具足。云何名菩薩清凈施具足。菩薩諦觀此施。無垢無穢無雜。如是施者。是名菩薩清凈施具足。善男子。具此十事。是名菩薩具足于檀。善男子。菩薩復有十法名成就凈戒。何等為十。善學波羅提木叉戒善持菩薩致密戒滅諸煩惱除不善覺。怖畏惡業。于小罪中尚生驚怖心常恐畏。受持頭陀法堅固不闕。持戒不為求有造業。凈三業戒。云何名菩薩善學波羅提木叉戒。菩薩于戒律諸經是佛所制。皆專心受持。不為種族故持戒。不為我見故持戒。不為攝徒眾故持戒。不見他瑕缺而輕毀戒。是名菩薩善持波羅提木叉戒。云何名菩薩善持致密戒。菩薩作是念。非但波羅提木叉戒。能使我成阿耨多羅三藐三菩提。諸余菩薩威儀戒行。我亦當學如法修行。云何是菩薩戒。菩薩不應行處終不往來。非時不語善知時節。善知方俗順適人心。不令眾生起于譏嫌。善護眾生令至菩提。亦自具足菩提威儀。言辭柔軟少于言說。不好親近大臣群官。恒修阿練若行。和顏悅色。能具如是菩薩威儀戒。及余經中諸菩薩戒悉具修行。是名菩薩致密戒。云何名菩薩滅一切結使皆悉燋然。貪欲嗔恚愚癡及余纏障一切眾具亦皆燋然。于貪欲處生對治法。能起欲處皆悉除斷。云何是貪欲處于美色邊能起欲因緣。云何名不凈想。如觀己身發毛爪齒皮膚血肉筋脈骨髓汗淚涕唾肪膏腦膜咽喉心膽肝肺脾腎腸胃百[月*葉]生藏熟藏屎尿膿汁。菩薩常觀三十六物。若能如是不生貪心。若愚癡嬰兒顛狂心亂。見是三十六物。猶不起欲想。況復智者諸菩薩等常觀是不凈。云何當復起于欲想。菩薩摩訶薩。見所愛色適意之時便生染心。初見色時即自念言。如佛所說。色如夢響無有實事。云何智者妄于夢中而生欲想。是故菩薩能生欲處悉皆遠離。云何菩薩。于可嗔中生對治法。而能離嗔及嗔因緣。菩薩于諸眾生常生慈心。以是因緣便得除嗔。若有惱害因緣嗔恚起時。當深系念對治之法。是名菩薩除嗔方便。云何菩薩除癡方便。當念癡心不識善惡。常守愚闇后受苦果。無智自蔽惱他緣少。不如貪嗔多有怨害。如是觀時則滅癡心。是名菩薩燋然煩惱。云何名菩薩除不善覺。住于空靜阿練若處。作如是念。我今遠離于憒鬧處。在閑靜地履行佛教。諸余沙門婆羅門。親近憒鬧多有擾亂遠離佛教。是名菩薩除不善覺。云何名菩薩怖畏惡業。觀察選擇曾聞佛說。專心修福堅持凈戒善學智慧。以何因故最得勝報。具福德業遠離諸惡。是名菩薩怖畏惡業。云何名菩薩畏于微惡。于小罪邊常生大畏心。終不輕微小之惡。以何因緣曾聞佛說。少毒殺人況復多毒。微細惡中尚能將人至三惡道。況復多惡而心不畏。是名菩薩畏微小惡。云何名菩薩心常恐畏。為人體信婆羅門剎利居士等。以體信故即寄金銀種種珍寶。信心用付不立時證。菩薩終不生于隱匿之心。若佛物法物僧祇物四方僧物。菩薩寧當自食己肉終不侵他。若飲若食供身之具不敢輒毀。是名菩薩心常恐畏。云何名菩薩受持頭陀法堅固不闕。若魔眷屬及諸天等。以妙財色欲來擾逼菩薩。菩薩即時志固不動而心不毀。是名菩薩受持頭陀法堅固不闕。云何名菩薩持戒不為求有造業。菩薩持戒不求世間果報。但為滿足一切善法得無上道。是名菩薩持戒不為求有造業。云何名菩薩凈于三業。云何凈身業。離殺盜淫。以是義故名為凈身業。云何凈于口業。離惡口妄言兩舌綺語。是故名為凈于口業。云何凈于意業除貪嗔癡邪見。是名凈于意業。是名為菩薩凈于三業。善男子。具此十事。是名菩薩成就凈戒。  
佛說寶云經卷第二  
　　善男子。菩薩摩訶薩。復有十法能凈于忍。何等為十。內忍。外忍。法忍。隨佛教忍。無方所忍。修處處忍。非所為忍。不逼惱忍。悲心忍。誓愿忍。云何名菩薩內忍。菩薩饑渴寒熱憂悲疼痛身心楚切。能自忍受不為苦惱。是名菩薩內忍。云何名菩薩外忍。菩薩從他聞惡言罵詈毀辱誹謗。或毀辱父母兄弟姊妹眷屬和上阿阇梨師徒同學。或聞毀佛法僧有。如是種種毀訾菩薩。忍辱不生嗔恚。是名菩薩外忍。云何名菩薩法忍。佛于諸經說微妙義。諸法寂靜諸法寂滅。如涅槃相不驚不怖。菩薩作是念言。我若不解是經不知是法。終不得阿耨多羅三藐三菩提。是故菩薩勤求咨問讀誦。是名菩薩法忍。云何名菩薩隨佛教忍。菩薩嗔惱毒心起時。作是思惟。此身從何而生從何而滅。從我生者何者是我。從彼生者何者是彼。法相如是從何因緣起。菩薩作是思惟時。不見所從生亦不見所緣起。亦不見從我生。亦不見從彼起。亦不見從因緣生。作是思惟。亦不嗔亦不惱亦不毒。嗔怒之心即便減少。是名菩薩隨佛教忍。云何名菩薩無方所忍。或有夜忍晝不忍。或晝忍夜不忍。或彼方忍此方不忍。或此方忍彼方不忍。或知識邊忍不知識邊不忍。或不知識邊忍知識邊不忍。菩薩不爾。于一切時一切方常生忍心。是名菩薩無方所忍。云何名菩薩修處處忍。有人于父母師長夫妻男女大小內外如是中生忍。余則不忍。菩薩忍者則不如是。如父母邊生忍。旃陀羅邊生忍亦爾。是名菩薩修處處忍。云何名菩薩非所為忍。不以事故生忍。不以利故生忍。不以畏故生忍。不以受他恩故生忍。不以相親友故生忍。不以愧赧故生忍。菩薩常修于忍。是名菩薩非所為忍。善男子。云何名菩薩不逼惱忍若嗔因緣煩惱未起不名為忍。若遇嗔因緣時。拳打刀杖手腳蹴蹋惡口罵詈。于如是中心不動者則名為忍。菩薩若有人來起發嗔恚亦忍。不起發嗔恚亦忍。是名菩薩不逼惱忍。云何名菩薩悲心忍。爾時菩薩。若作王若王等有大功業。為苦眾生而作其主。是苦眾生若來罵辱觸惱之時。菩薩不以我是主故而生嗔恚。如是眾生我當拔濟常為擁護。云何而得生于嗔惱。是故我今悲心憐愍不生忿恚。是名菩薩悲心忍。云何名菩薩誓愿忍。菩薩作是念。我先于諸佛前曾作師子吼發誓愿言。我當成佛于一切生死淤泥中為拔諸苦眾生。我今欲拔不應嗔恚而惱于彼。若我不忍尚不自度況利眾生。善男子。譬如良醫善知治眼。見諸眾生多有患目。或患眼翳或患眼膜。種種患眼不可稱計。是醫若言。我欲療治眾生眼患。彼時醫師后自盲冥。佛言。如此醫師能治他眼不。除蓋障菩薩摩訶薩白佛言。不也世尊。佛告除蓋障菩薩摩訶薩。欲除一切眾生無明冥者。應先自除闇障后及于人。若內無智慧能治他疾。是義不然。以是因緣。當修于忍不應生嗔。是名菩薩大誓愿忍。善男子。具此十事是名菩薩能凈于忍。善男子。菩薩復有十法。名為精進滿足。何等為十。如金剛精進。無等精進。處中精進。顯勝精進。熾盛精進。常恒精進。清凈精進。不共二乘精進。不輕賤精進。不退轉精進。云何菩薩如金剛精進。未解者令解。未涅槃者令得涅槃。未安者令安。未度者令度。未得阿耨多羅三藐三菩提者。當令得阿耨多羅三藐三菩提。若作如是修行精進時。天魔波旬來謂菩薩言。汝今何故作如是精進。徒自勤苦終無所獲。何以故。我亦曾作如是精進。未解者令解。未涅槃者令得涅槃。未安者令安。未度者令度。未得阿耨多羅三藐三菩提者。當令悉得如是等事。皆是妄語但誑凡愚無有真實。我未曾見如是精進而得阿耨多羅三藐三菩提者。善男子。我曾見無量眾生如是精進有得阿羅漢涅槃。如是精進有得辟支佛涅槃。魔王復言。善男子。雖行精進未有得阿耨多羅三藐三菩提。汝今思惟疾舍是心。空無所獲徒自勞苦。汝今速求二乘。可得早離生死。菩薩即作是念。此是魔說欲壞我心。汝但少事而自憂己。莫為多事反憂我耶。隨所造業各得受報。依止于業業為親友。汝亦有此隨業受報。依止于業業為親屬。惡魔波旬。汝今速疾復道還去。汝惱我故當長夜受苦。魔即慚愧隱形而去。是名菩薩如金剛精進魔不能壞。云何名菩薩無等精進。爾時菩薩所行精進。超諸菩薩百千萬億算數譬喻所不能及。況余聲聞二乘學者而能及乎。一切諸佛善法。以精進力故悉能攝取。一切惡法無不舍離。是則名為無等精進。云何名菩薩處中精進。勤不過分亦不懈退。如是精進名為處中精進。云何名菩薩高勝精進。菩薩發大精進。愿使現身如佛色相。若我得佛。無見頂相圓光一尋。佛之相好無礙智慧大自在者愿我悉得。是名高勝精進。云何名菩薩熾盛精進。譬如真金摩尼珠寶無有垢穢。光明熾盛端嚴殊顯。真金精曜無量焰熾。摩尼寶珠煥然炳徹。菩薩精進亦復如是。無諸垢穢。何者是精進垢。何者是精進翳。懈怠是精進垢。懶墮是精進翳。食不知足是精進垢。貪嗜睡眠是精進翳。好樂親近是精進垢。不見無我是精進障。如是名為精進垢精進障。除如是垢障。是名菩薩熾盛精進。善男子。云何名菩薩常恒精進。舉動威儀不離精進。行住坐臥不曾休廢身心不懈。是名菩薩常恒精進。云何名菩薩清凈精進。如上常恒精進。有所起惡不善之業能障道法能作衰損。皆悉除斷一切善法于涅槃因不作障礙。能助道法安止道處。皆悉修廣增長熾盛。乃至微細一念之惡不令得起況復大惡。是名菩薩清凈精進。云何名菩薩不共二乘精進。菩薩摩訶薩。周遍十方。如恒河沙數世界滿中阿鼻地獄猛火熾盛。如此世界外。有極苦眾生無依無救。乃至若一眾生如是苦惱。菩薩能忍大火。過無量恒河沙世界。拔濟成熟一眾生苦。為一尚爾。況多眾生而不救濟。一切外道二乘學人所不能及。是名菩薩不共二乘精進。云何名菩薩不自輕賤精進。菩薩作是思惟。三世諸佛。皆從微少精進修無量德。乃能久積苦行成等正覺。是故我今因少精進漸殖德本。不久亦應得佛不疑。是名菩薩不自輕賤精進。云何名菩薩不退轉精進。菩薩不以己身精進微薄。不以貧窮又少財寶而生舍心。常修精進向阿耨多羅三藐三菩提。過去未來現在三世諸佛。皆以積善微細精進悉得菩提。我今不以微賤而自輕毀。以微精進故。為一切眾生積集眾善。成阿耨多羅三藐三菩提。不為己樂而入涅槃。寧為眾生久處地獄。是名菩薩不退轉精進。善男子。具此十事。是名菩薩滿足精進。  
　　善男子。菩薩摩訶薩。復有十法名具禪波羅蜜。何等為十。多集福德深厭諸惡。能勤精進具于多聞。不顛倒解解法向法。利根聰明有純善心。善解定智不著禪相。云何名為多集福德。久于大乘積集善根。在所生處常護持善戒遇善知識。世世恒生種族剎利大姓婆羅門大家居士。生處恒生正見家增長善法。憶所修善方便不舍。常不離善知識菩薩諸佛。漸漸增長觀察諸法。世間大苦常為災患之所逼惱。無有暫停長為眾苦。無明所盲皆因愛欲欲為根本。我今不應同于凡夫親近于欲。欲者諸佛世尊說從妄想生。無量因緣毀訾過患。譬如以木貫人心腎。欲如利戟欲如劍刃欲如毒蛇欲如鋒焰。欲如膿爛不可觸近。欲如聚沫欲如熱焰。欲如幻化欲如夢想。欲為不凈令人臭穢。欲如熟癰欲如腐敗爛肉。作如是厭惡欲想。剃除須發舍離產業。出家學道被服法衣。而作沙門。正法出家信家非家。出家學道發大精進。未得善法者能令使得。未得智者能令得智。未得證者當令得證。如是因如是緣。以是事故即得多聞。于世諦第一義諦悉能宣說。善知世諦即第一義諦。善知不顛倒法如法體相。何者是善知法相。正見正志正語正業正命正方便正念正定。得見正道。利根轉勝心常在道。以利根故多生厭惡。遠離大眾憒鬧之處。遠離欲覺貪嗔邪見殘害之心。遠離眷屬。遠離名聞利養。遠離一切身心。常念自觀察己心。為念善不善無記。若念善應念勝善。念勝善者。心生歡喜起發信樂。云何是勝善心。三十七品。云何是三十七品。四念處四正勤四如意足。五根五力。七覺分八正道法是名勝善是真道支。心猶不善極生厭惡多作觀察。勤行方便斷于不善。何等不善。貪欲嗔恚愚癡。貪欲有三種上中下。何者是上貪欲。欲心逼身正見衰損。離欲心少離于慚愧。云何離慚愧心。若攝身靜念獨處林野。爾時思惟欲覺增長熾盛。貴于欲覺贊嘆欲覺。以欲覺故。作是思惟時。無有愧心。云何無慚。以欲業欲作欲因緣。于父母所生懟恨語。于尊重處而無畏難。亦不羞愧自現有德。以是欲故命終之時墮于惡趣。是名上欲。云何名為中欲。若受欲已心生厭離或起悔心。是名中欲。云何名為下欲。若摩觸之時欲想即息。或共言語。雖有染想生念即滅。或見欲時欲想亦息。是名下欲。欲者一切衣服飲食供身之具悉名為欲。嗔恚亦有三種上中下。何者為上嗔。若惱彼時深生忿怒或作五逆。或五逆中作一一逆。或誹謗正法等。如是之罪。非算數譬喻之所能及。身壞命終墮大地獄受罪。余報得生人中。膚體黑瘦兩目皆赤。志逞常怒多懷擾害。以是義故名為上嗔。云何名為中嗔。所作諸惡速疾變悔。即修對治之法。是名中嗔。云何名為下嗔。或出惡言或起譏訶。或集微惡業。或時時起發尋生對治。是名下嗔。愚癡亦有三種上中下。何者為上癡。作惡不悔不生慚愧心無厭時。如是名為上癡。云何名為中癡。身作惡時尋生變悔。于同梵行邊發露懺悔不顯己德。是名中癡。云何名為下癡。依如來所制非性重罪少有所犯。是故名為下癡。菩薩摩訶薩。善心起時。能回貪嗔癡能除欲愛。能除欲樂能除欲著。以善心故令欲不起。云何名為無記心。此心起時不緣外不緣內。不緣善不緣不善。不從定不從智。如從眠起目視不了。不緣善惡名為無記。若無記心生時。菩薩方便自策發起善心。令生歡喜安住于善。是名菩薩得于善心。以善心故觀察一切諸法。如幻如夢如熱時焰如呼聲響。此是善法此非善法。此法跡乘此法不跡乘。菩薩摩訶薩。觀于一切法發起善心。以法為想心為先導。當善持其心調順其心。善持諸法調伏諸法。見正法已。以是緣故便得寂定。心為境界以心系心漸入寂定。以心住心正住三昧。心寂定故便能專一。心專一故次第無間。得定心故心常寂靜。心寂靜故心生喜樂。便除欲愛諸惡不善。有覺有觀定生喜樂成就初禪。無覺少觀定生喜樂成就二禪。除喜得樂念舍得第三禪。離喜樂行舍心得第四禪。除我見離憂喜舍苦樂凈念舍行四禪。一切解脫離色相如虛空。眾生心相虛空相等作一解脫觀。以是故色相滅空相生。惱壞相已滅無邊虛空相成。從無邊虛空相以次觀識。識無邊故虛空相滅。觀識漸損乃至少識。名為不用處。復觀此識若有若無。是名非想非非想處。滅諸想受是名滅定。菩薩雖入滅定。而不舍教化眾生。亦不永樂滅定以為寂靜。不舍滅定而能慈悲普覆眾生。于滅定中乃至起悲喜舍心亦復如是。菩薩爾時便獲五神通。而不以十二門禪五神通等以為自足。方求上法阿耨多羅三藐三菩提。莊嚴之具功德滿足。善男子。具此十事。是名菩薩具禪波羅蜜。  
　　善男子。菩薩復有十法。名為智慧滿足。何等為十。具無我善。善解業報。善解有為法。善解生死相續不絕。善解生死出要之法。善解聲聞辟支二乘之法。善解摩訶衍。善解遮魔業智慧不顛倒智慧無等智慧。善男子。云何具無我善。菩薩以智觀察色受想行識。觀色不生不起不見起因。受亦不生不起不見起因。想亦不生不起不見起因。行亦不生不起不見起因。識亦不生不起不見起因。滅亦不生不起不見起因。第一義諦亦不見不生不起。世諦第一義諦。但有假名而無實體。雖知諸法虛寂。而不舍于精進。深矜一切眾生。如救頭然如救衣裳然。勤修方便不懈不舍。為一切眾生故。而求阿耨多羅三藐三菩提果。莊嚴具足。是名菩薩無我善根。云何名菩薩善知業報。菩薩選擇觀察一切眾生皆如幻相。如乾闥婆城水中之月體性空寂。一切眾生染著我見及我所見。以是因緣不見正道。眾生作如是想。若無我無人無眾生無壽命無丈夫者。若悉皆無。誰受善惡六趣差別。菩薩摩訶薩。雖知業報不斷不常而受不舍。是名菩薩善知業報。云何名菩薩善知有為而不取有為相。如實正見知有為法迅速不停。念念流動猶華上露。如山澗水駃流赴下間無暫息。亦如沙鹵無有牢固。何有智者當生樂著而戀親愛。見有為法如是之相。云何智者而生憂悲。以是因緣深樂涅槃厭惡生死。是名菩薩善知有為法。云何名菩薩善解生死流轉。菩薩觀察一切眾生。無明所盲漂流生死。恒為愛罥諸結所縛。以是因緣故受。以受故造善惡業。以業因緣故有。有因緣故生。生因緣故死憂悲苦惱眾苦聚集。生死流轉互為上下猶如火輪。是故菩薩正觀生死如實而知。是名菩薩善解生死流轉。云何名菩薩善解生死出要之法。無無明則無行。無行則無識。無識則無名色。無名色則無六入。無六入則無觸。無觸則無受。無受則無愛。無愛則無取。無取則無有。無有則無生。無生則無老死憂悲苦惱眾苦聚集。菩薩以如實知見十二因緣。是名菩薩善解生死出要之法。云何名菩薩善解聲聞辟支二乘之法。菩薩觀察如此法時。成須陀洹。成斯陀含。成阿那含。成阿羅漢。斷諸結漏得成辟支佛。成辟支佛已如犀一角。善解聲聞辟支佛法而不取證。何以故。我攝受一切眾生故。作師子吼而作是言。我當拔一切眾生曠野生死之苦。以是故我今不應獨出生死。是名菩薩善解聲聞辟支佛法。云何名菩薩善解摩訶衍法。菩薩善學一切諸法而不得諸法相。善修學道而不得是道相。不見能行者。不見所行法。亦不見所至到處。以是因緣相貌而不墮于斷見。是名菩薩善解摩訶衍。云何名菩薩善知遮魔業智慧。菩薩善知不親近惡知識。亦不至惡國而常遠離世俗談話。不樂親近諸余非法。不求利養。亦于此法不生欣樂。一切結使能障菩提者悉皆遠離。善知對治法。是名菩薩善知遮魔業智慧。云何名菩薩不顛倒智慧。善學世諦第一義諦及諸經論。善學世間雜論。為成熟眾生故雖廣聞多學。而不為于顯己功德。但為成熟眾生。雖明知世典。而常尊佛法以為最勝。終不染于外道邪見。是名菩薩不顛倒智慧。云何名菩薩無等智慧。不見若天若人沙門婆羅門諸外道與菩薩智慧等者。除諸如來世尊等正覺。余天人阿修羅無有能及菩薩智者。是名菩薩無等智慧。善男子。具此十事。是名菩薩滿足智慧。  
　　善男子。菩薩復有十法。名滿足方便。何等為十。善解方便回向。善回外道諸見。善回五塵。善除疑悔。善救護眾生。善知眾生濟命。善受供養。善移聲聞辟支二乘學者入于大乘。善知示教利喜。善知供養恭敬。云何名菩薩善解方便回向。一切所有若華若果。若香若香樹。若寶若寶樹。若疊若疊樹。一切空澤曠野無主非我所諸物。盡皆晝三時夜三時回心施佛。以是善根。回向阿耨多羅三藐三菩提。于修多羅經中。贊嘆供養三寶之處。深生隨喜十方世界一切菩薩及諸眾生。若起一念善根。身心隨喜悉皆回向。香華供養諸佛形像塔廟。以是善根。愿令一切眾生悉除破戒非法臭穢。當使一切眾生皆得諸佛戒香之身。若有掃塔涂地。愿使一切眾生悉得端正莊嚴之具。若以華蓋供養佛塔。愿一切眾生除煩惱熱。若入僧坊塔寺。愿一切眾生入涅槃城。若出塔寺。愿一切眾生永離生死。若開門時。愿一切眾生開善趣門。若閉門時。愿一切眾生閉惡趣門。若欲坐時。愿一切眾生當坐道場。若欲起時。愿一切眾生于煩惱淤埿悉令超出。若右脅臥時。愿一切眾生得右脅涅槃。若著衣時。愿一切眾生著慚愧衣。若捉缽時。愿一切眾生滿足佛法。若欲食時。愿一切眾生悉得法食。若大小便利時。愿一切眾生蠲除垢穢無淫怒癡。若洗手時。當愿眾生悉離染穢。若洗腳時。愿一切眾生除煩惱垢。若嚼楊枝時。愿一切眾生種種垢穢皆悉得除。若身行止及舉動時。愿一切眾生悉得安樂。若禮塔寺時。愿一切眾生亦皆敬禮。是名菩薩善解方便回向。云何名菩薩善回外道諸見。能令異學九十六種調伏出家。欲調伏時而不貢高。為作師范要先恭事。現為弟子然后調伏。隨諸外道所有威儀法則。悉皆習學究盡勝彼。令調伏已而反制之。使為弟子信受其語。爾時便為說言。汝先所學法。無有離欲亦無出要。乃以正道誘化其心令立佛法。是名菩薩善調外道諸見。云何名菩薩善回五塵。見諸眾生貪欲熾盛。為化彼故現作女身。端正殊妙超諸女人。使彼染著。即復現身變為死尸。膖脹臭爛。眾生見者悉生驚怖。即便厭惡。我今云何疾得遠離臭穢之身。菩薩爾時即復本形而說法要。皆令堅固無上道心。是名菩薩善回五塵。云何名菩薩善除疑悔。若見眾生作五逆罪及余諸惡。菩薩即語眾生言。汝今何為愁苦如是。彼人答言。我作五逆罪愁憂悔恨。舍此身已當久受苦惱。長夜衰損無有義利。菩薩為現神變適其心念。令彼信服便生信敬愛樂。菩薩又復化作父母而加逆害。彼作是念。菩薩神足威力無量猶害父母。況我愚癡而能不作。菩薩答言。我真汝伴同作逆罪。菩薩便為說種種法。令彼逆罪即得輕微猶如蚊翅。是名菩薩善除疑悔。云何名菩薩善能救拔眾生。菩薩觀彼眾生。堪為法器而造諸惡。菩薩即為現形種種說法。應現王身得度者。即現王等身。應現剎利身得度者。即現剎利身。應現婆羅門身得度者。即現婆羅門身。應現天身得度者。即現天身。應現金剛力士身得度者。即現金剛力士身。應現恐怖身得度者。即現恐怖身。應見系閉鞭打驚怖身得度者。即現系閉鞭打驚怖身。應見親友愛樂身得度者。即現親友愛樂身。所應見者皆為現之。是名菩薩善能救拔眾生。云何名菩薩善知眾生濟命。菩薩摩訶薩。見眾生無所堪任不識正法。惟知貪欲飲食衣服更無余求。菩薩爾時為示算數醫方種種伎術。如是善者皆令學習。悉令不乏衣服飲食。是名菩薩善知眾生濟命。云何名菩薩善解受供。  
　　菩薩爾時得大寶聚。如須彌山悉能受之。若得少施微毫縷綖亦皆受用。菩薩以何緣故大小皆受。見眾生慳貪嫉妒無有施心。又見眾生出沒生死如水中魚。深愍眾生漂溺巨海。為作利益令使快樂。受財寶已為供養佛法僧給施窮乏。隨所施處而為說法。皆發阿耨多羅三藐三菩提心。是名菩薩善解受供。云何名菩薩善能移于二乘入于大乘。菩薩見眾生堪任大器。乃至作聲聞辟支佛二乘精進勤修苦行。爾時菩薩令住大乘。及其徒眾悉皆令轉舍于小心。為繼佛種不斷三寶故。是名菩薩移于二乘安住大乘。云何名菩薩善能示教利喜。未發菩提心者能令發心。懈怠懶墮者令勤精進。若以少善而自足者。方便發起令具諸善。若有虧損少戒生大障礙而心遠離一切諸善者。菩薩即為說法。令其歡喜具修戒行。是名菩薩善能示教利喜。云何名菩薩善能恭敬供養三寶。出家菩薩少欲知足不積財寶。唯以法施為利。爾時在閑靜處獨坐思惟。我今何為不作供養佛想。即自思惟種種運心供養諸佛。如是思惟已便能具足六度。云何具足六度。以種種供養而具檀波羅蜜。恒與一切眾生善。是名尸波羅蜜。歡喜忍樂。是名羼提波羅蜜。心身不懈。是名毗梨耶波羅蜜。專心不散。是名禪波羅蜜。莊嚴眾行皆悉具足。是名般若波羅蜜。菩薩如是靜處思惟時。能具六波羅蜜。是名菩薩善解恭敬供養三寶。善男子。具此十事是名菩薩具足方便。  
佛說寶云經卷第三  
　　善男子。菩薩復有十法名方便發愿。何等為十。不作卑下發愿。不畏生死發愿。出過一切眾生發愿。一切諸佛贊嘆發愿。能摧伏一切魔發愿。不為他教故發愿。無邊發愿。不恐畏發愿。無憂發愿。具足發愿。云何名菩薩不卑下發愿。菩薩摩訶薩。不為三有受樂故發愿。是名菩薩不卑下發愿。云何名菩薩不畏生死發愿。不求二乘不為厭惡生死。不為滅除生死故發愿。是名菩薩不畏生死發愿。云何名菩薩出過一切眾生發愿。菩薩愿使一切四生眾生悉成菩提如般涅槃。而我或入涅槃。或不入涅槃。是名菩薩出過一切眾生發愿。云何名菩薩一切諸佛贊嘆發愿。菩薩發愿。我化一切眾生皆發阿耨多羅三藐三菩提心。行菩薩道乃至坐于道場。我當勸請令轉法輪。佛若入涅槃。我當勸請令久住世利益眾生。是名菩薩一切諸佛贊嘆發愿。云何名菩薩摧伏一切諸魔發愿。菩薩愿使一切眾生成佛時。國土不聞惡魔名字。是名菩薩摧伏一切諸魔發愿。云何名菩薩不為他教故發愿。終不受他教故。發阿耨多羅三藐三菩提心。自以智慧觀察世界眾生受無量苦。為拔濟故發阿耨多羅三藐三菩提心。是名菩薩不為他教故發愿。云何名菩薩無邊發愿。菩薩不為方所少緣發愿。菩薩整其衣服右膝著地叉手合掌心生厭惡。于十方一切世界所有菩薩若坐道場勤修苦行初成佛者轉法輪者。當悉觀察照見我心。勸請隨喜愿轉法輪。一切十方菩薩從初發意行六波羅蜜。皆作無量難行苦行。及至坐于道場。降魔成佛及轉法輪。于此一一善心我皆隨喜。發阿耨多羅三藐三菩提心。是名菩薩無邊發愿。云何名菩薩不恐畏發愿。菩薩從初發心聞深妙法不生驚畏。聞佛本行無量功德不生驚畏。聞菩薩深遠游戲神通不生驚畏。聞菩薩深遠善權方便不生驚畏。菩薩作是念。佛菩提無量無邊。世界無量無邊。佛所成熟眾生無量無邊。非我智力之所能知。惟佛與佛乃能究竟。是名菩薩不恐畏發愿。云何名菩薩無憂發愿。菩薩見諸眾生癡無慧目。[怡-臺+龍]悷難調不可降伏。破戒懶墮眾惡悉具。為如此等深起厭心求生凈土。愿令我等不聞如是諸惡之名。當行慈悲智慧具足。菩薩發心便作是念。一切世界中少智眾生。愚癡喑啞無涅槃分不生信心者。而為一切諸佛菩薩之所棄舍。如此眾生我皆調伏。乃至坐于道場。得阿耨多羅三藐三菩提。發此心時。一切魔宮悉皆震動。十方諸佛發聲贊嘆。莊嚴凈土速成正覺。是名菩薩無憂發愿。云何名菩薩具足發愿。菩薩發心誓愿降魔成阿耨多羅三藐三菩提。是名菩薩具足發愿。譬如油缽若已平滿。更投一渧終不復受。菩薩成佛眾愿滿足亦復如是。更無減少一塵之愿。善男子。具此十事是名菩薩方便具足發愿。  
　　善男子。菩薩復有十法名力具足。何等為十。人不輕力。不為他所伏力。具福業力。具智慧力。具徒眾力。得神通力。自在之力。陀羅尼力。菩薩定持不可動力。所言無二力。云何名菩薩人不輕力。一切外道聲聞二乘無能過者。一切眾生亦無有與菩薩力等者。是名菩薩人不輕力。云何名菩薩具福業力。無有世間出世間所修之福功德莊嚴能與菩薩力齊等者。是名菩薩具福業力。云何名菩薩具智慧力。菩薩智力有所舉動。于前后際無有錯謬。是名菩薩具智慧力。云何名菩薩具徒眾力。菩薩徒眾不壞正見。無毀威儀常修凈命。所攝大眾皆同菩薩正直之行。是名菩薩具徒眾力。云何名菩薩具神通力。菩薩以世俗五通勝于聲聞二乘五通。能以一塵容閻浮提及四天下。或千世界或二千世界或三千大千世界。乃至恒河沙等三千大千世界。而微塵不增世界不減。其中眾生亦不迫迮。無覺知想不相妨礙。是名菩薩具神通力。云何名菩薩得自在力。菩薩有自在力。欲使三千大千世界種種珍寶遍滿其中。即如其意。是名菩薩自在之力。云何名菩薩得陀羅尼力。菩薩若聞無量無邊諸佛說法異聞異字。能于一念種種音聲。悉皆受持思惟修行。是名菩薩陀羅尼力。云何名菩薩定持無戲動力。一切眾生無能擾壞令其心亂。是名菩薩定持不戲動力。云何名菩薩所言無二力。菩薩心思后言口無二語。惟除方便。利益之說。是名菩薩言無二力。若有記莂終不錯謬一切眾生所有智慧。無能出過菩薩之者。善男子。具此十事。是名菩薩得力具足。  
　　善男子。菩薩復有十法名具足智。何等為十。知人無我智具足。知法無我智具足。遍知諸方智具足。善知禪定境界處所具足智。持具足無等智具足。善知眾生根行智具足。無作智具足。善知一切法相智具足。善知出世間智具足。云何名菩薩知人無我。觀五陰不堅無牢固。虛妄無真實。乃至滅謝亦不見有去。菩薩作是念。此五陰無我無眾生無壽命無養育無人。凡夫愚人謂實有我故妄取我想。猶如鬼魅妖異所著。眾生妄計亦復如是。或陰即是我。我即是陰。或陰是我所。我所是陰。著虛妄我不見真實。于生死中如旋火輪虛妄無實。菩薩如實能知。是名菩薩知人無我具足。云何名菩薩觀法無我知。如實相見生見滅。知一切物猶如假借。但有名用假施設生。無有實體。假施設法亦不斷不常。但從緣而生從緣而滅。菩薩如實而知諸法真實。是名觀法無我具足。云何名菩薩一切處遍知。一切處遍知者。非一剎那中知。非一剎那中不知。非此方知彼方不知。而能普于十方得無礙智。是名菩薩一切處遍知。云何名菩薩善知禪定境界處所。知聲聞定。知辟支佛定。知菩薩定。知諸佛定。如是諸定皆悉了知。聲聞二乘但知自分境界余則不知。菩薩定者知己境界。兼知二乘及如來禪定究竟定相。以佛力故亦悉能知。是名菩薩善知禪定境界處所。云何名菩薩智持具足。菩薩善知聲聞持辟支佛持菩薩持。況余眾生而不能知。是名菩薩智持具足。云何名菩薩無等智具足。一切外道二乘諸智。無有能及菩薩智者。惟除如來一切種智。是名菩薩無等智具足。云何名菩薩善知眾生根行具足。菩薩能以凈無礙智。遍觀世界。有眾生能生菩提。有眾生不能生菩提。有眾生滿足菩提。有眾生不滿足菩提。有眾生住于初地乃至住于十地。有眾生坐于道場。有成正覺有轉法輪乃至入般涅槃。有聲聞乘涅槃。有辟支佛乘涅槃。有生善趣者。有生惡趣者。是名菩薩善知眾生根行具足。云何名菩薩無作智具足。于四威儀行住坐臥。念念無作心恒成就。譬如有人于出入息乃至睡眠常無所作。菩薩如是心無思惟亦非造作。而無礙智自然成就。是名菩薩無作智具足。云何名菩薩善知一切法相具足。了達諸法皆同一相。云何一相。皆盡空相。如幻相虛妄相。是名菩薩善知一切法相具足。云何名菩薩善知出世間智具足。菩薩知無漏智。出一切世間諸智。是名菩薩出世間智具足。善男子。具此十事。是名菩薩得一切智滿足。善男子。菩薩復有十法名得地三昧。何等為十。如地廣大無邊。如地一切眾生依止存濟。如地于一切眾生悉有育養之恩終不計恩。如地普能容受諸大云雨。能為一切眾生依止住處。能生善種及一切種。如大寶器。能出一切大藥。不可傾動不驚不畏。云何名菩薩如地廣大無邊。周匝十方無邊無量。菩薩亦爾。功德智慧莊嚴愿行無邊無量。是名菩薩如地廣大無邊。云何名菩薩如地一切眾生依止存濟。各從所欲稱意拯給周濟無礙。菩薩亦爾。施戒忍辱精進禪智乃至眾具。皆悉與之而心無限礙。是名菩薩如地一切眾生依止存濟。云何名菩薩有育養之恩而不望報。猶如大地等無好惡。加報不欣無亦不恨。是名菩薩育養之恩而不望報。云何名菩薩如地普能容受大法云雨。亦如大地天注云雨普皆容受無不堪持。菩薩摩訶薩亦復如是。一切諸佛興大密云普注法雨。如其所說悉能受持。是名菩薩如地普能容受大法云雨。云何名菩薩能為一切眾生依止住處。又如大地草木叢林一切眾生行住坐臥皆依于地。菩薩亦爾。一切眾生修行善趣二乘學法及以涅槃。一切皆因菩薩而有。是名菩薩能為一切眾生依止住處。云何名菩薩善種子之所依處。譬如大地一切種子依地而生。菩薩亦爾。一切善業天人種子皆依菩薩而生。是名菩薩善種子之所依處。云何名菩薩如大寶器。譬如大地能出眾寶。是諸寶物皆出于地。菩薩摩訶薩亦復如是。功德善寶一切樂果悉出菩薩。是名菩薩如大寶器。云何名菩薩能出一切大藥。譬如大地出眾妙藥能治種種諸病。菩薩摩訶薩亦復如是。能出一切諸妙法藥。能除一切諸煩惱病。是名菩薩能出一切大法藥器。云何名菩薩不可傾動。譬如大地風不能動蠅蚋蚤蝎不能[虛*予]損。菩薩摩訶薩亦復如是。一切內外諸緣逼惱不能擾動。是名菩薩不可傾動。云何名菩薩不驚不畏。譬如大地師子虎狼龍象雷電哮吼不能驚畏。菩薩摩訶薩亦復如是。一切外道九十六種所不能動。是名菩薩不驚不畏。善男子。具此十事。是名菩薩得地三昧。  
　　善男子。菩薩復有十法譬如大水。何等為十。如水流注溉潤赴下。能生眾生善芽種子。欣樂敬信。浸爛一切煩惱根芽。如水清凈不濁。除滅一切熾熱之患。能除貪欲愛心之渴。深廣難度如水澆溉高下皆滿。能除一切諸結塵垢。云何名菩薩如水流注溉潤赴下。生長草木而各滋茂。菩薩亦復如是。以諸功德如水溉下。流潤微善亦令增長。是名菩薩如水流注溉潤赴下。云何名菩薩能生眾生善芽種子。如水能潤草木叢林悉得生長。菩薩以禪定水澆潤覺意正直道支令得增長。漸漸長養成一切智樹。是名菩薩能生善牙種子。以若干種諸佛法果利益眾生。菩薩摩訶薩亦復如是。以清凈法增長流潤。是名菩薩能生善牙種子。云何名菩薩欣樂敬信。如水自濕亦能濕彼。菩薩亦復如是。身自恭敬信樂。亦能令他恭敬信樂。是名菩薩恭敬信樂。云何名菩薩浸爛一切煩惱根牙。譬如大水能浸草木根牙令使爛壞。菩薩摩訶薩亦復如是。修禪定水浸煩惱根牙令悉爛壞。乃至結使習氣垢穢悉皆無余。是名菩薩浸爛一切煩惱根芽。云何名菩薩如水清凈不濁。水之體性常恒不濁。菩薩摩訶薩亦復如是。體性不濁。云何菩薩體性不濁。結使貪欲嗔恚愚癡悉斷無余。善護諸根清凈如水。是名菩薩如水清凈不濁。云何名菩薩除滅一切熾熱之患。譬如夏月以水洗浴身則清涼。菩薩亦復如是。能以法水除煩惱熱。是名菩薩除滅一切熾熱之患。云何名菩薩能除貪欲愛心之渴。譬諸泉水能除人渴。菩薩摩訶薩亦復如是。能以法水悉除眾生五欲之渴。是名菩薩能除貪欲愛心之渴。云何名菩薩深廣難渡。禪定智水一切眾魔及諸外道無能度者。是名菩薩深廣難度。云何名菩薩如水澆溉高下皆滿。菩薩亦復如是。于善惡眾生以法水普潤令不苦惱。是名菩薩如水澆溉高下皆滿。云何名菩薩能除一切諸結塵垢。菩薩以禪定水淹灑六塵。諸根清凈色聲不染。是名菩薩能除一切諸結塵垢。善男子。具此十事。是名菩薩譬如大水。  
　　善男子。菩薩復有十法譬如大火。何等為十。能燒一切結使之薪。能成熟一切佛法。能干煩惱淤埿。如炬火聚。如火照明。能令驚怖。能令安慰。若有利養與眾共之。為人供養。人不敢輕。云何名菩薩能燒一切結使之薪。如火能燒草木及諸叢林。菩薩亦爾。以智慧火能燒煩惱結使叢林。是名菩薩能燒一切結使之薪。云何名菩薩如火能成熟一切諸物。菩薩亦復如是。以智慧火悉能成熟一切佛法堅固不壞。是名菩薩成熟一切佛法。云何名菩薩能干煩惱淤泥。如火能干濕物。菩薩亦爾。能以智火干有漏淤泥。是名菩薩能干煩惱淤埿。云何名菩薩如炬火聚。若人為寒所逼得火則除。菩薩亦復如是。見諸眾生為于煩惱寒苦所逼。菩薩以智慧火能令悉暖。是名菩薩如炬火聚。云何名菩薩如火照明。譬如有人在雪山頂然大炬火。周匝百里及二百里皆悉照明。菩薩摩訶薩亦復如是。于無明山頂然智慧火聚。于百千世界皆得照明。是名菩薩如火照明。云何名菩薩能令驚怖。譬如獐鹿虎豹見火驚恐皆悉遠走。若天若魔及魔眷屬。見菩薩智火威德皆悉遠走。是名菩薩能令驚怪。云何名菩薩能令安慰。譬如有人在曠野黑闇中迷失方所。遙見火聚便往趣之。或值聚落放牧人處。得到彼已恐怖悉除心得安慰。菩薩摩訶薩亦復如是。眾生于生死曠野黑闇之中迷失方所。遙見菩薩火聚而往趣之。到已煩惱怖畏悉得消除。是名菩薩能令安慰。云何名菩薩利養與眾共有。譬如大火能令王若王等旃陀羅男女等悉得火熅。菩薩摩訶薩亦復如是。與一切眾生王若王等若旃陀羅男女等。以智慧火消煩惱冰悉令得熅。是名菩薩利養與眾共有。云何名菩薩為人供養。譬如大火剎利婆羅門城邑聚落悉皆供養。菩薩摩訶薩亦復如是。為天人阿修羅及魔眷屬。悉皆恭敬供養如世尊像。是名菩薩為人供養。云何名菩薩人不敢輕。譬如有人得一少火以能燒故心不敢輕。菩薩摩訶薩亦復如是。初發一念之善未有大力。天人阿修羅及魔眷屬無能敢輕者。何以故。是人不久當坐道場成阿耨多羅三藐三菩提。是名菩薩人不敢輕。善男子。具此十事。是名菩薩譬如大火。  
　　善男子。菩薩復有十法猶如虛空。何等為十。廣大無礙。寂滅無相。無邊空智。無邊空慧。廣大如法界。知一切法。相如虛空。一切法不住。出過一切形相。出過一切思議量數。善男子。具此十事。是名菩薩猶如虛空。  
　　善男子。菩薩復有十法心如虛空。何等為十。若心所喜樂亦不著。心不喜樂亦不嗔。于色聲香味觸亦不著不嗔。乃至于一切法亦不著不嗔。于利衰毀譽稱譏苦樂。于此四法亦不著不嗔。善男子。具此十事。是名菩薩心如虛空。善男子。菩薩復有十法猶如滿月。何等為十。能使一切眾生得清涼樂。見者愛樂。能使善法日日漸增。能令惡法日日損減。如月盛滿。體相勝妙體性清凈。得無上乘。常自莊嚴。得法喜樂。乘第一乘。有大神通威德自在。云何名菩薩能與一切眾生作清涼樂。如月天子初出之時。悉與眾生清凈快樂。而眾樂觀心無疲厭。菩薩之月亦復如是。除其煩惱郁蒸之熱。皆令眾生得清涼樂歡喜愛樂。是名菩薩能與一切眾生作清涼樂。云何名菩薩見者愛樂。如月初出眾生喜見利快樂。菩薩之月亦復如是。初出之時眾生喜見無不悅樂。諸根寂定如水澄清威儀具足。是名菩薩見者愛樂。云何名菩薩能使善法日日增長。如月初出日日圓滿。菩薩之月亦復如是。從初發心漸漸增長。乃至菩提坐道樹下功德滿足。是名菩薩能使善法日日增長。云何名菩薩能令惡法日日損減。譬如黑月圓滿光明以漸損減。至月盡時光明悉滅隱蔽不現。菩薩一切眾惡次第漸滅。乃至菩提悉皆除盡。是名菩薩能令惡法日日損減。云何名菩薩如月盛滿。如從月初至盛滿時眾所瞻仰。剎利婆羅門城邑聚落一切男女無不稱贊。菩薩之月亦復如是。常為天人一切眾生皆悉稱贊。是名菩薩如月盛滿。云何名菩薩體相清凈。如月天子身相清凈。是本業果報。菩薩摩訶薩亦復如是。無垢清凈從化而生。不由父母精氣而生。從法而生。是名菩薩體相清凈。云何名菩薩得無上乘。如月天子乘于凈乘照四天下。菩薩摩訶薩亦復如是。乘于大乘。能使無量百千萬億世界眾生悉皆照明。是名菩薩得無上乘。云何名菩薩常自莊嚴。如月天子華鬘顯現。菩薩摩訶薩亦復如是。常以功德瓔珞而自莊嚴。是名菩薩常自莊嚴。云何名菩薩得法喜樂。如月天子游戲五欲心常樂著。菩薩亦復如是。游戲諸法心常喜樂不染五欲。是名菩薩得法喜樂。云何名菩薩有大神通威德自在。如月天子有大威德。菩薩亦復如是。具諸功德自在智慧神通變化隨意無礙。是名菩薩有大神通。善男子。具此十事。是名菩薩如月天子。  
　　善男子。菩薩復有十法名為如日。何等為十。能除無明黑闇。能令信心開敷。能令十方周匝皆暖。能令善法生長。能令有漏滅沒。能作照明。能使邪道異見蔽障不現。能令高下丘坑悉顯。能令善業皆悉得起。能令智者喜樂愚者增惡。云何名菩薩能除無明黑闇。譬如日出眾闇皆息。菩薩日出能除眾生無明之闇譬如日出眾華開敷。菩薩日出應受化者亦皆開敷。如日出時周匝十方能令使暖。菩薩日出功德智慧令十方暖不擾眾生。如日將出見其明相知有日出。菩薩亦復如是。以智光明照諸世間。眾生則知菩薩日出。如日入時諸方昏冥眾物不現。菩薩以智慧光入諸三昧。煩惱昏冥一切結漏悉滅不現。如日出時光照閻浮提滅一切闇。菩薩智光亦能普照。如日出時翳諸小明熒火之光悉不復現。而日無心翳諸小明法相自爾。菩薩日出則翳諸異見群邪外道。如日出時于閻浮提高下好惡悉皆顯現。菩薩日出時。正道邪道亦各差別。邪謂八邪。正謂八正。如日出時田夫耕農諸作悉起。菩薩日出。信心眾生普皆修善。如日出時善人樂見。奸盜眾生悉惡不喜。菩薩日出賢智樂見。群邪外道一切不喜。善男子。具此十事。是名菩薩如日。  
　　善男子。菩薩復有十法譬如師子。何等為十。無所畏。不畏大眾。去終不還。能師子吼。具足辯才。樂處林野。在于山窟。摧伏大眾。具勇猛力。善能守護。善男子。云何無所畏。譬如師子往還出入無所忌難。何以故。不見與己等故。菩薩摩訶薩亦復如是。周旋往返無所畏難。何以故。不見與己等故。譬如師子不畏大眾。菩薩摩訶薩亦復如是。諸有大眾欲來講論不生畏難。心亦不高不下。譬如師子心無怯弱。臨陣戰斗而心不退直進不還。菩薩亦爾。如師子吼飛落走伏。鮫魚龜鱉水性之屬潛隱水底人畜皆驚。菩薩亦爾。作無我師子吼。能令一切外道野干著我見者十方驚走。菩薩不欲令彼生其驚怖。但欲除彼我見心故。亦為化余信心眾生。如師子王勇猛無畏。遍觀四方心無怯弱。菩薩摩訶薩亦復如是。其行純凈常諦觀察三昧智慧。譬如師子樂處林野。菩薩摩訶薩亦復如是。常樂閑獨離于憒鬧。又如師子樂處山窟。菩薩亦爾。樂處禪定三昧山窟。譬如師子無所結縛。菩薩摩訶薩亦復如是。已悉遠離結使重擔而行無染著。譬如師子無有伴黨能摧諸軍眾。菩薩摩訶薩亦復如是。獨坐道場摧伏魔眾。善男子。猶如師子近聚落住。能令獐鹿不害苗稼。菩薩亦爾。隨住方面能令眾魔一切外道不壞正法。善男子。具此十事。是名菩薩譬如師子。  
　　善男子。菩薩復有十法。名為善調。何等為十。菩提心堅牢。修治菩提。守護諸根。趣向正道。善持重擔。為眾生故不辭勞苦。正命自活。能除諂曲虛妄之說。幻惑悉除。心常正直。善男子。具此十事。是名菩薩善調。  
　　善男子。菩薩復有十法名為善乘。何等為十。雖行禪定恒修空相。雖盡煩惱障而常修道。善順佛教而無所違。等觀諸法善解法界。心常自卑如旃陀羅。善除憍慢貢高吾我。見法決定無有疑悔。善察諸法得決定相。善于正道不隨他教。善向菩提為世福田。善男子。具此十事。是名菩薩善乘。  
　　善男子。菩薩復有十法譬如蓮華。何等為十。其體清凈。不著于水。不染少惡。戒香具足。修清凈行。和顏悅色。柔軟不[革*卬]。見者皆吉。心意調熟。生已有想。云何不著。如蓮華生水淤泥不染。菩薩雖生世間。而不為世法所著。何以故。得方便智慧故。猶如蓮華水不能染。菩薩亦爾。不為少惡之所染著。如蓮華生處香氣滿中。菩薩亦爾。隨所生處戒香悉滿。譬如蓮華隨所住處體性清凈。剎利婆羅門城邑聚落之所稱贊。菩薩摩訶薩亦復如是。戒行清潔。天人阿修羅夜叉乾闥婆迦樓羅緊那羅摩睺羅伽人非人等之所稱贊。常為諸佛之所護念。如蓮華開敷眾皆愛樂。菩薩摩訶薩亦復如是。和顏悅色諸根清凈。譬如蓮華柔軟不[革*卬]。菩薩如是。體性柔軟言無粗獷。譬如蓮華常是吉相。乃至夢中亦名為吉。有義有吉。菩薩摩訶薩亦復如是。一切是吉。究竟必得證一切智。以是義故名一切吉。譬如蓮華未開敷時不名具足。華既開敷則名清凈一切具足。菩薩摩訶薩亦復如是。慧覺開敷是名為佛。如蓮華開敷能令眼見快樂。香氣充滿身觸柔軟。心得喜悅則意受樂。菩薩摩訶薩亦復如是。智慧成熟慧光明相。能令見時眼得清凈。聞時耳得清凈。戒香遠聞鼻得清凈。觸身供養身得清凈。思惟功德意得清凈。蓮華生時生已有想。佛及菩薩四天王等。若見菩薩出時亦皆守護生已有想。善男子。具此十事。是名菩薩譬如蓮華。  
佛說寶云經卷第四  
　　善男子。菩薩復有十法名勝大心。何等為十。滿足諸波羅蜜故名勝大心。滿足一切佛法故名勝大心。化一切眾生故名勝大心。成佛道樹得阿耨多羅三藐三菩提故名勝大心。初成正覺轉于法輪。若沙門婆羅門若人若天魔梵所不能轉。及余世間亦不能轉。而我當轉故名勝大心。菩薩為欲利益眾生。不但于此世界。乃至無量無邊世界。悉以正法攝取眾生故名勝大心。菩薩以智慧船為欲度此生死大海流轉眾生故名勝大心。眾生無救無依無舍無主。我當親友為作歸依舍宅故名勝大心。欲示如來威德自在。我當為作佛師子吼。我當游戲佛之神通。欲現龍象威儀視不回顧。欲使天人一切眾生無與等者。若魔與梵沙門婆羅門及阿修羅無與等者故名勝大心。佛大威德所化度者我欲度之。非凡小行非粗弊行非是難行非下劣行故名勝大心。善男子。具此十事。是名菩薩最勝大心。善男子。菩薩復有十法名清凈心。何等為十。體性具足。體性不動。體性質直。無虛偽相。除諸惡行。不發聲聞心。不發辟支佛心。不自為己結使垢障而修功德。少恩尚憶況復大恩而不念報。施恩于人而不自恃。言行相應終不謬失。不隱己過不譏他短。菩薩終不外現軟語而心懷恨。亦不顰蹙嗔色卒暴令惱眾生。自無諍心亦不令他而起于諍。不作兩舌破壞斗亂于人。身常恭敬所言真實。言行相稱作業皆善。于如來法不說過惡。云何不說過惡。菩薩發菩提心。剃除須發被著法服。如來法中而得出家。不畏王故出家。不畏王臣故出家。不作盜賊故出家。不負債故出家。不怖畏故出家。不為邪命故出家。信心故出家。得出家已恒求善法。親近善友隨順善友。于善知識所聽受善法。聞法修行心不憍慢。終不顛倒妄取于法。為除顛倒令入正道。入正道已便得正見。得正見已去阿耨多羅三藐三菩提不遠。善男子。具此十事。是名菩薩清凈心。  
　　善男子。菩薩復有十法名深信不疑。何等為十。信如來身密。信如來口密。信如來意密。信諸菩薩所行。信菩提法。信于諸佛隨所起作皆令滿足。信諸佛出生。信諸佛一乘。信諸佛深遠音聲。信諸佛隨應眾生說法。云何信如來身密。信如來法身。信如來寂滅。信如來無等無量身。信如來堅固身。信如來不壞身。信如來金剛身。從如實生。信知不虛誑亦不生疑惑。是名信如來身密。又復思惟。聞如來口密。現前受記。密受記。未發心受記。初發心受記。信諸佛常以四依說法。信諸佛知無失。信諸佛口無失。信諸佛如上所說言不虛妄。何以故。諸佛已盡一切過故。離一切垢故。除一切塵無一切熱。盡諸結業自在無礙。心常寂滅不濁不穢澄潔清凈。若使如來有身口過則無是處。如實不虛不妄。決了此處不生疑惑。是名信如來口密。菩薩又作是念。聞如來意密。心有所作皆隨智慧。聲聞緣覺一切菩薩則不能了。唯除如來欲使知者。何以故。如來智海甚深難度不思議故。超過一切心意表故。無量無邊與虛空界等。出過一切外道占相卜筮咒術所知。心常如實無有虛妄。復聞菩薩為眾生故所作事業。不生疲厭不生驚畏。志力堅實荷負重擔。能生大欲滿足諸波羅蜜。一切佛法以漸而滿。其心無礙無與等者。堅固精進堅固莊嚴。堅固智慧堅固誓愿。不動誓愿無等誓愿。何以故。稱菩提相故。以漸增廣乃至滿足。如實知之無有虛妄心無疑惑。云何能修信不疑。作是念。從初發心乃至坐于道場。得無障無礙。遍知一切法明了無翳。得天眼天耳他心宿命如意足智漏盡智。于一剎那頃悉知三世。以如是智觀眾生界。見眾生身業不善口業不善意業不善。誹謗賢圣起大邪見。亦知作邪見因緣身壞命終墮大地獄。觀如是眾生身業修善口業修善意業修善。不謗賢圣正見成就。以是因緣身壞命終生于天上。如是觀諸眾生善惡差別而作是念。我本修菩薩道時發大誓愿。若我自成菩提。亦使他成。我誓愿滿足。言行真實無有虛妄。而于此處亦無疑惑。我聞如來唯有一乘。此事真實而不顛倒無有虛妄。何以故。譬如閻浮提多諸小渚。是諸小渚皆依閻浮提住。亦同名閻浮提。如來一乘亦復如是。一切諸乘皆出大乘。是故一乘名如來大乘。亦于此中不生疑惑如實而知。是以菩薩信如來乘。亦曾聞如來種種說法種種修多羅無不真實。何以故。如來隨所化眾生。隨問何法稱彼而答。然于此處如實能知信受不疑。曾聞諸佛深遠妙聲此事真實心無所惑。何以故。諸天以少修福尚得深妙柔軟之聲。況復如來具足無量百千萬億功德。深信此處不生疑惑。是名菩薩信于如來深遠之聲。又信如來能以一音演說諸法。隨其類根悉除疑惑。而諸眾生皆謂。世尊獨為己說。佛以一音演說諸法。眾生隨類亦各信解。非作想亦非不作想。如實而知無有虛妄。能于此處不生疑惑。善男子。具此十事。是名菩薩深信不疑。  
　　善男子。菩薩復有十法譬如大海。何等為十。是大寶藏。深遠難度。廣大無量。次第漸深。不與煩惱同處而宿。寂滅一相。眾流競注皆悉容受。潮不失時。能為他人作歸依處。而無竭盡。云何菩薩是大寶藏。亦如大海一切眾寶皆出其中。閻浮提人悉來競取不能令減。菩薩亦爾。猶如寶藏。無邊眾生悉以信心修菩薩行。功德寶藏亦復不減。是名菩薩如大寶藏。譬如大海深廣難度。菩薩亦復如是。智慧法海。一切眾魔及諸外道無能度者。是名菩薩深廣難度。譬如大海廣大無邊。菩薩亦爾。功德智慧廣大無邊。是名菩薩猶如大海深廣無邊。譬如大海次第漸深。菩薩摩訶薩。成一切智以漸轉深。是名菩薩猶如大海以漸轉深。譬如大海不宿死尸。何以故。海法爾故。菩薩法海一切結漏煩惱死尸及惡知識亦不同宿何以故。菩薩法爾故。譬如大海眾流注中皆同一味。菩薩摩訶薩亦復如是。白凈善業無量一切功德到種智海。亦同一味等無差別。譬如大海能容百千眾流。然其大海不增不減。菩薩亦爾。聽受一切佛法。亦為眾生分別解說而無增減。是名菩薩猶如大海不增不減。云何譬如大海潮不過限。菩薩亦復如是。于所應成熟眾生亦不過限。猶如大海一切大身眾生依止窟宅。菩薩摩訶薩亦復如是。為一切大心眾生作依止窟宅。是名菩薩猶如大海依止窟宅。譬如大海無有窮盡。菩薩摩訶薩亦復如是。為一切眾生如應說法亦無窮盡。善男子。具此十事。是名菩薩譬如大海。  
　　善男子。菩薩復有十法名微細智。何等為十。善知出要。善知出要法。善知一切法等同一相。善知一切法如幻相。善知一切法相。善知甚深十二因緣。善知諸業不可思議。善知一切法義。善知如實義。善知如實智。善男子。云何名菩薩善知出要法。菩薩能以智慧觀察一切眾生貪嗔熾然愚癡闇冥。思惟如是。眾生云何出要。觀察等同一相。知一切法如幻相。如實知一切法。能度甚深因緣。能知業不可思議。知一切諸法無相。而知種種諸業。能知緣起及諸業相。以如是微細智故。于諸佛所說法悉了其義。以解義故所見真實。以見真實故便能度脫眾生生死。善男子。具此十事。是名菩薩微細智。  
　　善男子。菩薩復有十法得隨應辯。何等為十。佛如是說一切諸法無我無眾生無壽命無人無作者無知者無見者。一切諸法悉如是相。一切法空。一切法虛妄欺誑無主。一切法妄想無實。皆從因緣起。善男子。具此十事。是名菩薩隨應辯。  
　　善男子。菩薩復有十法名為辭辯。何等為十。言論無滯。語無竭盡。言辭柔潤。悅澤無窮。不懼大眾。辭不卑小。辭無畏忌。辭無與等者。言不為他所惡。言雖無量而不離四依義。善男子。具此十事。是名菩薩辭辯。  
　　善男子。菩薩復有十法名為凈辯。何等為十。辭無謇吃。辭無恐畏。辭不卑劣。辭不粗高。義不卑小。辭無闕短。其聲清徹。聲無闕短。言則應時無有漏失。辯不粗獷。云何名菩薩得不謇吃辯。以無大眾威德畏故言不蹇吃。云何名菩薩得不恐怖辯。以體性正直故無所忌。云何名菩薩得不卑劣辯。以何因故。菩薩處于大眾猶如師子無所忌難。云何名菩薩辭不粗高。以何因故除結使故。善男子。有煩惱故辭必粗高。云何名菩薩義不卑小。以何因故善得法故。已深解法其義明了。云何名菩薩辭無闕短。以何因故善解諸論故。若解論鮮少則言辯有闕。云何名菩薩聲無闕短。何以故。菩薩悉解一切諸音聲故。云何名菩薩知時而語。若應前語不著于后。若應后語亦不著前。何以故。菩薩善知時故。云何名菩薩辯不粗獷。非所喜者則不為說。何以故。一切口過由諸結習。以斷惡故所言柔軟。菩薩摩訶薩無不了辯。何以故。菩薩諸根已悉利故。善男子。諸根闇鈍故有不了辯。利則不爾。善男子。具此十事。是名菩薩凈辯。  
　　善男子。菩薩復有十法名樂說辯。何等為十。愛語。不顰蹙語。義語。法語。等語。不自高語。不輕他語。不染語。不惱觸語。種種言辯。善男子。菩薩愛語。能令眾生心生喜樂。和顏悅色咸使安慰。菩薩義辯能以美語令眾悅樂。菩薩法辯教授利益。菩薩等辯常以等心為眾生說法。能令一切悉皆喜悅。菩薩不自高說法。除諸憍慢自是心故。菩薩同事說法。悅眾生故。菩薩不輕他說法。心能專一故。菩薩不染語。堅持凈戒悅眾生故。菩薩不惱觸語。以忍辱力悅眾生故。菩薩種種言辯。能以樂說悅眾生故。善男子。具此十事。是名菩薩樂說之辯。善男子。菩薩復有十法。名善說法。能令眾生信受。何等為十。堪任法器者而為說法。稱其根性而為說法。不為譏呵者說法。不為外道異見者說法。不為憍慢無誠心者說法。不為無信心者說法。不為諂誑偽者說法。不為求活命者說法。不為求利養慳貪嫉妒者說法。不為顛狂愚癡聾啞者說法。善男子。菩薩以何因故不作法慳。己所得法悉與眾生令他信解。不為師匠秘而不說。菩薩終不于眾生起不慈愍心。亦不外于眾生。但不任法器者則入舍心。除蓋障菩薩白佛言。世尊。而此眾生若不為說者當為誰說。佛言。有信心者我當為說。善根成熟堪任法器者當為說之。于過去佛種諸善根。心不諂曲無虛偽者。亦非幻惑詐現威儀者。不求名聞為利養者。常為善知識之所守護者。有智聞之能隨信解者。諸根利者。聞法能行勤精進者。能隨順佛教者。若有如是善男子等。諸佛菩薩而為說法。善男子。具此十事。是名菩薩善能說法。令眾生信受。  
　　善男子。菩薩復有十法。名為說法法師。何等為十。修集佛法而能說法。亦不見法而能修集。亦不見法能斷結使而為說法。亦不見所斷結使。亦不見法厭惡離欲寂滅。作如是說。法亦不得厭惡。亦不得離欲。亦不得寂滅相。得須陀洹果說法。不見有須陀洹相。得斯陀含果說法。不見有斯陀含相。得阿那含果說法。不見有阿那含相。得阿羅漢果說法。不見有阿羅漢相。得辟支佛果說法。不見有辟支佛相。斷除著我說法。亦不見我不見著。見業果報說法。亦不見業果報相。何以故。菩薩觀諸假名不必依法。名中無法法中無名。但以世俗假設名字流布世間。世諦故而有假名。于第一義諦觀之則無。悉是虛妄誑惑凡夫。善男子。具此十事。名菩薩說法法師。善男子。菩薩復有十法名為堅法。何等為十。菩薩摩訶薩。雖觀色真實而不壞色相。觀受想行識真實亦不壞受想行識相。菩薩雖觀欲界真實而不壞欲界相。雖觀色界真實而不壞色界相。雖觀無色界真實而不壞無色界相。雖觀諸法真實而不壞諸法相。雖觀諸法真實而不壞于假名眾生。雖觀法虛寂而不畢竟墮于斷見。雖觀諸法真實而不壞于正道。菩薩以巧方便智。善知有無而不取相。善男子。具此十事。是名菩薩堅法。  
　　善男子。菩薩復有十法善知法界。何等為十。有慧依善知識。能勤精進。遠離陰蓋。清凈恭敬。多習空觀。除著諸見。趣向于道。所見真寶。善男子。菩薩有慧習近善知識。見善知識愛敬喜悅。于善知識生世尊想。依善知識住。因善知識故得勤精進。因善知識故能除一切惡法。雖滿足一切善法。而勤精進不惓除滅陰蓋。已無蓋障故而勤修道。得身口意業清凈除諸習惡。得清凈故能恭敬供養。得恭敬供養故而得空觀。修空觀故除諸假名。除諸假名故能向正道。向正道故能見真實。除蓋障菩薩白佛言。世尊。云何名為見真實。佛即答言。所見不虛名為真實。除蓋障菩薩白佛言。世尊。云何名真實。佛復答言。不虛妄法名為真實。除蓋障菩薩白佛言。世尊。云何名為不虛妄。佛即答言。如實非不如實名不虛妄。除蓋障菩薩白佛言。世尊。云何名為如實。佛即答言。此法惟可心知難以口說。非是文字所能宣釋。除蓋障菩薩白佛言。世尊。云何法相離于文字。言語道斷出過一切心所行處。離諸戲論無造無作亦無彼此。非籌量計挍之所能及。亦非相貌。過于一切凡愚所見。出過魔界。出過一切結使處所。出過一切心意識表。不住寂滅賢圣處所。而諸賢圣之所證知。善男子。具此十事。是則名為究竟如實。是一切智所說。不思議境界不二境界。除蓋障菩薩白佛言。世尊。是如實相云何證云何見。佛告。善男子。出世間智。乃能證見自得此法。除蓋障菩薩復白佛言。世尊。此法體性究竟清凈非染污法。是澄靜法微妙最勝法。常住不動非敗壞法。有佛無佛法性常爾。菩薩摩訶薩。精勤修行難行苦行。百千萬億難行苦行。為得此法安立眾生。除蓋障菩薩復白佛言。世尊。如是名以聞慧聞以思慧思身得證不。佛言。善男子。不爾。何以故。以智慧觀如實法而身得證。除蓋障菩薩白佛言。世尊。不從聞慧聞思慧思身得證耶。佛言。善男子。不也。不以聞思慧故身能得證。善男子。汝今諦聽我當說喻。善男子。譬如春末盛熱。大曠野中有人從東來欲向西。有人從西來欲東過。從西來者為熱所逼。語彼人言。我今為熱所逼極甚渴乏。示我道路何處當有清涼池泉可止渴乏。東方來人。善知涂徑善知道相。即答彼云。道中有好清冷美水無諸堿苦。我以于彼洗浴飲飽得來至此。善男子。汝欲趣彼其路眾多。去此不遠便有二道。一者是左道。二者是右道。汝今當從右道而往棄其左道。去此不久。當見叢林郁茂清涼。此叢林中多妙池泉眾流美味。可以洗浴飲除渴乏。佛言。善男子。彼渴乏者。聞水思惟時。得已止渴不。除蓋障菩薩白佛言。不也世尊。雖聞清涼而身未證知。佛言。善男子。此亦如是。不以聞思慧等便能證知實相之法。大曠野者譬如生死。渴乏之人是具縛凡夫。煩惱熱逼便生愛渴。善知道者譬如菩薩善知一切智道。能飲水者譬如善得法味。洗浴清涼譬如身證。澄清凈潔無諸堿苦譬如實法。善男子。汝今善聽我更說喻。假使如來住閻浮提。若壽一劫說須陀味。香氣勝妙甘美清凈。食時受樂悉皆贊嘆其味無比。若使有人雖見其色。而未食者已得味不。除蓋障菩薩白佛言。不也世尊。佛言。善男子。我今為汝復更說喻。譬如有人曾食美果。于未得者前。贊嘆此果色香味具。彼人聞說是果時。已知彼果色香味不。除蓋障菩薩白佛言。不也世尊。佛言。善男子。凡夫愚人亦復如是。不以聞思中慧便能證知真實法相。除蓋障菩薩白佛言。世尊。今為我故快說此喻。若得聞者不久亦當獲得法利。何以故。若聞此法必證阿鞞跋致。當得阿耨多羅三藐三菩提。佛即答言。如汝所說。聞此法者必證阿鞞跋致。當得阿耨多羅三藐三菩提。善男子。具此十事。是名菩薩善知法界。  
佛說寶云經卷第五  
　　善男子。菩薩復有十法名善住空處。何等為十。善知力空。善知無畏空。善知不共法空。善知戒聚空。善知定聚空。善知慧聚空。善知解脫聚空。善知解脫知見聚空。善知空空。善知實諦空。雖知于空而不取空相。不作空見不依止空。不以此空因緣相貌墮于斷見。善男子。具此十事。是名菩薩善住空處。善男子。菩薩復有十法名住無相。何等為十。除外相。除內相。除戲論相。除一切計有相。除一切境界相。除一切舉動相。除一切趣向處所相。除一切造作相。除一切識相。除一切識所緣相。除蓋障菩薩白佛言。世尊。若諸菩薩。已能如是住于無相者。佛住無相當復云何。佛即答言。如來境界不可思議。何以故。非智思量故。若欲思者心則狂亂。一切眾生盡共度量。不能知于如來此彼岸事。何以故。如來境界深遠不可思議。猶如虛空。出過一切諸數量表。取著見者心常顛倒故。非算數之所思計。除蓋障菩薩白佛言。世尊。欲有疑問唯愿聽許。善男子。隨汝意問。吾今當為分別解說。一切諸佛亦悉聽許。除蓋障菩薩白佛言。世尊。若著我所非智人法。世尊。是大法主。云何當得而自稱譽。佛言。善哉善哉。善男子。諦聽諦聽當為說之。除蓋障菩薩白佛言。唯然世尊。諸佛如來不以憍慢而自稱譽。不為利養不為名聞。不為使他知。不虛妄自稱。不諂曲欺偽。何以故。但為利益一切眾生。令得安樂修行法故。何以故。欲令眾生于如來所深生信敬。心甚歡喜堪為法器者使長夜安隱獲得善利常受快樂。乃至得阿耨多羅三藐三菩提。除蓋障菩薩白佛言。世尊。眾生豈不知。如來是天中尊自在法王。佛言。善男子。不知。何以故。下劣眾生業行卑漏。少智少信。常為不善諸惡所持。不知如來有大威德。為如此等。是以如來自稱實德。令彼眾生信受修行。善男子。譬如醫師善知醫法。醫所住處多諸病苦。更無余醫能療治者。是諸人等不知此醫有大威德。是時良醫觀諸病者。不識方藥亦復不知所不應食。爾時良醫起大慈悲。我當療治除其病苦。爾時良醫于眾人前。自嘆己德而作是言。我善知是病及知病因。善知藥病隨應而授。爾時眾生于良醫所心生信敬。以信心故便即依憑。爾時良醫以若干種藥隨授而與。諸人服已病悉除愈。善男子。爾時彼醫是自稱譽不。除蓋障菩薩白佛言。不也世尊。佛言。善男子。如來世尊如大醫王。能治眾生煩惱之病。亦知煩惱所因起處。以大法藥而普與之。眾生愚癡為煩惱所覆。不知如來是大醫王。如來處處于眾生前常自嘆說。爾時眾生便生信敬歸依如來。圣主世尊猶如醫王。以大法藥能滅眾生煩惱之病。云何名為是大法藥。貪欲者以不凈治。嗔恚者以慈心治。愚癡者以因緣法治。如是等無量法藥。悉能對治諸煩惱病。善男子。如來見有如是無量利故而自贊嘆。善男子。具此十事。是名菩薩住于無相。  
　　善男子。菩薩復有十法名為無愿。何等為十。雖行布施不依布施而有愿求。雖持禁戒亦不依禁戒而有愿求。忍辱精進禪定智慧亦復如是。雖依三界而不愿求三界相。雖求菩提而不取菩提相。雖行正道而不取正道相。雖求涅槃而不取涅槃相。何以故。菩薩離一切愿求相故。雖行一切佛法。而心常無所愿求。善男子。具此十事是名菩薩無愿。  
　　善男子。菩薩復有十法名修慈無量。何等為十。不作方所慈。不隨所親慈。常行法慈。依定修慈。不為離嗔修慈。恒為利益一切眾生而起于慈。常為眾生修等之慈。不為離惱害修慈。遍于十方普皆修慈。出世間修慈。具此十事。是名菩薩修慈無量。  
　　善男子。菩薩復有十法名悲無量。何等為十。見眾生無依無救無怙為苦所惱。菩薩即發菩提心。得如法修行。獲得法已利益眾生。于貪眾生教令布施。破戒眾生教修持戒。惱害眾生教修忍辱。懈怠眾生教修精進。亂心眾生教修禪定。愚癡眾生教修智慧。若見剛強諸惡眾生不受教者。而菩薩心亦不退沒。雖為眾生久受諸苦。志必濟彼無有疲厭。善男子。具此十事。是名菩薩修悲無量。  
　　善男子。菩薩復有十法名喜無量。何等為十。見諸眾生于生死熾然。得離三有虛偽之主而生歡喜。斷絕生死震動來往結業之索生歡喜心。見生死海中魔竭惡覺水羅剎難。今得遠離生死大海如是眾難生歡喜心。傾倒魔幢生歡喜心。以智金剛摧結使山令無塵末生歡喜心。我今自得止息。亦令他得止息生歡喜心。我今自于生死長眠境界心得覺悟。而諸眾生為愛所縛無明所盲。亦當令彼悉得覺悟生歡喜心。我今自得解脫。離諸惡趣崄難之處。亦當度脫諸墮惡趣崄難之者生歡喜心。于生死曠野六趣崄路。獨行無侶周回往返。不善知道不識方所。我今得知正道識于方所生歡喜心。我今得近一切智城鄰于佛坐生歡喜心。善男子。具此十事。是名菩薩喜心無量。  
　　善男子。菩薩復有十法名舍無量。何等為十。眼見好色而無染著入于舍心。耳聞聲鼻嗅香舌嘗味身觸細滑意知諸法。如是五塵不取其相。亦不惱逼常行舍心。苦苦行苦壞苦。于此三受心無增減。而不惱逼常行舍心。所作已辦盡諸有結常行舍心。菩薩作是思惟。我欲度之彼已自度常行舍心。善男子。具此十事。是名菩薩舍心無量。  
　　善男子。菩薩復有十法名游戲神通。何等為十。現舍壽。現受生。現為童子種種戲笑。現作出家。現作苦行。現向菩提樹。現降魔勞怨。現樂寂靜。現轉法輪。現入涅槃。除蓋障菩薩白佛言。世尊。以何因緣。現兜率陀天舍壽。乃至現入涅槃。佛答言。兜率陀天染著五欲多生常想見。菩薩于一切眾生中最上最勝。不染五欲而身終沒。能破眾生常想之病。得無常想心不放逸。兜率陀天多諸放逸。不生恭敬信樂之心。染著愛欲不受正法。長夜喜戲自恣娛樂。是以菩薩。為欲除彼放逸心故示現舍壽。爾時眾生見菩薩舍壽。皆除放逸生厭離心。除放逸故便發阿耨多羅三藐三菩提心。菩薩現處母胎多有異相。亦令眾生信受其化。雖處母胎為眾說法。皆得阿毗跋致。疾向阿耨多羅三藐三菩提。若有眾生。見菩薩嬰孩時善根得熟。菩薩為此眾生得成熟善根故現處嬰孩。若有眾生。見菩薩出家善根增長。菩薩便為是等舍家出家。若有眾生志著粗弊。菩薩現作苦行而成熟之。天龍夜叉乾闥婆。應見苦行成熟者。即為現之而使成熟。亦為調伏諸外道等。無量眾生長夜發愿。菩薩疾趣菩提樹我當隨逐。爾時菩薩即便現趣菩提樹下。時是眾生得阿毗跋致。乃至發阿耨多羅三藐三菩提心。又為眾生憍慢貢高自恃勢力。菩薩為欲破彼憍慢心故現坐道場摧伏魔怨令使信伏。菩薩為樂寂靜眾生增長善根故現坐道場。菩薩坐道場時。能使三千大千世界。一切眾聲悉皆不現。三千大千世界即便寂靜。令樂寂靜者生希有想。皆發阿耨多羅三藐三菩提心。能令眾生悉得寂靜。又有眾生自謂大師。作一切智想。不知出要道。不識出世法。亦不知現生后報。為欲摧伏如此眾生故。見堪任法器成熟眾生。為是等故現成無上三菩提道。詣波羅奈三轉四諦法輪。又有眾生應現涅槃而成熟者。為欲成熟彼眾生故現入涅槃。菩薩以如是緣如是義故。現坐道場乃至現入涅槃。善男子。具此十事是名菩薩游戲神通。  
　　善男子。菩薩復有十法名離八難。何等為十。離惡業不善。如來所制禁戒終不毀犯除貪嫉。于過去佛所種諸善根。恒修福業智慧具足。善知方便善知發愿。多厭惡心能勤精進。菩薩不造惡業而入地獄。雖處地獄終不受于地獄苦報。所不喜者亦不能惱。雖墮地獄而不久處。亦復不生惱害之心。菩薩志性調柔恒修十善。以十善故不墮地獄。菩薩不毀佛戒墮畜生中。雖現畜生而不受于畜生之苦。菩薩不起貪嫉墮餓鬼中。雖現餓鬼而不受于餓鬼之苦。菩薩終不生邪見家。雖生邪見處必遇善知識。何以故。己于過去修諸善故。亦于過去佛久植善根故。常生正見家具善因緣。具善因緣故功德增廣。菩薩終不諸根毀缺。若根減少不任法器。菩薩積德久遠修福不倦。于諸形像塔寺及法僧中。處處修福心常不懈。以常修故諸根具足無有闕少堪為法器。菩薩終不生邊地愚騃聾啞諸惡之處。譬如白羊愚癡無智。而不能識善惡義趣。不任法器。亦復不識沙門婆羅門。菩薩生于中國聰慧利根有大智見。又心信樂親近有智。而于善惡善知分別堪為法器。深信沙門婆羅門。何以故。菩薩本修智慧力故。菩薩不生長壽天。若生長壽天。不睹佛出世。遠離道果。不能成熟眾生。是故菩薩生于欲界佛出世時。必當遭遇能化眾生。以何因緣善方便故。菩薩終不生于無佛世界。亦不生于不聞法處。乃至不生無眾僧可供養處。菩薩生處必遇三寶。何以故。本誓愿力故。菩薩生處必有厭惡。心不憍慢而自貢高。若聞八難諸惡之處。必生厭離心不喜樂。勤修精進具諸善法除滅惡法。善男子。具此十事。是名菩薩離于八難。  
　　善男子。菩薩摩訶薩復有十法。名不忘失菩提之心。何等為十。心無諂偽亦無幻惑。心常吉實澄清凈白。于佛法僧終不生疑。受持佛法者亦不生疑。不生師想而吝于法。除卻法慳終不作滅佛法因緣。言行相應終不虛妄受持大乘。若見受持者常能恭敬。于摩訶衍以漸深入。于說法者生于佛想生善知識想。善男子。具此十事。是名菩薩常不忘失菩提之心。  
　　善男子。菩薩復有十法能識宿命。何等為十。曾多恭敬供養諸佛。受持諸佛法。能凈持戒。除諸疑悔除諸蓋障。多歡喜心樂于禪定。常受化生得不妄識。供養佛者恒于正法常生恭敬。受持正法者亦常恭敬。以是因緣能受持法。讀誦書寫廣為人說。不惜身命專為正法。凈修戒行身口意業悉皆清凈。以戒清凈故心無疑悔。凈持戒故無有蓋障。無蓋障故心得歡喜。心歡喜故得修禪定。得修禪定故生處清凈。生處清凈故便得化生。得化生故得不妄識。得不妄識故便得宿命。得宿命故能知一身二身。乃至知百千身。善男子。具此十事。是名菩薩得宿命智。善男子。菩薩復有十法。得不離善知識。何等為十。得不離值佛若聞佛若憶佛。得不離常聞法。得不離常供養僧。得不離諸佛菩薩禮拜問訊恭敬合掌供養等。得不離多聞人值說法人。得不離聞諸波羅蜜。得不離聞諸道品覺意之法。得不離聞三解脫門。得不離聞四梵當。得不離聞一切種智。善男子。具此十事。是名菩薩得不離善知識。  
　　善男子。菩薩復有十法。得遠離惡知識。何等為十。遠離破戒惡知識。遠離破正見者。遠離壞威儀者。遠離邪命者。遠離樂世俗言說多憒鬧者。遠離多懈怠者。遠離樂著生死者。遠離背菩提者。遠離在家之眾。遠離一切結使。菩薩雖樂遠離如是等事終不生惱害。亦不生輕毀之心。菩薩作如是念。我曾聞佛說眾生性欲相染。以習近故多有所壞。是故我應一切遠離。善男子。具此十事。是名菩薩遠離惡知識。  
　　善男子。菩薩復有十法。得如來法身。何等為十。等身無二身。清凈無盡身久習善身。法身。非算數籌量甚深之身。不思議身。寂滅身。虛空身。智身。善男子。具此十事。是名菩薩得如來法身。除蓋障菩薩白佛言。世尊。菩薩何時當得如來法身滿答言善男子。初地菩薩得等身。何以故。初地菩薩除一切惡身。與諸菩薩同是名等身。二地菩薩得清凈身。以持戒清凈故。三地菩薩得無盡身。付除嗔惱害故。四地菩薩得久積一切善身。以修集一切佛法故。五地菩薩得于法身。以禪定力知一切佛法故。六地菩薩非世間算數籌量所不能知身。以深遠故。七地菩薩得不思議身以善方便故。八地菩薩得寂滅身善除調戲盡一切煩惱故。九地菩薩得虛空身。得無礙身遍虛空故。十地菩薩得妙智身。何以故。遍知一切菩薩諸地法故。除蓋障菩薩白佛言。世尊。菩薩法身。如來法身無差別耶。佛言。身無差別但功德有異。除蓋障菩薩白佛言。世尊。云何身無差別功德有異。佛言。身名無異。何以故。身口一相故。而功德相各有差別。云何身中別見功德相。佛言。善男子。我今為汝說喻以釋此義。譬如摩尼珠皆同名摩尼。此珠名雖是一。若瑩磨治飾光則明顯心意悅樂。譬如如來身不瑩治者猶如菩薩身。如來身摩尼寶。菩薩身摩尼寶如實無異。然如來摩尼寶。菩薩摩尼寶。然其光明色相各異。何以故。如來身摩尼寶無量。滿眾生界滿虛空界。清凈離一切塵垢。菩薩身摩尼寶有限。不能滿虛空界。何以故。有垢障故。善男子。譬如月初至十五日名盛滿月。后十五日亦名為月。乃至月盡皆名為月。雖月名同。而明不如十五日月盛然月。法爾而如來身菩薩之身俱名為月。如月名同而實亦同。然光明照曜菩薩如來而各不同。菩薩之身光明照曜。不及如來其光熾盛。譬如月末時月月初之月不可相比。善男子。以是故。如來身菩薩身。二身雖同功德有別。善男子。菩薩復有十法。名金剛不壞身。何等為十。貪欲嗔恚愚癡不能壞。惱害憍慢著我自恃見顛倒不能壞。世八法不能壞。惡道不能壞。一切苦不能壞。生老病死憂悲苦惱不能壞。一切外道異見不能壞。一切魔天及魔眷屬不能壞。一切聲聞辟支佛不能壞。一切欲界不能壞。善男子。具此十事。是名菩薩金剛不壞身。  
　　善男子。菩薩復有十法。名大商主。何等為十。能使商人隨順言教。能使商人供養恭敬。能作引導不畏諸難。能為眾人作依憑處。能令人依。常得活命。豐饒資糧。多諸珍寶。心無止足。常為前導得至一切種智大城善男子。云何名菩薩能使商人隨順言教。譬如商主善導眾商若有所說皆悉隨從。菩薩亦爾。善化眾生能令一切悉皆隨從。譬如商主為諸商人恭敬供養。菩薩商主亦復如是。學無學人天龍鬼神乾闥婆阿修羅迦樓羅人非人等。亦皆悉來恭敬供養。譬如商主善于曠野賊難之處。能令眾伴安隱得過。菩薩商主亦復如是。于生死曠野煩惱賊處能將諸人安隱得過。譬如商主能將諸人。出于曠野令濟身命。菩薩亦復如是。令諸外道缽羅婆殖尼乾陀等。于生死曠野將導使出濟其軀命。或有王者大臣官屬及諸眾生樂生死者。亦依菩薩大商主故悉得全濟。如大商主善備資糧所須珍寶。能將眾人過險道已便得安隱乃到大城。菩薩商主亦復如是。欲至佛所多共眾伴。經歷生死險遠曠野到彼岸城。當修功德以自莊嚴。禪定解脫悉令具足。菩薩商主。欲至一切種智大城。具一切佛法功德珍寶。譬如商主集諸珍寶無有止足。菩薩亦爾。集法財寶無有厭足。譬如商主善導眾商。聰慧最勝財產巨富。所有言說眾悉奉用。菩薩商主亦復如是。為眾導首功德無量。于法自在所言無二。善能將導超過險路至彼大城。菩薩商主亦復如是。將導諸眾生。超生死險。能到涅槃種智大城。善男子。具此十事。是名菩薩為大商主。  
　　善男子。菩薩復有十法名善知道。何等為十。知于平道。知險惡處。知安隱道。知不安隱處。知諸奇道。知諸道處。知止住處所。知于道相。知道曲直。知道出要。善男子。具此十事。是名菩薩善知于道。  
　　善男子。菩薩復有十法知道不顛倒。何等為十。應示大乘道度者。即示大乘道不示聲聞道。應示聲聞道度者。即示聲聞道不示大乘道。應示一切種智道得度者。即示一切種智道不示聲聞道。應示緣覺道得度者。即示緣覺道不示一切種智道。著我見眾生不為說空無我。不著我見者不為說苦無常無我。著二邊者不為說中道。著中道者不為說二邊。失心狂亂者不為說奢摩他毗婆奢那。著邪道者為說正道。令離結使棘刺之屬。善男子。具此十事。是名菩薩不顛倒道。  
　　善男子。菩薩復有十法。名為常在禪定。何等為十。觀身身念處。觀受受念處。觀心心念處。觀法法念處。阿練若處攝心而行。觀于五欲攝心而行。于村里營舍城邑聚落國土方所攝心而行。于名聞利養攝心而行。于如來所制禁戒攝心而行。諸于煩惱起嗔恚處及心諂曲攝心而行。云何觀身念處攝心而行。以正智慧選擇諸惡除去不善。從足至頂乃至腦膜。觀察諸分無我我所。念念不住是敗壞法。筋脈所纏臭穢可惡純集惡色。如是觀察。橫生身想我所之想。以是因緣以是相貌。諦觀身相心得自在。云何觀受念處。菩薩作是念。觀察一切諸受悉皆是苦。凡夫愚人倒生樂想。愚癡無智不識苦樂。賢圣之人悉觀是苦。勤修方便斷除是苦。亦教余眾生如是觀受。不憎不愛斷于諸受。云何觀心意止觀心。無常而作常想。苦作樂想。無我我想。不凈凈想。心甚猿猴如風動搖。念念不住速疾變異。是結使根本惡道之源。常生諂曲為煩惱主。亦是貪欲嗔恚愚癡因緣。是一切法宗主工匠心為前道。心從緣起悉知諸法。心如畫師畫一切像而心不知。心集諸業善惡所由。心如循環如旋火輪。心如火種然三有薪。心能生物猶如大水。觀察之者。當知心相是大患本。不令是心而得自在。若能于心得自在者。于一切法亦得自在。云何觀法念處。不善之法如實而知貪欲嗔恚愚癡及所依起一切惡法能修對治貪嗔癡等。斷除不善觀諸善法心樂隨順。系心專念順行諸善。亦教他人同己所觀。云何觀于五欲攝心修行。于五欲中不生喜樂亦不憎惡。于色聲香味觸。亦不生愛亦不憎惡。于此無體相法生憎愛心。便同愚癡凡夫嬰孩不善之者。又世尊說。若于法生愛樂亦生染著。若生染著便成愚癡。若生愚癡便是不識善惡。以是因緣墮于惡道。是故于此空法不應憎惡。若憎惡者名不堪忍。若不堪忍則增長恚心。為阿耆梨之所呵責。亦為同梵行者之所譏嫌。如是觀察五欲修行正念。心不染著亦不憎惡。亦教他人作如是觀。云何名阿練若處。攝心離亂如法修行名阿練若處。名為無諍住處。亦名寂滅住處。此阿練若處。有諸天龍鬼神他心智者善見我心。是故我今不應起不善思覺。斷除不善覺勤修善覺。當令善覺常得增廣。云何菩薩。于里巷村營城邑聚落國土方所。是中行住坐臥。于不善處于出家所。不應行處悉皆遠離。何處是不應行處。酤酒家淫女家王家。棋博之處。醉客之處。歌舞伎樂之處。如是種種非是出家所應到處皆悉不往。如是村邑聚落之處攝心而行。云何于名聞利養攝心而行。于得利養處欲使檀越增長福業不為貪著。所得財利不作己想。與一切苦惱眾生悉皆共之。以是施因緣得名稱贊嘆。雖得名稱贊嘆。而不自舉不生憍慢不自憍逸。如是名稱贊嘆不久自滅。誰有智者。于無常迅速不住之法不可保信。云何于中生于愛憎。何有智者。生己有想生憍逸心。是名菩薩于名聞利養攝心而行。云何菩薩于如來所制禁戒常念修行。過去諸佛履行禁戒。而得成佛乃至涅槃。未來諸佛亦履行禁戒。而得成佛乃至涅槃。現在諸佛亦履行禁戒。而得成佛乃至涅槃。作是觀察能持禁戒終不毀犯。是名善修是名善持。云何菩薩于諸煩惱塵垢蓋障。能善修習攝心而行。菩薩善知煩惱結使塵垢蓋障。善知其因。善知所因起處從是因出。菩薩于結使蓋障常念攝心如是修行。善男子。具此十事。是名菩薩常在禪定。善男子。菩薩復有十法。名為糞掃衣。何等為十。以能受持終不毀壞。心常卑下而不疲厭。不以此事而得解脫。不見其過。見切德利。不自高己。不多聚積。善持禁戒。諸天親近。云何受持能不毀壞。菩薩有信敬心體性具足。于如來所深生敬信。寧舍身命不舍所受。所受不動以所受堅固心能卑下。以卑下故不生我慢。以意卑下故。便于惡賤糞掃之物。取以凈洗。洗以縫染。心不疲厭。不疲厭故常取糞掃衣。亦不以小行而懷自足。方進求上法必獲前利。亦不現此糞掃衣過我常著糞掃衣。乃至今老。不以此衣而為粗弊。亦不作念。此衣粗弊多有蚤虱。若常著者令身垢污當念思惟著糞掃衣有諸功德。賢圣所服遠離欲者之所修行。是名圣種。諸佛所贊如來所譽。以是因緣故不自稱譽。不應自高亦不下他。是名戒具足。戒具足故諸天親近。諸佛贊嘆菩薩守護。善能觀察人非人等剎利婆羅門聚落邑主恭敬禮拜。同梵行者之所贊嘆。善男子。具此十事。是名菩薩糞掃衣。除蓋障菩薩白佛言。世尊。菩薩志大。何緣樂此下劣粗弊。佛答言。善男子。菩薩為護眾生德力所能。非諸凡愚下劣所堪。為未生煩惱作障礙故。佛語除蓋障菩薩。善男子。汝謂如來為是大志為是小乎。除蓋障菩薩白佛言。世尊。我無此辯當何能答。何以故。無有能知如來量者。現見如來知一切法。受糞掃衣者能制結使。不見如來有所遮制。此四天下天人龍鬼。皆有卑下之志。如來雖見卑下。但為成熟彼眾生故。于諸眾生前贊嘆頭陀。汝今當知如是因緣。除蓋障菩薩白佛言。世尊。為成熟眾生及新學者。菩薩遮斷結使故說此事。善男子。威德力菩薩。為化眾生現受糞掃衣。非志卑漏。以是義故菩薩受糞掃衣。  
　　善男子。菩薩復有十法。名受取三衣。何等為十。少欲知足不多貪求不多積聚。無積聚故離諸過患。無失壞故離諸憂惱。離憂惱故離眾苦聚集。離眾苦聚集故無有愛欲。無愛欲故能盡諸漏。少欲菩薩。趣得為足。知足之人少得而足。以少欲故無多所求。離所求故無多積聚。離積聚故無惱失苦。無惱失苦故無有憂愁。無有憂愁故無有苦惱。無有苦惱故無有受用。無有受用故便得漏盡。善男子。具此十事。是名菩薩受持三衣。  
佛說寶云經卷第六  
　　善男子。復有十法。名菩薩具旃衣。何等為十。不隨染欲名為旃衣。不隨嗔故名為旃衣。不隨癡故名為旃衣。不隨惱害故名為旃衣。不隨貪嫉故名為旃衣。不隨憍慢吾我故名為旃衣。不為人知故名為旃衣。不為名聞利養故名為旃衣。不使魔得自在故名為旃衣。心不高下故名為旃衣。善男子。具此十事是名菩薩旃衣。  
　　善男子。菩薩復有十法名為乞食。何等為十。為益眾生令得福故。是以乞食次第乞食。好惡隨時不生悔恨。小欲知足。乞食得已與人共同。于食好惡不生增減不生貪著。于食知量趣向于善。修集善根離諸取著。云何乞食為益眾生。菩薩乞食見諸眾生善根鮮少。受乞食法為利益眾生故。若城邑聚落到中乞食。系念不舍威儀具足。若顧視時終不輕躁。舉動安庠諸根寂定。諦視目前不過一尋。于佛法僧深生信敬。然后乞食。次第乞食心無算擇。剎利婆羅門富貴之家一向次第食足便止。除惡狗新生犢母先破禁戒墮畜生中。若男若女童男童女諸能擾惱者皆悉不往。可譏嫌處亦皆不往。次第先食。不得生著不得生嗔。于諸眾生不起憎愛。于好于惡其心正等。少欲知足隨得多少。還至僧坊安置衣缽。至洗足處。若到佛像塔寺眾僧所恭敬供養。乞食之食分作四分。一分與同梵行者。第二分與窮下乞食之者。第三分與諸鬼神。第四分自供身食。我今食者但念修道不應于食而起染著。亦不憍逸貪嗜無厭。作如是食為存此身濟其軀命。是故于食趣得安身。不使羸乏亦不令肥。何以故。若身羸瘦妨廢行道。若食厚重復多睡眠。為行道故。于食知節不多不少。勤修精進除去懈怠。為滿菩提覺支。滿菩提覺支故我見得滅。我見滅故能以身肉施于眾生。善男子。具此十事。是名菩薩乞食法。善男子。菩薩復有十法。名為一處坐。何等為十。于菩提樹一坐道場。降伏魔官皆悉驚怖。此處不動得出世定。此處不動得世間慧。此處不動得出世間智。此處不動得空三昧。此處不動得覺一切法。此處不動得八正道。此處不動得于真實。此處不動得于如實。此處不動得一切種智坐。善男子。一坐者即是法坐。菩薩不動搖故名為一坐。善男子。具此十事。是名菩薩一坐法。  
　　善男子。菩薩復有十法名一受食。何等為十。不貪食。不染著食。以言食足一切不受蘇油黑石蜜阿摩勒汁甘蔗汁及諸果汁。時非時都不飲食。見他飲食而不生惱常一受食。菩薩設有患苦。若為命難善法留難。當爾之時不生疑悔。作藥想服。善男子。具此十事。是名菩薩一受食法。  
　　善男子。菩薩復有十法。名為阿練若處。何等為十。久習梵行。善解毗尼。諸根具足。具足多聞。廣博多智。除去我見。譬如獐鹿。不肥不瘦。心常厭惡。樂處閑靜阿練若處。云何久修梵行。善男子。菩薩摩訶薩。于佛法中出家學道。三業清凈凈持禁戒善知諸法。善知威儀行止之處。來去坐臥盡依法律。于如來法中上中下坐教戒威儀能教禪法。如此之法已自體解不從他受。知義知出要。知坐知出罪。避諸毀犯精勤修戒。少有所犯譏呵懺悔隨所犯處及以不犯悉能了知。若犯重事乃至中下。悉能分別受報輕重近遠。諸根具足依阿練若處。所依之處不為他惱。常樂乞食。往返不近不遠。近清凈水不污不濁。多諸林樹無恐怖處花果具足。遠離惡獸多諸龕窟。往返不難寂靜第一。菩薩如此處。晝誦三遍夜亦三遍。聲不高下善守諸根心不散亂。深信歡喜能憶偈句。善取因相除去睡眠。王若王等若諸王子。婆羅門剎利及余人民。往至菩薩阿練若處。比丘唱言。善來大王可坐此處。彼若坐時菩薩共坐。彼若不坐菩薩不坐。彼王根若不定應當贊嘆。大王善得大利。王之國界多諸持戒沙門婆羅門住王界中。不為惡臣盜賊之所惱害。王若利根柔和善順堪為法器。當為種種說法。若不樂種種說法。當為說五欲無常令知厭惡。若不樂厭惡。當復為說諸佛有大慈悲威德自在之所行處。剎利婆羅門邑主長者及以國人隨宜為說。如是多聞堪法器者。即便為說種種之法。聞已信受心生悅樂皆令歡喜。多聞廣博故無煩惱起善修對治。能除我見故不生怖畏。智辯具足故無大眾畏。勇猛無難具如是事。能得阿練若處安止而住。繼心厭惡樂獨靜處。猶如野鹿常在山林。阿練若比丘不如野鹿恒懷驚怖。譬如野鹿見人避走以畏死故。菩薩摩訶薩亦復如是。于憒鬧處一切男女悉皆遠離。何以故。令我心亂遠離定故。不得厭惡修于功德復樂寂靜。我今不應染近憒亂令失定心住阿練若處善男子。具此十事。是名菩薩阿練若處。  
　　善男子。菩薩復有十法名樹下止處。何等為十。不近聚落依止樹木而住。不近于饒棘刺處依止而住。不近摩樓陀蘭草之處依止而住。不依枯葉處住。不依猿猴處住。不依鳥樔窟處住。不依惡獸處住。不依盜賊危難處住。菩薩所依止處。無諸恐怖令心悅樂。善男子。具此十事。是名菩薩樹下止處。  
　　善男子。菩薩復有十法。名為露地坐。何等為十。春秋冬夏不依墻壁住。亦不依樹下住。不依蘘草[卄/積]住。不依山掩處住。不依河岸住。不作障寒具。不作障風具。不作障遮雨具。不作遮熱具。不作障露具。菩薩在于露地而身有病形體羸弱。應至僧坊。便作是念。如來為遮諸結使故說于頭陀。我今雖在僧坊當斷除結使。我今雖在僧坊中不生貪著心。我不為己身。但為僧坊檀越成諸功德故常作露地想。具此十事。是名菩薩露地而坐。  
　　善男子。菩薩復有十法名冢間坐。何等為十。隨所住處多厭惡心。常修死想啖殘想血涂想青淤想膖脹想燒然想解散想骨想。冢間坐者常修慈心。生利益想憐愍眾生。凈持禁戒威儀不闕終不食肉。何以故。不遠冢間有諸非人及惡鬼神。以食肉故心皆厭賤。無喜見者常作惱害。冢間比丘往至僧坊先禮佛塔。卻禮上坐與諸下坐。談論語說立住而去。不坐僧祇旃蓐。何以故。為護惜僧物故。如凡夫愚人鄙賤冢間。設若有人。施于床敷請命使坐。問言。為是汝己有。為是僧有觀前人意不生悔心然后始坐。心生下劣如旃陀羅子。善男子。具此十事。是名菩薩冢間坐法。  
　　善男子。菩薩復有十法。名常坐不臥。何等為十。不為苦身故常坐。不為苦心故常坐。不為止睡故常坐。不為疲極故常坐。為滿足菩提故常坐。欲使心專一故常坐。欲使向正道故常坐。欲坐道場為得菩提故常坐。欲利益眾生故常坐。為斷一切結使故常坐。善男子。具此十事。是名菩薩常坐不臥。善男子。菩薩復有十法。名為隨敷坐。何等為十。不貪著敷故隨敷而坐。不自安敷亦不使他敷。不作形相使他敷。敷若草若枯樹枝葉隨在上坐。若有蟻子蚊蚋蠅蚤毒蝎之處。即時舍去不住于中。若欲臥時右脅而臥。足足相疊善斂衣服不令解散。若睡眠時當系心。明相作必起。意不著睡眠以為喜樂。右脅臥時若有疲極。終不更轉左脅而臥。為調和四大常不離善。善男子。具此十事。是名為菩薩隨敷而坐法。  
　　善男子。菩薩復有十法。名成就禪。何等為十。多修不凈觀。多修慈心。多修十二因緣。多修離過患法。多修于空。多修無相。多修習禪。多修不悔恨持戒完具。善男子。云何多修不凈觀。菩薩獨處閑靜默然攝意。厭惡現前正身端坐。支節完具深心喜悅。結加趺坐作是思惟。如人飲食美味好漿及余粗澀。是諸美味及不美味。皆依此身變成不凈。膿血臭穢悉皆可惡。一切眾生貪嗜美味心恒樂著。我今當愿依佛正法如實之相觀察此身。不可染著亦不厭離速求涅槃。是名菩薩多觀不凈。云何菩薩多修慈心。如上染處端身獨坐寂靜思惟。眾生多有嗔恚。便生惱害作諸不善。若有眾生與我等者。云何來世自生怨恨。如是眾生我當方便斷其嗔恚。作如是念深心思惟不但口說。云何菩薩多修十二因緣。眾生多起貪欲嗔恚。有如是等皆因緣生。假使余法一切皆從因緣而起。云何智者見如是相。一剎那頃從因緣法皆悉是空。不應為此而自毀害。云何菩薩多修離過患法。若自生過尋能除斷。見他過患深入舍心。云何尋自除患。患者于諸佛不生信敬心。于法僧所亦不生信敬心。于戒不生信敬心。于和上阿阇梨時類宿舊有智者邊上中下坐亦不生信敬心。自高己身卑下他人。于五欲所心樂趣向背舍涅槃。我見眾生見壽者見人者見。計有虛空起于斷見。深著有想起于常見。于賢圣所背舍遠離親近凡愚。遠離持戒者親近破戒者。近惡知識遠離善知識。誹謗經法常生不信。聞諸深義心生驚畏。懈怠懶墮。于修法所輕而不為。意志下劣無有言辯。應不疑處返生疑惑。于可疑處而不生疑。為五蓋所覆。幻惑諂詭睡眠所覆。貪著利養世間名稱。愛樂種姓恃于居業。愛著徒眾遠離正法。樂俗談話舍離禪思。見善不欣聞惡貪樂。而心不肯親近出家。但念親近年少婦女童男童女。不悕阿練若處。食不知量。不親近有智師友善人。不知誦習經行時節。亦不知所應行來往返之處。于微細戒而作輕心。輕于小惡視瞻不端。舉動輕躁恒作左法言語粗獷。于好惡色心皆貪著。好喜嗔恚不修慈心。于苦眾生不生憐愍。見病苦者亦不厭惡聞死不驚。常處熾然不求出要。不觀察身不守禁戒。不觀己身。可作不可作。可覺不覺。可思不思。非道為道。道為非道。未得謂得。若少營福便多封著而心錯亂。于大功德終不修行。謗毀摩訶衍。誹謗聲聞。誹謗樂大乘者。誹謗樂小乘者。亦生誹謗譏呵于戒。為戒斗諍。為人剛強言常粗惡。而自貢高無懷慚色。不知羞厭躁惡粗弊言辭不遜。好喜綺語常行惡口。多諸妄語調戲無度。有如是等過。為離此過患法。離一切調戲。修習空定。多修空故處處觀察體性悉空。能觀空智此亦是空。作是觀已。系心無相觀內外法。不得身相亦不得系念相。爾時不見系心。于身亦不得身相。亦不得外相。亦不得念外相。去除外相身相亦除。除斷內眼心樂善法。修道增廣次第不斷。常念定慧修功德本。正觀諸法如實深義。是名為慧善攝亂意。歡喜無悔。是名為定。何以故。凈持戒故菩薩能凈持戒。必成就禪戒具足禪道。是故持戒具足名為修禪。善男子。具此十事。是名菩薩善修禪法。  
　　善男子。菩薩復有十法。名持修多羅。何等為十。為守護法聞則能持。不為財物飲食故持。為紹三寶種佛法不斷。不為利養故持。為使摩訶衍廣流布故持。不為恭敬利養故持。無救眾生為作救護故持。不為名稱贊嘆故持。為苦惱眾生使得樂故持。為令眾生得慧眼故持。為求聲聞者令得聲聞道故持。為修摩訶衍成就摩訶衍故持。為成一切種智故持。不為求下乘故持。善男子。具此十事。是名為菩薩持修多羅。  
　　善男子。菩薩復有十法。名為律師。何等為十。善解毗尼所起因緣。善解毗尼甚深之處。善解毗尼微細之事。善解毗尼此事得彼事不得。善解毗尼性重戒。善解毗尼制重戒。善解毗尼制起因緣。善解聲聞毗尼。善解辟支佛毗尼。善解菩薩毗尼。善男子。具此十事。是名為菩薩善持律師。  
　　善男子。菩薩復有十法。名善知威儀。善知可行不可行處。善知行法。善知威儀舉止。何等為十。善學聲聞戒。善學辟支佛戒。以善學故威儀具足。威儀具足故。不可行處終不往彼。不應往方亦不往彼。非時不行。沙門所行處行。不可行處不行。是故威儀具足。沙門婆羅門所譏呵處亦終不住。以是故沙門婆羅門無譏呵者。亦能教他修行如是威儀禁戒。以是義故威儀具足。寂滅威儀。無諂誑威儀。善男子。具此十事。是名菩薩威儀進止所行具足。  
　　善男子。菩薩復有十法。名除嫉妒。何等為十。自行布施亦教他人行布施。贊嘆布施法。見他布施心生隨喜。為說法要贊嘆彼人。令使歡喜終不生念。但施于我莫施于彼。愿一切眾生皆得施利。所須具足皆得快樂。得世間利樂。得出世利樂。我今勤為眾生修無上道。為欲利益故。云何當起嫉妒之心。善男子。具此十事。是名菩薩能除嫉妒。  
　　善男子。菩薩復有十法。能為眾生起平等心。何等為十。為一切眾生作修福因緣。令一切眾生心無嫌恨。不使一切眾生起于嗔忿。為一切眾生故布施持戒忍辱精進禪定智慧。為一切眾生故發一切種智心。為一切眾生故自滿一切種智心。皆不生二想。所作功德與一切眾生悉皆共之。緣一切眾生以為境界。如是思惟時。能速成就菩薩之法。速成就菩薩法故。能觀生死如火熾然。自乘此法能出生死。亦使眾生得濟苦海。皆起等心不生增減。善男子。譬如長者唯有六子其心愛著。于諸子中悉皆平等。為設方便。然諸子等幼小無智。不能行來不識善惡。其家火起。是諸小兒各在異處。善男子。而此長者寧可作心。此子應出彼不應出。此子先出彼應后出。除蓋障菩薩白佛言。不也世尊。何以故。是長者等心于子無差別故。善男子。菩薩亦復如是。于諸眾生心皆如子。愚小無智。于生死摩竭熾然世界。是諸子等各處六道。菩薩隨應成就。皆悉拔濟。咸令得出置寂滅處。善男子。具此十事。是名菩薩于一切眾生得平等心。  
　　善男子。菩薩復有十法。名善供養佛。何等為十。以法供養于佛。以救拔濟眾生供養于佛。以教化眾生令立諸善供養于佛。常與一切眾生利供養于佛。不舍愿行供養于佛。不舍菩薩所行供養于佛。言行相應供養于佛。心無疲厭供養于佛。不舍菩提供養于佛。不以財施供養于佛。何以故。善男子。如來法身不待財施供養。惟以法施供養為上。以具足供養利益眾生。令得安樂常獲善利。善男子。若不能利益眾生。放舍善法所作疲厭。好喜妄語志意下劣。心生疲惓離菩提心。有如是等不能為諸眾生而作利益。何以故。菩薩要依眾生修諸功德。乃至成阿耨多羅三藐三菩提。若無眾生。終不能成阿耨多羅三藐三菩提無上正覺為具佛道。以法供養為最第一。不以財施為真供養。善男子。具此十事。是名菩薩能善供養。  
　　善男子。菩薩復有十法。名摧伏憍慢。何等為十。菩薩或時出家作是思惟。父母眷屬已舍出家。猶如被棄壞爛死尸。云何于中當起憍慢。我今剃除須發。毀形向道節身知足。著壞色衣改先所好。修出家法舍俗威儀。云何當起憍慢之心。剃頭持缽而行乞食。作乞丐想不應憍慢。當自卑下如旃陀羅子。我今乞丐由他濟命。云何憍慢而自毀傷。是故思惟摧伏憍慢。我今受乞食法為他所賤。人與食時如似舍棄。如是思惟云何憍慢。我今于一切眾生。恒如和上阿阇梨想。應加謙敬摧伏憍慢。我與諸同學同梵行者。善護威儀常念順行。不應到于非律儀處。當使諸同梵行者見我歡喜。如此思惟時摧伏憍慢。我未曾得行佛法今得修行。于嗔恚惱害眾生中當念忍辱。如是思惟時摧伏憍慢。善男子。具此十事。是名菩薩摧伏憍慢。  
　　善男子。菩薩復有十法名為信敬。何等為十。善根深厚宿殖德本。得于正見不隨他信不歸依他。志性恒正不為虛妄。其心質直無有諂曲。利根智慧功德具足。除諸陰蓋其心清凈。常依善知識遠離惡知識。摧伏憍慢。聞深妙法能善諦受。終不顛倒妄解如來甚深法藏威德自在。善男子。具此十事。是名菩薩能多信敬。  
　　爾時除蓋障菩薩白佛言。世尊。我今于如來大威德所。愿說少法令我得聞。善男子。汝今善聽。當為說之。如來要法威德少分。善哉世尊。愿為演說。佛言。如來大慈等與一切眾生樂。若于一眾生起慈心時。乃至十方眾生亦復如是。遍一切眾生界。亦滿虛空界。無能遍知如來甚深境界邊際。如來有大悲心。不與聲聞辟支佛共。如來于一眾生起于悲心。乃至一切眾生亦復如是。為作利益。如來大悲無有邊際。非諸二乘所能究竟。善男子。如來說法不可窮盡。能于一時普為十方眾生說法。若一劫。百千萬億劫。無量阿僧祇劫。作如是說。一切眾生無有能知如來說法邊際本末。假使無量眾生一時問難。而如來于一念中。各隨其類一音能答。然如來辯才無有窮盡。如來有無量阿僧祇禪定三昧之所行處。善男子。假使一切眾生皆得十住。各各皆入無量三昧。于百千劫中各入異定。如是經無量劫。猶不能盡知如來三昧境界。如來又作無量阿僧祇應身。令一切眾生應受化者。悉見如來皆現其前。于一念頃一一色相皆生信解各有差別。如來又復一時皆現其前。隨其所應而為說法。令諸眾生悉皆受行。善男子。如來天眼所見境界無量無邊。非肉眼所見。是天眼境界。如來于一念中悉皆見之。如觀掌中阿摩勒果。如來天耳所聞境界無量無邊。如上天眼。一切眾生異類音聲。隨其大小。于一念頃悉分別知。如來復有無量無邊無礙智慧。無與等者不可為譬。一切眾生若心念所知。隨其根性種種差別。如來于一剎那頃悉分別知。隨彼眾生各各所念各各所作。隨造善惡所得業報。如來能以三達無礙智慧。于剎那頃悉分別知。善男子。如來常在禪定。何以故。如來終無忘念。如來諸根無有錯謬。如來斷一切結使其心寂靜。若雜結使其心散亂離清凈法。如來已離一切業習。塵垢永盡無漏無為。于法自在。一切三昧三摩提無量境界已度彼岸。如來常在三昧。常一威儀乃至涅槃。如來于無量百千億劫修集所得。無有眾生能思惟分別知其量者。除蓋障菩薩白佛言。世尊。如來不從阿僧祇劫積集功德耶。佛言不爾。何以故。善男子。菩薩不能思議如來境界。如來境界不可思量。但為淺近眾生。說三阿僧祇修集所得。菩薩而實發心以來不可計數。除蓋障菩薩白佛言。世尊。若眾生久修善根。植諸業行除去蓋障。多有信解近于阿耨多羅三藐三菩提。得聞如來無量威德。聞是法已歡喜信樂。況復受持讀誦書寫供養為人廣說。如是之人。不久亦當得大威德堪任法器。佛言。如汝所說。如是如是。如此眾生。為佛所護久種善根。親近諸佛聞佛有大威德。善男子善女人。而于其中不生疑惑。善男子善女人心不錯亂。不錯亂故思惟如來有大威德。深生殷重信樂之心。七日七夜著鮮凈衣。恭敬供養。專念如來大功德寶。心不移易必得見佛。若不滿七日乃至一日一夜。命終之時亦得見佛。除蓋障菩薩白佛言。世尊。頗有眾生于如來所說不信受者。佛即答言。善男子有。或有眾生聞佛所說。不肯信受深生惱害。于說法者生惡知識想。以是因緣身壞命終墮于地獄。善男子。若聞如來有大威德。生世尊想生大師想。如此之人。已于前世得聞如來無量功德。以是因緣今復續聞。即自思惟。我等先身必曾從佛聞如此法。爾時如來。即出廣長舌相自覆其面。其舌廣長踰于發際乃至覆頭。覆頭已復覆其身。覆身已覆師子座。又覆菩薩聲聞緣覺護世四天王梵天帝釋。遍覆一切無量大眾。佛還攝舌相告諸大眾。善男子等。如是舌相無虛妄耶。善男子。若信是事長夜安隱得諸利樂。說是語時。八萬四千眾生得無生法忍。無量眾生遠塵離垢得法眼凈。無量眾生未發菩提心者。皆發阿耨多羅三藐三菩提心。  
　　佛復告除蓋障菩薩言。善男子。菩薩復有十法。名滿世間善。何等為十。雖說于色而于實諦不見有相。亦不著色相。受想行識亦復如是。雖說于地而于實諦不見有相。亦不著地相。水火風空識亦復如是。雖說于眼而于實諦不見有相。亦不著眼相。雖說鼻舌身意法而于實諦不見有相。亦不著意法等相。雖說有我而于實諦不見有相。亦不著我相。眾生壽者命者丈夫人。而于實諦不見有相亦不取著。但世諦假施設有。第一義諦則不可得亦不取著。世諦假施設有。第一義諦無有體相亦不取著。世流布中而有佛法差別。若于實諦亦無佛法善惡之相。但世諦中而有菩提。第一義諦則無菩提亦無取著。善男子。假施設法名為世諦。終不說世諦為第一義諦。善男子。菩薩摩訶薩。善于世諦不名為善于第一義諦。善男子。具此十事。是名菩薩滿世間善。善男子。菩薩復有十法。名為善說第一義諦。何等為十。成就無生法忍。成就滅法。成就不壞法。非造作法。是究竟法。非處所法。無言語法。無調戲法。是寂滅法。是賢圣法。何以故。善男子。第一義諦不生不滅。非壞非所作亦非盡。非文字亦非調戲所得。善男子。第一義諦非言語道。法相寂滅賢圣之所證覺。善男子。第一義諦非壞敗相。諸佛出世及不出世法相常爾。以是因緣故。菩薩剃除須發。信家非家出家學道。正信出家身服袈裟著壞色衣。精勤修道如救頭然。舍諸虛妄志求實法善男子。若無實法則虛出家。諸佛如來亦虛出世。以是因緣有真實法。善男子。具此十事。是名菩薩善解第一義諦。  
　　善男子。菩薩復有十法。名為善知十二因緣。何等為十。善知體相空。善知剎那法。善知不堅法。善知如影如水中月如呼聲響。善知法如幻。善知法如電。善知法如焰。如因緣生法此悉是空。一剎那頃不堅法。如是乃至因緣生法。此法生亦見生。住亦見住。異壞亦見異壞。菩薩如是思惟。以何因緣生以何因緣滅。菩薩復更思惟。因無明故能生諸法。無明力故諸法得出。一切諸法無明為導。一切諸法依止無明。依無明故能生于行。依行故生識。識因緣生名色。名色因緣生六入。六入因緣生觸。觸因緣生受。受因緣故凡愚眾生于受少分便起染愛。愛因緣生取。取因緣生有。有因緣生生。生因緣有老死丈夫人老死。死因緣憂悲苦惱眾苦聚集。以是因緣生大苦陰。以深智慧殷勤方便。當斷無明拔無明根。滅于無明。無明相應法一切盡滅。譬如命根盡時諸根都盡。無明盡時。依無明法一切悉盡。無明滅故諸煩惱滅。煩惱滅故生死因皆滅。生死滅故近于涅槃。善男子。具此十事。是名菩薩善知十二因緣。  
　　善男子。菩薩復有十法。名善知我何等為十。菩薩作如是觀察。我生誰家。為是婆羅門家。為是剎利家。為是長者家。為是下賤家。菩薩雖生上族家而無憍慢想。若生下賤處而作是念。我本曾作不善諸業。以惡業故今生下賤家。以是因緣多修厭惡。多修厭惡故欲得出家。既出家已作是思惟。我為何事而求出家。夫出家法為自度脫亦度于彼。以是因緣。不應懈怠而自懶墮。作是思惟。我今出家當何不善。若有少惡速疾除斷。于諸善法深起愛樂歡喜無厭。所未斷惡方便令斷。如是復更觀察。我等出家。云何增廣善法。善法增已當倍愛樂深心歡喜。善法未增當令增廣。我今依怙師僧增廣善法。以是因緣于和上所。若持戒若破戒。若多聞若少聞。若聰明若無智。悉皆恭敬生世尊想。于諸世尊恭敬供養信樂歡喜。于和上所亦復如是。于阿阇梨復生恭敬。我依阿阇梨故善法增廣。菩提法分未滿足者當令使滿。諸結未斷者當令使斷。于阿阇梨復生和上想。供養如前愛樂歡喜。增長右法損減左法。如是左法不令增長。復更觀察。誰是我世尊。一切種智是我世尊。能一切覺。能一切說。救濟世間憐愍眾生具大悲心。是大福田。是我世尊。天人之師。以是因緣。以是相貌應生信敬愛樂歡喜。又復思惟。我得大利遇佛世尊如來制戒。我今寧舍身命終不毀犯如來制戒。是名善受佛教。我今當應從誰受供。如我今者。當從剎利婆羅門聚落城邑受彼供施。令彼果報尊貴富樂。我亦不應虛受人供。如是剎利婆羅門聚落城邑皆作何想。我今思惟。有何功德而施飲食。剎利婆羅門聚落城邑。當念我是沙門作福田想。我今應當具滿沙門所行之道。比丘功德沙門功德。福田凈業宜稱其名。我今處生死中當自拔出。我今已得出家善利。我今初得無上大利。我得出家即是無上大利。我今能稱出家之法。亦是無上大利。我今當勤精進遠離懈怠。亦疾速出生死災患。善男子。菩薩出家常應執念如是思惟。善男子。具此十事。是名菩薩善知于我。善男子。菩薩復有十法。名善知世法。何等為十。于自高人起卑賤想。于憍慢人起恭敬想。于諂曲人起質直想。于妄語人起真實想。于憎惡人起愛樂想。于剛強人起柔軟想。于不忍人起忍辱想。于嗔忿人起慈心想。于苦惱人起悲心想。于多貪人起施與想。善男子。具此十事。是名菩薩善知世法。善男子。菩薩復有十法。名能生凈佛國土。何等為十。持戒清凈無闕戒無嫌戒。于一切眾生心常平等。同其事業具諸功德。遠離名聞贊嘆利養。不染八法深信不疑。勤修精進無有懈怠。攝心禪定無諸錯亂。善修多聞遠離無智。利根聰慧滅除愚闇。于嗔惱眾生恒修慈心。除蓋障菩薩白佛言。世尊。若十事不具能生凈土不。佛即答言。善男子。若能于一事具足無闕。當知十事悉皆清凈。以是義故。名具十事得生凈土。善男子。具此十事。是名菩薩能生凈佛國土。  
　　善男子。菩薩復有十法名胎不染污。何等為十。作諸形像。如來塔寺若有毀壞嚴飾修治。復以諸香泥涂于佛塔如來形像。常以香湯洗浴于如來塔涂掃清凈。于父母所躬自供養。于和上阿阇梨同梵行者。心常恭敬供養不為財利。以此善根回與一切眾生。愿令皆得胎不染污。心常殷重如是思惟。善男子。具此十事。是名菩薩胎不染污。善男子。菩薩復有十法名舍家出家。何等為十。無所受用。于可染處終不親近。背于五欲。除諸愛渴。于如來所制禁戒終不毀犯。少欲知足。衣服飲食床敷臥具。趣得支命終不貪積。于五欲所常生畏怖。恒念厭離修集善法。善男子。具此十事。是名菩薩舍家出家。  
佛說寶云經卷第七  
　　善男子。菩薩復有十法。名為正命。何等為十。心不諂曲。不外現相貌而求利養。不作抑揚顯己異眾。不外弊五欲而心求利養。不取非法財。不取不清凈財。不著利養。不染利養。而常知足。于如法利恒生知足。云何菩薩心不諂曲。不以利養令身口意曲。云何不身諂曲。菩薩不為見檀越故現諸威儀。云何作威儀。見檀越時。低視徐行如貓伺鼠。是名身諂曲。云何口諂曲。菩薩不為利養作柔軟語。作愛語。作庠序語。隨他所愛語。隨他意語。如是等語皆悉不作。云何意諂曲。口說知足而心貪著。佛言。內燒內熱。口言知足心常貪著。若不如是名不諂曲。云何名不外現相貌。菩薩不以見檀越時作諸相貌。我衣服短少。我缽器減少。湯藥臥具減少。菩薩不以見檀越故作如是說。云何名不作抑揚方便鼓動。菩薩口終不言。彼有檀越與我此物為憐愍故受。我今持戒清凈。具足多聞少欲。信心檀越皆樂施給。不作此說者。是名不作抑揚。云何名外弊五欲而心求利養。菩薩終不外現苦行。作五熱炙身拔發自餓。如是等苦而要財利。于他利養不懷憎嫉亦無熱惱。是名不外弊五欲心求利養。云何名不取非法利養。不輕秤小斗欺誑于他受人財物。終不侵欺。云何名不取不清凈財。若有人施佛法僧物及僧祇物。如是之物取為己用。乃至博貿販賣出息生利而自入己如是等物名非法財。菩薩摩訶薩遠離如是等物。是名清凈活命。菩薩若得利養。不生我所想。財利歸己。亦不生能得想。亦不作積聚守護想。常念施與沙門婆羅門父母師長眷屬貧窮乞丐。恒作是想。若須食時當求支命。于諸美味心無染著。若不得時亦不憂惱亦不生熱。不得令彼信心檀越生于不信。若得如法利養皆與僧同。能如是者佛亦印可。諸菩薩眾所不譏呵。亦為諸天常隨贊嘆。同梵行者心無譏嫌。于利養中常生知足得離邪命。善男子。具此十事。是名菩薩清凈活命。  
　　善男子。菩薩復有十法名不疲厭。何等為十。常為眾生久處生死心無疲厭。為眾生故能受生死。于無量苦亦無疲厭。為聲聞人教修禪法不生疲厭。心不輕賤修行覺法不生疲厭。具菩提法不生疲厭。雖求涅槃而不證涅槃。漸深流注至菩提法岸。善男子。具此十事。是名菩薩心不疲厭。  
　　善男子。菩薩復有十法名隨順佛教。何等為十。不住放逸處除諸放逸。善攝其身亦不令身起諸過惡。善攝其口亦不令口起諸過惡。善攝其心亦不使令心起諸過惡。畏后世苦而具一切善法。修行一切善法而斷一切不善法。說一切善法而毀呰一切惡法。毀呰一切惡業修行一切善業。于如來法不說其過。消滅一切諸垢煩惱。守護如來所制圣戒。善男子。具此十事。是名菩薩順如來教。  
　　善男子。菩薩復有十法。名和顏悅色離于顰蹙。何等為十。諸根澄凈。諸根清凈。諸根不闕。諸根離垢。諸根白凈。除于惱害。除諸結使。得不起結使。除嫌恨心。遠離嗔恚。除蓋障菩薩白佛言。世尊。如我解佛所說。諸根清凈故得和顏悅色。和顏悅色故離諸結使。離諸結使故得不顰蹙。佛言。善男子。如是如是。諸根清凈和顏悅色。除諸結使離于顰蹙。善男子。具此十事。是名菩薩和顏悅色離于顰蹙。  
　　善男子。菩薩復有十法名為多聞。何等為十。見生死熾然如實而知。見嗔恚熾然如實而知。見無明闇亂生死熾然如實而知。見一切有為法悉皆無常如實而知。見一切有為法悉皆是苦如實而知。見世間空如實而知。一切法無我如實而知。一切眾生著于調戲如實而知。解一切法從因緣生如實而知。寂滅涅槃如實而知。但從聞思慧不取口語。如是知已。為眾生故深發大悲。勤加修習具于精進善男子。具此十事。是名菩薩多聞。  
　　善男子。菩薩復有十法名持正法。何等為十。法欲壞時有五濁惡起。德薄眾生多住邪道智燈欲滅。無有導師能說正法。諸大修多羅雖有深義無能說者。亦無讀誦受持之者。爾時菩薩見法壞時。能受持經藏。贊嘆讀誦。為人開示分別解說。其中有人聞已生信心樂歡喜。不為財利但欲聽法。于說法者生世尊想于所聞法生甘露想。作不死想。如諸妙藥。不惜身命勤求正法。聞已修行。善男子。具此十事。是名菩薩善能持法。  
　　善男子。菩薩復有十法名法王子。何等為十。以相具嚴身。眾好如妙華。諸根滿足無有缺減。如來所親近法亦能親近。如來所行道亦能順行。如來所解法亦能順解。成熟苦惱眾生。善修學戒。長夜勤行四無量心。于如來所止之城亦能住中。善男子。具此十事。是名菩薩法王之子。  
　　善男子。菩薩復有十法名出過帝釋護世之法。何等為十。于菩提心無有退轉。一切眾魔不能動搖。于一切佛所種諸善根。能入一切甚深法藏。于一切法得平等智。于佛法中不從他信。得清凈智。不共聲聞辟支佛法。住無生忍。出過一切護世之法。善男子。具此十事。是名菩薩出過一切帝釋護世之法。  
　　善男子。菩薩復有十法。能知眾生根性內外結使。何等為十。若體性貪欲如實能知。體性嗔恚如實能知。體性愚癡如實能知。善知煩惱上中下差體性內外如實能知。善知善體性如實能知。善知堅體性如實能知。善知長體性如實能知。善知慘惡體性如實能知。善知一眾生。亦知一切世界眾生體性。善男子。具此十事。是名菩薩善知根性結使內外。  
　　善男子。菩薩復有十法名能成熟眾生。何等為十。應見佛身得度者即現佛身。應見菩薩身得度者即現菩薩身。應見緣覺身得度者即現緣覺身。應見聲聞身得度者即現聲聞身。應見帝釋身得度者即現帝釋身。應見魔身得度者即現魔身。應見梵王身得度者即現梵王身。應見婆羅門身得度者即現婆羅門身。應見剎利身得度者即現剎利身。應見長者身得度者即現長者身。如是等身隨其所應悉為現之。善男子。具此十事。是名菩薩成熟眾生。  
　　善男子。菩薩復有十法名善調順。何等為十。質直柔軟。無諂曲心。無惱害心。無垢污心。常清凈心。無粗獷心。除嗔恚心。除粗惡語。多諸忍辱。能止諍論。善男子。具此十事。是名菩薩能善調順。  
　　善男子。菩薩復有十法名安樂共住。何等為十。正見清凈。具足修行。具足清凈戒。具足諸所行處。應出家法。起煩惱處不于中住。其心調柔于同梵行者。如牛念犢修行平等。常樂菩提第一正道。唯佛為尊不求余神。善男子。具此十事。是名菩薩安樂共住。  
　　善男子。菩薩復有十法名為攝法。何等為十。以施攝眾生。以樂攝眾生。無盡施攝眾生。利益攝眾生。義益攝眾生。說法攝眾生。化導攝眾生。除衰與利攝眾生。同飲食攝眾生。資命所須悉與共之攝眾生。云何施攝眾生。常以法施永濟其苦。是名為施。云何施樂。施食令安無饑渴想。是名施樂。云何無盡施。教修禪定遠離散亂。是名無盡施。云何利益施。教授善法增長信心。是名利益施。云何義益施。教如實法深了空相。是名義益施。云何說法施。依修多羅隨所應聞終不邪說。是名說法施。云何化導施。說如實法無錯謬相。是名化導施。云何名為除衰與利施。勤滅惡法安置善法。是名除衰與利施。云何同飲食施。所有飲食悉與眾共。是名同飲食施。云何名資命所須施。象馬七珍乃至供身眾具雜物盡與眾共。是名資命所須物施。善男子。具此十事法。是名菩薩修行攝法。善男子。菩薩復有十法名為端正。何等為十。寂滅威儀。不詐詭威儀。清凈威儀。人見愛敬威儀。如月威儀。視不厭足威儀。意所悅樂威儀。一切樂見威儀。能使一切歡悅威儀。能使一切信樂威儀。善男子。具此十事。是名菩薩端正。  
　　善男子。菩薩復有十法名可依憑。何等為十。能擁護眾生使離煩惱。能令眾生出于生死曠野崄難。能使眾生出生死魔竭。能為無救眾生作親友處。能為煩惱病眾生而作良醫。無救護者能為救護。無舍宅者為作舍宅。無歸依者為作歸依。無洲渚者為作洲渚。未到者能令作到。善男子。具此十事。是名菩薩常可依憑。  
　　善男子。菩薩復有十法名大藥樹。何等為十。譬如藥樹名曰善見。若有眾生得樹根者而病除愈。有得莖者而病除愈。有得枝者而病除愈。有得葉者而病除愈。有得華者而病除愈。有得果者而病除愈。有見色者而病除愈。有聞香者而病除愈。有得味者而病除愈。有得觸者而病除愈。善男子。菩薩摩訶薩亦復如是。從初發心。為無量眾生有若干種諸煩惱病。有依舍得活。有依戒得活。有依忍得活。有依精進得活。有依禪定得活。有依智慧得活。有見法得活。有聞聲得活。有知味得活。有同事得活。善男子。具此十事。是名菩薩如大藥樹。  
　　善男子。菩薩復有十法名勤修福業。何等為十。常于三寶隨力供養。于病者所施給醫藥。于饑渴者隨施飲食。見裸寒者施其衣服。于和上阿阇梨常恭敬供養信受言教。于同梵行者起迎恭敬禮拜問訊。造作園林池井乃至谷帛施與一切。及家奴婢仆使內外眷屬亦等施之。與持戒沙門婆羅門。常念親近往反恭事。善男子。具此十事。是名菩薩勤修福業。  
　　善男子。菩薩復有十法名為善能作化。何等為十。于一佛國身相不動而能遍諸佛剎問答咨請。于一佛國不動亦能悉遍一切佛國聽受妙法。于一佛國不動能遍供養十方諸佛。于一佛國不動而能遍諸佛國莊嚴菩提悉皆滿足。于一佛國不動而于一切佛國初成佛時坐于道場菩提樹下恭敬供養尊重贊嘆。于一佛國不動能以自身現一切佛土坐于道場現成佛道。于一佛土不動能現一切佛土轉于法輪。于一佛土不動能現一切佛土入于涅槃。于一佛土不動能現一切十方佛土應受化者悉現其身。菩薩得無作神力。于一切十方佛土。不作變化想亦不作變化。隨諸眾生所應見者悉皆現之。爾時除蓋障菩薩白佛言。世尊。云何菩薩能作如是變化。復言。亦不作變化想。亦作不變化。善男子。汝今諦聽我當說喻。譬如日月光照四天下利益世間。能于眾生常作利安。而日月亦不作想。我能照諸眾生有大利益。然諸眾生悉蒙光照。菩薩亦爾。以本善業誓愿因緣。得無作法自然成就故。能不作變化想。亦不作變化。然于一切有利益處悉現變化。善男子。具此十事。是名菩薩變化。  
　　善男子。菩薩復有十法名速疾成阿耨多羅三藐三菩提。何等為十。修行布施令使布施滿足。修行持戒不闕戒。不譏嫌戒。出過聲聞辟支佛戒。清凈戒身滿足。忍辱滿足。精進滿足。禪定滿足。智慧滿足。方便滿足。愿滿足。力滿足。智滿足。過一切聲聞辟支佛。從初地乃至九地菩薩所不能及。善男子。具此十事。是名菩薩速疾得阿耨多羅三藐三菩提。說是經時。三千大千世界六種震動。此三千大千世界中間諸須彌山王。目真鄰陀山摩訶目真鄰陀山。鐵圍山大鐵圍山。寶山黑山。如是諸山悉皆曲躬向伽耶山。何以故。如來自在神通力故。三千大千世界中一切華樹一切果樹一切香樹。皆來曲躬向伽耶山。何以故。如來自在神通力故。無量億那由他百千億諸菩薩。悉脫身上妙衣及諸瓔珞供養如來。神通力故積過須彌若干種衣服瓔珞。無量百千億帝釋護世梵天王等合掌頂禮。曼陀羅華摩訶曼陀羅華散諸佛上。曼殊沙華摩訶曼殊沙華。盧之華摩訶盧之華。以散佛上。百千萬億諸天在虛空中。皆散天衣作眾伎樂。歡喜踴躍出大音聲。各以天華供養于佛。而作是言。佛更出世再轉法輪。眾生有福宿殖德本。于過去佛所久種善根得聞此經。聞之尚難。況復信解書寫受持。爾時無量百千摩睺伽。于此演法出大雷音遍三千大千世界。以種種香汁雨伽耶山。無量百千龍王。在于佛前作眾伎樂。無量百千乾闥婆緊那羅。以柔軟音贊嘆供養繞伽耶山。無量百千夜叉。雨諸蓮華放清涼風。無量百千他方諸佛。皆出白毫相光。供養如來及所說法。出白毫相光。作種種色。青黃赤白紫頗梨色。繞于三千大千世界除一切闇。繞伽耶山從佛頂沒。無量百千婆羅門剎利聚落城邑。香華瓔珞末香衣服繒蓋幢幡以供養佛。說是經時。如是等無量供養。七十二那由他菩薩得無生法忍。無量百千眾生離諸塵垢得法眼凈。無量百千億眾生發阿耨多羅三藐三菩提心。伽耶山神名為無死。與其眷屬皆從坐而起自入宮室。取供養具而供養佛。供養佛已白佛言。世尊。我憶往昔共七萬二千佛。皆在此一伽耶山說是經典。文字章句如今不異。佛言。快得善利。汝等得聞如是寶云經。有一天子作如是念。是伽耶山神。久聞此法。供養七萬二千佛。云何不轉女身。除蓋障菩薩摩訶薩。知彼天子心之所念。白佛言。世尊。以何因緣。無死天神有大神德。聞是法寶供養爾所諸佛。云何不轉女身。佛答言。善男子。為利益眾生故。以何因緣。為不可思議解脫。善男子。我憶過去于算數佛所。見是無死天神。發阿耨多羅三藐三菩提心。無死天神有大威德神通。供養賢劫千佛。于此國土當得成佛。號曰無死阿羅訶三藐三佛陀。佛告無死。今可現汝所成佛國土。爾時無死天神。即入現一切色三昧。現一切色三昧已。此三千大千世界地平如掌皆紺琉璃。一切穢惡諸黑山等悉皆滅沒。處處皆見劫缽之樹眾寶樹眾香樹。處處皆見流泉浴池。八功德水充滿其中。一切惡趣下賤之人悉皆不現。國中無有女人之名。處處皆有蓮華大如車輪。菩薩而在其上結加趺坐。彼無死佛。在蓮華上坐。為諸菩薩演說法要。無量百千億釋梵四天王等圍繞。又有無量百千萬億眾生悉來供養。佛為說法次第諦聽。無死天神。從現一切色三昧起。頂禮佛足。右繞佛已即隱不現。除蓋障菩薩摩訶薩白佛言。世尊。善男子。善女人。作幾許福得聞是經。佛言若人至心善聽此經。憶念受持讀誦書寫廣為人說。佛言。復有善男子善女人。于此三千大千世界百千億劫修行布施。不如善男子善女人信心清凈書寫供養。以清凈心故得福甚多。何以故。財施微少法施廣大。生死眾生于生死中作無量財施。未曾得聞出世法施。若善男子善女人。使三千大千世界眾生皆立十善。復有善男子善女人。聞此正法次第受持讀誦廣分別說。其福亦過于上。何以故。十善果報生此世界故。若善男子善女人。能令三千大千世界眾生。悉得須陀洹果斯陀含果阿那含果阿羅漢果得辟支佛果。設得如是功德。猶故不如聞上一句之義。次第受持讀誦書寫為人廣說。何以故。聲聞辟支佛功德皆從此經出故。因于此經能出一切菩薩。及諸佛出現于世。若讀誦此經次第句義分別解說。即是受持一切佛法。何以故。此經即是一切經母。若不得此經。諸大勝法皆悉不得。此經即是菩薩具戒。一切諸聲聞弟子皆從坐而起偏袒右肩。合掌白佛言。世尊。我等于大生死聞是經故皆得出離。佛言。比丘。如是如是。爾時世尊普告大眾。善男子善女人。若國土方域。有是經典文字章句次第。當知此處即是道場處。即是轉法輪處。即是諸佛大塔像處。有此經處即是世尊。何以故。善男子。法即是菩提。法即是轉法輪。善男子。此法即是佛。供養于法即是供養佛。若有說法法師處。此處即是佛塔。于此法師當生殷重想。善知識想。作示正道想。見是法師應生愛樂信敬歡喜。應起遠迎請令就坐。應當贊嘆善哉善哉快說法要。若一劫若減一劫。若過一劫贊嘆。如是贊嘆猶不能盡。何以故。若人好樂法者。種種贊嘆尊重恭敬。猶不能盡所行之處。假使有人能以血灑地。猶故不名盡心供養。何以故。如此法師則為受持如來一切佛種。如此法師應如師子無異。不應作下劣想。不作毀害心。著凈潔衣深生信敬。得他贊嘆而心不高。亦不起我慢亦不輕他不為財利專心說法。爾時釋提桓因白佛言。世尊。若有世界能說是經文字章句次第之處。我當躬自將諸眷屬。往彼供養擁護法師。佛言。善哉善哉。憍尸迦。是汝應作。爾時除蓋障菩薩摩訶薩白佛言。世尊。此次第所說。當云何名斯經。善男子。此經文字章句次第。當名寶云。亦名寶藏。亦名智燈。亦名除蓋障菩薩之所受持。爾時除蓋障菩薩及諸菩薩。聞已。諸大聲聞帝釋大梵護世天王摩醯首羅并諸天子而為上首。乃至天龍夜叉乾闥婆阿修羅迦樓羅摩睺羅伽無量百千億眾。皆稱善哉善哉。歡喜奉行。  

 上一部：乾隆大藏經·大乘五大部外重譯經·佛說寶雨經十卷  下一部：乾隆大藏經·大乘五大部外重譯經·佛升忉利天為母說法經三卷 



  
乾隆大藏經·大乘五大部外重譯經·佛說寶云經 
  