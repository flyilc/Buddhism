  第0268部～佛說阿阇世王受決經一卷         
   
  
   大乘五大部外重譯經·第0268部   
佛說阿阇世王受決經一卷   
西晉三藏沙門釋法炬譯      
 
 
　　 
 
佛說阿阇世王受決經  
　　聞如是。一時佛在羅閱只國耆阇崛山中。時阿阇世王請佛。飯食已訖佛還祇洹。王與只婆議曰。今日請佛。佛飯已竟更復所宜。只婆言。惟多然燈也。于是王乃敕具百斛麻油膏。從宮門至祇洹精舍。時有貧窮老母。常有至心欲供養佛而無資財。見王作此功德乃更感激。行乞得兩錢。以至麻油家買膏。膏主曰。母人大貧窮。乞得兩錢何不買食。以自連繼用此膏為。母曰。我聞佛生難值百劫一遇。我幸逢佛世而無供養。今日見王作大功德。巍巍無量激起我意。雖實貧窮故欲然一燈為后世根本者也。于是膏主知其至意。與兩錢膏應得二合。特益三合凡得五合。母則往當佛前然之。心計此膏不足半夕。乃自誓言。若我后世得道如佛。膏當通夕光明不消。作禮而去。王所然燈或滅或盡。雖有人侍恒不周匝。老母所然一燈光明特朗。殊勝諸燈通夕不滅。膏又不盡至明朝旦。母復來前頭面作禮叉手卻住。  
　　佛告目連。天今已曉可滅諸燈。目連承教以次滅諸燈。燈皆已滅。惟此母一燈三滅不滅。便舉袈裟以扇之燈光益明。乃以威神引隨藍風以次吹燈。老母燈更盛猛。乃上照梵天。傍照三千世界悉見其光。佛告目連。止止。此當來佛之光明功德。非汝威神所毀滅。此母宿命供養百八十億佛已。從前佛受決。務以經法教授開化人民。未暇修檀。故今貧窮無有財寶。卻后三十劫。功德成滿當得作佛。號曰須彌燈光如來至真。世界無有日月。人民身中皆有大光。宮室眾寶光明相照如忉利天上。老母聞決歡喜。即時輕舉身升虛空。去地百八十丈。來下頭面作禮而去。王聞之。問只婆曰。我作功德巍巍如此。而佛不與我決。此母然一燈便受決何以爾也。只婆曰。王所作雖多心不專一。不如此母注心于佛也。乃更往請。佛宿敕諸園監。各令晨采好華。早送入宮至中。佛便晨出祇洹徐徐緩行。隨道為人民說法。投日中至宮。有一園監持華適出園巷。正與佛會于大道之衢。聞佛說經一心歡喜。即以所持華悉散佛上。花皆住于空中當佛頭上。佛即授決曰。汝已供養九十億佛。卻后百四十劫汝當為佛。號曰覺華如來。其人歡喜。即時輕舉身升虛空。來下作禮畢。即更自念。我王為人性大嚴急。故宿敕我齋戒將華當以供佛。而我悉自以上佛。空手而往必當殺我。便徑歸家置空華箱于戶外。入告婦言。我朝來未食。王今當殺我急為具食。婦聞大惶懅曰。王何故相殺。便為婦本末說之。婦即出。至窖下具食。天帝釋便以天華滿空箱中。婦持食還。見戶外箱中華滿如故光色非凡。即以告夫。夫出戶視。知是天花心大歡喜。止不復食便持華入。王適出迎佛。道與王相逢。王見華大好世間希有。即問監曰。我園中大有此好華乃爾。而汝前后不送上。汝罪應死寧知之不。監曰。大王園中無有此華。臣朝早將園華道路逢佛。不勝歡喜。盡以上佛。即授與我決。知當殺故過家索食。比其頃出視空箱中。復見此華。必是天華非園所有。今我生既卑賤。為王守園。拘制縣官不得行道。一已授決。正爾而死。必生天上。十方佛前無所拘制。可得恣意行道。王若相殺我無所在也。王聞授決。便生慚怖。肅然毛豎。即起作禮。長跪懺悔。佛至宮飯食已訖。咒愿而去。王復問只婆曰。我前請佛而老母受決。今日設福而園監受決。我獨何故初無所獲。心甚于悒。當復宜作何等功德耶。只婆曰。王雖頻日設福。但用國藏之財。使人民之力。心或貢高意或嗔恚。故未得決。今宜割損身中自供之具。并脫瓔珞七寶珠環以作寶華。當與夫人太子并力合掌。自就功勤一心上佛。佛照王至誠必得決也。于是王減徹廚膳晝夜齋戒。脫身上諸寶。合聚諸師曰前作華。王及夫人太子皆自著手。至九十日所作悉成。敕外駕當往上佛。傍臣白言。聞佛前到鳩夷那竭國。已般泥洹也。王聞心大悲號。涕淚哽咽曰。我故至心手作此華。佛雖般泥洹。我故當赍詣耆阇崛山。以上佛坐處展馳我意也。只婆曰。佛者無身亦無泥洹。亦不常住無滅無在。惟至心者為得見佛。佛雖在世間無至心者為不見佛。大王至誠乃爾。佛雖般泥洹往必見佛。便至耆阇崛山中。見佛且悲且喜。垂淚而進。頭面作禮以七寶華前散佛上。華皆住空中化成寶蓋正當佛上。佛便授與王決曰。卻后八萬劫劫名喜觀。王當為佛。佛號凈其所部如來。剎土名華王。時人民壽四十小劫。阿阇世王太子。名旃陀和利時年八歲。見父授決甚大歡喜。即脫身上眾寶以散佛上曰。愿凈其所部作佛時。我作金輪圣王得供養佛。佛般泥洹后我當承續為佛。其所散寶化為交露帳正覆佛上。佛言。必如汝愿。王為佛時必當作金輪圣王。壽終便上生兜率天上。壽盡便下作佛。在藥王剎土教授。佛號栴檀。人民壽命國土所有。皆如凈其所部。佛時授決適竟王及旃陀和利。前為佛作禮便[火*霍]然不見佛所在。  

 上一部：乾隆大藏經·大乘五大部外重譯經·佛說銀色女經一卷  下一部：乾隆大藏經·大乘五大部外重譯經·采華連王上佛受決經一卷 



  
乾隆大藏經·大乘五大部外重譯經·佛說阿阇世王受決經 
  