  第0159部～諸法本無經三卷         
   
  
   大乘五大部外重譯經·第0159部   
諸法本無經三卷   
隋天竺三藏法師阇那崛多譯      
 
 
　　 
 
諸法本無經卷上  
　　復次婆伽婆游于王舍鷲聚山中。與大比丘眾五百人俱。菩薩九萬二千。所謂莊嚴瑩飾菩薩摩訶薩。師子游步菩薩摩訶薩。無礙焰凈光德威王菩薩摩訶薩。迷留山頂音王菩薩摩訶薩。愛笑無垢光菩薩摩訶薩。出光蔽日月光菩薩摩訶薩。最勝無垢持冠菩薩摩訶薩。出威蓮華開身菩薩摩訶薩。梵自在音菩薩摩訶薩。象戲師子王意菩薩摩訶薩。金光凈無垢威菩薩摩訶薩。柔軟觸身菩薩摩訶薩。金莊嚴相開身菩薩摩訶薩。百光休摩羅力菩薩摩訶薩。寂根威儀寂行菩薩摩訶薩。地最上王菩薩摩訶薩。天言辭鳴音菩薩摩訶薩。法力自在寂靜游行菩薩摩訶薩。德威無垢身菩薩摩訶薩。曼殊尸利菩薩摩訶薩。如是等上首九萬二千菩薩。  
　　爾時師子游步菩薩摩訶薩。見是菩薩等集。從坐而起整理衣服。一肩郁多羅僧伽作已。右膝著地向佛合掌。即以歌頌而問佛義。  
　　無我無命無育法　　無邊名稱為我宣 
　　寂靜極寂常寂然　　如是此眾最勝者 
　　諸見云何是菩提　　憍慢嗔恚及嫉妒 
　　欲體云何是菩提　　為說導師無邊稱 
　　涅槃若無無煩惱　　行界云何是菩提 
　　其體無二佛亦然　　為我演說大悲者 
　　諸法云何畢竟脫　　涅槃相似解脫同 
　　云何當復等虛空　　無礙無著無處系 
　　迦羅頻伽梵天音　　無垢光明金光色 
　　清凈光音無邊德　　當為說法畢無塵 
　　云何諸蓋等菩提　　云何欲是菩提體 
　　法非法道云何一　　無垢清凈等虛空 
　　若無有數無無數　　已滅度法云何是 
　　菩提若無無著者　　遍智云何亦復無 
　　是作非作無有諍　　取及不取并無體 
　　眾生于中不曾有　　法中障礙亦復無 
　　于中無戒復無忍　　破戒亦復無一處 
　　定之與智如是無　　無智及智無所得 
　　云何是法凈無垢　　而無所有等虛空 
　　心于一時無得處　　無心云何而是法 
　　于中知見無所有　　無有念修亦無證 
　　于中亦復無所斷　　眾生云何空界同 
　　于中法體是一行　　于中無生亦無轉 
　　發起及生無所有　　如是等法勝人說 
　　于中無學無羅漢　　緣覺亦復無所有 
　　求菩提者不可得　　此法無來亦無去 
　　于中無住亦無處　　亦無有去亦無來 
　　無來去法復云何　　如彼須彌住不動 
　　于中無想亦無色　　色體云何是菩提 
　　色與菩提無有二　　如是法體勝人演 
　　于中無空無無相　　無有染著無無著 
　　名與無名法云何　　言道猶如于山響 
　　于中無生無惱者　　于中亦復無無生 
　　無有已滅亦無遮　　諸法云何是一行 
　　于中無天亦無龍　　無緊那羅夜叉等 
　　于中泥犁無所有　　無有所趣及眾生 
　　若說導師最勝法　　若說惡意諸外道 
　　此二云何是一行　　諸字如是皆入一  
　　爾時世尊贊師子游步菩薩摩訶薩言。甚善甚善。希有善家子。汝今所問。乃至諸世不能信受。諸天等世當住迷惑。善家子。汝今不須問是因緣。善家子。初業菩薩于此非地。謂空見者。無相見者。無愿見者。無生見者。無有見者。無相貌見者。涅槃見者。佛陀見者。菩提見者。善家子。初業菩薩前不應說此法。何以故。諸善根斷必有是處。于佛菩提則行非道。若墮斷常。不知如來以何意義而說此法。如是語已。師子游步菩薩摩訶薩。復白佛言。說婆伽婆。說修伽多。世尊。若有未來菩薩摩訶薩。空見者。無相見者。無愿見者。無生見者。無有見者。無相貌見者。涅槃見者。佛陀見者。菩提見者。于空無相言說境界。染著言說以字為凈。言道為勝重于名利。彼聞如來說是無名字法已。當舍諸見。當知諸法是一相道。如眾生信如信說法。巧方便中彼當善學。雖說少欲知足減省。而皆不信為凈。雖說在眾過惡。而信諸法遠離。雖贊說獨一無間無雜。而亦不信為凈。雖贊說發菩提心。而亦知心自性菩提。雖贊說廣修多羅。而信諸法是廣。雖贊說于菩薩。而信聲聞獨覺及佛無有別異。雖贊說陀那。而善通達陀那平等。雖贊說尸羅。而善通達尸羅本性。雖贊說羼帝。而于盡滅無生法等善通達見。雖贊說毗梨耶。而善擇諸法不發。雖贊說第耶那三摩地。三摩撥帝說三摩地。出生百千俱致三摩地門。而知見本性三摩般那。雖贊說般若數千種相。而善通達智及無智。本性自體善擇諸法。說毀欲過不見一法可染。說毀嗔過不見一法可惡。說毀癡過。而信諸法離癡無礙。雖為眾生顯說泥犁畜生閻摩世等過惡。而亦不見泥犁畜生閻摩世等。彼等如眾生信如信說法。當信一行。所謂信空。信無相。信無愿。信無生。信無所有。信無相貌。大德世尊。但當說之。彼不可思巧方便句。于中若諸聲聞獨覺及初乘發行菩薩摩訶薩等。皆非其地。唯除信深一行菩薩摩訶薩等。  
　　如是語已。世尊復告師子游步菩薩摩訶薩言。善家子。彼若然者。汝宜善聽正念善思。當為演說。師子游步菩薩摩訶薩言。如是世尊。我當正聞。爾時世尊。說此伽他。  
　　若欲當覺妙菩提　　彼莫分別貪欲過 
　　諸法常是貪自性　　若知是者得勝尊 
　　貪嗔及癡不可得　　亦無已得今得者 
　　諸法皆與虛空等　　若知是者得勝尊 
　　見及不見常一行　　僧非僧二是一等 
　　于中無佛無妙法　　若知是者得世智 
　　猶如丈夫于夢中　　得菩提已教眾生 
　　于中無道無眾生　　如是自性即諸法 
　　菩提坐處無可得　　彼無可得亦無有 
　　明無明二是一相　　若知是者得導師 
　　說眾生性是菩提　　菩提性即諸眾生 
　　眾生菩提二不一　　若知是者得人上 
　　猶如丈夫善覺幻　　彼幻化現無邊種 
　　于中所現畢竟無　　惑亂眾生數非一 
　　貪欲嗔恚與幻等　　諸此煩惱各如幻 
　　凡夫皆念我染恚　　彼癡亂心惡趣行 
　　于中無有貪恚癡　　于中亦無異煩惱 
　　幻等法體分別已　　如是凡夫煩惱然 
　　若無煩惱無眾生　　于中無佛無當有 
　　此無生法分別已　　凡夫念我當作佛 
　　既無有佛無佛法　　眾生亦無一處見 
　　若知法體似虛空　　彼速當作人上者 
　　若求菩提彼無覺　　彼遠菩提如天地 
　　若知法體等于幻　　彼速當作人上者 
　　若分別戒彼無戒　　若見持戒則破戒 
　　戒破戒二是一相　　若知是者作導師 
　　猶如丈夫于夢中　　受用欲事生歡喜 
　　癡亂分別想婦女　　于中婦女常是無 
　　破戒持戒如夢性　　凡夫分別此二種 
　　于中無戒無破戒　　若知是者作導師 
　　著名此是凡夫覺　　以彼不知聲自性 
　　若覺此名非是名　　彼當得于勝妙忍 
　　有諸眾生誓作佛　　以說告于余人知 
　　住言為凈無修行　　彼即普閉菩提道 
　　于威儀中取乖錯　　喜言重說彼無知 
　　不以言凈覺菩提　　以彼不知法自性 
　　雖于空法常顯說　　而喜斗諍惡意生 
　　何有菩提及佛法　　乃是說嗔無智者 
　　嗔忍二種是一相　　若知是者不分別 
　　眾生自性彼不知　　生諸過惡是凡智 
　　自言眾生我皆愛　　我作勝尊脫眾生 
　　被動彼即生嗔惡　　以有惡心不與語 
　　恒喜斗諍求他過　　而復贊說此忍心 
　　亦說諸法皆是空　　意中貢高求錯失 
　　于食貪著無智者　　晝夜思念于欲事 
　　彼等來入村邑已　　說我當脫諸眾生 
　　諸眾生中我悲轉　　我于眾生有利益 
　　是類法體雖顯說　　而著害心常惡意 
　　然我未聞亦未見　　有悲而復有害心 
　　各各共作破瘡已　　而求阿彌多由國 
　　恒伽河沙如是有　　常得毀辱及打罵 
　　不能堪忍諸惡事　　不至彼土人牛王 
　　土即非土若能知　　空土猶如空自性 
　　不念土及土功德　　當至彼土人牛王 
　　說我能忍諸惡事　　我于菩薩教師想 
　　然我未聞亦未見　　教師想所而生惡 
　　各各相毀所有行　　著乞食家及友家 
　　說是我所成熟者　　于中莫令余人入 
　　我能脫汝莫親余　　其彼無有清凈行 
　　雜鬧游行是無智　　于菩提利彼未有 
　　晝夜如是作三時　　當禮諸佛及菩薩 
　　莫求彼所有錯失　　如欲行導常修行 
　　若見喜于欲事樂　　彼所錯失亦勿求 
　　如此久必當觸證　　最勝菩提無邊德 
　　當漸次學漸次作　　不可一時佛即成 
　　多劫俱致那由多　　我著鎧甲非今日 
　　莫以分別分別欲　　我觸菩提如欲性 
　　無此煩惱當不生　　若能信此得勝忍 
　　觀此諸聲即非聲　　無字法體便已入 
　　如是聲類諸法體　　當不生欲亦無嗔 
　　于欲及嗔觀無生　　應知此二無有字 
　　此二唯可以名轉　　字若無有于中無 
　　若知諸辭即一辭　　名亦不生本非有 
　　我之所說外道說　　是類法體彼不知 
　　說此諸法以聲言　　而法及聲不可得 
　　能入諸法一相道　　無上勝忍便觸證 
　　莫分別忍莫不忍　　莫分別嗔莫欲渴 
　　此等無生常解知　　當得世親人中勝 
　　東西南北諸方中　　恒伽許沙如是有 
　　一一沙顆人民置　　若所有土多無邊 
　　諸寶滿中施最勝　　無邊百劫過于上 
　　若有聞此修多羅　　如此福德當無數 
　　求此菩提出家已　　彼所我當付此經 
　　必速得于最勝忍　　經無邊門此當說 
　　于陀羅尼不難得　　當得俱致那由經 
　　利智辯才彼當得　　少動多知疾得解 
　　即得無邊樂說辯　　諸佛皆與彼辯才 
　　說修多羅寶非一　　無邊辯說彼當有  
　　爾時師子游步菩薩摩訶薩而白佛言。大德世尊。說此伽他。幾許眾生聞作利益。如是語已。佛告師子游步菩薩摩訶薩言。善家子。見此眾集論不。答言。我已見婆伽婆。我已見修伽多。已過算數。于此說法集會。滿虛空中天龍夜叉乾闥婆阿修羅伽留荼緊那羅摩睺羅伽。及余諸世界中眾生。亦皆聞此說法。如是語已。佛告師子游步菩薩摩訶薩言。善家子。說此法時。九十八千天子無生法中得忍。九十二千夜叉阿耨多羅三藐三菩提心生。三十六千龍阿耨多羅三藐三菩提心生。五百比丘增上慢意未得得想。彼等聞此說五慢法。信解諸法一相道已。無所受故。漏心解脫。于彼菩薩數中六十二千菩薩信解諸法無障礙已。無生法中得忍。何以故。善家子。此法說中最上。善家子。如我于作燈如來應正遍知所。現前信解諸法一相道已。我于彼時。然后無生法中得忍。善家子。若得諸六波羅蜜。若復聞此法本稱量一等。善家子。菩薩摩訶薩因此道故滿足六波羅蜜。我如是說。何以故。善家子。若有菩薩。恒河沙等劫行施護戒具忍發勤入定修智。于此法道以不知故。諸有善根還復滅盡。善家子。汝看提婆達多。如是善根具足有三十相。彼雖如是善根具足。而更斷諸善根遂墮泥犁耶中。于此法道以不知故。善家子。以是因緣。當知如諸善根斷者。于此法道以不知故。善家子。于先過去阿僧祇劫。復過無數廣大無量不可思不可量。過已復過。于彼時節有佛出世。名迷留上王如來應正遍知明行具足善逝世間解無上士調御丈夫天人教師佛婆伽婆。彼如來壽量九十九俱致那由多百千歲。彼世界名金焰影。其彼佛土皆用金作。亦以三乘令眾生涅槃。何者為三。所謂聲聞乘。獨覺乘。菩薩乘。彼如來第一集會。聲聞有八十俱致那由多百千。彼皆阿羅漢。諸漏已盡應作者作。所作已辦棄舍重擔。得到自利盡諸有結。以平等智得善解脫。第二集會。比丘有七十俱致那由多百千。第三集會。比丘有六十俱致那由多百千。第四集會。比丘有二十五俱致那由多百千。又倍上數比丘尼集。又倍上數憂波塞迦集。又倍上數憂波斯迦集。又倍上數諸菩薩集。彼諸菩薩具足無生法忍。巧出無邊三摩地道。得無邊門總持。轉不退轉法輪。何況初乘發行菩薩。于中復有無量無數獨覺乘者。善家子。于彼時節。彼佛有無量無數無算諸聲聞眾。善家子。彼金焰影世界。若樹若柱。彼皆七寶所成。彼樹出如是聲。所謂空聲。無相聲。無愿聲。無生聲。無所有聲。無相貌聲。彼出如是等聲。于中如是等聲出時。彼諸眾生其心解脫。彼如來滅度千歲正法住已。彼聲亦不復出。善家子。彼迷留上王如來應正遍知。勸請說法比丘名凈善行。令其說法爾乃滅度。善家子。彼時復有說法比丘名善行意。其人具足善凈戒聚。復得世間五通勝智。亦能轉誦毗那耶藏。彼比丘復有嚴熾苦行。信樂廉儉領眾說教。彼安立住處已于中止住。彼之徒眾善住戒聚。信樂頭多功德及以減省。彼比丘亦發勤行而離于菩提心。彼有余菩薩眾。亦教以威儀道。令其相應。見有所得而行教化。取諸行無常。取諸行苦。說諸行無我。彼無巧慧。于菩薩行亦無善巧。彼比丘雖爾而善根具足。又彼說法比丘凈善行者。善知眾生各各別根。彼所有眾。不重頭多功德及以減省。乃于無所得忍善巧方便。善家子。爾時說法比丘凈善行者。與其徒眾到善行意比丘住處止宿。然亦以時數數入村。愍眾生故。村中食業作已而出。彼令多百千家已作凈信。彼之徒眾亦善化導。到眾生所為其說法。令多百千眾生建立阿耨多羅三藐三菩提。若善行意。所有徒眾喜樂修定不數入村。爾時善行意比丘。于凈善行說法者及徒眾邊。不凈心生而言。此是懶墮比丘常數入村。即鳴犍遲集比丘眾。自作制住。汝等一莫入村。向凈善行所有徒眾。作如是言。汝等不善知行不少言語。何因汝等數數入村。諸佛世尊贊嘆許可住阿蘭拏。汝等莫到他家。汝等應住思惟定樂。善家子。爾時凈善行比丘。所有徒眾于善行意比丘所制言教。不順其轉復數入村。為成熟眾生故。善家子。時彼比丘從村出已。彼善行意比丘復鳴犍稚集比丘眾。作如是言。汝等若更入村。于此住處不得共住。善家子。時凈善行說法者。護彼比丘故。于自徒眾告言。汝等一莫入村。時彼村中所有眾生。是彼比丘所成熟者。彼等不見諸比丘故。悉懷熱惱善法損減。善家子。時凈善行說法者。彼三月過已。從住處出到別住處。及共徒眾復入村城國邑王都。入已為諸眾生說法。善家子。時善行意比丘。復見凈善行說法者數入村家。亦見彼眾本性威儀入他家中。彼復唯有不凈心生。今此比丘惡戒破戒。自身既爾徒眾亦然。此禿何有菩提。唯是詐誑。便告多人作如是言。此比丘雜行去菩提遠。貴重利養染著他家。善家子。爾時善行意比丘于他時死。然其死時。以于彼邊不凈心生。作業熟故墮阿毗至大泥犁耶中。經九十九俱致百千劫在大泥犁耶中。所有大泥犁耶苦皆具受已。于六十三百千生中常得誹謗。于三十三百千生中行出家已還退在俗。以彼余業障故。于無垢焰如來應正遍知教中出家。壽量既長。于俱致百千歲如救頭然發勤修行。猶未曾得隨順道忍。復多百千生中闇鈍。以彼余業故。善家子。彼時說法比丘名凈善行。汝莫異見。何以故。不動如來即是。彼時說法比丘名凈善行。善家子。彼時說法比丘名善行意。汝莫異見。何以故。我身即是。彼時說法比丘名善行意。我于彼所乃至微細方便。于中不凈心生已。作此業障墮大泥犁耶中。善家子。有如是微細業障。善家子。若有菩薩不欲如是業障者。于第二菩薩所諸修行中不應違背。諸作業中皆當信順。應生如是心。我不知他心。眾生所行是亦難知。善家子。如來見是義故。說如是法于富伽羅。富伽羅所不應選擇。唯我能選擇富伽羅及余似我者。善家子。若欲自護不應選擇。有所行者不于他所而作遮礙。此如是相。當于佛法勤作相應。晝夜勤念與法相應。善家子。發行深心菩薩。不應復于他所而作遮礙。當勤隨順相應修行。善家子。假使三千大千世界眾生。若有菩薩令彼安立十善業道。若有菩薩獨到閑處。乃至一彈指頃信諸法一相道。若問若共議。若說若教誦。若自誦。此生福德過多于彼。何以故。善家子。菩薩摩訶薩因此道故得凈業障。諸眾生中遠離愛憎。速到遍智。  
諸法本無經卷中  
　　爾時曼殊尸利童真而白佛言。佛說業障凈者。世尊。菩薩云何業障當凈。佛言。曼殊尸利。若有菩薩見于諸法無業無報。彼當到業障凈。復次曼殊尸利。若有菩薩即于欲際而見實際。彼當到業障凈。嗔際癡際即見實際。彼當到業障凈。復次曼殊尸利。若有菩薩。見諸眾生即涅槃界。彼當到業障凈。何以故。曼殊尸利。彼以順見業障得凈。曼殊尸利。于四圣諦不如實見。有四倒心眾生。于不實流轉不能超過。如是語已。曼殊尸利復于佛所白言。世尊為說。眾生云何當有所見。而于流轉不能超過。佛言。曼殊尸利。眾生著我我所故。于流轉不能超過。何以故。曼殊尸利。若見自他彼有業行。曼殊尸利。凡夫小兒眾生以無聞故。不知諸法畢竟滅度。彼于自他而有所見。見已作三種業身語及意。彼于無有有取。分別我貪我嗔我癡。彼若如來教中出家。當作是念。我具戒我凈行。我當過流轉。我當得涅槃。我當解脫苦。彼復分別此法善此法不善。此法漏此法無漏。此法知此法斷。此法證此法修。所謂苦應知。集應斷。滅應證。道應修。彼復分別諸行無常。諸行苦。諸行熾然。我于諸行應當走出。彼如是觀察生時。即于和合想念而有厭舍。此相先行。彼作是念。此苦應知。若此諸法所應知者。彼作是念。我應斷集。彼于諸法羞慚厭怖。彼作是念。此集應斷。若此諸法所羞厭者。彼作是念。滅應證道應修。彼法分別已復知于滅。彼作是念。此是彼滅應證。若此諸法所應證者。彼作是念。我應修道。彼便獨到閑處。思念諸法得舍摩他滅于思念。彼得舍摩他故。于諸法中其心自然開敷涼潤。轉生羞慚不喜樂心。彼作是念。我脫諸苦于上更無所作。自謂是阿羅漢。作如是知。彼欲死時見受生處。則于佛菩提中有疑惑不正意。彼以心墮疑惑故。死已當墮諸大泥犁耶中。何以故。墮無生諸法中分別故。于佛菩提有毀害心。爾時曼殊尸利童真復白佛言。世尊。云何當見四圣諦。佛言。曼殊尸利。若見諸行無生。彼即知苦。若見諸行無起。彼即斷集。若見諸法畢竟滅度。彼即證滅。若見諸法無有。彼即修道。曼殊尸利。若如是見四圣諦。彼不分別此法善此法不善。此法當知。此法當斷。此法當證。此法當修。所謂苦應知。集應斷。滅應證。道應修。何以故。若諸凡夫小兒染恚癡處。于中見彼諸法無生無有不實分別所系。如是見已。彼于法中無取無舍。見諸欲嗔癡等。皆如虛空自性。彼于諸三界中無所著。于諸三界彼見無生。見諸三界如幻如夢如響如影。于諸善不善法。見其如焰。見彼欲界即涅槃界。見嗔恚界即涅槃界。見愚癡界即涅槃界。彼見諸法如是自性。便于諸眾生中遠離愛憎。何以故。彼于諸法不見若愛若憎。心等虛空。亦不見佛及以法僧。彼既不見諸法。便于法中無處作疑。既不作疑則無有取。既無有取則無有生便當涅槃。曼殊尸利。上座須浮帝。知如是法故。不來禮如來足。何以故。彼尚不見自身。何況當見如來。無有是處。  
　　爾時曼殊尸利童真復白佛言。世尊。云何當見四念處。佛言。曼殊尸利。于未來世當有比丘。彼于不凈身中隨順身觀。說為念處。生滅受中隨順受觀。說為念處。見心乃是生法滅法。于是心中隨順心觀。說為念處。彼如是說。若有圓想彼則非有。若有法想彼亦非有。于是法中隨順法觀。說為念處。如是語已。曼殊尸利復白佛言。世尊。四念處更云何熏修。佛言。不須曼殊尸利。如來所說別意難知。曼殊尸利白言。大德世尊。但當為說薰修念處。佛言。曼殊尸利。若見其身等如虛空。此是身中隨順身觀念處。曼殊尸利。若不得受內外兩間。此是受中隨順受觀念處。曼殊尸利。若知其心唯有名量。此是心中隨順心觀念處。曼殊尸利。若不得諸善不善法。此是法中隨順法觀念處。曼殊尸利。如是應見四念處。曼殊尸利復言。世尊。云何當見圣八分道。佛言。曼殊尸利。若見諸法無不平等無二亦不作二。此是正見。曼殊尸利。若見諸法不分別。不種種分別。不普分別。無所見故此是正分別。曼殊尸利。若見諸法不可言說。言說平等善薰修故。此是正語。曼殊尸利。若見諸法無作無作者。不得作者故。此是正業。曼殊尸利。若于諸法不聚不散。正住活命。此是正命。曼殊尸利。若于諸法不起不發行故。此是正精進。曼殊尸利。若諸法中皆不作念。念業已離亦不追憶。此是正念。曼殊尸利。若見諸法本性入定無散亂無攀緣。不可得故。此是正定。曼殊尸利。如是應見圣八分道。  
　　曼殊尸利復言。世尊。云何當見五根。佛言。曼殊尸利。若信諸法不生。以本性不生故。此是信根。曼殊尸利。若諸法中心不發遣。以近想遠想離故。此是精進根。曼殊尸利。若于諸法不作念意。以攀緣性離故念不系縛。此是念根。曼殊尸利。若于諸法不念不思。如幻不可得故。此是定根。曼殊尸利。若見諸法離生離無智。本性空故。此是慧根。曼殊尸利。如是應見五根。  
　　曼殊尸利復言。世尊。云何當見七覺分。佛言。曼殊尸利。若見諸法無有自性。不作念意。此是念覺分。曼殊尸利。若選擇諸法已不得善不善無記。以不成就故。此是擇法覺分。曼殊尸利。若于三界不取不舍。以知界想壞故。此是精進覺分。曼殊尸利。若諸行中不系于喜。以知喜不喜壞故。此是喜覺分。曼殊尸利。若諸法中其心止息。此是止息覺分。曼殊尸利。若知諸法心不可得。隨順覺故。此是定覺分。曼殊尸利。若諸法中不依不住不著不縛。不見諸法而得于舍。此是舍覺分。曼殊尸利。如是應見七覺分。曼殊尸利。若有如是見四圣諦。四念處。圣八分道。五根。七覺分。我當說彼名為度者。名為到彼岸者。名為到陸地者。名為得安隱者。名為得無畏者。名為抖擻塵者。名為無所有者。名為無欲惱無障礙者。名阿羅漢。名為盡漏者。名為作所應作所作已辦者。名為離重擔者。名為得自利者。名為盡有結者。乃至名為心皆自在得勝彼岸者。名為沙門。名為婆羅門。名為能度者。名為度鞞陀迦者。名為輸嚧帝疑夜者。名為佛。名為佛子。名為奢迦子。名為踏破刺棘者。名為除卻塹者。名為度塹者。名為拔箭鏃者。名為離熱惱者。名為比丘。名為圣者。名為滿足幢者。曼殊尸利。比丘具足如是忍者。則能凈施。應得諸天世等供養。是故曼殊尸利。比丘欲不虛食國人食者。欲破摩羅者。欲超過流轉者。欲順到涅槃者。欲解脫苦者。欲作諸天世等凈施福田者。于此法中應當勤習相應。說此言時三十二千天子法中證見。彼以曼陀羅華。摩訶曼陀羅華。而散于佛。說如是言。大德世尊。若說此法耳得聞者。彼于如來教中。是善出家。何況聞已信解為緣如實奉行。世尊。彼等眾生乃至若聞此說。當得無增上慢。  
　　爾時曼殊尸利復白佛言。大德世尊。為說陀羅尼句。以是陀羅尼故。當令菩薩得無著辯。無一聲中而有怖畏。于佛法中出生諸法。信解諸法是一相道。如是語已。佛告曼殊尸利童真菩薩言。曼殊尸利。以彼因緣汝當善聽。今說法門。名雞羅句及種子句。以是法門故。令諸菩薩于諸法中當得明照。速于無生法中得忍。曼殊尸利言。云何名雞羅句種子句法門。佛言。曼殊尸利。諸眾生一心是種子句。曼殊尸利言。世尊。何因是種子句。佛言。曼殊尸利。諸眾生心皆無所有攀緣。不可得故。彼是此種子句。曼殊尸利。諸眾生心皆同一量。是種子句。曼殊尸利言。世尊。何因是種子句。佛言。曼殊尸利。諸眾生心如虛空量。入于無著平等行故。彼是此種子句。曼殊尸利。諸眾生一眾生是種子句。曼殊尸利言。何因是種子句。佛言。曼殊尸利。說諸眾生唯是其一。畢竟不生遠離于名。一異不可得故。彼是此種子句。曼殊尸利。欲是雞羅句。曼殊尸利言。世尊。何因是雞羅句。佛言。曼殊尸利。欲不可動于法界住。以不住故。彼不動搖本性離故。彼是此雞羅句。曼殊尸利。嗔是金剛句。曼殊尸利言。世尊。何因是金剛句。佛言。曼殊尸利。嗔不可破亦不可斷。如彼金剛不破不斷。如是如是。曼殊尸利。諸法亦皆不破不斷。諸事不成就故。彼是此金剛句。曼殊尸利。癡是智句。曼殊尸利言。世尊。何因是智句。佛言。曼殊尸利。即此諸法轉滅于智。遠離無智。如彼虛空非智具足。亦非無智具足。如是如是。曼殊尸利。諸法非智具足。亦非無智具足。智與無智及所應知。本性寂靜故。彼是此智句。曼殊尸利。色是雞羅句。曼殊尸利言。世尊。何因是雞羅句。佛言。曼殊尸利。如彼天帝門橛不動不搖。以善住故。如是如是。曼殊尸利。諸法于法界住。以不住故。彼亦無去無來無取無舍。亦不于他有所行作。以住無住處故。彼是此雞羅句。曼殊尸利。受是寂靜句。曼殊尸利言。世尊。何因是寂靜句。佛言。曼殊尸利。諸受本性寂靜。不內不外。不東方不南方。不西方不北方。不下方不上方。不十方中。曼殊尸利。若樂受在內者。眾生應一向樂。曼殊尸利。若苦受在內者。眾生應一向苦。曼殊尸利。若不苦不樂受在內者。眾生應一向癡。曼殊尸利。是故諸受不內不外。不東方不南方。不西方不北方。不下方不上方。不十方中可得。是故諸眾生等皆似草本及壁。本性不生不滅故。彼是此寂靜句。曼殊尸利。想是種子句。曼殊尸利言。世尊。何因是種子句。佛言。曼殊尸利。分別起想不如實生。空拳相似如焰自相。本性離故。彼是此種子句。曼殊尸利。行是種子句。曼殊尸利言。世尊。何因是種子句。佛言。曼殊尸利。不正思惟故而生于行。諸數已離無數過數。如芭蕉實。曼殊尸利。如芭蕉實畢竟自無。以不可得本性不生。如是如是。曼殊尸利。諸法本性自離名。已離故。彼是此種子句。曼殊尸利。識是種子句。曼殊尸利言。世尊。何因是種子句。佛言。曼殊尸利。識如幻相不生不出。空無相無自性無狀貌如虛空。以五指托畫故。彼是此種子句。曼殊尸利。色是種子句。曼殊尸利言。世尊。何因是種子句。佛言。曼殊尸利。不生諸色故。曼殊尸利。如影雖見而無所有。如是如是。曼殊尸利。諸色雖見而無所有。唯迷惑眼。唯迷惑心。虛妄不實法故。彼是此種子句。曼殊尸利。聲是種子句。曼殊尸利言。世尊。何因是種子句。佛言。曼殊尸利。諸法無種種無種種相。曼殊尸利。諸聲無二所有語道。亦如山鳴響故。彼是此種子句。曼殊尸利。香是種子句。曼殊尸利言。世尊。何因是種子句。佛言。曼殊尸利。諸法不嗅本性頑鈍等于虛空。鼻香嗅者不可得故。彼是此種子句。曼殊尸利。味是種子句。曼殊尸利言。世尊。何因是種子句。佛言。曼殊尸利。味界即不可思。味不可識遠離于識。本來自性離故。彼是此種子句。曼殊尸利。觸是種子句。曼殊尸利言。世尊。何因是種子句。佛言。曼殊尸利。諸法不可觸著。如虛空離故。善壞身故。觸不起作故。觸自離故。彼是此種子句。曼殊尸利。法是種子句。曼殊尸利言。世尊。何因是種子句。佛言。曼殊尸利。諸法無心離心。自性不成離名離相。如法界本性故。彼是此種子句。曼殊尸利。地是種子句。曼殊尸利言。世尊。何因是種子句。佛言。曼殊尸利。諸法無堅無軟虛妄和合。人以為堅。彼是此種子句。曼殊尸利。水是種子句。曼殊尸利言。世尊。何因是種子句。佛言。曼殊尸利。諸法無濕無雜無膩。如炎網故。彼是此種子句。曼殊尸利。火是種子句。曼殊尸利言。世尊。何因是種子句。佛言。曼殊尸利。諸法無暖無熱其已舍離。自性寂靜無實無生。以顛倒分別故。彼是此種子句。曼殊尸利。風是種子句。曼殊尸利言。世尊。何因是種子句。佛言。曼殊尸利。諸法無著無礙無急行無自性。風道已過不吹動故。彼是此種子句。曼殊尸利。佛是種子句。曼殊尸利言。世尊。何因是種子句。佛言。曼殊尸利。諸法不作覺者。不覺不隨順覺不等覺。以覺離故。彼是此種子句。曼殊尸利。法是種子句。曼殊尸利言。世尊。何因是種子句。佛言。曼殊尸利。諸法不斷不破離斷離破。無名無相離名離相。亦無自性。語道已過故。彼是此種子句。曼殊尸利。僧是雞羅句。曼殊尸利言。世尊。何因是雞羅句。佛言。曼殊尸利。不住圣眾如法界際。持戒破戒平等故。定亂平等故。智無智平等故。解脫煩惱平等故。于諸法中無所安住。以處非處不可得故。彼是此雞羅句。曼殊尸利。諸法境界是雞羅句。曼殊尸利言。世尊。何因是雞羅句。佛言。曼殊尸利。諸法如虛空境界。不可思境界。諸境界斷無諸事物。其中空虛斷。不可得故。彼是此雞羅句。曼殊尸利。諸法無攀緣。是雞羅句。曼殊尸利言。世尊。何因是雞羅句。佛言。曼殊尸利。諸法無住處無依倚故。彼是此雞羅句。曼殊尸利。諸法不破是雞羅句。曼殊尸利言。世尊。何因是雞羅句。佛言。曼殊尸利。諸法不可見。以無色不可見故。不可斷不可破。不可得不可著。不可解脫故。彼是此雞羅句。曼殊尸利。諸法不取不舍是雞羅句。曼殊尸利言。世尊。何因是雞羅句。佛言。曼殊尸利。諸法等歸于如等合法界。彼不起取彼不舍出。不求不愿諸愿已斷。本性寂靜等虛空故。彼是此雞羅句。曼殊尸利。諸法無咎是雞羅句。曼殊尸利言。世尊。何因是雞羅句。佛言。曼殊尸利。諸法無垢亦無所有。清凈光顯最善清凈。如虛空清凈故。罪不可得故無咎。彼是此雞羅句。曼殊尸利。諸法無住處。是雞羅句。曼殊尸利言。世尊。何因是雞羅句。佛言。曼殊尸利。諸法無事寂靜無住持故。彼是此雞羅句。曼殊尸利。諸法無學是雞羅句。曼殊尸利言。世尊。何因是雞羅句。佛言。曼殊尸利。諸法無學。彼不應學。不應修。不應思。不應念。不應住。不應發。不應行。不應斷。不應證。不應說。不應顯。不應求。不施設名。不開不淺。不生不滅。不洗非不凈。不分別說。不眾言說。不攀緣。不執取。不脫不棄不舍。何以故。曼殊尸利。諸法畢竟已舍。本性不取常是棄舍。彼非智所行。非無智所行故。彼是此雞羅句。  
諸法本無經卷下  
　　爾時曼殊尸利童真復白佛言。世尊。我欲說雞羅句。佛言。曼殊尸利。汝可辯說。曼殊尸利言。世尊。諸眾生得到菩提。是雞羅句。佛言。曼殊尸利。何因是雞羅句。曼殊尸利言。諸法不到不普到。不順到已離到。非證時非不證時。過智離到故。彼是此雞羅句。世尊。諸眾生得到遍智。是雞羅句。佛言。曼殊尸利。何因諸眾生得到遍智。是雞羅句。曼殊尸利言。世尊。諸種諸處無諸眾生。順到遍智自性故。名得到遍智。世尊。其遍智者。無有得到相應現住。何以故。世尊。眾生自性即遍智故。彼是此雞羅句。世尊。諸眾生具足遍智。是雞羅句。佛言。曼殊尸利。何因是雞羅句。曼殊尸利言。世尊。諸法無自離自。無自性等順至于如。遍智本性一性相故。彼是此雞羅句。世尊。諸眾生無量具足是雞羅句。佛言。曼殊尸利。何因是雞羅句。曼殊尸利言。世尊。諸眾生過算離數。若如是知彼不可量。如虛空量故。彼是此雞羅句。世尊。諸眾生菩提場是雞羅句。佛言。曼殊尸利。何因是雞羅句。曼殊尸利言。世尊。菩提場者是何句義。佛言。曼殊尸利。菩提場者諸法寂靜場。諸法無生場。諸法無所有場。諸法不可取場。諸法無自性場。曼殊尸利。此是菩提場句義。曼殊尸利言。世尊。諸眾生不常入此場耶。佛言。如是如是。曼殊尸利。曼殊尸利言。世尊。以此因緣。諸眾生菩提場是雞羅句。世尊。諸眾生得忍是雞羅句。佛言。曼殊尸利。何因是雞羅句。曼殊尸利言。世尊。諸眾生是無盡法無滅法不生法。名相已離順入平等忍故。彼是此雞羅句。世尊。諸眾生無著辯是雞羅句。佛言。曼殊尸利。何因是雞羅句。曼殊尸利言。世尊。若諸眾生有如是辯。彼于十方皆無所有。無著無障平等順到。世尊。諸辯已離。自相不住故彼無所著。世尊。以此因緣彼是此雞羅句。世尊。諸眾生得陀羅尼。是雞羅句。佛言。曼殊尸利。何因是雞羅句。曼殊尸利言。世尊。諸眾生想持。諸眾生色聲香味觸等。不實顛倒分別取相故。彼是此雞羅句。世尊。諸眾生慈心是雞羅句。佛言。曼殊尸利。何因是雞羅句。曼殊尸利言。世尊。諸眾生非眾生本性不嗔。于嗔與慈而不分別。平等得到故。彼是此雞羅句。世尊。諸眾生大悲具足。是雞羅句。佛言。曼殊尸利。何因是雞羅句。曼殊尸利言。世尊。諸眾生本性無作及無作者。如來平等不過大悲。自性具足故。彼是此雞羅句。世尊。諸眾生得三摩地。是雞羅句。佛言。曼殊尸利。何因是雞羅句。曼殊尸利言。世尊。諸眾生本性入定。無散亂無略攝無異緣。本性不生畢竟入定。攀緣離故。世尊。若諸眾生因于攀緣而有識知。彼攀緣中則無有識。何以故。世尊。其攀緣識念念速滅故。彼是此雞羅句。佛言。曼殊尸利。諸眾生不種種分別思覺耶。曼殊尸利言。諸思覺何處住。佛言。于中住虛空界。曼殊尸利言。世尊。虛空界有散亂耶。佛言。曼殊尸利。虛空界無散亂。曼殊尸利言。世尊。諸眾生不行虛空界耶。佛言。如是曼殊尸利。曼殊尸利言。世尊。若虛空界如彼諸眾生如。若諸眾生如彼虛空界如。然世尊諸眾生如虛空界如。此無有二。無二相故。彼是此雞羅句。世尊。諸佛貪欲具足是雞羅句。佛言。曼殊尸利。何因是雞羅句。曼殊尸利言。世尊。諸佛順入貪欲平等。無染離染舍離諍競。不過貪欲平等順覺。貪欲自性故。世尊。貪欲即是菩提。何以故。世尊。順覺貪欲自性說名菩提故。彼是此雞羅句。世尊。諸佛嗔惡具足是雞羅句。佛言。曼殊尸利。何因是雞羅句。曼殊尸利言。世尊。佛說諸有為行過惡者。諸佛安住嗔惡平等。順覺嗔惡自性故。說名嗔惡具足。彼是此雞羅句。世尊。諸佛愚癡具足是雞羅句。佛言。曼殊尸利。何因是雞羅句。曼殊尸利言。世尊。諸佛能脫愚癡諸名諸著。安住愚癡平等。順覺愚癡自性故。彼是此雞羅句。世尊。諸佛身見具足是雞羅句。佛言。曼殊尸利。何因是雞羅句。曼殊尸利言。世尊。諸佛安住身見。于諸法中不入不出亦不入出。畢竟安住無住相故。順覺身見不生不出。無自性故。彼是此雞羅句。世尊。諸佛邪見具足是雞羅句。佛言。曼殊尸利。何因是雞羅句。曼殊尸利言。世尊。諸佛示現有為是邪。示現不實。示現離如。示現有為是空無虛妄法。順覺邪見自性相故。彼是此雞羅句。世尊。諸佛住顛倒得菩提。世尊。諸佛住諸蓋。住五欲。住欲住嗔住癡。得菩提。是雞羅句。佛言。曼殊尸利。何因是雞羅句。曼殊尸利言。世尊。住處者即無住處句。佛言。曼殊尸利。無住處者是何句義。曼殊尸利言。世尊。無住處者難住及以動震。即是凡夫小兒。又諸佛善住欲平等故。嗔平等故。癡平等故。五欲平等故。諸蓋平等故。顛倒平等故。彼住欲自性處。如是證覺阿耨多羅三藐三菩提。彼住嗔癡五欲功德。諸蓋顛倒自性處。如是證覺阿耨多羅三藐三菩提。是故諸佛住顛倒蓋五欲三毒。證覺阿耨多羅三藐三菩提。是雞羅句。如是語已。佛告曼殊尸利童真言。曼殊尸利。若復有人。問汝如來應正遍知。諸不善法斷諸善法具足。如是問時。汝何發遣。曼殊尸利言。世尊。若復有人如是問我。如來應正遍知。諸不善法斷。諸善法具足。世尊。彼如是問時我作如是說。汝先親近善友勤作方便相應。莫一法合亦莫作離。莫取莫放。莫攀緣。莫不攀緣。莫依莫住。莫棄莫掌。莫聚莫求莫愿莫見。一法為勝。若小若最勝。彼后當知如來境界。不思境界。離境界。斷境界法。佛言。曼殊尸利。汝作如是解說。是何發遣。曼殊尸利言。世尊。我作如是解說。無有一法可發遣者。世尊。佛坐菩提場已有法若生若滅可見不。佛言。不然曼殊尸利。曼殊尸利言。世尊。若法無生無滅。彼有善法具足不善法具足耶。佛言。不然曼殊尸利。曼殊尸利言。世尊。若法不生不出。彼無善法具足不善法具足。彼何所知。何所斷。何所修。何所證。何所見道。爾時上虛空中十千天子。聞此佛及曼殊尸利童真說已。即散憂波羅花。撥陀摩華。拘目陀華。奔荼梨迦華。曼陀羅華。摩訶曼陀羅華。禮佛及曼殊尸利童真足已。如是說言。世尊。無著尸利。此謂曼殊尸利。世尊。無二尸利。此謂曼殊尸利。世尊。無有尸利。此謂曼殊尸利。世尊。無余尸利此謂曼殊尸利。世尊。如尸利。實際尸利。法界尸利。勝尸利。最勝尸利。無上尸利。無上上尸利。無等尸利。無等等尸利。世尊。此謂曼殊尸利童真。如是語已。曼殊尸利童真告彼天子言。止止天子。莫分別我。我不見一法若勝若劣若最勝若妙。又天子。汝若說言曼殊尸利者。我欲尸利彼是我曼殊尸利。我嗔尸利彼是我曼殊尸利。我癡尸利彼是我曼殊尸利。如是說者。名為正說。何以故。天子。我不過欲。不過嗔。不過癡。天子。諸凡夫小兒有行有到。諸菩薩無一處法中有行有到。天子言。曼殊尸利。諸菩薩不到佛法不行十地耶。曼殊尸利言。天子。于意云何。幻人心心數法行十地耶。天子言。曼殊尸利。如是幻人本無住處。何處于地復有行到。曼殊尸利言。如是天子。諸法喻幻彼無行踐。無他處到。無用力行。無自主行。天子言。曼殊尸利。汝不當覺菩提耶。曼殊尸利言。天子。于意云何。凡夫小兒貪欲繞住。能坐菩提場具足遍智不。天子言。曼殊尸利。汝豈復貪欲繞住是凡夫小兒耶。曼殊尸利言。如是天子。我欲繞住。我嗔繞住。我癡繞住。我是外道。我是邪行。天子言。曼殊尸利。以何義意說如是言。我欲繞住。我嗔繞住。我癡繞住。我是外道。我是邪行。曼殊尸利言。天子。我所有繞住無有住處。于十方中無欲嗔癡。自性住處故。以無住處相應故。天子言。曼殊尸利汝云何是外道。曼殊尸利言。天子。我于外道無所行到。彼因緣故我是外道。天子言。曼殊尸利。汝云何是邪行。曼殊尸利言。天子。我知諸法是邪不實不如。但是分別。彼因緣故我是邪行。爾時十千天子。于曼殊尸利童真邊。聞此說已。無生法中得忍。彼得忍已說如是言。世尊。若彼眾生善此金剛句光明到耳者得勝利。何況聞已。信解為緣受持讀誦。修習演說如所說行。世尊。彼于諸法中當得無著辯才。及得明照善說一相諸法。于佛法中相續不斷。顯示諸法皆是佛法。  
　　爾時眾中復有天子。名蓮華游戲智通。來集會坐。爾時蓮華游戲智通天子。而白佛言。世尊。宜說十種音聲入智。于后世時五十歲中。菩薩聞如是等法已。不驚不怖不畏于諸法行。當知入行不疑不惑。如是語已。佛告蓮花游戲智通天子言。止止天子。何須問如是處。此音聲入門。初業菩薩不能知覺思惟稱量共議。善家子。此法說時。亦不得于初業菩薩前說。何以故。說意難知故。天子。音聲入門。菩薩如恒伽河沙等劫。若彼不如實言訶罵。彼于其中無嗔礙心。又復恒伽河沙等劫。若得凈心好意供養尊重。諸樂因緣衣食臥床病緣藥等諸事。彼于其中亦無順愛心生。善家子。如阿羅漢漏盡。于諸順愛住處法中。終不生愛。于諸嗔礙住處法中。亦不生憎。善家子。如是音聲入門。菩薩于恒伽河沙等劫。若得供養諸樂因緣。彼于其中而無順愛心生。于恒伽河沙等劫。若彼不如實言訶罵。彼于其中無嗔礙心。善家子。如是音聲入門。菩薩于諸衰利毀譽稱譏苦樂。無受無著。過于世法而住。猶如山王。如是語已。蓮華游戲智通天子復白佛言。世尊。菩薩學時。復云何學音聲入門。佛言。善家子。汝今何須問如是處。天子言。世尊。為說音聲入智。于彼未來若有菩薩入于此忍。當作凈想信想愛想。彼等聞此音聲入智已。當覺自惡亦教余人。如是語已。佛告蓮華游戲智通天子言。彼若然者。天子善聽。正念善思。吾當為汝演說此義。蓮華游戲智通天子對曰。如是我甚樂聞。佛言。天子。若有菩薩于欲聲中生過罪想。離欲聲中生贊利想。即不學佛法中。于嗔聲中生過罪想。離嗔聲中生贊利想。即不學佛法中。于癡聲中生過罪想。離癡聲中生贊利想。即不學佛法中。于少欲聲順愛。于多欲聲背憎。即不學音聲入門中。于知足聲順愛。于不知足聲背憎。即不學音聲入門中。于減省聲順愛。于不減省聲背憎。即不學音聲入門中。如是略說。當知于樂獨聲順愛。于多人聲背憎。于佛聲順愛。于外道聲背憎。于梵行聲順愛。于非梵行聲背憎。于毗那耶聲順愛。于非毗那耶聲背憎。于清白聲順愛。于煩惱聲背憎。于愛聲順愛。于非愛聲背憎。即不學音聲入門中。于果聲順愛。于凡夫聲背憎。于樂聲順愛。于苦聲背憎。于出世聲順愛。于世聲背憎。即不學音聲入門中。于出家聲順愛。于在家聲背憎。即不學音聲入門中。于施聲順愛。于慳聲背憎而生礙想。即不學佛法中。于持戒聲生贊利想。于破戒聲背憎而生礙想。即不學佛法中。于忍聲生贊利想。于嗔聲生礙想。即不學佛法中。如是略說。于精進聲生贊利想。于懈怠聲生礙想。于定意聲生贊利想。于亂聲生礙想。于智聲生贊利想。于無智聲生礙想。即不學佛法中。于近聲順愛。于遠聲背憎。即不學音聲入門中。于流轉聲生過罪想。于涅槃聲生贊利想。即不學音聲入門中。于此岸聲背憎。于彼岸聲順愛。于村落聲生過罪想。于阿蘭拏聲生贊利想。即不學音聲入門中。于獨行順愛。于共行背憎。即不學佛法中。于比丘行順愛。于在家行背憎。于威儀業順愛。于非威儀業背憎。于凈妙行順愛。于非凈妙行背憎。于戒行順愛。于惡戒行背憎。于不雜行順愛。于雜行背憎。于離貪欲行順愛。于貪欲行背憎。于離嗔惡行順愛。于嗔惡行背憎。于離愚癡行順愛。于愚癡行背憎。于空行順愛。于有見行背憎。于無相順愛。于相背憎。于無愿順愛。于愿背憎。于菩薩行順愛。于聲聞獨覺行背憎。即不學佛法中。若譏菩薩過失則遠菩提。亦取業障。若譏威儀則遠菩提。亦取牢固業障。若有菩薩于菩薩邊生卑小想。于己勝想則為自傷。亦取業障。如是菩薩。于他菩薩若教若誡。生教師想。然后教誡。菩薩若欲不舍菩提。于菩薩邊莫生小想。善家子。菩薩如是。無有一處令善根斷。如輕第二菩薩者。是故菩薩若欲護諸善根。欲清凈諸業障。欲速于諸法中得無礙行。應當晝夜各作三時禮諸菩薩乘者富伽羅。  
　　爾時曼殊尸利童真。復白佛言。世尊。如我解佛所說義。欲聲佛聲稱量一等。嗔聲佛聲等。癡聲佛聲等。外道聲佛聲等。少欲聲多欲聲等。知足聲不知足聲等。減省聲不減省聲等。樂獨聲共眾住聲等。此岸聲彼岸聲等。遠聲近聲等。流轉聲涅槃聲等。村落聲阿蘭拏聲等。施聲慳聲等。持戒聲破戒聲等。嗔恨聲忍聲等。精進聲懈怠聲等。亂聲定意聲等。無智聲智聲等。爾時蓮華游戲智通天子。語曼殊尸利童真言。曼殊尸利。何因緣故稱量一等。曼殊尸利言。天子。如是欲聲。于汝意謂是何。天子言。曼殊尸利。如我意謂欲聲如響。曼殊尸利言。天子。如是佛聲。汝意復謂是何。天子言。曼殊尸利。如我意謂亦與響法不別。曼殊尸利言。此因緣故稱量一等。  
　　爾時佛告曼殊尸利童真言。曼殊尸利。汝于前世住初業地。未入如是法道。作何業障。汝今可說。若未來世所有假名菩薩。聞如是等業障惡已。當自守護。如是語已。曼殊尸利童真。復白佛言。世尊。彼聞如是等業障惡已。雖當憂怖而得凈于業障。亦得諸法無礙。世尊。乃往過去無數劫。復過無數廣不可量無量不可思。復過彼已。于彼時節有佛出世。名師子鼓音王如來應正遍知明行具足善逝世間解無上調御丈夫天人教師佛婆伽婆。彼如來壽量六十俱致那由多百千歲。說法調伏恒伽河沙等眾生。亦以三乘成熟眾生。彼世界名大光。于中若樹若柱七寶所作。于彼樹中有如是等聲出。所謂空聲。無相聲。無愿聲。無生聲。無滅聲。無所有聲。無狀貌聲。常出如是等聲。若聲出時彼諸眾生于法見證。彼時如來初集聲聞有九十九俱致。彼皆阿羅漢。乃至以平等智善解脫心。第二集有九十六俱致比丘。第三集有九十三俱致比丘。第四集有九十俱致比丘。亦皆阿羅漢。乃至以平等智善解脫心。彼菩薩集亦如是數。彼皆無生法忍具足。善能出生種種法道。供養多百千俱致那由多佛。名稱聞于百千俱致那由多佛土。度脫多百千俱致那由多眾生。得無邊門陀羅尼。出生百千俱致那由多三摩地。自余始業初乘發行菩薩摩訶薩。亦多無量無數。彼如來土功德莊嚴具足。若以言說終不能盡。彼如來滅后正法住九十九百千歲。彼諸樹聲皆不復出。世尊。彼時有菩薩比丘。名曰喜根。作說法者。世尊。彼喜根菩薩先行質直不分別威儀。不舍世間不礙世法。彼時眾生諸根悉利。少聞即知有深信解。為彼眾生不贊說少欲。不贊說知足減省樂獨。亦不贊說不共眾住。亦不示現發起精進。示現自身行于雜行。令彼眾生攝取諸法。即欲自性攝取諸法。即嗔自性攝取諸法。即癡自性攝取諸法。而無障礙。彼以方便令彼攝取諸行一相。若彼眾生彼以方便令攝取已。無有一處眾生若行若威儀而有嗔礙。彼不嗔礙心已便得忍地。于如來教中。當得決定不壞深心。世尊。彼時復有菩薩比丘。名曰勝意。亦作說法者。世尊。勝意說法者。得四第耶那四無色入受行十二頭多功德。世尊。勝意菩薩所調伏者。取他過惡。其智動搖。世尊。爾時勝意菩薩。于村落中為食而行。至喜根菩薩所乞之家。以不知故。彼于其中見舍主子。即至彼舍主子所。至已設如是座。坐已為彼舍主子。說少欲說知足。說減省。說共眾住過惡。贊說樂獨。贊說不共眾住。仍于彼舍主子前。惡說喜根菩薩云。彼比丘者。乃令多人取于顛倒。彼比丘者。乃令多人取于邪見。其彼比丘是雜行者。取欲無礙。取嗔無礙。取癡無礙。取諸法無礙。彼舍主子利根得忍。語彼比丘言。大德意謂貪欲是何。比丘言。如我意謂欲是煩惱。舍主子言。大德貪欲為內為外。比丘言。貪欲非內非外。舍主子言。貪欲從何所來去至何所。復住何處。比丘言。貪欲無來無去亦無住處。舍主子言。大德。貪欲若非內外。非東方分。亦非南西北方上下四維。無有處住。亦非無住。彼之貪欲豈非無生。若無有生何有煩惱及以清凈。爾時勝意比丘。嗔恚不喜從坐起去。說如是言。彼比丘者。乃令多人取不如實。以不學入音聲故。于佛陀聲則喜。于外道聲則嗔。以不學入音聲故。于梵行聲則喜。于非梵行聲則嗔。以不學入音聲故。于清凈聲則喜。于染污聲則嗔。以不學入音聲故。于圣果聲則喜。于凡夫聲則嗔。以不學入音聲故。于樂聲則喜。于苦聲則嗔。以不學入音聲故。于出家聲則喜。于在家聲則嗔。以不學入音聲故。于出世間聲則喜。于世間聲則嗔。以不學入音聲故。于施聲則生利想。于慳聲則生礙想。以不學佛法中故。于持戒聲則生利想。于破戒聲則生礙想。于彼乞家出已還向阿蘭拏處。至住處已。令余比丘亦如是取。即于眾中見喜根菩薩已。說如是言。此比丘者乃令多人取于顛倒。此比丘者。乃令多人取于邪見。其此比丘是雜行者。取欲無礙。如是亦取嗔癡無礙。及取諸法無礙。喜根菩薩作如是念。今此比丘必作業障。我須為說如是深言。乃至令作修助菩提法因。爾時喜根菩薩。欲令眾信。即于諸比丘僧前。說此伽陀。  
　　貪欲說涅槃　　恚癡亦如是 
　　于中道當覺　　佛菩提不思 
　　若分別貪欲　　及諸恚癡等 
　　遠彼佛菩提　　譬如天與地 
　　若不破壞欲嗔已　　入于癡者見菩提 
　　彼即近于勝菩提　　當得于忍亦不久 
　　貪欲菩提二非二　　一入平等與相應 
　　若不如是隨順覺　　彼佛菩提遠復遠 
　　貪欲不生亦不滅　　未曾作惱染于心 
　　若有我想有得見　　為彼貪欲泥犁入 
　　所有欲法即佛法　　所有佛法即欲法 
　　此二一字而無相　　如是知者為導師 
　　若分別戒破戒已　　以戒自高而醉逸 
　　彼不生天況菩提　　但自安住有得見 
　　若于煩惱分別已　　常好依倚嗔見中 
　　此道非是勝菩提　　若念彼則凡夫縛 
　　若住蘭拏分別已　　高貴自我而欺他 
　　彼無菩提無佛法　　但自安住蘭拏見 
　　蘭拏法中既不見　　于村落中作威儀 
　　天修羅中彼是賊　　何有菩提及佛法 
　　若分別我當作佛　　彼凡無智力所牽 
　　所有佛法如虛空　　于中無取亦無舍 
　　見行菩提本不二　　名字數音說為人 
　　若不入于此法中　　彼佛菩提遠復遠 
　　若求菩提無菩提　　若見菩提遠菩提 
　　不此教中至滅度　　分別此法無有實 
　　若佛法中生羨樂　　彼則遠此佛菩提 
　　無實法中既生羨　　則當復受于苦惱 
　　若以供養異不供　　供養法中則聚著 
　　若知此界同平等　　彼當作佛人中尊 
　　若不于佛及佛法　　諸種諸處未曾見 
　　彼于諸法則不染　　覺菩提已破摩羅 
　　若欲度脫諸眾生　　彼眾生界未曾念 
　　諸法猶如涅槃等　　彼若見是作人尊 
　　若說外道是惡意　　若說諸佛人勝者 
　　于此二中無差別　　如是知者作導師 
　　若覺菩提無所覺　　若如是知無所知 
　　佛與非佛不等佛　　此不分別人中上 
　　佛于菩提未曾覺　　眾生未曾有脫者 
　　凡夫分別無有法　　彼遠復遠佛法中 
　　若有為法非有為　　彼所有數未曾有 
　　若無有數算亦無　　此諸方便不說二 
　　若無眾生無成就　　不見佛法是實有 
　　如佛亦如諸眾生　　如是知者觸菩提 
　　若欲當覺勝菩提　　于彼欲法莫分別 
　　所有欲法自性相　　彼即佛德不可思 
　　若佛法中未曾發　　于佛菩提不生心 
　　無異菩提無異心　　如是知者作導師 
　　以菩提心凡自高　　若分別念我作佛 
　　彼無菩提無佛法　　則舍此法自性印 
　　若念眾生我欲脫　　愚癡著彼眾生想 
　　說眾生者無眾生　　菩提不于眾生住 
　　若見眾生如是怖　　彼則無邊恐怖生 
　　諸眾生言如山響　　如是知者人中上 
　　若見眾生畢竟脫　　常無貪欲嗔癡等 
　　眾生寂靜常大寂　　如是知者作導師 
　　貪欲非內亦非外　　欲于諸方無依倚 
　　無實諸法分別已　　如是我想凡所迷 
　　如響如幻如焰等　　如石女兒亦如夢 
　　如諸煩惱不可見　　凡夫轉行由無知 
　　若求煩惱彼有惱　　正念選擇莫懈怠 
　　不分別道及煩惱　　觸無分別菩提地 
　　若空法中凡夫畏　　于佛法中彼當遠 
　　若空法中無有疑　　最勝菩提彼當得 
　　若以言說分別境　　言說及義不可思 
　　染著名稱及利報　　自謂念道無疑惑 
　　不以著名念所說　　而見蘭拏有所住 
　　少欲知足分別已　　復為貪欲力所牽 
　　若人避于欲法走　　彼于欲法不可脫 
　　若能順覺欲法實　　彼則見法飲乃離 
　　守護禁戒雖長夜　　出生定意無邊劫 
　　此佛教中彼不脫　　以不覺此真實際 
　　若覺此法無所有　　于諸法中彼無著 
　　不以分別戒破戒　　而脫凡夫有見境 
　　若見持戒常無戒　　若覺戒義破戒法 
　　彼于破戒不可得　　彼覺戒行相如是 
　　法王所有不思法　　俱致方便化眾生 
　　以一方便令其入　　此菩提中寂無漏 
　　凡夫墮于大墮中　　說勝法所聞法已 
　　無作無物無有相　　一道方便自性空 
　　雖在勝家喜欲樂　　而聞法已不驚怖 
　　不于此教出家已　　頭多自高有見得 
　　所有十方佛世尊　　住世作利大仙主 
　　皆知諸法如空已　　法無起作觸菩提 
　　無知而有凈相想　　聞此實法有驚怖 
　　彼俱致劫受多苦　　常受苦分無有間  
　　說此伽陀時。三十千天子等。無生法中得忍。十八千比丘以不受故。諸漏心皆解脫。即時地裂。勝意菩薩死墮大啼叫泥犁耶中。彼業障故。于百千俱致劫大泥犁耶中。受諸極重苦毒。受已于七十百千生中。常得誹謗。于多百千俱致劫中。不聞如來應正遍知名字。彼后值遇如來。于彼教中出家而不喜樂。六十百千生中出家已。反戒入俗。以彼殘業障故。于多百千生中闇鈍而行。于彼時節名喜根比丘菩薩摩訶薩說法者。今已證覺阿耨多羅三藐三菩提。現住說法。在東方分。過百千俱致佛土。于寶畫世界中。名密無垢蔽日光福德威熾王如來應正遍知。現住說法。于彼時節名勝意比丘說法者。即我彼時作說法者名勝意比丘。世尊。我受如是苦惱。如是住時。以未入此法道故。受如是苦。于無苦中分別苦顛倒苦。是故若發菩薩乘者。若發獨覺乘者。若發聲聞乘者。不用如是業障者。不用如是苦者。于諸種法不應毀棄。于彼正法亦不應毀棄。亦不應一處而作嗔礙。  
　　爾時佛告曼殊尸利童真言。曼殊尸利。彼時汝因聞彼伽陀。有何勝作。曼殊尸利言。世尊。我因聞彼伽陀。從彼業障而起。處處馳走遍流轉已。于諸處中得甚深忍得決定忍善說深法。佛言。曼殊尸利。是誰神力憶念如是久遠所作業障。曼殊尸利言。世尊。所有菩薩。若思若念若隨順念。彼皆如來神力。何以故。世尊。如是諸法皆是如來本性。佛言。若得如來十力與聞此者稱量一等。若于無生法中得忍。與聞此者稱量一等。曼殊尸利言。世尊。如我解佛所說義。聞此法本果不可思。佛言。如是如是。曼殊尸利。如汝所說聞此法本果不可思。但如來不記說。何以故。彼不勤修非善丈夫。若聞此已當不信解。曼殊尸利。此是諸法入門。爾時曼殊尸利童真。及慈氏菩薩摩訶薩。復白佛言。世尊。當住持此法本。令末后世后五百歲法轉之時。廣至多人手中。不使摩羅及摩羅身天得入其便。爾時世尊。為住持此法本故。左右觀視如是無間世尊觀已。彼時十方恒伽河沙等佛土六種振動。于彼時中。世尊。則為已住持此法本。自余諸佛世尊。于恒伽河沙等世界中。亦住持此法本。說此法本時。乃至十方恒伽河沙倍多。于彼眾生無生法中得忍。彼復倍多于法證見。何況復言住聲聞乘獨覺地無學地。爾時命者阿難陀。而白佛言。世尊。云何名此法本。我云何持。佛言。阿難陀。此法本名說諸法不轉。此名當持。佛說此時。曼殊尸利童真歡喜。慈氏菩薩摩訶薩。師子游步菩薩摩訶薩。蓮華游戲智通天子。及余天子并彼大菩薩眾。諸天人犍闥婆阿修羅等。聞佛所說皆大歡喜。  

 上一部：乾隆大藏經·大乘五大部外重譯經·大樹緊那羅王所問經四卷  下一部：乾隆大藏經·大乘五大部外重譯經·諸法無行經二卷 



  
乾隆大藏經·大乘五大部外重譯經·諸法本無經 
  