  第0204部～佛說觀彌勒菩薩下生經 （一卷         
   
  
   大乘五大部外重譯經·第0204部   
佛說觀彌勒菩薩下生經一卷   
西晉月氏三藏竺法護譯      
 
 
　　 
 
佛說觀彌勒菩薩下生經  
　　聞如是。一時佛。在舍衛國祇樹給孤獨園。與大比丘眾五百人俱。爾時阿難。偏露右肩右膝著地白佛言。如來玄鑒無事不察。當來過去現在三世皆悉明了。過去諸佛姓字名號。弟子菩薩翼從多少皆悉知之。一劫百劫若無數劫。皆悉觀察亦復如是。國王大臣人民姓字則能分別。如今現在國界若干亦復明了。將來久遠彌勒出現。至真等正覺欲聞其變。弟子翼從佛境豐樂為經幾時。佛告阿難。汝還就坐聽我所說。彌勒出現國土豐樂弟子多少。善思念之執在心懷。是時阿難從佛受教即還就坐。爾時世尊告阿難曰。將來久遠于此國界當有城郭名曰翅頭。東西十二由旬。南北七由旬。土地豐熟人民熾盛街巷成行。爾時城中有龍王名曰水光。夜雨香澤晝則清和。是時翅頭城中有羅剎鬼名曰葉華。所行順法不違正教。每向人民寢寐之后。除去穢惡諸不凈者。常以香汁而灑其地極為香凈。阿難當知。爾時閻浮地。東西南北千萬由旬。諸山河石壁皆自消滅。四大海水各減一萬。時閻浮地極為平整如鏡清明。舉閻浮地內谷食豐賤。人民熾盛多諸珍寶。諸村落相近。雞鳴相接。是時弊華果樹枯竭穢惡亦自消滅。其余甘美果樹香氣殊好者皆生于地。爾時時氣和適四時順節。人身之中無有百八之患。貪欲嗔恚愚癡不大殷勤。人心均平皆同一意。相見歡悅善言相向。言辭一類無有差別。如彼優單越人而無有異。是時閻浮地內人民大小皆同一向。無若干之差別也。彼時男女之類。意欲大小便時地自然開。事訖之后地便還合。爾時閻浮地內自然生粳米亦無皮裹。極為香美食無患苦。所謂金銀珍寶車磲馬瑙真珠虎珀。各散在地無人省錄。是時人民手執此寶自相謂言。昔者之人由此寶故更相傷害。系閉在獄受無數苦惱。如今此寶與瓦石同流無人守護。爾時法王出現。名曰蠰佉。正法治化七寶成就。所謂七寶者。輪寶象寶馬寶珠寶玉女寶典兵寶守藏之寶。是謂七寶。鎮此閻浮地內。不以刀杖自然靡伏。如今阿難四珍之藏。乾陀越國。伊羅缽寶藏。多諸珍琦異物不可稱計。第二彌梯羅國。綢羅大藏。亦多珍寶。第三須賴吒大國。有大寶藏亦多珍寶。第四波羅奈蠰佉。有大寶藏。多諸珍寶不可稱計。此四大藏自然應現。諸守藏人各來白王。唯愿大王以此寶藏之物惠施貧窮。爾時蠰佉大王。得此寶已亦復不省錄之。意無財寶之想。時閻浮地內。自然樹上生衣。極細柔軟人取著之。如今優單越人自然樹上生衣。而無有異。爾時彼王有大臣名曰修梵摩。是王少小同好王甚愛敬。又且顏貌端正不長不短不肥不瘦。不白不黑不老不少。是時修梵摩有妻名梵摩越。王女中最極為殊妙。如天帝妃。口作優缽蓮華香。身作栴檀香。諸婦人八十四態永無復有。亦無疾病亂想之念。爾時彌勒菩薩。于兜率天觀察父母不老不少。便降神下應從右脅生。如我今日右脅生無異。彌勒菩薩亦復如是。兜率諸天各各唱令。彌勒菩薩已降神生。是時修梵摩即與子立字。名曰彌勒。彌勒菩薩有三十二相八十種好。莊嚴其身身黃金色。爾時人壽極長無有諸患。皆壽八萬四千歲。女人年五百歲然后出嫡。爾時彌勒在家未經幾時。便當出家學道。爾時去翅頭城不遠有道樹名曰龍花。高一由旬廣五百步。時彌勒菩薩坐彼樹下成無上道果。當其夜半彌勒出家。即于其夜成無上道。時三千大千剎土六返震動。地神各各相告曰。今時彌勒已成佛。轉至聞四天王宮。彌勒已成佛道。轉轉聞徹三十三天。艷天。兜率天。化自在天。他化自在天。聲聞展轉至梵天。彌勒已成佛道。爾時魔王名大將。以法治化。聞如來名音響之聲。歡喜踴躍不能自勝。七日七夜不眠不寐。是時魔王將欲界無數天人至彌勒佛所。恭敬禮拜。彌勒圣尊與諸天人。漸漸說法微妙之論。所謂論者。施論戒論生天之論。欲不凈想出要為妙。爾時彌勒見諸人民已發心歡喜。諸佛世尊常所說法。苦習盡道盡與諸天人廣分別其義。爾時座上八萬四千天子。諸塵垢盡得法眼凈。爾時大將魔王告彼界人民之類曰。汝等速出家。所以然者。彌勒今日已度彼岸。亦當度汝等使至彼岸。爾時翅頭城中有長者名曰善財。聞魔王教令。又聞佛音響。將八萬四千眾至彌勒佛所。頭面禮足在一面坐。  
　　爾時彌勒漸與說法微妙之論。所謂論者。施論戒論生天之論。欲不凈想出要為妙。爾時彌勒見諸人民心開意解。如諸佛世尊常所說法。苦習盡道與諸人民廣分別義。爾時座上八萬四千人。諸塵垢盡得法眼凈。是時善財與八萬四千人等。即前白佛。求索出家善修梵行。盡成阿羅漢道。爾時彌勒初會八萬四千人得阿羅漢。是時蠰佉王。聞彌勒已成佛道。便往至佛所欲得聞法。時彌勒佛與王說法。初善中善竟善義理深邃。爾時大王復于異時立太子為王。賜剃頭師珍寶。復以雜寶與諸梵志。將八萬四千眾往至佛所求作沙門。盡成道果得阿羅漢。是時修梵摩大長者。聞彌勒已成佛道。將八萬四千梵志之眾往至佛所求作沙門。得阿羅漢。唯修梵摩一人。斷三結使必盡苦際。是時佛母梵摩越。復將八萬四千婇女之眾往至佛所求作沙門。爾時諸女人盡得阿羅漢。唯有梵摩越一人。斷三結使成須陀洹。爾時諸剎利婦聞彌勒如來出現世間成等正覺。數千萬眾往至佛所。頭面禮足在一面坐。各各生心求作沙門出家學道。或有越次取證。或有不取證者。爾時阿難。其不越次取證者。盡是奉法之人。患厭一切世間修不可樂想。爾時彌勒當說三乘之教如我今日。弟子之中大迦葉者行十二頭陀。過去諸佛所善修梵行。此人當佐彌勒勸化人民。  
　　爾時迦葉去如來不遠結加趺坐。正身正意系念在前。爾時世尊告迦葉曰。吾今年已衰耗向八十余。然今如來有四大聲聞。堪任游化。智慧無盡眾德具足。云何為四。所謂大迦葉比丘。屠缽嘆比丘。賓頭盧比丘。羅云比丘。汝等四大聲聞。要不般涅槃。須吾法沒盡。然后乃當般涅槃。大迦葉。亦不應般涅槃。要須彌勒出現世間。所以然者。彌勒所化弟子。盡是釋迦文弟子。由我遺化得盡有漏。摩竭國界毗提村中。大迦葉于彼山中住。又彌勒如來將無數千人眾。前后圍繞往至此山中。遂蒙佛恩。諸鬼神當與開門。使得見迦葉禪窟。是時彌勒。申右手指示迦葉告諸人民。過去久遠釋迦文佛弟子。名曰迦葉。今日現在頭陀苦行最為第一。是時諸人見是事已嘆未曾有。無數百千眾生。諸塵垢盡得法眼凈。或復有眾生見迦葉身已。此名為最初之會。九十六億人皆得阿羅漢。斯等之人皆是我弟子。所以然者。悉由受我訓之所致也。亦由四事因緣惠施仁愛利人等利。爾時阿難。彌勒如來當取迦葉僧伽梨著之。是時迦葉身體奄然星散。是時彌勒復取種種華香供養迦葉。所以然者。諸佛世尊有敬心于正法故。彌勒亦由我所受正法化。得成無上正真之道。阿難當知。彌勒佛第二會時。有九十四億人。皆是阿羅漢。亦復是我遺教弟子。行四事供養之所致也。又彌勒第三之會。九十二億人。皆是阿羅漢。亦復是我遺教弟子。爾時比丘姓號皆名慈氏弟子。如我今日諸聲聞皆稱釋迦弟子。爾時彌勒與諸弟子說法。汝等比丘。當思惟無常之想。樂有苦想。計我無我想。實有空想。色變之想。青瘀之想。膖脹之想。食不消想。膿血想。一切世間不可樂想。所以然者。比丘當知。此十想者。皆是過去釋迦文佛。與汝等說。令得盡有漏心得解脫。若此眾中。釋迦文佛弟子。過去時修于梵行。來至我所。或復于釋迦文佛所。供養三寶。來至我所。或于釋迦文佛所。彈指之頃修于善本。來至此間。或于釋迦文佛所。行四等心。來至此者。或于釋迦文佛所。受持五戒三自歸法。來至我所。或于釋迦文佛所。起神寺廟。來至我所。或于釋迦文佛所。補治故寺。來至我所。或于釋迦文佛所。受八關齋法。來至我所。或于釋迦文佛所。香華供養。來至此者。或復于彼聞法悲泣墮淚。來至我所。或復于釋迦文佛所。專意聽受法。來至我所。或復盡形壽善修梵行。來至我所。或復有書寫讀誦。來至我所。或復承事供養。來至我所者。是時彌勒便說此偈。  
　　增益戒聞德　　禪及思惟業 
　　善修于梵行　　而來至我所 
　　勸施發歡心　　修行心原本 
　　意無若干想　　皆來至我所 
　　或發平等心　　承事于諸佛 
　　飯飴于圣眾　　皆來至我所 
　　或誦戒契經　　善習與人說 
　　熾然于法本　　今來至我所 
　　釋種善能化　　供養諸舍利 
　　承事法供養　　今來至我所 
　　若有書寫經　　班宣于素上 
　　其有供養經　　皆來至我所 
　　繒彩及諸物　　供養于神寺 
　　自稱南無佛　　皆來至我所 
　　供養于現在　　諸佛過去者 
　　禪定正平等　　亦無有增減 
　　是故于佛法　　承事于圣眾 
　　專心事三寶　　必至無為處  
　　阿難當知。彌勒如來在彼眾中當說此偈。爾時彼眾中諸天人民思惟此十想。十一垓人諸塵垢盡得法眼凈。彌勒如來千歲之中。眾僧無有瑕穢。爾時恒以一偈以為禁戒。  
　　口意不行惡　　身亦無所犯 
　　當除此三行　　速脫生死關  
　　過千歲后當有犯戒之人遂復立戒。彌勒如來當壽八萬四千歲。般涅槃后遺法當在八萬四千歲。所以然者。爾時眾生皆是利根。其有善男子善女人。欲得見彌勒佛及三會聲聞眾及翅頭城。及見蠰佉王并四大藏珍寶者。欲食自然粳米者。并著自然衣裳。身壞命終生天上者。彼善男子善女人。當勤加精進無生懈怠。亦當供養承事諸法師。名花搗香種種供養。無令有失。如是阿難。當作是學。爾時阿難及諸大會。聞佛所說歡喜奉行。  

 上一部：乾隆大藏經·大乘五大部外重譯經·佛說彌勒下生成佛經一卷  下一部：乾隆大藏經·大乘五大部外重譯經·佛說彌勒成佛經一卷 



  
乾隆大藏經·大乘五大部外重譯經·佛說觀彌勒菩薩下生經 
  