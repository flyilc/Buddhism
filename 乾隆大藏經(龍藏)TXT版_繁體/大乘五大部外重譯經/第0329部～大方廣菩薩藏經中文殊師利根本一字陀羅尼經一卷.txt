  第0329部～大方廣菩薩藏經中文殊師利根本一字陀羅尼經一卷         
   
  
   大乘五大部外重譯經·第0329部   
大方廣菩薩藏經中文殊師利根本一字陀羅尼經一卷   
唐天竺三藏寶思惟譯      
 
 
　　 
 
大方廣菩薩藏經中文殊師利根本一字陀羅尼經  
　　如是我聞。一時佛住凈居天寶莊嚴道場中。與大菩薩及凈居諸天眾俱。爾時世尊大慈大悲。于此會中普告一切諸天眾言。汝等善聽文殊師利童子行輪咒法。為欲守護諸眾生故。一切如來所有秘密心大神咒王。我今當為汝等開示顯說。若有誦者。我記此人則為已持一切諸咒悉皆圓滿。一切所作皆得成就。更無過者。汝等應知此陀羅尼。于諸咒中是大神咒王有大神力。若善男子善女人能受持者。文殊師利童子菩薩常來擁護。或于覺時或于夢中。為現身相及諸善事。能令此人生大歡喜。諸善男子此之咒王尚能攝得文殊師利童子菩薩。況余菩薩及世出世賢圣等眾。復次善男子。此咒能消一切災障一切惡夢。一切怨敵一切五逆四重十惡罪業。一切惡邪不祥咒法。亦能成辦一切善事具大精進。當知是咒于世出世種種咒中為最殊勝。是諸佛心能令一切所愿皆悉滿足。若以五色綖。結咒索系其項上。擁護其身亦令諸愿。皆得圓滿無超過者。即說咒曰。  
　　唵齒臨(臨離禁切)  
　　諸佛子等此咒能滅一切惡邪魍魎。諸鬼是一切諸佛吉祥之法。亦能成就一切神咒。誦此咒者。能令眾生起大慈心。能令眾生起大悲心。一切障礙皆得消滅。所有諸愿皆得滿足。未作法時。即能成辦如意之事。若發無上大菩提心。誦之一遍力能守護自身。若誦兩遍力能守護同伴。若誦三遍力能守護一宅中人。若誦四遍力能守護一城中人。若誦五遍力能守護一國中人。若誦六遍力能守護一天下人。若誦七遍力能守護四天下人。若以清旦誦一遍。咒水洗面能令見者歡喜。咒香熏衣亦令見者歡喜。若患齒痛。咒揩齒木嚼之。揩齒所痛即差。若有女人產難之時。取阿吒盧沙迦根或郎伽利迦根。咒之七遍。以無蟲水和摩之。涂于產女臍中兒即易生。或諸男子為箭所中。鏃入筋骨拔之不出。以十年酥三兩咒一百八遍。安瘡中及食之。箭鏃即出。若婦人五年乃至二十三十年不生男女者。或自有病。或男子有病。鬼魅所著種種病等。或為毒藥所中。當以十年已上酥五兩。孔雀羽一兩內于酥中咒之二十一遍。煎之搗為末。以石蜜一兩大呵梨勒三顆。去核取皮相和。咒之一百八遍。常以清旦空腹盡服之。于七日中即有男女。若患頭痛以烏翅羽咒之七遍。拂痛人頭患即除愈。若患瘧病一日二日乃至七日。或常患者。以純乳煮粥。著好酥一兩咒之一百八遍。與病人服之即得除愈。諸善男子以要言之。若欲合和一切湯藥及欲服者。先須至心誦之二十一遍速得如愿。復次善男子若有一切眾生。為飛頭鬼所執。以手自摩其面。誦咒一百八遍作可畏相貌。便以左手作本生印。以大母指屈在掌中。用后四指押大母指上。急把拳。即自努目陰誦此咒。而看病者所患即除。若人患一切鬼病。以咒咒右手一百八遍。燒安息香熏之。左手作本生印。右手磨病人頭患即除愈。若有怨敵及諸惡夢。種種怖畏身心不安。以七色綖結咒索作蓮花形。或作輪形或作金剛杵形。咒之一百八遍。燒安息香熏之。于七日中系自身項上。一切厄難悉皆消散。或以牛黃研之為墨。于凈紙上或帛練上。畫作所怖者形。于其四邊作齒[口*臨]字圍之。或作蓮花或作輪字。或作卍字螺魚金剛鉤寶瓶等圍之。咒之七遍所怖即除。諸善男子若欲經過師子虎狼毒蛇怨賊一切險難之處。當須凈其身心。不得近諸女人及吃一切五辛酒肉蕓薹胡荽。于諸眾生起大悲想。至心誦咒咒之四十九遍。而諸怨惡自然退散。縱令遇之無不歡喜。諸善男子此咒縱令一切眾生。或于一劫或無量劫。乃至名字不可得聞。何況得見。專心念誦假令七寶象馬滿閻浮提。猶是世間滅壞之法。此陀羅尼咒。能令眾生現世當來常獲安隱。與諸如來大菩薩眾常為眷屬。若為自身若為他身。所愿皆得。是故殷勤生難遇想。勿得輕慢起疑惑心。  

 上一部：乾隆大藏經·大乘五大部外重譯經·咒三首經一卷  下一部：乾隆大藏經·大乘五大部外重譯經·曼殊室利菩薩咒藏中一字咒王經一卷 



  
乾隆大藏經·大乘五大部外重譯經·大方廣菩薩藏經中文殊師利根本一字陀羅尼經 
  