  第0299部～佛說盂蘭盆經一卷         
   
  
   大乘五大部外重譯經·第0299部   
佛說盂蘭盆經一卷   
西晉三藏法師竺法護譯      
 
 
　　 
 
佛說盂蘭盆經  
　　聞如是。一時佛在舍衛國祇樹給孤獨園。大目干連始得六通。欲度父母報乳哺之恩。即以道眼觀視世間。見其亡母生餓鬼中。不見飲食皮骨連立。目連悲哀。即缽盛飯往餉其母。母得缽飯。便以左手障飯右手摶飯食未入口化成火炭。遂不得食。目連大叫悲號啼泣。馳還白佛。具陳如此。  
　　佛言。汝母罪根深結。非汝一人力所奈何。汝雖孝順聲動天地。天神地神邪魔外道。道士四天王神。亦不能奈何。當須十方眾僧威神之力。乃得解脫。  
　　吾今當為汝說救濟之法。令一切難皆離憂苦罪障消除。  
　　佛告目蓮。十方眾僧于七月十五日僧自恣時。當為七世父母。及現在父母厄難中者。具飯百味五果汲灌盆器。香油錠燭床敷臥具。盡世甘美以著盆中。供養十方大德眾僧。當此之日。一切圣眾或在山間禪定或得四道果。或樹下經行。或六通自在教化聲聞緣覺。或十地菩薩大人權現比丘。在大眾中皆同一心受缽和羅飯。具清凈戒圣眾之道其德汪洋。其有供養此等自恣僧者。現在父母七世父母六種親屬。得出三途之苦。應時解脫衣食自然。若復有人父母現在者福樂百年。若已亡七世父母生天。自在化生入天華光。受無量快樂時佛敕十方眾僧。皆先為施主家咒愿。七世父母。行禪定意然后受食。初受盆時。先安在佛塔前。眾僧咒愿竟。便自受食。  
　　爾時目連比丘及此大會大菩薩眾。皆大歡喜。而目連悲啼泣聲釋然除滅。是時目連其母。即于是日得脫一劫餓鬼之苦。  
　　爾時目連復白佛言。弟子所生父母。得蒙三寶功德之力。眾僧威神之力故。若未來世一切佛弟子。行孝順者亦應奉此盂蘭盆。救度現在父母乃至七世父母。為可爾不。  
　　佛言。大善快問。我正欲說。汝今復問。善男子。若有比丘比丘尼。國王太子王子大臣宰相。三公百官萬民庶人。行孝慈者。皆應為所生現在父母。過去七世父母。于七月十五日。佛歡喜日。僧自恣日。以百味飲食安盂蘭盆中。施十方自恣僧。乞愿便使現在父母壽命百年無病。無一切苦惱之患。乃至七世父母離餓鬼苦。得生天人中福樂無極。  
　　佛告諸善男子善女人是佛弟子修孝順者。應念念中常憶父母供養乃至七世父母。年年七月十五日。常以孝順慈憶所生父母。乃至七世父母為作盂蘭盆施佛及僧。以報父母長養慈愛之恩。若一切佛弟子。應當奉持是法。  
　　爾時目連比丘。四輩弟子。聞佛所說歡喜奉行。  

 上一部：乾隆大藏經·大乘五大部外重譯經·佛說八佛名號經一卷  下一部：乾隆大藏經·大乘五大部外重譯經·佛說報恩奉盆經一卷 



  
乾隆大藏經·大乘五大部外重譯經·佛說盂蘭盆經 
  