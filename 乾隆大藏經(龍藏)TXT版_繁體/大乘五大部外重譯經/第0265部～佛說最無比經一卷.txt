  第0265部～佛說最無比經一卷         
   
  
   大乘五大部外重譯經·第0265部   
佛說最無比經一卷   
唐三藏法師玄奘奉詔譯      
 
 
　　 
 
佛說最無比經  
　　如是我聞。一時薄伽梵。在室羅筏住誓多林給孤獨園。與其無量大苾芻眾無量菩薩天人等俱。  
　　爾時尊者阿難在空閑處獨坐思惟。生如是念。若善男子或善女人。以凈信心受三歸依。作如是言。今我某名歸依于佛兩足中尊。歸依于法離欲中尊。歸依于僧諸眾中尊。如是歸依得幾許福。作是念已。日初出時于本住處。從座而起整理衣服。安詳而出往如來所。到已頂禮世尊雙足。偏袒一肩右膝著地。合掌恭敬而白佛言。惟我向者。在空閑處獨坐思惟。作如是念。若善男子或善女人。以凈信心受三歸依。作如是言。今我某名。歸依于佛兩足中尊。歸依于法離欲中尊。歸依于僧諸眾中尊。如是歸依得幾所福。我未能了。惟愿世尊哀愍為說令諸眾生得正智覺。  
　　爾時世尊告阿難曰。善哉善哉。汝真妙慧能善思惟。能善請問如來斯義。汝今諦聽極善思惟。吾當為汝分別解說。阿難白佛。唯然世尊。愿樂欲聞。  
　　爾時世尊告阿難曰。汝今當知。此贍部洲縱廣周匝七千踰繕那。北廣南狹形如車箱。人面亦爾。假使于中合為一段。或甘蔗林。或蘆葦林。或竹林等。或復稻田胡麻田等。側塞充滿無有間隙。如是假使遍贍部洲諸預流果。側塞充滿亦無間隙。如甘蔗等。如是一切預流果人。若善男子或善女人。滿一百歲。以諸世間上妙樂具衣服飲食臥具醫藥。奉施供養恭敬禮拜。于彼一一預流果人。般涅槃后如法焚身。收其遺骨起窣堵波高廣嚴麗。皆以種種涂香末香薰香花鬘上妙幡蓋寶幢音樂燈燭光明。贊嘆供養。汝意云何。由是因緣。彼所生福寧為多不。阿難白佛。甚多世尊。甚多善逝。佛告阿難。若善男子或善女人。以凈信心作如是言。今我某名。歸依于佛兩足中尊。歸依于法離欲中尊。歸依于僧諸眾中尊。是善男子或善女人獲福無量。阿難當知。如前所說供養福德。比此三歸所生福德。于百分中不及其一。于千分中亦不及一。于百千分數分算分計分喻分。乃至鄔波尼殺曇分亦不及一。  
　　爾時世尊復告阿難。且置此方南贍部洲。于此東方毗提訶洲。縱廣周匝八千踰繕那。形如半月人面亦爾。假使于中合為一段。或甘蔗林。或蘆葦林。或竹林等。或復稻田胡麻田等。側塞充滿無有間隙。如是假使遍彼東方毗提訶洲。一來果人側塞充滿亦無間隙。如甘蔗等。如是一切一來果人。若善男子或善女人。滿二百歲。以諸世間上妙樂具衣服飲食臥具醫藥。奉施供養恭敬禮拜。于彼一一一來果人。般涅槃后如法焚身。收其遺骨起窣堵波高廣嚴麗。皆以種種涂香末香薰香花鬘上妙幡蓋寶幢音樂燈燭光明。贊嘆供養。汝意云何。由是因緣。彼所生福寧為多不。阿難白佛。甚多世尊。甚多善逝。佛告阿難。若善男子或善女人。以凈信心作如是言。今我某名。歸依于佛兩足中尊。歸依于法離欲中尊。歸依于僧諸眾中尊。是善男子或善女人。獲福轉勝。阿難當知。如前所說供養福德。比此三歸所生福德。復于百分不及其一。于千分中亦不及一。于百千分數分算分計分喻分。乃至鄔波尼殺曇分亦不及一。  
　　爾時世尊復告阿難。且置東方毗提訶洲。于此西方瞿陀尼洲。縱廣周匝九千踰繕那。形如日輪人面亦爾。假使于中合為一段。或甘蔗林。或蘆葦林。或竹林等。或復稻田胡麻田等。側塞充滿無有間隙。如是假使遍彼西方瞿陀尼洲不還果人。側塞充滿亦無間隙。如甘蔗等。如是一切不還果人。若善男子或善女人。滿三百歲。以諸世間上妙樂具衣服飲食臥具醫藥。奉施供養恭敬禮拜。于彼一一不還果人。般涅槃后如法焚身。收其遺骨起窣堵波高廣嚴麗。皆以種種涂香末香薰香華鬘上妙幡蓋寶幢音樂燈燭光明。贊嘆供養。汝意云何。由是因緣。彼所生福寧為多不。阿難白佛。甚多世尊。甚多善逝。佛告阿難。若善男子或善女人。以凈信心作如是言。今我某名。歸依于佛兩足中尊。歸依于法離欲中尊。歸依于僧諸眾中尊。是善男子或善女人。獲福轉勝。阿難當知。如前所說供養福德。比此三歸所生福德。復于百分不及其一。于千分中亦不及一。于百千分數分算分計分喻分。乃至鄔波尼殺曇分。亦不及一。爾時世尊復告阿難。且置西方瞿陀尼洲。于此北方大俱盧洲。縱廣周匝十千踰繕那。地形四方人面亦爾。假使于中合為一段。或甘蔗林。或蘆葦林。或竹林等。或復稻田胡麻田等。側塞充滿無有間隙。如是假使遍彼北方大俱盧洲阿羅漢人。諸漏已盡無復煩惱心得自在具正解脫。正智解脫其心調順。如大龍象所作已辦。舍諸重擔逮得己利。不受后有梵行已成。身心無礙知眾生性。具六神通證八解脫。側塞充滿亦無間隙。如甘蔗等。如是一切阿羅漢人。若善男子或善女人。滿四百歲。以諸世間上妙樂具衣服飲食臥具醫藥。奉施供養恭敬禮拜。于彼一一阿羅漢人。般涅槃后如法焚身。收其遺骨。起窣堵波高廣嚴麗。皆以種種涂香末香薰香花鬘上妙幡蓋寶幢音樂燈燭光明。贊嘆供養。汝意云何。由是因緣。彼所生福寧為多不。阿難白佛。甚多世尊。甚多善逝。佛告阿難。若善男子或善女人。以凈信心作如是言。今我某名。歸依于佛兩足中尊。歸依于法離欲中尊。歸依于僧諸眾中尊。是善男子或善女人。獲福轉勝。阿難當知。如前所說供養福德。比此三歸所生福德。復于百分不及其一。于千分中亦不及一。于百千分數分算分計分喻分。乃至鄔波尼殺曇分。亦不及一。爾時世尊復告阿難。且置北方大俱盧洲。總四大洲有鐵輪山周匝圍繞。一日一月之所照臨。假使于中所有一切諸山大海。悉皆除屏合為一段。或甘蔗林。或蘆葦林。或竹林等。或復稻田胡麻田等。側塞充滿無有間隙。如是假使遍輪圍中。諸獨覺人成就種種。勝阿羅漢所有功德。側塞充滿亦無間隙如甘蔗等。如是一切諸獨覺人。若善男子或善女人滿十千歲。以諸世間上妙樂具衣服飲食臥具醫藥。奉施供養恭敬禮拜。于彼一一諸獨覺人般涅槃后。起窣堵波高廣嚴麗。皆以種種涂香末香薰香花鬘上妙幡蓋寶幢音樂燈燭光明贊嘆供養。汝意云何。由是因緣。彼所生福寧為多不。阿難白佛。甚多世尊。甚多善逝。佛告阿難。若善男子或善女人。以凈信心作如是言。今我某名。歸依于佛兩足中尊。歸依于法離欲中尊。歸依于僧諸眾中尊。是善男子或善女人獲福轉勝。阿難當知。如前所說供養福德。比此三歸所生福德。復于百分不及其一。于千分中亦不及一。于百千分數分算分計分喻分。乃至鄔波尼殺曇分。亦不及一。  
　　爾時世尊復告阿難。且置如是一四大洲一日一月所照臨處。乘此復有小千世界。有鐵輪山周匝圍繞。其中具有千日千月。千四大海。千蘇迷盧大寶山王。千七金山輪圍山等。千贍部洲。千毗提訶。千瞿陀尼。千俱盧洲。千四天王天。千三十三天。千夜摩天。千睹史多天。千樂化天。千他化自在天。千梵眾天。一大梵王于中自在。如是名為一小千界。乘此復有中千世界。有鐵輪山周匝圍繞。其中具有千小千界。如是名為一中千界。乘此復有大千世界。有鐵輪山周匝圍繞。其中具有千中千界。是名三千大千世界。假使于中所有一切諸山大海悉皆除屏合為一段。或甘蔗林。或蘆葦林。或竹林等。或復稻田胡麻田等。側塞充滿無有間隙。如是假使遍滿其中。諸佛如來應正等覺。側塞充滿亦無間隙。如甘蔗等。如是一切諸佛如來。若善男子或善女人。滿二萬歲。以諸世間所有一切上妙樂具衣服飲食臥具醫藥。奉施供養恭敬禮拜。于是一一諸佛如來般涅槃后。如法焚身收佛馱都。起窣堵波高廣嚴麗。皆以種種涂香末香薰香花鬘上妙幡蓋寶幢音樂燈燭光明贊嘆供養。汝意云何。由是因緣。彼所生福寧為多不。阿難白佛。甚多世尊。甚多善逝。佛告阿難。若善男子或善女人。于一佛所二萬歲中。以諸世間所有一切上妙樂具衣服飲食臥具醫藥。奉施供養恭敬禮拜。般涅槃后如法焚身。收佛馱都起窣堵波高廣嚴麗。亦以種種涂香末香薰香花鬘上妙幡蓋寶幢音樂燈燭光明贊嘆供養。其福尚多無量無邊不可稱計。況滿三千大千世界。諸佛如來應正等覺。經二萬歲如前供養。所生福德而可彌多。無量無邊不可稱計。佛告阿難。若善男子或善女人。以凈信心作如是言。今我某名。歸依于佛兩足中尊。歸依于法離欲中尊。歸依于僧諸眾中尊。是善男子或善女人獲福轉勝。阿難當知。如前所說供養福德。比此三歸所生福德。復于百分不及其一。于千分中亦不及一。于百千分數分算分計分喻分。乃至鄔波尼殺曇分。亦不及一。  
　　爾時世尊復告阿難。若善男子或善女人。歸依佛竟。歸依法竟。歸依僧竟。乃至復能一彈指頃受持十善。由是因緣獲福轉勝。阿難當知。如前所說惟受三歸所生福德。比此兼修一彈指頃十善福德。復于百分不及其一。于千分中亦不及一。于百千分數分算分計分喻分。乃至鄔波尼殺曇分。亦不及一。  
　　爾時世尊復告阿難。若善男子或善女人。歸依佛竟。歸依法竟。歸依僧竟。乃至復能一日一夜。受持八戒獲福轉勝。阿難當知。如前所說。一彈指頃十善福德。比一日一夜八戒福德。復于百分不及其一。于千分中亦不及一。于百千分數分算分計分喻分。乃至鄔波尼殺曇分。亦不及一。  
　　爾時世尊復告阿難。若善男子或善女人。歸依佛竟。歸依法竟。歸依僧竟。乃至復能盡其形壽。受持五戒獲福轉勝。阿難當知。如前所說。一日一夜八戒福德。比盡形受五戒福德。復于百分不及其一。于千分中亦不及一。于百千分數分算分計分喻分。乃至鄔波尼殺曇分。亦不及一。  
　　爾時世尊復告阿難。若善男子或善女人。歸依佛竟。歸依法竟。歸依僧竟。乃至復能盡其形壽。受持勤策勤策尼戒獲福轉勝。阿難當知。如前福德比此福德。復于百分不及其一。于千分中亦不及一。于百千分數分算分計分喻分。乃至鄔波尼殺曇分。亦不及一。  
　　爾時世尊復告阿難。若復有能盡形受持尼正學戒獲福轉勝。阿難當知。如前福德比此福德。復于百分不及其一。于千分中亦不及一。于百千分數分算分計分喻分。乃至鄔波尼殺曇分。亦不及一。  
　　爾時世尊復告阿難。若復有能盡形受持苾芻尼戒獲福轉勝。阿難當知。如前福德比此福德。復于百分不及其一。于千分中亦不及一。于百千分數分算分計分喻分。乃至鄔波尼殺曇分。亦不及一。  
　　爾時世尊復告阿難。若復有能盡形受持大苾芻戒獲福轉勝。阿難當知。如前福德比此福德。復于百分不及其一。于千分中亦不及一。于百千分數分算分計分喻分。乃至鄔波尼殺曇分。亦不及一。  
　　爾時世尊復告阿難。若善男子或善女人。能發阿耨多羅三藐三菩提心。盡未來際受持菩薩三聚凈戒無缺無犯。所獲福德無量無邊。不可思議不可比喻。最勝最尊。最上最妙。爾時尊者阿難。聞佛所說。受持三歸乃至菩薩三聚凈戒。所獲福德無量無邊。歡喜踴躍嘆未曾有。而白佛言。甚奇世尊。如是法門最勝希有不可思議。明甚深義功德廣大。難可挍量。其名何等。我當奉持。佛告阿難。今此法門名最為比。挍量種種真實功德。以是名字汝當奉持。所以者何。此經中說最無比法。一切世間甚難聞故。  
　　時薄伽梵說是經已。尊者阿難大苾芻眾。無量菩薩及諸天人阿素洛等。聞佛所說皆大歡喜。嘆未曾有信受奉行。  

 上一部：乾隆大藏經·大乘五大部外重譯經·佛說希有校量功德經一卷  下一部：乾隆大藏經·大乘五大部外重譯經·佛說前世三轉經一卷 



  
乾隆大藏經·大乘五大部外重譯經·佛說最無比經 
  