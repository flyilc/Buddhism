  第0348部～佛頂最勝陀羅尼經一卷         
   
  
   大乘五大部外重譯經·第0348部   
佛頂最勝陀羅尼經一卷   
唐中天竺三藏地婆訶羅譯      
 
 
　　 
 
佛頂最勝陀羅尼經序  弘福寺沙門彥悰述  
　　夫業理綿微。二乘不足臻其極。神宰恍惚。十地未易暨其深。則知賦命交加。罕言于孔宣父。報應叢雜。冥昧于太史公。是以先笑后號。鹯雀祥而莫準。始兇終吉。乘谷妖而弗驗。或倚或伏之說。柱下庶欲照其幾。為禍為福之談。塞上僅可鄰其次。若乃采緣洞業索果明因。儔絜大于百家。孰有京于十力。故能息善住之萬惡。杜閻摩之圓戶。轉凡階圣。引短成修。比宋景之退法星。猶蔕介于三舍。偶魯陽之揮落日。故齟齬于再中。何只庇托延祺見聞招賴。恧神香于異域。恥靈草于瓊田。若斯而已哉。乃將輕埃附而九惱祛。清吹獵而三障殄。皎鏡齊光于日寶。暉煥比麗于天金。雖事若反掌而乘機顯妙。奚可以常人之耳目。擬議大圣之希夷者焉。此經以儀鳳四年正月五日。朝散郎行鴻臚寺典客令杜行顗。與寧遠將軍度婆等。奉詔譯進。時有廟諱國諱皆隱而避之。即世尊為圣尊。世界為生界。大勢為大趣。救治為救除之類是也。上讀訖謂行顗曰。既是圣言不須避諱。杜時奉詔以正屬有故而寢焉。無幾。  
　　敕中天法師地婆訶羅。于東西二京太原弘福寺等傳譯法寶。而杜每充其選。余時又參末席。杜嘗謂余曰。弟子庸材不閑文體。屈師據敕刪正。亦愿依文筆削。余辭以不敏。載涉暄寒。荏苒之間此君長逝。余嘆惋流涕思其若人。又懼寢彼鴻恩乖于貝牒。因請沙門道成等十人。屈天竺法師再詳幽趣。庶臨文不諱。上奉皇私。曲盡方言。下符流便。故乃具表曲委陳諸始末。俾夫披覽之土無猜此教焉。于時永淳元年五月二十三日也。  
佛頂最勝陀羅尼經  
　　如是我聞。一時佛在舍衛國祇樹給孤獨園。與大比丘眾八千人俱。復有菩薩摩訶薩等。一切皆得正智明炬。照于諸法無所掛礙。其名曰文殊師利菩薩蓮華勝藏菩薩。離諸障菩薩觀世音菩薩。得大勢菩薩執金剛菩薩。虛空藏菩薩普賢菩薩。彌勒菩薩持地菩薩摩訶薩等。如是上首三萬二千人俱。  
　　復有萬梵天王善吒天等。各從余世界來至佛所。  
　　復有萬二千天帝。與無量諸天龍八部人非人等來至佛所。  
　　爾時世尊四眾圍繞。供養恭敬而為說法。當是之時釋天眾中。有一天人名曰善住。與諸天女處大寶宮。放逸嬉戲恣情受樂。其夜有聲呼善住曰。卻后七日汝定命終。于閻浮提七返生死。從是已后復入地獄。從地獄出后得人身。生盲貧窮具受諸苦。善住聞已心驚惶怖。身毛為豎戰栗不安。奔馳往詣彼釋天所。陳已所聞請求哀救。時釋天王聞善住言。心生驚悼默而思曰。云何七生彼生何類。作是念已即見善住。死相現前受于豬身。畢豬身已復受狗身。如是次第狐身猴身。毒蛇之身烏身鷲身。如是七生恒食臭穢。時釋天王見此事已。深哀善住必受斯苦。自念于彼無如之何。惟佛世尊方能救濟。時釋天王于夜后分。赍諸華鬘衣服瓔珞種種香等。詣舍衛國供養世尊。禮佛雙足卻住一面。而白佛言世尊。我所止宮有一天子名曰善住。耽荒戲樂縱情游處。夜忽有聲呼而謂曰。汝后七日必定命終。于閻浮提受七惡報。所生之處常食臭穢。從是已后復入地獄。從地獄出得生人中。盲瞽貧窮具受眾苦。向我求救無如之何。我思世尊方能救彼。  
　　爾時世尊聞見釋天陳請畢已。頂放種種雜色光明。流照十方一切世界。照已還至佛世尊所。右繞三匝從佛口入。佛便微笑告釋天言。我有如是清凈諸趣灌頂最勝大陀羅尼。能滿汝愿救于彼苦。亦大饒益一切眾生。天帝我此神咒力。能滅除一切業障地獄畜生。閻摩羅等種種諸苦。又能破壞地獄等道。令諸眾生發正覺路。天帝若有暫能聽聞之者。悉得消滅一切業障生死諸苦。當獲善利得宿命智。從一佛國至一佛國。從一天中生一天中。所生之處常識宿命。若有學習此經咒者。現百年限更增其壽。身口意凈泰然安樂。諸佛觀視諸天衛護。一切菩薩咸加慈念。若常讀誦此經咒者。彼三惡道所有諸苦息滅不行。一切佛剎諸天福門導之令入。時天帝釋聞佛贊說此陀羅尼。前白佛言世尊。惟愿如來憐愍攝護一切眾生。請說所陳清凈諸趣佛頂最勝大陀羅尼。爾時世尊受天帝請。即為演說陀羅尼曰。  
　　納謨納莫(一)怛薩謎薄伽跋帝(二)[口*室]唳路迦(引)缽啰底馝失瑟吒(引坼佉切)耶(三余何反)三菩馱(引)耶(四)摩訶牟(去)泥(去五)怛侄他(六)嗚吽(七)馝輸馱耶(八)三摩三漫多何婆(去)婆賀娑(九)薩破啰拏咖(去)[口*底]伽訶那(十)薩婆何婆婆舜(入)提(十一)阿鼻詵者么蘇伽陀跋啰跋繕那(十二)阿蜜[口*栗]多(引)毗曬罽(平十三)阿(引上)喝啰(上)阿(引)喝啰(十四上)阿(引去)瑜散(去)陀(引)啰眤(十五)輸馱耶輸馱耶(十六)薩婆羯摩婆啰拏(引)儞(十七)謎嚧跋啰伽伽那毗舜(去下同)提(十八)嗚瑟膩(引)沙跋啰曷啰怛那毗社耶(十九)達摩馱都蘇毗舜提(二十)薩訶薩啰曷啰濕弭珊珠地帝(二十一)末昵摩訶末眤蘇真陀末眤(二十二)跋啰薩婆怛他揭多地瑟咤(引)那地瑟恥多(二十三)摩訶母侄唳(二十四)跋折啰個(引)耶僧訶哆那蘇舜提(二十五)薩婆婆啰拏毗舜提(二十六)缽刺底婆儞婆哆耶(余何反)阿(去)瑜舜提(二十七)三摩耶頞地瑟恥低(二十八)末儞摩末儞(二十九)怛闥多部多俱胝缽李舜提(三十)仳(芳已反)薩普多馞地(平)舜提(三十一)社耶社耶(三十二)毗社耶毗社耶(三十三)毗社耶薩摩啰薩摩啰(三十四)薩婆菩馱(引)頞地瑟恥多舜提(三十五)跋折唳跋折啰揭鞞(三十六)跋折覽婆伐都(三十七)么么(自稱名)薩婆薩埵那(引三十八)個耶毗舜提(三十九)薩婆[口*伽](去)底(平)缽李舜提(四十)薩婆怛他揭多(四十一)三磨(去)室縛(二字合聲符賀反)娑頞地瑟恥低(四十二)馞陀(地耶反)馞陀(四十三)菩陀耶菩陀耶(四十四)三曼多末啰達摩馱都缽李舜提(四十五)薩婆怛他揭多(四十六)頞地瑟咤(引)那頞地瑟恥低(四十七)娑婆呵  
　　佛告天帝。此陀羅尼八十八億百千恒河沙諸佛世尊所共宣說。守護稱贊智印印之。如是諸佛為欲解脫地獄畜生閻摩羅等。沉溺苦海諸苦毒故。又為利益短壽薄福卑陋下賤。一切眾生諸惡業故。又為安樂趣諸惡道夭逝亂心。一切眾生諸苦惱故。是故諸佛說此最勝大陀羅尼。天帝汝當以此大陀羅尼。授善住天令彼修習。亦當為彼諸天天子。及閻浮提一切眾生宣揚顯說。令彼眾生受持讀誦。供養恭敬尊重贊嘆。天帝我以此法陀羅尼印。付囑于汝汝當奉持。持此咒者悉能除滅百千劫中一切罪業。所生之處常遇諸佛。乃至獲得無上菩提。天帝我此法印大陀羅尼具大吉祥。如日藏寶所在之處光耀照朗。亦喻于彼閻浮提金。無穢無瑕不染塵垢。若人有能讀誦書持。憶念修行供養之者。悉得如上所有功德。天帝若有書此大陀羅尼。安彼高幢置高山上。高屋高處及高塔中。令諸四眾遠近見者。亦得如上所有功德。或為幢影影覆其身。或為幢風風所吹鼓。或幢飄揚飛塵坌身。亦得如上所有功德。天帝若有四眾。能于彼彼四衢道中造作塔廟。安置如是大陀羅尼。日日能以種種花鬘繒幡幢蓋。瓔珞香等以用供養。及能旋繞恭敬禮拜。當知是人是大菩薩。是真佛子是法橋梁。亦是諸佛舍利寶塔。  
　　爾時閻摩法王聞是事已。其夜將曉。赍持種種雜色寶華。種種諸香寶衣瓔珞。來詣佛所頂禮佛足。右繞七匝卻住一面。以諸供具供養如來。修供養已白佛言世尊。我今為欲報佛恩故。常勤奉事此大威力具大果報。擁護一切閉地獄門。清凈諸趣大陀羅尼。爾時四天王從坐而起。繞佛三匝前白佛言。世尊惟愿為我說此修行陀羅尼法。佛告四天王諦聽諦聽善思念之。吾為汝等及諸眾生。說彼修行陀羅尼法。若有命短求長壽者。或有病苦求除愈者。或有惡業應墮地獄餓鬼畜生諸不善趣如是等類。皆當以彼月十五日。洗浴清凈著新潔衣。又當受持八戒齋法。然后誦此大陀羅尼滿足千遍。當獲安樂增其壽命。所有病苦皆得除愈。諸惡業報悉滅無余。若有耳聞如是咒者。盡其壽命往極樂國。蓮華化生常識宿命。若有為彼惡業所牽已命終者。亦當誦此陀羅尼咒二十一遍。以咒咒土散其尸上。隨所生處舍彼苦身生天受樂。若能日日誦此最勝大陀羅尼經三七遍。亦得如上所有功德。生生常處凈佛國土。于諸佛剎作大光明。常與佛俱為佛所記。乃至獲得大般涅槃。若有諸人于此法門。如上所求諸心愿者。當作一壇四方正等。于其壇內散種種華燒眾名香。一心普念十方諸佛。右膝著地長跪合掌。屈二頭指按二拇指。當于心上稱言善哉。然后誦此陀羅尼咒。若有人能誦持此咒。日日滿足一百八遍。即為供養如上所說恒河沙等諸佛世尊。亦為供養汝等四王。當知是人一切贊善。以大菩提莊嚴其心。獲無礙智是真佛子。  
　　爾時世尊說此語已。告天帝言。天帝汝可以此陀羅尼法。授彼善住滿七日已。可與彼俱來至我所。時釋天王受佛教敕還本天宮。呼善住來授彼神咒善住聞已恭敬供養。如說奉行至于七日。諸惡業等皆得除滅。于已天中增其壽命。歡喜踴躍發大聲言。奇哉佛陀奇哉達摩奇哉僧伽。奇哉最勝陀羅尼印力。能滅除一切苦厄。令我得脫如是惡業。時善住天見是事已。即便往詣彼天帝所作如是言。我蒙天恩為我請佛。佛為我說大陀羅尼。令我惡業皆悉除滅。我欲往謝佛世尊恩。惟愿天王與我俱往。時天帝釋將諸部屬。與善住俱持諸香花眾妙瓔珞。乘天寶輅至于佛所。以諸供具供養如來。繞百千匝住一面立。歌詠佛德言不能宣。爾時世尊申金色手。撫彼善住發和雅音授其記莂。時善住天歡喜卻坐。聽于如來所說法要。聞說法已心懷踴躍。與天帝俱禮佛而退。  

 上一部：乾隆大藏經·大乘五大部外重譯經·最勝佛頂陀羅尼凈除業障咒經一卷  下一部：乾隆大藏經·大乘五大部外重譯經·舍利弗陀羅尼經一卷 



  
乾隆大藏經·大乘五大部外重譯經·佛頂最勝陀羅尼經 
  