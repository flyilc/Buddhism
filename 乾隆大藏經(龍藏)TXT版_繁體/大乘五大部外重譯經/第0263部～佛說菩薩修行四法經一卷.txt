  第0263部～佛說菩薩修行四法經一卷         
   
  
   大乘五大部外重譯經·第0263部   
佛說菩薩修行四法經一卷   
唐中天竺三藏地婆訶羅奉詔譯      
 
 
　　 
 
佛說菩薩修行四法經  
　　如是我聞。一時佛在舍衛國祇樹給孤獨園。與大比丘眾千二百五十人俱。爾時世尊告諸比丘。汝等已得無量善利。當求無上佛大菩提。何以故。佛菩提者。世出世間無等等故。若未來世諸眾生等。發意欲求佛菩提者。當修四法。何等為四。一者當發大菩提心。寧失身命不應退轉。二者應當親近善友。寧失身命不應遠離。三者應修忍辱柔和。寧失身命不生嗔恚。四者當依寂靜之處。寧失身命不思憒鬧。諸善男子。如是四法。菩薩摩訶薩應當修學。爾時世尊。即說偈言。  
　　諸欲求勝果　　當發菩提心 
　　策勤精進行　　須依善知識 
　　忍辱佛所贊　　稱為有力人 
　　空閑圣所居　　無畏猶師子  
　　爾時世尊說此偈已。復作是言。諸有智慧大慈悲者。能修如上四種之法。其人則能解脫生死出離魔網。成等正覺得大涅槃。爾時世尊說此經已。彼諸比丘及諸菩薩。聞佛所說皆大歡喜。信受奉行作禮而去。  

 上一部：乾隆大藏經·大乘五大部外重譯經·佛說大乘四法經一卷  下一部：乾隆大藏經·大乘五大部外重譯經·佛說希有校量功德經一卷 



  
乾隆大藏經·大乘五大部外重譯經·佛說菩薩修行四法經 
  