  第0292部～曼殊室利咒藏中校量數珠功德經一卷         
   
  
   大乘五大部外重譯經·第0292部   
曼殊室利咒藏中校量數珠功德經一卷   
唐三藏法師釋義凈譯      
 
 
　　 
 
曼殊室利咒藏中校量數珠功德經  
　　爾時曼殊室利法王子菩薩摩訶薩。于大眾中從座而起。整理衣服偏袒右肩。合掌恭敬白佛言。世尊我今為欲利益諸有情故。說受持數珠功德。校量福分利益差別。唯愿世尊哀愍聽許。佛告曼殊室利。善哉善哉聽汝為說曼殊室利菩薩摩訶薩言。若善男子善女人。有能誦念諸陀羅尼及佛名者。為欲自利及護他人。速成諸法而得驗者。其數珠法應當如是作意受持。然其珠體種種不同。若以鐵為數珠者。誦掏一遍得福五倍。若用赤銅為數珠者。誦掏一遍得福十倍。若用真珠。珊瑚等寶為數珠者。誦掏一遍得福百倍。若用患子為數珠者。誦掏一遍得福千倍。若用蓮子為數珠者。誦掏一遍得福萬倍。若用因陀啰佉叉為數珠者。誦掏一遍得福百萬倍。若用烏嚧陀啰佉叉為數珠者。誦掏一遍得福百億倍。若用水精為數珠者。誦掏一遍得福千億倍。若用菩提子為數珠者。或時掏念或但手持。誦數一遍其福無量不可算計難可校量。若欲愿生諸佛凈土者。應當依法受持此珠。曼殊室利菩薩言。菩提子者。若復有人手持此菩提珠。不能依法念誦佛名及陀羅尼。但能手持隨身。行住坐臥所出言說若善若惡。斯由此人以持菩提子故。所得功德如念諸佛誦咒無異。獲福無量。其數珠者要當須滿一百八顆。如其難得或五十四。或二十七或但十四。此乃數珠功德差別。以何因緣我今偏贊用菩提子獲益最勝。曼殊室利菩薩言。乃往過去有佛出世。在此樹下成等正覺。時一外道邪見壞心毀謗三寶。彼有一男忽被非人之所打殺。外道念言我今邪見。未審諸佛有何神力。如來今既在此樹下成等正覺。若其實圣樹應有感。即將亡子臥菩提樹下。作如是言。佛樹若圣我子應蘇。以經七日誦念佛名。子乃重蘇外道歡喜。贊言諸佛有大神力。我未曾見佛成道樹現此希奇。甚大威德難可思議。時諸外道聞此事已。舍邪歸正發菩提心。信佛神力不可思議。以此因緣世人皆號為延命樹。其菩提樹遂有二名。一名菩提樹。二名延命樹。  
　　爾時曼殊室利菩薩摩訶薩說是語已。佛言善哉善哉曼殊室利如汝所說。爾時大眾聞說持珠功德經已。皆大歡喜信受奉行。  

 上一部：乾隆大藏經·大乘五大部外重譯經·佛說校量數珠功德經一卷  下一部：乾隆大藏經·大乘五大部外重譯經·佛說龍施女經一卷 



  
乾隆大藏經·大乘五大部外重譯經·曼殊室利咒藏中校量數珠功德經 
  