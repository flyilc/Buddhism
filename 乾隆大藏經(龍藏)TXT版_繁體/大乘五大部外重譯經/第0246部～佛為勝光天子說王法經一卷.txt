  第0246部～佛為勝光天子說王法經一卷         
   
  
   大乘五大部外重譯經·第0246部   
佛為勝光天子說王法經一卷   
唐沙門法師義凈奉詔譯      
 
 
　　 
 
佛為勝光天子說王法經  
　　如是我聞。一時薄伽梵在室羅伐城逝多林給孤獨園。與大苾芻眾百千人俱。皆是大阿羅漢諸漏已盡。復與無量菩薩摩訶薩俱。人中大龍一生補處。爾時世尊在一樹下。于勝妙座加趺而坐。于大眾中普為人天。演說自證微妙之法。所謂初中后善文義巧妙。純一圓滿清凈鮮白梵行之相。爾時憍薩羅國王勝光天子嚴駕侍從。出室羅伐往逝多林。欲禮世尊恭敬供養承事親近。既至林所下車整衣詣大師處。遙見如來坐于樹下為眾說法。顏貌端正調伏諸根。意樂寂靜住增上定。人中龍象如師子王。亦如牛王如善智馬人中最上。如白蓮華如池湛寂。如妙高山安處大海。具三十二相八十種好。如妙金幢形色充遍。亦如白日千光晃耀。如盛月輪眾星圍繞。時王見已生大歡喜。身毛遍豎得未曾有。灌頂大王有五盛事。所謂如意髻珠白蓋白拂。寶履寶劍悉皆棄舍。著常人服從以大臣。安詳正念諸根寂靜。偏露右肩整理衣服。曲躬合掌至世尊所。禮佛雙足布上妙華燒眾名香。為供養已右繞三匝退坐一面。  
　　時勝光王從座而起。如常威儀合掌向佛。作如是言。惟愿大師。開悟于我。善教于我為國主法。令于現在恒受安樂。命終之后當生天上。乃至菩提善心相續。佛告大王。善哉善哉。當一心聽甚為希有。孰能致問求勝資糧。當順法行蠲除惡事。何以故。大王。若王大臣。舍其善法行惡法者。于現世中人所輕鄙。不敢親附咸生疑惑。常見惡夢多有怨家后生懊悔。命終之后墮地獄中。大王。若王大臣。遠離惡法修善法者。于現世中人所欣仰。皆來親附不生疑惑。常見好夢能除怨敵無復追悔。命終之后得生天上。乃至菩提證真常樂。大王。譬如父母憐愛諸子。常愿安隱令無惱害。遮其惡行勸修善業。大王。為天子者亦復如是。于諸臣佐乃至國人仆使之類。咸以四攝而恩育之。布施愛語利行同事。時彼人王。能于國界廣作如是大饒益已。成就二種利益之事。云何為二。王如父母愛念無差。國人如子并懷忠孝。  
　　復次大王作天子者情懷恩恕。薄為賦斂省其徭役。設官分職不務繁多。黜罰惡人賞進賢善。不忠良者當速遠離。順古圣王勿行刑戮。何以故。生人道者勝緣所感。若斷其命定招惡報。大王。常當一心恭敬三寶。莫生邪見。我涅槃后法付國王大臣輔相。當為擁護勿致衰損。然正法炬轉正法輪。盡未來際常令不絕。若能如是依教行者。則令國中龍王歡喜風調雨順。諸天慶悅豐樂安隱災橫皆除率土太平。王身快樂永保勝位。福力延長無復憂惱增益壽命。現在名稱遍滿十方。外國諸王咸共贊嘆。某國天子仁讓忠孝。以法教化拯恤黔黎。于諸國中最為第一。我等今者咸當歸伏此大法王。舍身之后得生天上。受勝妙樂乃至菩提。  
　　復次大王。一切諸法體性空虛無常滅壞。譬如有人于夜夢中見好園圃。山河人眾茂林清泉。堂舍樓閣皆可愛樂。及其睡覺一無所見。大王當知。所紹王位及以壽命。諸有勝樂自在尊貴。五欲歡娛象馬車步。父母兄弟男女妃后。所有國人乃至臣妾。金銀珍寶衣服飲食及諸庫藏。命終之際悉皆棄舍。此等眾事皆是無常滅壞之法。事難保守體是動搖終歸離散。可怖畏處能生苦惱。無我我所亦無主宰。常應觀察勿為放逸。  
　　復次大王。譬如大樹初生葉華次當結實。果既熟已漸當墮落。青葉次黃后悉零墜。終至皆盡唯有空樹。其樹干枯有大火至。熾然猛焰不久燒盡。  
　　復次大王。譬如日月有大威力具大光明。能令黑闇悉皆除盡。此亦不久終歸磨滅。大王。如是當觀無常無我滅壞之事應生怖懼。而作國王當以法化勿行非法。常修眾善不隨惡行。  
　　復次大王。譬如四面各有大山從四方來。堅固一段無有空缺。上陵大虛下磨地界。于中所有草木叢林及諸生類。無一飛走能得免者。無有壯夫而為拒敵。亦無能以咒藥財物可令回去。大王。人間四山亦復如是謂老病死及以失勢。大王。老若來時令人衰悴疾病若至能生苦惱。死期現前必當命斷。勢若失時滅其威力。  
　　復次大王。如師子王駿疾多力爪牙鋒利。入鹿群中隨意取食無能為礙。此諸獸類被他所脅無有自在。大王當知。一切眾生被死箭射。無有豪強無歸無護。命欲斷時。骨節離解血肉干燥。口不能言手足撩亂勢力都盡。涎唾便利遍污其身。眼等六根悉皆閉塞。喉中氣逆飲食不通。念念之間后識將盡。無始時來生老病死。苦海流轉隨業而去。即于此時命根將斷。隨所作業皆悉現前。琰摩使人甚可怖畏。黑闇長夜無能違逆。出入之息溘然而盡。獨行無侶所向慞惶。舍此人間趣于后世。將墜大坑入深闇處。惟涉險道無復資糧。業風所吹不知前路。爾時厄難無別歸依。于此時中隨業受報。大王。有陀羅尼名曰勝幡。若人先時曾受持者。于生死中能為善伴共相救護。大王善聽。我今為說。咒曰。  
　　南謨釋迦牟奈曳　怛他揭多也　阿羅喝帝三藐三勃陀也　怛侄他唵　苫[繼-糸+言]苫[繼-糸+言]　薩婆波跛　缽羅苫末泥(去)莎訶。  
　　佛告大王。此陀羅尼諸佛所說于日日中清凈澡漱常誦七遍。有大威神能為救濟。如遭極寒遇炎火聚。如大熱時得清冷水。盛夏尋路逢好樹陰。如渴遇清泉。如饑得美食。如病蒙咒藥又復遇良醫。如怯怖人得強壯伴。大王。如是有福之人臨欲死時。有好瑞相而為導引。大王。于此時中唯有善法。共相護念為作歸依。惟此陀羅尼善能救濟。是故大王。常當日日誦此神咒。能得消除一切罪障。復能生長無量福因。當善觀察無常滅壞究竟空無。于死門中生大恐怖。以善化世莫行惡法。常修福業起大慈悲。何以故。然于此身常所愛護。供以名廚上妙飲食。隨時偃息無憂自在。雖受如是殊勝之樂終歸不免。臨死之際饑火來逼乏食而死。  
　　復次大王。所著衣服皆是微妙。迦尸白疊錦綺綾羅。涼燠順時任情受樂終歸不免。臨死之際。委臥床席回轉隨人。垢膩縈身衾裳沾體。能令見者生可惡心。  
　　復次大王。平生之日澡浴嚴身。涂香末香種種莊飾。熏香遍馥頂系花鬘。設受如此上妙樂具終歸不免。漸將變壞復本形狀臭穢現前。澡沐涂香并皆虛設。  
　　復次大王。多處內宮婇女圍繞。管弦代發歌舞隨情。以樂送時不聞憂事終歸不免。死苦來迫懷怖而終。  
　　復次大王。所居宮殿種種莊嚴。戶牖疏通寒溫適節。暢情終日受樂通宵。室燎明燈多諸婇女。疏籠散馥名花遍布。七寶莊校所臥之床。氈褥重敷并安偃枕。恣意而臥無復憂勞。及其業盡終歸不免。身亡之后送往寒林置之空野。尸骸爛潰膿血橫流。骨肉分張人皆鄙賤。被諸狐狼鴟梟雕鷲之所餐食。悲哉此身卒至于此。  
　　復次大王。嘉晨令節嚴駕出城。往詣芳林縱情游賞。象馬車步前后陪隨。意樂乘騎無不遂念。諸臣侍從雉扇嚴儀。幰帳高懸復持金蓋。鼓樂并奏鈴鐸和鳴。人皆敬奉如天帝釋。若福命盡琰摩使來。收錄精神將至王所。隨分判斷無能免者。惟有殘骸置之于地。父母妻子及以國人。咸共悲號推胸懊惱。靈輿送殯詣彼尸林。或燒或埋或沈于水。飛禽走獸魚鱉黿鼉。聞其肉氣爭來餐食。骨成塵粉與地無殊。大王當知。一切眾生稟識之類悉皆如是。終為無常之所滅壞。體難保信念念遷移。諸煩惱身無可愛樂。誰有智者不生厭離。  
　　是故大王當觀如是身為患本無常所隨。鎮被死王之所驅逼。知是事已當為法王。不應恣情起貪嗔癡行于惡事。何以故。大王。我不說有愚癡。凡夫于五欲境色聲香味觸。恒多積聚常樂親近。如是之人能生厭足。大王。誰于欲境能發厭心。謂賢圣人起勝智慧。現在前時方生厭足。漸當遠離證妙涅槃。  
　　爾時勝光天子。聞佛為說安隱自身。長保國位利益含識。名聞十方當得生天受勝妙樂。深心喜慶得未曾有。合掌恭敬一心瞻仰。白佛言。世尊。如來大慈。為說如是微妙法義。我今頂戴常愿流通。舉國諸人皆令誦習。  
　　佛言善哉善哉。大王。前世修因今受勝報。得為天子所愿隨心。當如說行勿為放逸。時勝光天子及諸大眾。皆大歡喜信受奉行。禮佛而去。  

 上一部：乾隆大藏經·大乘五大部外重譯經·如來示教勝軍王經一卷  下一部：乾隆大藏經·大乘五大部外重譯經·佛說寶積三昧文殊師利菩薩問法身經一卷 



  
乾隆大藏經·大乘五大部外重譯經·佛為勝光天子說王法經 
  