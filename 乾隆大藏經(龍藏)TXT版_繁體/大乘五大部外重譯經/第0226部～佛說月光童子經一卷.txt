  第0226部～佛說月光童子經一卷         
   
  
   大乘五大部外重譯經·第0226部   
佛說月光童子經一卷   
西晉三藏法師竺法護譯      
 
 
　　 
 
佛說月光童子經 
一名申日經  
　　聞如是。一時佛游王舍城靈鷲山。與大比丘眾千人俱。圣通無礙悉皆應真。漏結已解生死已斷。穢冥已索慧明獨存。菩薩二萬神通圣達。統都三界總攝諸法權慧無方。逮佛神德住無所住。爾時世尊。游于王舍大城之中。廣演道義開化群生。天神地神海靈鬼神帝王臣民。三界眾生皆來稽首供養神化。世無佛時外道興隆。猶如冥夜炬燭為明。天下有佛群邪盡歇。譬如日出火無復光。國中本事外道邪見不蘭迦葉等六師。佛以正真之道訓誨天下。是時六師盡廢不見信奉。諸異道等心懷嫉妒。謀欲毀佛還望敬事。于是六師召其門徒。合眾弟子會于一處。共集論議。吾等道德高遠名著四海。眾儒共宗國主所奉。人民男女莫不信仰。于十六大國盡世供養。吾德如風民應如草。靡不稽首各等足下者。今佛出世現神道化。吾等便為人棄不見信奉。乃令我等飲食不甘臥起不安。出入行步恒懷愁憒。心中郁毒悉欲發狂。當作何計以毀辱之。逐使出國令人不見。爾乃還復吾供養耳。共議此已各相謂言。羅閱大城之中有勢強長者。國相大臣名為申日。信奉吾等執心不二。恒毀佛道以為虛偽。惟有此人勢力威強。能助我等毀辱除去。于是六師即從坐起。將五百弟子。到王舍大城詣申日家。申日見諸師來。即下正殿迎為作禮。施好榻機飯食畢盥拱手對坐。諸師告曰。吾等故與大眾來造長者。欲議一事愿垂聽省。申日白言。惟蒙訓誨愿樂欲聞。六師俱曰。吾等此國之師。功名勛著群儒稽首。國主致敬大臣所奉。于十六大國獨言只步。長者所知。佛出于世自稱圣智。幻術欺巧倒正反說。欲與吾等列圣并智。齊威等神幻惑人民。國人愚冥信奉其道。疑惑天下沮敗善心。更謂吾等無有道德不見信奉。長者豪強帝王所欽。國民伏信威振四海。天下望風深惟師徒。終始義重記功列勛傳之來世。愿為吾等毀辱除之令滅不見。復吾供養豈不快哉。長者啟白敬承來告。憶昔往日。我之愚兄。奉佛之故毀辱諸師。從此以來實懷忿恚。每欲規圖執事靡由。今被圣教合我本心。當展力效命盡節于師。諸梵志曰。吾向共議欲令長者當于門中。鑿作五丈六尺深坑。以炭火適半細鐵為椽土薄覆上。設眾飲食以毒著中。若火坑不焚毒飯足害。便往請佛。佛常自云。有三達之智神通無礙。照見未然。明禍福之原吉兇所趣。實無此分而但誑惑萬姓。審有此智當不受請。若無此智必自受之。今欲以此規圖于佛。申日聞之欣然大悅。贊言善哉。誠如大師之所教敕。此謀深密高妙實為奇異。以此圖之何憂不獲。輒如圣教。作火坑毒飯。嚴以待之。爾時不蘭迦葉五百弟子。見申日計共謀同。歡喜踴躍不能自勝。咸共起住。同聲舉手稱贊申日。善哉真是圣明第一弟子。申日重啟。今自憂之必自嚴辦。比令明日諸師當見。長者禮已。諸師各還。于是申日敕外。嚴駕導從前后。便詣佛所下車卻蓋解劍脫履。拱手直進。稽首足畢長跪白佛。唯然世尊。饑渴神化樂仰清風。世事多緣奉敬靡由。今故請現稽首稟化。佛告賢者。明日至心向于如來。申日啟言。明日欲設微飯。惟愿世尊與諸圣眾降德屈神。是時世尊。愍其狂愚欲濟脫之。默然受請。申日內喜。心自念言。果如規計。禮畢辭退。過六師所。諸師迎問為受請不。申日啟白。承諸師威力。已受我請。果如所圖。諸師及五百弟子。皆大歡喜不能自勝。諸梵志等普喜并言。長者速還。作火坑毒飯。嚴以待之。長者還家。敕外密令。中門外掘作火坑。毒飯嚴以待之。長者有子。名曰月光。厥年十六。天姿挺特儀容端正。博通群籍貫綜神摸。天文地理靡不照焉。高名動世群儒師仰。慈悲愍世生死之苦。降德普入欲度眾生。諫父申日。佛為大圣三界之尊。道德清凈言教真正。三達之圣慈悲喜護。心過慈母當蒙得度。更興逆惡悕望天福豈不惑哉。昔者世尊求道之日。坐于道場元吉樹下。第六天魔。見佛高遠三毒已滅。穢冥以索慧明獨存。神圣無上諸天所宗。上帝親下萬神侍衛。內懷嫉妒心中煩毒。念其道成當必勝我。飲食不甘伎樂不御。即升正殿召博問臣議。設方計毀敗其道。群臣啟曰。菩薩神圣道力無上。威震三界德伏十方。非是臣等所可謀向。于時魔王赫威奮發震曜天地。召諸鬼兵興軍聚眾。帶甲億萬旌旗曀日光曜蔽天。宣敕士眾皆使變化。奇形異類數百千種。蟲頭人軀鬼魅可畏。擔山負石口眼吐火。圍繞菩薩齊聲踏地。牛吼唱噭震動八荒。山崩地裂樹木摧折。海水波蕩踴沸六原。溢流浩汗高波滔天。百姓驚怖巢木棲山。潛龍妄踴鷙鳥驚翔師子懾竄。金翅鳥王魔竭大魚順流低仰。群神怖悸逃走遁藏。千變萬化群兇相將。毒惡逆類彌漫縱橫。一時集惡向于世尊。佛直以放慈心之力。舉手指之。群惡鬼兵一時伏擗。齊心叉手頭面自歸。當于爾時如來即便降伏。彌天之惡化為弟子。雖獲得勝無憂喜想。以是方之火坑毒飯何足言乎。須彌之毒大千剎火。刀劍矛刃亦不能動佛一毛也。今以火坑毒飯欲毀于佛。譬如蚊虻之勢欲墜大山。蠅蠛之翅欲障日月。徒自毀碎。不如早悔首過免罪。天龍鬼神世間人民梵釋魔王。莫不稽顙受佛化者。如來之身金剛德體。眾惡盡滅萬善積著。相好光明神器無喻。永除五道之大冥。獲無上正真之獨明。處眾圣之上猶星中之月。如日初出照于朝陽。廣陳道化導世兇愚。懷慈四等愍傷眾生。施恩濟苦心過慈母。佛之道德神化如此。愿父改悔歸命三尊。爾時長者申日罪蓋所蔽心不開解。告子月光。假使如來之德如子所嘆。佛有神通照見未然者。當豫知我作火坑毒飯。今何以故受吾之請。以此推之知無遠慮。月光復言。佛實有三達之智六通之明大慈四等靡不貫綜。常度愚闇不逆人意。申日心迷執愚不舍。明旦遣人請佛。使者受教詣世尊所。長跪白佛言。長者申日啟言。日時已至飯食以具。惟愿舉眾降德自屈。爾時世尊心自念言。今受申日之請不與常同。當放威神感動十方。令子心伏必就大道廣化無涯。并化六師及九十六種外道。于時世尊放大光明。上照三十三天。下徹十八地獄。極佛境界皆大光明神通。菩薩羅漢緣覺梵釋天王。海靈地祇及諸鬼兵。各將部黨億萬無數。聞度申日。皆來詣佛。稽首足畢翼從左右。佛告諸比丘。執持應器當就長者申日請。諸比丘咸曰。受教。肅然嚴持地即金色。當佛頂上有七步香云紅黃青紺紫白蓮華。自然涌出俠道兩邊。佛甫出門。告空無吉祥菩薩等六十萬人在前導從。或行虛空。或現于地。佛處中央。其余無限之眾皆隨佛后。光明赫奕遏日絕月晃照一切。天施寶蓋華下如雪。天龍飛鳥不敢歷上。三界眾生無見頂者。天樂皆下同時俱作。毒蟲隱伏吉鳥翔鳴。佛不蹈地相輪印成。光明晃耀七日熾盛。寶樹藥樹諸眾果樹。睥睨[跳-兆+叵][跳-兆+我]低仰如人跪禮之形。閱叉金翅厭鬼魅鬼。各將營從莊嚴分部。千百為眾手執伎樂。或持香華七寶瓔珞天繒幡蓋十方來會。天人亦下樂器亦鳴。盲視聾聽啞言躄行。怨憎和慈。迷寤醉醒。婦女釵釧相掁作聲。飛鳥走獸皆作人形。百歲枯木自然華生。餓鬼飽滿地獄安寧。琵琶箏笛擊鼓亂鳴。佛以神德變化火坑。即成七寶紫紺浴池八味之水。底有金沙邊有蓮華。魚鱉黿鼉池中喜踴。飛鳥走獸音聲相和。池邊行列絲竹衣樹。樹間皆懸羅縠緹繡。珊瑚寶樹水精琉璃黃金白銀為枝葉。紫磨黃金為繩。連綿交錯樹間。垂天瓔珞互相連結。風起吹之轉相掁觸。妙音百種自然宣出。嘆佛神德至未曾有。皆說無常苦空非身之聲。使悲者更喜喜者更悲。其七寶樹上則有群鳥孔雀鸚鵡金翅鳥王。赤觜神鳥鳳皇吉鳥。拘耆那羅吉祥鳥。比數百千種。光色顯赫群飛樹間。哀鸞百種感動人情咸來集聽。走獸息食飛禽止聽。形異心同歸命世尊。當于爾時海靈地祇三界眾生其來從者。見火坑變為浴池天地震動。神變若此道德殊絕皆看申日。申日見之心動神驚衣毛起豎。慞惶怖悸精神失守。心自念言咄哉迷惑。我之逆惡所為無邊。顧謂六師。坐汝畜類沈吾湯火我今如何。六師恐怖慚恥無言。懼獲重罪即各逃竄。于是申日與子月光夫人婇女眷屬男女外道伴黨。俱出迎佛。遙睹世尊洪焰暉赫晃若寶山。天姿紫金巨容丈六。神顏從容諸根寂定。相三十二好八十種。天中之天道德堂堂。十力世尊天人中王。佛以神德照愚冥心。申日意解如迷得正狂病瘳除。五情內發悲喜交集。即前首罪五體投地稽首作禮。唯然世尊。恕我盲冥。不識正真用信惡言。興毒害意欲危天尊。幸賴慈化乞原罪咎。垂哀接濟得免大罪。愿前就坐。即時如來升于正殿眾坐已定。申日慚怖心不自安。前白佛言。為盲冥所誤。信妖邪之言以為真諦。如狂服藥病更增劇。始今睹佛邪病得除。所為無道飯食之中悉皆著毒不可供養。以御大圣愿待須臾更嚴食具。佛告長者。便持飯來不足更設。貪淫嗔恚愚癡邪見。世之重毒吾無此毒。毒已滅盡毒不害我。申日下食香徹八難。餓鬼得安食已行水眾會寂然。申日退坐垂泣啟言。唯然世尊。恕我迷惑。敢圖逆惡向于如來。自揆罪重應入地獄。湯火痛考長夜受苦。將脫何由。佛為大慈三界之救。愍念眾生濟其涂炭。昨不誡我令我罪成。得無世尊不豫知也。佛告申日。昔定光世尊授我莂時。汝卻后無數阿僧祇劫當于五濁惡世作佛。廣度眾生如我今日。當有長者申日火坑毒飯規圖害汝。我乃爾時得明慧三昧。時已豫知汝姓字。況于昨日而當不知。申日歡喜言。世尊。乃豫知無數劫事。我既覺悟會得免罪。今我盡心自歸于佛。所為之非愿令重罪而得微輕。佛本有誓不舍愚惑。即告申日。善哉長者。能自覺悔重罪必除。吾當為汝演說道義令汝心解。對曰。唯然天中天。愿樂欲聞。畢死善道盡心不忘。則時世尊謦揚洪音出八種聲演萬億音。廣說無量法言八解四諦三脫六度。探道法要微妙之行。解三界空諸法因緣造為罪福。觀病選藥如應說法。申日情悟坦然心開疑解結除。[火*霍]然無想寂然入定。即于座上逮不退轉。喜踴升空去地百四十丈。從空來下稽首于地。嗚佛足摩佛足跪自陳。今已覺悟從佛得度。欣然嘆佛佛十力雄哉。如來神力震伏十方無敢當者。火坑毒。飯豫自消亡。佛無憂哉。一切刀劍不能害傷。急箭勁刃皆化作華。佛勇猛哉。如來皆能降伏邪道九十六種。異口同音皆嘆大道佛金剛哉。佛若金山晃照一切。闇冥壞敗慧火獨明。超度群圣之上德過虛空。辯才不盡開闡法言告于大千。調諸剛強令使熟成。威震三界獨而無侶。離諸塵勞凈若天金。雨諸法寶飽滿一切。施以無盡七大之財。觀心選藥先壞魔兵。如應開法靡不得度。九十六種邪道隱蔽。當于申日嘆佛法時。無限之眾其來大會。皆樂法音得福得度不可稱計。天地震動樂器作聲第七梵王宣聞法言。琵琶磬鼓千種伎樂自然而鳴。忉利天帝華散佛上。嘆佛圣德至未曾有。當此之時莫不歡喜。稽首作禮而去。  

 上一部：乾隆大藏經·大乘五大部外重譯經·佛說逝童子經一卷  下一部：乾隆大藏經·大乘五大部外重譯經·佛說申日兒本經一卷 



  
乾隆大藏經·大乘五大部外重譯經·佛說月光童子經 
  