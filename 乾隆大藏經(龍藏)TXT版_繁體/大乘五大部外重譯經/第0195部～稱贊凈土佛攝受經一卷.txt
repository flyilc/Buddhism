  第0195部～稱贊凈土佛攝受經一卷         
   
  
   大乘五大部外重譯經·第0195部   
稱贊凈土佛攝受經一卷   
唐三藏法師玄奘奉詔譯      
 
 
　　 
 
稱贊凈土佛攝受經  
　　如是我聞。一時薄伽梵。在室羅筏住誓多林給孤獨園。與大苾芻眾千二百五十人俱。一切皆是尊宿聲聞。眾望所識。大阿羅漢。其名曰尊者舍利子。摩訶目犍連。摩訶迦葉。阿泥律陀。如是等諸大聲聞而為上首。復與無量菩薩摩訶薩俱。一切皆住不退轉位。無量功德眾所莊嚴。其名曰妙吉祥菩薩。無能勝菩薩。常精進菩薩。不休息菩薩。如是等諸大菩薩而為上首。復有帝釋大梵天王。堪忍界主。護世四王。如是上首。百千俱胝那庾多數諸天子眾。及余世間無量天人。阿素洛等。為聞法故。俱來會坐。  
　　爾時世尊告舍利子。汝今知不。于是西方去此世界。過百千俱胝那庾多佛土。有佛世界名曰極樂。其中世尊名無量壽及無量光如來應正等覺。十號圓滿。今現在彼安隱住持。為諸有情宣說甚深微妙之法。令得殊勝利益安樂。  
　　又舍利子。何因何緣。彼佛世界名為極樂。舍利子。由彼界中諸有情類無有一切身心憂苦。唯有無量清凈喜樂。是故名為極樂世界。又舍利子。極樂世界凈佛土中處處皆有七重行列妙寶欄楯七重行列寶多羅樹。及有七重妙寶羅網。周匝圍繞四寶莊嚴。金寶銀寶。吠琉璃寶。頗胝迦寶。妙飾間綺。舍利子。彼佛土中有如是等眾妙綺飾功德莊嚴。甚可愛樂。是故名為極樂世界。  
　　又舍利子。極樂世界凈佛土中。處處皆有七妙寶池。八功德水彌滿其中。何等名為八功德水。一者澄凈。二者清冷。三者甘美。四者輕軟。五者潤澤。六者安和。七者飲時除饑渴等無量過患。八者飲已定能長養諸根四大。增益種種殊勝善根。多福眾生常樂受用。是諸寶池底布金沙。四面周匝有四階道。四寶莊嚴甚可愛樂。諸池周匝有妙寶樹。間飾行列香氣芬馥。七寶莊嚴甚可愛樂。言七寶者。一金。二銀。三吠琉璃。四頗胝迦。五赤真珠。六阿濕摩揭拉婆寶。七牟娑落揭拉婆寶。是諸池中。常有種種雜色蓮華。量如車輪。青形青顯青光青影。黃形黃顯黃光黃影。赤形赤顯赤光赤影。白形白顯白光白影。四形四顯四光四影。舍利子。彼佛土中。有如是等眾妙綺飾。功德莊嚴甚可愛樂。是故名為極樂世界。  
　　又舍利子。極樂世界凈佛土中。自然常有無量無邊眾妙伎樂。音曲和雅甚可愛樂。諸有情類聞斯妙音。諸惡煩惱悉皆消滅。無量善法漸次增長。速證無上正等菩提。舍利子。彼佛土中。有如是等眾妙綺飾。功德莊嚴甚可愛樂。是故名為極樂世界。  
　　又舍利子。極樂世界凈佛土中。周遍大地真金合成。其觸柔軟香潔光明。無量無邊妙寶間飾。舍利子。彼佛土中。有如是等眾妙綺飾。功德莊嚴甚可愛樂。是故名為極樂世界。  
　　又舍利子。極樂世界凈佛土中。晝夜六時。常雨種種上妙天華。光澤香潔細軟雜色。雖令見者身心適悅。而不貪著。增長有情無量無數不可思議殊勝功德。彼有情類晝夜六時。常持供養無量壽佛。每晨朝時持此天華。于一食頃。飛至他方無量世界。供養百千俱胝諸佛。于諸佛所。各以百千俱胝樹花。持散供養。還至本處。游天住等。舍利子。彼佛土中。有如是等眾妙綺飾。功德莊嚴甚可愛樂。是故名為極樂世界。  
　　又舍利子。極樂世界凈佛土中。常有種種奇妙可愛雜色眾鳥。所謂鵝雁鹙鷺。鴻鶴孔雀。鸚鵡羯羅頻迦。命命鳥等。如是眾鳥。晝夜六時恒共集會。出和雅聲。隨其類音宣揚妙法。所謂甚深念住正斷。神足根力。覺道支等。無量妙法。彼土眾生聞是聲已。各得念佛念法念僧。無量功德熏修其身。汝舍利子。于意云何。彼土眾鳥。豈是傍生惡趣攝耶。勿作是見。所以者何。彼佛凈土無三惡道。尚不聞有三惡趣名。何況有實罪業所招傍生眾鳥。當知皆是無量壽佛變化所作。令其宣暢無量法音。作諸有情利益安樂。舍利子。彼佛土中有如是等眾妙綺飾。功德莊嚴甚可愛樂。是故名為極樂世界。  
　　又舍利子。極樂世界凈佛土中。常有妙風。吹諸寶樹及寶羅網。出微妙音。譬如百千俱胝天樂同時俱作。出微妙聲甚可愛玩。如是彼土常有妙風。吹眾寶樹及寶羅網。擊出種種微妙音聲。說種種法。彼土眾生聞是聲已。起佛法僧念作意等無量功德。舍利子。彼佛土中有如是等眾妙綺飾。功德莊嚴甚可愛樂。是故名為極樂世界。  
　　又舍利子極樂世界凈佛土中。有如是等無量無邊不可思議甚希有事。假使經于百千俱胝那庾多劫。以其無量百千俱胝那庾多舌。一一舌上出無量聲。贊其功德亦不能盡。是故名為極樂世界。  
　　又舍利子。極樂世界凈佛土中。佛有何緣名無量壽。舍利子。由彼如來及諸有情壽命無量無數大劫。由是緣故。彼土如來名無量壽。舍利子。無量壽佛證得阿耨多羅三藐三菩提已來。經十大劫。舍利子。何緣彼佛名無量光。舍利子。由彼如來恒放無量無邊妙光。遍照一切十方佛土。施作佛事無有障礙。由是緣故。彼土如來名無量光。舍利子。彼佛凈土成就如是功德莊嚴。甚可愛樂。是故名為極樂世界。  
　　又舍利子。極樂世界凈佛土中。無量壽佛常有無量聲聞弟子。一切皆是大阿羅漢。具足種種微妙功德。其量無邊不可稱數。舍利子。彼佛凈土成就如是功德莊嚴。甚可愛樂。是故名為極樂世界。  
　　又舍利子。極樂世界凈佛土中。無量壽佛常有無量菩薩弟子。一切皆是一生所系。具足種種微妙功德。其量無邊不可稱數。假使經于無數量劫。贊其功德終不能盡。舍利子。彼佛土中。成就如是功德莊嚴。甚可愛樂。是故名為極樂世界。  
　　又舍利子。若諸有情生彼土者。皆不退轉。必不復墮諸險惡趣邊地下賤蔑戾車中。常游諸佛清凈國土。殊勝行愿念念增進。決定當證阿耨多羅三藐三菩提。舍利子。彼佛土中。成就如是功德莊嚴。甚可愛樂。是故名為極樂世界。  
　　又舍利子。若諸有情聞彼西方無量壽佛清凈佛土無量功德眾所莊嚴。皆應發愿生彼佛土。所以者何。若生彼土。得與如是無量功德眾所莊嚴。諸大士等同一集會。受用如是無量功德。眾所莊嚴清凈佛土。大乘法樂常無退轉。無量行愿念念增進。速證無上正等菩提故。舍利子。生彼佛土諸有情類。成就無量無邊功德。非少善根諸有情類當得往生無量壽佛極樂世界清凈佛土。  
　　又舍利子。若有凈信諸善男子或善女人。得聞如是無量壽佛無量無邊不可思議功德名號極樂世界功德莊嚴。聞已思惟。若一日夜。或二或三。或四或五。或六或七。系念不亂。是善男子或善女人。臨命終時。無量壽佛與其無量聲聞弟子菩薩眾俱。前后圍繞來住其前。慈悲加祐令心不亂。既舍命已隨佛眾會。生無量壽極樂世界清凈佛土。  
　　又舍利子。我觀如是利益安樂大事因緣。說誠諦語。若有凈信諸善男子或善女人。得聞如是無量壽佛不可思議功德名號極樂世界凈佛土者。一切皆應信受發愿。如說修行生彼佛土。  
　　又舍利子。如我今者稱揚贊嘆無量壽佛無量無邊不可思議佛土功德。如是東方亦有現在不動如來。山幢如來。大山如來。山光如來。妙幢如來。如是等佛如殑伽沙住在東方。自佛凈土各各示現廣長舌相。遍覆三千大千世界。周匝圍繞。說誠諦言。汝等有情。皆應信受如是稱贊不可思議佛土功德一切諸佛攝受法門。  
　　又舍利子。如是南方亦有現在日月光如來。名稱光如來。大光蘊如來。迷盧光如來。無邊精進如來。如是等佛如殑伽沙住在南方。自佛凈土各各示現廣長舌相。遍覆三千大千世界。周匝圍繞。說誠諦言。汝等有情。皆應信受如是稱贊不可思議佛土功德一切諸佛攝受法門。  
　　又舍利子。如是西方亦有現在無量壽如來。無量蘊如來。無量光如來。無量幢如來。大自在如來。大光如來。光焰如來。大寶幢如來。放光如來。如是等佛如殑伽沙住在西方。自佛凈土各各示現廣長舌相。遍覆三千大千世界。周匝圍繞。說誠諦言。汝等有情。皆應信受如是稱贊不可思議佛土功德一切諸佛攝受法門。  
　　又舍利子。如是北方亦有現在無量光嚴通達覺慧如來。無量天鼓震大妙音如來。大蘊如來。光網如來。娑羅帝王如來。如是等佛如殑伽沙住在北方。自佛凈土各各示現廣長舌相。遍覆三千大千世界。周匝圍繞。說誠諦言。汝等有情。皆應信受如是稱贊不可思議佛土功德一切諸佛攝受法門。  
　　又舍利子。如是下方亦有現在示現一切妙法正理常放火王勝德光明如來。師子如來。名稱如來。譽光如來。正法如來。妙法如來。法幢如來。功德友如來。功德號如來。如是等佛如殑伽沙。住在下方自佛凈土。各各示現廣長舌相。遍覆三千大千世界。周匝圍繞。說誠諦言。汝等有情。皆應信受如是稱贊不可思議佛土功德一切諸佛攝受法門。  
　　又舍利子。如是上方。亦有現在梵音如來。宿王如來。香光如來。如紅蓮華勝德如來。示現一切義利如來。如是等佛如殑伽沙。住在上方自佛凈土。各各示現廣長舌相。遍覆三千大千世界。周匝圍繞。說誠諦言。汝等有情。皆應信受如是稱贊不可思議佛土功德一切諸佛攝受法門。  
　　又舍利子。如是東南方。亦有現在最上廣大云雷音王如來。如是等佛如殑伽沙。住東南方自佛凈土。各各示現廣長舌相。遍覆三千大千世界。周匝圍繞說誠諦言。汝等有情。皆應信受如是稱贊不可思議佛土功德一切諸佛攝受法門。  
　　又舍利子。如是西南方。亦有現在最上日光名稱功德如來。如是等佛如殑伽沙。住西南方自佛凈土。各各示現廣長舌相。遍覆三千大千世界。周匝圍繞。說誠諦言。汝等有情。皆應信受如是稱贊不可思議佛土功德一切諸佛攝受法門。  
　　又舍利子。如是西北方。亦有現在無量功德火王光明如來。如是等佛如殑伽沙。住西北方自佛凈土。各各示現廣長舌相。遍覆三千大千世界。周匝圍繞。說誠諦言。汝等有情。皆應信受如是稱贊不可思議佛土功德一切諸佛攝受法門。  
　　又舍利子。如是東北方。亦有現在無數百千俱胝廣慧如來。如是等佛如殑伽沙。住東北方自佛凈土。各各示現廣長舌相。遍覆三千大千世界。周匝圍繞。說誠諦言。汝等有情。皆應信受如是稱贊不可思議佛土功德一切諸佛攝受法門。  
　　又舍利子。何緣此經。名為稱贊不可思議佛土功德一切諸佛攝受法門。舍利子。由此經中。稱揚贊嘆無量壽佛極樂世界不可思議佛土功德。及十方面諸佛世尊。為欲方便利益安樂諸有情故。各住本土。現大神變。說誠諦言。勸諸有情信受此法。是故此經。名為稱贊不可思議佛土功德一切諸佛攝受法門。  
　　又舍利子。若善男子或善女人。或已得聞。或當得聞。或今得聞。聞是經已深生信解。生信解已。必為如是住十方面。十殑伽沙諸佛世尊之所攝受。如說行者。一切定于阿耨多羅三藐三菩提。得不退轉。一切定生無量壽佛極樂世界清凈佛土。是故舍利子。汝等有情。一切皆應信受領解。我及十方佛世尊語。當勤精進如說修行。勿生疑慮。  
　　又舍利子。若善男子或善女人。于無量壽極樂世界清凈佛土。功德莊嚴。若已發愿。若當發愿。若今發愿。必為如是住十方面。十殑伽沙諸佛世尊之所攝受。如說行者。一切定于阿耨多羅三藐三菩提。得不退轉。一切定生無量壽佛極樂世界清凈佛土。是故舍利子。若有凈信諸善男子或善女人。一切皆應于無量壽極樂世界清凈佛土。深心信解。發愿往生。勿行放逸。  
　　又舍利子。如我今者稱揚贊嘆無量壽佛極樂世界不可思議佛土功德。彼十方面諸佛世尊。亦稱贊我不可思議無邊功德。皆作是言。甚奇希有。釋迦寂靜。釋迦法王如來應正等覺明行圓滿善逝世間解無上丈夫調御士天人師佛世尊。乃能于是堪忍世界。五濁惡時。所謂劫濁。諸有情濁。諸煩惱濁。見濁。命濁。于中證得阿耨多羅三藐三菩提。為欲方便利益安樂諸有情故。說是世間極難信法。是故舍利子。當知我今于此雜染堪忍世界五濁惡時。證得阿耨多羅三藐三菩提。為欲方便利益安樂諸有情故。說是世間極難信法。甚為希有不可思議。  
　　又舍利子。于此雜染堪忍世界五濁惡時。若有凈信諸善男子或善女人。聞說如是一切世間極難信法。能生信解。受持演說。如教修行當知是人。甚為希有。無量佛所曾種善根。是人命終。定生西方極樂世界。受用種種功德莊嚴清凈佛土大乘法樂。日夜六時。親近供養無量壽佛。游歷十方供養諸佛。于諸佛所聞法受記。福慧資糧疾得圓滿。速證無上正等菩提。時薄伽梵說是經已。尊者舍利子等。諸大聲聞。及諸菩薩摩訶薩眾。無量天人阿素洛等。一切大眾聞佛所說。皆大歡喜信受奉行。  

 上一部：乾隆大藏經·大乘五大部外重譯經·佛說觀無量壽佛經一卷  下一部：乾隆大藏經·大乘五大部外重譯經·佛說阿彌陀經一卷 



  
乾隆大藏經·大乘五大部外重譯經·稱贊凈土佛攝受經 
  