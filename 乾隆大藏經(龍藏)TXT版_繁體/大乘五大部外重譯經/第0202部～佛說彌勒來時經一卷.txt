  第0202部～佛說彌勒來時經一卷         
   
  
   大乘五大部外重譯經·第0202部   
佛說彌勒來時經一卷   
失譯師名開元錄附東晉第四譯      
 
 
　　 
 
佛說彌勒來時經  
　　舍利弗者。是佛第一弟子。以慈心念天下。往到佛所。前長跪叉手問言。佛常言。佛去后當有彌勒來。愿欲從佛聞之。佛言。彌勒佛欲來出時。閻浮利內地山樹草木皆焦盡。于今閻浮利地。周匝六十萬里。彌勒出時閻浮利地東西長四十萬里。南北廣三十二萬里。地皆當生五種果蓏。四海內無山陵溪谷。地平如砥樹木皆長大。當是時人民少貪淫嗔恚愚癡者。人民眾多聚落家居。雞鳴展轉相聞。人民皆壽八萬四千歲。女人五百歲乃行嫁。人民無病痛者。盡天下人有三病。一者意欲有所得。二者饑渴。三者年老。人民面目皆桃花色。人民皆敬重。有城名雞頭末。雞頭末城者當王國治。城周匝四百八十里。以土筑城。復以板著城。復以金銀琉璃水精珍寶著城。四面各十二門。門皆刻鏤。復以金銀琉璃水精珍寶著之。國王名僧羅。四海內皆屬僧羅。行即飛行。所可行處。人民鬼神皆傾側。城有四寶。一者金。有龍守之。龍名倪[掾/蟲]鋒。主護金。龍所居山地名犍陀。二者銀。其國中復有守龍名幡頭三者明月珠。所生地處名須漸。守珍龍名賓竭。四者琉璃。所生城名氾羅那夷。有一婆羅門名須凡。當為彌勒作父。彌勒母名摩訶越題。彌勒當為作子。彌勒者種當作婆羅門。身有三十二相八十種好。身長十六丈。彌勒生墮城地。目徹視萬里內。頭中日光照四千里。彌勒得道為佛時。于龍華樹下坐。樹高四十里。廣亦四十里。彌勒得佛時。有八萬四千婆羅門。皆往到彌勒所師事之。則棄家作沙門。彌勒到樹下坐。用四月八日明星出時得佛道。國王僧羅聞彌勒得佛。則將八十四王。皆棄國捐王以國付太子。共到彌勒佛所。皆除須發為沙門。復有千八百婆羅門。皆到彌勒佛所作沙門。彌勒父母亦在其中。復有圣婆羅門千八十四人。皆復到彌勒佛所作沙門。國有大豪賢者。名須檀。人呼須達。復呼人民。以黃金持與彌勒佛及諸沙門。名聲日布方遠。須達復將賢善人萬四千人。到彌勒佛所作沙門。復有兄弟二人。兄名鼓達。弟名扶蘭。兄弟皆言。我曹何為是世間。寧可俱到佛所求作沙門耶。兄弟皆言。我善便到彌勒佛所作沙門。復有小女人輩八萬四千人。身皆著好衣白珠金銀瓔珞。俱到彌勒佛所。皆脫著身珍寶以著地。白佛言。我曹欲持是上佛及諸沙門。我欲從佛作比丘尼。佛即令作比丘尼。彌勒佛坐為諸比丘僧比丘尼說。皆是釋迦文佛時。誦經者。慈心者。布施者。不嗔恚者。作佛圖寺者。持佛骨著塔中者。燒香者。然燈者。懸繒者。散花者。讀經者。是諸比丘尼。皆釋迦文佛時人。持戒者。至誠者。于今皆來會是聞。諸比丘所說經處者。皆于龍華樹下得道。  
　　彌勒佛初一會說經時。有九十六億人。皆得阿羅漢道。  
　　第二會說經時。有九十四億比丘。皆得阿羅漢。  
　　第三會說經。九十二億沙門。皆得阿羅漢。舉天上諸天。皆當持花散彌勒身上。  
　　彌勒佛當將諸阿羅漢。至雞頭末王所治城。王皆內宮中飯食。舉城皆明夜時如晝日。彌勒于宮中坐說經言。語不可不作。道不可不學。經不可不贊。佛說經已。諸比丘及王百官。皆當奉行佛經戒皆得度世。佛說如是。彌勒佛卻后六十億殘六十萬歲當來下。  

 上一部：乾隆大藏經·大乘五大部外重譯經·佛說彌勒下生經一卷  下一部：乾隆大藏經·大乘五大部外重譯經·佛說彌勒下生成佛經一卷 



  
乾隆大藏經·大乘五大部外重譯經·佛說彌勒來時經 
  