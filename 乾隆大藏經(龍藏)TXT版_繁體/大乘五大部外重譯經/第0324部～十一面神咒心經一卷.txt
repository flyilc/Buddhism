  第0324部～十一面神咒心經一卷         
   
  
   大乘五大部外重譯經·第0324部   
十一面神咒心經一卷   
唐三藏法師玄奘奉詔譯      
 
 
　　 
 
十一面神咒心經  
　　如是我聞。一時薄伽梵。住室羅筏竹筍道場。與大苾芻眾千二百五十人俱。菩薩摩訶薩無量無數。慈氏菩薩而為上首。復有無量苾芻苾芻尼鄔波索迦鄔波斯迦。及諸天龍藥叉犍達縛阿素洛揭路茶緊捺洛莫呼洛伽鳩畔茶畢舍遮人非人等。大眾圍繞供養恭敬。尊重贊嘆而為說法。  
　　爾時觀自在菩薩摩訶薩。與無量俱胝那庾多百千持咒神仙。前后圍繞來詣佛所。到已頂禮世尊雙足。右繞三匝退坐一面。白佛言世尊。我有神咒心名十一面。具大威力。十一俱胝諸佛所說。我今說之。欲利益安樂一切有情。除一切病故滅一切惡故。為止一切不吉祥故。為卻一切惡夢想故。為遮一切非時死故。欲令諸惡心者得調凈故。有憂苦者得安樂故。有怨對者得和解故。魔鬼障礙皆消滅故。心所愿求皆稱遂故。世尊我不見世間若天若魔若梵若沙門若婆羅門等。以此神咒防護其身。受持讀誦書寫流布。而為一切災橫魔障。刀杖毒藥厭禱咒術所能害者。我亦不見以此神咒隨所住處。若遠若近結作界已。有能越之來相嬈害。唯除決定惡業應熟。世尊彼當證知是事必爾。唯應信受不應分別。如此則令一切災橫。皆悉遠離不得侵近。此神咒心一切諸佛。同所稱贊同所隨喜。一切如來憶持守護。世尊我憶過去過殑伽沙等劫前。有佛出世。名百蓮花眼無障礙頂熾盛功德光王如來應正等覺。我于爾時作大仙人。從彼世尊受得此咒。得此咒時見十方佛。應時證得無生法忍。當知此咒具大威力。是故若有凈信善男子善女人等。欲受持讀誦此神咒者。應當恭敬至心系念。每晨朝時如法清凈。念誦此咒一百八遍。若能如是。現身獲得十種勝利。何等為十。一者身常無病。二者恒為十方諸佛攝受。三者財寶衣食受用無盡。四者能伏怨敵而無所畏。五者令諸尊貴恭敬先言。六者蠱毒鬼魅不能中傷。七者一切刀杖所不能害。八者水不能溺。九者火不能燒。十者終不橫死。復得四種功德勝利。一者臨命終時得見諸佛。二者終不墮諸惡趣。三者不因險厄而死。四者得生極樂世界。世尊我憶過去過十殑伽沙等劫。復過于此有佛出世。名美音香如來應正等覺。爾時我身作大居士。于彼佛所受得此咒。得此咒時便于生死。超四萬劫誦持此咒。復得諸佛大悲智藏一切菩薩解脫法門。由此威力能救一切牢獄系閉。杻械枷鎖臨當刑戮。水火風賊蠱毒厭禱。人非人等種種苦難。由此我于一切有情。能作歸依救護安慰洲渚室宅。以此咒力攝取一切勃惡藥叉邏剎娑等。先令發起慈心愍心。然后安立于阿耨多羅三藐三菩提。世尊我此神咒有大威力。若誦一遍即能除滅四根本罪。及五無間令無有余。況能如說而修行者。若有曾于百千俱胝那庾多佛所種諸善根。乃于今時得聞此咒。況能受持如說行者。若能晝夜讀誦受持此神咒者。我當令彼所有愿求悉得如意。若有能于半月半月。或第十四日或第十五日。受持齋戒如法清凈。系心于我誦此神咒。便于生死超四萬劫。世尊我由此咒。名號尊貴難可得聞。若有稱念百千俱胝那庾多諸佛名號。復有暫時于我名號至心稱念。彼二功德平等平等。諸有稱念我名號者。一切皆得不退轉地。離一切病脫一切障一切怖畏。及能滅除身語意惡。況能于我所說神咒。受持讀誦如說修行。當知是人于無上菩提。則為領受如在掌中。  
　　爾時世尊贊觀自在菩薩言。善哉善哉善男子。汝乃能于一切有情。發起如是大慈悲意。而欲開示此大神咒。善男子汝由此方便。能救脫一切有情。所有病苦障難怖畏身語意惡。乃至安立一切有情。于阿耨多羅三藐三菩提。善男子我亦隨喜受汝神咒汝當說之。時觀自在菩薩摩訶薩即從座起偏袒一肩右膝著地而白佛言誦此咒者應作是說。  
　　敬禮三寶。敬禮圣智海遍照莊嚴王如來。敬禮一切如來應正等覺。敬禮圣觀自在菩薩摩訶薩大悲者。  
　　怛侄他闇(一)達啰　達啰(二)地[口*履]地[口*履](三)杜嚕杜嚕(四)壹[齒*來](去聲呼下同)伐[齒*來](五)折隸折隸(六)缽啰　折隸　缽啰　折隸(七)俱素謎(八)俱蘇摩伐隸(九)壹履弭履(十)止履止征(知里反十一)社(時賀反)摩波隸耶(夷何反十二)戍(輸律十)陀薩埵(十三)莫訶迦嚧尼(上聲呼)迦(十四)莎(去聲呼下皆同)訶(十五)  
　　世尊此是根本神咒。若有念誦獲如上說功德勝利。  
　　敬禮三寶。敬禮圣智海遍照。莊嚴王如來。敬禮一切如來應正等覺。敬禮圣觀自在菩薩摩訶薩大悲者。  
　　怛侄他呵呵呵呵(一)壹隸弭隸(二)止隸婢隸(三)棄(上聲呼)隸呬(上聲呼下皆同)隸(四)莎訶(五)  
　　世尊此是咒水及衣咒。若欲入道場先當洗浴。后以此咒咒水七遍灑身結凈。復以此咒咒衣七遍然后取著。敬禮三寶。敬禮圣智海遍照莊嚴王如來。敬禮一切如來應正等覺。敬禮圣觀自在菩薩摩訶薩大悲者。  
　　怛侄他拄(吒古反)嚕拄嚕(一)呵呵呵呵(二)莎訶(三)  
　　世尊此是咒香燈咒。若入道場欲燒香供養時。先以此咒咒香七遍然后燒之。欲然燈時先以此咒。咒油七遍后以然燈。  
　　敬禮三寶。敬禮圣智海遍照莊嚴王如來敬禮一切如來應正等覺。敬禮圣觀自在菩薩摩訶薩大悲者。  
　　怛侄他　死履死履(一)地履地履(二)死[口*履]地[口*履](三)莎訶(四)  
　　世尊此是咒華香鬘咒。若入道場欲以花香鬘供養時。先以此咒咒花七遍用散尊像。復以此咒咒香七遍以涂尊像。復以此咒咒鬘七遍以嚴尊像。敬禮三寶。敬禮圣智海遍照莊嚴王如來。敬禮一切如來應正等覺。敬禮圣觀自在菩薩摩訶薩大悲者。  
　　怛侄他　娑睇娑睇(一)死地死地(二)素(上聲呼下同)杜素杜(三)莎訶(四)  
　　世尊此是咒獻佛供咒。若欲以飲食花果等供養佛時。先誦此咒咒之二十一遍然后獻奉。敬禮三寶。敬禮圣智海遍照莊嚴王如來。敬禮一切如來應正等覺。敬禮圣觀自在菩薩摩訶薩大悲者。  
　　怛侄他　末死達死(一)折[口*履]折[口*履](二)虎嚕虎嚕(三)主嚕主嚕(四)素(上聲呼下同)嚕素嚕(五)母嚕母嚕(六)莎訶(七)  
　　世尊此是咒薪咒。若欲以上根本神咒隨事有所作時。先以此咒咒阇底花木一遍擬用然火。復別取阇底花木。寸截以為三十一段。用酪酥蜜漬之經宿。每取一段咒之一遍。即擲火中乃至皆盡。然后隨事作所應作。敬禮三寶。敬禮圣智海遍照莊嚴王如來。敬禮一切如來應正等覺。敬禮圣觀自在菩薩摩訶薩大悲者。  
　　怛侄他　壹履弭履(一)比履底(丁里反下同)履(二)止履呬履(三)莎訶(四)  
　　世尊此是結界咒。欲結界時先以此咒。咒水七遍散灑四方。或咒芥子或咒凈灰。皆至七遍散四方面隨心遠近。即成界畔而為防護。敬禮三寶。敬禮圣智海遍照莊嚴王如來。敬禮一切如來應正等覺。敬禮圣觀自在菩薩摩訶薩大悲者。  
　　怛侄他　比胝比胝(一)底胝底胝(二)止胝止胝(三)費(房匪下同)胝費胝(四)揭車揭車(五)薄迦梵(六)阿唎耶婆(肥何反)盧枳低濕伐啰(七)颯縛婆縛(去聲呼)南(八)莎訶(九)  
　　世尊此是請我還自宮咒。若所作事竟。請我還自宮時。應以此咒咒水七遍散灑四方我便還去。  
　　世尊如是神咒雖不成立。而亦能作種種事業。至心念誦無不獲愿。若患瘧病或一日一發或二日一發。或三日一發或四日一發。若患鬼病或部多鬼所作。或茶耆(上聲呼)尼所作或畢舍遮所作。或羯吒(平聲呼)布怛那所作。或癲鬼所作或癇鬼所作。或余種種惡鬼所作。皆以此咒咒彼患者。一百八遍即得除愈若障重者用五色縷誦咒作結。一遍一結凡一百八結。以系病人頸上或系臂上。罪障。消滅病即除愈若患丁腫癰腫瘺瘡皰瘡。疽瘍癬等種種惡病。若被刀箭牟槊等傷。蛇蝎蜈蚣毒蜂等螫。皆以此咒咒之七遍即得除愈若障重者咒黃土埿至一七遍。用涂病處所苦得除愈。若患緩風偏風[月*(未-二+匚)]風。耳聾鼻塞憨風等病。皆應至心念誦此咒。咒彼患者一百八遍病即除愈若障重者以油或酥。煎樺皮及青木香每咒七遍。即用涂身或滴耳鼻。或令服之所患便愈若有所余種種疾病。皆應至心以此咒之。或自念誦即得除差。  
　　世尊若欲成立此神咒者。應當先以堅好無隙白栴檀香。刻作觀自在菩薩像。長一搩手半。左手執紅蓮花軍持。展右臂以掛數珠。及作施無畏手。其像作十一面。當前三面作慈悲相。左邊三面作嗔怒相。右邊三面作白牙上出相。當后一面作暴惡大笑相。頂上一面作佛面像。諸頭冠中皆作佛身。其觀自在菩薩身上。具瓔珞等種種莊嚴。造此像已欲求愿者。著新凈衣受持齋戒。從白月一日至第八日。每日三時念誦此咒。一百八遍或無量遍。從此以后于一靜處敷清凈座。安置所造觀自在菩薩像面向西方。隨力所辦獻諸飲食。唯燒沉水及蘇合香。行者當食大麥乳食。如前念誦至第十三日。從此以后所設供具須倍勝前。行者唯應食三白食。謂乳酪飯。取菩提樹木像前然火。復取彼木寸截以為一千八段。用睹嚕色迦香油漬之。每取一段誦咒一遍。擲置火中乃至皆盡。爾時大地岌然搖震。由此像身亦即運動。從最上面口中出聲贊行者言。善哉善哉善男子。汝能如是勤苦求愿。我當令汝所愿滿足。令汝于此騰空而去。或復令汝所游無礙。或作持咒仙人中王。或使如我自在無障。  
　　復次行者或于白月第十五日。以十一面觀自在菩薩像。置有佛馱都制多中。著新凈衣受持齋戒。經一日一夜不飲不食。取蘇末那花一千八枚。每取一花咒之一遍。擲置像上乃至皆盡。爾時其像當前一面。口中出聲猶如雷吼。由此便令大地震動。行者爾時應自安心。勿生恐怖但念神咒。乞所期愿作如是言。敬禮圣觀自在菩薩摩訶薩大悲者。我于何時能與一切有情作大依怙。能滿一切有情心之所愿。時觀自在便與其愿。當與愿時諸天龍等。無有能與作障礙者。復次行者于月蝕時。取穌一兩銀器盛之。置此像前念誦此咒。乃至是月還生如故。便取食之身中諸病無不除愈。  
　　復次行者。應等分取雄黃牛黃。置此像前念誦此咒一千八遍。以水和之點置眉間。三事成就如前所說。若和暖水洗浴其身。則一切障礙一切惡夢一切疫病。皆得除愈。  
　　復次若他方怨賊欲來侵境。應取燕脂一顆。誦此咒咒之一百八遍莊點此像。左邊嗔面正向彼方。令怨賊軍不得前進。  
　　復次若國土中人畜疫起。于此像前然住婆木火。復別取彼木。寸截以為一千八段。每取一段涂芥子油。咒之一遍擲置火中乃至皆盡。復取緋縷作七咒結。一咒一結系置最上佛面頂上。能令疫病一切消除。疾疫除已解去咒索。  
　　復次若有卒為茶耆(上聲呼)尼部多鬼等魅著成病。應取白縷作二十一咒結。一咒一結。系著當前慈悲面頂上。經一宿已解取。以系病人頸上病即除愈。若業障重不除愈者。應取此索更咒一百八遍。系前所系像頂上。經一宿已解取。以系病人頸上必得除愈。  
　　復次若有長病困苦不差。或惡神鬼來入宅中。應取薰陸香一百八顆。在此像前顆咒一遍。擲置火中乃至皆盡。復取白縷作二十一咒結。一咒一結。系置當前慈悲面頂上。經一宿已解取。以系病者頸上。所患除愈惡鬼退散。  
　　復次若為怨仇伺求其便。斗諍厭禱欲作衰害。應以種種香花等物供養此像。以婆鑠迦木像前然火。取蕓薹子一百八顆。各咒一遍擲置火中。復取白縷結作一百八結。一咒一結。系著此像左邊嗔面頂上。經一宿已解取此索。稱怨仇名截一一結各令異處。一稱一截乃至都盡。今彼怨仇所作不遂自然歸伏。  
　　復次若人欲求諸善好事。取五色縷結作咒索一百八結。一咒一結。復于像前咒之七遍。系置當前慈悲面頂上。經一宿已解取。系自身上所求如意。  
　　復次若知身中有諸障難。所求善事多不如心。衰禍時時無因而至。應以香水浴此像身。復取此水咒之一百八遍。以浴毗那藥迦像身。復取咒之一百八遍自灑其身。一切障難自然消滅。諸有所求無不如意。  
　　爾時觀自在菩薩摩訶薩說此經已。一切大眾同時贊言。善哉善哉大士。乃能為欲利益安樂諸有情故說此神咒。我等隨喜亦愿受持。爾時大眾歡喜踴躍。繞佛三匝作禮而去。  

 上一部：乾隆大藏經·大乘五大部外重譯經·佛說十一面觀世音神咒經一卷  下一部：乾隆大藏經·大乘五大部外重譯經·千轉陀羅尼觀世音菩薩咒經一卷 



  
乾隆大藏經·大乘五大部外重譯經·十一面神咒心經 
  