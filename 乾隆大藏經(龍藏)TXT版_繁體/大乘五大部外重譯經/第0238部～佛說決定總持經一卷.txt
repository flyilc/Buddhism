  第0238部～佛說決定總持經一卷         
   
  
   大乘五大部外重譯經·第0238部   
佛說決定總持經一卷   
西晉三藏法師竺法護譯      
 
 
　　 
 
佛說決定總持經  
　　聞如是。一時佛在羅閱只耆阇崛山中。與大比丘俱。比丘千二百五十。菩薩八萬。一切大圣神通已達。皆不退轉究竟諸法。已逮總持辯才微妙。曉了善權方便之宜。善學無數菩薩禁誡。入于深要。體解十二緣起合會。行無所造。空無想愿不起不生。一切諸法使入一道。諸通慧海攬攝法藏。其意廣普圣覺無際。明識眾義分別美辭章句之趣。所問則答靡不通暢。得眾生意解諸結縛。心等如空無有憎愛。離于眾垢寂然永安。達無瑕疵成大乘場。演智慧光降伏外學。猶如日明消螢火耀。及摩尼珠火電之暉。絕去放逸。棄諸顛倒所計有常斷滅之觀。了知無我無壽無命無人無養。寂然觀察諸所興起。無央數劫行菩薩道。被正德鎧開化一切六度無極修四恩。從權方便出生死道。以斯開導迷惑之眾。示于禍福救拔苦惱。令不復造生死根栽。皆得進趣至三昧門。其名曰無憂首菩薩。師子樂菩薩。光英王菩薩。梵音響如雷雨菩薩。無量德寶菩薩。雜花菩薩。若干瓔珞莊嚴菩薩。石磨王菩薩。法雨菩薩。蓮華首藏王菩薩。壞虛厭意見菩薩。大智光明菩薩。辯演若干種王菩薩。如是等類菩薩八萬。爾時世尊與無央數百千之眾眷屬圍繞而為說經。其法名曰決總持門。彼時會中有族姓子等輩十人。咸共聽受聞如來宣決總持門。欣然踴躍善心生焉。棄捐睡眠樂處閑居。修止足德專志經行。夙夜精進無敢懈怠。離于放逸貪欲之想。如是殷勤不廢精誦至于七年。終竟七載其心馳騁。不得須臾定息一時。何況乃當逮總持門。不得所愿其意患厭。節德閑居樂于睡眠。廢于精進不復經行。舍欲之事不復修學總持之門。釋沙門服舍戒就賤。迷惑志性求圣教短。皆歸居家還習五業。  
　　于時世尊。為王阿阇貰。決虛妄疑已除猶豫。七日寂然則演圣威。因令其王不為放逸心懷諍訟。解散王結一切調戲諸所見縛。竟七日已。與七億人往詣佛所。欲啟受法。十族姓子求圣短者。亦侍從王在于大眾。是時座中。有一菩薩名無怯行。致得總持。從無數劫成就法忍。逮無從生無有顛倒。辯才無量入一切智。正慧道力分別隨順。度無極行。曉無思議總持門品。普見一切眾生志性根元所趣應可化者。而為說法不失其本。即從座起偏露右肩。右膝著地叉手白佛。惟天中天。此族姓子等類十人出家修道。夙夜精進七歲不懈。欲求總持所愿不獲。失其本志舍沙門服。還家居業察圣教短。惟愿世尊。演說法義。以權方便如應開化。令族姓子改往修來。當自歸命無上大道。  
　　佛告無怯行菩薩。斯族姓子乃往過去久遠世時。謗毀佛法不肯聽受。以用謗毀越佛法故。由是所致。不得疾獲無上大道。無怯行菩薩。則以頌問佛曰。  
　　我聞人中尊　　法王演光明 
　　諸菩薩所行　　得消除央罪 
　　功勛慧遠布　　無能越度者 
　　十力無等倫　　圣智無掛礙 
　　已脫于三處　　則不為放逸 
　　惟為說其行　　使凈斯道業 
　　今啟于無量　　執懷甘露慧 
　　當為分別說　　猶豫意結網 
　　今質于如來　　世尊惟為決 
　　何謂諸菩薩　　修行于大乘 
　　日日常精進　　最勝行無懈 
　　降伏魔官屬　　燒盡眾塵穢 
　　曉了一切行　　顯示于眾生 
　　惟為分別說　　道行之本業 
　　言辭甚微妙　　和顏為人說 
　　在于生死處　　樂度終始患 
　　諦聽所嘆訓　　解決眾狐疑 
　　最稱愿為演　　如應修道行 
　　善修德清凈　　本行滅生死 
　　愍哀施安隱　　以濟眾生意 
　　捐棄用舍處　　惠寶及車乘 
　　頭目施與人　　妻子亦如是 
　　欽敬行忍辱　　好于禁戒德 
　　精進修寂愿　　曉了堅固志 
　　眾會以此德　　能忍百千患 
　　仁尊所游步　　勝通便無礙 
　　明識所當行　　如節無猶豫 
　　滅除三垢穢　　所致無能極 
　　分別出家業　　開化于五趣 
　　安住惟為說　　如應當行道  
　　佛告無怯行菩薩。此族姓子等類十人。過去世時。違犯諸佛誹謗經典。何謂違犯諸佛之法。乃往過去久遠世時。更歷三十二劫焰棄世界。有佛名曰光世音如來至真等正覺明行成為善逝世間解無上士道法御天人師為佛世尊。是族姓子等類十人。在于彼世。為大豪貴長者作子。佛滅度后處于末學。為其世尊興立功德。五百塔寺講堂精舍。以若干種供養之具。而用給足諸比丘僧。一一塔寺所有精舍。百千比丘游居其中。于彼世時有一菩薩。名曰辯積。逮得總持執權方便。進退隨宜開化一切。而為說法適處高座。五百諸佛教授辯才。八十億天子在于虛空。凈除眾穢莊嚴校飾。化作講堂豎諸幢幡供養法師。愍逮一切而為說經。七萬人眾逮不退轉。當成無上正真之道。又一萬人得須陀洹果。時彼世界有國王。名曰月施。愛樂道法渴仰經義以法自娛。于時國王供養法師辯積菩薩。與其中宮貴人婇女五百之眾。大作伎樂以寶為華而散其上。和栴檀香用涂其體。以五百蓋而覆其上。五百細妙衣服供養。晝夜七日住不敢坐。奉以所安隨其所宜。不失時節其敬法師最為無上。巍巍之尊福無過者。時大豪貴長者之子。誹謗橫枉辯積菩薩法師。言毀法戒不隨禁業。以是罪故墮于地獄滿九萬歲。生于人間。五萬世中墮在邊地夷狄之中。迷惑邪見罪蓋覆蔽。六百世中常當生盲。喑啞無舌不能言語。出家為道作沙門來。七百世殷勤精修。不惜身命不得總持。今復來生于我之世。意數數亂不能專定。以是之故。宿命余殃罪蓋所蔽。而今此輩諸族姓子不得總持。是故賢者囑累汝等。鄭重告敕。聞是經典面見法師。為人班宣咸共供養。不當愁憂心懷毒害。況復遙聞生惡心耶。佛言。族姓子。假使有人皆取眾生挑其兩眼。斯罪雖重尚可堪任劫數盡竟。若有害意向于法師。罪之劫數復過于彼。假使有人皆取眾生好斗諍者。和諧別離廣令安隱。若見法師一心住前。是諸功德過于和合。眾生斗諍令得安隱。百倍千倍萬倍億倍巨億萬倍。不及悅顏住菩薩前。所以者何。其有誹謗法師者。則謗如來。欲得供養于如來者當奉法師。欲敬如來當順法師。欲禮如來當禮法師。所以者何。諸菩薩等皆從法生。從諸菩薩成一切智。因一切智成佛世尊。菩薩所起因興道心不以住欲。在于塵勞得稽首禮。由無所生則無所住。凈修梵行見稽首禮。不以無色三昧正受禮于無色也。不以余殃而就所生。所愿自在。因其所愿而往生矣。已得解脫一切愚冥凡夫之行。欲令菩薩有余殃者。猶使虛空有其色像。譬如族姓子。阿耨達龍王欲見諸龍游戲之時。教告一切諸龍眷屬。皆依龍王而得安隱。常脫三痛能為無患。菩薩如是。舍一切樂斷三處罪。滅蓋塵勞壞眾苦惱。爾乃為安度脫眾生。譬如蛟龍游于水中而無所畏。菩薩如是。游于三界亦無所懼。譬如蛟龍行于深水。見中所有恣意所欲。而不為水之所惱害。菩薩如是。游于盲冥凡夫之眾。住其所行。惟睹慧議不違道行。不與愚人而俱同塵。不為三處所見沒溺。是故行者。常當將護奉法安詳。此為菩薩之所修業。佛時頌曰。  
　　其欲歸命佛　　敬承無量圣 
　　常供養菩薩　　欽奉于導師 
　　吾今所衣缽　　床榻諸坐具 
　　佛皆以此供　　聽施志道者 
　　所上佛燈火　　以是燈給之 
　　如是成正覺　　諸圣中最上 
　　飲食車乘施　　斯等諸慧士 
　　為愚之導者　　將至甘露方 
　　一切眾生類　　施天人間安 
　　以順初發意　　不能報其恩  
　　無怯行菩薩。復白佛言。惟天中天。寧有方便。使此十人族姓子等。消除罪殃得至道乎。佛言。設此十人一心受學佛所頒宣。修是法律復為沙門。勤諷誦斯總持章句。可成道耳。何謂總持章句。  
　　修清澄　　鮮潔句　　清且涼　　無所授 
　　亦無造　　無所得　　遵速疾　　取新生 
　　奉精進　　禮行步　　勤修行　　智曉了 
　　主觀察　　無所起　　去患難　　游慕便 
　　舉輕便　　普清凈　　無不凈  
　　佛告無怯行菩薩。此等十人以諷誦是總持章句。而于七日修恩德無所下使無色。不懷嗔恚。安詳不久游無所作。無瑕穢心平等舍所有。離五陰釋不凈意念佛。諸族姓子。設能如是奉遵道教。十方世界各有千佛。示現其前令自見之。克心自責歸命圣尊。罪殃可除逮成道慧。諸族姓子。時聞佛教等順法律。即舍家業出為沙門。諷誦此總持章句。如圣所誨。晝夜七日精進奉行。竟七日已輒見十方。各有千佛分別為說消罪之業。應時皆得修普智行總持之門。超三十六劫生死之難。逮不退轉。當成無上正真之道。佛告無怯行菩薩。爾時月施國王者。今現阿彌陀是。其辯積者阿閦如來是。十長者子今此十人族姓子是也。故無怯行。其有志學菩薩乘者。殷勤奉修如佛所教。住于正法舍其無明。慎無伺求他人之短也。  
　　佛告無怯行菩薩。有四事行。能遵修者嚴凈佛道。何等為四。一曰奉行空事常有慈心無害眾生。二曰菩薩愍敬同學不為輕慢。三曰為人說法以輕惠施無所悕望。四曰志常專一不懷供養衣食之心。是為四。佛時頌曰。  
　　其志常樂篤信空無　　修治清凈最勝之道 
　　猶如日光隨時宣明　　已得佛道所照過彼 
　　未曾有人知其瑕闕　　為人圣德普忍一切 
　　如是清凈柔順之場　　棄捐貢高堪任無量 
　　一切所有上妙衣服　　常當以施志佛道者 
　　亦不從人悕望供養　　是為佛道清凈之品 
　　以不悕冀施無量法　　恒修愍哀念于眾生 
　　志性常懷恩德之義　　是為嚴凈諸佛之道 
　　假使樂奉一切諸圣　　若欲供養無欲經典 
　　常當承事無極佛道　　斯三寶者皆由中生  
　　佛告無怯行菩薩。復有四事疾得佛道。何謂為四。一曰愛樂明經好于大乘。二曰遠離愛欲不習放逸。三曰常修濟貧匱供以所乏。四曰能興法財七業施人。是為四。佛時頌曰。  
　　愛樂法師　　志慕大乘　　遠離愛欲 
　　修清凈行　　愍傷厄貧　　濟諸危難 
　　常以七財　　施不懈道  
　　佛告無怯行菩薩。復有四事疾得佛道。何謂為四。一曰常行大慈哀諸群生。二曰常行大哀為之雨淚。三曰常行大喜和顏悅人視于眾生。四曰常行大護救度三界生死之患。是為四。佛時頌曰。  
　　常行于大慈　　愍傷眾生類 
　　念欲成就之　　如母育其子 
　　大哀游終始　　不畏諸患難 
　　五趣如泡沫　　愍之為雨淚 
　　和顏察眾生　　以法而樂之 
　　示以離眾苦　　無痛長安隱 
　　委靡隨五趣　　方便示所宜 
　　使度三界惱　　獲致無上道  
　　佛告無怯行菩薩。若有勤求此總持者。當習閑居數詣法會。等行清凈著凈衣服。復遵修四事威儀禮節之正。志不懈廢。以若干種諸所供具。奉養法師篤信三寶。常懷恭敬謙遜卑順。未曾懈厭常行精進。無有諛諂邪行之業。心之所念常不離佛。意所遵修解無所有。已無所有無所想念。皆能曉了眾生性行。勤自謹敕心口相應。愛樂諸佛請問咨受。誨過守節勸助德本。威儀禮節不違道教。無應不應。聞非人聲不以恐怖。不畏蛇蚖毒螫之蟲。奉敬師長修此經典未曾懈惓。佛說是經時。三萬人從本已來未興道心。今皆發起無上正真道意。五千人遠塵離垢諸法眼凈。三萬菩薩。逮得無所從生法忍。佛言。若有菩薩。聞說是經法。皆得具足一切功勛無量辯才。若族姓子族姓女。學菩薩道。皆以七寶滿于三千大千世界。恒邊沙劫奉進三寶。有人聞此經典福尊過彼。若菩薩于百千劫奉五度無極。而無大智無善權者。不如聞此經典之要。福尊過彼。是故族姓子。囑累汝等此經相付殷勤勸助。隨時將護令不忘失莫使增減長存在世持諷誦讀廣分別義為他人說。假使遭厄殞歿身命故。當將慎于此經典。勿使忘失是佛之教。佛說如是。無怯行菩薩十族姓子諸大聲聞。一切眾會天龍鬼神阿須倫世間人。聞經歡喜作禮而去。  

 上一部：乾隆大藏經·大乘五大部外重譯經·大乘伽耶山頂經一卷  下一部：乾隆大藏經·大乘五大部外重譯經·佛說謗佛經一卷 



  
乾隆大藏經·大乘五大部外重譯經·佛說決定總持經 
  