  第0229部～佛說犢子經一卷         
   
  
   大乘五大部外重譯經·第0229部   
佛說犢子經一卷   
吳月支優婆塞支謙譯      
 
 
　　 
 
佛說犢子經  
　　聞如是。一時佛在舍衛國祇洹阿那邠遲阿藍精舍。爾時佛遇風患當須牛乳。時有婆羅門大富去城不遠。時佛遣阿難言。汝往到婆羅門家從乞牛乳。阿難受教而往。便至婆羅門家。婆羅門問阿難言。來何所求。阿難言。如來向者少遇風患。故遣我乞牛乳耳。婆羅門言。牛在彼間自[穀-禾+牛]取之。阿難即往到牛群所。有一牸牛。性常弊惡無人能近。阿難即自思惟。我法不應自[穀-禾+牛]取牛乳。  
　　爾時帝釋知阿難所念。即來化作婆羅門像在牛邊立。阿難往倩言。婆羅門為我[穀-禾+牛]取牛乳。語牛言。如來遇小風患。汝與乳湩令如來服之。差者汝得福無量不可稱計。如來者是天上天下之大師也。當以慈心憂念一切蠕動之類。欲令度脫一切苦惱。牛言。此手捫摸我乳。一何快耶。前兩乳取去。置后兩乳用遺我子。我子朝來未有所食。  
　　爾時犢子在邊立住。聞有佛名即語母言。持我乳分盡用與佛。佛者天上天下之大師也。甚難得值。我自食草飲水足得活耳。何以故。我先身以來常飲乳食。今當生牛身亦復飲乳。世間愚癡者甚多無量。我先世時坐隨惡知識教不信佛經。使我作牛作馬經十六劫。而今乃得聞有佛名。持我所食分盡用與佛滿器而去。令我后世智慧聰明得道如佛。阿難持乳還至佛所。  
　　佛問阿難。彼牛母子有何言說。阿難言。大可怪也。牛先甚大弊惡不可得近。有一婆羅門為我[穀-禾+牛]乳。牛即調善。母子共說。佛言。此牛子母。先世時不信佛經故。墮牛馬中經十六劫。今乃得悟聞有佛名。便有慈心以乳施佛。彼牛母子。后世當為彌勒佛沙門弟子得大羅漢。犢子死后當為我懸繒幡蓋。散華燒香受持經戒。過二十劫后當作佛。名乳光如來度脫一切。佛言。牛以好善心意與佛乳故。度諸苦難。后得無量福報。以是因緣。佛不可不信。經不可不讀。道不可不學。普告天上天下皆悉令知。  

 上一部：乾隆大藏經·大乘五大部外重譯經·佛說德護長者經二卷  下一部：乾隆大藏經·大乘五大部外重譯經·佛說乳光佛經一卷 



  
乾隆大藏經·大乘五大部外重譯經·佛說犢子經 
  