  第0236部～佛說象頭精舍經一卷         
   
  
   大乘五大部外重譯經·第0236部   
佛說象頭精舍經一卷   
隋天竺沙門毗尼多流支第三譯      
 
 
　　 
 
佛說象頭精舍經  
　　如是我聞。一時婆伽婆住伽耶城象頭精舍。爾時如來成佛未久。與大比丘眾滿足千人。皆是過去往昔螺髻仙人。所作已辦棄舍重擔。久離生死盡諸煩惱。平等空慧正受智心。一切覺知到于彼岸皆阿羅漢。復與無量大菩薩摩訶薩眾俱。爾時世尊獨坐思惟。入諸三昧遍觀法界。自覺成道具一切智。所作已訖棄諸重擔。度生死流舍離慳貪。拔三毒刺盡諸渴愛。集大法船擊大法鼓。吹大法蠡建大法幢。已斷生死演說正法。閉諸惡趣開善道門。永離惡土游諸凈國。我觀彼法。誰修菩提誰得菩提誰欲得者。過去現在及以未來誰之所證。為是身得為心得乎。若以身得。是身無知猶如草木沙礫墻壁無所覺知。四大和合父母所生。常須飲食衣服澡浴摩拭。終歸敗壞是磨滅法。是菩提者但有空名而無實相。無聲無色無成無見。無入無知無去無來。如是等法亦無系縛。能過諸法超出三界。無見無聞無我我所。無作者無處所無窟宅。無取無著無出無入。無愿無住無相無貌。無彼無此無示猶如幻化。以十二因緣生。無處所不可見。離相如虛空現寂靜。無聲無響無文無字亦無言說。如是知者是名菩提。若以心得。是心無定猶如幻化。皆因過去妄想業生。無形無執猶如虛空。菩提者無有處所。非過去非未來非現在一切法空。雖復言說有名無實。是無為法空無相無作。非有非無非可示現無說無聞。夫菩提者非過去得非未來得非現在得。亦不離三世得。無相非作非不作若能如是覺了三世法者即是菩提。  
　　爾時文殊師利童子白佛言。世尊。若無相是菩提者。今善男子善女人等。因何而住得成菩提。佛告文殊師利。諸菩薩等學菩提者應如是住。文殊師利白佛言。世尊。諸菩薩等應云何住。佛告文殊師利。夫菩提者超出三界。越于言說離諸文字無有住處。復次文殊師利。菩薩摩訶薩住無所住是住菩提。住無執著是住菩提。住于空法是住菩提。住于法性是住菩提。住一切法無有體相是住菩提。住無量信是住菩提。住無增減是住菩提。住無異念是住菩提。住如鏡像如空谷響。如水中月如熱時焰。文殊師利。住如是等法是住菩提。爾時凈光焰天子。白文殊師利童子言。云何修行以何等業是菩薩行。文殊師利言。天子。于諸眾生起大慈心是菩薩行。天子復白文殊師利。諸菩薩等云何修行起大慈心。文殊師利言。天子。無諂誑心是菩薩大慈。天子復白文殊師利。云何修行得無諂誑。文殊師利言。天子。于一切眾生起平等心是無諂誑。諸菩薩等應如是學。天子復白文殊師利。菩薩摩訶薩云何修行于一切眾生起平等心。文殊師利言。無彼無此無諸異見是平等行。諸菩薩等應如是學。天子。復白文殊師利。菩薩摩訶薩復云何修無彼無此無諸異見。于一切眾生起平等行。文殊師利言。天子。善念恭敬無彼無此。無諸異見及平等法。諸菩薩等應如是修。天子復白文殊師利。菩薩摩訶薩善念恭敬乃至無彼無此無諸異見因何而起。文殊師利言。天子。善念恭敬因發菩提心。諸菩薩等應如是學。天子復白文殊師利。菩提心者因何而起。文殊師利言。天子。菩提心者從六波羅蜜起。天子復白文殊師利。六波羅蜜從何而起。文殊師利言。天子。從方便智慧起。天子復白文殊師利。菩薩摩訶薩方便智慧從何而起。文殊師利言。天子。方便智慧從不放逸起。天子復白文殊師利。不放逸者復從何起。文殊師利言。天子。不放逸者從修三善業起。天子復問。修三善業因何而起。文殊師利言。天子。從修十善業起。天子復問。修十善業因何而起。文殊師利言。天子。從善攝身口意起。天子復問文殊師利。此三善業復因何起。文殊師利言。從善思惟起。天子復問。善思惟者因何而起。文殊師利言。從善思觀行起。天子復問。善思觀行因何而起。文殊師利言。從憶持不忘起。天子復問。憶持不忘有幾種心。以何因緣而得果報。文殊師利言。天子。菩薩摩訶薩有四種發心從因得果。何等為四。一者初發心。二者系念修行。三者不退。四者與善同生。因初發心而得系念。因修系念得不退轉。因不退轉與善同生。復次天子。初發心者猶如種子種之良田。系念修行猶如苗生。修行不退猶如莖干枝葉增長。與善同生猶如華果結實成熟。發心系念修行不退與善同生亦復如是。復次天子。初發心人猶如車匠善知眾木。繼念修行猶如合木。修行不退猶如車成。與善同生猶如載用。發心繼念修行不退與善同生亦復如是。復次天子。初發心者猶如初月。繼念修行如五日月乃至七日月。修行不退如十日月。與善同生如十四日月。如來智慧滿足無缺如十五日月。發心繼念修行不退與善同生亦復如是。復次天子。初發心人過聲聞地。第二發心過辟支佛地。第三發心過不定地。第四發心得于定地。復次天子。如惡啊等音。悉是一切字之根本。初發心者亦復如是。悉是一切善之根本。如學文字得少分智。繼念修行亦復如是得少分智。猶如算師總計無量知其分齊。不退轉心亦復如是知心不退。譬如有人明解經論。與善同生善心明了亦復如是。復次天子。初發心者繼念善因。第二發心繼念智慧。第三發心繼念禪定。第四發心繼念于果。復次天子。初發心者受持善因。第二發心受持智慧。第三發心受持禪定。第四發心受持于果。復次天子。初發心者善因成就。第二發心智慧成就。第三發心禪定成就。第四發心正果成就。復次天子。初發心者因善入道。第二發心因智入道。第三發心因禪入道。第四發心因果入道。復次天子。初發心者如醫識藥。第二發心善知藥分。第三發心隨病授藥。第四發心令得服行。復次天子。因初發心生法王家。第二發心學法王法。第三發心修法王行。第四發心滿足王位。是名四種發心。  
　　爾時凈光焰天子白文殊師利。何等是菩薩摩訶薩速疾道。菩薩行是道。疾得阿耨多羅三藐三菩提。文殊師利言。天子。速疾道有二種。菩薩摩訶薩乘此二道。疾得阿耨多羅三藐三菩提。何等為二。一者方便道。二者般若道。受持方便智故。能觀一切眾生。受持般若故。觀一切法空能斷疑執。以方便智故和合諸法。以般若故諸法不合。方便為因般若為果。以方便故知一切法。以般若故知諸法空。以方便智莊嚴佛國。以般若故知諸佛國皆悉平等。以方便故知諸眾生根性差別。以般若故知諸眾生根性皆空。以方便故得甘露味證成菩提。以般若故覺諸佛法平等正道。復次天子復有二行。能令菩薩摩訶薩疾得阿耨多羅三藐三菩提。何等為二。一者有為。二者無為。有為者總攝五波羅蜜。無為者總攝般若波羅蜜。復有二行。能令菩薩摩訶薩疾得菩提。何等為二。一者有漏行。二者無漏行。有漏行者五波羅蜜。無漏行者般若波羅蜜。復有二行。能令菩薩摩訶薩疾得菩提。何等為二。一者住行。二者不住行。住行者五波羅蜜。不住行者般若波羅蜜。復有二行。能令菩薩摩訶薩疾得菩提。何等為二。一者有量。二者無量。有量者五波羅蜜。無量者般若波羅蜜。有量行者是有相法。無量行者是無相法。復有二行。能令菩薩摩訶薩疾得菩提。何等為二。一者智行。二者定行。以智行故從初地至七地。以定行故從八地至十地。爾時不怯弱智總持菩薩白文殊師利童子。菩薩摩訶薩云何知義。云何知智。文殊師利言。善男子。義者無體智亦無體。不怯弱智總持菩薩復問文殊師利。云何義無體智亦無體。文殊師利言。善男子。義無體者無為無作無相無貌無來無去是名為義。智無體者非定法非不定法是名為智。如是受持。義者無體非有非無。智者體空非有非無無取無舍。如是受持。復次義者非定非非定。智者名為心道。心智平等無有分別。如是受持。復次智者以禪為體。禪智平等無有分別。以方便故。觀陰入界十二因緣生死流轉善惡之相。猶如幻化非有非無。菩薩摩訶薩應當如是觀于諸法。復次善男子。菩薩摩訶薩復有十種智行。何等為十。一者因智。二者果智。三者義智。四者方便智。五者般若智。六者受持智。七者波羅蜜智。八者大悲智。九者憐愍教化眾生智。十者不著一切諸法智。是名菩薩十種智行。復次善男子。菩薩摩訶薩發十種清凈行。何等為十。一者自發身業清凈行。二者發一切眾生身業清凈行。三者自發口業清凈行。四者發一切眾生口業清凈行。五者自發意業清凈行。六者發一切眾生意業清凈行。七者發一切眾生清凈平等行。八者發一切眾生外清凈平等行。九者發諸佛清凈智行。十者發凈佛國土成就眾生行。若有眾生遇諸疾病。給施醫藥令得安樂。具煩惱者以無為智而教化之令離三界。悉令滿足功德智慧無為之道。是名菩薩具足十種清凈之行。復次善男子。菩薩摩訶薩有十種方便。何等為十。一者彼岸方便。二者受持方便。三者智慧方便。四者方便方便。五者大悲方便。六者智滿足方便。七者慧滿足方便。八者靜念方便。九者真實行方便。十者于一切眾生無諸憎愛平等方便。是名菩薩十種方便。復次善男子。菩薩摩訶薩有十種分別身無盡。何等為十。一者分別事物無盡。二者分別煩惱無盡。三者分別法無盡。四者分別渴愛無盡。五者分別諸見無盡。六者分別善惡無盡。七者分別造作無盡。八者分別無執無著無盡。九者分別和合無盡。十者分別菩提智圓滿無盡。是名十種分別身無盡。復次善男子。菩薩摩訶薩有十種調伏行。何等為十。一者調伏善行。二者調伏慳吝舍施如雨行。三者調伏不精進行。四者調伏三業行。五者調伏毒心不嗔怒行。六者調伏起慈愍心行。七者調伏懶惰心行。八者調伏勤修佛法行。九者調伏不善心不行諸惡行。十者調伏禪定解脫自在行。復有十種調伏行。何等為十。一者調伏破愚癡無智行。二者調伏方便總持般若波羅蜜行。三者調伏煩惱行。四者調伏生起道行。五者調伏總持信實行。六者調伏不墮惡道行。七者調伏不善心行。八者調伏時非時自在行。九者調伏自身行。十者調伏觀空行。是名十種調伏行。復次善男子。菩薩摩訶薩有十種調伏他。何等為十。所謂調伏遠離身三惡業口四惡業意三惡業。復有十種內外觀法不起執著。何等為十。一者觀身內界皆悉是空不起執著。二者觀身外界亦悉是空不起執著。三者觀內外諸法皆悉是空不起執著。四者于一切智不起執著。五者所修行道不起執著。六者觀諸賢圣地不起執著。七者久修清凈不起執著。八者住于般若波羅蜜不起執著。九者于講論法教化眾生不起執著。十者觀諸眾生起大方便慈悲憐愍不起執著。是名十種內外觀法不起執著。復次善男子。菩薩摩訶薩。應如是作堅固心修菩提道。若不如是堅固菩提不名菩薩。云何堅固。身口意等三業相應不相違背。是名堅固。云何不堅固。身口意等三業不相應共相違背。是名不堅固。復次善男子。菩薩摩訶薩。復有二種正行堅固菩提心。何等為二。一者正念菩提行。二者修行禪定斷諸煩惱行。是名二種正行堅固菩提心。  
　　復次善男子。菩薩摩訶薩。復有二種正行堅固。何等為二。一者自調身行。二者調眾生身行。善男子。是名菩薩摩訶薩二種正行堅固。  
　　復次善男子。菩薩摩訶薩。復有二種正行堅固。何等為二。一者勤修習故得一切智。二者不修習故而得一切智。是名菩薩摩訶薩二種正行堅固。復次善男子。菩薩摩訶薩。復有二種正行堅固。何等為二。一者住地方便正行堅固。二者住地不動正行堅固。是名菩薩摩訶薩二種正行堅固。  
　　復次善男子。菩薩摩訶薩。復有二種正行堅固。何等為二。一者遠離染地正行堅固。二者于地地方便自行圓滿正行堅固。是名菩薩摩訶薩二種正行堅固。復次善男子。菩薩摩訶薩。復有二種正行堅固。何等為二。一者于聲聞辟支佛地示現正行堅固。二者于佛菩提方便不退正行堅固。是名菩薩摩訶薩二種正行堅固。善男子。菩薩摩訶薩。以如是等正行堅固無量方便。當得阿耨多羅三藐三菩提。爾時世尊贊文殊師利童子言。善哉善哉。文殊師利。快說此語。說此法時。文殊師利無量天人阿修羅乾闥婆等一切大眾。聞佛說法信受頂禮。歡喜奉行。  

 上一部：乾隆大藏經·大乘五大部外重譯經·伽耶山頂經一卷  下一部：乾隆大藏經·大乘五大部外重譯經·大乘伽耶山頂經一卷 



  
乾隆大藏經·大乘五大部外重譯經·佛說象頭精舍經 
  