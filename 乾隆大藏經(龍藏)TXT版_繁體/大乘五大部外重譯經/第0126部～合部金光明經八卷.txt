  第0126部～合部金光明經八卷         
   
  
   大乘五大部外重譯經·第0126部   
合部金光明經八卷   
隋沙門寶貴對天竺三藏志德合入      
 
 
　　 
 
合部金光明經序 
日嚴寺沙門釋彥琮述  
　　金光明經者。教窮滿字。金鼓擊于夢中。理極真空。寶塔踴于地上。三身果備。酬昔報之無虧。十地因圓。顯曩修之具足。所以經王之號。得稱于斯。將知能弘贊人。其位難量者也。  
　　大興善寺沙門釋寶貴者。即近周世道安神足。伏膺明匠。寔曰良才。玩閱群經。未嘗釋手。可謂瞿曇身子。孔氏顏淵者焉。然貴睹昔晉朝沙門支敏度。合兩支兩竺一白五家首楞嚴五本。為一部作八卷。又合一支兩竺三家維摩三本。為一部作五卷。今沙門僧就又合二讖羅什耶舍四家大集四本。為一部作六十卷。非止收涓添海。亦是聚芥培山。諸此合經文義宛具。斯既先哲遺蹤。貴遂依承。以為規矩。而金光明。見有三本。初在涼世。有曇無讖。譯為四卷。止十八品。其次周世。阇那崛多。譯為五卷。成二十品。后逮梁世。真諦三藏。于建康譯。三身分別。業障滅。陀羅尼最凈地。依空滿愿等四品。足前出沒。為二十二品。其序果云。曇無讖法師。稱金光明經。篇品闕漏。每尋文揣義。謂此說有征。而仇校無指。永懷寤寐。寶貴每嘆。此經秘奧。后分云何。竟無囑累舊雖三譯。本疑未周。長想梵文。愿言逢遇。  
　　大隋馭寓。新經即來。帝敕所司。相續翻譯。至開皇十七年。法席小間。因勸請。  
　　北天竺揵陀羅國三藏法師。此云志德。重尋后本。果有囑累品。復得銀主陀羅尼品。故知法典源散。派別條分。承注末流。理難全具。賴三藏法師。慧性沖明。學業優遠。內外經論。多所博通。在京大興善寺。即為翻譯。并前先出。合二十四品。寫為八卷。學士成都費長房筆受。通梵沙門日嚴寺釋彥琮校練。寶珠既足。欣躍載深。愿此法燈。傳之永劫。  
金光明經 
序品第一  
　　如是我聞。一時佛在王舍大城耆阇崛山。是時如來游于無量甚深法性諸佛行處。過諸菩薩所行清凈。是金光明諸經之王。若有聞者。則能思惟無上微妙甚深之義。如是經典。常為四方四佛世尊之所護持。  
　　東方阿閦　　南方寶相　　西無量壽 
　　北微妙聲  
　　我今當說懺悔等法。所生功德為無有上。能壞諸苦盡不善業。  
　　一切種智　　而為根本　　無量功德 
　　之所莊嚴　　滅除諸苦　　與無量樂 
　　諸根不具　　壽命損減　　貧窮困苦 
　　諸天舍離　　親厚斗訟　　王法所加 
　　各各忿諍　　財物損耗　　愁憂恐怖 
　　惡星災異　　眾邪蠱道　　變怪相續 
　　臥見惡夢　　晝則愁惱　　當凈洗浴 
　　聽是經典　　至心清凈　　著凈潔衣 
　　專聽是經　　甚深行處　　是經威德 
　　能悉消除　　如是諸惡　　令其寂滅 
　　護世四王　　將諸官屬　　并及無量 
　　夜叉之眾　　悉來擁護　　是持經典 
　　大辯天神　　尼連河神　　鬼子母神 
　　地神堅牢　　大梵尊天　　三十三天 
　　大神龍王　　緊那羅王　　迦樓羅王 
　　阿修羅王　　與其眷屬　　悉共至彼 
　　擁護是人　　晝夜不離　　我今所說 
　　諸佛世尊　　甚深秘密　　微妙行處 
　　億百千劫　　甚難得值　　若得聞經 
　　若為他說　　若心隨喜　　若設供養 
　　如是之人　　于無量劫　　常為諸天 
　　八部所敬　　如是修行　　生功德者 
　　得不思議　　無量福聚　　亦為十方 
　　諸佛世尊　　深行菩薩　　之所護持 
　　著凈衣服　　以上妙香　　慈心供養 
　　常不遠離　　身意清凈　　無有垢穢 
　　歡喜悅豫　　深樂是典　　若得聽聞 
　　當知善得　　人身人道　　及以正命 
　　若聞懺悔　　執持在心　　是上善根 
　　諸佛所贊  
壽量品第二  
　　爾時王舍城中有菩薩摩訶薩。名曰信相。已曾供養過去無量億那由他百千諸佛種諸善根。是信相菩薩作是思惟。何因何緣。釋迦如來壽命短促方八十年。復更念言。如佛所說有二因緣壽命得長。何等為二。一者不殺。二者施食。而我世尊。于無量百千億那由他阿僧祇劫。修不殺戒具足十善。飲食惠施不可限量。乃至己身骨髓血肉。充足飽滿饑餓眾生。況余飲食。大士如是至心念佛。思是義時其室自然廣博。嚴事。天紺琉璃種種眾寶。雜廁間錯以成其地。猶如如來所居凈土。有妙香氣過諸天香。煙云垂布遍滿其室。其室四面各有四寶上妙高座自然而出。純以天衣而為敷具。是妙座上各有諸佛。所受用華眾寶合成。于蓮華上有四如來。  
　　東方名阿閦　　南方名寶相 
　　西方無量壽　　北方微妙聲  
　　是四如來自然而坐師子座上放大光明。照王舍城及此三千大千世界。乃至十方恒河沙等諸佛世界。雨諸天華作天伎樂。爾時三千大千世界所有眾生。以佛神力受天快樂。諸根不具即得具足。舉要言之。一切世間所有利益。未曾有事悉具出現。  
　　爾時信相菩薩。見是諸佛及希有事歡喜踴躍。恭敬合掌向諸世尊。至心念佛作是思惟釋迦如來無量功德。唯壽命中心生疑惑。云何如來壽命如是方八十年。  
　　爾時四佛以正遍知告信相菩薩。善男子。汝今不應思量如來壽命短促。何以故。善男子。我等不見諸天世人魔眾梵眾沙門婆羅門人及非人有能思算如來壽量知其齊限。惟除如來。時四如來將欲宣暢釋迦文佛所得壽命。欲色界天諸龍鬼神乾闥婆阿修羅迦樓羅緊那羅摩睺羅伽。及無量百千億那由他菩薩摩訶薩。以佛神力悉來聚集信相菩薩摩訶薩室。爾時四佛于大眾中。略以偈喻說釋迦如來所得壽量。而作頌曰。  
　　一切諸水　　可知幾渧　　無有能數 
　　釋尊壽命　　諸須彌山　　可知斤兩 
　　無有能量　　釋尊壽命　　一切大地 
　　可知塵數　　無有能算　　釋尊壽命 
　　虛空分界　　尚可盡邊　　無有能計 
　　釋尊壽命　　不可計劫　　億百千萬 
　　佛壽如是　　無量無邊　　以是因緣 
　　故說二緣　　不害物命　　施食無量 
　　是故大士　　壽不可計　　無量無邊 
　　亦無齊限　　是故汝今　　不應于佛 
　　無量壽命　　而生疑惑(自下五行丹本無)  
　　爾時信相菩薩摩訶薩。聞是四佛宣說如來壽命無量。深心信解歡喜踴躍。說是如來壽命品時。無量無邊阿僧祇眾生。發阿耨多羅三藐三菩提心。時四如來忽然不現(下崛多譯補)。  
　　爾時信相菩薩。彼諸佛邊聞說釋迦牟尼世尊壽量已。白彼諸佛言。諸世尊。云何彼釋迦牟尼如來。顯示如是短少壽量。如是語已。彼諸世尊告信相菩薩言。然彼釋迦牟尼如來。五濁世時出現于世壽百歲生中。于下信解眾生。少善根眾生。我見眾生見命見。養育富伽羅見邪見。我我所執著等中。為利益諸凡夫眾生。及外道尼乾陀。波梨婆阇迦等故。世尊釋迦牟尼如來。顯示如是短少壽量成熟眾生。善男子。然彼釋迦牟尼如來。顯示如是短少壽量。彼等眾生。若知如來入涅槃已。發生苦想希有想未曾有想憂愁想。速當受如是等修多羅。當持讀誦。當不毀謗。是故如來顯示如是短少壽量。彼等眾生若見如來不入涅槃。不生希有想憂愁想未曾有想。彼當不受如來所說諸修多羅。亦當不持讀誦。所以者何。謂常見故。善男子。譬如有一丈夫。父母多有錢財果報。然彼丈夫諸子知財聚已。不生希有想未曾有想。所以者何。謂多果報故。善男子。如是如是。彼等眾生。若知如來不入涅槃已。不生希有想未曾有想難得想。所以者何。謂常見故。善男子。譬如有一丈夫。父母貧窮少有果報。彼等或詣王及王大臣家中。彼于彼處見滿倉庫種種眾寶。彼于彼處得希有行得未曾有想。當生難得想。亦為彼財聚故。勤劬發精進意。欲得彼財聚故。所以者何。謂少果報故。善男子。如是如是。彼等眾生若見如來已入涅槃。當得希有得未曾有當生苦想。于無量時諸佛世尊乃出于世。譬如優曇婆羅華于無量時乃出于世。如是如是。諸佛世尊于無量時乃當出世。彼等眾生得希有行。得未曾有當得踴躍。彼等見如來已則當信向。若聞如來實語言時。當受如是等修多羅當不違競。善男子。以是義故。如來不久住世速當涅槃。善男子。諸佛世尊如是方便善巧成熟眾生。爾時彼等諸佛世尊隱沒不現。  
　　爾時信相菩薩與無量百千菩薩。及無量俱致那由多百千眾生。詣耆阇崛山釋迦牟尼如來正遍知所。到已頂禮佛足卻住一面。住一面已信相菩薩摩訶薩。白佛如上所說諸事。乃至彼等諸佛世尊。詣耆阇崛山釋迦牟尼如來所。到已各各隨方。各各于座而坐。爾時彼等諸佛世尊。各各告侍者菩薩言。汝善男子。去詣釋迦牟尼如來所。到已為我等問訊。少病輕起氣力安樂行不。復作是言。善哉釋迦牟尼如來。今欲說金光明法本。我等當隨喜。  
　　爾時彼等諸菩薩摩訶薩。詣釋迦牟尼如來所到已頂禮釋迦牟尼如來足。禮已卻住一面。住一面已彼等諸菩薩摩訶薩白佛言。世尊。四方四佛世尊問訊。世尊。少病輕起氣力安樂行不。復作是言。善哉世尊。愿說金光明修多羅法本。為諸眾生利益安樂故。乃至除滅饑儉等故。  
　　爾時世尊釋迦牟尼如來。贊諸菩薩眾言。善哉善哉。善男子。汝等乃能為諸眾生勸請如來。爾時世尊而說偈言。  
　　我不離此山　　常說此經寶 
　　成熟眾生故　　示現般涅槃 
　　凡夫染著見　　不信我所說 
　　彼等成熟故　　我現般涅槃  
　　是時大會有婆羅門。姓憍陳如。名曰圣記。在于眾中諦心安坐。無量百千婆羅門眾。前后圍繞而共恭敬供養如來。聞佛世尊壽命八十應般涅槃涕淚悲泣。與于百千婆羅門眾。俱從坐起頂禮佛足白言。世尊。若佛如來憐愍利益一切眾生。大慈大悲欲令皆悉得大安樂。為眾生作真實父母。最上無等及無等等。為世間作歸依覆護。令諸眾生快樂清涼。如凈滿月作大光明。如日照于優陀延山。若佛世尊等觀眾生如羅睺羅。愿佛為我施一恩德。是時如來默然不答。于此會中有栗車毗國王童子。名曰一切眾生喜見。在大眾中具足辭辯善能問答。是時王子承佛神力。語婆羅門憍陳如言。大婆羅門。汝于世尊求何恩德。我能為汝施如意恩。婆羅門言。善哉王子。我等愿欲恭敬供養世尊之身。是故欲得如來舍利是芥子許。所以者何。如我所聞若善男子及善女人。恭敬供養如來舍利。六天帝主富貴安樂必得無窮。是時王子即便答言。大婆羅門。汝一心聽。若欲愿求無量功德及六天報。此金光明諸經之王。難思難解福報無窮。聲聞緣覺所不能知。此經攝持如是功德。無邊福報不可思議。我今為汝略說之耳。婆羅門言。善哉王子。如是金光明微妙經典功德無邊難解難覺。乃至如此不可思議。我等邊國婆羅門等作如此說。若善男子及善女人。得佛舍利如芥子許置小塔中。暫時禮拜恭敬供養功德無邊。是人命終作六天主。受上妙樂不可窮盡。汝今云何而不愿樂供養舍利求此報耶。如是王子。以是因緣我今從佛欲求一恩。  
　　是時王子即以偈答婆羅門言。  
　　設河駛流中　　可生拘物華 
　　世尊身舍利　　畢竟不可有 
　　假使烏赤色　　拘枳羅白形 
　　世尊真實身　　不可成舍利 
　　設使閻浮樹　　能生多羅果 
　　佉受羅樹等　　轉生庵羅實 
　　如來身無滅　　不可生舍利 
　　設使龜毛等　　可以為衣裳 
　　佛身非虛妄　　終無有舍利 
　　假令蚊蚋腳　　可以作城樓 
　　如來寂靜身　　無有舍利事 
　　假令水蛭蟲　　口中生白齒 
　　如來解脫身　　終無系縛色 
　　兔角為梯橙　　從地得升天 
　　邪思惟舍利　　功德無是處 
　　鼠登兔角梯　　蝕月除修羅 
　　依舍利盡惑　　解脫無是處 
　　如蠅大醉酒　　不能造窠穴 
　　于佛無正行　　不能至三乘 
　　如驢但飽食　　終無有伎能 
　　歌舞令他樂　　凡夫二乘等 
　　能說及能行　　自他無是處 
　　假使烏與鴟　　同時一樹棲 
　　和合相愛念　　如來真實體 
　　舍利虛妄身　　俱有無是處 
　　如波羅奈葉　　不能遮風雨 
　　于佛起虛妄　　生死終不滅 
　　如海大舶船　　具足諸財寶 
　　新生女人力　　執持無是處 
　　法身無邊際　　不凈地煩惱 
　　不能攝如來　　其義亦如是 
　　譬如諸鳥雀　　不能銜香山 
　　煩惱依法身　　不為煩惱動 
　　如是如來身　　甚深難思量 
　　若不如法觀　　所愿不成就  
　　時婆羅門聞此義已。即便說偈答王子言。  
　　善哉善哉　　汝真佛子　　大吉祥人 
　　善巧方便　　于理不動　　已獲正記 
　　王子聽我　　今次第說　　度世依處 
　　佛德難思　　如來境界　　無能知者 
　　一切諸佛　　不與他共　　一切諸佛 
　　本來寂靜　　一切諸佛　　所修行同 
　　一切諸佛　　后際常住　　一切諸佛 
　　同共一體　　如是等義　　是如來法 
　　如來真身　　非所造作　　所以者何 
　　諸佛無生　　金剛不毀　　內外無礙 
　　示現身相　　隨化眾生　　如來大仙 
　　無有色像　　如是身者　　非于血肉 
　　云何而得　　有于舍利　　為化眾生 
　　方便示現　　一切正覺　　真法為身 
　　法界清凈　　是名如來　　王子當知 
　　佛身如是　　如如來說　　如是之義 
　　我已聞知　　為請如來　　廣演分別 
　　真實之義　　故求舍利　　開方便門  
　　是時會中三萬二千天子。聞說如來如是甚深壽量義已。一切皆于無上菩提。發堅固心歡喜踴躍。異口同音說偈贊言。  
　　一切如來　　不般涅槃　　一切諸佛 
　　身無破壞　　但為成熟　　諸眾生故 
　　方便勝智　　示現涅槃　　前際如來 
　　不可思議　　后際如來　　常無破壞 
　　中際如來　　種種莊嚴　　眾生法界 
　　皆為利他  
　　是時信相菩薩從諸如來及二大士。聞說釋迦壽命義已。得滿所愿心無疑惑。踴躍歡喜身心快樂內外遍滿。  
　　爾時復有無量阿僧祇等諸眾生類聞說是義。于無上道皆得發心。時四如來忽然不現。是大會中惟釋迦在。  
三身分別品第三  
　　爾時虛空藏菩薩摩訶薩。在大眾中從座而起。偏袒右肩右膝著地。合掌恭敬頂禮佛足。以上微妙金寶之華寶幢幡蓋悉以供養。而白佛言。世尊。云何菩薩摩訶薩于諸如來如法正修行。  
　　佛言。善男子。諦聽諦聽善思念之。吾當為汝分別解說。善男子。菩薩摩訶薩。一切如來有三種身。菩薩摩訶薩皆應當知。何者為三。一者化身。二者應身。三者法身。如是三身攝受阿耨多羅三藐三菩提。  
　　云何菩薩了別化身。善男子。如來昔在修行地中。為一切眾生修種種法。是諸修法至修行滿。修行力故而得自在。自在力故隨眾生心。隨眾生行。隨眾生界。多種了別不待時不過時。處所相應。時相應。行相應。說法相應。現種種身。是名化身。  
　　善男子。是諸佛如來。為諸菩薩得通達故說于真諦。為通達生死涅槃一味故。身見眾生怖畏歡喜故。為無邊佛法而作本故。如來相應如如如如智愿力故。是身得現具足三十二相八十種好項背圓光。是名應身。  
　　善男子。云何菩薩摩訶薩了別法身。為欲滅除一切諸煩惱等障。為欲具足一切諸善法故。惟有如如如如智。是名法身。前二種身是假名有。是第三身名為真有。為前二身而作本故。何以故。離法如如。離無分別智。一切諸佛無有別法。何以故。一切諸佛智慧具足故。一切煩惱究竟滅盡故。得清凈佛地故。是故法如如如如智。攝一切佛法故。  
　　復次善男子。一切諸佛利益自他至于究竟。自利益者是法如如。利益他者是如如智。于自他利益處。而得自在種種無邊用故。是故分別佛法無量無邊種種故。善男子。譬如依妄想思惟。說種種煩惱。說種種業。說種種果報。依如是法如如如如智。說種種佛法。說種種緣覺法。說種種聲聞法。依法如如。依如如智。一切佛法得自在成就。是為第一不可思議。譬如畫空作莊嚴具亦難思議。如是于法如如如如智。攝成佛法亦難思議。  
　　善男子。云何法如如如如智。二種無分別而得自在事。善男子。譬如如來已般涅槃。愿自在故種種事未盡。故如是法。如如如如智。而得自在事。  
　　復次菩薩摩訶薩入無心定。依前愿力從禪定起事。如是二法無有分別得自在事故。善男子。譬如日月無有分別。亦如水鏡無有分別。光明亦無分別。三種和合故得有影。如是法如如如如智。亦無分別。以愿自在故眾生有感。故應化二身。如日月影和合出生。復次善男子。譬如無量無邊水鏡。依于光故空影得現種種異相。空者即是無相。  
　　善男子。如是受化之眾諸弟子等是法身影。以愿力故應于二身現種種相貌。于法身地無有異相。善男子。依此二身一切諸佛說有余涅槃。依法身者說無余涅槃。何以故。一切余究竟盡故。依此三身一切諸佛說無住處涅槃。何以故。為二身故不住涅槃。離于法身無有別佛。何故二身不住涅槃。二身假名不實念念滅不住故。數數出現以不定故。法身不爾。是故二身不住涅槃。法身者不二。是故不住于般涅槃。依三身故說無住涅槃。善男子。一切凡夫為三相故。有縛有障遠離三身不至三身。何者為三。一者思惟分別相。二者依他起相。三者成就相。如是諸相不能解故不能滅故。不能凈故。是故不得至于三身。如是三相能解能滅能凈。是故諸佛具足三身。善男子。諸凡夫人未能拔除于三心故。遠離三身不能至故。何者為三。一者起事心。二者依根本心。三者根本心。依諸伏道起事心盡。依法斷道依根本心盡。依勝拔道根本心盡。起事心滅故得顯化身。依根本心滅故得顯應身。根本心滅故得至法身。是故一切如來具足三身。善男子。一切諸佛于第一身與諸佛同事。于第二身與諸佛同意。于第三身與諸佛同體。善男子。是初佛身隨眾生意。有多種故現種種相。是故說多。是第二佛身弟子一意。故現一相。是故說一。是第三佛身過一切種相。非執相境界。是故說名不一不二。善男子。是第一身。依于應身。是故得顯。是諸應身依于法身。故得顯現。是法身者是真實有。無依處故。善男子。如是三身以有義故而說于常。以有義故說于無常。化身者恒轉法輪。處處如如方便相續不斷故。是故說常。非是本故。具足之用不顯現故。故說無常。應身者從無始生死相續不斷。一切諸佛不共之法能攝持故。眾生未盡。用亦不盡故。是故說常。非是本故。以具足用不顯現故。故說無常。法身者非是行法。無有異異。是自本故猶如虛空。是故說常。善男子。離無分別智更無勝智。離法如如無勝境界。是法如如如如智。是二種如如如如不一不異。是故法身。慧清凈故。滅清凈故。是二清凈。是故法身具足清凈。復次善男子。分別有四種身。有化身非應身。有應身非化身。有化身亦應身。有非化身亦非應身。何者化身非應身。如來已般涅槃。以愿自在故。如是之身即是化身。何者應身非化身。是地前身。何者化身亦應身。住有余涅槃如來之身。何者非化身非應身。是如來法身。善男子。是法身者二無所有顯現故。何者名為二無所有。于此法身相及相處。二皆是無。非有非無。非一非二。非數非非數。非明非闇。如是如如智。不見相及相處。不見非有非無。不見非一非異。不見非數非非數。不見非明非闇。是故境界清凈智慧清凈。不可分別無有中間。為滅道本故。于此法身顯現如來。善男子。是身因緣境界處所。果依于本難思量故。若了義說是身即是大乘。是如來性。是如來藏。依于此身得發初心。修行中心而得顯現。不退地心亦皆得現。一生補處心。金剛之心。如來之心。而悉顯現。無量無邊如來妙法皆悉顯現。依此法身不可思議摩訶三昧而得顯現。依此法身得現一切大智。是故二身依于三昧依于智慧而得顯現。如此法身。依于自體說常說實。依大三昧故說于樂。依于大智故說清凈。是故如來常住自在安樂清凈。依大三昧一切禪定首楞嚴等。一切念處大法念等。大慈大悲。一切陀羅尼。一切六神通。一切自在。一切法平等攝受。如是佛法皆悉出現。依此大智佛大十力四無所畏四無礙辯。一百八十不共之法。一切希有不可思議法皆悉顯現。譬如依如意寶珠出無量無邊種種諸寶悉皆得現。如是依大三昧寶。依大智慧寶。出種種無量無邊諸佛妙法之寶。善男子。如是法身三昧智慧。過一切相不著于相。不可分別非常非斷。是名中道。雖有分別無體分別。雖有三數而無三體。不增不減猶如夢幻。亦無所執亦無能執。法體如如是解脫處。過死王境界。越生死闇。一切眾生不能修行所不能至。一切諸佛菩薩之所住處。善男子。譬如有人愿欲得金處處求覓即見金礦。既得見已即便破礦。選擇取金以內爐中。加以銷治得清凈金。隨意回轉作諸镮釧種種嚴具。雖復諸用金性不改。若善男子善女人。求勝解脫修行世善。得見如來及弟子眾。得親近已而白佛言。世尊。何者為善。何者不善。何者正修行。而得清凈離于不凈。諸佛如來及弟子眾如是思惟。是善男子善女人。欲求清凈欲聽正法。如是知已即說正法。是善男子善女人。已聞正法正念憶持發心修行。得精進力破懶惰障。破懶惰障已滅除一切罪障。破罪障已于菩薩學處破無尊重障。破無尊重障已破掉悔心。破掉悔心已入于初地。依于初地拔利益障。拔利益障已得入二地。依于二地破不逼惱困苦障。破此障已入于三地。依此三地破心軟凈障。破心軟凈障已入于四地。依此四地破善方便障。破善方便障已入于五地。依此五地破見真俗障。破見真俗障已入于六地。依此六地破見行相障。破見行相障已入于七地。依此七地破不見滅相障。破不見滅相障已入于八地。依此八地破不見生相障。破不見生相障已入于九地。依此九地破六通障。破六通障已入于十地。依此十地破一切所知障。破一切所知障已拔除本心入如來地。如來地者為三種凈故得極清凈。何者為三。一者煩惱凈。二者苦凈。三者相凈。譬如有金镕銷煉治既燒打已無復塵垢。為顯金體本清凈故。是金清凈不為無金。譬如水界澄渟清凈無復穢濁。為顯水性清凈。不為無水。如是法身煩惱本起悉皆清凈。是法身清凈不為無體。譬如空中煙云塵霧皆悉已凈。是空清凈。不為無空。如是法身一切諸苦悉皆滅盡。故說清凈。不為無體。譬如有人于臥寐中夢見大水流泛其身。運手動足逆流而上。以其心力不懈退故。從于此岸得至彼岸。夢既覺已。不見有水彼此之岸。生死妄想既滅盡已。是覺清凈不為無覺。如是法界一切妄想不復更生。故說清凈。不為無體說于清凈。復次善男子。是法身者煩惱障清凈故能現應身。業障清凈故能現化身。智障清凈故能現法身。譬如依空出電依電出光。如是依于法身故出應身。依于應身故出化身。是故性極清凈攝受法身。智慧清凈攝受應身。三昧清凈攝受化身。是三清凈是法如如。是不異如如。一味如如。解脫如如。究竟如如。是故諸佛體一不異。善男子。若有善男子善女人。說于如來是我大師。當知是善男子善女人。悉知悉見如來之身無有別身。善男子。是故于一切境界不正思惟悉除斷故。而于此法無有二相無有分別。圣所修行于如如無二相法中以修行故。如是如是一切種障悉皆除滅。如如一切障滅。如是如是法如如如如智。最得清凈。如如法界智慧清凈。如是如是一切自在具足攝受故。得一切自在者一切諸障悉滅除故。一切種清凈故。是如如智相。如是見者是名圣見。是則名為真實見佛。何以故。如如得見如如故。是故如來見一切如來。何以故。聲聞緣覺已出三界。覓于真境不能知見。如是圣人所不知見。一切凡夫皆生疑惑。顛倒分別不能得度。譬如兔子欲度大海。何以故。不能通達法如如故。復次善男子。一切如來無分別心。于一切法得大自在。無礙清凈智慧見故。是自境界不共他故。是故于無量無邊阿僧祇劫不惜身命難行能行。為得此身。如此之身最上無比。是處最勝不可思議。過言說界。是方寂靜過一切怖畏。善男子。如是知見如如。不生不老不死壽命無限。無有寢臥無有食。身心常在定無有散動。若于如來起諍訟心。則不能得見于如來。如來所說皆能利益。有聽聞者皆蒙解脫。若有惡人惡象惡禽獸等不相逢值。于佛起業果報無邊。一切如來無無記事。一切境界無欲知心。生死涅槃無有異心。如來所記無不決定。諸佛如來四威儀中無非智攝。一切諸法無有不為。慈悲所攝無有不為。利益一切諸眾生者。  
　　善男子。若有善男子善女人。于此金光明經聽聞信解。不墮地獄餓鬼畜生阿修羅道。常生人天不為下劣。恒得親近諸佛如來聽受正法。常生諸佛清凈國土。何以故。是甚深法得入于耳。是善男子。如來已見已記當得不退阿耨多羅三藐三菩提。是善男子。如是甚深之法得經于耳。當知是人不謗如來。不謗正法。不謗圣僧。一切眾生未種善根令得種故。已種善根令增長成熟故。一切世界所有眾生。皆悉能行六波羅蜜。  
　　是時虛空藏菩薩。梵釋四王諸天眾等即從坐起。偏袒右肩合掌恭敬。頂禮佛足而白佛言。世尊。若有處處國土講說是金光明微妙經典。于其國土四種利益。何者為四。一者國王軍眾強盛無諸怨敵。離于疾疫壽命修長。吉祥安樂正法興隆。二者輔相大臣和悅無諍王所敬愛。三者沙門婆羅門及國邑人民。修行正法多所利益。年命長遠富逸安樂。于諸福田悉得修立。四者三時之中四大調適。是諸人天增加守護。慈悲平等心無傷害。令一切眾生誠心歸仰。皆悉修行菩提之行。如是四種利益功德。我等皆當處處為作利益。佛言。善哉善哉。善男子。如是如是。汝等應當如是修行如此經典。則法久住于世。  
金光明經卷第二 
懺悔品第四  
　　爾時信相菩薩。即于其夜夢見金鼓其狀姝大。其明普照喻如日光。復于光中得見十方無量無邊諸佛世尊。眾寶樹下坐琉璃座。與無量百千眷屬圍繞而為說法。見有一人似婆羅門。以桴擊鼓出大音聲。其聲演說懺悔偈頌。時信相菩薩從夢寤已。至心憶念夢中所聞懺悔偈頌。過夜至旦出王舍城。爾時亦有無量無邊百千眾生與菩薩俱。往耆阇崛山至于佛所。至佛所已頂禮佛足。右繞三匝卻坐一面。敬心合掌瞻仰尊顏。以其夢中所見金鼓及懺悔偈。向如來說。  
　　昨夜所夢　　至心憶持　　夢見金鼓 
　　妙色晃耀　　其光大盛　　明踰于日 
　　遍照十方　　恒沙世界　　又因此光 
　　得見諸佛　　眾寶樹下　　坐琉璃座 
　　無量大眾　　圍繞說法　　見婆羅門 
　　擊是金鼓　　其鼓音中　　說如是偈 
　　是大金鼓　　所出妙音　　悉能滅除 
　　三世諸苦　　地獄餓鬼　　畜生等苦 
　　貧窮困厄　　及諸有苦　　是鼓所出 
　　微妙之音　　能除眾生　　諸惱所逼 
　　斷眾怖畏　　令得無懼　　猶如諸佛 
　　得無所畏　　諸佛圣人　　所成功德 
　　離于生死　　到大智岸　　如是眾生 
　　所得功德　　定及助道　　猶如大海 
　　是鼓所出　　如是妙音　　令眾生得 
　　梵音深遠　　證佛無上　　菩提勝果 
　　轉無上輪　　微妙清凈　　住壽無量 
　　不思議劫　　演說正法　　利益眾生 
　　能害煩惱　　消除諸苦　　貪嗔癡等 
　　悉令寂滅　　若有眾生　　處在地獄 
　　大火熾然　　燒炙其身　　若聞金鼓 
　　微妙音聲　　所出言教　　即尋禮佛 
　　亦令眾生　　得知宿命　　百生千生 
　　千萬億生　　令心正念　　諸佛世尊 
　　亦聞無上　　微妙之言　　是金鼓中 
　　所出妙音　　復令眾生　　值遇諸佛 
　　遠離一切　　諸惡業等　　善修無量 
　　白凈之業　　諸天世人　　及余眾生 
　　隨其所思　　諸所愿求　　如是金鼓 
　　所出之音　　皆悉能令　　成就具足 
　　若有眾生　　墮大地獄　　猛火炎熾 
　　焚燒其身　　無有救護　　流轉諸難 
　　當令是等　　悉滅諸苦　　若有眾生 
　　諸苦所切　　三惡道報　　及以人中 
　　如是金鼓　　所出之音　　悉能滅除 
　　一切諸苦　　無依無歸　　無有救護 
　　我為是等　　作歸依處　　是諸世尊 
　　今當證知　　久已于我　　生大悲心 
　　在在處處　　十方諸佛　　現在世雄 
　　兩足之尊　　我本所作　　惡不善業 
　　今者懺悔　　諸十力前　　不識諸佛 
　　及父母恩　　不解善法　　造作眾惡 
　　自恃種姓　　及諸財寶　　盛年放逸 
　　作諸惡行　　心念不善　　口作惡業 
　　隨心所作　　不見其過　　凡夫愚行 
　　無知闇覆　　親近惡友　　煩惱亂心 
　　五欲因緣　　心生忿恚　　不知厭足 
　　故作眾惡　　親近非圣　　因生慳嫉 
　　貧窮因緣　　奸諂作惡　　系屬于他 
　　常有怖畏　　不得自在　　而造諸惡 
　　貪欲恚癡　　擾動其心　　渴愛所逼 
　　造作眾惡　　依因衣食　　及以女色 
　　諸結惱熱　　造作眾惡　　身口意惡 
　　所集三業　　如是眾罪　　今悉懺悔 
　　或不恭敬　　佛法圣眾　　如是諸罪 
　　今悉懺悔　　或不恭敬　　緣覺菩薩 
　　如是眾罪　　今悉懺悔　　以無智故 
　　誹謗正法　　不知恭敬　　父母尊長 
　　如是眾罪　　今悉懺悔　　愚惑所覆 
　　憍慢放逸　　因貪恚癡　　造作諸惡 
　　如是眾罪　　今悉懺悔　　我今供養 
　　無量無邊　　三千大千　　世界諸佛 
　　我當拔濟　　十方一切　　無量眾生 
　　所有諸苦　　我當安止　　不可思議 
　　阿僧祇眾　　令住十地　　已得安止 
　　住十地者　　悉令具足　　如來正覺 
　　為一眾生　　億劫修行　　使無量眾 
　　令度苦海　　我當為是　　諸眾生等 
　　演說微妙　　甚深悔法　　所謂金光 
　　滅除諸惡　　千劫所作　　極重惡業 
　　若能至心　　一懺悔者　　如是眾罪 
　　悉皆滅盡　　我今已說　　懺悔之法 
　　是金光明　　清凈微妙　　速能滅除 
　　一切業障　　我當安止　　住于十地 
　　十種珍寶　　以為腳足　　成佛無上 
　　功德光明　　令諸眾生　　度三有海 
　　諸佛所有　　甚深法藏　　不可思議 
　　無量功德　　一切種智　　愿悉具足 
　　百千禪定　　根力覺道　　不可思議 
　　諸陀羅尼　　十力世尊　　我當成就 
　　諸佛世尊　　有大慈悲　　當證微誠 
　　哀受我悔　　若我百劫　　所作眾惡 
　　以是因緣　　生大憂苦　　貧窮困乏 
　　愁恐驚懼　　怖畏惡業　　心常怯劣 
　　在在處處　　暫無歡樂　　十方現在 
　　大悲世尊　　能除眾生　　一切怖畏 
　　愿當受我　　誠心懺悔　　令我恐懼 
　　悉得消除　　我之所有　　煩惱業垢 
　　唯愿現在　　諸佛世尊　　以大悲水 
　　洗除令凈　　過去諸惡　　今悉悔過 
　　現所作罪　　誠心發露　　所未作者 
　　更不敢作　　已作之業　　不敢覆藏 
　　身業三種　　口業有四　　意三業行 
　　今悉懺悔　　身口所作　　及以意思 
　　十種惡業　　一切懺悔　　遠離十惡 
　　修行十善　　安止十住　　逮十力尊 
　　所造惡業　　應受惡報　　今于佛前 
　　誠心懺悔　　若此國土　　及余世界 
　　所有善法　　悉以回向　　我所修行 
　　身口意善　　愿于來世　　證無上道 
　　若在諸有　　六趣崄難　　愚癡無智 
　　造作諸惡　　今于佛前　　皆悉懺悔 
　　世間所有　　生死崄難　　種種淫欲 
　　愚煩惱難　　如是諸難　　我今懺悔 
　　心輕躁難　　近惡友難　　三有崄難 
　　及三毒難　　遇無難難　　值好時難 
　　修功德難　　值佛亦難　　如是諸難 
　　今悉懺悔　　諸佛世尊　　我所依止 
　　是故我今　　敬禮佛海　　金色晃耀 
　　猶如須彌　　是故我今　　頂禮最勝 
　　其色無上　　猶如真金　　眼目清凈 
　　如紺琉璃　　功德威神　　名稱顯著 
　　佛日大悲　　滅一切闇　　善凈無垢 
　　離諸塵翳　　無上佛日　　大光普照 
　　煩惱火熾　　令心燋熱　　唯佛能除 
　　如月清涼　　三十二相　　八十種好 
　　莊嚴其身　　視之無厭　　功德巍巍 
　　明網顯耀　　安住三界　　如日照世 
　　猶如琉璃　　凈無瑕穢　　妙色廣大 
　　種種各異　　其色紅赤　　如日初出 
　　頗梨白銀　　挍飾光網　　如是種種 
　　莊嚴佛日　　三有之中　　生死大海 
　　潦水波蕩　　惱亂我心　　其味苦毒 
　　最為粗澀　　如來網明　　能令枯涸 
　　妙身端嚴　　相好殊特　　金色光明 
　　遍照一切　　智慧大海　　彌滿三界 
　　是故我今　　稽首敬禮　　如大海水 
　　其量難知　　大地微塵　　不可稱計 
　　諸須彌山　　難可度量　　虛空邊際 
　　亦不可得　　諸佛亦爾　　功德無量 
　　一切有心　　無能知者　　于無量劫 
　　極心思惟　　不能得知　　佛功德邊 
　　大地諸山　　尚可知量　　毛渧海水 
　　亦可知數　　諸佛功德　　無能知者 
　　相好莊嚴　　名稱贊嘆　　如是功德 
　　令眾皆得　　我以善業　　諸因緣故 
　　來世不久　　成于佛道　　講宣妙法 
　　利益眾生　　度脫一切　　無量諸苦 
　　摧伏諸魔　　及其眷屬　　轉于無上 
　　清凈法輪　　住壽無量　　不思議劫 
　　充足眾生　　甘露法味　　我當具足 
　　六波羅蜜　　猶如過佛　　之所成就 
　　斷諸煩惱　　除一切苦　　悉滅貪欲 
　　及恚癡等　　我等憶念　　宿命之事 
　　百生千生　　百千億生　　常當至心 
　　正念諸佛　　聞說微妙　　無上之法 
　　我因善業　　常值諸佛　　遠離諸惡 
　　修諸善業　　一切世界　　所有眾生 
　　無量苦惱　　我當悉滅　　若有眾生 
　　諸根毀壞　　不具足者　　悉令具足 
　　十方世界　　所有病苦　　羸瘦頓乏 
　　無救護者　　悉令解脫　　如是諸苦 
　　還得勢力　　平復如本　　若犯王法 
　　臨當刑戮　　無量怖畏　　愁憂苦惱 
　　如是之人　　悉令解脫　　若受鞭撻 
　　系縛枷鎖　　種種苦事　　逼切其身 
　　無量百千　　愁憂驚畏　　種種恐懼 
　　擾亂其心　　如是無量　　諸苦惱等 
　　愿使一切　　悉得解脫　　若有眾生 
　　饑渴所惱　　令得種種　　甘美飲食 
　　盲者得視　　聾者得聽　　啞者能言 
　　裸者得衣　　貧窮之者　　即得寶藏 
　　倉庫盈溢　　無所乏少　　一切皆受 
　　安隱快樂　　乃至無有　　一人受苦 
　　眾生相視　　和顏悅色　　形貌端嚴 
　　人所喜見　　心常思念　　他人善事 
　　飲食飽滿　　功德具足　　隨諸眾生 
　　之所思念　　皆愿令得　　種種伎樂 
　　箜篌箏笛　　琴瑟鼓吹　　如是種種 
　　微妙音聲　　江河池沼　　流泉諸水 
　　金華遍布　　及優缽羅　　隨諸眾生 
　　之所思念　　即得種種　　衣服飲食 
　　錢財珍寶　　金銀琉璃　　真珠璧玉 
　　雜廁瓔珞　　愿諸眾生　　不聞惡聲 
　　乃至無有　　可惡見者　　愿諸眾生 
　　色貌微妙　　各各相于　　共相愛念 
　　世間所有　　資生之具　　隨其所念 
　　悉令具足　　愿諸眾生　　諸所求索 
　　如其所須　　應念即得　　香華諸樹 
　　常于三時　　雨細末香　　及涂身香 
　　眾生受者　　歡喜快樂　　愿諸眾生 
　　常得供養　　不可思議　　十方諸佛 
　　無上妙法　　清凈無垢　　及諸菩薩 
　　聲聞大眾　　愿諸眾生　　常得遠離 
　　三惡八難　　值無難處　　覲睹諸佛 
　　無上之王　　愿諸眾生　　常生尊貴 
　　多饒財寶　　安隱豐樂　　上妙色像 
　　莊嚴其身　　功德成就　　有大名稱 
　　愿諸女人　　皆成男子　　具足智慧 
　　精勤不懈　　一切皆行　　菩薩之道 
　　勤心修集　　六波羅蜜　　常見十方 
　　無量諸佛　　坐寶樹下　　琉璃座上 
　　安住禪定　　自在快樂　　演說正法 
　　眾所樂聞　　若我現在　　及過去世 
　　所作惡業　　諸有崄難　　應得惡果 
　　不適意者　　愿悉盡滅　　令無有余 
　　若諸眾生　　三有系縛　　生死羅網 
　　彌密牢固　　愿以智刀　　割斷破裂 
　　除諸苦惱　　早成菩提　　若此閻浮 
　　及余他方　　無量世界　　所有眾生 
　　所作種種　　善妙功德　　我今深心 
　　隨其歡喜　　我今以此　　隨喜功德 
　　及身口意　　所作善業　　愿于來世 
　　成無上道　　得凈無垢　　吉祥果報 
　　若有敬禮　　贊嘆十力　　信心清凈 
　　無諸疑網　　能作如是　　所說懺悔 
　　便得超越　　六十劫罪　　諸善男子 
　　及善女人　　諸王剎利　　婆羅門等 
　　若有恭敬　　合掌向佛　　稱嘆如來 
　　并贊此偈　　在在生處　　常識宿命 
　　諸根具足　　清凈端嚴　　種種功德 
　　悉皆成就　　在在處處　　常為國王 
　　輔相大臣　　之所恭敬　　非于一佛 
　　五佛十佛　　種諸功德　　聞是懺悔 
　　若于無量　　百千萬億　　諸佛如來 
　　種諸善根　　然后乃得　　聞是懺悔  
業障滅品第五  
　　是時世尊。善正分別入于深法妙有名禪。從于毛孔放種種光。無量百千種色皆從身出。因此光內一切諸佛剎土悉現光中。于十方恒河沙。譬喻算數所不能及。五濁惡世為光所照。是諸眾生所作十惡。五無間業。誹謗三寶。不孝父母及沙門婆羅門。輕慢尊長。應墮地獄餓鬼畜生。各各蒙光至所住處。是諸眾生見斯光已應念安樂。因光力故是諸眾生端正微妙。色相具足福德莊嚴。皆得親近諸佛世尊。  
　　是時大眾與天帝釋及恒水女神。皆來會所卻坐一面。  
　　于是天帝釋承佛神力。即從坐起偏袒右肩。右膝著地合掌向佛。而白佛言。世尊。云何善男子善女人。愿求阿耨多羅三藐三菩提修行大乘攝受一切眾生。是諸業障云何懺悔而得解脫。  
　　佛言。善哉善哉。善男子。汝今修行欲為無量無數無邊眾生。令得清凈解脫安樂哀愍世間。善男子。一切眾生為業障故墮多種罪。應當日夜六時偏袒右肩右膝著地。合掌恭敬一心一意口自說言。歸命頂禮一切諸佛世尊。現在十方世界。已得阿耨多羅三藐三菩提者。轉法輪照法輪持法輪。雨大法雨擊大法鼓。吹大法螺出微妙聲。豎大法幢秉大法炬。為欲利益安樂眾生故。行法施誘接荷負一切眾生。為令無量無數眾生得清凈故得安樂故。欲令大眾。得大果故。為諸天人得清凈故。如是世尊故應禮敬。以身口意頂禮歸誠。是諸世尊以真實慧以真實眼。真實證明真實平等。悉知悉見一切眾生善惡之業。我從無始隨生死流。與一切眾生已造業障。貪嗔癡等之所纏縛。未識佛時未識法時未識僧時未識善惡。為身口意得無量罪。以惡心故出佛身血。誹謗正法。破和合僧。殺阿羅漢。殺害父母。十不善法。自作教他。見作隨喜。身三口四意三業行。于諸眾生橫生毀呰。斗秤欺誑以偽為真。不凈飲食以施眾生。于生死六道所有父母更相觸惱。塔物僧物四方僧物。心生偷奪自在而用。如佛所說言教法律過分謬學。師長教示不相隨從。有行聲聞者行緣覺者行大乘者。喜生罵辱令諸行人心退愁恨。見有勝己便懷嫉妒。法施財施而生障礙。無明所覆邪見疑惑使惡增長。于諸佛所而起惡言。法說非法非法說法。如是眾罪齊如諸佛。真實慧真實眼真實證明。真實平等悉知悉見。奉對懺悔皆悉發露不敢覆藏。未作之罪不敢復作。已作之罪今悉懺悔。所作業障應墮惡道地獄畜生餓鬼阿修羅。生十二難處。愿我此生所有業障皆悉滅盡。未來不受猶如過去諸大菩薩之所修行三菩提道。所有業障悉已懺悔。如我業障今亦懺悔。皆悉發露不敢覆藏。已作之罪愿得除滅。未來之惡更不敢作。亦如未來諸大菩薩修三菩提行。所有業障悉已懺悔。如我業障今亦懺悔。皆悉發露不敢覆藏。已作之罪愿得除滅。未來之惡不敢復作。亦如現在十方世界菩薩摩訶薩修三菩提行。所有業障悉已懺悔。如我業障今亦懺悔。皆悉發露不敢覆藏。已作之罪愿得除滅。未來之惡不敢復作。亦如過去未來現在三世諸菩薩摩訶薩。如是業障皆悉懺悔。我亦如是。所有業障今亦懺悔。皆悉發露不敢覆藏。已作之罪愿得除滅。未來之惡不敢復作。是故善男子。若有罪過一剎那中不得覆藏。何況一日一夜。善男子。若有犯罪愿得清凈。而懷羞愧信于未來必有果報。生大恐怖如是修行。譬如男女如火燒頭如火燒衣救令速滅。火若不滅心不得安。是善男子。若已犯罪亦復如是。即應懺悔使令滅除。于一切法欲求清凈無諸障礙。如是懺悔未來之罪不敢復作。若欲生富樂之家金銀谷米倉庫盈滿。發大乘行亦應懺悔滅除業障。若欲生豪貴婆羅門家七寶具足。亦應懺悔滅除業障。若欲生剎利大貴之家及轉輪圣王。亦應懺悔滅除業障。若欲生四天王天。亦應懺悔滅除業障。若欲生三十三天。夜摩天兜率陀天化樂天他化自在天。亦應懺悔滅除業障。若欲生梵輔梵凈大梵天。亦應懺悔滅除業障。若欲生少光無量光凈光天。亦應懺悔滅除業障。若欲生少凈無量凈遍凈天。亦應懺悔滅除業障。若欲生無欲天無熱天善現天善見天阿迦尼吒天。亦應懺悔滅除業障。若欲求須陀洹果斯陀含果阿那含果阿羅漢果。亦應懺悔滅除業障。若欲愿求三明六通菩提自在。聲聞力究竟聲聞大自在。辟支佛菩提自在地。亦應懺悔滅除業障。若欲愿求一切智智。凈智。不思議智。不動智。三藐三菩提正遍智。亦應懺悔滅除業障。何以故。善男子。一切諸法從因緣生。如來所說異相生異相滅。以異因緣故。是時過去諸法已滅已盡已轉。如是業障無復遺余。是諸行法未得現生而今得生。未來業障更不復起。何以故。善男子。一切法空。如來所說亦無眾生。亦無壽者。亦無我人。亦無生滅。亦無行法。善男子。一切諸法皆依于本。是本亦不可說。何以故。過一切相故。若有善男子善女人。如是入于真理生于信敬。是名無眾生而有于本。以是義故。說于懺悔除滅業障。善男子。有四種法成就。善男子善女人。滅除業障永得清凈。何者為四。一者正心成就。二者念于甚深經義不生誹謗。三者于初發心菩薩起一切智心。四者于一切眾生起無量慈心。若能成就如是四種之法。懺悔業障永得除滅。爾時世尊而說偈言。  
　　專心護三業　　不誹謗深經 
　　作一切智心　　慈心凈業障  
　　善男子。復有四種最大業障。難可清凈。何者為四。一者于菩薩律儀犯極重惡。二者于大乘十二部經心生誹謗。三者于自身中不能增長一切善根。四者貪著有心。又有四種對治滅業障法。何者為四。一者于十方世界一切如來。至心親近懺悔一切罪。二者為十方一切眾生。勸請諸佛說諸妙法。三者隨喜十方一切眾生所有成就功德。四者所有一切功德善根。悉以回向阿耨多羅三藐三菩提。是時天帝釋白佛言。世尊。云何善男子善女人。于大乘行。其有行者。有不行者。云何而得隨喜一切眾生功德善根。  
　　佛言。善男子。若有善男子善女人。日夜六時偏袒右肩。右膝著地合掌恭敬。一心一意口自說言。十方世界一切眾生。修施修戒修定我今皆悉隨喜。以如前隨喜故。尊勝可愛無上無等并皆隨喜。如是過去未來所有善根皆悉隨喜。于現在世中初發心菩薩所有發菩提心功德。過百大劫行菩薩行所有大功德聚。得無生法忍得不退地。功德之聚得一生補處。如是一切功德。悉以隨喜贊嘆皆如上說。過去未來一切菩薩功德。隨喜贊嘆亦復如是。現在十方世界一切諸佛如來應供正遍知。已具三菩提道。為度脫一切眾生。轉無上法輪行無礙法施。然大法炬擊大法鼓。吹大法蠡出微妙聲。豎大法幢。一切眾生皆蒙法施悉得飽滿。勸化眾生皆令信受。為欲安樂一切眾生哀念一切眾生。一切人天皆蒙安樂。聲聞辟支佛菩薩功德善根皆已修立。若有眾生未具如此諸功德者悉令具足。我皆隨喜而贊嘆之。如是所說。亦如三世諸佛菩薩聲聞之眾所有功德。皆生隨喜而贊嘆之。如是。善男子。隨喜無量無數功德之聚。譬如三千大千及恒河沙等世界所有一切眾生。悉成阿羅漢滅一切諸漏。是善男子善女人。盡形壽以衣服飲食臥具醫藥四事供養。如是功德不及隨喜修功德者。何以故。是前功德有數有量。不攝一切諸功德故。是隨喜功德無量無數。能攝三世一切功德故。是故善男子。若有善男子善女人。欲增長自善根者。應如是隨喜修功德者。若有女人欲轉女身以為男身。應當隨喜如是修功德者。是時帝釋白佛言。世尊。愿為更說勸請功德。為令未來菩薩得大光明。現在菩薩愿修行故。  
　　佛言。善男子。若有善男子善女人。愿求阿耨多羅三藐三菩提者。應當修行聲聞緣覺大乘之道。若有眾生未得修行。日夜六時偏袒右肩。右膝著地合掌恭敬。一心一意口自說言。頂禮十方一切諸佛世尊現已得阿耨多羅三藐三菩提能轉無上法輪者。我今皆悉頂禮勸請轉無上法輪然大法燈。持法道理無礙法施。秉大法炬雨大法雨。擊大法鼓吹大法蠡出微妙聲。豎大法幢。為度脫一切眾生故。悉如上說。乃至人天皆蒙安樂。  
　　復次善男子。若有善男子善女人。欲得阿耨多羅三藐三菩提者應修聲聞緣覺大乘之行。其有未修行者。日夜六時偏袒右肩。右膝著地合掌恭敬一心一意口自說言。頂禮十方世界一切諸佛世尊欲舍應身入涅槃者。我今稽請莫般涅槃久住于世。度脫安樂一切眾生。如前所說乃至人天皆蒙安樂。我今以此勸請善根功德。悉以回向阿耨多羅三藐三菩提。亦如過去未來現在。諸大菩薩所有功德。皆悉回向阿耨多羅三藐三菩提。我亦如是。所有勸請一切功德皆悉回向阿耨多羅三藐三菩提。善男子。譬如善男子善女人。以三千大千世界滿中七寶供養如來。若有善男子善女人。勸請如來轉大法輪。勸請功德其福勝彼。何以故。是上善根即是財施。勸請功德即是法施。善男子。且置三千大千世界七寶如是恒河沙數世界。若有善男子善女人。以七寶滿恒河沙數世界。而用供養一切諸佛。若善男子善女人。勸請如來轉大法輪其福勝彼。何以故。其法施者有五種事。何者為五。一者法施彼我兼利。財施不爾。二者法施能令眾生出于三界。財施不出欲界。三者法施利益法身。財施之者增長色身。四者法施增長無窮。財施必皆有竭。五者法施能斷無明。財施止伏貪心。是故善男子。勸請功德無量無數難可譬喻。如我昔行菩薩行時。如前諸佛世尊勸請轉大法輪。是善根故。一切帝釋及大梵王。勸請于我轉大法輪。世尊請轉法輪。為度脫安樂一切眾生及諸人天。我于往昔為菩提行。勸請如來久住于世莫般涅槃。依諸功德。是故我得十力四無所畏四無礙辯大慈大悲。得無量無數不共之法。我已入于無余涅槃。而我正法久住于世。我法身者。無比清凈種種相貌。無量智慧無量自在。難可思議無量福德。一切眾生深蒙慈潤。百千萬億劫說不可盡。是故法身能攝藏一切之法。一切之法不能攝藏法身。法身常住不墮常見。雖復斷滅不墮斷見。破一切眾生種種之見。能生一切種種真見。能解一切眾生之縛與縛不異。能種一切眾生諸善根本。能成熟一切眾生善根。已成熟者能令解脫。無作無動無為寂靜。安樂自在遠離憒鬧。過于三世能見三世。過于聲聞緣覺境界。大地菩薩之所修行。一切如來皆無異體勸請功德善根力故。如是法身我今已得。是故善男子。若有善男子善女人。為得阿耨多羅三藐三菩提。一句一偈以持勸化為人解說。功德善根難可限量。何況勸請如來轉大法輪。久住于世莫般涅槃。  
　　是時帝釋白佛言。世尊。云何善男子善女人。為得阿耨多羅三藐三菩提。修行聲聞緣覺大乘之道。若有眾生未得修行功德善根。云何悉以回向為一切智智。  
　　佛言。善男子。若有善男子善女人。欲求阿耨多羅三藐三菩提。修行聲聞緣覺大乘之道。若有眾生未得修行。一日一夜一心一意口自說言。我從無始生死以來。所有善根皆已成就。于三寶所若于他所。乃至畜生人非人等。乃至升撮以施一切。兼以善言和解斗諍。三歸學戒。一切功德善根。皆由懺悔而得。皆由隨喜而得。皆由勸請而得。是諸善根安置一處。攝受同時合集稱量。皆以回施一切眾生。永已舍施更無奪心。解脫不攝由如諸佛世尊知者見者不可思量。無礙無垢佛智慧故。如是一切功德善根。悉以回施一切眾生。不住相心不舍相心。我亦如是。功德善根悉以回施一切眾生愿一切眾生皆得寶手。破空出寶滿眾生愿。富樂無盡福德無盡。妙法無盡自在無盡。四辯無盡。為得阿耨多羅三藐三菩提故。為得一切智智故。我今施與一切眾生功德善根。從此善根復更獲無量一切善根。合集稱量悉以回向阿耨多羅三藐三菩提。是善根故悉與眾生。共至阿耨多羅三藐三菩提得一切智智。如昔菩薩摩訶薩修行菩提之道。功德善根悉皆回向為一切種智。我亦如是。功德善根悉皆回向阿耨多羅三藐三菩提。是善根故亦與眾生共之。同共一時得阿耨多羅三藐三菩提。為得一切智智故。猶如未來菩薩摩訶薩功德善根。亦應回向共一切眾生得阿耨多羅三藐三菩提。我亦如是。所有功德善根亦以回向。如上廣說。猶如現在菩薩摩訶薩功德善根。回向阿耨多羅三藐三菩提。與一切眾生共得阿耨多羅三藐三菩提。我亦如是。所有功德善根亦與眾生共之。如上廣說。如余諸佛坐于道場菩提樹下。不可思議無垢清凈。住于無盡法藏陀羅尼首楞嚴三昧。破魔波旬無量兵眾。應見應知應覺應可通達。如是一切一剎那中皆悉照了。于后夜中證甘露道得甘露法。我亦如是。與一切眾生同共善根。是善根故俱得阿耨多羅三藐三菩提道。同得一切智智。猶如。  
　　無量壽佛　勝光佛　妙光佛。  
　　阿閦佛　功德善光佛　師子光明佛。  
　　百光明佛　網光明佛　寶相佛。  
　　寶炎佛　炎光明佛　炎盛光明佛。  
　　安吉上王佛　微妙聲佛　妙莊嚴佛。  
　　法幢佛　上勝身佛　遍可愛色佛。  
　　光明遍照佛　梵凈王佛　上性佛。  
　　如是諸如來應供正遍知。過去未來現在皆悉示現應化。得阿耨多羅三藐三菩提。轉無上法輪。為欲度脫安樂一切眾生。廣說如上。我亦如是。同共眾生得阿耨多羅三藐三菩提。轉大法輪。廣說如上。若善男子善女人。是金光明眾經之王業障滅品。汝當受持讀誦憶念不忘為他廣說。無量無數廣大功德之聚。猶如三千大千世界所有一切眾生。無有前后皆得成就人身。得人身已得緣覺道。若有善男子善女人。盡形壽恭敬禮拜四事供養。一一緣覺各各供給七寶。如須彌山以用供養。如是一一緣覺皆入涅槃起七寶塔。是一一塔皆悉七寶。何者為七。金銀琉璃頗梨馬瑙車磲青黃寶等。其塔高廣十二由旬。于此塔處以諸華香寶幢幡蓋。一一供具皆以供養。善男子。于意云何。是善男子善女人得福多不。甚多世尊。佛言。善男子。是金光明微妙經典眾經之王業障滅品。汝當受持讀誦憶念不忘為他廣說。如前功德善根。于后所得功德聚百分不及一。百千萬億分算數譬喻所不能及。何以故。是善男子善女人住正行中。勸請十方佛土正覺世尊轉無上法輪。皆令如來歡喜贊嘆。善男子。如我所說一切施中法施為勝。是故善男子。于三寶所所設供養不可為比。受持三歸一切諸戒不可為比。三寶不空不可為比。一切世界三世三寶。勸請久住不可為比。三世一切世界。于無量劫勸請如來說深正法不可為比。一切世界一切眾生。隨力隨能隨心。于三乘中勸發菩提心不可為比。三世一切世界眾生。皆令無礙速得成就功德滿足不可為比。三世一切世界所有眾生。勸令無礙得三菩提不可為比。三世一切世界眾生。勸令出四惡道不可為比。三世一切世界眾生。勸令滅深惡業不可為比。一切苦惱勸令得解脫不可為比。一切怖畏困苦逼切勸令得解脫。不可為比。三世佛前一切眾生所有功德善根。勸令皆以隨喜。三世自發菩提愿不可為比。惡行罵辱惡業道除。一切功德善根。皆愿攝持。生生世世勸請恭敬供養一切三寶。勸請普皆清凈福行成滿三菩提道。勸請滿足具六波羅蜜。勸請轉無上法輪。勸請住無量劫說無量甚深妙法。不可為比。是時帝釋。恒水女神。無量諸梵王。及四天王。從坐而起。各偏袒右肩右膝著地。合掌頂禮而白佛言。世尊。我等一切得聞是金光明眾經之王。今當受持讀誦為他廣說。應當依此法住。何以故。世尊。我等欲求阿耨多羅三藐三菩提。隨此義故。種種之相正法行故。  
　　是時梵王。及天帝釋等。皆悉云集于說法之處。以種種曼陀羅華而散佛上。三千大千世界地皆大動。一切天鼓及諸音樂不鼓自鳴。放金色光遍滿世界所出言音。是金光明微妙經典。慈恩普被種種利益。種種增長菩薩善根滅諸業障。  
　　佛言。如是如是。如汝所說。何以故。善男子。我憶往昔至于此生。于百千阿僧祇劫。寶王大炎照如來應供正遍知出現于世。六百八十億劫住于世界。初集會所百千億億萬眾。皆得阿羅漢。諸漏已盡具六神通自在無礙。第二集會。九十千億億萬眾得阿羅漢皆悉漏盡。三明六通皆得自在。第三大會。九十八千億億萬眾。皆得阿羅漢。三明六通自在無礙。是時寶王大炎照如來。與諸天人梵王沙門婆羅門及諸人民。為欲度脫安樂一切故。出現于世。善男子。我于爾時作女人身名福寶光明。第三集會于會坐所親近世尊。受持讀誦是金光明經。為他廣說。為得阿耨多羅三藐三菩提故。是故世尊為我授記。是福寶光明女人。于未來世當得作佛。號釋迦牟尼如來應供正遍知明行足善逝世間解無上士調御丈夫天人師佛世尊。舍女身后從是以來度四惡道。生天人中受上妙之樂。八十四百千反作轉輪王。至于今日得作于佛。名稱普聞遍滿世界。  
　　時會乃見寶王大炎照如來。轉無上法輪說微妙法。從此娑婆去彼東方。過百千恒河沙數佛土。有世界名寶莊嚴。今猶現在未般涅槃。說微妙法廣化眾生。  
　　復次若有善男子善女人。聞是寶王大炎照如來名號得不退轉。于菩薩地至般涅槃。若有女人聞是寶王大炎照如來名號。臨命終時得見世尊來至其所。得見佛已究竟不復更受女身。善男子。是金光明微妙經典種種利益。種種增長菩薩善根滅諸業障。善男子。若有比丘比丘尼優婆塞優婆夷。在在處處為人講說是金光明微妙經典。在所國土皆獲四種功德善根。何等為四。一者國王無諸疾惱一切災厄。二者壽命長遠無有障礙。三者無諸怨敵兵眾勇健無能勝者。四者安隱快樂妙法常興。何以故。如是人王。釋梵四王夜叉之眾常來守護。善男子。有如是事不。此諸無量釋梵四王及夜叉眾。俱時同聲答世尊言。如是如是。若在所國土講說此經。是諸國王。我等四王常來擁護。行住共俱其王。若有一切災障怨敵。我等四王皆能禳卻。若有疾惱諸不適意。悉使除愈增長壽命。于吉祥法于愛敬法。我力能令生歡喜心。我等亦能使其兵眾皆悉勇健。  
　　佛言。善哉善哉。善男子。如汝所說汝當修行。何以故。是諸國王如法修行。一切人民隨王修習。若有人民能如法修行。汝等皆蒙色力勝利。宮殿光華眷屬強盛。諸釋梵等白佛言。如是世尊。  
　　佛言。于此國土處處講說是金光明微妙經典。于諸國土大臣宰相蒙四種之恩。一者更相親睦尊重愛念安忍。二者常為人王心所敬重。亦為沙門婆羅門大國小國之所愛護。三者輕財重法不求勝利。聲名遍布人所贊仰。四者壽命修長安隱快樂。如是四種恩德。若有國土宣說是經。沙門婆羅門等得四種功德。何者為四。一者衣服飲食臥具醫藥。二者皆得安心坐禪讀誦。三者依于山林得安樂住。四者依心皆得如意滿足。是名四種功德。若有國土講宣是經。一切人民皆得豐樂無諸疾疫。商估往還多獲寶貨具足四福。是名種種功德利益。  
　　是時釋梵四王及此會大眾。白佛言。世尊。如是經典甚深之義。若現在世。如來三十七助道品等住世未滅。若是經典滅盡之時正法亦滅。  
　　佛言。是故善男子。如是相貌是金光明經。一句一偈一品一部。一心正聞一心正持。一心正思惟一心正讀誦。一心為他廣說長夜安樂。  
金光明經卷第三 
陀羅尼最凈地品第六  
　　是時師子相無礙光焰菩薩。與無量億眾從座俱起。偏袒右肩右膝著地。合掌恭敬頂禮佛足。以種種華香寶幢幡蓋。以為供養而作是言。以幾因緣得菩提心。何者是菩提心。世尊。于菩提者。現在心不可得未來心不可得過去心不可得。離菩提者。菩提心亦不可得。菩提者不可言說。心者亦無色無相。無事無業非可造作。眾生者亦不可得亦不可知。世尊。云何諸法甚深之義而可得知。  
　　佛言。善男子。菩提秘密事業造作不可得知。離菩提菩提心亦不可得。菩提者不可言說。心亦無相。眾生亦不可得知。何以故。如意心亦如是。如心菩提亦如是。如心如菩提。眾生亦如是。如眾生一切三世法亦如是。  
　　佛言。善男子。如是菩薩摩訶薩得名。是心通一切法。是說菩提菩提心。菩提非過去非未來非現在。心亦如是。眾生亦如是。于如此中亦不可得。何以故。一切法無生故。菩提不可得菩提名不可得。眾生眾生名不可得。聲聞聲聞名不可得。緣覺緣覺名不可得。菩薩菩薩名不可得。佛佛名不可得。行非行不可得。行非行名不可得。于一切寂靜法中而得安住。依一切功德善根而得發出。是名初發菩提心。譬如寶須彌山王。是名檀波羅蜜因。第二發心譬如大地持一一法事故。是名尸波羅蜜因。譬如師子臆長毫獸王有大神力獨步無畏無有戰怖。如是第三心。說羼提波羅蜜因。譬如風輪那羅延力勇壯速疾。如是第四心不退轉。是名毗梨耶波羅蜜因。譬如七寶樓觀有四階道清涼之風來吹四門。如是第五心上種種功德法藏猶未滿足。是名禪波羅蜜因。譬如日輪光耀炎盛。如是第六心能破滅生死大闇故。是名般若波羅蜜因。譬如大富商主能令一切心愿滿足。如是第七心。能令得度生死險惡道故。能令得多功德寶故。是名方便勝智波羅蜜因。譬如月凈圓滿。如是第八心。一切境界清凈具足故。是名愿波羅蜜因。譬如轉輪圣王主兵寶臣如意處分。如是第九心。善能莊嚴清凈佛土功德普洽廣利一切故。是名力波羅蜜因。譬如虛空及轉輪圣王。如是第十心。于一切境界皆悉通達故。于一切法自在至灌頂位故。是名智波羅蜜因。佛言。善男子。如是十種菩薩摩訶薩菩提心因。  
　　佛言。善男子。依五種法成就菩薩摩訶薩檀波羅蜜。何者為五。一者信根。二者慈悲。三者無求欲心。四者攝受一切眾生。五者愿求一切智智。是善男子。依是五法檀波羅蜜能得成就。佛言。善男子。依是五法。菩薩摩訶薩成就尸波羅蜜何者為五。一者三業清凈。二者不為一切眾生作煩惱因緣。三者斷諸惡道開善道門。四者過于聲聞緣覺之地。五者一切功德愿滿足故。善男子。依是五法尸波羅蜜能得成就。  
　　佛言。善男子。又依五法。菩薩摩訶薩成就羼提波羅蜜。何者為五。一者伏貪嗔煩惱。二者不惜身命不生安樂止息之觀。三者思惟往業。四者為欲成熟一切眾生功德善根。發慈悲心。五者為得甚深無生法忍。善男子。是名菩薩摩訶薩成就羼提波羅蜜。  
　　佛言。善男子。又依五法。菩薩摩訶薩成就毗梨耶波羅蜜。何等為五。一者與諸煩惱不得共住。二者福德未具不得安樂。三者一切難行不生厭心。四者為欲利益一切眾生。成就大慈悲攝受。五者愿求不退轉地。善男子。是名菩薩摩訶薩成就毗梨耶波羅蜜。  
　　佛言。善男子。又依五法。成就菩薩摩訶薩禪那波羅蜜。何等為五。一者一切善法攝持不散。二者解脫生死二處不著。三者愿得神通。為成就眾生善根故。四者發心洗浣法界。為清凈心故。五者為斷眾生一切煩惱根故。善男子。是名菩薩摩訶薩成就禪那波羅蜜。  
　　佛言。善男子。又有五法。菩薩摩訶薩成就般若波羅蜜。云何為五。一者一切諸佛菩薩聰慧大智。供養親近心無厭足。二者諸佛如來說甚深法。心常樂聞無有厭足。三者真俗勝智。四者見思煩惱。如是勝智能分別斷。五者于世間五明之法皆悉通達。善男子。是名菩薩摩訶薩成就般若波羅蜜。佛言。善男子。又依五法。菩薩摩訶薩成就方便勝智波羅蜜。何者為五。一者于一切眾生意欲煩惱行心悉通達。二者無量對治諸法之門心皆曉了。三者大慈大悲入出自在。四者于摩訶波羅蜜多能修行成熟滿足悉皆愿求。五者一切佛法了達攝受皆悉愿求。善男子。是名菩薩摩訶薩成就方便勝智波羅蜜。  
　　佛言。善男子。又有五法。菩薩摩訶薩成就愿波羅蜜。何者為五。一者于一切法。本來不生不滅。不有不無。心安樂住。二者觀一切諸法最妙。一切垢清凈心得安住。三者過一切相心如如。無作無行。不異不動。安心于如。四者為利益眾生事。于俗諦中得安心住。五者于奢摩他毗缽舍那同時能住。善男子。是名菩薩摩訶薩成就愿波羅蜜。  
　　佛言。善男子。依此五法。菩薩摩訶薩成就力波羅蜜。何者為五。一者一切眾生心行險惡智力能解。二者能令一切眾生入于甚深之法三者一切眾生往還生死。隨其因緣如是見知。四者于一切眾生三聚智力能分別知。五者如理為種為熟為脫。如是說法皆是智力故。善男子。是名菩薩摩訶薩成就力波羅蜜。  
　　佛言。善男子。復有五法。菩薩摩訶薩修行成就智波羅蜜。何等為五。一者于一切法分別善惡具足智能。二者于黑白法遠離攝受具足智能。三者于生死涅槃不厭不喜具足智能。四者大福德行。大智慧行。得度究竟具足智能。五者一切諸佛不共法等及一切智智。具足灌頂智能。善男子。是名菩薩摩訶薩成就智波羅蜜。佛言。善男子。何者波羅蜜義。行道勝利。是波羅蜜義。大甚深智滿足。是波羅蜜義。行非行法心不執著。是波羅蜜義。生死過失涅槃功德正覺正觀。是波羅蜜義。愚人智人皆悉攝受。是波羅蜜義。能現種種珍妙法寶。是波羅蜜義。無礙解脫智滿足。是波羅蜜義。法界眾生界生分別知。是波羅蜜義。檀等及智能令至不退轉地。是波羅蜜義。能令滿足無生法忍。是波羅蜜義。一切眾生功德善根能令成熟。是波羅蜜義。于菩提清涼道場。佛慧十力四無畏不共法等成就。是波羅蜜義。生死涅槃皆是妄見能度無余。是波羅蜜義。濟度一切。是波羅蜜義。一切外人來相詰難。善能解釋令其降伏。是波羅蜜義。能轉十二行法輪。是波羅蜜義。無所著無所見。無患累無異思惟。是波羅蜜義。  
　　善男子。初菩薩地是相前現。三千大千世界無量無邊種種寶物等藏皆悉盈滿。菩薩悉見。  
　　善男子。菩薩二地是相前現。三千大千世界地平如掌。無量無數種種妙色。清凈之寶莊嚴之具。菩薩悉見。  
　　善男子。菩薩三地是相前現。自身勇健鎧仗莊嚴。一切怨賊皆能摧伏。菩薩悉見。  
　　善男子。菩薩四地是相前現。四方風輪種種妙華。悉皆散灑圓滿地上。菩薩悉見。  
　　善男子。菩薩五地是相前現。如寶女人一切莊嚴。其身頂上散多那華。妙寶瓔珞貫飾身首。菩薩悉見。  
　　善男子。菩薩六地是相前現。七寶華池有四階道。金沙遍滿清凈無穢。八功德水皆悉盈滿。郁波羅花。拘物頭華。分陀利華莊嚴其池。于華池所自身游戲。快樂清凈清涼無比。菩薩悉見。善男子。菩薩七地是相前現。左邊右邊應墮地獄。以菩薩力故還得不墮。無有損傷無有痛惱。菩薩悉見。  
　　善男子。菩薩八地是相前現。左邊右邊。師子臆長毫獸王。一切眾獸悉皆怖畏。菩薩悉見。善男子。菩薩九地是相前現。轉輪圣王無量億眾圍繞供養。頂上白蓋無量眾寶之所莊嚴以覆于上。菩薩悉見。  
　　善男子。菩薩十地是相前現。如來之身金色晃耀。無量凈光悉皆圓滿。無量億梵王圍繞。恭敬供養。轉于無上微妙法輪。菩薩悉見。  
　　善男子。云何初地而名歡喜。得出世心昔所未得。而今始得大事大用。如意所愿悉皆成就。大歡喜慶樂故。是故初地名為歡喜地。一切微細之罪。破戒過失皆清凈故。是故二地說名無垢地。  
　　無量智慧光明三昧。不可傾動無能摧伏。聞持陀羅尼為作本故。是故三地說名明地。  
　　能燒煩惱以智慧火增長光明。是修行道品依處所故。是故四地說名焰地。是修行方便勝智自在難得故。見思煩惱不可伏故。是故五地說名難勝地。行法相續了了顯現。無相多思惟現前故。是故六地說名現前地。  
　　無漏無間無相思惟。解脫三昧遠修行故。是地清凈無障無礙。是故七地說名遠行地。  
　　無相正思惟修得自在。諸煩惱行不能令動。是故八地說名不動地。  
　　說一切種種法。而得自在。無患累故。增長智慧自在無礙故。是故九地說名善慧地。  
　　法身如虛空智慧如大云。能令遍滿覆一切故。是故第十名法云地。  
　　初地欲行有相道是無明障礙。生死怖畏是無明。依二種粗心是初地障。  
　　微細罪過因無明。種種業行相因無明。依二種粗心是二地障。  
　　昔所未得勝利得故動涌因無明。不具聞持陀羅尼因無明。依二種粗心是三地障。  
　　味禪定樂生愛著心因無明。微妙凈法愛因無明。依二種粗心是四地障。  
　　一意欲入涅槃思惟。一意欲入生死思惟。是涅槃思惟是生死思惟無明為因。生死涅槃不平等思惟無明為因。依二種粗心是五地障。  
　　行法相續了了顯現無明為因。法相數數行至于心無明為因。依二種粗心是六地障。  
　　微細諸相或現不現無明一味熟思惟欲斷未得方便無明依二種粗心是七地障。  
　　于無相法多用功力無明執相自在難可得度無明依二種粗心是八地障。  
　　說法無量。名味句無量。智慧分別無量。未能攝持無明四無礙辯未得自在無明依二種粗心是九地障。  
　　最大神通未得如意無明微妙秘密之藏修行未足無明依二種粗心是十地障。  
　　一切境界微細智礙無明為因。未來是礙不更生未得不更生智無明為因。是如來地障是善男子。于初菩薩地行向檀波羅蜜。  
　　于二地行向尸波羅蜜。  
　　于三地行向羼提波羅蜜。  
　　四地行向毗黎耶波羅蜜。  
　　五地行向禪那波羅蜜。  
　　六地行向般若波羅蜜。  
　　七地行向方便勝智波羅蜜。  
　　八地行向愿波羅蜜。  
　　九地行向力波羅蜜。  
　　十地行向智波羅蜜。  
　　善男子。菩薩摩訶薩初發心名妙寶起三摩提攝受得生。  
　　第二發心可愛住三摩提攝受得生。  
　　第三發心難動三摩提攝受得生。  
　　第四發心不退轉三昧攝受得生。  
　　第五發心寶華三昧攝受得生。  
　　第六發心日圓光焰三昧攝受得生。  
　　第七發心一切愿如意成就三昧攝受得生。  
　　第八發心現在佛現前證住三昧攝受得生。  
　　第九發心智藏三昧攝受得生。  
　　第十發心首楞嚴摩伽三昧攝受得生。  
　　善男子。是名諸菩薩摩訶薩十種發心。善男子。菩薩摩訶薩。于此初地依功德力名陀羅尼得生。  
　　爾時世尊而說咒曰。  
　　怛侄他(天可切后九篇初他字悉同此音其一)富樓尼(念履切后九篇音尼字悉同此音其二)那羅弟(吳音呼弟其三)頭吼頭吼頭吼(其四)那(移我切)跋修履愈(其五)烏婆娑底(知履切其六)那(移我切)跋旃杜魯(其七)弟(吳音呼弟)愈多底(吳音呼底其八)多跋鐸洛衫(霜艦切其九)但地(圖寶切)波履訶嵐(里含切其十)茍留(良吼切其十一)鎖訶(虎可切后九篇末訶字悉同此音其十二)。  
　　善男子。是陀羅尼名過一恒河沙數諸佛為救護。初地菩薩誦持此陀羅尼咒。得度脫一切怖畏一切惡獸一切惡鬼。人非人等災橫諸惱。解脫五障不忘念初地。  
　　善男子。諸菩薩摩訶薩。于此二地善安樂住名陀羅尼得生。  
　　怛侄他(其一)郁坐(殊果切)離(良紙切其二)脂履脂履(其三)郁豎羅(留我切其四)豎羅(留我切)南(泥感切其五)禪斗禪斗郁坐(殊果切)離(良紙切其六)吼柳吼柳(其七)鎖訶(虎可切其八)。  
　　善男子。是陀羅尼名過二恒河沙數諸佛為救護。二地菩薩誦持此陀羅尼咒。得度脫一切怖畏一切惡獸一切惡鬼。人非人等怨賊災橫諸惱。解脫五障不忘念二地。  
　　善男子。菩薩摩訶薩于此三地難勝大力名陀羅尼得生。  
　　怛侄他(其一)但杝(圖買切)枳(其二)般(方限切)杝(圖買切)枳(其三)柯羅智(知爾切其四)高懶(急囀音呼此兩字)智(知爾切其五)枳由離(良紙切其六)但底(知履切)離(良紙切其七)鎖訶(其八)。  
　　善男子。是陀羅尼名過三恒河沙諸佛為救護。三地菩薩誦持陀羅尼咒。得度脫一切怖畏。一切惡獸虎狼師子。一切惡鬼人非人等。怨賊災橫諸有惱害。解脫五障不忘念三地。  
　　善男子。菩薩摩訶薩。于此四地大利益難壞名陀羅尼得生。  
　　怛侄他(其一)尸履尸履(其二)陀彌尼陀彌尼(其三)陀履陀履尼(其四)尸履尸履尼(其五)毗(防履切)舍(申我切)羅(留我切)婆細(吳音呼灑其六)波豕那(其七)盤陀訶(虎可切)寐(無死切)底(吳音呼底其八)鎖訶(虎可切其九)。  
　　善男子。是陀羅尼名過四恒河沙諸佛為救護。四地菩薩誦持陀羅尼。得度一切怖畏。一切惡獸虎狼師子。一切惡鬼人非人等。怨賊災橫及諸毒害。解脫五障不忘念四地。  
　　善男子。菩薩摩訶薩。于此五地種種功德莊嚴名陀羅尼得生。  
　　怛侄他(其一)訶里訶里尼(其二)遮履遮履尼(其三)柯羅(留我切)摩尼(其四)僧柯羅(留我切)摩尼(其五)三婆訶沙尼(其六)剡(常琰切)婆訶尼(其七)悉(吳音呼悉)耽婆訶尼(其八)謨訶尼(其九)莎琰部吼陛(吳音呼陛其十)鎖訶(虎可切其十一)。  
　　善男子。是陀羅尼名過五恒河沙諸佛為救護。五地菩薩誦持陀羅尼。得度一切怖畏。一切毒害虎狼師子。一切惡鬼人非人等。怨賊災橫諸有惱害。解脫五障不忘念五地。  
　　善男子。是菩薩摩訶薩。于此六地圓智等名陀羅尼得生。  
　　怛侄他(其一)毗頭離(良紙切)毗頭離(同上音其二)摩履尼(其三)柯履柯履(其四)苾(蜉必切)頭誘訶底(吳音呼底其五)留(良吼切)留留留(三字同上其六)周柳周柳(其七)杜魯婆杜魯婆(其八)舍(申我切)舍舍(兩字同上音)者(章我切其九)婆栗沙(使下切其十)薩(相脫切)活(急囀音呼此兩字)私底(知履切其十一)薩婆薩捶南(寧甘切其十二)悉遲(直梨切)遐(香家切)斗(其十三)曼(無丹切)多羅波杝(其十四)鎖訶(虎可切其十五)。  
　　善男子。是陀羅尼名過六恒河沙諸佛為救護。六地菩薩誦持陀羅尼。得度一切怖畏。一切毒害虎狼師子。一切惡鬼人非人等。怨賊災橫諸有惱害。解脫五障不忘念六地。  
　　善男子。菩薩摩訶薩。于此七地法勝行名陀羅尼得生。  
　　怛侄他(其一)阇訶阇訶漏(良后切其二)阇訶阇訶阇訶漏(同前音其三)鞞柳枳鞞柳枳(其四)阿蜜多羅(留我切)伽訶尼(其五)婆力灑尼(其六)鞞柳恥枳(其七)婆柳婆底(其八)鞞提喜(訶履切)枳(其九)頻(防鄰切)陀鞞履尼(其十)蜜栗怛底(知履切)枳(其十一)蒲呼帚酉蒲呼帚酉(其十二)鎖訶(虎可切其十三)。  
　　善男子。是陀羅尼名過七恒河沙諸佛為救護。七地菩薩誦持陀羅尼咒。得度一切怖畏。一切惡獸虎狼師子。一切惡鬼人非人等。怨賊毒害災橫。解脫五障不忘念七地。  
　　善男子。菩薩摩訶薩。于此八地無盡藏名陀羅尼得生。  
　　怛侄他(其一)矢履(急囀音呼此兩字)矢履(其二)尸履(小緩音呼此兩字其三)寐(無死切)底寐(同上切)底(其四)柯履柯履(其五)訶履訶履(其六)醯柳醯柳(其七)周柳周柳(其八)盤陀訶寐(無死切其九)鎖訶(其十)。  
　　善男子。是陀羅尼名過八恒河沙諸佛為救護。八地菩薩誦持陀羅尼。得度一切怖畏。一切惡獸虎狼師子。一切惡鬼人非人等。怨賊毒害災橫。解脫五障不忘念八地。  
　　善男子。菩薩摩訶薩于此九地無量門名陀羅尼得生。  
　　怛侄他(其一)訶履旃地履枳(其二)俱嵐婆羅(留我切)梯(吳音呼弟他弟切其三)斗羅(同前音)死(其四)拔吒拔吒死(其五)矢履矢履(其六)柯尸履(其七)柯比尸履(其八)薩(相脫切)活私底(知履切其九)薩婆薩埵南(寧甘切其十)鎖訶(虎可切其十一)。  
　　善男子。是陀羅尼名過九恒河沙諸佛為救護。九地菩薩誦持陀羅尼。得度一切怖畏。一切惡獸虎狼師子。一切惡鬼人非人等。怨賊毒害災橫。解脫五障不忘念九地。  
　　善男子。菩薩摩訶薩。于此十地破壞堅固金剛山名陀羅尼得生。  
　　怛侄他(其一)悉提(吳音呼提)醯(吳音呼弟訶弟切后三醯字悉同此音其二)修悉提(同前音)醯(訶弟切其三)姥者禰(吳音呼弟年弟切后三禰字悉同此音其四)姥差(楚解切)禰(其五)毗目底(吳音呼底后四底字悉同此音其六)阿摩詈(吳音呼弟留弟切后五詈字悉同此音其七)毗摩詈(其八)涅摩詈(其九)瞢(望恒切)伽詈(其十)喜懶若(如也切)竭(奇達切)刺(留達切急囀此音呼此兩字)陛(吳音呼陛)醯(訶弟切其十一)何刺那竭(奇達切)刺陛(吳音呼陛)醯(其十二)婆曼多跋渴(喜達切)弟(吳音呼弟)詈(其十三)薩婆賴他(聽我切)娑陀呵(虎可切)禰(其十四)摩那死(其十五)摩訶摩那死(其十六)頞部吼底(其十七)頞哲部吼底(其十八)婆羅弟(同前音其十九)毗羅是(其二十)頞周底(其二十一)阿美里底(其二十二)阿羅是(其二十三)毗羅是(其二十四)婆藍訶米(吳音呼弟無弟切其二十五)婆藍摩須詈(其二十六)富樓禰(其二十七)富棲那摩怒羅體(吳音呼體其二十八)鎖訶(其二十九)。  
　　善男子。是陀羅尼灌頂吉祥句。名過十恒河沙諸佛為救護。十地菩薩誦持陀羅尼咒。得度一切怖畏。一切惡獸虎狼師子。一切惡鬼人非人等。怨賊毒害災橫。解脫五障不忘念十地。  
　　是時師子相無礙光炎菩薩。即從坐起偏袒右肩。右膝著地合掌恭敬頂禮佛足。即以偈頌而贊嘆佛。  
　　敬禮無譬喻　　說深無相義 
　　眾生失于見　　世尊能濟度 
　　世尊佛眼故　　無見一法相 
　　無上尊法眼　　見不思議義 
　　不能生一法　　亦不滅一法 
　　為平等見故　　尊至無上處 
　　不損生死故　　愿尊證涅槃 
　　過二法見故　　是故證寂靜 
　　世尊智一味　　凈品不凈品 
　　不分別界故　　獲無上清凈 
　　世尊無邊身　　不說一言字 
　　一切弟子眾　　飽滿法雨故 
　　眾生相思惟　　一切種皆無 
　　困苦諸眾生　　世尊普救濟 
　　苦樂常無常　　有我無我等 
　　如是眾多義　　世尊慧無著 
　　世間不一異　　譬如空谷響 
　　不度亦不滅　　唯佛能了知 
　　法界無分別　　是故無異乘 
　　為度眾生故　　分別說三乘  
　　是時大自在梵王。于大會中從坐而起偏袒右肩。右膝著地合掌恭敬頂禮佛足。而白佛言。世尊。希有難量。是金光明經微妙之義究竟滿足。皆能成就一切佛法一切佛恩。  
　　佛言。如是如是。善男子。如汝所說。善男子。若得聽聞是金光明經一切菩薩不退阿耨多羅三藐三菩提。何以故。善男子。是不退地菩薩成熟善根。是第一印是金光明微妙經典眾經之王故。得聽聞受持讀誦。何以故。善男子。若一切眾生未種善根。未成熟善根。未親近諸佛。不得聽聞是金光明經善男子。是金光明經以聽聞受持故。是善男子善女人。一切罪障悉能除滅得極清凈。常得見佛不離世尊。常聞妙法常聽正法。生不退地。師子勝人而得親近不相遠離。無盡無減海印出妙功德陀羅尼。無盡無減眾生意行言語通達陀羅尼。無盡無減日圓無垢相光陀羅尼。無盡無減滿月相光陀羅尼。無盡無減能伏一切惑事功德流陀羅尼。無盡無減破壞堅固金剛山陀羅尼無盡無減說不可說義因緣藏陀羅尼。無盡無減真實語言法則音聲通達陀羅尼。無盡無減虛空無垢心行印陀羅尼。無盡無減無邊佛身能顯現陀羅尼。善男子。如是諸陀羅尼等得成就故。菩薩摩訶薩于十方一切佛土。諸化佛身說無上種種正法。于法如如不動不去不來。善能成熟一切眾生善根。亦不見一切眾生可成熟者。說種種諸法于諸言辭不動不去不住不來。能現生滅向無生滅。說諸行法無所去來。一切法無異故。說是金光明經已。三萬億菩薩摩訶薩得無生法忍。無量諸菩薩不退菩提心。無量無邊比丘得法眼凈。無量眾生發菩薩心。是時世尊而說偈言。  
　　逆生死流道　　甚深微難見 
　　貪欲覆眾生　　愚冥暗不見  
　　是時大會之眾。從座而起偏袒右肩。右膝著地合掌恭敬。頂禮佛足而白佛言。若有處處講宣此金光明經。是會大眾皆悉往彼為作聽眾。是說法師種種利益。安樂無障身心泰然。我等皆當盡心供養。令諸聽眾安隱快樂。是所國土無諸怨賊恐怖之難。無饑饉畏。無非人畏。人民興盛。是說法處一切諸天人非人等及諸眾生。不得從上而過污漫說法之處。何以故。說法之處即是其塔。善男子善女人。應當以諸香華繒彩幡蓋。供養是說法處。我等為作救護利益。消除一切障礙。隨其所須如意供給悉令具足。佛言。善男子如是。汝等應當精勤修行如此經典。則法久住于世。  
　　合部金光明經卷第三  
　　生死怖畏無明故。是初地障。礙微細罪過因無明。種種業行相因無明故是二地障。業所未得勝利得故動涌因無明故。不具聞持陀羅尼因無明。是二無明說三地障。味禪定樂生愛著心無明作因。是四地障。一意欲入涅槃思惟一意欲入生死思惟。是涅槃思惟是生死思惟無明為因。生死涅槃不平等思惟無明為因。是第五地障。行法相續了了顯現無明為因。法相數數行至于心無明為因。是第六地障。微細諸相或現不現無明為因。一味熟思惟欲斷未得方便無明為因。是七地障。于無相法多用功力無明為因。執相自在難可得度無明為因。依二種粗心。是八地障。說法無量。名味句無量智慧分別無量。未能攝持無明為因。四無礙辯未得自在無明為因。依二種粗心。是第九地障。最大神通未得如意無明為因。微妙秘密之藏修行未足無明為因。依二種粗心。是第十地障。一切境界微細智礙無明為因。未來是礙不更生未得不更生智無明為因。是如來地障。  
　　哆侄他(天可切后九句并同此一)富樓抳(念履切下抳并同此二)那羅提(音弟三)豆(平聲)吼豆吼豆吼(四)耶(移我切)跋修履瑜(五)烏婆娑底(知履切六)耶(同上)跋旃陀(上聲)魯(七)提(同上)瑜多底(八)哆跋鐸駱懺(霜[月*監]切九)檀地(途買切)波履訶嵐(羅含切十)茍留(良吼切十一)莎(平聲)訶(上聲十二)。  
　　多侄他(一)郁坐(殊果切)離(音戾二)旨(平聲)履旨履(三)郁社邏(去聲四)社邏南(上聲五)禪斗禪斗(六)郁坐離(同上七)吼柳吼柳(八)莎訶(九)。  
　　哆侄他(一)檀地(并同前音)枳(二)般(六限切)陀(上聲)枳(三)柯羅智(知爾切四)高懶(二合)智(五)枳由詈(六)檀知(上聲)詈(七)莎訶(八)。  
　　哆侄他(一)尸利尸利(二)陀彌抳陀彌抳(三)陀履陀履抳(四)尸履尸履抳(五)陛舍(申俄切)邏婆細(音灑六)波豕那(七)盤陀訶(上聲)寐(無死切)底(八)莎訶(九)。  
　　哆侄他(一)訶里訶里抳(二)遮履遮履尼(三)迦邏摩抳(四)僧迦邏摩抳(五)三婆訶沙抳(六)剡(常琰切)婆訶[打-丁+貳](七)悉耽婆訶抳(八)謨訶抳(九)莎琰部吼陛(十)莎訶(十一)。  
　　哆侄他(一)毗頭詈毗頭詈(二)摩履抳(三)柯履柯履(四)苾(浮必切)頭誘訶底(五)溜溜溜溜(囀音呼六)周柳周柳(七)杜魯婆杜魯婆(八)遮(申俄切)遮遮(同上)者(章我切九)婆栗沙(使下切十)薩(相脫切)活(二合急呼)只底(知履切十一)薩婆薩埵南(十二)悉遲遐(香家切)斗(十三)曼(無丹切)多羅波拖(十四)莎訶(十五)。  
　　哆侄他(一)阇訶阇訶漏(良后切二)阇訶阇訶阇訶漏(同上三)鞞柳枳鞞柳枳(四)阿蜜多邏伽訶多抳(五)婆力灑抳(六)鞞柳恥枳(七)婆柳波底(八)鞞提喜枳(九)頻陀鞞履抳(十)蜜栗呾底枳(十一)蒲呼帚酉蒲呼帚酉(十二)莎訶(十三)。  
　　哆侄他(一)死履(二合急呼)死履(二)始履(小緩呼)尼(三)寐(無死切)底寐底(四)柯履柯履(五)訶履訶履(六)醯柳醯柳(七)周柳周柳(八)伴(平聲)陀訶寐(同上九)莎訶(十)。  
　　哆侄他(一)訶履旃柁(徒可切)履枳(二)俱嵐婆邏梯(他弟切三)斗邏死(四)拔吒拔吒死(五)死履死履(六)柯死履(七)柯補(音比)修履(八)薩(相脫切)活(二合)只底(九)薩婆薩埵南(平聲十)莎訶(十一)。  
　　哆侄他(一)悉提醯(訶弟切下三同二)修悉提醯(三)姥者禰(年弟切四)姥差(楚解切)禰(同上五)毗目底(六)阿摩詈(留弟切下同七)毗摩詈(八)涅摩詈(九)瞢(望恒切)伽詈(十)喜懶若(如也切)竭(奇達切)刺(留達切二合急呼)陛醯(十一)何刺那竭刺陛醯(十二)娑曼多跋竭提詈(十三)薩跋刺他(聽我切)娑陀呵(虎可切)禰(十四)摩那死(十五)摩訶摩那死(十六)遏部吼底(十七)遏哲部吼底(十八)婆邏提(上聲十九)毗邏提(二十)遏周底(二十一)阿美里底(二十二)阿邏是(二十三)毗邏是(二十四)婆覽訶寐(忘己切二十五)婆覽摩須詈(二十六)富婁禰(二十七)富婁那摩怒邏體(二十八)莎訶(二十九)  
金光明經卷第四 
贊嘆品第七  
　　爾時佛告地神堅牢善女天。過去有王名金龍尊。常以贊嘆贊嘆去來現在諸佛。  
　　我今尊重　　敬禮贊嘆　　去來現在 
　　十方諸佛　　諸佛清凈　　微妙寂滅 
　　色中上色　　金光照曜　　于諸聲中 
　　佛聲最上　　猶如大梵　　深遠雷音 
　　其發紺黑　　光螺焰起　　蜂翠孔雀 
　　色不得喻　　其齒鮮白　　猶如珂雪 
　　顯發金顏　　分齊分明　　其目修廣 
　　清凈無垢　　如青蓮華　　映水開敷 
　　舌相廣長　　形色紅暉　　光明照耀 
　　如華初生　　眉間毫相　　白如珂月 
　　右旋潤澤　　如凈琉璃　　眉細修楊 
　　形如月初　　其色黑曜　　過于蜂王 
　　鼻高圓直　　如鑄金鋌　　微妙柔軟 
　　當于面門　　如來勝相　　次第最上 
　　得味真正　　無與等者　　一一毛孔 
　　一毛旋生　　軟細紺青　　猶孔雀項 
　　即于生時　　身放大光　　普照十方 
　　無量國土　　滅盡三界　　一切諸苦 
　　令諸眾生　　悉受快樂　　地獄畜生 
　　及以餓鬼　　諸人天等　　安隱無患 
　　悉滅一切　　無量惡趣　　身色微妙 
　　如镕金聚　　面貌清凈　　如月盛滿 
　　佛身明曜　　如日初出　　進止威儀 
　　猶如師子　　修臂下垂　　立過于膝 
　　猶如風動　　娑羅樹枝　　圓光一尋 
　　能照無量　　猶如聚集　　百千日月 
　　佛身凈妙　　無諸垢穢　　其明普照 
　　一切佛剎　　佛光巍巍　　明焰火盛 
　　悉能隱蔽　　無量日月　　佛日燈炬 
　　照無量界　　皆令眾生　　尋光見佛 
　　本所修集　　百千行業　　聚集功德 
　　莊嚴佛身　　臂傭纖圓　　如象王鼻 
　　手足凈軟　　敬愛無厭　　去來諸佛 
　　數如微塵　　現在諸佛　　亦復如是 
　　如是如來　　我今悉禮　　身口清凈 
　　意亦如是　　以好華香　　供養奉獻 
　　百千功德　　贊詠歌嘆　　設以百舌 
　　于千劫中　　嘆佛功德　　不能得盡 
　　如來所有　　現世功德　　種種深固 
　　微妙第一　　設復千舌　　欲贊一佛 
　　尚不能盡　　功德少分　　況欲嘆美 
　　諸佛功德　　大地及天　　以為大海 
　　乃至有頂　　滿其中水　　尚可以毛 
　　知其渧數　　無有能知　　佛一功德 
　　我今已禮　　贊嘆諸佛　　身口意業 
　　悉皆清凈　　一切所修　　無量善業 
　　與諸眾生　　證無上道　　如是人王 
　　贊嘆佛已　　復作如是　　無量誓愿 
　　若我來世　　無量無邊　　阿僧祇劫 
　　在在生處　　常于夢中　　見妙金鼓 
　　得聞懺悔　　深奧之聲　　今所贊嘆 
　　面貌清凈　　愿我來世　　亦得如是 
　　諸佛功德　　不可思議　　于百千劫 
　　甚難得值　　愿于當來　　無量之世 
　　夜則夢見　　晝如實說　　我當具足 
　　修行六度　　濟拔眾生　　越于苦海 
　　然后我身　　成無上道　　令我世界 
　　無與等者　　奉貢金鼓　　贊佛因緣 
　　以此果報　　當來之世　　值釋迦佛 
　　得授記莂　　并令二子　　金龍金光 
　　常生我家　　同共授記　　若有眾生 
　　無救護者　　眾苦逼切　　無所依止 
　　我于當來　　為是等輩　　作大救護 
　　及依止處　　能除眾苦　　悉令滅盡 
　　施與眾生　　諸善安樂　　我未來世 
　　行菩提道　　不計劫數　　如盡本際 
　　以此金光　　懺悔因緣　　使我惡海 
　　及以業海　　煩惱大海　　悉竭無余 
　　我功德海　　愿悉成就　　智慧大海 
　　清凈具足　　無量功德　　助菩提道 
　　猶如大海　　珍寶具足　　以此金光 
　　懺悔力故　　菩提功德　　光明無礙 
　　慧光無垢　　照徹清凈　　我當來世 
　　身光普照　　功德威神　　光明焰盛 
　　于三界中　　最勝殊特　　諸功德力 
　　無所減少　　當度眾生　　越于苦海 
　　并復安置　　功德大海　　來世多劫 
　　行菩提道　　如昔諸佛　　行菩提道 
　　三世諸佛　　凈妙國土　　諸佛至尊 
　　無量功德　　令我來世　　得此殊異 
　　功德凈土　　如佛世尊　　信相當知 
　　爾時國王　　金龍尊者　　則汝身是 
　　爾時二子　　金龍金光　　今汝二子 
　　銀相等是  
空品第八  
　　無量余經　　已廣說空　　是故此中 
　　略而解說　　眾生根鈍　　鮮于智慧 
　　不能廣知　　無量空義　　故此尊經 
　　略而說之　　異妙方便　　種種因緣 
　　為鈍根故　　起大悲心　　今我演說 
　　此妙經典　　如我所解　　知眾生意 
　　是身虛偽　　猶如空聚　　六入村落 
　　結賊所止　　一切自住　　各不相知 
　　眼根受色　　耳分別聲　　鼻嗅諸香 
　　舌嗜于味　　所有身根　　貪受諸觸 
　　意根分別　　一切諸法　　六情諸根 
　　各各自緣　　諸塵境界　　不行他緣 
　　心如幻化　　馳騁六情　　而常妄想 
　　分別諸法　　猶如世人　　馳走空聚 
　　六賊所害　　愚不知避　　心常依止 
　　六根境界　　各各自知　　所伺之處 
　　隨行色聲　　香味觸法　　心處六情 
　　如鳥投網　　其心在在　　常處諸根 
　　隨逐諸塵　　無有暫舍　　身空虛偽 
　　不可長養　　無有諍訟　　亦無正主 
　　從諸因緣　　和合而有　　無有堅實 
　　妄想故起　　業力機關　　假偽空聚 
　　地水火風　　合集成立　　隨時增減 
　　共相殘害　　猶如四蛇　　同處一篋 
　　四大蚖蛇　　其性各異　　二上二下 
　　諸方亦二　　如是蛇大　　悉滅無余 
　　地水二蛇　　其性沉下　　風火二蛇 
　　性輕上升　　心識二性　　躁動不停 
　　隨業受報　　天人諸趣　　隨所作業 
　　而墮三有　　水火風種　　散滅壞時 
　　大小不凈　　盈流于外　　體生諸蟲 
　　無可愛樂　　捐棄冢間　　如朽敗木 
　　善女當觀　　諸法如是　　何處有人 
　　及以眾生　　本性空寂　　無明故有 
　　如是諸大　　一一不實　　本自不生 
　　性無和合　　以是因緣　　我說諸大 
　　從本不實　　和合而有　　無明體性 
　　本自不有　　妄想因緣　　和合而生 
　　無所有故　　假名無明　　是故我說 
　　名曰無明　　行識名色　　六入觸受 
　　愛取有生　　老死憂惱　　眾苦行業 
　　不可思議　　生死無際　　輪轉不息 
　　本無有生　　亦無和合　　不善思惟 
　　心行所造　　我斷一切　　諸見纏等 
　　以智慧刀　　裂煩惱網　　五陰舍宅 
　　觀悉空寂　　證無上道　　微妙功德 
　　開甘露門　　示甘露器　　入甘露城 
　　處甘露室　　令諸眾生　　食甘露味 
　　吹大法螺　　擊大法鼓　　然大法燈 
　　雨勝法雨　　我今摧伏　　一切怨結 
　　豎立第一　　微妙法幢　　度諸眾生 
　　于生死海　　永斷三惡　　無量苦惱 
　　煩惱熾然　　燒諸眾生　　無有救護 
　　無所依止　　我以甘露　　清涼美味 
　　充足是輩　　令離焦熱　　于無量劫 
　　遵修諸行　　供養恭敬　　諸佛世尊 
　　堅固修集　　菩提之道　　求于如來 
　　真實法身　　舍諸所重　　肢節手足 
　　頭目髓腦　　所愛男女　　錢財珍寶 
　　真珠瓔珞　　金銀琉璃　　種種異物 
　　三千大千世界中　　所有樹木折為籌 
　　三千大地碎微塵　　是等微塵遍虛空 
　　一切眾生有智慧　　以此智慧與一人 
　　如是人等如微塵　　算此微塵可知數 
　　如來智慧不可數　　如來一念有智慧 
　　不可數劫算不盡  
依空滿愿品第九  
　　是時如意寶光耀善女天。于大眾中從座而起偏袒右肩。右膝著地合掌恭敬。以偈白佛。  
　　我問照世界　　兩足最勝尊 
　　菩薩正行法　　惟愿垂聽許 
　　佛言善女天　　汝若有疑者 
　　隨汝意所問　　吾當分別說 
　　云何諸菩薩　　行菩提正行 
　　離生死涅槃　　利益自他故  
　　佛言。善女天。依于法界行菩提法修平等行。善女天。云何依于法界行菩提法修平等行。善女天。五陰能現法界法界是五陰。五陰亦不可說。非五陰亦不可說。何以故。若五陰是法界則是斷見。若離五陰即是常見。離于二邊不著二邊。不可見過。所見無名無相。是則名為說于法界。善女天。云何五陰能現法界。善女天。如是五陰不從因緣生。何以故。若從因緣生。已生故得生。未生故得生。若已得生何因緣生。若已生不從因緣生。若未生時不可得生。何以故。未生諸法則是不有。無名無相。非算數譬喻之所能知。非因緣所生。善女天。譬如鼓聲依木依皮依捊依人工等故得出聲。是鼓聲空。過去亦空未來亦空現在亦空。何以故。是鼓音聲不從木生。不從皮生。不從捊生。不從人工生。是聲不于三世生是則不生。若不可得生則不可滅。若不可滅無所從來。若無所從來亦無處去。若無處去不常不斷。若不常不斷則不一不異。何以故。若一不異法界。若爾者凡夫人則見真諦。得于無上安樂涅槃。是義不然是故不一。若言其異者。一切諸佛菩薩行相即是執著。未得解脫煩惱系縛。則不能得阿耨多羅三藐三菩提。何以故。一切圣人于行非行法中同智慧行。是故不異。是故五陰非有。不從因緣生。非不有五陰。不過圣境界故。非言語之所能及。無名無相無因無緣。無有境界無有譬喻。始終寂靜本來自空。是故五陰能現法界。善女天。若善男子善女人。欲求阿耨多羅三藐三菩提真異俗異。如是難可思量。于圣凡境界不異思惟。不舍于俗不舍于真。依于法界行菩提行。  
　　爾時世尊作是語已。時善女天。踴躍歡喜即從坐起。偏袒右肩右膝著地。合掌恭敬一心頂禮。而白佛言。世尊。如上所說菩提正行我今當學。  
　　是時娑婆世界主大梵天王。于大眾中問如意寶光耀善女天。此菩提行難可修行。汝心云何于此菩提行而得自在。  
　　時善女天答梵王言。大梵王。若佛所說是真甚深。一切凡夫不得其味。是圣境界微妙難知。若使我心依于此法得安樂住。是真實語者。愿令一切五濁惡世無量無邊眾生。皆得金色三十二相。非男非女。坐寶蓮華受無量快樂。雨天妙華。天諸音樂不鼓自鳴。一切供養皆悉具足。是時善女天說是語已。一切五濁惡世所有眾生。皆悉金色具足三十二相。非男非女。坐寶蓮華受無量快樂。猶如他化自在天宮。無諸惡道。寶樹行列七寶蓮華遍滿世界。雨眾七寶上妙天華作天伎樂。如意寶光耀善女天。即轉女形作梵天身。  
　　時大梵天王問如意寶光耀菩薩言。汝昔以何行菩提行。菩薩答言。梵王。若水中月能行菩提行者。我亦已行菩提之行。若夢見行菩提行。我亦行菩提行。若焰露行菩提行。我亦行菩提行。若聲響行菩提行。我亦行菩提行。時大梵王聞此說已語菩薩言。汝依何等而說此語。答言。梵王。無有一法而有實相。因果相成故。梵王又白菩薩言。若如此者。諸凡夫人皆悉應得阿耨多羅三藐三菩提。  
　　菩薩答言。以何思惟而作是說。梵王。惑癡人異。智慧人異。菩提異。非菩提異。解脫異。非解脫異。梵王。如是諸法平等無異。于此法界如如不異。無有中間而可執持。無增無減。梵王。譬如幻師善巧幻術。及幻弟子。于四衢道取諸土沙草木葉等。聚在一處作種種幻術。使人睹見。象眾馬眾車眾軍眾。七寶之聚。種種倉庫若有眾生愚癡無智。不能思惟。不知幻本。若見若聞作是思惟。如我所見象馬眾等。謂是真實。如見如聞隨能隨力各執所見。自言是實于他非真。后不重思惟。有智之人則能思惟了于幻本。若見若聞作是思惟。如我所見象馬等眾非是真實。惟有幻事惑人眼目。是處說名象馬等眾及諸庫倉。惟有名字無有實體。如我所見如我所聞。隨能隨力不執所見。自言是實于他非真。后不重思惟。是諸智人隨說世語。皆欲令他知實義故。如見如聞思惟則不如是。如是梵王。若有眾生愚癡凡夫。未得出世圣智慧故。未知一切諸法如如不可言說。是諸凡愚若見若聞行非行法。作是思惟。實有如是諸法。如我所見如我所聞。是諸凡夫人如見如聞。隨能隨力執著所見。自言是實于他非真。后不重思惟。若有眾生非凡夫人。已見第一義諦得出世圣慧。知一切法如如不可言說。是諸圣人。若見若聞行法非行法。隨能隨力不執著所見。自言是實于他非真。后不重思惟。無實行法。無實非行法。如我所見如我所聞。惟妄思惟行非行相或人智慧。是處說名行非行法惟有名字無有實體。如我所見如我所聞。隨能隨力不執所見。自言是實于他非真。后不重思惟。是諸圣人如世語言隨順其說。為欲令他知真實義。如是梵王。是諸圣人圣智見故。不可言法如如。攝行非行法。是法如如。為他證智故說種種名。  
　　時大梵王。問如意寶光耀菩薩言。有幾眾生能解能通如是微妙甚深正法。菩薩答言。梵王。凡是若干眾幻化人心數。若干眾生能解能通是甚深法。梵王又言。此幻化人即是不有。如是心數從何而得。  
　　菩薩答言。梵王。如是法界不有不無。如是眾生能解能通是甚深義。  
　　是時梵王。白佛言。世尊。是如意寶光耀菩薩。不可思議通達如是甚深之義。佛言。如是如是。梵王。如汝所言。何以故。是如意寶光耀菩薩。已教梵王學觀無生忍法。于是大梵天王。與諸梵眾從坐而起偏袒右肩。右膝著地合掌恭敬。頂禮如意寶光耀菩薩足說如是言希有希有。我等今日得見大師。得聞正法。  
　　爾時世尊。于一切法通達無礙。告梵王言。是如意寶光耀菩薩。于未來世當得作佛。號曰德寶焰吉上藏如來應供正遍知。說是金光明微妙經典。三千億菩薩得不退阿耨多羅三藐三菩提。八千億天子得無垢凈。于法成就清凈法眼。無量無數國王臣民得法眼凈。五十億比丘行菩提行欲退菩提心。聞如意寶光耀菩薩說法。得堅固不可思議滿足之愿。更復還發菩提之心。各自脫衣供養菩薩。重發無上勝進心。發無上勝進心已。愿令我等功德善根悉皆不退。回向阿耨多羅三藐三菩提。如是比丘依此功德修行。過九十大劫當得成就。是諸比丘出于生死。佛為授記過三十阿僧祇劫。當得作佛號難勝光王。其國名曰無垢光。同時皆得阿耨多羅三藐三菩提。皆同一號。名曰愿莊嚴間廁王佛。  
　　爾時佛告梵王。是金光明經正聞正聽有大神力。梵王百千大劫行六波羅蜜無有方便。若有善男子善女人。已得聽聞是金光明經書寫。半月半月一過轉讀。是善功德聚于前功德。百千分不及一分。乃至算數譬喻所不能及。梵王。是故我今當令修學受持為他廣說。何以故。如是甚深微妙經典。我行菩薩道時。如于戰陣不惜身命。得通此經受持讀誦為他解說。梵王。譬如轉輪圣王。若王在世七寶不滅。王若過世一切七寶自然而盡梵王。是金光明微妙經典。若現在世大正法寶皆悉不滅。是故當依金光明經聽聞讀誦受持。為他解說令他書寫。于功德中行精進波羅蜜。不惜壽命不憚疲勞。我諸弟子。應當如是精勤修學。  
　　是時天主大梵天王。與無量梵眾帝釋四王及夜叉眾。俱從坐起偏袒右肩。右膝著地合掌恭敬。而白佛言。我等一切為守護流通是金光明微妙經典。說法法師若有諸難我當除卻。令具諸善色味滿足。辯才無礙身心開泰。時會之眾皆令快樂。是處國土若饑饉怨賊非人之畏。我等禳卻。使其人民豐盛歡逸。皆是我等四王恩力。若有供養是經卷者。我亦當為作大擁護如佛不異。  
金光明經卷第五 
四天王品第十  
　　爾時毗沙門天王。提頭賴吒天王。毗留勒叉天王。毗留博叉天王。俱從坐起偏袒右肩。右膝著地胡跪合掌白佛言。世尊。是金光明微妙經典眾經之王。諸佛世尊之所護念。莊嚴菩薩深妙功德。常為諸天之所恭敬。能令天王心生歡喜。亦為護世之所贊嘆。此經能照諸天宮殿。是經能與眾生快樂。是經能令地獄餓鬼畜生諸河焦干枯竭。是經能除一切怖畏。是經能卻他方怨賊是經能除谷貴饑饉。是經能愈一切疫病。是經能滅惡星變異。是經能去一切憂惱。舉要言之。是經能滅一切眾生無量無邊百千苦惱。世尊。是金光明微妙經典。若在大眾廣宣說時。我等四王及余眷屬。聞此甘露無上法味。增益身力心進勇銳具諸威德。世尊。我等四王能說正法。修行正法。為世法王以法治世。世尊。我等四王及天龍鬼神乾闥婆阿修羅迦樓羅緊那羅摩睺羅伽。以法治世。遮諸惡鬼啖精氣者。世尊。我等四王二十八部諸鬼神等。及無量百千鬼神。以凈天眼過于人眼。常觀擁護此閻浮提。世尊。是故我等名護世王。若此國土有諸衰耗怨賊侵境。饑饉疾疫種種艱難。若有比丘受持是經。我等四王當共勸請。令是比丘以我力故疾往彼所國邑郡縣。廣宣流布是金光明微妙經典。令如是等種種百千衰耗之事悉皆滅盡。世尊。如諸國王所有土境。是持經者若至其國。是王應當往是人所。聽受如是微妙經典。聞已歡喜。復當護念恭敬是人。世尊。我等四王復當勤心擁護是王及國人民。為除衰患令得安隱。世尊。若有比丘比丘尼優婆塞優婆夷受持是經。若諸人王有能供給施其所安。我等四王亦當令是王及國人一切安隱具足無患。世尊。若有四眾受持讀誦是妙經典。若諸人王有能供養恭敬尊重贊嘆。我等四王亦復當令如是人王于諸王中。常得第一供養恭敬尊重贊嘆。亦令余王欽尚羨慕稱嘆其善。  
　　爾時世尊贊嘆護世四天王等。善哉善哉。汝等四王。過去以曾供養恭敬尊重贊嘆無量百千萬億諸佛。于諸佛所種諸善根。說于正法修行正法。以法治世為人天王。汝等今日長夜利益。于諸眾生行大悲心。施與眾生一切樂具。能遮諸惡勤與諸善。以是義故。若有人王能供養恭敬此金光明微妙經典。汝等正應如是護念。滅其苦惱與其安樂。汝等四王及諸眷屬無量無邊百千鬼神。若能護念如是經典者。即是護持去來現在諸佛正法。汝等四王及余天眾百千鬼神。與阿修羅共戰斗時。汝等諸天常得勝利。汝等若能護念是經。悉能消伏一切諸苦。所謂怨賊饑饉疾疫。若四部眾有能受持讀誦此經。汝等亦應勤心守護。為除衰惱施與安樂。  
　　爾時四王。復白佛言。世尊。是金光明微妙經典。于未來世在所流布。若國土城邑郡縣村落隨所至處。若諸國王以天律治世。復能恭敬至心聽受是妙經典。并復尊重供養供給持是經典四部之眾。以是因緣我等時時得聞如是微妙經典。聞已即得增益身力。心進勇銳具諸威德。是故我等及無量鬼神常當隱形。隨是妙典所流布處。而作擁護令無留難。亦當護念聽是經典諸國王等。及其人民除其患難悉令安隱。他方怨賊亦使退散。若有人王聽是經時。鄰國怨敵興如是念。當具四兵壞彼國土。世尊。以是經典威神力故。爾時鄰敵更有異怨為作留難。于其境界起諸衰惱災異疫病。爾時怨敵起如是等諸惡事已。備具四兵發向是國規往討罰。我等爾時當與眷屬無量無邊百千鬼神。隱蔽其形為作護助。令彼怨敵自然退散。起諸怖懼種種留難。彼國兵眾尚不能到。況復當能有所破壞。  
　　爾時佛贊四天王等。善哉善哉。汝等四王。乃能擁護我百千億那由他劫所可修習阿耨多羅三藐三菩提。及諸人王受持是經恭敬供養者。為消衰患令其安樂。復能擁護宮殿舍宅。城邑村落國土邊疆。乃至怨賊悉令退散。滅其衰惱令得安隱。亦令一切閻浮提內所有諸王。無諸兇衰斗訟之事。四王當知。此閻浮提八萬四千城邑聚落。八萬四千諸人王等。各于其國娛樂快樂。各各于國而得自在。于自所有錢財珍寶。各各自足不相侵奪。如其宿世所修習業隨業受報。不生惡心貪求他國。各各自生利益之心。生于慈心安樂之心不諍訟心不破壞心無系縛心無楚撻心。各于其上自生歡樂。上下和穆猶如水乳。心相愛念增諸善根。以是因緣故。此閻浮提安隱豐樂。人民熾盛大地沃壤。陰陽調和時不越序。日月星宿不失常度。風雨隨時無諸災橫。人民豐溢自足于財。心無貪吝亦無嫉妒等行十善。其人壽終多生天上。天宮充滿增益天眾。若未來世有諸人王聽是經典。及供養恭敬受持是經四部之眾。是王則為安樂利益。汝等四王。及余眷屬無量百千諸鬼神等。何以故。汝等四王。若得時時聞是經典。則為已得正法之水服甘露味。增益身力心進勇銳具諸威德。是諸人王。若能至心聽受是典。則為已能供養于我。若供養我。則是供養過去未來現在諸佛。若能供養過去未來現在諸佛。則得無量不可思議功德之聚。以是因緣是諸人王應得擁護。及后妃婇女中宮眷屬諸王子等。亦應得護衰惱消滅快樂熾盛。宮殿堂宇安隱清凈無諸災變。護宅之神增長威德。亦受無量歡悅快樂。是諸國土所有人民。悉受種種五欲之樂。一切惡事悉皆消滅。  
　　爾時四天王白佛言。世尊。未來之世若有人王。欲得護身及后妃婇女諸王子等。宮殿屋宅得第一護身所王領最為殊勝。具不可思議王者功德。欲得攝取無量福聚。國土無有他方怨賊。無諸憂惱及諸苦事。世尊。如是人王不應放逸散亂其心。應生恭敬謙下之心。應當莊嚴第一微妙最勝宮宅。種種香汁持用灑地。散種種華敷大法座師子之座。兼以無量珍琦異物而為絞飾。張施種種無數微妙幢幡寶蓋。當凈洗浴以香涂身。著好凈衣瓔珞自嚴。坐小卑座不自高大。除去自在離諸放逸。謙下自卑除去憍慢。正念聽受如是妙典。于說法者生世尊想。復于宮內后妃王子婇女眷屬。生慈哀心和顏與語勸以種種供養之具供養法師。是王爾時既勸化已。即生無量歡喜快樂。心懷悅豫倍復自勵。不生疲惓多作利益。于說法者倍生恭敬。  
　　爾時佛告四天大王。爾時人王應著白凈鮮潔之衣。種種瓔珞齊整莊嚴。執持素帛微妙上蓋。服飾容儀不失常則。躬出奉迎說法之人。何以故。是王如是隨其舉足步步之中。即是供養值遇百千億那由他諸佛世尊。復得超越如是等劫生死之難。復于來世爾所劫中。常得封受轉輪王位。隨其步步亦得如是現世功德。不可思議自在之力。常得最勝極妙七寶人天宮殿。在在生處增益壽命。言語辯了人所信用。無所畏忌有大名稱。常為人天之所恭敬。天上人中受上妙樂。得大勢力具足威德。身色微妙端嚴第一。常值諸佛遇善知識。成就具足無量福聚。汝等四天王。如是人王見如是等種種無量功德利益。是故此王應當躬出奉迎法師。若一由旬至百千由旬。于說法師應生佛想。應作是念。今日釋迦如來正智。入于我宮受我供養。為我說法我聞是法。即不退轉于阿耨多羅三藐三菩提。已為得值百千萬億那由他佛。為已供養過去未來現在諸佛。已得畢竟三惡道苦。我今已種百千無量轉輪圣王釋梵之因。已種無邊善根種子。已令無量百千萬億諸眾生等度于生死。已集無量無邊福聚。后宮眷屬已得擁護宮宅。諸衰悉以消滅。國土無有怨賊棘刺。他方怨敵不能侵凌。汝等四王。如是人王應作如是供養正法。清凈聽受是妙經典。及恭敬供養尊重贊嘆。持是經典四部之眾。亦當回此所得最勝功德之分。施與汝等及余眷屬諸天鬼神。聚集如是諸善功德。現世常得無量無邊不可思議自在之利。威德勢力成就具足。能以正法摧伏諸惡。  
　　爾時四王白佛言。世尊。若未來世有諸人王。作如是等恭敬正法。至心聽受是妙經典。及恭敬供養尊重贊嘆。持是經典四部之眾。嚴治舍宅香汁灑地。專心正念聽說法時。我等四王亦當在中共聽此法。愿諸人王為自利故。以己所得功德少分施與我等。世尊。是諸人王于說法者所坐之處。為我等故燒種種香供養是經。是妙香氣于一念頃即至我等諸天宮殿。其香即時變成香蓋。其香微妙金色晃耀。照我等宮釋宮梵宮大辯神天。功德神天堅牢地神。散脂鬼神最大將軍。二十八部鬼神大將。摩醯首羅金剛密跡。摩尼跋陀鬼神大將。鬼子母與五百兒子周匝圍繞。阿耨達龍王。娑竭羅龍王。如是等眾自于宮殿各各得聞是妙香氣。及見香蓋光明普照。是香蓋光明亦照一切諸天宮殿。佛告四王。是香蓋光明非但至汝四王宮殿。何以故。是諸人王手擎香爐供養經時。其香遍布于一念頃遍至三千大千世界。百億日月百億大海。百億須彌山。百億大鐵圍山小鐵圍山。及諸山王。百億四天下。百億四天王。百億三十三天。乃至百億非想非非想天。于此三千大千世界。百億三十三天。一切龍鬼乾闥婆阿修羅迦樓羅緊那羅摩睺羅伽宮殿。虛空悉滿種種香煙云蓋。其蓋金光亦照宮殿。如是三千大千世界所有種種香煙云蓋。皆是此經威神力故。是諸人王手擎香爐供養經時。種種香氣不但遍此三千大千世界。于一念頃亦遍十方無量無邊恒河沙等。百千萬億諸佛世界。于諸佛上虛空之中亦成香蓋。金色普照亦復如是。諸佛世尊聞是妙香。見是香蓋及金色光。于十方界恒河沙等諸佛世尊。作如是等神力變化已。異口同音于說法者稱贊。善哉善哉。大士。汝能廣宣流布如是甚深微妙經典。則為成就無量無邊不可思議功德之聚。若有聞是甚深經典。所得功德則為不少。況持讀誦為他眾生開示分別演說其義。何以故。善男子。此金光明微妙經典。無量無邊億那由他諸菩薩等。若得聞者。即不退轉于阿耨多羅三藐三菩提。爾時十方無量無邊恒河沙等諸佛世界。現在諸佛異口同聲作如是言。善男子。汝于來世畢定當得坐于道場菩提樹下。于三界中最尊最勝。出過一切眾生之上。勤修力故受諸苦行。善能莊嚴菩提道場。能壞三千大千世界外道邪論。摧伏諸魔怨賊異形。覺了諸法第一寂滅清凈無垢。甚深無上菩提之道。善男子。汝已能坐金剛座處。轉于無上諸佛所贊十二種行甚深法輪。能擊無上最大法鼓。能吹無上極妙法蠡。能豎無上最勝法幢。能然無上極明法炬。能雨無上甘露法雨。能斷無量煩惱怨結。能令無量百千萬億那由他眾。度于無涯可畏大海。能脫生死無際輪轉。復遇無量百千萬億那由他佛。  
　　爾時四天王復白佛言。世尊。是金光明微妙經典。能得未來現在種種無量功德。是故人王若得聞是微妙經典。則為已于百千萬億無量佛所種諸善根。我以敬念是人王故。復見無量福德利故。我等四王及余眷屬。無量百千萬億鬼神。于自宮殿見是種種香煙云蓋瑞應之時。我當隱蔽不現其身。為聽法故當至是王所止宮殿講法之處。大梵天王釋提桓因。大辯天神功德天神。堅牢地神散脂鬼神大將軍等。二十八部鬼神大將。摩醯首羅金剛密跡。摩尼跋陀鬼神大將。鬼子母及五百鬼子周匝圍繞。阿耨達龍王娑竭羅龍王。無量百千萬億那由他鬼神諸天。如是等眾為聽法故。悉自隱蔽不現其身。至是人王所止宮殿講法之處。世尊。我等四王及余眷屬無量鬼神。悉當同心以是人王為善知識。同共一行善相應行。能為無上大法施主。以甘露味充足我等。我等應當擁護是王。除其衰患令得安隱。及其宮宅國土城邑。諸惡災患悉令消滅。世尊。若有人王于此經典心生舍離不樂聽聞。其心不欲恭敬供養尊重贊嘆。若四部眾有受持讀誦贊說之者。亦復不能恭敬供養尊重贊嘆。我等四王及余眷屬無量鬼神。即便不得聞此正法。背甘露味失大法利。無有勢力及以威德。減損天眾增長惡趣。世尊。我等四王及無量鬼神舍其國土。不但我等亦有無量守護國土。諸舊善神皆悉舍去。我等諸天及諸鬼神既舍離已。其國當有種種災異。一切人民失其善心唯有系縛。嗔恚斗諍互相破壞多諸疾疫彗星現怪流星崩落。五星諸宿違失常度。兩日并現日月薄蝕。白黑惡虹數數出現。大地震動發大音聲。惡風惡雨無日不有。谷米勇貴饑饉凍餓。多有他方怨賊侵掠。其國人民多受苦惱。其地無有可愛樂處。世尊。我等四王及諸無量百千鬼神。并守國土諸舊善神遠離去時。生如是等無量惡事。世尊。若有人王欲得自護。及王國土多受安樂。欲令國土一切眾生悉皆成就具足快樂。欲得摧伏一切外敵。欲得擁護一切國土。欲以正法正治國土。欲得除滅眾生怖畏。世尊。是人王等應當畢定聽是經典。及恭敬供養讀誦受持是經典者。我等四王及無量鬼神。以是法食善根因緣。得服甘露無上法味。增長身力心進勇銳。增益諸天。何以故。以是人王至心聽受是經典故。如諸梵天說出欲論。釋提桓因種種善論。五通之人神仙之論。世尊。梵天釋提桓因五神通人。雖有百千億那由他無量勝論。是金光明于中最勝。所以者何。如來說是金光明經為眾生故。為令一切閻浮提內諸人王等以正法治。為與一切眾生安樂。為欲愛護一切眾生。欲令眾生無諸苦惱。無有他方怨賊棘刺所有諸惡背而不向。欲令國土無有憂惱。以正法教無有諍訟。是故人王各于國土。應然法炬熾然正法增益天眾。我等四王及無量鬼神。閻浮提內諸天善神。以是因緣得服甘露法味充足。得大威德進力具足。閻浮提內安隱豐樂。人民熾盛安樂其處。復于來世無量百千不可思議那由他劫。常受微妙第一快樂。復得值遇無量諸佛種諸善根。然后證成阿耨多羅三藐三菩提。如是等無量功德悉是如來正遍知說。如來過于百千億那由他諸梵天等。以大悲力故。亦過無量百千億那由他釋提桓因。以苦行力故。是故如來為諸眾生。演說如是金光明經。若閻浮提一切眾生。及諸人王世間出世間。所作國事所造世論。皆因此經欲令眾生得安樂故。釋迦如來示現是經廣宣流布。世尊。以是因緣故。是諸人王應當畢定聽受供養恭敬尊重贊嘆是經  
　　爾時佛復告四天王。汝等四王及余眷屬。無量百千那由他鬼神。是諸人王若能至心聽是經典。供養恭敬尊重贊嘆。汝等四王正應擁護。滅其衰患而與安樂。若有人能廣宣流布如是妙典。于人天中大作佛事。能大利益無量眾生。如是之人汝等四王必當擁護。莫令他緣而得擾亂。令心澹靜受于快樂。續復當得廣宣是經。爾時四王。即從坐起偏袒右肩。右膝著地長跪合掌。于世尊前以偈贊曰。  
　　佛月清凈　　滿足莊嚴　　佛日暉曜 
　　放千光明　　如來面目　　最上明凈 
　　齒白無垢　　如蓮華根　　功德無量 
　　猶如大海　　智淵無邊　　法水具足 
　　百千三昧　　無有缺減　　足下平滿 
　　千輻相現　　足指網縵　　猶如鵝王 
　　光明晃曜　　如寶山王　　微妙清凈 
　　如煉真金　　所有福德　　不可思議 
　　佛功德山　　我今敬禮　　佛真法身 
　　猶如虛空　　應物現形　　如水中月 
　　無有障礙　　如焰如化　　是故我今 
　　稽首佛月  
　　爾時世尊以偈答曰。  
　　此金光明　　諸經之王　　甚深最勝 
　　為無有上　　十力世尊　　之所宣說 
　　汝等四王　　應當勤護　　以是因緣 
　　是深妙典　　能與眾生　　無量快樂 
　　為諸眾生　　安樂利益　　故久流布 
　　于閻浮提　　能滅三千　　大千世界 
　　所有惡趣　　無量諸苦　　閻浮提內 
　　諸人王等　　心生慈愍　　正法治世 
　　若能流布　　此妙經典　　則令其土 
　　安隱豐熟　　所有眾生　　悉受快樂 
　　若有人王　　欲愛己身　　及其國土 
　　欲令豐盛　　應當至心　　凈潔洗浴 
　　往法會所　　聽受是典　　是經能作 
　　所有善事　　摧伏一切　　內外怨賊 
　　復能除滅　　無量怖畏　　是諸經王 
　　能與一切　　無量眾生　　安隱快樂 
　　譬如寶樹　　在人家中　　悉能出生 
　　一切珍寶　　是妙經典　　亦復如是 
　　悉能出生　　諸王功德　　如清冷水 
　　能除渴乏　　是妙經典　　亦復如是 
　　能除諸王　　功德渴乏　　譬如珍寶 
　　異物篋器　　悉在于手　　隨意所用 
　　是金光明　　亦復如是　　隨意能與 
　　諸王法寶　　是金光明　　微妙經典 
　　常為諸天　　恭敬供養　　亦為護世 
　　四大天王　　威神勢力　　之所護持 
　　十方諸佛　　常念是經　　若有演說 
　　稱贊善哉　　亦有百千　　無量鬼神 
　　從十方來　　擁護是人　　若有得聞 
　　是妙經典　　心生歡喜　　踴躍無量 
　　閻浮提內　　無量大眾　　皆悉歡喜 
　　集聽是法　　聽是經故　　具諸威德 
　　增益天眾　　精氣身力  
　　爾時四王聞是偈已白佛言。世尊。我從昔來未曾得聞如是微妙寂滅之法。我聞是已。心生悲喜涕淚橫流。舉身戰動支體嬉怡。復得無量不可思議具足妙樂。以天曼陀羅華摩訶曼陀羅華。供養奉散于如來上。作如是等供養佛已。復白佛言。世尊。我等四王各各自有五百鬼神。常當隨逐是說法者而為守護。  
金光明經卷第六 
銀主陀羅尼品第十一  
　　爾時世尊告命者奢利弗言。奢利弗。此諸菩薩熏修諸法。所謂諸菩薩母。菩薩昔行菩薩攝受。有法本名不染著陀羅尼。如是語已。命者奢利弗白佛言。世尊。言陀羅尼。陀羅尼者此何句義。為陀羅尼非陀羅尼。世尊。為方處非方處。如是語已。  
　　佛告命者奢利弗言。甚善甚善。奢利弗。如汝發行大乘信解大乘增力大乘。如汝所說。其陀羅尼。非方處非不方處。非法非不法。非過去非未來非現在。非事物非不事物。非緣非不緣。非行非不行。無有法生亦無有滅。但為利益菩薩故。如是說是陀羅尼。所作道合力住。所謂佛諸功德。佛戒佛學佛密意佛出生。所謂法本名不染著陀羅尼。如是語已。  
　　命者奢利弗白佛言。世尊。愿為演說修伽多。愿為演說此陀羅尼法本。菩薩于中住已。當成不退轉于阿耨多羅三藐三菩提。當成正愿不依止法自性辯才。當得希有自安住道。所謂得陀羅尼故。如是語已。  
　　佛告命者奢利弗言。甚善甚善。奢利弗。如是如是。奢利弗。得陀羅尼菩薩應言如佛。奢利弗。得陀羅尼菩薩若有供養尊重承事供給者。當如供養于佛。奢利弗。若當有聞此陀羅尼若持若信解。彼等還應如是供養。不離菩提心如佛無異。奢利弗。此是陀羅尼。  
　　多[口*絰]他(一)刪陀啰尼(二)郁多啰尼(三)三缽啰帝駃癡(去聲)多(四)修那摩(五)修缽啰帝沙吒(六)鼻阇夜婆羅(七)薩帝耶缽啰帝阇若(八)修阿嚧訶(九)阇那摩帝(十)郁多波馱泥(十一)阿婆那摩泥(十二)阿鼻師馱泥(十三)阿鼻婢耶訶啰(十四)首婆嘙帝(十五)修泥尸利多(十六)婆睺窮婆(十七)阿鼻婆陀(十八)娑婆訶。  
　　奢利弗。此是陀羅尼句名不染著。正住正受作已。若菩薩持者。彼若一劫若百劫。若千劫若百千劫不舍諸愿。彼身當能降伏。刀仗毒藥惡獸皆能降伏。何以故。奢利弗。此不染著陀羅尼。過去諸佛母。未來諸佛母。現在諸佛母。所謂法本名不染著陀羅尼。奢利弗。若有十阿僧祇三千大千世界七寶滿中。作已施與諸佛世尊。及以上勝衣服飲食。當持供養彼等諸佛阿僧祇劫。若于此不染著陀羅尼法本當持一句。此生福德過多于彼。何以故。奢利弗。此不染著陀羅尼法本。是諸佛母故。  
大辯天品第十二  
　　爾時大辯天神白佛言。世尊。是說法者。我當益其樂說辯力。令其說法莊嚴。次第善得大智。若是經中有失文字句義違娑。我能令是說法比丘。次第還得能與總持令不忘失。若有眾生于百千佛所種諸善根。是說法者。為是等故于閻浮提。廣說流布是妙經典。令不斷絕。復令無量無邊眾生得聞是經。當令是等悉得猛利不可思議大智慧聚。不可稱量福德之報。善解無量種種方便。善能辯暢一切諸論。善知世間種種伎術。能出生死得不退轉。必定疾得阿耨多羅三藐三菩提。  
　　(此下阇那崛多續譯補之)我今復欲說其咒藥洗浴法。若有比丘受持此經。復有眾生深樂聽聞是經典者。為是人等能除一切惡星災怪。除其疫氣疾病生死之苦。惡口斗諍縣官口舌。夜臥惡夢惡神障難。[示*厭]蠱咒咀一切惡障悉得除滅。是諸眾生若有聽受是經法者。應當誦持此咒。咒藥作湯洗浴其身。是故我說咒藥之法。  
　　取好菖蒲雄黃苜蓿香。尸利沙(合歡)甘松香。奢彌(茍杞)草藿香。嵩高草沉香。桂皮丁香。風香。白膠香。安息香。阿蘿娑煎香。零陵香。艾納香。栴檀香。石雄黃青木香。郁金香。附子。芥子。縮師。蜜郁金根。那羅陀草龍華。  
　　如是等藥。各等分采之。用鬼星日和合搗之。搗訖以此咒咒之一百八遍。而說咒曰。  
　　哆侄咃穌坻　羯利坻　迦摩哆寫阇怒迦啰池呵怒迦啰池　因陀羅阇離　奢迦提離　波奢提　離阿跋哆　迦斯該那　拘都俱　迦毗羅迦毗羅末坻尸羅末坻珊題頭頭摩跋坻尸梨尸梨薩帝　耶薩[口*室]帝　娑波呵。  
　　以牛糞涂地。縱廣七肘以為道場。以華散著道場中。遍覆其地懸繒幡蓋用金碗銀碗盛石蜜漿葡萄漿蜜漿乳汁。置于道場外。四角頭各置一人。身帶鍪鉀手持戎仗。隱身而立。復須四童女子。各著凈衣奉持華瓶。亦于道場四角而立。燒膠香供養不得斷絕。復作五色神幡四角安寶幢五種音聲伎樂。以新凈器盛其香湯置道場中。于先結界然后洗浴。說此結界咒曰。  
　　哆侄咃　遏邏羈　耶耶[口*禰]　醯梨尸　梨企企梨　娑波呵。  
　　以咒咒水二十一遍散著四方。復說咒湯咒身咒。先咒身一百八遍。復咒湯一百八遍以此湯洗浴其身。  
　　哆侄咃　娑伽遲　毗伽遲　毗伽荼跋帝娑波呵。  
　　誦咒洗浴訖。行者為其是人發弘誓愿。愿四方神星覆護身命。常令休吉無諸障難。惡星災怪悉無所畏。四大安吉無諸疾患。一切怖畏悉得除愈。復說咒身咒愿咒。  
　　娑彌毗娑彌　娑波呵　娑伽遲　毗伽遲娑波呵娑伽啰　三浮哆耶　娑波呵　乾陀摩陀那耶娑波呵　尼羅犍咃耶娑波呵　阿波羅耆哆　毗梨蛇耶娑波呵醯摩婆　三浮哆耶　娑波呵　阿尼彌邏薄迦哆邏耶娑波呵南無婆伽婆帝　跋藍摩禰那摩娑羅薩簸帝摩訶提鞞四填妒　蔓哆羅般陀擔婆羅熊摩阿奴蔓若都娑波呵。  
　　于是大辯天神白佛言。世尊。若有比丘比丘尼優婆塞優婆夷。受持讀誦書寫流通如法行者。若城邑聚落曠野露地塔寺僧房俗人住處。我為是諸人等。將諸眷屬作天伎樂來詣道場。除一切病一切惡星災怪。除其一切疫病生死之苦。除一切惡口斗諍縣官口舌。除一切夜臥惡夢。除一切惡神障難。除一切[示*厭]蠱咒咀。除一切惡障。若有比丘比丘尼優婆塞優婆夷。受持讀誦此經。速度煩惱入阿毗跋致地。向阿耨多羅三藐三菩提。以此功德速成阿耨多羅三藐三菩提。  
　　爾時世尊贊大辯天神言。善哉善哉。大辯天神。能為一切眾生思惟善事。能令一切眾生施其無畏。為諸眾生說此咒藥功能。利益一切眾生。于是大辯天神。禮佛三拜還復故座。爾時婆羅門憍陳如。以咒力故。當請大辯天神。  
　　亦當恭敬　　大辯天神　　一切世間 
　　名悉遍到　　恒在山中　　天龍鬼神 
　　一切悉敬　　常披草衣　　一腳而立 
　　一切諸天　　悉來到彼　　欲請天神 
　　愿施一切　　眾生智慧　　言語辯了 
　　能以善言  
　　多侄咃　茂梨毗梨　阿婆耆　阿婆阇跋帝興渠梨　彌渠梨　賓伽羅跋帝　鴦渠灑末利脂穌摩帝　題耆摩帝　阿只利　摩只利多羅遮跋帝　脂脂利尸利彌利　摩脂利波羅移禰　盧迦折師帝　盧迦施離師帝　盧伽畢利易膝陀跋羅帝　毗摩目企　首脂遮利阿波羅帝呵帝阿波羅帝河多浮地　南牟指南牟脂　摩呵題脾波羅帝伽利迄那　那摩娑迦灆摩摩浮地阿波羅帝呵多婆婆妒　奢薩多羅　奢盧羈單多　羅卑吒迦迦毗耶地疏　多侄咃　摩呵波羅婆毗醯利彌利　醯利彌利　毗遮羅妒　摩摩浮地伊梵那摩寫婆伽婆帝　毗耶題娑羅娑跋帝　迦羅遲只由離醯利彌利醯利彌利　阿婆呵咩彌摩呵題　毗佛陀薩知那。達摩薩知那僧伽薩知那因陀羅薩知那　婆婁那薩知那移盧只薩知那　婆題那知爽薩知那　薩知那婆支禰那　阿婆呵　咩彌摩呵題毗哆[口*姪]咃　醯利彌利　醯利醯利毗遮邏都孛題　摩摩南無婆伽婆帝　摩呵題毗娑邏娑波帝　膝填妒曼多羅波陀　娑波呵。  
　　爾時憍陳如婆羅門。以偈贊大辯天神。  
　　一切諸鬼神　　今當至心聽 
　　我今欲贊嘆　　大圣辯天神 
　　一切諸女中　　辯天最為尊 
　　諸天修羅等　　乾闥及夜叉 
　　世間諸圣中　　一切最為尊 
　　種種諸功德　　以用莊嚴身 
　　眼如優波羅　　智慧功德相 
　　譬如七寶珠　　世間甚難見 
　　我今欲贊嘆　　甚深最勝語 
　　決定施與一切眾　　最勝最高無過者 
　　相好端嚴潤眾生　　形貌清凈如蓮華 
　　眼目修禓勝一切　　身體端正視無厭 
　　種種莊嚴諸相好　　光明清凈如月光 
　　智慧悉能遍一切　　強記不妄能總持 
　　乘師子上現人形　　體有八臂莊嚴身 
　　眾生見者如滿月　　語言辯了聲微妙 
　　智慧甚深難思議　　以此智慧恒圓滿 
　　能施眾生一切愿　　于一切眾最為尊 
　　帝釋修羅諸天等　　乾闥婆等及夜叉 
　　一切大眾恒贊嘆　　我某甲等當恭敬 
　　供養清凈殷重心　　以此愿故皆吉祥 
　　于怖畏處恒防護　　若復有人于晨朝 
　　清凈誦此七言偈　　我令是人悉滿愿 
　　須者給與無所乏  
　　說是偈已。令一切眾悉發阿耨多羅三藐三菩提心。  
功德天品第十三  
　　爾時功德天白佛言。世尊。是說法者。我當隨其所須之物。衣服飲食臥具醫藥。及余資產供給是人無所乏少。令心安住晝夜歡樂。正念思惟是經章句分別深義。若有眾生。于百千佛所種諸善根。是說法者為是等故。于閻浮提廣宣流布是妙經典令不斷絕。是諸眾生聽是經已。于未來世無量百千那由他劫。常在天上人中受樂值遇諸佛。速成阿耨多羅三藐三菩提。三惡道苦悉畢無余。世尊。我已于過去寶華功德海琉璃金山照明如來應正遍知明行足善逝世間解無上士調御丈夫天人師佛世尊所種諸善根。是故我今隨所念方。隨所視方隨所至方。令無量百千眾生受諸快樂。若衣服飲食資生之具。金銀七寶真珠琉璃珊瑚虎魄璧玉珂貝。悉無所乏。若有人能稱金光明微妙經典。為我供養諸佛世尊。三稱我名燒香供養。供養佛已別以華香種種美味。供施于我灑散諸方。當知是人即能集聚資財寶物。以是因緣增長地味。地神諸天悉得歡喜。所種谷米牙莖枝葉果實滋茂。樹神歡喜出生無量種種諸物。我時慈念諸眾生故。多與資生所須之物。世尊。于此北方毗沙門王有城名曰阿尼曼陀。其城有園名功德華光。于是園中有最勝園名曰金幢。七寶極妙此即是我常止住處。若有欲得財寶增長。是人當于自所住處應凈掃灑洗浴其身。著鮮白衣妙香涂身。為我至心三稱彼佛寶華琉璃世尊名號。禮拜供養燒香散華。亦當三稱金光明經至誠發愿。別以香華種種美味。供施于我散灑諸方。爾時當說如是章句。  
　　婆梨富樓那遮利　三曼陀達舍尼　摩訶毗呵羅伽帝　三曼陀毗那伽帝　摩訶伽梨波帝　波娑彌　薩婆哆三曼陀　修缽梨富隸　阿夜那達摩帝　摩訶毗鼓畢帝　摩訶彌勒簸僧祇帝　醯帝簁三博只悕帝三曼陀阿咃　阿[少/兔]娑羅尼。  
　　(此下咒八行新翻出還是功德天說與舊咒不同不知何者是非故并寫出之)南無一切三世佛　南無一切諸菩薩　南無彌勒菩薩等。  
　　我今當欲說神咒。  
　　哆侄咃　波梨富樓那遮利　三曼陀達舍尼　摩訶毗呵羅伽帝　三曼陀毗陀那伽帝摩訶迦葉梨耶　波利波羅波禰薩婆利陀三曼多修缽利帝　富隸那阿夜那達摩多摩訶俱畢帝　摩訶彌勒帝盧簸僧祇帝帝醯帝簁僧祇晞帝　三曼陀遏咃何[少/兔]波羅尼　莎波呵。  
　　是灌頂章句。畢定吉祥真實不虛。等行眾生及中善根。應當受持讀誦通利。七日七夜受持八戒。朝暮凈心香華供養十方諸佛。常為己身及諸眾生。回向具足阿耨多羅三藐三菩提。作是誓愿令我所求皆得吉祥。自于所居房舍屋宅凈潔掃除。若自住處若阿蘭若處。以香泥涂地燒微妙香敷凈好座。以種種華香布散其地以待于我。我于爾時如一念頃。入其室宅即坐其座。從此日夜令此居家若村邑。若僧坊若露處無所乏少。若錢若金銀若珍寶若牛羊若谷米。一切所須即得具足悉受快樂。若能以己所作善根最勝之分。回與我者。我當終身不遠其人。于所住處至心護念。隨其所求令得成就。應當至心禮如是等諸佛世尊。其名曰寶勝如來。無垢熾寶光明王相如來。金焰光明如來。金百光明照藏如來。金山寶蓋如來。金華焰光相如來。大炬如來。寶相如來。亦應敬禮信相菩薩。金光明菩薩。金藏菩薩。常悲菩薩。法上菩薩。亦應禮敬東方阿閦如來。南方寶相如來。西方無量壽佛。北方微妙聲佛。  
堅牢地神品第十四  
　　爾時地神堅牢白佛言。世尊。是金光明經若現在世若未來世在在處處若城邑聚落。若山澤空處若王宮宅。世尊。隨是經典所流布處。是地分中敷師子座。令說法者坐其座上。廣演宣說是妙經典。我當在中常作宿衛隱蔽其身。于法座下頂戴其足。我聞法已得服甘露無上法味增益氣力。而此大地深十六萬八千由旬。從金剛際至海地上。悉得眾味增長具足。豐壤肥濃過于今日。以是之故閻浮提內。藥草樹木根莖枝葉。華果滋茂美色香味。皆悉具足。眾生食已增長壽命色力辯安。六情諸根具足通利。威德顏貌端嚴殊特。成就如是種種等已。所作事業多得成辦。有大勢力精勤勇猛。是故世尊。閻浮提內安隱豐樂。人民熾盛一切眾生多受快樂。應心適意隨其所樂。是諸眾生得是威德大勢力已。能供養是金光明經。及恭敬供養受持經者四部之眾。我于爾時當往其所。為諸眾生受快樂故。請說法者廣令宣布如是妙典。何以故。世尊。是金光明若廣說時。我及眷屬所得威德倍過于常。增長身力心進勇銳。世尊。我服甘露無上味已。閻浮提地縱廣七千由旬豐壤倍常。世尊。如此大地眾生所依。悉能增長一切所須之物。增長一切所須物已。令諸眾生隨意所用受于快樂。種種飲食衣服臥具。宮殿屋宅樹木林苑河池泉井。如是等物因依于地悉皆具足。是故世尊。是諸眾生為知我恩應作是念。我當畢定聽受是經。供養恭敬尊重贊嘆。作是念已。即從住處若城邑聚落舍宅空地。往法會所聽受是經。既聽受已還其所止。各應相慶作如是言。我等今者聞此甚深無上妙法。已為攝取不可思議功德之聚。值遇無量無邊諸佛。三惡道報已得解脫。于未來世常生天上人中受樂。是諸眾生各于住處。若為他人演說是經。若說一喻一品一緣。若復稱嘆一佛菩薩。一四句偈乃至一句。及稱是經首題名字。世尊。隨是眾生所住之處。其地具足豐壤肥濃過于余地。凡是因地所生之物。悉得增長滋茂廣大。令諸眾生受于快樂。多饒財寶好行惠施。心常堅固深信三寶。  
　　爾時佛告地神堅牢。若有眾生乃至聞是金光明經一句之義。人中命終隨意往生三十三天。地神。若有眾生為欲供養是經典故。莊嚴屋宅乃至張懸一幡一蓋或以一衣。欲界六天已有自然七寶宮殿。是人命終即往生彼。地神。于諸七寶宮殿之中。各各自然有七天女共相娛樂。日夜常受不可思議微妙快樂。  
　　爾時地神白佛言。世尊。以是因緣說法比丘坐法座時。我常晝夜衛護不離。隱蔽其形在法座下頂戴其足。世尊。若有眾生于百千佛所種諸善根。是說法者為是等故于閻浮提。廣宣流布是妙經典令不斷絕。是諸眾生聽是經已。未來之世無量百千那由他劫。于天上人中常受快樂。值遇諸佛疾成阿耨多羅三藐三菩提。三惡道苦悉斷無余。  
散脂鬼神品第十五  
　　爾時散脂鬼神大將軍。及二十八部諸鬼神等。即從坐起偏袒右肩右膝著地白佛言。世尊。是金光明微妙經典。若現在世及未來世。在在處處若城邑聚落。若山澤空處若王宮宅。隨是經典所流布處。我當與此二十八部大鬼神等。往至彼所隱蔽其形。隨逐擁護是說法者。消滅諸惡令得安隱。及聽法眾若男若女童男童女。于是經中乃至得聞一如來名一菩薩名。及此經典首題名字受持讀誦。我當隨侍宿衛擁護。悉滅其惡令得安隱。及國邑城郭若王宮殿舍宅空處。皆亦如是。世尊。何因緣故我名散脂鬼神大將。唯然世尊自當證知。世尊。我知一切法一切緣法。了一切法知法分齊。如法安住一切法。如性于一切法。含受一切法。世尊。我現見不可思議智光。不可思議智炬。不可思議智行。不可思議智聚。不可思議智境。世尊。我于諸法正解正觀。得正分別正解。于緣正能覺了。世尊。以是故名散脂大將。世尊。我散脂大將令說法者莊嚴言辭辯不斷絕。眾味精氣從毛孔入。充益身力心進勇銳。成就不可思議智慧入正憶念。如是等事悉令具足。心無疲厭身受諸樂心得歡喜。以是之故。能為眾生廣說是經。若諸眾生于百千佛所。種諸善根。說法之人。為是眾生閻浮提內廣宣流布是妙經典令不斷絕。無量眾生聞是經已。當得不可思議智聚。攝取不可思議功德之聚。于未來世無量百千劫。人天之中常受快樂。于未來世值遇諸佛。疾得證成阿耨多羅三藐三菩提。一切眾苦三惡趣分永滅無余。南無寶華功德海琉璃金山光照如來應正遍知。南無無量百千億那由他莊嚴其身釋迦如來正遍知。熾然如是微妙法炬。南無第一威德成就眾事大功德天。南無不可思量智慧功德成就大辯天。  
正論品第十六  
　　爾時佛告地神堅牢。過去有王名力尊相。其王有子名曰信相。不久當受灌頂之位統領國土。爾時父王告其太子信相。世有正論善治國土。我于昔時曾為太子。不久亦當紹父王位。爾時父王持是正論亦為我說。我以是論于二萬歲善治國土。未曾一念以非法行。于自眷屬情無愛著。何等名為治世正論。地神。爾時力尊相王。為信相太子說是偈言。  
　　我今當說　　諸王正論　　為利眾生 
　　斷諸疑惑　　一切人王　　諸天天王 
　　應當歡喜　　合掌諦聽　　諸王和合 
　　集金剛山　　護世四鎮　　起問梵王 
　　大師梵尊　　天中自在　　能除疑惑 
　　當為我斷　　云何是人　　得名為天 
　　云何人王　　復名天子　　生在人中 
　　處王宮殿　　正法治世　　而名為天 
　　護世四王　　問是事已　　時梵尊師 
　　即說偈言　　汝今雖以　　此義問我 
　　我要當為　　一切眾生　　敷揚宣說 
　　第一勝論　　因集業故　　生于人中 
　　王領國土　　故稱人王　　處在胎中 
　　諸天守護　　或先守護　　然后入胎 
　　雖在人中　　生為人王　　以天護故 
　　復稱天子　　三十三天　　各以己德 
　　分與是人　　故稱天子　　神力所加 
　　故得自在　　遠離惡法　　遮令不起 
　　安住善法　　修令增廣　　能令眾生 
　　多生天上　　半名人王　　亦名執樂 
　　羅剎魁膾　　能遮諸惡　　亦名父母 
　　教誨修善　　示現果報　　諸天所護 
　　善惡諸業　　現在未來　　現受果報 
　　諸天所護　　若有惡事　　縱而不問 
　　不治其罪　　不以正教　　舍遠善法 
　　增長惡聚　　故使國中　　多諸奸斗 
　　三十三天　　各生嗔恨　　由其國王 
　　縱惡不治　　壞國惡法　　奸詐熾盛 
　　他方怨敵　　競來侵掠　　自家所有 
　　錢財珍寶　　諸惡盜賊　　共相劫奪 
　　如法治世　　不行是事　　若行是者 
　　其國殄滅　　譬如狂象　　蹋蓮華池 
　　暴風卒起　　屢降惡雨　　惡星數出 
　　日月無光　　五谷果實　　咸不滋茂 
　　由王舍政　　使國饑饉　　天于宮殿 
　　悉懷愁惱　　由王暴瘧　　不修善事 
　　是時天王　　各相謂言　　是王行惡 
　　與惡為伴　　以造惡故　　速得天嗔 
　　以天嗔故　　不久國敗　　非法兵仗 
　　奸詐斗訟　　疾疫惡病　　集其國土 
　　諸天即便　　舍離是王　　令其國敗 
　　生大愁惱　　兄弟姊妹　　眷屬妻子 
　　孤迸流離　　身亦滅亡　　流星數墮 
　　二日并現　　他方惡賊　　侵掠其土 
　　人民饑饉　　多諸疾疫　　所重大臣 
　　舍離薨亡　　象馬車乘　　一念喪滅 
　　諸家財產　　國土所有　　互相劫奪 
　　刀兵而死　　五星諸宿　　違失常度 
　　諸惡疾疫　　流遍其國　　諸受寵祿 
　　所任大臣　　及諸群僚　　專行非法 
　　如是行惡　　偏受恩遇　　修善法者 
　　日日衰減　　于行惡者　　而生恭敬 
　　見修善者　　心不顧錄　　故使世間 
　　三異并起　　星宿失度　　降暴風雨 
　　破壞甘露　　無上正法　　眾生等類 
　　及以地肥　　恭敬弊惡　　毀諸善人 
　　故天降雹　　饑餓疫死　　谷米果實 
　　滋味衰減　　多病眾生　　充滿其國 
　　甘美盛果　　日日損減　　苦澀惡味 
　　隨時增長　　本所游戲　　可愛之處 
　　悉皆枯悴　　無可樂者　　眾生所食 
　　精妙上味　　漸漸損減　　食無肌膚 
　　顏貌丑陋　　氣力衰微　　凡所食啖 
　　不知厭足　　力精勇猛　　悉滅無有 
　　懶惰懈怠　　充滿其國　　多有疾苦 
　　逼切其身　　惡星變動　　羅剎亂行 
　　若有人王　　行于非法　　增長惡伴 
　　損人天道　　于三有中　　多受苦惱 
　　起如是等　　無量惡事　　皆由人王 
　　愛著眷屬　　縱之造惡　　舍而不治 
　　若為諸天　　所護生者　　如是人王 
　　終不為是　　有行善者　　得生天中 
　　行不善者　　墮在三涂　　三十三天 
　　皆生焦熱　　由王縱惡　　舍而不理 
　　違逆諸天　　及父母敕　　不能正治 
　　則非孝子　　起諸奸惡　　壞國土者 
　　不應縱舍　　當正治罪　　是故諸天 
　　護持是王　　以滅惡法　　修集善根 
　　現世正治　　得增王位　　應各為說 
　　善不善業　　能示因果　　故得為王 
　　諸天護持　　鄰王佐助　　為自為他 
　　修正治國　　有壞國者　　應當正教 
　　為命及國　　修行正法　　不應行惡 
　　惡不應縱　　所有余事　　不應壞國 
　　惡因多奸　　然后傾敗　　若起多奸 
　　壞于國土　　譬如大象　　壞蓮華池 
　　怨恨諸天　　故天生惱　　起諸惡事 
　　彌滿其國　　是故應隨　　正法治惡 
　　以善化國　　不順非法　　寧舍身命 
　　不愛眷屬　　于親非親　　心常平等 
　　視親非親　　和合為一　　正行名稱 
　　流布三界　　正法治國　　人多行善 
　　常以善心　　仰瞻國王　　能令天眾 
　　具足充滿　　是故正治　　名為人王 
　　一切諸天　　愛護人王　　猶如父母 
　　擁護其子　　故令日月　　五星諸宿 
　　隨其分齊　　不失常度　　風雨隨時 
　　無諸災禍　　令國豐實　　安樂熾盛 
　　增益人民　　諸天之眾　　以是因緣 
　　諸人王等　　寧舍身命　　不應為惡 
　　不應舍離　　正法珍寶　　由正法寶 
　　世人愛樂　　常當親近　　修正法者 
　　聚集功德　　莊嚴其身　　于自眷屬 
　　常知止足　　當遠惡人　　修治正法 
　　安止眾生　　于諸善法　　教敕防護 
　　令離不善　　是故國土　　安隱豐樂 
　　是王亦得　　威德具足　　隨諸人民 
　　所行惡法　　應當調伏　　如法教詔 
　　是王當得　　好名善譽　　善能攝護 
　　安樂眾生  
金光明經卷第七 
善集品第十七  
　　于是如來復為地神說往因緣而作偈言。  
　　我昔曾為　　轉輪圣王　　舍四大地 
　　及以大海　　又于是時　　以四天下 
　　滿中珍寶　　奉上諸佛　　凡所布施 
　　皆舍所重　　不見可愛　　而不舍者 
　　于過去世　　無數劫中　　求正法故 
　　常舍身命　　又過去世　　不可議劫 
　　有佛世尊　　名曰寶勝　　其佛世尊 
　　般涅槃后　　時有圣王　　名曰善集 
　　于四天下　　而得自在　　治正之勢 
　　盡大海際　　其王有城　　名水音尊 
　　于其城中　　止住治化　　夜睡夢中 
　　聞佛功德　　及見比丘　　名曰寶冥 
　　善能宣暢　　如來正法　　所謂金光 
　　微妙經典　　明如日中　　悉能遍照 
　　是轉輪王　　夢是事已　　即尋覺悟 
　　心喜遍身　　即出宮殿　　至僧坊所 
　　供養恭敬　　諸大圣眾　　問諸大德 
　　是大眾中　　頗有比丘　　名曰寶冥 
　　成就一切　　諸功德不　　爾時寶冥 
　　在一窟中　　安坐不動　　思惟正念 
　　讀誦如是　　金光明經　　時有比丘 
　　即將是王　　至其所止　　到寶冥所 
　　時此寶冥　　故在窟中　　形貌殊特 
　　威德熾然　　即示王言　　是窟中者 
　　即是所問　　寶冥比丘　　能持甚深 
　　諸佛所行　　名金光明　　諸經之王 
　　時善集王　　即尋禮敬　　寶冥比丘 
　　作如是言　　面如滿月　　威德照然 
　　唯愿為我　　敷演宣暢　　是金光明 
　　諸經之王　　時寶冥尊　　即受王請 
　　許為宣說　　是金光明　　三千大千 
　　世界諸天　　知當說法　　悉生歡喜 
　　于凈微妙　　鮮潔之處　　種種珍寶 
　　廁填其地　　上妙香水　　持用灑之 
　　散諸好華　　遍滿其處　　王于是時 
　　自敷法座　　懸繒幡蓋　　寶飾挍絡 
　　種種微妙　　殊特末香　　悉以奉散 
　　大法高座　　一切諸天　　龍及鬼神 
　　摩睺羅伽　　緊那羅等　　即雨天上 
　　曼陀羅華　　遍散法座　　滿其處所 
　　不可思議　　百千萬億　　那由他等 
　　無量諸天　　一時俱來　　集說法所 
　　是時寶冥　　尋從窟出　　諸天即時 
　　以娑羅華　　供養奉散　　寶冥比丘 
　　是時寶冥　　凈洗身體　　著凈妙衣 
　　至法座所　　合掌敬禮　　是法高座 
　　一切天王　　及諸天人　　雨曼陀羅 
　　大曼陀華　　無量百千　　種種伎樂 
　　于虛空中　　不鼓自鳴　　寶冥比丘 
　　能說法者　　尋上高座　　結加趺坐 
　　即念十方　　不可思議　　無量千億 
　　諸佛世尊　　于諸眾生　　興大悲心 
　　及善集王　　所得王領　　盡一日月 
　　所照之處　　時說法者　　即尋為王 
　　敷暢宣說　　是妙經典  
　　是時大王　　為聞法故　　于比丘前 
　　合掌而立　　聞于正法　　贊言善哉 
　　其心悲悼　　涕淚交流　　尋復踴悅 
　　心意熙怡　　為欲供養　　此經典故 
　　爾時即捉　　如意珠玉　　為諸眾生 
　　發大誓愿　　愿于今日　　此閻浮提 
　　悉雨無量　　種種珍異　　瑰琦七寶 
　　及妙瓔珞　　以是因緣　　悉令無量 
　　一切眾生　　皆受快樂　　即于爾時 
　　尋雨七寶　　及諸寶飾　　天冠耳珰 
　　種種瓔珞　　甘饌寶座　　悉皆充滿 
　　遍四天下　　時善集王　　即持如是 
　　滿四天下　　無量七寶　　于寶勝佛 
　　遺法之中　　以用布施　　供養三寶 
　　爾時為王　　說法比丘　　于今現在 
　　阿閦佛是　　時善集王　　聽受法者 
　　今則我身　　釋迦文是　　我于爾時 
　　舍此大地　　滿四天下　　珍寶布施 
　　得聞如是　　金光明經　　聞是經已 
　　一稱善哉　　以此善根　　業因緣故 
　　身得金色　　百福莊嚴　　常為無量 
　　百千萬億　　眾生等類　　之所樂見 
　　既得見已　　無有厭足　　過去九十 
　　九億千劫　　常得作于　　轉輪圣王 
　　亦于無量　　百千劫中　　常得王領 
　　諸小國王　　不可思議　　劫中常作 
　　釋提桓因　　及凈梵王　　復得值遇 
　　十力世尊　　其數無量　　不可稱計 
　　所得功德　　無量無邊　　皆由聞經 
　　及稱善哉　　如我所愿　　成就菩提 
　　正法之身　　我今已得  
鬼神品第十八  
　　佛告功德天。若有善男子善女人。欲以不可思議妙供養具。供養過去未來現在諸佛世尊。及欲得知三世諸佛甚深行處。是人應當畢定至心。隨有是經流布之處。若城邑村落舍宅空處。正念不亂至心聽是微妙經典。  
　　爾時世尊欲重宣此義。而說偈言。  
　　若欲供養　　一切諸佛　　欲知三世 
　　諸佛行處　　應當往彼　　城邑聚落 
　　有是經處　　至心聽受　　是妙經典 
　　不可思議　　功德大海　　無量無邊 
　　能令一切　　眾生解脫　　度無量苦 
　　諸有大海　　是經甚深　　初中后善 
　　不可得說　　譬喻為比　　假使恒河 
　　大地微塵　　大海諸水　　一切諸山 
　　如是等物　　不得為喻　　若人是經 
　　即入法性　　如深法性　　安住其中 
　　即于是典　　金光明中　　而得見我 
　　釋迦牟尼　　不可思議　　阿僧祇劫 
　　生天人中　　常受快樂　　以能信解 
　　聽是經故　　如是無量　　不可思議 
　　功德福聚　　悉已得之　　隨所至處 
　　若百由旬　　滿中盛火　　應從中過 
　　若至聚落　　阿蘭若處　　到法會所 
　　至心聽受　　聽是經故　　惡夢蠱道 
　　五星諸宿　　變異災禍　　一切惡事 
　　消滅無余　　于說法處　　蓮華座上 
　　說是經典　　書寫讀誦　　是說法者 
　　若下法座　　爾時大眾　　猶見座處 
　　故有說者　　或佛世尊　　或見佛像 
　　菩薩色像　　普賢菩薩　　文殊師利 
　　彌勒大士　　及諸形色　　見如是等 
　　種種事已　　尋復滅盡　　如前無異 
　　成就如是　　諸功德已　　而為諸佛 
　　之所贊嘆　　威德相貌　　無量無邊 
　　有大名稱　　能卻怨家　　他方賊盜 
　　能令退散　　勇捍多力　　能破強敵 
　　惡夢惱心　　無量惡業　　如是惡事 
　　皆悉寂滅　　若入軍陣　　常能勝他 
　　名聞流布　　遍閻浮提　　亦能摧伏 
　　一切怨敵　　遠離諸惡　　修集諸善 
　　入陣得勝　　心常歡喜　　大梵天王 
　　三十三天　　護世四王　　金剛密跡 
　　鬼神諸王　　散脂大將　　禪那英鬼 
　　及緊那羅　　阿耨達龍　　娑竭羅王 
　　阿修羅王　　迦樓羅王　　大辯天神 
　　及大功德　　如是上首　　諸天神等 
　　常當供養　　是聽法者　　生不思議 
　　法塔之想　　眾生見者　　恭敬歡喜 
　　諸天王等　　亦各思惟　　而相謂言 
　　今是眾生　　無量威德　　皆悉成就 
　　若能來至　　是法會所　　如是之人 
　　成上善根　　若有聽是　　甚深經典 
　　故嚴出往　　法會之處　　心生不可 
　　思議正信　　供養恭敬　　無上法塔 
　　如是大悲　　利益眾生　　即是無量 
　　深法寶器　　能入甚深　　無上法性 
　　由以凈心　　聽是經典　　如是之人 
　　悉以供養　　過去無量　　百千諸佛 
　　以是善根　　無量因緣　　應當聽受 
　　是金光明　　如是眾生　　常為無量 
　　諸天神王　　之所愛護　　大辯功德 
　　護世四王　　無量鬼神　　及諸力士 
　　晝夜精勤　　擁護四方　　釋提桓因 
　　及日月天　　閻摩羅王　　風水諸神 
　　違馱天神　　及毗紐天　　大辯天神 
　　及自在天　　火神等神　　大力勇猛 
　　常護世間　　晝夜不離　　大力鬼神 
　　那羅延等　　摩醯首羅　　二十八部 
　　諸鬼神等　　散脂為首　　百千鬼神 
　　神足大力　　擁護是等　　令不怖畏 
　　金剛密跡　　大鬼神王　　及其眷屬 
　　五百徒黨　　一切皆是　　大菩薩等 
　　亦悉擁護　　聽是法者　　摩尼跋陀 
　　大鬼神王　　富那跋陀　　及金毗羅 
　　阿羅婆帝　　賓頭盧伽　　黃頭大神 
　　一一諸神　　各有五百　　眷屬鬼神 
　　亦常擁護　　聽是經者　　質多斯那 
　　阿修羅王　　及乾闥婆　　那羅羅阇 
　　祁那沙婆　　摩尼乾陀　　及尼乾陀 
　　主雨大神　　大飲食神　　摩呵伽吒 
　　金色發神　　半祁鬼神　　及半支羅 
　　車缽羅婆　　有大威德　　婆那利神 
　　曇摩跋羅　　摩竭婆羅　　針發鬼神 
　　繡利密多　　勒那翅奢　　摩呵波那 
　　及軍陀遮　　劍摩舍帝　　復有大神 
　　奢羅蜜帝　　醯摩跋陀　　薩多琦黎 
　　如是等神　　皆有無量　　神足大力 
　　常勤擁護　　聽受如是　　微妙典者 
　　阿耨達王　　娑伽羅王　　目真鄰王 
　　伊羅缽王　　難陀龍王　　跋難陀王 
　　有如是等　　百千龍王　　以大神力 
　　常來擁護　　聽是經者　　晝夜不離 
　　波利羅睺　　阿修羅王　　毗摩質多 
　　及以茂脂　　睒摩梨子　　波呵黎子 
　　佉羅騫陀　　及以揵陀　　是等皆是 
　　阿修羅王　　有大神力　　常來擁護 
　　聽是經者　　晝夜不離　　呵黎帝南 
　　鬼子母等　　及五百神　　常來擁護 
　　聽是經者　　若睡若寤　　旃陀旃陀利 
　　大鬼神女等　　鳩羅鳩羅檀提　　啖人精氣 
　　如是等神　　皆有大力　　常勤擁護 
　　十方世界　　受持經者　　大辯天等 
　　無量天女　　功德天等　　各與眷屬 
　　地神堅牢　　種殖園林　　果實大神 
　　如是諸神　　心生歡喜　　悉來擁護 
　　愛樂親近　　是經典者　　于諸眾生 
　　增命色力　　功德威貌　　莊嚴倍常 
　　五星諸宿　　變異災怪　　皆悉能滅 
　　無有遺余　　夜臥惡夢　　寤則憂悴 
　　如是惡事　　皆悉消滅　　地神大力 
　　勢力甚深　　是經力故　　能變其味 
　　如是大地　　至金剛際　　厚十六萬 
　　八千由旬　　其中氣味　　無不遍有 
　　悉令勇出　　潤益眾生　　是經力故 
　　能令地味　　悉出地上　　厚百由旬 
　　亦令諸天　　大得精味　　充益身力 
　　歡喜快樂　　閻浮提內　　所有諸神 
　　心生歡喜　　受樂無量　　是經力故 
　　諸天歡喜　　百谷果實　　皆悉滋茂 
　　園苑叢林　　其華開敷　　香氣馝馚 
　　充溢彌滿　　百草樹木　　生長端直 
　　其體柔軟　　無有邪戾　　閻浮提內 
　　所有龍女　　其數無量　　不可思議 
　　心生歡喜　　踴躍無量　　在在處處 
　　莊嚴華池　　于其池中　　生種種華 
　　優缽羅華　　波頭摩華　　拘物頭華 
　　分陀利華　　于自宮殿　　除諸云霧 
　　令虛空中　　無有塵翳　　諸方清澈 
　　凈潔明了　　日王赫炎　　放千光明 
　　歡喜踴躍　　照諸闇蔽　　閻浮檀金 
　　以為宮殿　　止住其中　　威德無量 
　　日之天子　　及以月天　　聞是經故 
　　精氣充實　　是日天子　　出閻浮提 
　　心生歡喜　　放于無量　　光明明網 
　　遍照諸方　　即于出時　　放大網光 
　　開敷種種　　諸池蓮華　　閻浮提內 
　　無量果實　　隨時成熟　　飽諸眾生 
　　是時日月　　所照殊勝　　星宿正行 
　　不失度數　　風雨隨時　　豐實熾盛 
　　多饒財寶　　無所乏少　　是金光明 
　　微妙經典　　隨所流布　　講誦之處 
　　其國土境　　即得增益　　如上所說 
　　無量功德  
授記品第十九  
　　爾時如來。將欲為是信相菩薩及其二子銀相銀光。授阿耨多羅三藐三菩提記。是時即有十千天子。威德熾王而為上首。俱從忉利來至佛所。頂禮佛足卻坐一面。  
　　爾時佛告信相菩薩。汝于來世過無量無邊百千萬億不可稱計那由他劫。金照世界當成阿耨多羅三藐三菩提。號金寶蓋山王如來應供正遍知明行足善逝世間解無上士調御丈夫天人師佛世尊。乃至是佛般涅槃后。正法像法皆滅盡已。長子銀相。當于是界次補佛處。世界爾時轉名凈幢。佛名閻浮檀金幢光照明如來應供正遍知明行足善逝世間解無上士調御丈夫天人師佛世尊。乃至是佛般涅槃后。正法像法悉滅盡已。次子銀光。復于是后次補佛處。世界名字如本不異。佛號曰金光照如來應供正遍知明行足善逝世間解無上士調御丈夫天人師佛世尊。是十千天子。聞三大士得受記莂。復聞如是金光明經。聞已歡喜生殷重心。心無垢累如凈琉璃。清凈無礙猶如虛空。爾時如來知是十千天子善根成熟。即便與授菩提道記。汝等天子于當來世。過阿僧祇百千萬億那由他劫。于是世界當成阿耨多羅三藐三菩提。同共一家一姓一名。號曰青目優缽羅華香山如來應供正遍知明行足善逝世間解無上士調御丈夫天人師佛世尊。如是次第出現于世凡一萬佛。  
　　爾時道場菩提樹神名等增益。白佛言。世尊。是十千天子。于忉利宮為聽法故故來集此。云何如來便與授記。世尊。我未曾聞是諸天子修行具足六波羅蜜。亦未曾聞舍于手足頭目髓腦。所愛妻子財寶谷帛。金銀琉璃車磲碼瑙真珠珊瑚珂貝璧玉。甘饌飲食衣服床臥病瘦醫藥。象馬車乘殿堂屋宅。園林泉池奴婢仆使。如余無量百千菩薩。以種種資生供養之具。恭敬供養過去無量百千萬億那由他等諸佛世尊。如是菩薩于未來世。亦舍無量所重之物。頭目髓腦所愛妻子。財寶谷帛乃至仆使。次第修行成就具足六波羅蜜。成就是已備修苦行。動經無量無邊劫數。然后方得授菩提記。世尊。是天子等何因何緣。修行何等勝妙善根。從彼天來暫得聞法。便得授記。唯愿世尊。為我解說斷我疑網。  
　　爾時佛告樹神善女天。皆有因緣有妙善根已隨相修。何以故。以是天子于所住處舍五欲樂。故來聽是金光明經。既聞法已于是經中凈心殷重如說修行。復得聞此三大菩薩授于記莂。亦以過去本昔發心誓愿因緣。是故我今皆與授記。于未來世當成阿耨多羅三藐三菩提。  
除病品第二十  
　　佛告道場菩提樹神善女天。諦聽諦聽善持憶念。我當為汝演說往昔誓愿因緣。過去無量不可思議阿僧祇劫。爾時有佛出現于世。名曰寶勝如來應供正遍知明行足善逝世間解無上士調御丈夫天人師佛世尊。善女天。爾時是佛般涅槃后。正法滅已于像法中。有王名曰天自在光。修行正法如法治世。人民和順孝養父母。是王國中有一長者。名曰持水。善知醫方救諸病苦。方便巧知四大增損。善女天。爾時持水大長者家中后生一子。名曰流水。體貌殊勝端正第一。形色微妙威德具足。受性聰敏善解諸論。種種伎藝書疏算計。無不通達。是時國內天降疫病。有無量百千諸眾生等皆無免者。為諸苦惱之所逼切。善女天。爾時流水長者子。見是無量百千眾生受諸苦惱故。為是眾生生大悲心。作是思惟。如是無量百千眾生受諸苦惱。我父長者雖善解醫方能救諸苦方便巧知四大增損。年已衰邁老耄枯悴。皮緩面皺羸瘦戰掉。行來往反要因機杖。困頓疲乏不能至彼城邑聚落。而是無量百千眾生。復遇重病無能救者。我今當至大醫父所。咨問治病醫方秘法。咨稟知已。當往城邑聚落村舍。治諸眾生種種重病。悉令得脫無量諸苦。時長者子。思惟是已即至父所。頭面著地為父作禮。叉手卻住。以四大增損而問于父。即說偈言。  
　　云何當知　　四大諸根　　衰損代謝 
　　而得諸病　　云何當知　　飲食時節 
　　若食食已　　身火不滅　　云何當知 
　　治風及熱　　水過肺病　　及以等分 
　　何時動風　　何時動熱　　何時動水 
　　以害眾生　　時父長者　　即以偈頌 
　　解說醫方　　而答其子　　三月是夏 
　　三月是秋　　三月是冬　　三月是春 
　　是十二月　　三三而說　　從如是數 
　　一歲四時　　若二二說　　足滿六時 
　　三三本攝　　二二現時　　隨是時節 
　　消息飲食　　是能益身　　醫方所說 
　　隨時歲中　　諸根四大　　代謝增損 
　　令身得病　　有善醫師　　隨順四時 
　　三月將養　　調和六大　　隨病飲食 
　　及以湯藥　　多風病者　　夏則發動 
　　其熱病者　　秋則發動　　等分病者 
　　冬則發動　　其肺病者　　春則增劇 
　　有風病者　　夏則應服　　肥膩堿酢 
　　及以熱食　　有熱病者　　秋服冷甜 
　　等分冬服　　甜酢肥膩　　肺病春服 
　　肥膩辛熱　　飽食然后　　則發肺病 
　　于食消時　　則發熱病　　食消已后 
　　則發風病　　如是四大　　隨三時發 
　　風病羸損　　補以蘇膩　　熱病下藥 
　　服呵梨勒　　等病應服　　三種妙藥 
　　所謂甜辛　　及以蘇膩　　肺病應服 
　　隨時吐藥　　若風熱病　　肺病等分 
　　違時而發　　應當任師　　籌量隨病 
　　飲食湯藥  
　　善女天。爾時流水長者子。問其父醫四大增損。因是得了一切醫方。時長者子。知醫方已遍至國內。城邑聚落在在處處。隨有眾生病苦者所。軟言慰喻作如是言。我是醫師。我是醫師。善知方藥今當為汝療治救濟悉令除愈。善女天。爾時眾生。聞長者子軟語慰喻。許為治病心生歡喜踴躍無量。時有百千無量眾生遇極重病。得聞是言心歡喜故。種種所患即得除差。平復如本氣力充實。善女天。復有無量百千眾生。病苦深重難除差者。即共來至長者子所。時長者子即以妙藥授之令服。服已除差亦得平復。善女天。是長者子。于是國內治諸眾生。所有病苦悉得除差。  
流水長者子品第二十一  
　　佛告樹神。爾時流水長者子。于天自在光王國內。治一切眾生無量苦患已。令其身體平復如本受諸快樂。以病除故多設福業。修行布施尊重恭敬。是長者子作如是言。善哉長者。能大增長福德之事。能益眾生無量壽命。汝今真是大醫之王。善治眾生無量重病。必是菩薩善解方藥。善女天。時長者子有妻名曰水空龍藏。而生二子。一名水空。二名水藏。時長者子將是二子。次第游行城邑聚落。最后到一大空澤中。多有虎狼狗犬鳥獸多食肉血。悉皆一向馳奔而去。時長者子作是念言。是諸禽獸何因緣故一向馳走。我當隨后逐而觀之。時長者子。遂便隨逐見有一池。其水枯涸于其池中多有諸魚。時長者子。見是魚已生大悲心。時有樹神示現半身。作如是言。善哉善哉。大善男子。此魚可愍汝可與水。是故號汝名為流水。復有二緣。名為流水。一能流水。二能與水。汝今應當隨名定實。時長者子。問樹神言。此魚頭數為有幾所。樹神答言。其數具足足滿十千。善女天。爾時流水聞是數已。倍復增益生大悲心。善女天。時此空池為日所曝唯少水在。是十千魚將入死門四向婉轉。見是長者。心生恃賴。隨是長者所至方面。隨逐瞻視目未曾舍。是時長者馳趣四方推求索水了不能得。便四顧望見有大樹。尋取枝葉還到池上與作陰涼。作陰涼已復更推求。是池中水本從何來。取出四向周遍求索莫知水處。復更疾走遠至余處。見一大河名曰水生。爾時復有諸余惡人。為捕此魚故于上流懸崄之處。決棄其水不令下過。然其決處懸崄難補。計當修治經九十日。百千人功猶不能成。況我一身。時長者子。速疾還反至大王所。頭面禮拜卻坐一面。合掌向王說其因緣。作如是言。我為大王國土人民治種種病。漸漸游行至彼空澤。見有一池其水枯涸。有十千魚為日所曝。今日困厄將死不久惟愿大王。借二十大象令得負水濟彼魚命。如我與諸病人壽命。爾時大王。即敕大臣速疾供給。爾時大臣奉王告敕。語是長者。善哉大士。汝今自可至象廄中。隨意選取利益眾生令得快樂。是時流水及其二子。將二十大象。從治城人借索皮囊。疾至彼河上流決處。盛水象負馳疾奔還至空澤池。從象背上下其囊水。寫置池中水遂彌滿還復如本。時長者子。于池四邊彷徉而行。是魚爾時亦復隨逐循岸而行。時長者子復作是念。是魚何緣隨我而行。是魚必為饑火所惱。復欲從我求索飲食。我今當與。善女天。爾時流水長者子告其子言。汝取一象最大力者。速至家中啟父長者。家中所有可食之物。乃至父母飲啖之分及以妻子奴婢之分。一切聚集悉載象上急速來還。爾時二子如父教敕。乘最大象往至家中。白其祖父說如上事。爾時二子。收取家中可食之物載象背上。疾還父所至空澤池。時長者子見其子還。心生歡喜踴躍無量。從子邊取飲食之物。散著池中與魚食已。即自思惟。我今已能與此魚食令其飽滿。未來之世當施法食。復更思惟。曾聞過去空閑之處有一比丘。讀誦大乘方等經典。其經中說。若有眾生臨命終時。得聞寶勝如來名號即生天上。我今當為是十千魚。解說甚深十二因緣。亦當稱說寶勝佛名。時閻浮提中有二種人。一者深信大乘方等。二者毀呰不生信樂。時長者子。作是思惟。我今當入池水之中。為是諸魚說深妙法。思惟是已即便入水作如是言。南無過去寶勝如來應供正遍知明行足善逝世間解無上士調御丈夫天人師佛世尊。寶勝如來本往昔時行菩薩道作是誓愿。若有眾生于十方界臨命終時聞我名者。當令是輩即命終已。尋得上生三十三天。爾時流水復為是魚解說如是甚深妙法。所謂無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦聚。善女天。爾時流水長者子及其二子。說是法已即共還家。是長者子。復于后時賓客聚會醉酒而臥。爾時其地卒大震動。時十千魚同日命終。即命終已生忉利天。既生天已作是思惟。我等以何善業因緣。得生于此忉利天中。復相謂言。我等先于閻浮提內。墮畜生中受于魚身。流水長者子。與我等水及以飲食。復為我等解說甚深十二因緣。并稱寶勝如來名號。以是因緣令我等輩得生此天。是故我等今當往至長者子所報恩供養。爾時十千天子。從忉利天下閻浮提。至流水長者子大醫王家。時長者子。在樓屋上露臥眠睡。是十千天子以十千真珠天妙瓔珞置其頭邊。復以十千置其足邊。復以十千置右脅邊。復以十千置左脅邊。雨曼陀羅華摩訶曼陀羅華。積至于膝。種種天樂出妙音聲。閻浮提中有睡眠者皆悉覺寤。流水長者子亦從睡寤。是十千天子于上空中飛騰游行。于天自在光王國內。處處皆雨天妙蓮華。是諸天子復至本處空澤池所復雨天華。便從此沒還忉利宮。隨意自在受天五欲。時閻浮提過是夜已。天自在光王問諸大臣。昨夜何緣示現如是凈妙瑞相有大光明。大臣答言。大王當知。忉利諸天于流水長者子家。雨四十千真珠瓔珞及不可計曼陀羅華。王即告臣卿。可往至彼長者家。善言誘喻喚令使來。大臣受敕即至其家。宣王教令喚是長者。是時長者即至王所。王問長者。何緣示現如是瑞相。長者子言。我必定知是十千魚其命已終。時大王言。今可遣人審實是事。爾時流水尋遣其子至彼池所。看是諸魚死活定實。爾時其子聞是語已向于彼池。既至池已見其池中。多有摩訶曼陀羅華積聚成[卄/積]。其中諸魚悉皆命終。見已即還白其父言。彼諸魚等悉已命終。爾時流水知是事已復往王所。作如是言。是十千魚悉皆命終。王聞是已心生歡喜。  
　　爾時世尊告道場菩提樹神。善女天。欲知爾時流水長者子。今我身是。長子水空今羅睺羅是。次子水藏今阿難是。時十千魚者今十千天子是。是故我今為其授阿耨多羅三藐三菩提記。爾時樹神現半身者今汝身是。  
金光明經卷第八 
舍身品第二十二  
　　爾時道場菩提樹神復白佛言。世尊。我聞世尊過去修行菩薩道時。具受無量百千苦行。捐舍身命肉血骨髓。惟愿世尊。少說往昔苦行因緣。為利眾生受諸快樂。爾時世尊即現神足。神足力故令此大地六種震動。于大講堂眾會之中。有七寶塔從地踴出。眾寶羅網彌覆其上。爾時大眾見是事已生希有心。  
　　爾時世尊即從座起。禮拜此塔。恭敬圍繞。還就本座。爾時道場菩提樹神白佛言。世尊。如來世雄出現于世。常為一切之所恭敬。于諸眾生最勝最尊。何因緣故禮拜是塔。  
　　佛言。善女天。我本修行菩薩道時。我身舍利安止是塔。因由是身令我早成阿耨多羅三藐三菩提。  
　　爾時佛告尊者阿難。汝可開塔取中舍利示此大眾。是舍利者。乃是無量六波羅蜜功德所薰。爾時阿難聞佛教敕即往塔所。禮拜供養開其塔戶。見其塔中有七寶函。以手開函見其舍利色妙紅白。而白佛言。世尊。是中舍利其色紅白。  
　　佛告阿難。汝可持來。此是大士真身舍利。爾時阿難。即舉寶函還至佛所持以上佛。  
　　爾時佛告一切大眾。汝等今可禮是舍利。此舍利者。是戒定慧之所熏修。甚難可得最上福田。爾時大眾聞是語已心懷歡喜。即從坐起合掌恭敬。頂禮菩薩大士舍利。  
　　爾時世尊欲為大眾斷疑網故。說是舍利往昔因緣。阿難。過去之世有王名曰摩訶羅陀。修行善法善治國土無有怨敵。時有三子。端正微妙形色殊特威德第一。第一太子名摩訶波那羅。次子名曰摩訶提婆。小子名曰摩訶薩埵。是三王子。于諸園林游戲觀看。次第漸到一大竹林憩駕止息。第一王子作如是言。我于今日心甚怖懅。于是林中將無衰損。第二王子復作是言。我于今日不自惜身。但離所愛心憂愁耳。第三王子復作是言。我于今日獨無怖懅亦無愁惱。山中空寂神仙所贊。是處閑靜能令行人安隱受樂。時諸王子說是語已。轉復前行見有一虎。適產七日而有七子。圍繞周匝饑餓窮悴。身體羸損命欲將絕。第一王子見是虎已。作如是言。怪哉此虎。產來七日七子圍繞不得求食。若為饑逼必還啖子。第三王子言。此虎經常所食何物。第一王子言。此虎唯食新熱肉血。第三王子言。君等誰能與此虎食。第二王子言。此虎饑餓身體羸瘦。窮困頓乏余命無幾。不容余處為其求食。設余求者命必不濟。誰能為此不惜身命。第一王子言。一切難舍不過己身第三王子言。我等今者以貪惜故。于此身命不能放舍。智慧薄少故于是事而生驚怖。若諸大士欲利益他。生大悲心為眾生者。舍此身命不足為難。時諸王子。心大愁憂久住視之目未曾舍。作是觀已尋便離去。爾時第三王子作是念言。我今舍身時已到矣。何以故。我從昔來多棄是身都無所為。亦常愛護處之屋宅。又復供給衣服飲食臥具醫藥象馬車乘。隨時將養令無所乏。而不知恩反生怨害。然復不免無常敗壞。復次是身不堅無所利益。可惡如賊猶若行廁。我于今日當使此身作無上業。于生死海中作大橋梁。復次若舍此身。則舍無量癰疽瘭疾百千怖畏。是身唯有大小便利。是身不堅如水上沫。是身不凈多諸蟲戶。是身不凈筋纏血涂。皮骨髓腦共相連持。如是觀察甚可患厭。是故我今應當舍離。以求寂滅無上涅槃。永離憂患無常變異。生死休息無諸塵累。無量禪定智慧功德具足成就。微妙法身百福莊嚴諸佛所贊。證成如是無上法身。與諸眾生無量法樂。是時王子。勇猛堪任作是大愿以上大悲薰修其心。慮其二兄心懷怖懅。或恐固遮為作留難。即便語言。兄等今者。可與眷屬還其所止。爾時王子摩訶薩埵。還至虎所脫身衣裳置竹枝上。作是誓言。我今為利諸眾生故。證于最勝無上道故。大悲不動舍難舍故。為求菩提智所贊故。欲度三有諸眾生故。滅生死怖眾惱熱故。是時王子作是誓已。即自放身臥餓虎前。是時王子。以大悲力故虎無能為。王子復作如是念言。虎今羸瘦身無勢力。不能得我身血肉食。即起求刀周遍求之了不能得。即以干竹刺頸出血。于高山上投身虎前。是時大地六種震動。日無精光如羅睺羅阿修羅王捉持障蔽。又雨雜華種種妙香。時虛空中有諸余天。見是事已心生歡喜。嘆未曾有。贊言善哉善哉。大士。汝今真是行大悲者。為眾生故難舍能舍。于諸學人第一勇健。汝已為得諸佛所贊常樂住處。不久當證無惱無熱清凈涅槃。是虎爾時見血流出污王子身。即便舐血啖食其肉唯留余骨。爾時第一王子見地大動。為第二王子而說偈言。  
　　震動大地　　及以大海　　日無精光 
　　如有覆蔽　　于上虛空　　雨諸華香 
　　必是我弟　　舍所愛身  
　　第二王子復說偈言。  
　　彼虎產來　　已經七日　　七子圍繞 
　　窮無飲食　　氣力羸損　　命不云遠 
　　小弟大悲　　知其窮悴　　懼不堪忍 
　　還食其子　　恐定舍身　　以救彼命  
　　時二王子心大愁怖。涕泣悲嘆容貌憔悴。復共相將還至虎所。見弟所著被服衣裳。皆悉在一竹枝之上。骸骨發爪布散狼藉。流血處處遍污其地。見已悶絕不自勝持。投身骨上良久乃悟即起舉手呼天而哭。我弟幼稚才能過人。特為父母之所愛念。奄忽舍身以飼餓虎。我今還宮。父母設問當云何答。我寧在此并命一處。不忍見是骸骨發爪。何心舍離。還見父母妻子眷屬朋友知識。時二王子。悲號懊惱漸舍而去。時小王子所將侍從。各散諸方互相謂言。今者我天為何所在。爾時王妃于睡中夢。夢乳被割牙齒墮落。得三鴿雛一為鷹食。爾時王妃。大地動時。即便驚寤。心大愁怖。而說偈言。  
　　今日何故　　大地大水　　一切皆動 
　　物不安所　　日無精光　　如有覆蔽 
　　我心憂苦　　目睫[目*需]動　　如我今者 
　　所見瑞相　　必有災異　　不祥苦惱  
　　于是王妃說是偈已。時有青衣在外已聞王子消息。心驚惶怖尋即入內。啟白王妃作如是言。向者在外聞諸侍從。推覓王子不知所在。王妃聞已生大憂惱。涕泣滿目至大王所。我于向者傳聞外人。失我最小所愛之子。大王聞已而復悶絕。悲哽苦惱抆淚而言。如何今日失我心中所愛重者。爾時世尊欲重宣此義。而說偈言。  
　　我于往昔　　無量劫中　　舍所重身 
　　以求菩提　　若為國王　　及作王子 
　　常舍難舍　　以求菩提　　我念宿命 
　　有大國王　　其王名曰　　摩訶羅陀 
　　是王有子　　能大布施　　其子名曰 
　　摩訶薩埵　　復有二兄　　長者名曰 
　　大波那羅　　次名大天　　三人同游 
　　至一空山　　見新產虎　　餓窮無食 
　　時勝大士　　生大悲心　　我今當舍 
　　所重之身　　此虎或為　　饑餓所逼 
　　儻能還食　　自所生子　　即上高山 
　　自投虎前　　為令虎子　　得全性命 
　　是時大地　　及諸大山　　皆悉震動 
　　驚諸蟲獸　　虎狼師子　　四散馳走 
　　世間皆闇　　無有光明　　是時二兄 
　　故在竹林　　心懷憂惱　　愁苦涕泣 
　　漸漸推求　　遂至虎所　　見虎虎子 
　　血污其口　　又見骸骨　　發毛爪齒 
　　處處迸血　　狼藉在地　　時二王子 
　　見是事已　　心更悶絕　　自躄于地 
　　以灰塵土　　自涂坌身　　忘失正念 
　　生狂癡心　　所將侍從　　睹見是事 
　　亦生悲慟　　失聲號哭　　互以冷水 
　　共相噴灑　　然后蘇息　　而復得起 
　　是時王子　　當舍身時　　正值后宮 
　　妃后婇女　　眷屬五百　　共相娛樂 
　　王妃是時　　兩乳汁出　　一切支節 
　　痛如針刺　　心生愁惱　　以喪愛子 
　　于是王妃　　疾至王所　　其聲微細 
　　悲泣而言　　大王今當　　諦聽諦聽 
　　憂愁盛火　　今來燒我　　我今二乳 
　　俱時汁出　　身體苦切　　如被針刺 
　　我見如是　　大祥瑞相　　恐更不復 
　　見所愛子　　今以身命　　奉上大王 
　　愿速遣人　　求覓我子　　夢三鴿雛 
　　在我懷抱　　其最小者　　可適我心 
　　有鷹飛來　　奪我而去　　夢是事已 
　　即生憂惱　　我今愁怖　　恐命不濟 
　　愿速遣人　　推求我子　　是時王妃 
　　說是語已　　即時悶絕　　而復躄地 
　　王聞是語　　復生憂惱　　以不得見 
　　所愛子故　　其王大臣　　及諸眷屬 
　　悉皆聚集　　在王左右　　哀哭悲號 
　　聲動天地　　爾時城內　　所有人民 
　　聞是聲已　　驚愕而出　　各相謂言 
　　今是王子　　為活來耶　　為已死亡 
　　如是大士　　常出軟語　　為眾所愛 
　　今難可見　　已有諸人　　入林推求 
　　不久自當　　得定消息　　諸人爾時 
　　慞惶如是　　而復悲號　　哀動神祇 
　　爾時大王　　即從坐起　　以水灑妃 
　　良久乃蘇　　還得正念　　微聲問王 
　　我子今者　　為死活耶　　爾時王妃 
　　念其子故　　倍復懊惱　　心無暫舍 
　　可惜我子　　形色端正　　如何一旦 
　　舍我終亡　　云何我身　　不先薨沒 
　　而見如是　　諸苦惱事　　善子妙色 
　　猶凈蓮華　　誰壞汝身　　使令分離 
　　將非是我　　昔日怨仇　　挾本業緣 
　　而殺汝耶　　我子面目　　凈如滿月 
　　不圖一旦　　遇斯禍對　　寧使我身 
　　破碎如塵　　不令我子　　喪失身命 
　　我所見夢　　已為得報　　值我無情 
　　能堪是苦　　如我所夢　　牙齒墮落 
　　二乳一時　　汁自流出　　必定是我 
　　失所愛子　　夢三鴿雛　　鷹奪一去 
　　三子之中　　必定失一  
　　爾時大王　　即告其妃　　我今當遣 
　　大臣使者　　周遍東西　　推求覓子 
　　汝今且可　　莫大憂愁　　大王如是 
　　慰喻妃已　　即便嚴駕　　出其宮殿 
　　心生愁惱　　憂苦所切　　雖在大眾 
　　顏貌憔悴　　即出其城　　覓所愛子 
　　爾時亦有　　無量諸人　　哀號動地 
　　尋從王后  
　　是時大王　　既出城已　　四向顧望 
　　求覓其子　　煩惋心亂　　靡知所在 
　　最后遙見　　有一信來　　頭蒙塵土 
　　血污其衣　　灰糞涂身　　悲號而至 
　　爾時大王　　摩訶羅陀　　見是使已 
　　倍生懊惱　　舉手號叫　　仰天而哭 
　　先所遣臣　　尋復來至　　既至王所 
　　作如是言　　愿王莫愁　　諸子猶在 
　　不久當至　　令王得見　　須臾之頃 
　　復有臣來　　見王愁苦　　顏貌憔悴 
　　身所著衣　　垢膩塵污　　大王當知 
　　一子已終　　二子雖存　　哀悴無賴 
　　第三王子　　見虎新產　　饑窮七日 
　　恐還食子　　見是虎已　　深生悲心 
　　發大誓愿　　當度眾生　　于未來世 
　　證成菩提　　即上高處　　投身餓虎 
　　虎饑所逼　　便起啖食　　一切血肉 
　　已為都盡　　唯有骸骨　　狼藉在地 
　　是時大王　　聞臣語已　　轉復悶絕 
　　失念躄地　　憂愁盛火　　熾然其身 
　　諸臣眷屬　　亦復如是　　以水灑王 
　　良久乃蘇　　復起舉手　　號天而哭 
　　復有臣來　　而白王言　　向于林中 
　　見二王子　　愁憂苦毒　　悲號涕泣 
　　迷悶失志　　自投于地　　臣即求水 
　　灑其身上　　良久之頃　　乃還蘇息 
　　望見四方　　大火熾然　　扶持暫起 
　　尋復躄地　　舉手悲哀　　號天而哭 
　　乍復贊嘆　　其弟功德　　是時大王 
　　以離愛子　　其心迷沒　　氣力惙然 
　　憂惱涕泣　　并復思惟　　是最小子 
　　我所愛重　　無常大鬼　　奄便吞食 
　　其余二子　　今雖存在　　而為憂火 
　　之所焚燒　　或能為是　　喪失命根 
　　我宜速往　　至彼林中　　迎載諸子 
　　急還宮殿　　其母在后　　憂苦逼切 
　　心肝分裂　　或能失命　　若見二子 
　　慰喻其心　　可使終保　　余年壽命 
　　爾時大王　　駕乘名象　　與諸侍從 
　　欲至彼林　　即于中路　　見其二子 
　　號天扣地　　稱弟名字　　時王即前 
　　抱持二子　　悲號涕泣　　隨路還宮 
　　速令二子　　覲見其母　　佛告樹神 
　　汝今當知　　爾時王子　　摩訶薩埵 
　　舍身飼虎　　今我身是　　爾時大王 
　　摩訶羅陀　　于今父王　　輸頭檀是 
　　爾時王妃　　今摩耶是　　第一王子 
　　今彌勒是　　第二王子　　今調達是 
　　爾時虎者　　今瞿夷是　　時虎七子 
　　今五比丘　　及舍利弗　　目揵連是  
　　爾時大王摩訶羅陀。及其妃后悲號涕泣。悉皆脫身御服瓔珞。與諸大眾往竹林中收其舍利。即于此處起七寶塔。是時王子摩訶薩埵。臨舍命時作是誓愿。愿我舍利。于未來世過算數劫。常為眾生而作佛事。說是經時無量阿僧祇天及人發阿耨多羅三藐三菩提心。樹神是名禮塔往昔因緣。爾時佛神力故。是七寶塔即沒不現。  
贊佛品第二十三  
　　爾時無量百千萬億諸菩薩眾。從此世界至金寶蓋山王如來國土。到彼土已。五體投地為佛作禮。卻一面立向佛合掌。異口同音而贊嘆曰。  
　　如來之身　　金色微妙　　其明照曜 
　　如金山王　　身凈柔軟　　如金蓮花 
　　無量妙相　　以自莊嚴　　隨形之好 
　　光飾其體　　凈潔無比　　如紫金山 
　　圓足無垢　　如凈滿月　　其音清徹 
　　妙如梵聲　　師子吼聲　　大雷震聲 
　　六種清凈　　微妙音聲　　迦陵頻伽 
　　孔雀之聲　　清凈無垢　　威德具足 
　　百福相好　　莊嚴其身　　光明遠照 
　　無有齊限　　智慧寂滅　　無諸愛習 
　　世尊成就　　無量功德　　譬如大海 
　　須彌寶山　　為諸眾生　　生憐愍心 
　　于未來世　　能與快樂　　如來所說 
　　第一深義　　能令眾生　　寂滅安隱 
　　能與眾生　　無量快樂　　能演無上 
　　甘露妙法　　能開無上　　甘露法門 
　　能入一切　　無患窟宅　　能令眾生 
　　悉得解脫　　度于三有　　無量苦海 
　　安住正道　　無諸憂苦　　如來世尊 
　　功德智慧　　大慈悲力　　精進方便 
　　如是無量　　不可稱計　　我等今者 
　　不能說喻　　諸天世人　　于無量劫 
　　盡思度量　　不能得知　　如來所有 
　　功德智慧　　無量大海　　一渧少分 
　　我今略贊　　如來功德　　百千億分 
　　不能宣一　　若有功德　　得聚集者 
　　回與眾生　　證無上道  
　　爾時信相菩薩。即于此會從坐而起。偏袒右肩右膝著地。合掌向佛而說贊言。  
　　世尊百福　　相好微妙　　功德千數 
　　莊嚴其身　　色凈遠照　　視之無厭 
　　如日千光　　彌滿虛空　　光明熾盛 
　　無量無邊　　猶如無數　　珍寶大聚 
　　其明五色　　青紅赤白　　琉璃頗梨 
　　如融真金　　光明赫奕　　通徹諸山 
　　悉能遠照　　無量佛土　　能滅眾生 
　　無量苦惱　　又與眾生　　上妙快樂 
　　諸根清凈　　微妙第一　　眾生見者 
　　無有厭足　　發紺柔軟　　猶孔雀項 
　　如諸蜂王　　集在蓮華　　清凈大悲 
　　功德莊嚴　　無量三昧　　及以大慈 
　　如是功德　　悉以聚集　　相好妙色 
　　嚴飾其身　　種種功德　　助成菩提 
　　如來悉能　　調伏眾生　　令心柔軟 
　　受諸快樂　　種種深妙　　功德莊嚴 
　　亦為十方　　諸佛所贊　　其光遠照 
　　遍于諸方　　猶如日月　　充滿虛空 
　　功德成就　　如須彌山　　在在示現 
　　于諸世界　　齒白齊整　　猶如珂雪 
　　其德如日　　處空明顯　　眉間毫相 
　　右旋宛轉　　光明流出　　如琉璃珠 
　　其色微妙　　如日處空  
　　爾時道場菩提樹神。復說贊曰。  
　　南無清凈　　無上正覺　　甚深妙法 
　　隨愿覺了　　遠離一切　　非法非道 
　　獨拔而出　　成佛正覺　　知有非有 
　　本性清凈  
　　希有希有　　如來功德　　希有希有 
　　如來大海　　希有希有　　如須彌山 
　　希有希有　　佛無邊行　　希有希有 
　　佛出于世　　如優曇華　　時一現耳 
　　希有希有　　無量大悲　　釋迦牟尼 
　　為人中日　　為欲利益　　諸眾生故 
　　宣說如是　　妙寶經典　　善哉如來 
　　諸根寂滅　　而復游入　　善寂大城 
　　無垢清凈　　甚深三昧　　入于諸佛 
　　所行之處　　一切聲聞　　身皆空寂 
　　兩足世尊　　行處亦空　　如是一切 
　　無量諸法　　推本性相　　亦皆空寂 
　　一切眾生　　性相亦空　　狂愚心故 
　　不能覺知　　我常念佛　　樂見世尊 
　　常作誓愿　　不離佛日　　我常于地 
　　長跪合掌　　其心戀慕　　欲見于佛 
　　我常修行　　最上大悲　　哀泣雨淚 
　　欲見于佛　　我常渴仰　　欲見于佛 
　　為是事故　　憂火熾然　　唯愿世尊 
　　賜我慈悲　　清冷法水　　以滅是火 
　　世尊慈愍　　悲心無量　　愿使我身 
　　常得見佛　　世尊常護　　一切人天 
　　是故我今　　渴仰欲見　　聲聞之身 
　　猶如虛空　　焰幻響化　　如水中月 
　　眾生之性　　如夢所見　　如來行處 
　　凈如琉璃　　入于無上　　甘露法處 
　　能與眾生　　無量快樂　　如來行處 
　　微妙甚深　　一切眾生　　無能知者 
　　五通神仙　　及諸聲聞　　一切緣覺 
　　亦不能知　　我今不疑　　佛所行處 
　　唯愿慈悲　　為我現身　　爾時世尊 
　　從三昧起　　以微妙音　　而贊嘆言 
　　善哉善哉　　樹神善女　　汝于今日 
　　快說是言  
付囑品第二十四  
　　爾時世尊告彼大菩薩眾言。汝等善丈夫輩。誰能守護此諸如來阿僧祇劫集成菩提。于我滅后以此法本當作廣現。令正法久住故。爾時彼菩薩眾中。有六十俱致菩薩及六十俱致天女。同以一咽喉聲說如是言。世尊。我等堪能守護此諸如來。阿僧祇劫集成菩提。于彼后時當作廣現。爾時世尊。說此伽陀。  
　　諸佛是實語　　安住于實法 
　　彼等實住故　　此經增住持 
　　大悲為鎧甲　　大慈為安住 
　　彼等慈力故　　此經增住持 
　　福聚為鎧甲　　智聚所出生 
　　諸聚和合故　　此經增住持 
　　降伏諸摩羅　　諸論亦破散 
　　已斷于諸見　　此經增住持 
　　護世天帝等　　諸梵及修羅 
　　天龍乾闥婆　　住持此已作 
　　地住及虛空　　所有諸天女 
　　諸佛住持故　　已說此行法 
　　梵行相應故　　四實已莊嚴 
　　盡四摩羅故　　此藏增住持 
　　虛空若作色　　或色作非色 
　　諸佛所住持　　無有能令動  
　　爾時四大天王同以一咽喉聲。說此伽他。  
　　我等于此經　　守護當如是 
　　及子諸眷屬　　亦善作守護 
　　若當持此者　　菩提已作緣 
　　我當近彼等　　四方作守護  
　　爾時天帝。向佛說此伽他。  
　　我知諸佛恩　　導師亦已證 
　　于此勝經典　　已說佛出生 
　　我于彼諸佛　　報恩當作護 
　　當護如是經　　及彼持經者  
　　爾時娑訶世界主大梵天王。向佛說此伽他。  
　　諸定及無量　　諸乘及解脫 
　　皆由此經出　　已說佛出生 
　　我舍梵處樂　　此經所在處 
　　至彼聽聞故　　守護當如是  
　　爾時刪兜率多天子。向佛說此伽他。  
　　若住于菩提　　彼當住兜率 
　　此經佛已說　　若當有持者 
　　世尊我當能　　舍于天福報 
　　閻浮洲內住　　當說此行法  
　　爾時商主摩羅子。向佛說此伽他。  
　　清凈摩羅業　　彼不隨摩羅 
　　若當能持此　　修多羅正義 
　　我等于此經　　守護當如是 
　　我發精進欲　　如是今廣現  
　　爾時摩羅波卑摩。向佛說此伽陀。  
　　我于彼眾生　　當不作障礙 
　　若當持此者　　煩惱皆折伏 
　　摩羅不得便　　故說于此經 
　　以佛住持故　　我當護彼等  
　　爾時善德天子。向佛說此伽陀。  
　　若諸佛菩提　　彼于此經說 
　　若持此經典　　彼即供諸尊 
　　我當持此經　　為俱致天說 
　　教化向菩提　　當聽及敬重  
　　爾時慈氏菩薩。向佛說此伽陀。  
　　不請之朋友　　若彼住菩提 
　　守護諸法故　　能舍于自體 
　　故我至兜率　　如是修多羅 
　　以佛住持故　　我當作廣顯  
　　爾時上座摩訶迦葉波。向佛說此伽陀。  
　　我等少智慧　　聲聞乘已說 
　　隨能隨勢力　　教師法當持 
　　若有持此經　　我當攝受彼 
　　及以堪能辯　　與彼作善言  
　　爾時命者阿難陀。向佛說此伽陀。  
　　諸經多千數　　我聞教師口 
　　如是等經典　　我先未曾聞 
　　我值遇此經　　對面已受取 
　　我當作廣顯　　欲求于菩提  
　　佛說此時。菩提高樹善寂天女。及彼大辯天女等。功德天女等諸天女。及諸天眾釋梵鞞沙門等為首。諸天王及彼諸大天眾。乾闥婆阿修羅等世間。于佛所說皆大歡喜。  
　　爾時釋迦牟尼佛。從三昧起現大神力。以右手摩諸大菩薩摩訶薩頂。與諸天王及龍王二十八部散脂鬼神大將軍等。而作是言。我于無量百千萬億恒河沙劫。修習是金光明微妙經典。汝等當受持讀誦廣宣此法。復于閻浮提內無令斷絕。若有善男子善女人于未來世中。有受持讀誦此經典者。汝等諸天常當擁護。當知是人。于未來世無量百千人天之中。常受快樂。于未來世值遇諸佛。疾得證成阿耨多羅三藐三菩提。  
　　爾時諸大菩薩。及天龍王二十八部散脂大將等。即從座起到于佛前。五體投地俱發聲言。如世尊敕當具奉行。如是三白。如世尊敕當具奉行。于是散脂大將軍。而白佛言。世尊。若后未來世中。有受持是經。若自書若使人書。我當與此二十八部諸鬼神等。常當隨侍擁衛隱蔽其形。是說法者。皆悉消滅諸惡令得安隱。愿不有慮。  
　　爾時釋迦牟尼佛現大神力。十方無量世界皆六種震動。是時諸佛皆大歡喜。囑累是經故贊美持法者。現無量神力。于是無量無邊阿僧祇菩薩摩訶薩。大眾及信相菩薩。金光金藏常悲法上等。及四天王十千天子。與道場菩提樹神地神堅牢等。及一切世間天人阿修羅等。聞佛所說皆發無上菩提之心。踴躍歡喜作禮而去。  

 上一部：乾隆大藏經·大乘五大部外重譯經·集一切福德三昧經三卷  下一部：乾隆大藏經·大乘五大部外重譯經·入定不定印經一卷 



  
乾隆大藏經·大乘五大部外重譯經·合部金光明經卷 
  