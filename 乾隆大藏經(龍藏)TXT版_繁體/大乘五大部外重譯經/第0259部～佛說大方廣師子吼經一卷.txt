  第0259部～佛說大方廣師子吼經一卷         
   
  
   大乘五大部外重譯經·第0259部   
佛說大方廣師子吼經一卷   
唐中天竺沙門地婆訶羅等奉敕譯      
 
 
　　 
 
佛說大方廣師子吼經  
　　如是我聞。一時薄伽梵在日月宮中勝藏殿上。與大比丘眾九十百千俱胝及無量菩薩摩訶薩俱。  
　　爾時佛告勝積菩薩。北方去此六十恒河沙佛土。俱胝那由他百千微塵等剎。有世界名曰歡樂。佛號法起如來應正等覺。現在說法。以立持安普利一切。今欲說大方廣名師子吼。難遇難聞。汝可詣彼聽受法要。爾時勝積菩薩受佛教已。即往歡樂世界見法起佛。頂禮雙足右繞七匝卻住一面。時法起佛見勝積菩薩。知而故問。作如是言。善男子汝從何來。時勝積菩薩居心而住默無言說。天龍夜叉乾闥婆阿修羅迦樓羅緊那羅摩睺羅伽人非人等。普大會眾咸作是念。勝積菩薩三界尊問。如何默然不答居心而住。爾時佛以修廣明朗青蓮華目師子頻申。普視十方知大眾疑。便現微笑放大金光。其光間錯無量百千種種異色。普照十方一切國土地大震動。是時十方諸菩薩眾見此神變。種種形色種種儀服。來詣佛所頂禮佛足。各以己福莊嚴華藏坐蓮華座。爾時。電鬘菩薩從座而起。偏袒右肩右膝著地合掌向佛。歡喜奇特得未曾有。白佛言。世尊。我昔曾見無量神變。未有光明地震如今所睹。善哉世尊愿說因緣。何故微笑。惟垂悲愍決此眾疑。爾時電鬘菩薩以偈請曰。  
　　大悲大導師　　微笑非無因 
　　愿佛利眾生　　垂哀決定說  
　　爾時法起如來端嚴赫奕。閻浮檀金暉煥照朗。散注無量百千俱胝那由他微妙光明如大金柱。電鬘菩薩白佛言。世尊。我見無量神通光明。未若今日昔所不睹。佛告電鬘。如是如是。此大光明神通如來希現。非大因緣不示此相。諦聽諦聽善思念之。當為汝說微笑因緣。汝勿驚怖勿余悕望。堅固汝心勿生疑惑。所以者何。諸佛境界不可思議。愿力神通不可思議。汝深思此慎無疑惑。電鬘。汝見勝積菩薩釋迦牟尼佛使來者不。電鬘言見。善男子。此勝積菩薩。我問汝從何來。居心默然而不答我。我見此事故現微笑。如來問而不答。今此會眾咸生疑怪。善男子。勝積菩薩作如是解。一切諸法無來無去。云何世尊而問我言汝從何來。彼知諸法無有言說處不可得。云何而得言所從來。善男子。此已略說諸法實相。善男子。勝積菩薩于一切法中。無字無說字性離故。諸法無出出性離故。諸法無趣趣正斷故。諸法無現無所依故。超心意識離諸因緣。無名無言無作無示。過眼等路無所積聚。無生離想無有處所。離諸處所法惟一字。所謂無字。本無言說何所言說。善男子。當知無說是為真說。爾時凈身菩薩承佛神力。白佛言。世尊。若無所說是真說者。啞默不言皆應說法。佛言。如是。善男子如汝所言。非惟啞默說法。不啞默者亦皆說法而不知法。凈身菩薩白佛言。世尊。惟愿顯說。云何一切眾生說法而不知法。佛告凈身菩薩。善男子。如生盲人處日光中。而不見日傍人為說。以他聲故乃知有日。如是諸法悉入法界。法界無字離諸字性。非諸眾生所能宣辯。以因緣故而有言說。如幽谷響谷空無聲。以因緣故有響聲起。如是善男子。因緣和合字聲顯現。而眾生界空無有字。善男子。眾生所有音聲語言。當知皆入四無礙智。以言說者。斯入法無礙智。非言說者。斯入義無礙智。以言分剖。斯入辭無礙智。與事相應決了無滯。斯入善說無礙智。眾生所有言說。當知皆悉入此四法句中真實義句本來不動。如彼生盲隨他言執非真實見。是故善男子。欲求法者于自身求。欲求菩提以五蘊求。說此實義句時。三千大千世界普六震動大光遍照。佛出廣長舌相遍覆三千大千世界。從其舌相放無量俱胝那由他百千光明。從大地獄上至有頂。一切世界光明遍照。還攝舌相普告大會。汝等當知。如來廣長舌相由實語得。如來所說應當敬受起真實信。勿懷猶豫而生疑惑。爾時十地菩薩等眾。并天龍夜叉乾闥婆阿修羅迦樓羅緊那羅摩睺羅伽人非人等。一切大會俱從座起。合掌同聲而白佛言。惟愿世尊說如實義。惟愿善逝說如實義。我等今者。惟悕如來所證之法不悕余法。我等大眾咸無疑惑。爾時世尊再三觀覽一切大會。作如是言。我為悲愍一切世間。利益安樂多眾生故。以法財利安諸天人。是以今說大師子吼。善男子。汝等當知。娑婆世界釋迦牟尼如來應正等覺。現在說法以立持安度眾生者。彼即是我法起如來。我于娑婆世界。作種種形饒益眾生。隨其所宜如應度脫。是時大會聞說此語咸生奇特。歡喜踴躍得未曾有。同聲唱言。善哉善哉。世尊欲令一切眾生吼師子吼。故為大會說師子吼真實之法。若得聞者。當知是人善根不少。況復受持讀誦廣宣流布。種種花鬘種種衣物。幢幡幰蓋燒涂末香恭敬供養。斯人則為一切諸佛之所眷護。爾時佛贊諸菩薩言。善哉善哉。善男子。如汝所言。是善男子善女人等功德不少。此佛真實師子吼法。若聞凈心乃至一稱善哉者我皆攝護。亦為彌勒之所顧召。斯人兩肩擔我菩提。于五濁中信受此經。生生之處我當成熟。亦為彌勒之所攝護。此人當能干竭生死海。降伏眾魔銷諸煩惱擊大法鼓。永離女身摧諸怨障息眾結聚。若有善男子善女人。經十阿僧祇三千大千世界微塵等劫。以一切樂具供養供給一切如來。若聞此經真實神通懷疑不信。斯人則于佛所有過。不名真實供養諸佛。若有善男子。聞說如來此真實德凈信稱嘆。比前功德過百千倍。斯人則為真實供養。善男子。汝等若于我所心凈信者。當好書寫受持此經。此經所在之處諸佛游止。爾時勝積菩薩。電鬘菩薩。常光菩薩。凈眼菩薩。彌勒菩薩。作無畏菩薩。觀自在菩薩。大勢至菩薩。文殊師利菩薩。辯積菩薩。辯勇菩薩。除一切障菩薩。作光菩薩。普賢菩薩。如是上首八十四俱胝那由他百千菩薩摩訶薩俱白佛言。世尊。我等于后末時。當廣流布如是經典。令諸眾生悟大涅槃。世尊。若不久植善根。如是之經不入其耳。若有受持此經廣流布者。嘆其功德。于百千俱胝那由他劫不可窮盡。  
　　爾時世尊告諸菩薩言。善哉善哉。汝等應當如是尊重佛教。受持正法。佛說此經已。勝積菩薩并諸天人阿修羅乾闥婆等。普大會眾歡喜奉行。  

 上一部：乾隆大藏經·大乘五大部外重譯經·佛說如來師子吼經一卷  下一部：乾隆大藏經·大乘五大部外重譯經·佛說大乘百福相經一卷 



  
乾隆大藏經·大乘五大部外重譯經·佛說大方廣師子吼經 
  