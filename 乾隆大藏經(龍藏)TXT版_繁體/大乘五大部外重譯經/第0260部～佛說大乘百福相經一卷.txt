  第0260部～佛說大乘百福相經一卷         
   
  
   大乘五大部外重譯經·第0260部   
佛說大乘百福相經一卷   
唐中天竺沙門地婆訶羅等奉敕譯      
 
 
　　 
 
佛說大乘百福相經  
　　如是我聞。一時佛在舍衛國普妙宮中。坐寶莊嚴師子之座。與大比丘僧千二百五十人俱。菩薩摩訶薩無央數眾。恭敬圍繞。瞻仰尊顏身心不動。爾時文殊師利菩薩。于大眾中承佛威神。從座而起。偏袒右肩右膝著地。合掌向佛而作是言。世尊。一切眾生根性差別欲樂不同。如來一音隨類演說。種種無量咸蒙利益。如是所說大法言音。皆以如來福德成就。何等名為如來福德。所言福德其量云何。惟愿為我解說其義。饒益無數百千眾生。  
　　爾時世尊告文殊師利菩薩言。善男子。汝已超過聲聞及辟支佛。能以大慧大悲請問如來如是之義。諦聽諦聽善思念之。吾當為汝分別解說。文殊師利。假使閻浮提一切眾生行十善道所有福德總為一聚。如是積數滿百千倍。成一轉輪圣王福德之量。文殊師利。轉輪圣王成就七寶具足千子。何謂七寶。一者金輪寶。二者象寶。三者馬寶。四者珠寶。五者女寶。六者主藏寶。七者主兵寶。千子皆悉端正勇健能伏怨敵。如是名為轉輪圣王所有福德。文殊師利假使四天下一切眾生。皆悉成就轉輪圣王所有福德。如是積數滿百千倍。成一帝釋福德之量。文殊師利。假使四天下一切眾生。皆悉成就帝釋所有福德。如是積數滿百千倍。成一第六他化自在天王福德之量。文殊師利。假使四天下一切眾生。皆悉成就魔王福德。如是積數滿百千倍。成一小千世界主初禪梵王福德之量。文殊師利。假使小千世界一切眾生。皆悉成就初禪梵王所有福德。如是積數滿百千倍。成一中千世界主二禪梵王福德之量。文殊師利。假使中千世界一切眾生。皆悉成就二禪梵王所有福德。如是積數滿百千倍。成一三千大千世界主第四禪梵王摩醯首羅福德之量。文殊師利。摩醯首羅有大福德。有大智慧。有大威神。非少善根而得成就。何以故。如劫燒已將更成立于第四禪降澍大雨經五中劫。其水積滿三千大千。上至梵世。一一雨渧。摩醯首羅悉能知之。文殊師利。假使三千大千世界一切眾生。皆悉成就摩醯首羅所有福德。如是積數滿百千倍。成一獨出辟支福德之量。文殊師利。且置如是三千世界。假使十方諸佛國土一切眾生。皆悉成就辟支所有福德。如是積數乃至無量無邊億百千倍。成一最后身菩薩福德之量。  
　　文殊師利。如是最后身菩薩及十方盡虛空界一切眾生。卵生胎生濕生化生。有色無色。有想無想非有想非無想。如是等眾生。皆悉成就最后身菩薩所有福德。如是積數乃至無量無邊億百千倍。成如來身一毛孔中福德之量。文殊師利。當知如來身諸毛孔。其數正有九千九億。一一皆具無量福德。如上所說。文殊師利。諸佛如來一一毛孔所有福德。乃至積數無量無邊億百千倍。以是福德成如來身一隨好福。文殊師利。如是佛身所有隨好。略說其數有八十種。一者肉髻高顯無能見頂。二者鼻高修直孔不外現。三者眉如初月又紺青色。四者耳輪埵成。五者身堅如那羅延。六者骨節相連如鉤鎖。七者行時去地四寸印文成就。八者身回如象王。九者甲如赤銅薄而光澤。十者膝骨圓好。十一者身常鮮潔。十二者膚體柔軟。十三者身體端直。十四者手指纖長。十五者指文嚴麗。十六者筋脈潛隱。十七者身色潤好。十八者踝不露現。十九者身不逶迤。二十者身相圓滿。二十一者識清凈。二十二者威儀備足。二十三者住處安隱無能動搖。二十四者威振一切。二十五者眾生樂見。二十六者面不狹長。二十七者容色不撓。二十八者面相姝廣。二十九者唇色如頻婆果。三十者音聲深遠。三十一者臍深圓好。三十二者臍分右旋。三十三者手足圓滿。三十四者手足從心所作。三十五者手足文明徹。三十六者手足文不斷。三十七者手足光有五彩。三十八者眾生見皆喜悅。三十九者面如滿月。四十者先意與語。四十一者毛孔出無上香。四十二者足下平滿。四十三者威容如師子王。四十四者進止如象王。四十五者行步如鵝王。四十六者首如摩陀那。四十七者身極端正。四十八者一切聲相具足。四十九者牙利鮮白。五十者舌色如赤銅。五十一者舌薄而長。五十二者諸根清凈。五十三者身色光潔。五十四者手足潤澤。五十五者手足有德相。五十六者面門相具。五十七者手足掌如紅蓮。五十八者腹不現。五十九者臍不出。六十者腰細稱形。六十一者身毛上靡。六十二者身持重。六十三者臆前有室利婆瑳像。六十四者身相洪大。六十五者手足柔軟。六十六者圓光一尋。六十七者常光照身。六十八者等視眾生。六十九者不輕眾生。七十者應眾生音聲不增不減。七十一者說法不著。七十二者一音普遍同眾生語。七十三者說法有因緣。七十四者一切眾生無能盡觀。七十五者行順于右。七十六者無嗔狀。七十七者發長好。七十八者發不亂。七十九者發右旋。八十者發青紺。  
　　文殊師利。如上所說。名為如來隨好福德積數滿足無量無邊億百千倍。成如來身隨相一文福德之量如是。隨相復有八十。一者梵王像二者帝釋像。三者提頭賴吒像。四者毗樓勒叉像。五者毗樓博叉像。六者毗沙門像。七者水天像。八者日天像。九者月天像。十者火天像。十一者風天像。十二者龍王像。十三者仙人像。十四者童男像。十五者童女像。十六者賢圣座像。十七者寶幢像。十八者牛王像。十九者功德天女像。二十者山王像。二十一者摩竭大魚像。二十二者金翅鳥王像。二十三者彪王像。二十四者馬王像。二十五者孔雀王像。二十六者共命鳥像。二十七者迦陵頻伽像。二十八者翡翠像。二十九者鸚鵡像。三十者蹠俱羅鳥像。三十一者鵝王像。三十二者鳩鴿像。三十三者象王像。三十四者宮殿像。三十五者摩尼珠像。三十六者瓔珞像。三十七者大海像。三十八者蓮華像。三十九者難陀跋多像。四十者浴池像。四十一者靈茅像。四十二者薩底迦像。四十三者華鬘像。四十四者寶冠像。四十五者尸利婆瑳像。四十六者傘蓋像。四十七者江河像。四十八者云天像。四十九者寶劍像。五十者長鉤像。五十一者頻婆果樹像。五十二者指環像。五十三者耳珰像。五十四者金剛杵像。五十五者戈戟像。五十六者矛槊像。五十七者長刀像。五十八者斗輪像。五十九者弓矢像。六十者鉞斧像。六十一者罥索像。六十二者耒耜像。六十三者藥草像。六十四者乳牛像。六十五者野牛像。六十六者羖羊像。六十七者白拂像。六十八者天鼓像。六十九者金椎像。七十者商佉像。七十一者寶鏡像。七十二者大龜像。七十三者沖刃像。七十四者華瓶像。七十五者粉米像。七十六者華樹像。七十七者果樹像。七十八者雁王像。七十九者輪中師子像。八十者鹿王像。  
　　文殊師利。如上所說。名為如來隨相福德。積數滿足無量無邊億百千倍合成如來身之一相。如來身相有三十二。一者足下安平。二者手足千輻輪網。三者手足指纖長。四者手足柔軟如兜羅綿。五者足跟滿好。六者手足指網縵。七者足趺高平與跟相稱。八者[跳-兆+專]傭長如伊尼鹿王。九者平身端立垂手過膝。十者陰藏不現。十一者身縱廣等如尼拘陀樹。十二者一毛孔有一毛生。十三者身毛上靡青色柔軟而右旋。十四者身色微妙勝閻浮金。十五者身光一丈。十六者皮薄細滑不受塵垢。十七者兩肩圓好。十八者身廣端正。十九者臆如師子王。二十者兩腋下滿。二十一者牙白而大。二十二者四十齒。二十三者齒白齊密而根深。二十四者七處滿足。二十五者方頰如師子王。二十六者味中得上味。咽中二處津液流出。二十七者舌軟薄能覆面至發際。二十八者梵音深遠如迦陵伽。二十九者眼如優缽羅華。三十者眼睫如牛王。三十一者眉間白毫色如珂雪。三十二者頂肉骨成。  
　　文殊師利。如是所說。名為如來三十二相。所有福德積數滿足。無量無邊阿僧祇不可度量。不可思議。不可說倍。合成如來大法言音。文殊師利。如是諸佛大法言音。能被無量無邊阿僧祇世界。一切眾生意樂差別。隨其類解說法教化。文殊師利。諸佛如來所有言音。具足如是無量功德。普遍世界利益眾生亦復如是。文殊師利。如上所說福德之量不可思議。不與聲聞辟支佛共。何以故。如是福德從施戒修大悲大慧方便力等諸功德生。是故不與聲聞辟支佛共。文殊師利。有二種法生如來身。何等為二。一者勝愿力。二者方便力。以此二法生如來身。乃至音聲相好說法所行。皆從二因而得成就。文殊師利。如來為欲憐愍利益安樂諸眾生故出現于世。而諸眾生若干種性欲樂不同。隨其差別現種種相說法教化。示其所行得入佛法。  
　　爾時文殊師利菩薩。聞佛所說諸功德已白佛言。世尊。我于今者得大善利。能知如來為無等等為無上上。為諸眾生作大依止。清凈無染猶如虛空。我今得值甚為希有。佛說是經已。文殊師利菩薩等。并諸比丘。合掌信受歡喜奉行。  

 上一部：乾隆大藏經·大乘五大部外重譯經·佛說大方廣師子吼經一卷  下一部：乾隆大藏經·大乘五大部外重譯經·佛說大乘百福莊嚴相經一卷 



  
乾隆大藏經·大乘五大部外重譯經·佛說大乘百福相經 
  