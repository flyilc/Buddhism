  第0228部～佛說德護長者經二卷         
   
  
   大乘五大部外重譯經·第0228部   
佛說德護長者經二卷   
隋天竺三藏法師那連提耶舍譯      
 
 
　　 
 
佛說德護長者經卷上  
　　如是我聞。一時佛住王舍城耆阇崛山中。與大比丘眾千二百五十人。大菩薩眾五百人俱。各從佛剎而來集會。得無所有無作行神通。得幻生神通。得清凈離塵信心成就。得無障礙聞生。得深入一切相如幻。得如影身遍現一切佛剎。得如響聲能持法輪。得如夢智隨順見一切世界。得能隨順阿僧祇如來行處。得無障無礙大智境界。  
　　其名曰清凈辯才菩薩。放光焰菩薩。端嚴藏菩薩。無量光菩薩。雜藏菩薩。不定住佛剎菩薩。說佛法丈夫月菩薩。陀羅尼善根成住菩薩。毗盧遮那差別藏菩薩。如是等五百大菩薩俱。一一菩薩。各有阿僧祇菩薩以為眷屬。爾時天龍夜叉揵闥婆阿修羅迦樓羅緊那羅摩睺羅伽。比丘比丘尼優婆塞優婆夷。國王大臣沙門婆羅門。剎利長者居士及諸小王。種種外道。信心清凈。尊重恭敬贊嘆如來。多以上妙衣服飲食臥具湯藥種種供養。供養如來。佛以慈心為欲利益諸眾生故。受彼供養非為貪故。何以故。一切福田中佛田最勝。如來具足無量定。無量慧。無量解脫。無量解脫知見。如虛空無邊法界無邊。五分法身亦復無邊。能舍施者增大功德。成就不可思議果報。又是一切世間導師。善能教導一切眾生令不舍佛法。樂福德者為作無盡福田。于一切眾生行平等慈。于一切智得解脫自在。時諸外道遮羅迦。波利婆阇迦等一切外道。遠離信心但生貪欲。又以不得恭敬供養尊重贊嘆衣服飲食臥具湯藥而生嫉妒。見佛相好端嚴多有徒眾眷屬。諸外道等無如是事而生嫉妒。見佛具四辯才能說諸法。自無辯才而生嫉妒。見佛大得利養。自不得故誹謗于佛作大惡名。見佛威德尊重。見者悚懼如大國王。自無威德故生誹謗。見佛具足內外功德。三十二相一切種智。眾生愛樂。自無此事而生誹謗。見佛具足神通智慧。隱顯自在變現無礙。一身為多多身為一。身力自在乃至梵世。善知過去未來一切業報差別之相。善知現在眾生心行如應說法。貪欲多者為說不凈觀法。嗔恚多者為說慈悲觀法。愚癡多者為說因緣觀法。眾生信受遠離貪欲嗔恚愚癡。諸外道等無如是事。而生嫉妒為作惡名。見佛具足四無所畏。大師子吼決定能說。若如是者得沙門果。不如是者無沙門果。諸外道等無實知見。顛倒謬說故生誹謗。見佛具足大慈大悲憐愍一切。于諸眾生而得自在。如觀掌中庵摩勒果。自無此事而生誹謗。見佛多得供養尊重贊嘆天人欽仰。不得如是具足供養。心生嫉妒為作惡名。見佛如是種種功德具不可壞。自不具故而生嫉妒誹謗如來。彼諸外道。過去福盡新福不生。入于惡見曠野稠林。譬如有人入大曠野。迷失正道不能得出。彼諸外道亦復如是。離于智慧于諸惡見不能得出。不信正法不供養僧。失于善根生種種惡見。有所言說悉皆顛倒。不信業報不知十二因緣等法。行惡見稠林非真實道。于諸法中如生盲人。時諸外道六師眷屬。及裸形外道等悉皆聚集。詣論議堂而共議言。瞿曇沙門昔未出時。未見大沙門時。此閻浮提一切人民悉歸屬我。信伏我法。隨我所欲。瞿曇出世。一切人民舍我等法。不復供給衣服飲食臥具湯藥。亦不恭敬尊重贊嘆。不受我語。我等今者當設何計。復更議言。瞿曇沙門。雖復具足福德智慧。能化央伽摩陀羅國。一切人民悉令歸化。而不能化彼之德護長者一人。此王舍城。惟彼長者不信瞿曇。獨受我法供養恭敬尊重贊嘆。布施我等衣服飲食。惟屬我等尼揵陀若提子。末伽利拘舍梨子。般浮多迦旃延。刪阇耶毗羅坻子。阿支羅翅舍甘婆羅。富蘭那迦葉等大眾之師。諸余沙門及婆羅門。初亦未曾得至彼門。我等徒眾若至其家。彼人能以誠心種種供養。彼人今日信根成就。于我等所生勝信心深徹骨髓。王舍城中國王大臣。剎利婆羅門及諸余人。無有如是堅固信心。沙門瞿曇及一切婆羅門諸余外道等。亦無能壞彼人信心。我等于彼而得自在。聞有所說必定信受。今者宜應往至其家。具以上事向其人說。復當教彼于七重門下各作火坑。其一一坑深沒七人。滿中安置佉他羅炭無煙之火。以銅為梁草土覆上。瞿曇將至。當以水灑并散諸華。瞿曇若踏必當陷死。若不死者。復以毒藥置飲食中與之令食。作是事已遣請瞿曇就家飯食。瞿曇若是一切智者。必不受請不為火毒之所燒害。若其非者受請無疑。時諸外道作是計已。即共發往至王舍城。到于德護大長者家。至其家已便一向立。是時長者見諸外道。心大歡喜踴躍無量就彼作禮。既頂禮已廣為處處。安置床鋪勸令就坐。既就坐已合掌曲躬作如是言。我常思念今忽逢遇。善哉善哉。天念我故令諸導師諸大德等悉來集會為作福田。爾時長者見諸外道悉皆坐已。次第行水安置器皿。設種種食食已洗竟。是時長者于大外道床前。別安小座而坐。時諸外道盧竭多蜜多尼延咃等一切外道。既見長者安坐已定。作如是言。大長者。我等本于大議論堂聚集之時。先有如是籌量。瞿曇沙門未出之時。未見大沙門時。一切閻浮提十六大國央伽摩陀羅等悉皆屬我。隨意自在信受我語。恭敬供養尊重贊嘆。供給衣食臥具湯藥。自彼出來惟信彼法。棄舍我等不復尊重恭敬供養。亦不供給衣食臥具湯藥。十六大國央伽摩陀羅等。悉為瞿曇之所統領。惟汝一人是我檀越信受我語。瞿曇沙門種種方便。不能破壞令汝信受。央伽摩陀羅等十六大國。無有及汝信我語者。一切國人及大王等亦信汝語。是故我等生如是計共汝評章。汝今信我我亦信汝。所有言論義無有二莫令漏泄使外人知。大長者。汝今決定大須信用我等計挍。可于汝家七重門下。一一門內作大火坑各沒七人。著佉陀羅炭無煙之火。以銅為梁遍敷[竺-二+處]篨薄以土覆。瞿曇將至以水灑上復散好華。瞿曇若過必當陷死。若燒不死復以毒藥安著食中。作是事已遣請瞿曇。彼若定是一切智者必不受請。非一切智受請無疑。爾時長者聞六師教心大歡喜。嘆言善哉。此計甚善快適我愿。我今堪能種種備辦。惟愿大師莫為憂慮。六師答言。若如是者今可速辦長者答言。善哉如教事事順從。便當造作火坑毒食躬請瞿曇。我若不殺亦更無有能殺之者。此計甚要必果所愿。說此語已歡喜踴躍。覆自思惟我師所說甚善甚善。時諸外道教長者已各自慶幸。昔來所說今悉不違。作是贊言。我今教其舍離善事造作惡業。舍離無貪無嗔無癡。安置不忍貪嗔癡道。非理之教尚能隨順。善哉長者大信我語。發大喜聲或歌或嘯。各各辭退還其本處。爾時德護長者子名曰月光。年至十六形貌端正人相第一。身有二十八種大丈夫相。眾生見者觀無厭足。已曾供養過去諸佛殖諸德本。于多佛所聽受正法。于八億佛所凈修梵行。聰慧利根勇猛堅固。具足辯才質直無偽。心口相應得念佛三昧。于諸佛所常得喜心。于正法中常得歡喜悅樂之心。心無怯弱得四辯才得不壞信。于諸法中心無疑網。能以上妙衣服飲食臥具湯藥供養眾僧。善能說法得陀羅尼。得不退轉地阿耨多羅三藐三菩提。于菩提中得不可思議身心。于一切眾生中得大慈不壞心。常勤教化一切眾生。不退一切智愿。能壞一切魔怨摧伏一切外道。得智慧方便得深智慧。能舍如云。持戒清凈。忍辱如地。精進堅固。于一切法中心不動亂。能行智慧如實而見一切諸法。一切法中得法津澤。以最勝信心供養諸佛。于佛種種功德悉生信樂悲心清凈。于一切眾生生憐愍心。信念堅固如金剛山不可傾動。得不忘念差別智慧。能受一切法徹到彼岸。智慧了知一切佛法方便之行。福德善力不可沮壞。住四辯才心無怯弱。于父母所知恩報恩。于一切佛法得最勝心。常為眾生說佛功德。若見若聞諸佛神通心無厭足。善能攝取諸智慧者。能說一切諸佛境界。一切佛法悉能講說。是長者子成就如是等功德。如是等無量法器。廣說無量嘆不可盡。是月光童子。知父長者信受外道欲害如來。即至母所白其母言。母今知不。父心顛倒受外道教失于本心。于外道所得歡喜心深生敬信。是諸外道自造三惡道業。亦令父作三惡道業。母今莫受父邪見語誹謗于佛。何以故。佛出世難久遠劫來不可值遇。或一劫十劫千劫萬劫。乃至不可說劫。諸佛名字尚不可聞何況得見。佛能清凈諸眾生心。具足神通智慧了達無有障礙。善能教化一切眾生所行無礙。于三解脫佛最第一。于一念頃知一切法。如來善住一切法中。如來能知一切眾生所生之處。佛真實語為諸眾生而作證明。能除眾生身心苦惱種種怨敵。于諸境界無所取著。母當信佛莫信六師虛誑之語。我敬母故為報母恩奉上此語。何以故。母懷我身滿足十月受大苦惱。生我身時半死半生絕而復蘇。我念此恩未曾遺忘。設于無量百千萬劫亦不可報。我心常愿共母往見百萬億那由他佛。常愿共母聽諸佛法。常愿共母往見一切菩薩行處。常愿共母往見一切菩薩凈佛法處。常愿共母往見一切不壞清凈信處。常愿共母往見一切作佛事處。常愿共母往見一切香華衣服臥具湯藥供養佛法僧處。常愿共母往見一切圣人行法之處。常愿共母往見一切信根成就。無有顛倒至涅槃處。  
　　爾時其母月云。告月光言。善哉善哉。得聞汝說。汝實大悲。于父母所深生憐愍。開導善事如大導師。汝亦如是所說法者今悉信受。我今為自清凈心故。亦愿安隱諸眾生故。發菩提心廣心上心無量心歡喜心生清凈心。于諸法中得無疑心不顛倒心具足信心。眾僧之中具有解脫解脫知見。能破一切煩惱諸結。應當于彼生清凈信供養恭敬。佛德無量佛行無量佛境界無量。所說妙法亦復無量。利益眾生亦復無量。如汝所說佛德無邊。我今無智說佛功德。月光。我常信佛不生惡心。汝不能具盡真是我大善知識。能為我說佛無量德。于無量千萬阿僧祇劫。說佛功德無有厭足不得邊際。爾時月云為子說偈。  
　　無量百千萬億劫　　佛名難聞況得見 
　　汝能于佛生勝信　　如是信心實難得 
　　我今信佛無量德　　不可得聞況眼見 
　　汝今來生在我家　　我今見汝如導師 
　　能使我心清凈信　　不可思議諸佛法 
　　汝今猶如我父母　　亦如諸佛生我家 
　　譬如父母將子去　　得至諸佛無漏處 
　　我等無量千萬劫　　不能報汝今日恩 
　　汝真是我善知識　　世世常為清凈導 
　　令我安住最勝念　　決定信佛無有疑 
　　永得出于三惡趣　　常得安住人天道 
　　非惟是我善知識　　亦是眾生善知識 
　　尚欲度脫他眾生　　況復眷屬親父母 
　　能令合家諸眷屬　　破壞一切諸怨結 
　　亦復遠離三惡趣　　超出住于天人道 
　　佛出世間甚為難　　經于無量百千劫 
　　汝今能來生我家　　希有難值亦如是 
　　汝今真是大丈夫　　善能巧說微妙法 
　　汝今真是諸佛子　　于佛常生歡喜信 
　　誰今與我難得兒　　今乃來生在我家 
　　我子月光甚希有　　常能贊嘆一切佛  
　　爾時德護長者家內眷屬一千婇女。聞月云夫人及月光童子說是偈已。皆大歡喜踴躍無量。同聲贊言。善哉善哉。不可思議不可思議。月光福伽羅數生我家。此丈夫者尚難得聞。何況得見。是人隨所生處。或閻浮提城邑聚落。若有見聞親近供養。共坐共語永離惡道。何況生在家中而不利益。父母親屬令離惡道。  
　　爾時德護長者送外道已。便出王舍城詣耆阇崛山。躬往請佛。遙見世尊相好莊嚴不可思議六根寂靜。得最勝陀摩他奢摩他。得最勝第一陀摩他奢摩他。守護諸根如調大龍。如大池水清凈不濁。放無量百千億那由他光焰。威德嚴儀難可睹覲見者歡喜。德護長者既至佛所。種種軟語共相勞問。白佛言。愿佛及僧。憐愍受我明日供養。佛知長者受化時至默然受請。長者知已心生歡喜。稽首辭退下耆阇崛山。入王舍城至六師家。到已作如是言。沙門瞿曇及諸徒眾已受我請。以是得知非一切智。諸外道等聞是語已。心生歡喜倍增踴躍。慶賴無量喜滿身心。語長者言。今可還家速辦所設火坑毒食。如上所說令遂所志。  
　　爾時長者即便還家。敕語家人營辦斯事。時子月光。見父興心造作惡事。心生憂悴而諫父言。此事不吉莫于佛所起不善業。何以故。諸佛難壞故。一切天人龍及鬼神。若于如來起惡逆者無能破壞。一切刀劍不能傷毀。一切猛火不能燒害。設地獄火燒之不暖況人火耶。如劫盡時七日并現。三千大千世界滿中盛火。燒至梵天及鐵圍山。尚不能燒佛之一衣。況欲以此微小火坑燒害如來。無有是處。設霹靂火如須彌山。尚不能至如來行跡四威儀處。況此火坑而能燒害。一切世間所有大毒。如大海水佛能消滅。況以小毒雜置食中而能害佛。設使毒藥高如雪山。佛眼視之自然消滅。況此毒食能有所害。愿父莫如小人造諸惡業作遠佛因緣。一切有福德者方得親近。愿父莫于佛所而生惡逆嗔害之心。一切眾生心性清凈。莫起煩惱染濁污心。莫與外道共為一手。勿以小芥比須彌山。牛跡之水同于大海。莫以蜘蛛小網欲遍虛空。莫以一塵之力欲動須彌。莫以斫迦羅山內一毛孔。莫以一沙欲令充滿三千世界。何以故。佛智無量無障礙故。出過一切世間礙法故。佛具十力余力不能壞故。如來那羅延力。一切眾生作惡不能加害故如來堅固不可沮壞。如來常住住真實際。如來無取一切法中離于取著。如來于三世中無所依止。如來寂滅無有處所。如來最寂離諸惱熱。如來寂滅于一切眾得最第一。如來無比過諸譬喻。如來三業隨智慧行。如來清凈離塵法行。如來勇健破壞一切諸魔外道。如來辯才具無盡力。如來善調能令未調得調伏故。如來善寂能令未寂得寂滅故。如來智水能灑眾生諸煩惱故。能令多煩惱者無煩惱故。如來于一切眾生中尊得一切智冠故。如來大云能雨一切法雨不可盡故。如來能滿足一切眾生心行故。如來得不誑智。能知眾生心行如應說法故。如來能開一切眾生過去善根行故。如來能滅一切眾生煩惱流故。見如來者觀無厭足故。佛于一切菩薩中無等等故。如來能盡一切煩惱故。如來能斷一切煩惱瀑河故。如來于一切眾生大悲滿足能覆護故。眾生見者皆得安隱不空故。如來善逝猶師子王。于諸世間無所畏故。如來于一切世間最上。三世眾生不能染故。一切世間勢力自在不能壞故。如來上上窮盡一切法界法故。如來寂滅離戲論故。如來一切知一切見。能知過去未來現在法故。未得菩提。先已預知成菩提時。王舍城中有大長者名為德護。以濁惡心欲作火坑毒食殺害如來。亦知因此惡心因緣。能得最上清凈勝信舍離濁心。如來于作惡作善眾生。皆能教化令作無上菩提因緣。愿父放舍一切惡念毒害罪心。何以故。譬如有人供養大地。復有一人燒斫大地。于此二人等與利益無所分別。佛亦如是。于供養者于打罵者。以本愿故皆悉為作得道因緣。是故如來。為一切眾生種善根本。于一切福田最上第一。若有供養佛者。于三界中必定能出。佛是一切眾生大善知識。父今于佛生惡心者。為失自身為燒自身。趣向地獄受諸苦惱。然如來身不可毀壞。一切外道及諸眾生亦不能壞。何以故。如來已離三毒猛火。于無明中已得解脫。得三世智能知眾生過去現在。離一切罪得一切福。成就一切諸善根本。是故父應深生信樂。莫于如來起怨家想。莫受外道愚癡所說遠離于佛。莫于佛所生惡逆心。莫生怨心。莫于如來善知識所生惡害心。墮落三涂后當悔恨。爾時德護長者告月光言。若如汝所說佛有無量功德。是一切智知他心者。我以惡心作火坑毒食。何故不知而受我請。  
　　爾時月光白其父言。佛實一切知實一切見。悉見悉知父所有惡心。亦知因此惡心而得調伏。佛智慧最大智慧自在覺知具足。為欲除滅父惡心故。今受父請非為食故。父當念佛大莊嚴念佛大神通。佛大慈悲為欲令父惡心濁心得解脫故而來至此。欲令惡攀緣者作善根故。為欲令身作解脫故。得調伏故。欲令闇心作明心故。欲令黑心作白心故。欲令濁心作凈心故。以父信受外道惡濁令大清凈故。一切三界苦聚欲除去故。父若不信佛具種種大神變者明當自知。爾時德護長者過此夜已至明清旦遣使迎佛。告言。汝如我語白大沙門。供具已辦當知是時。爾時使人出王舍城詣耆阇崛山。到佛所已白佛言。世尊。德護長者供食已辦愿佛知時。爾時佛告諸比丘著衣持缽。往于德護大長者家受彼請食。時諸比丘白佛言。唯然受教。便各還房著衣持缽。至如來所各一面立。爾時如來如大師子王奮迅。從其四牙一一牙放百千億種種色光。一一齒亦復如是。兩手兩臂兩肩及頂肉髻。各放百千億種種色光。眉間白毫復放百千萬那由他種種色光。舉身亦放無量百千萬那由他種種色光。于胸德字復放無量千萬那由他種種色光。從其臍輪復放光明名破一切闇。百千萬那由他種種光明而為眷屬。復以神力出無量光。其光遍照東方盡一切佛剎。如是南西北方四維上下盡一切佛剎。光明遍照亦復如是。  
　　爾時東方過三千大千世界微塵等佛國。有世界名閻浮幢光。彼土有佛名曰仁自在王多他阿伽度阿羅呵三藐三佛陀現在說法。彼有菩薩名須彌光。與阿僧祇眷屬圍繞。復有一萬菩薩同號須彌光。皆共發引向娑婆世界。所經諸國興大寶云。雨種種寶。到耆阇崛山。至于佛所頭面禮佛。為見佛故。為恭敬供養故。為見月光童子故。為憐愍王舍城中德護長者故來至佛所。  
　　爾時南方過三千大千世界微塵等佛剎。有佛國名火味。佛號善住寶幢王多陀阿伽度阿羅訶三藐三佛陀。現在說法。彼佛剎中有菩薩名普德光焰王。復有一萬菩薩。同號普德光焰王。一一菩薩各與阿僧祇眷屬恭敬圍繞。皆共發引向娑婆世界。所經諸國放無量阿僧祇光明充滿世界。為見佛故。為恭敬供養故。為見月光童子故。為憐愍德護長者故來至佛所。爾時西方過三千大千世界微塵等佛剎。有佛世界。名一切莊嚴。佛號一切普光多陀阿伽度阿羅訶三藐三佛陀。今現在說法。彼佛剎中有菩薩名普焰云王。復有一萬菩薩同號普焰云王。一一菩薩各與阿僧祇菩薩以為眷屬。恭敬圍繞向娑婆世界。所經諸國興雜寶華云。雨雜寶華。出過一切天人供養。為見佛故。為恭敬供養故。為見月光童子故。為憐愍德護長者故。來至佛所(尸利崛多者隋言德護)  
佛說德護長者經卷下  
　　爾時北方過三千大千世界微塵等佛剎。有佛國土名曰炎光。佛號德藏峰奮迅王如來多陀阿伽度阿羅訶三藐三佛陀。現在說法。彼佛世界有菩薩名盧舍那放大光明。復有一萬菩薩。同號盧舍那放大光明。一一菩薩各與阿僧祇菩薩以為眷屬恭敬圍繞向娑婆世界。所經諸國放諸沉水清凈香炎。其香普熏各過十方諸佛世界十阿僧祇倍遍滿世界。出過一切天人莊嚴。為見佛故。為供養故。為見月光童子故。為愍德護長者故來至佛所(德護梵云尸利崛多)。爾時東北方過三千大千世界微塵等佛剎。有佛世界名一切寶莊嚴。佛號法自在王如來應供正遍知明行足善逝世間解無上士調御丈夫天人師佛世尊。現在說法。彼有菩薩名離障礙神通。復有一萬菩薩同號離障礙。各與阿僧祇菩薩以為眷屬。恭敬圍繞向娑婆世界。所經諸國以十千萬劫清凈善根所成就聲。贊嘆一切諸佛。興大法云雨眾法雨至于佛所。為見佛故。為供養故。為見月光童子故。為愍德護長者故來至佛所。  
　　爾時東南方過三千大千世界微塵等國土。有世界名普莊嚴。彼剎有佛號離障礙光炎如來應供正遍知明行足善逝世間解無上士調御丈夫天人師佛世尊。現在說法。彼有菩薩名普光清凈月。復有一萬菩薩同號普光清凈月。一一菩薩各與百千萬菩薩以為眷屬。前后圍繞向娑婆世界。所經諸國放雜寶光明莊嚴色。以金寶鈴網彌覆充滿一切虛空。其聲微妙如百佛聲。為見佛故。為供養故。為見月光童子故。為愍德護長者故來至佛所。爾時西南方過三千大千世界微塵等國土。有世界名金網覆。彼世界有佛。號勝行王如來應供正遍知明行足善逝世間解無上士調御丈夫天人師佛世尊。今現在說法。彼有菩薩名軟聲自在。復有一萬菩薩同號軟聲自在。各與阿僧祇菩薩以為眷屬。往娑婆世界。所經諸國興寶傘蓋云。充滿虛空。一一菩薩各將傘蓋。一一寶蓋以真珠為垂露。清凈分明如佛光明。為見佛故。為供養故。為見月光童子故。為愍德護長者故。來至佛所。爾時西北方過三千大千世界微塵等佛剎。有世界名曰普入。佛號無礙月如來應供正遍知明行足善逝世間解無上士調御丈夫天人師佛世尊。今現在說法。彼有菩薩名無量音樂聲。復有一萬菩薩同號無量音樂聲。與無量阿僧祇菩薩以為眷屬。恭敬圍繞向娑婆世界。所經諸國一一菩薩。于一一毛孔出阿僧祇音樂之聲。歌頌一切佛法。為見佛故。為供養故。為見月光童子故。為愍德護長者故。來至佛所。  
　　爾時下方過三千大千世界微塵等佛剎。有佛世界名寶蓮華善住。佛號一切眾生世燈如來應供正遍知明行足善逝世間解無上士調御丈夫天人師佛世尊。彼有菩薩名普云德。復有一萬菩薩同號普云德。一一菩薩各與阿僧祇菩薩以為眷屬。恭敬圍繞向娑婆世界。所經諸國興寶蓮華云。雨種種無邊色華。莊嚴阿僧祇佛剎。為見佛故。為供養故。為見月光童子故。為愍德護長者故來至佛所。爾時上方過三千大千世界微塵等佛剎。有佛世界名雜華幢。彼佛號曰雜寶奮迅王如來應供正遍知明行足善逝世間解無上士調御丈夫天人師佛世尊。今現在說法。彼有菩薩名見者不空。復有一萬菩薩皆同一號。一一菩薩各與阿僧祇菩薩以為眷屬。恭敬圍繞向娑婆世界。所經諸國興栴檀味香云。雨雜味香。充滿阿僧祇佛剎。為見佛故。為供養故。為見月光童子故。為愍德護長者故。來至佛所。  
　　如是一切方及非方無量勝身菩薩。各從國土佛剎中來。現大威德光明色像而來集會。從耆阇崛山上至有頂。及三千大千世界悉皆照曜。是諸菩薩莊嚴成就菩薩行。清凈光明照曜心無所住。于不可思議阿僧祇佛剎。能過于諸佛所凈修梵行。增長愿智方便智。不可思議三昧常不退轉。若有見聞此諸菩薩及親近者皆悉不空。  
　　爾時世尊見十方諸大菩薩與阿僧祇菩薩眷屬各從佛剎來集此已。即解加趺坐。為欲往到德護大長者家故。應時三千大千世界六種十八相動。動遍動等遍動。踴遍踴等遍踴。吼遍吼等遍吼。覺遍覺等遍覺。震遍震等遍震。起遍起等遍起。是時有阿僧祇蓮華。從地踴出。阿僧祇香。阿僧祇光。阿僧祇炎。阿僧祇寶華鬘。阿僧祇摩尼雜寶華莖。阿僧祇摩尼雜寶華臺。阿僧祇毗盧遮那藏。阿僧祇德色不可盡。  
　　爾時世尊蹋寶華上整理衣服。以神通力化作百千萬億蓮華葉。從地踴出種種雜色。青琉璃德藏為莖。甘露味寶為須。正摩尼藏寶為華臺。龍堅栴檀那香光出百千炎。如是蓮華次第行列。從耆阇崛山至于德護大長者家。寶華遍覆悉皆充滿。復以神力一切身分普放光明。遍照東方一切佛剎。如是南西北方四維上下一切佛剎。光明照曜亦復如是。此王舍城一切宮殿一切屋舍城壁內外街陌垣墻。乃至床下悉皆照曜。一切人民所未曾見。爾時如來與大菩薩眾大阿羅漢等。前后圍繞恭敬侍立。遍滿虛空蹋寶蓮華。從耆阇崛山下入王舍城。至德護大長者家。當佛下時。阿耨達多龍王與無量種色龍子其數五百及無量百千龍王。放無量香云雨無量香雨。侍從如來。  
　　爾時四天大王侍引世尊。復雨無量寶云雨灑散道間。于路兩邊皆作七寶欄楯。種種莊嚴悉皆充滿。如是等一切天王。一切龍王。一切夜叉王。一切揵闥婆王。阿修羅王。迦樓羅王。摩睺羅伽王。緊那羅王。梵天大梵天不壞梵天。無量千萬那由他眷屬。恭敬圍繞歌頌贊嘆。實贊嘆。最實贊嘆。不顛倒贊嘆。無二贊嘆。勝贊嘆。最勝贊嘆。歡喜贊嘆。如佛法贊嘆。作如是等贊嘆遍滿虛空。復以如是等恭敬供養。勝供養。最勝供養。阿僧祇供養。出阿僧祇供養。飛騰虛空隨侍如來。入王舍城。至長者門。四大天王阿修羅王夜叉王等。亦從王舍大城步路立侍。至尸利崛多大長者門。爾時月光童子見佛光明及大神通。乃至大地十八相動。生大歡喜心意怡悅。諸根快樂遍身滿足。生歡喜已登七重樓上。合十指掌而向父所。即說偈言。  
　　佛舍加趺坐　　引發欲來時 
　　無畏如師子　　今來已至此 
　　此來那羅延　　難壞兩足尊 
　　破魔及眷屬　　起彼菩提樹 
　　此來如金剛　　一切不能壞 
　　而能壞一切　　邪見諸外道 
　　譬如大力士　　能壞諸怨敵 
　　貢高諸煩惱　　慈悲能散滅 
　　此來難破壞　　摧彼自超勝 
　　智慧大導師　　能救濟一切 
　　此來不可殺　　諸火所不燒 
　　如來已離死　　眾毒不能害 
　　此來大丈夫　　能教大導師 
　　三界最勝身　　一切無能及 
　　圓肩聰睿者　　及慈悲圣眾 
　　一切眾生類　　最勝無能及 
　　眾色相具足　　八十種莊嚴 
　　身光悉照曜　　調伏凈無漏 
　　此乘虛空來　　離罪無取著 
　　不住雜覺觀　　常住真實道 
　　此從無盡來　　能廣說諸法 
　　不思議法輪　　種種差別知 
　　此來一切智　　能覺一切法 
　　十力大悲等　　安住四辯才 
　　此來見不空　　能與眾安隱 
　　無量億萬劫　　難聞況得見 
　　此來調伏龍　　丈夫人師子 
　　愍眾不思議　　行成無量劫 
　　此來自在者　　眾生無能遮 
　　大慈悲導師　　能滿求者愿 
　　此來善知識　　住法界最勝 
　　無邊如虛空　　一念覺諸法 
　　此來離二者　　到諸法彼岸 
　　于無相地中　　最上勝覺來 
　　此來能凈施　　財及法二種 
　　宿世舍身命　　憐愍眾生故 
　　此來導師者　　與一切安隱 
　　無量劫修行　　為求菩提故 
　　平等大智心　　法中常勝修 
　　怨親等無二　　心凈無分別 
　　如師子奮迅　　神力度眾生 
　　于諸無量剎　　光明悉遍照 
　　積劫常贊嘆　　如來之功德 
　　一毛不可盡　　何況一切身  
　　爾時月光童子妹月上。形容端正。聞月光童子說偈贊佛身心歡喜。又見如來光明晃曜。大神通力大地震動心歡喜故。合十指掌向其父前。復說偈言。  
　　如兄月光贊　　如來諸功德 
　　一切世間無　　愿父當信受 
　　莫信外道語　　心常懷嗔妒 
　　于十力生惡　　惡覺失善心 
　　不知佛法故　　聞說不信受 
　　為惡失善道　　對佛不能說 
　　受彼邪見言　　當墮諸惡道 
　　嫉妒癡濁故　　則失于善心 
　　惡見三毒緣　　如是貪增長 
　　顛倒癡心故　　遠離諸佛法 
　　無量千萬劫　　難得聞佛名 
　　父應于佛所　　深生清凈信 
　　若能稱佛名　　此人尚難見 
　　何況見佛身　　是故父應信 
　　如所說導師　　現無量神通 
　　放無量光炎　　此人今已來 
　　如上之所說　　那由他剎動 
　　無量諸佛子　　愍眾故來此 
　　彼彼十方來　　難壞如師子 
　　諸天人龍等　　歡喜雨眾花  
　　爾時長者女德生。見地大動及大神通大光明炎雜色分明。見已歡喜踴躍無量。以其衣裓盛滿雜華。疾至父所合十指掌。以大信心大歡喜心。向父說偈。  
　　父今信外道　　此心最大惡 
　　墮在邪惡中　　常不信佛法 
　　推人入惡趣　　遮閉人善道 
　　此常不調伏　　失佛功德利 
　　佛如優曇花　　設行百千劫 
　　常難得聞名　　何況能得見 
　　父今信外道　　起二心請佛 
　　今已得聞見　　不應起惡念 
　　亦莫生濁心　　及以殺害想 
　　常生清凈信　　于佛生歡喜 
　　佛神力難思　　普覆十方界 
　　佛子月形面　　龍神夜叉等 
　　一切咸恭敬　　信心禮敬佛 
　　以曼陀羅華　　散佛及大眾 
　　佛弟子心喜　　邪眾心迷濁 
　　佛日照外道　　如日蔽螢光 
　　此勝愿大人　　禮拜難見佛 
　　見無量眷屬　　圍繞釋迦尊 
　　勝智清凈智　　外道不能壞 
　　蓋云栴檀云　　種種雜莊嚴  
　　爾時月光弟智堅童子。已曾過去供養諸佛種諸善根。于諸佛所凈修梵行。時彼童子夢中見佛大神通力。從耆阇崛山下欲入王舍城。大地震動即便覺寤。著衣整服疾至門下。生大歡喜還詣父所。而說偈言。  
　　我夢中見佛　　于此一念間 
　　從于耆阇崛　　最大山崗下 
　　不思議大力　　菩薩眾圍繞 
　　各從諸剎來　　法界差別知 
　　一一菩薩眾　　無量眾圍繞 
　　各各地中住　　彼名不可聞 
　　大智大菩薩　　名曰離垢光 
　　為諸佛導師　　持七寶傘蓋 
　　彼出妙音聲　　聞者皆愛樂 
　　亦復能遍覆　　十方無量剎 
　　我見彼世尊　　能破諸斗諍 
　　從夢覺寤已　　即便至父所 
　　父今當信佛　　棄舍癡外道 
　　彼令人心惡　　應當速遠離 
　　設有世界火　　充滿十方界 
　　不能燒佛衣　　何況如來身 
　　設有諸毒藥　　充滿百千剎 
　　不害佛弟子　　何況于如來 
　　佛于一切毒　　遠離中第一 
　　不念毒自消　　何況念不滅 
　　一切智善調　　今來王舍城 
　　不思議菩薩　　俱到于彼岸 
　　于一切三世　　或聞或見形 
　　悉能施安隱　　是故父當信 
　　此來見不空　　父應當供養 
　　佛放無量光　　能除此邪闇 
　　此光照天人　　修羅龍夜叉 
　　及其諸眷屬　　見者皆不空 
　　一切熱地獄　　悉皆得清涼 
　　地獄中眾生　　除熱心歡喜 
　　梵天及天主　　身皆放香云 
　　猶如雜彩蓋　　莊嚴在虛空 
　　此來心無礙　　如龍勝導師 
　　能興舍施云　　雨種種雜寶 
　　微妙寶瓔珞　　旃檀及傘蓋 
　　遍覆于虛空　　及十方世界 
　　此來能分別　　神通到彼岸 
　　種種差別知　　能贊嘆諸佛 
　　無量僧祇天　　及此城勝人 
　　聞佛大名號　　悉來至佛所 
　　象出歡喜聲　　師子亦如是 
　　放蕩諸牛王　　出聲亦復然 
　　畜生聞佛名　　皆發歡喜心 
　　父是人為勝　　云何而不信 
　　千萬那由他　　無量諸音樂 
　　及寶瓔珞器　　不鼓而自鳴 
　　無量種畜生　　于無等十方 
　　舍離惡毒心　　生歡喜凈信 
　　能壞斗諍魔　　調伏大寂滅 
　　忍辱到彼岸　　慈心廣憐愍 
　　悲心到彼岸　　能救諸眾生 
　　舍種種布施　　能發菩提心 
　　父當信釋迦　　超過世間岸 
　　能放十方光　　眾生離八難 
　　具彼多神力　　三世不可量 
　　游行如師子　　智慧到彼岸 
　　智住如須彌　　常放于寶光 
　　佛子諸眾等　　前后而圍繞 
　　示現諸神通　　來至王舍城 
　　種種雜妙寶　　裝挍而莊嚴 
　　天龍夜叉眾　　修羅百千億 
　　合掌恭敬禮　　釋迦牟尼尊 
　　調伏今在門　　足蹈門閫時 
　　盲者得見色　　聾者得聞聲 
　　苦者得安樂　　病者得除愈 
　　妊身產苦者　　安隱得免難 
　　寶藏悉皆得　　貧者獲富饒 
　　清凈佛神通　　一切皆歡喜 
　　城中一切地　　眾寶悉遍滿 
　　可愛寶莊嚴　　其色甚威曜 
　　調伏巷中行　　父當起迎接 
　　廡廊重樓閣　　男女皆充滿 
　　以衣盛香花　　及諸寶瓔珞 
　　清凈歡喜心　　以散釋迦牟 
　　國王名先尼　　從六萬婇女 
　　各執諸雜寶　　供養于如來 
　　衣盛寶瓔珞　　及諸妙香花 
　　亦起歡喜心　　以散于佛上 
　　智慧人滿巷　　信樂求功德 
　　踴躍心歡喜　　頂禮佛世尊 
　　佛從巷而來　　百千億眾生 
　　合掌心歡喜　　一切皆禮拜 
　　下遍一切世　　上至于有頂 
　　十方一切剎　　天人雜眾滿 
　　種種雜類人　　供養于如來 
　　一切皆歡喜　　清凈心禮佛 
　　外道勝論師　　頂禮世尊足 
　　以上歡喜心　　最勝凈信心 
　　合掌贊嘆佛　　善哉佛出世 
　　大智一切智　　已到于彼岸 
　　父應生歡喜　　共往如來所 
　　取上寶衣服　　供養于如來 
　　除于疑惑心　　嫉妒諸惡見 
　　信佛世中勝　　禮拜牟尼王 
　　父今應當知　　調伏眾生者 
　　能覆護眾生　　一切罪惡心 
　　皆悉能除滅　　如是大導師 
　　以憐愍父故　　今來在門外 
　　火坑當自滅　　出種種蓮花 
　　優缽拘物頭　　波頭分陀利 
　　諸天及世人　　龍神等眷屬 
　　散種種花香　　充滿遍于地 
　　此導師智幢　　威光難睹見 
　　一切智知見　　達到于彼岸 
　　知三世心業　　上中下差別 
　　父當歡喜信　　難見難聞者 
　　無量僧祇劫　　為眾修苦行 
　　具足諸功德　　永除一切罪 
　　欲修福業者　　此福田最勝 
　　憐愍眾生故　　應現處于世 
　　不為求衣食　　及顯己智慧 
　　但以大慈悲　　憐愍父故來 
　　知父生惡心　　為彼惡見覆 
　　欲令得解脫　　舍離殺害業 
　　佛于諸眾生　　一切皆平等 
　　無有簡擇念　　亦無怨親想 
　　如來真智慧　　永離諸諂曲 
　　父應生信心　　尊重而禮敬 
　　佛寶世中勝　　悉吐諸惡見 
　　父能歡喜信　　疑網畢竟除 
　　以信如來故　　不墮諸惡道 
　　佛能凈五根　　應當速禮敬 
　　三世大導師　　佛子眾圍繞 
　　種種地中住　　無障礙智行 
　　此一切智子　　繞如來照曜 
　　如日蔽眾星　　是故應敬禮 
　　父見佛神力　　火坑水盈滿 
　　種種蓮華出　　心生大歡喜 
　　見是諸變已　　顧看子月光 
　　汝是我導師　　憐愍我來生 
　　我信外道故　　心常懷毒害 
　　我今敬信佛　　悉舍諸惡見 
　　此兒我知識　　難可得值遇 
　　勸我敬信佛　　轉生大歡喜 
　　爾時天帝釋　　及大自在天 
　　此二大天王　　為佛莊嚴座 
　　八十千億天　　以衣覆寶座 
　　令一切智坐　　顯發而照曜 
　　梵天王禮已　　為佛持寶蓋 
　　閻浮檀真金　　雜寶而莊嚴 
　　及余諸天等　　合掌禮于佛 
　　散百種雜華　　及赤旃檀末 
　　長者見佛已　　其心大歡喜 
　　八千諸女人　　得清凈諸慧 
　　有五百童子　　及五百童女 
　　見佛神通力　　皆發菩提心 
　　無量百千億　　那由他天子 
　　見佛神通力　　得清凈智慧 
　　長者懷憂惱　　心生大慚愧 
　　即便禮佛足　　向佛而懺悔 
　　此食雜毒藥　　今欲更辦供 
　　惟愿佛世尊　　留神小停住 
　　如來妙梵聲　　告德護長者 
　　如來一切智　　能卻一切毒 
　　貪嗔癡三種　　及世間毒藥 
　　如來真實說　　我已久遠離 
　　貪嗔癡三種　　及世間毒藥 
　　離毒清凈法　　實語皆遠離 
　　貪嗔癡三種　　及世間毒藥 
　　離毒清凈僧　　實語皆遠離  
　　佛說此語時。無量諸天出大聲言。清凈大智。已離眾毒火坑皆滅。家內清凈如本無異。皆是法王威神力故。時德護長者即于佛所生大信心。以上妙衣價直百千萬億覆佛身上。覆已白佛言。世尊。我本愚癡受六師教。今于佛前至心懺悔。由父昔世敬信外道。我順父故作如是罪。今因月光令我信佛。我今殷勤至心懺悔。更不作罪。愿佛救我。  
　　爾時色界諸天復出大聲。散天優缽羅花。波頭摩華。拘物頭華。分陀利華。曼陀羅華。摩訶曼陀羅華。遍滿其地積至于膝。長者白佛言。世尊。我子月光于千萬億劫難可值遇。憐愍我故來生我家。善為我說諸佛功德。于千萬劫恩難可報。復以無價真珠瓔珞而散佛上。  
　　爾時世尊為德護長者深生信故。以神通力。出百千萬雜寶色云。彼時盧紇多輸(譯云赤馬是神名)毗桎邏莎(亦是神名)以種種雜色寶花光明照曜散于佛上。阿僧祇菩薩作無量神通。到于佛前。為欲教化百千萬億諸眾生故。時德護長者及月光童子并德生童子等。心生歡喜禮敬佛足。至心懺悔作如是言。嗚呼奇哉釋迦如來神通變化不可思議。于百千萬劫難可得見。況生凈信。無量億劫佛世難值。此兒月光有大智慧。曾見十方無量億佛。游于一切諸佛世界稽首歸命禮拜于佛。如釋迦如來見十方佛。月光童子亦復如是。能見十方諸佛接足敬禮。于諸佛所聞法不忘。  
　　爾時如來見德護長者家內眷屬男女大小及月光童子。于三寶所已生正信禮拜贊嘆。廣種善根增益心行。即便微笑如諸佛法。從其面門出無量千萬種雜色光炎。口四十齒及以四牙。一一皆放無量千萬億光明。青黃赤白紫頗梨色。其光普照東方一切佛剎。如是南西北方四維上下。光明遍照亦復如是。光照已繞身三匝還從頂入。  
　　爾時離攀緣德菩薩。從坐而起。偏袒右肩右膝著地。合掌向佛白言。世尊。如來以何因緣作是微笑。諸佛不以無因緣而笑。  
　　爾時世尊告離攀緣德菩薩言。善哉善哉。善男子。汝能問佛如是因緣。汝已曾于過去無量千萬億劫常問此義。汝今承佛威神力故能問此義。善男子。汝今至心諦聽。當為汝說。善男子。汝今見此德護長者大兒月光童子不。唯然已見。佛言。此童子者。能令未信眾生令生凈信。未調伏者能令調伏。未成熟者能令成熟。于其父所作善知識。何以故。能以導師法教化其父。安置無量千萬那由他阿僧祇眾生。于佛法中令生信心。必定阿耨多羅三藐三菩提又此童子。我涅槃后。于未來世護持我法。供養如來受持佛法。安置佛法贊嘆佛法。于當來世佛法末時。于閻浮提大隋國內。作大國王名曰大行。能令大隋國內一切眾生。信于佛法種諸善根。時大行王。以大信心大威德力供養我缽。于爾數年我缽當至沙勒國。從爾次第至大隋國。其大行王于佛缽所大設供養。復能受持一切佛法。亦大書寫大乘方廣經典。無量百千億數。處處安置諸佛法藏。名曰法塔。造作無量百千佛像。及造無量百千佛塔。令無量眾生于佛法中得不退轉得不退信。其王以是供養因緣。于不可稱不可量無邊際不可說諸佛所常得共生。于一切佛剎常作轉輪圣王。常值諸佛。于一切佛法僧供養恭敬尊重贊嘆。造立塔寺。一切樂具悉以奉施。經半壽已。棄舍五欲。舍家出家凈修梵行行法供養。閻浮提內一切男女見王出家。亦隨出家凈修梵行。此大行王。無量菩薩勝愿成就。大神通成就。于不可數劫行菩薩行。一一劫中所化眾生不可稱數。不可說不可量。悉皆安住于佛法中。如一劫中所化眾生。一切劫中亦復如是。此菩薩如是安住。無量無邊不可說眾生。住佛法已于最后身當得作佛。號離垢月不動無障礙大莊嚴如來應供正遍知明行足善逝世間解無上士調御丈夫天人師佛世尊。出現于世。世界名曰無障礙。其佛身廣大。無量光明。無量光炎。無量神通力。無量說法。無量徒眾。無量轉法輪。無量身相。教化無量眾生。彼佛欲入涅槃時。授德護長者記當得作佛。號無等身如來應供正遍知明行足善逝世間解無上士調御丈夫天人師佛世尊。德護長者家內眷屬。見我神變發菩提心者。皆于彼劫各各名號次第作佛。天龍夜叉揵闥婆阿修羅迦樓羅緊那羅摩睺羅伽人非人等。見我于德護長者家現神變時發菩提心者。皆于阿耨多羅三藐三菩提不退轉。于十方界各各剎土各各名號皆得成佛。如是。善男子。此月光童子。已于過去無量阿僧祇劫。教化德護長者。此童子及德護長者。于當來世常生有佛世界。教化無量眾生。說此月光童子及德護長者授記因緣時。無量世界地六種動。大光普照。雨眾天華雨眾天寶。雨天瓔珞。雨天寶蓋。雨眾天衣。雨天旃檀末香。雨天沉水香。雨天多伽羅香。雨天優缽羅華。雨天波頭摩華。諸天音樂出微妙聲。及以諸天歌詠等聲。如此一切皆是佛神通力。亦是月光宿世善根力。為化德護長者及眷屬故。亦化天龍夜叉犍闥婆阿修羅迦樓羅緊那羅摩睺羅伽等故。  
　　爾時德護最大長者家人名德。見佛種種神力。亦見天龍八部興大供養。向佛說偈贊嘆佛曰。  
　　南無大智佛　　釋師子如來 
　　若能生信心　　而得大利益 
　　先信于外道　　而造諸惡業 
　　今信于世尊　　得如是大利 
　　見斯不思議　　其誰不信佛 
　　如是重罪人　　佛力故生信 
　　一心恭敬信　　出世勝導師 
　　無量百千劫　　不墮諸惡道 
　　長者造大罪　　今得凈信心 
　　以信心因緣　　如來與授記 
　　長者自知罪　　心生大愁惱 
　　今得信心已　　得無量福德 
　　心中除惡見　　一切罪皆懺 
　　于佛世尊所　　而作清凈心 
　　一心信佛故　　以是信因緣 
　　來世當作佛　　不思議法王 
　　初于佛生惡　　而今深生信 
　　布施因緣故　　得清凈業藏 
　　于佛生信者　　一切信此人 
　　彼人福德聚　　不可得稱量  
　　爾時長者德護。頭面禮佛及一切阿羅漢。一切菩薩眾已。次第行百味飲食。爾時世尊說此法已。離攀緣德菩薩月光童子并長者德護。一切內外眷屬大菩薩眾。及天龍夜叉犍闥婆等一切大眾。皆大歡喜作禮奉行。  

 上一部：乾隆大藏經·大乘五大部外重譯經·佛說申日兒本經一卷  下一部：乾隆大藏經·大乘五大部外重譯經·佛說犢子經一卷 



  
乾隆大藏經·大乘五大部外重譯經·佛說德護長者經 
  