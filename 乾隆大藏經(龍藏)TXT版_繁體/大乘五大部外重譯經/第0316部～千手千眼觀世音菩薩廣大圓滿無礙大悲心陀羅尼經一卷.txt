  第0316部～千手千眼觀世音菩薩廣大圓滿無礙大悲心陀羅尼經一卷         
   
  
   大乘五大部外重譯經·第0316部   
千手千眼觀世音菩薩廣大圓滿無礙大悲心陀羅尼經一卷   
唐西天竺沙門伽梵達摩譯      
 
 
　　 
 
永樂御制大悲總持經咒序  
　　朕聞觀自在菩薩誓愿。入微塵國土。拯拔一切有情。離諸苦趣。故說是無量功德總持經咒。世間善男子。善女人。一切眾生秉心至誠持誦。佩服此經咒者。種種惡趣。種種苦害。咸相遠離。咸得圓融。超登妙道。若此海波沾濡。下風吹觸。業釋障消。獲是勝果。非但耳之所聞。實目之所睹。明效大驗者也。若智慧福德之士。根器深厚。堅持佩誦。勤行不輟。又能廣為演說是經咒。功德不可思議。若薄福不信者。亦心生信解。亦得同超佛境。真實不虛。夫觀世音誓愿弘深。發大悲心。以濟度群生。朕君臨天下。閔眾情之昏瞀墮五濁。而不知以此經咒。用是方便。覺悟提撕。俾一切庶類。皆超佛域。又況如來化導。首重忠孝凡忠臣孝子。能盡心以事君。竭力以事親。所作所為。無私智陂行。廣積陰功。濟人利物。又能持誦是經咒。則跬步之間即見如來。若彼不忠不孝不知敬畏。則鬼神所錄陰加譴罰。轉眄之間。即成地獄。蓋善惡兩途。由人所趨。凡我眾庶。宜慎取舍。書此以為勸。  
　　永樂九年六月　　日  
千手千眼觀世音菩薩廣大圓滿無礙大悲心陀羅尼經  
　　如是我聞。一時釋迦牟尼佛。在補陀落迦山觀世音宮殿寶莊嚴道場中。坐寶師子座。其座純以無量雜摩尼寶而用莊嚴百寶幢旛周匝懸列。爾時如來于彼座上。將欲演說總持陀羅尼故。與無央數菩薩摩訶薩俱。其名曰總持王菩薩寶王菩薩。藥王菩薩藥上菩薩。觀世音菩薩大勢至菩薩。華嚴菩薩大莊嚴菩薩。寶藏菩薩德藏菩薩。金剛藏菩薩虛空藏菩薩。彌勒菩薩普賢菩薩文殊師利菩薩。如是等菩薩摩訶薩。皆是灌頂大法王子。又與無量無數大聲聞僧。皆行阿羅漢。十地摩訶迦葉而為上首。又與無量梵摩羅天。善吒梵摩而為上首。又與無量欲界諸天子俱。瞿婆伽天子而為上首。又與無量護世四王俱。提頭賴吒而為上首。又與無量天龍夜叉乾闥婆阿修羅迦樓羅緊那羅摩睺羅伽人非人等俱。天德大龍王而為上首。又與無量欲界諸天女俱。童目天女而為上首。又與無量虛空神。江海神泉源神河沼神。藥草神樹林神舍宅神。水神火神地神風神。土神山神石神。宮殿等神皆來集會。時觀世音菩薩。于大會中密放神通。光明照曜十方剎土。及此三千大千世界。皆作金色。天宮龍宮諸尊神宮皆悉震動。江河大海鐵圍山須彌山。土山黑山亦皆大動。日月珠火星宿之光皆悉不現。于是總持王菩薩。見此希有之相怪未曾有。即從座起叉手合掌。以偈問佛。如此神通之相是誰所放。以偈問曰。  
　　誰于今日成正覺　　普放如是大光明 
　　十方剎土皆金色　　三千世界亦復然 
　　誰于今日得自在　　演放希有大神力 
　　無邊佛國皆震動　　龍神宮殿悉不安 
　　今此大眾咸有疑　　不測因緣是誰力 
　　為佛菩薩大聲聞　　為梵魔天諸釋等 
　　唯愿世尊大慈悲　　說此神通所由以  
　　佛告總持王菩薩言。善男子汝等當知。今此會中有一菩薩摩訶薩。名曰觀世音自在。從無量劫來成就大慈大悲。善能修習無量陀羅尼門。為欲安樂諸眾生故。密放如是大神通力。佛說是語已。爾時觀世音菩薩從座而起整理衣服向佛合掌。白佛言世尊。我有大悲心陀羅尼咒今當欲說。為諸眾生得安樂故。除一切病故。得壽命故得富饒故。滅除一切惡業重罪故。離障難故。增長一切白法諸功德故。成就一切諸善根故。遠離一切諸怖畏故。速能滿足一切諸希求故。惟愿世尊慈哀聽許。佛言善男子。汝大慈悲安樂眾生欲說神咒。今正是時宜應速說。如來隨喜諸佛亦然。觀世音菩薩重白佛言。世尊我念過去無量億劫。有佛出世。名曰千光王靜住如來。彼佛世尊憐念我故。及為一切諸眾生故。說此廣大圓滿無礙大悲心陀羅尼。以金色手摩我頂上作如是言。善男子汝當持此心咒。普為未來惡世一切眾生作大利樂。我于是時始住初地。一聞此咒故超第八地。我時心歡喜故即發誓言。若我當來堪能利益安樂一切眾生者。令我即時身生千手千眼具足。發是愿已。應時身上千手千眼悉皆具足。十方大地六種震動。十方千佛悉放光明照觸我身。及照十方無邊世界。從是已后。復于無量佛所無量會中。重更得聞。親承受持是陀羅尼。復生歡喜踴躍無量。便得超越無數億劫微細生死。從是已來常所誦持未曾廢忘。由持此咒故。所生之處恒在佛前。蓮華化生不受胎藏之身。若有比丘比丘尼優婆塞優婆夷童男童女欲誦持者。于諸眾生起慈悲心。先當從我發如是愿。  
　　南無大悲觀世音　　愿我速知一切法 
　　南無大悲觀世音　　愿我早得智慧眼 
　　南無大悲觀世音　　愿我速度一切眾 
　　南無大悲觀世音　　愿我早得善方便 
　　南無大悲觀世音　　愿我速乘般若船 
　　南無大悲觀世音　　愿我早得越苦海 
　　南無大悲觀世音　　愿我速得戒定道 
　　南無大悲觀世音　　愿我早登涅槃山 
　　南無大悲觀世音　　愿我速會無為舍 
　　南無大悲觀世音　　愿我早同法性身  
　　我若向刀山　　刀山自摧折 
　　我若向火湯　　火湯自消滅 
　　我若向地獄　　地獄自枯竭 
　　我若向餓鬼　　餓鬼自飽滿 
　　我若向修羅　　惡心自調伏 
　　我若向畜生　　自得大智慧  
　　發是愿已。至心稱念我之名字。亦應專念我本師阿彌陀如來。然后即當誦此陀羅尼神咒。一宿誦滿五遍。除滅身中百千萬億劫生死重罪。觀世音菩薩復白佛言。世尊若諸人天。誦持大悲章句者。臨命終時十方諸佛皆來授手。欲生何等佛上。隨愿皆得往生。復白佛言。世尊若諸眾生。誦持大悲神咒墮三惡道者。我誓不成正覺。誦持大悲神咒者。若不生諸佛國者。我誓不成正覺。誦持大悲神咒者。若不得無量三昧辯才者。我誓不成正覺。誦持大悲神咒者。于現在生中一切所求若不果遂者。不得為大悲心陀羅尼也。唯除不善除不至誠。若諸女人厭賤女身欲成男子身。誦持大悲陀羅尼章句。若不轉女身成男子身者。我誓不成正覺。生少疑心者必不果遂也。若諸眾生侵損常住飲食財物。千佛出世不通懺悔。縱懺亦不除滅。今誦大悲神咒即得除滅。若侵損食用常住飲食財物。要對十方師懺謝然始除滅。今誦大悲陀羅尼時。十方師即來為作證明。一切罪障悉皆消滅。一切十惡五逆。謗人謗法破齋破戒。破塔壞寺偷僧祇物污凈梵行。如是等一切惡業重罪悉皆滅盡。唯除一事于咒生疑者。乃至小罪輕業亦不得滅。何況重罪。雖不即滅重罪。猶能遠作菩提之因。復白佛言世尊。若諸人天誦持大悲心咒者。得十五種善生。不受十五種惡死也。其惡死者。一者不令其饑餓困苦死。二者不為枷禁杖楚死。三者不為怨家仇對死。四者不為軍陣相殺死。五者不為豺狼惡獸殘害死。六者不為毒蛇蚖蝎所中死。七者不為水火焚漂死。八者不為毒藥所中死。九者不為蠱毒害死。十者不為狂亂失念死。十一者不為山樹崖岸墜落死。十二者不為惡人厭魅死。十三者不為邪神惡鬼得便死。十四者不為惡病纏身死。十五者不為非分自害死。誦持大悲神咒者。不被如是十五種惡死也。得十五種善生者。一者所生之處常逢善王。二者常生善國。三者常值好時。四者常逢善友。五者身根常得具足。六者道心純熟。七者不犯禁戒。八者所有眷屬恩義和順。九者資具財食常得豐足。十者恒得他人恭敬扶接。十一者所有財寶無他劫奪。十二者意欲所求皆悉稱遂。十三者龍天善神恒常擁衛。十四者所生之處見佛聞法。十五者所聞正法悟甚深義。若有誦持大悲心陀羅尼者。得如是等十五種善生也。一切天人應常誦持勿生懈怠觀世音菩薩說是語已。于眾會前合掌正住。于諸眾生起大悲心開顏含笑。即說如是廣大圓滿無礙大悲心大陀羅尼神妙章句陀羅尼曰。  
　　南無喝啰怛那哆啰夜[口*耶](一)南無阿唎[口*耶](二)婆盧羯帝爍缽啰[口*耶](三)菩提薩跢婆[口*耶](四)摩訶薩跢婆[口*耶](五)摩訶迦盧尼迦[口*耶](六)唵(上聲七)薩皤啰罰曳(八)數怛那怛寫(九)南無悉吉利埵伊蒙阿唎[口*耶](十)婆盧吉帝室佛啰[口*楞]馱婆(十一)南無那啰謹墀(十二)醯唎摩訶皤哆沙咩(羊鳴音十三)薩婆阿他豆輸朋(十四)阿逝孕(十五)薩婆薩哆那摩婆伽(十六)摩罰特豆(十七)怛侄他(十八)唵阿婆盧醯(十九)盧迦帝(二十)迦羅帝(二十一)夷醯唎(二十二)摩訶菩提薩埵(二十三)薩婆薩婆(二十四)摩羅摩羅(二十五)摩醯摩醯唎馱孕(二十六)俱盧俱盧羯懞(二十七)度盧度盧罰阇耶帝(二十八)摩訶罰阇耶帝(二十九)陀羅陀羅(三十)地利尼(三十一)室佛啰耶(三十二)遮羅遮羅(三十三)摩摩罰摩啰(三十四)穆帝囇(三十五)伊醯移醯(三十六)室那室那(三十七)阿啰嘇佛啰舍利(三十八)罰沙罰嘇(三十九)佛羅舍耶(四十)呼嚧呼嚧摩啰(四十一)呼嚧呼嚧醯利(四十二)娑啰娑啰(四十三)悉利悉利(四十四)蘇嚧蘇嚧(四十五)菩提夜菩提夜(四十六)菩馱夜菩馱夜(四十七)彌帝利夜(四十八)那啰謹墀(四十九)地唎瑟尼那(五十)波夜摩那(五十一)娑婆訶(五十二)悉陀夜(五十三)娑婆訶(五十四)摩訶悉陀夜(五十五)娑婆訶(五十六)悉陀喻藝(五十七)室皤啰耶(五十八)娑婆訶(五十九)那啰謹墀(六十)娑婆訶(六十一)摩啰那啰(六十二)娑婆訶(六十三)悉啰僧阿穆佉耶(六十四)娑婆訶(六十五)娑婆摩訶阿悉陀夜(六十六)娑婆訶(六十七)者吉啰阿悉陀夜(六十八)娑婆訶(六十九)波陀摩羯悉哆夜(七十)娑婆訶(七十一)那啰謹墀皤伽啰[口*耶](七十二)娑婆訶(七十三)摩婆利勝羯啰夜(七十四)娑婆訶(七十五)南無喝啰怛那哆啰夜耶(七十六)南無阿唎[口*耶](七十七)婆嚧吉帝(七十八)爍皤啰夜(七十九)娑婆訶(八十)唵悉殿都曼哆啰缽[馬+犬]耶(八十一)娑婆訶(八十二)  
　　觀世音菩薩說此咒已。大地六變震動。天雨寶華繽紛而下。十方諸佛悉皆歡喜。天魔外道恐怖毛豎。一切眾會皆獲果證。或得須陀洹果。或得斯陀含果。或得阿那含果。或得阿羅漢果者。或得一地二地三地四地五地。乃至十地者。無量眾生發菩提心。  
　　爾時大梵天王從座而起。整理衣服合掌恭敬。白觀世音菩薩言。善哉大士我從昔來經無量佛會。聞種種法種種陀羅尼。未曾聞說如此無礙大悲心大悲陀羅尼神妙章句。唯愿大士為我。說此陀羅尼形貌狀相。我等大眾愿樂欲聞。觀世音菩薩告梵王言。汝為方便利益一切眾生故。作如是問。汝今善聽吾為汝等略說少耳。觀世音菩薩言。大慈悲心是平等心。是無為心是無染著心。是空觀心是恭敬心。是卑下心是無雜亂心無見取心。是無上菩提心。是當知如是等心即是陀羅尼相貌。汝當依此而修行之。大梵王言。我等大眾今始識此陀羅尼相貌。從今受持不敢忘失。觀世音言。若善男子善女人。誦持此神咒者。發廣大菩提心。誓度一切眾生身持齋戒。于諸眾生起平等心。常誦此咒莫令斷絕。住于凈室澡浴清凈著凈衣服。懸旛然燈香華百味飲食以用供養。制心一處更莫異緣。如法誦持。是時當有日光菩薩月光菩薩。與無量神仙。來為作證益其效驗。我時當以千眼照見千手護持。從是以往所有世間經書悉能受持。一切外道法術韋陀與籍亦能通達。誦持此神咒者。世間八萬四千種病。悉皆治之無不差者。亦能使令一切鬼神。降諸天魔制諸外道。若在山野誦經坐禪。有諸山精雜魅魍魎鬼神。橫相惱亂心不安定者。誦此咒一遍是。諸鬼神悉皆被縛也。若能如法誦持。于諸眾生起慈悲心者。我時當敕一切善神龍王金剛密跡。常隨衛護不離其側。如護眼睛如護已命。說偈敕曰。  
　　我遣密跡金剛士　　烏芻君荼鴦俱尸 
　　八部力士賞迦羅　　常當擁護受持者 
　　我遣摩醯那羅延　　金剛羅陀迦毗羅 
　　常當擁護受持者　　我遣婆馺娑樓羅 
　　滿善車缽真陀羅　　常當擁護受持者 
　　我遣薩遮摩和羅　　鳩闌單吒半只羅 
　　常當擁護受持者　　我遣畢婆伽羅王 
　　應德毗多薩和羅　　常當擁護受持者 
　　我遣梵摩三缽羅　　五部凈居炎摩羅 
　　常當擁護受持者　　我遣釋王三十三 
　　大辯功德婆怛那　　常當擁護受持者 
　　我遣提頭賴吒王　　神母女等大力眾 
　　常當擁護受持者　　我遣毗樓勒叉王 
　　毗樓博叉毗沙門　　常當擁護受持者 
　　我遣金色孔雀王　　二十八部大仙眾 
　　常當擁護受持者　　我遣摩尼跋陀羅 
　　散支大將弗羅婆　　常當擁護受持者 
　　我遣難陀跋難陀　　婆伽羅龍伊缽羅 
　　常當擁護受持者　　我遣修羅乾闥婆 
　　迦樓緊那摩睺羅　　常當擁護受持者 
　　我遣水火雷電神　　鳩槃荼王毗舍阇 
　　常當擁護受持者  
　　是諸善神及神龍王神母女等。各有五百眷屬。大力夜叉常隨擁護。誦持大悲神咒者。其人若在空山曠野獨宿孤眠。是諸善神番代宿衛辟除災障。若在深山迷失道路。誦此咒故善神龍王。化作善人示其正道。若在山林曠野乏少水火。龍王護故化出水火。觀世音菩薩復為誦持者。說消除災禍清涼之偈。  
　　若行曠野山澤中　　逢值虎狼諸惡獸 
　　蛇蚖精魅魍魎鬼　　聞誦此咒莫能害 
　　若行江湖滄海間　　毒龍蛟龍摩竭獸 
　　夜叉羅剎魚黿鱉　　聞誦此咒自藏隱 
　　若逢軍陣賊圍繞　　或被惡人奪財寶 
　　至誠稱誦大悲咒　　彼起慈心復道歸 
　　若為王官收錄身　　囹圄禁閉杻枷鎖 
　　至誠稱誦大悲咒　　官自開恩釋放還 
　　若入野道蠱毒家　　飲食有藥欲相害 
　　至誠稱誦大悲咒　　毒藥變成甘露漿 
　　女人臨難生產時　　邪魔遮障苦難忍 
　　至誠稱誦大悲咒　　鬼神退散安樂生 
　　惡龍疫鬼行毒氣　　熱病侵陵命欲終 
　　至心稱誦大悲咒　　疫病消除壽命長 
　　龍鬼流行諸毒腫　　癰瘡膿血痛叵堪 
　　至心稱誦大悲咒　　三唾毒腫隨口消 
　　眾生濁惡起不善　　厭魅咒詛結怨仇 
　　至心稱誦大悲咒　　厭魅還著于本人 
　　惡生濁亂法滅時　　淫欲火盛心迷倒 
　　棄背妻婿外貪染　　晝夜邪思無暫停 
　　若能稱誦大悲咒　　淫欲火滅邪心除 
　　我若廣贊咒功力　　一劫稱揚無盡期  
　　爾時觀世音菩薩告梵天言。誦此咒五遍。取五色線作索。咒二十一遍結作二十一結系項。此陀羅尼是過去九十九億恒河沙諸佛所說。彼等諸佛為諸行人。修行六度未滿足者速令滿足故。未發菩提心者速令發心故。若聲聞人未證果者速令證故。若三千大千世界內諸神仙人。未發無上菩提心者令速發心故。若諸眾生未得大乘信根者。以此陀羅尼威神力故。令其大乘種子法芽增長。以我方便慈悲力故。令其所須皆得成辦。大三千大千世界。幽隱闇處三涂眾生。聞我此咒皆得離苦。有諸菩薩未階初住者速令得故。乃至令得十住地故。又令得到佛地故。自然成就三十二相八十隨形好。若聲聞人聞此陀羅尼一經耳者。修行書寫此陀羅尼者。以質直心如法而住者。四沙門果不求自得。若三千大千世界內。山河石壁四大海水能令涌沸。須彌山及鐵圍山能令搖動。又令碎如微塵。其中眾生悉令發無上菩提心。若諸眾生現世求愿者。于三七日凈持齋戒。誦此陀羅尼必果所愿。從生死際至生死際。一切惡業并皆滅盡。三千大千世界內。一切諸佛菩薩。梵釋四天王神仙龍王悉皆證知。若諸人天誦持此陀羅尼者。其人若在江河大海中。沐浴其中眾生。得此人浴身之水沾著其身。一切惡業重罪悉皆消滅。即得轉生他方凈土。蓮華化生不受胎身濕卵之身。何況受持讀誦者。若誦持者行于道路。大風時來吹此人身毛發衣服。余風下過諸類眾生。得其人飃身風吹著身者。一切重罪惡業并皆滅盡。更不受三惡道報常生佛前。當知受持者福德果報不可思議。誦持此陀羅尼者。口中所出言音若善若惡。一切天魔外道天龍鬼神聞者。皆是清凈法音。皆于其人起恭敬心。尊重如佛。誦持此陀羅尼者。當知其人即是佛身藏。九十九億恒河沙諸佛所愛惜故。當知其人即是光明藏。一切如來光明照故。當知其人是慈悲藏。恒以陀羅尼救眾生故。當知其人是妙法藏。普攝一切諸陀羅尼門故。當知其人是禪定藏。百千三昧常現前故。當知其人是虛空藏。常以空慧觀眾生故。當知其人是無畏藏。龍天善神常護持故。當知其人是妙語藏。口中陀羅尼音無斷絕故。當知其人是常住藏。三災惡劫不能壞故。當知其人是解脫藏。天魔外道不能稽留故。當知其人是藥王藏。常以陀羅尼療眾生病故。當知其人是神通藏。游諸佛國得自在故。其人功德贊不可盡。善男子若復有人。厭世間苦求長生樂者。在閑凈處清凈結界。咒衣著。若水若食若香若藥皆咒一百八遍。服必得長命。若能如法結界依法受持。一切成就。其結界法者。取刀咒二十一遍。劃地為界。或取凈水咒二十一遍。散著四方為界。或取白芥子咒二十一遍。擲著四方為界。或以想到處為界。或取凈灰咒二十一遍為界。或咒五色線二十一遍。圍繞四邊為界。皆得。若能如法受持自然克果。若聞此陀羅尼名字者。尚滅無量劫生死重罪。何況誦持者。若得此神咒誦者。當知其人已曾供養無量諸佛。廣種善根。若能為諸眾生拔其苦難。如法誦持者。當知其人即是具大悲者。成佛不久。所見眾生皆悉為誦。令彼耳聞與作菩提因。是人功德無量無邊贊不可盡。若能精誠用心身持齋戒。為一切眾生懺悔先業之罪。亦自懺謝無量劫來種種惡業。口中馺馺誦此陀羅尼聲聲不絕者。四沙門果此生即證。其利根有慧觀方便者。十地果位克獲不難。何況世間小小福報。所有求愿無不果遂者也。若欲使鬼者。取野髑髏凈洗。于千眼像前設壇場。以種種香華飲食祭之。日日如是七日。必來現身隨人使令。若欲使四天王者。咒檀香燒之。由此菩薩大悲愿力深重故。亦為此陀羅尼威神廣大故。佛告阿難。若有國土災難起時。是土國王若以正法治國。寬縱人物不枉眾生赦諸有過。七日七夜身心精進誦持如是大悲心陀羅尼神咒。令彼國土一切災難悉皆除滅。五谷豐登萬姓安樂。又若為于他國怨敵。數來侵擾百姓不安。大臣謀叛疫氣流行。水旱不調日月失度。如是種種災難起時。當造千眼大悲心像面向西方。以種種香華幢旛寶蓋或百味飲食至心。供養。其王又能七日七夜身心精進。誦持如是陀羅尼神妙章句。外國怨敵即自降伏。各還政治不相擾惱。國土通同慈心相向。王子百官皆行忠赤。妃后婇女孝敬向王。諸龍鬼神擁護其國。雨澤順時果實豐饒人民歡樂。又若家內遇大惡病百怪競起。鬼神邪魔耗亂其家惡人橫造口舌以相謀害。室家大小內外不和者。當向千眼大悲像前設其壇場。至心念觀世音菩薩。誦此陀羅尼滿其千遍。如上惡事悉皆消滅永得安隱。  
　　阿難白佛言。世尊此咒名何云何受持。佛告阿難。如是神咒有種種名。一名廣大圓滿。一名無礙大悲。一名救苦陀羅尼。一名延壽陀羅尼。一名滅惡趣陀羅尼。一名破惡業障陀羅尼。一名滿愿陀羅尼。一名隨心自在陀羅尼。一名速超上地陀羅尼。如是受持。阿難白佛言。世尊此菩薩摩訶薩名字何等。善能宣說如是陀羅尼。佛言此菩薩名觀世音自在。亦名捻索亦名千光眼。善男子此觀世音菩薩。不可思議威神之力。已于過去無量劫中。已作佛竟號正法明如來。大悲愿力。為欲發起一切菩薩。安樂成熟諸眾生故現作菩薩。汝等大眾諸菩薩摩訶薩梵釋龍神。皆應恭敬莫生輕慢。一切人天常須供養專稱名號。得無量福滅無量罪。命終往生阿彌陀佛國。佛告阿難。此觀世音菩薩所說神咒真實不虛。若欲請此菩薩來。咒拙具羅香三七遍燒菩薩即來(拙具羅香安息香也)若有貓兒所著者。取弭哩吒那(死貓兒頭骨也)燒作灰。和凈土泥。捻作貓兒形。于千眼像前。咒鑌鐵刀子一百八遍。段段割之亦一百八段。遍遍一咒一稱彼名。即永差不著。若為蠱毒所害者取藥劫布羅(龍腦香也)和拙具羅香。各等分。以井華水一升。和煎取一升。于千眼像前咒一百八遍。服即差。若為惡蛇蝎所螫者。取干姜末咒一七遍。著瘡中立即除差。若為惡怨橫相謀書者。取凈土或面或蠟捻作本形。于千眼像前。咒鑌鐵刀一百八遍。一咒一截一稱彼名。燒盡一百八段。彼即歡喜終身厚重相愛敬。若有患眼睛壞者。若青盲眼暗者。若白暈赤膜無光明者。取訶梨勒果庵摩勒果鞞醯勒果三種各一顆。搗破細研。當研時唯須護凈。莫使新產婦人及豬狗見。口中念佛。以白蜜若人乳汁。和封眼中。著其人乳要須男孩子母乳。女母乳不成。其藥和竟。還須千眼像前咒一千八遍。著眼中滿七日。在深室慎風。眼睛還生。青盲白暈者光奇盛也。若患瘧病著者。取虎豹豺狼皮咒三七遍。披著身上即差。師子皮最上。若被蛇螫。取被螫人結[月*寧]。咒三七遍。著瘡中即差。若患惡瘧入心悶絕欲死者。取桃膠一顆。大小亦如桃顆。清水一升和煎取半升咒。七遍頓服盡即差。其藥莫使婦人煎。若患傳尸鬼氣伏尸連病者。取拙具羅香咒三七遍。燒熏鼻孔中。又取七丸如免糞。咒三七遍吞即差。慎酒肉五辛及惡罵。若取摩那屎羅(雄黃是也)和白芥子印成鹽。咒三七遍。于病兒床下燒。其作病兒即魔掣迸走不敢住也。若患耳聾者。咒胡麻油著耳中即差。若患一邊偏風耳鼻不通手腳不隨者。取胡麻油煎青木香。咒三七遍。摩拭身上永得除差。又方取純牛酥。咒三七遍摩亦差。若患難產者。取胡麻油咒三七遍。摩產婦臍中及玉門中即易生。若婦人懷妊子死腹中。取阿波末利伽草(牛膝草也)一大雨。清水二升和煎取一升。咒三七遍。服即出一無苦痛。胎衣不出者。亦服此藥即差。若卒患心痛不可忍者。名遁尸疰。取君柱魯香(薰陸香)乳頭成者一顆。咒三七遍。口中嚼咽不限多少。令變吐即差。慎五辛酒肉。若被火燒瘡。取熱瞿摩夷(烏牛屎也)咒三七遍。涂瘡上即差。若患蛔蟲咬心。取骨魯末遮(白馬尿也)半升。咒三七遍服即差。重者一升。蟲如綟索出來。若患丁瘡者。取凌鎖葉搗取汁。咒三七遍。瀝著瘡上即拔根出立差。若患蠅螫眼中。骨魯怛佉(新驢屎也)濾取汁。咒三七遍。夜臥著眼中即差。若患腹中痛。和井華水和印成鹽三七顆。咒三七遍。服半升即差。若患赤眼者。及眼中有努肉及有翳者。取奢奢彌葉(茍杞葉也)搗濾取汁。咒三七遍。浸青錢一宿更咒七遍。著眼中即差。若患畏夜不安恐怖出入驚怕者。取白線作索。咒三七遍。作二十一結系項。恐怖即除。非但除怖亦得滅罪。若家內橫起災難者。取石榴枝寸截一千八段。兩頭涂酥酪蜜。一咒一燒盡千八遍一切災難悉皆除滅。要在佛前作之。若取白菖蒲咒三七遍。系著右臂上。一切斗處論義處皆得勝他。若取奢奢彌葉枝柯寸截。兩頭涂真牛酥白蜜牛酥。一咒一燒盡一千八段。日別三時時別一千八遍。滿七日咒師自悟通智也。若欲降伏大力鬼神者。取阿唎瑟迦柴(木患子也)咒七七遍。火中燒。還須涂酥酪蜜。要須于大悲心像前作之。若取胡嚧遮那(牛黃是也)一大兩。著琉璃瓶中。置大悲心像前。咒一百八遍。涂身點額一切天龍鬼神人及非人皆悉歡喜也。若有身被枷鎖者。取白鴿糞咒一百八遍。涂于手上用摩枷鎖。枷鎖自脫也。若有夫婦不和狀如水火者。取鴛鴦尾。于大悲心像前咒一千八遍。帶彼即終身歡喜相愛敬。若有被蟲食田苗及五果子者。取凈灰凈沙或凈水。咒三七遍。散田苗四邊蟲即退散也。果樹兼咒水灑者樹上。蟲不敢食果也。佛告阿難。若為富饒種種珍寶資具者。當于如意珠手。若為種種不安求安隱者。當于罥索手。若為腹中諸病。當于寶缽手。若為降伏一切魍魎鬼神者。當于寶劍手。若為降伏一切天魔神者。當于跋折羅手。若為摧伏一切怨敵者。當于金剛杵手。若為一切處怖畏不安者。當于施無畏手。若為眼闇無光明者。當于日精摩尼手。若為熱毒病求清涼者。當于月精摩尼手。若為榮官益職者。當于寶弓手。若為諸善朋友早相逢者。當于寶箭手。若為身上種種病者。當于楊枝手。若為除身上惡障難者。當于白拂手。若為一切善和眷屬者。當于胡瓶手。若為辟除一切虎狼豺豹諸惡獸者。當于旁牌手。若為一切時處好離官難者。當于斧鉞手。若為男女仆使者。當于玉環手。若為種種功德者。當于白蓮華手。若為欲得往生十方凈土者。當于青蓮華手。若為大智慧者。當于寶鏡手。若為面見十方一切諸佛者。當于紫蓮華手。若為地中伏藏者。當于寶篋手。若為仙道者。當于五色云手。若為生梵天者。當于軍遲手。若為往生諸天宮者。當于紅蓮華手。若為辟除他方逆賊者。當于寶戟手。若為召呼一切諸天善神者。當于寶螺手。若為使令一切鬼神者。當于髑髏杖手。若為十方諸佛速來授手者。當于數珠手。若為成就一切上妙梵音聲者。當于寶鐸手。若為口業辭辯巧妙者。當于寶印手。若為善神龍王常來擁護者。當于俱尸鐵鉤手。若為慈悲覆護一切眾生者。當于錫杖手。若為一切眾生常相恭敬愛念者。當于合掌手。若為生生之眾不離諸佛邊者。當于化佛手。若為生生世世常在佛宮殿中。不處胎藏中受身者。當于化宮殿手。若為多聞廣學者。當于寶經手。若為從今身至佛身菩提心常不退轉者。當于不退金輪手。若為十方諸佛速來摩頂授記者。當于頂上化佛手。若為果蓏諸谷稼者。當于蒲萄手。如是可求之法有其千條。今粗略說少耳。  
　　日光菩薩為受持大悲心陀羅尼者。說大神咒而擁護之。  
　　南無勃陀瞿(上聲)那(上聲)迷(一)南無達摩莫訶低(二)南無僧伽多夜泥(三)底(丁以切)哩部畢薩(僧沒切)咄(登沒切)檐納摩。  
　　誦此咒滅一切罪。亦能辟魔及除天災。若誦一遍禮佛一拜。如是日別三時誦咒禮佛。未來之世所受身處。當得一一相貌端正可喜果報。  
　　月光菩薩亦復為諸行人。說陀羅尼咒而擁護之。  
　　深低帝屠蘇吒(一)阿若蜜帝烏都吒(二)深耆吒(三)波賴帝(四)耶彌若吒烏都吒(五)拘羅帝吒耆摩吒(六)沙婆訶。  
　　誦此咒五遍。取五色線作咒索。痛處系。此咒乃是過去四十恒河沙諸佛所說。我今亦說。為諸行人作擁護故。除一切障難故。除一切惡病痛故。成就一切諸善法故。遠離一切諸怖畏故。佛告阿難。汝當深心清凈受持此陀羅尼。廣宣流布于閻浮提莫令斷絕。此陀羅尼能大利益三界眾生。一切患苦縈身者。以此陀羅尼治之無有不差者。此大神咒咒干枯樹尚得生枝柯華果。何況有情有識眾生。身有病患治之不差者必無是處。善男子此陀羅尼威神之力。不可思議不可思議嘆莫能盡。若不過去久遠已來廣種善根。乃至名字不可得聞。何況得見。汝等大眾天人龍神。聞我贊嘆皆應隨喜。若有謗此咒者。即為謗彼九十九億恒河沙諸佛。若于此陀羅尼生疑不信者。當知其人永失大利。百千萬劫常淪惡趣無有出期。常不見佛不聞法不睹僧。一切眾會菩薩摩訶薩。金剛密跡梵釋四天龍鬼神。聞佛如來贊嘆此陀羅尼。皆悉歡喜奉教修行。  

 上一部：乾隆大藏經·大乘五大部外重譯經·千手千眼觀世音菩薩姥陀羅尼身經一卷  下一部：乾隆大藏經·大乘五大部外重譯經·觀世音菩薩秘密藏神咒經一卷 



  
乾隆大藏經·大乘五大部外重譯經·千手千眼觀世音菩薩廣大圓滿無礙大悲心陀羅尼經 
  