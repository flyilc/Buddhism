  第0247部～佛說寶積三昧文殊師利菩薩問法身經一卷         
   
  
   大乘五大部外重譯經·第0247部   
佛說寶積三昧文殊師利菩薩問法身經一卷   
后漢安息三藏法師安世高譯      
 
 
　　 
 
佛說寶積三昧文殊師利菩薩問法身經  
　　聞如是。一時佛至羅閱只耆阇崛山中。與千二百五十比丘俱。文殊菩薩往到佛所在門外住。所以者何。佛坐三昧未久。佛覺見文殊。便請入。作禮而住。佛言且坐。文殊問佛。屬坐三昧名曰何等。佛言寶積。文殊復問。何故名寶積。佛言。譬如摩尼珠。本自凈好。復以水洗置其平地。轉更明徹。無不見者。屬所入三昧。見東方無央數阿僧祇剎土及佛。以復悉不現。住是三昧中。無不見諸法本際。其有信者。以為得印。所語如言。摩尼寶舍有四角。從一角視悉見諸角。無所缺減。是故見諸本際。佛問文殊。知本際不。則言知。何所是。報言。我所處是為本際。諸所欲人異際。在是際者。亦不在法。亦不在善惡。諸法亦如是。其知是者。審以知之。凡之知者。以無所知。從本傳習。莫有作者。是故無有底。佛問文殊。何謂是慧。審是慧者。是故慧。復問何所道。念名曰道。報言。所念道無念。是故道。佛語文殊。以有念言無念。當以何法教新學。若男子女人。文殊言。亦無所出。亦無解。淫怒癡無有極。以是法教一切。以故無有根。是故不可出不可解。其言我能壞本際。以不能。其言我能斷生是亦不能。不舍俗事。不念近道。作是者。乃可教于凡人。文殊問佛。持何法教學。佛言。我所教不壞色痛庠思想死生識。無所壞。亦不教壞淫怒癡。令得不可計數法。以是法教作佛道者。我用是故自致得佛。佛語文殊。無所壞法故致佛。無所得法能成佛。佛者則法身。諸種力無所畏。悉法身之所入。所以者何。莫能分一身者。而為法身。法身無有數。何以故。不言是凡人是不凡人。法身等無差特無所散。身是為法身。譬如四瀆悉歸于海合為一味。若干名法為一法身。諸所有種各各有名。合會聚之名曰谷。若俗事道事。悉合為一法身。所以者何。不可指示。是為俗事。道事亦不可說。是俗事身是為法身。亦不可見視。如我所說法身。其有信二。知者所作眾惡悉以除盡。文殊言。于法身亦不見。生天上亦不見。在人間亦不見。在三道。亦不在泥洹。佛語文殊。今若所說乃爾。若有人問汝者。佛現說有五道。當何以解之。文殊言。譬若如人臥中。見入泥犁。若作禽獸薜荔。上在天上若在人中。覺則無所見。其法身無所著。所以者何。但有數故。數者墮俗。若羅漢辟支佛。上至佛俱等一法身。所以者何。不可分別故。譬如若干種寶可別知。法身而不別。所以者何。不可別故。無生無死故。法身無所生無所滅。所以者何。常住故。亦無有垢。亦無有凈。所以者何。無有過者。亦無脫亦無所脫。佛者無所不知。復問文殊。知法身不。文殊言。若得者可知。佛問文殊。乃知世間所在處不。則言知。佛言何所是。文殊言。其化人處世。在是世間者。但有名求如毛際。而無為我說者。其世亦不離法身。佛復問。世所在何所。文殊言。譬如云所在無所在。亦不羸亦不強。是則世世之相。佛問文殊。汝謂我滅不。文殊言不。何以故。法身無有生。若有生乃有滅。法身者不生故。知佛而不滅。佛問文殊。若聞已過去恒邊沙佛悉般泥洹。汝信不。則言信。佛言。云何信。文殊言。其佛者悉佛所化。化般泥洹故。而信之。佛問文殊。汝見人臨死時。知所趣向。則答言。而人不可知。何況所趣向。佛語文殊。乃可聚會說法。文殊言。誰欲聽。佛言。欲聽聚會者。文殊白佛。當因何法有所說。佛言說法身。則言不見法身。當何以說之。佛語文殊。若所說法身不可見。其在會中未曉者。聞其所言其心恐懼。文殊言。若恐懼其本際已恐懼。佛言本際無恐懼。未曉者亦不恐懼。文殊言。諸法無有恐懼者。若金剛。佛問。何謂金剛。答言無能截斷者。以故名曰金剛。佛不可議。諸法亦不可議。以是為金剛。佛言。何所為金剛者。文殊言。勝諸法故。佛者法法之審故。是為金剛佛。以何因為金剛。則答言。所有無所有。一一求之無所有。故曰空。空者是佛。以是為金剛。一切諸法皆佛。依無所依是故金剛。何緣是為金剛。則言無所依者無所近。是故為金剛。佛語文殊。今我欲作感應。令阿難來。所以者何。為一切受法故。文殊問佛。屬所說法。無所見無所得。阿難來者當取何法。佛言善哉善哉。如文殊所說。佛言我見東方無央數阿僧祇剎土諸佛皆悉說是。舍利弗出其所止處。到文殊所。見而不在。便至佛所。于門外住。佛謂文殊言。呼舍利弗入。文殊問佛。本際法身有中有外有內。當從何所得。佛言不可得。答言。本際以無際。復言。舍利弗者亦在法身中。不而所從來。當所入。佛語文殊。若為苦。舍利弗為不苦。譬如諸聲聞在內與我俱語。而若在外住。不用時入。是不為煩。答言。雖在外住亦不苦亦不煩。佛問。若以何故。不苦不煩。文殊言。佛為聲聞說法。我亦如是故不苦不煩。所以者何。諸佛所離法身故。文殊言。譬如恒邊沙劫不見佛。亦不得入。亦不苦不煩。所以故。佛所說法亦無增無減。所以者何。諸法無有主。以是故無苦無煩。諸所有名。佛因是而教人。所以者何。佛以是教故。佛遙問舍利弗。汝悉聞文殊所語不。舍利弗言惟。佛勿以自勞。愿樂于是往聽其法。文殊白佛。可令舍利弗來入。佛遙謂舍利弗前。前已作禮就坐。文殊謂舍利弗。于是法中何所而尊。欲入聽之聞說尊法。愛樂欲聞故入欲聽。文殊言。審如若所說。是法實尊甚深甚深。何以故。是法無有二心故。所以者何。非若所知。不在其中。諸羅漢辟支佛。亦復如是。及求佛道者。何以故。不可得故。亦不從悕望得。以是故無能在其中。本清凈故。諸法亦清凈。舍利弗問文殊。所以羅漢不在其中。文殊言。淫怒盡是為羅漢。無所住無所成。當在何所中。舍利弗言。故到人處不見。以是故來至聞。但欲聞深法故。舍利弗言。我從佛若從人聞其法。誠無厭極。時文殊言。于法無厭極。如舍利弗所語。文殊問。法身能有所受法不。何故而無厭極。舍利弗言。法身無所受。其本際有所受不。舍利弗言。無所受。文殊答舍利弗。本際無所受故。而若無厭極。文殊言。若本際受法。汝有厭極。舍利弗言。除佛所說。我之所說無有與等。文殊言。汝能自信其法至泥洹。若自信不至泥洹。舍利弗言。從本以悉般泥洹。文殊言。寧自信。常于是不動轉。舍利弗言信。復問從何所信。則答言。法身無所生無所滅。故知無所動轉。復問。信羅漢盡無有余無所復知不。舍利弗言信。從何所信。其知以無所復有故無所知。無所知者無所止。故曰盡。文殊言。羅漢盡故如是。何以故。舍利弗言。悉舍諸法無所得故。文殊問。汝信以恒邊沙佛般泥洹以不般泥洹。舍利弗言信。從何所信。法身不生不死故。不般泥洹。文殊問。信諸佛為一佛不。舍利弗言信。從何所信之。答曰。一法身無有二故。文殊問。信諸所有剎土為一剎土不。舍利弗言信。從何所信。答言所有盡故。文殊復問。能信一切法。無所識無所脫。無所念無有證。舍利弗言信。從何所信。無自然而知自然者。故無所識無所脫。無所念無有證。亦不生不滅。亦不見亦不有見。本際無處。所以故信。文殊復問。信法身住。無所生無所滅無所止。舍利弗言信。從何所信之亦不是法。有所生有所滅有所止。以故信。文殊問。能信不可計法身所從出。能知處不。舍利弗言信。從何所信。答言。法身者亦無淫怒癡故。信之而無處。復問舍利弗。乃信諸法依佛依無所依等不。答言信之。從何所信。答言。無所止。無所止者。謂不可見之所依。文殊言。善哉善哉。舍利弗。如若之境界。我悉問之。若皆答其所知。舍利弗語文殊。今我所聞者。以念不復忘。佛謂舍利弗。若有男子女人。聞是法持諷誦讀。為一切人廣說。為解其義。疾得所欲。文殊語舍利弗。今佛所說無有異。舍利弗白佛。以供養前佛者。所以彼者來悉得是印。是法名曰何等。當云何行。名曰問法身寶積。持本際持無所處。所持持一切諸法。無所掛礙。其從若聞是者。便因是法悉逮得。其聞者復教詔余人。展轉相開導。所以者何。文少而解多。佛說是經。舍利弗羅漢。文殊師利菩薩。諸天人世間人民。龍鬼神。一切歡喜。作禮而去。  

 上一部：乾隆大藏經·大乘五大部外重譯經·佛為勝光天子說王法經一卷  下一部：乾隆大藏經·大乘五大部外重譯經·佛說濟諸方等學經一卷 



  
乾隆大藏經·大乘五大部外重譯經·佛說寶積三昧文殊師利菩薩問法身經 
  