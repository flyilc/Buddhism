    第0138部～悲華經十卷           
    
  
   大乘五大部外重譯經·第0138部    
悲華經十卷    
北涼天竺三藏法師曇無讖譯      
  

悲華經卷第一 轉法輪品第一  
　　如是我聞：一時，佛在王舍城耆阇崛山，與大比丘僧六萬二千人俱，皆阿羅漢，諸漏已盡，無復煩惱，一切自在，心得解脫，慧得解脫，譬如善調摩訶那伽，所作已辦，舍于重擔，逮得己利，盡諸有結，正智得解，心得自在，于一切心得度彼岸，唯除阿難。菩薩摩訶薩四百四十萬人，彌勒菩薩最為上首，皆得陀羅尼、忍辱、禪定，深解諸法空、無定想，如是大士皆不退轉。 
　　是時，復有大梵天王與無量百千諸梵天子俱，他化自在天王與其眷屬四百萬人俱，化樂天王亦與眷屬三百五十萬人俱，兜率天王亦與眷屬三百萬人俱，夜摩天王亦與眷屬三百五十萬人俱，忉利天王釋提桓因亦與眷屬四百萬人俱，毗沙門天王亦與鬼神眷屬十萬人俱，毗樓勒天王亦與拘辦荼眷屬一千俱，毗樓勒叉天王亦與諸龍眷屬一千俱，提頭賴吒天王與乾闥婆眷屬一千俱，難陀龍王、婆難陀龍王亦各與一千眷屬俱。如是等眾，皆已發心趣于大乘，已行六波羅蜜。  
　　爾時，世尊眷屬圍繞，為諸大眾說微妙法，除四顛倒，生善法明，得智慧光，了四圣諦，欲令來世諸菩薩等得入三昧；入三昧已，過于聲聞、辟支佛地，于阿耨多羅三藐三菩提無有退轉。 
　　爾時，彌勒菩薩、無癡見菩薩、水天菩薩、師子意菩薩、日光菩薩，如是等上首菩薩摩訶薩十千人俱，即從座起，偏袒右肩，右膝著地，叉手合掌向東南方，一心歡喜恭敬瞻仰，而作是言：“南無蓮華尊多陀阿伽度阿羅呵三藐三佛陀！南無蓮華尊多陀阿伽度阿羅呵三藐三佛陀！希有世尊，成阿耨多羅三藐三菩提未久，而能示現種種無量神足變化，令無量無邊百千億那由他眾生得種善根，不退轉于阿耨多羅三藐三菩提。” 
　　爾時，會中有菩薩摩訶薩，名寶日光明，即從座起，偏袒右肩，右膝著地，合掌向佛，而白佛言：“彌勒菩薩、無癡見菩薩、水天菩薩、師子意菩薩、日光菩薩，如是等上首菩薩摩訶薩十千人等，以何緣故，舍于聽法而從座起，偏袒右肩，右膝著地，叉手合掌向東南方，一心歡喜而作是言‘南無蓮華尊多陀阿伽度阿羅呵三藐三佛陀！南無蓮華尊多陀阿伽度阿羅呵三藐三佛陀！希有世尊，成阿耨多羅三藐三菩提未久，而能示現種種無量神足變化，令無量無邊百千億那由他眾生得種善根’？世尊，是蓮華尊佛去此遠近？彼佛成道已來幾時？國土何名？以何莊嚴？蓮華尊佛何故示現種種變化，于十方世界所有諸佛示現種種無量變化，或有菩薩而得瞻見，我獨不睹？” 
　　爾時，佛告寶日光明菩薩：“善男子，善哉！善哉！汝所問者，即是珍寶，即是賢善，即是善辯，即是善問。汝善男子，能問如來如是妙義，欲得教化無量萬億那由他眾生令種善根，欲得顯現蓮華尊界種種莊嚴。善男子，我今當說，諦聽！諦聽！善思念之，善受攝持。”寶日光明菩薩一心歡喜，受教而聽。 
　　爾時，世尊告寶日光明：“善男子，東南方去此一億百千佛土，有佛世界名曰蓮華，以種種莊嚴而校飾之，散諸名華香氣遍熏寶樹，莊嚴種種寶山紺琉璃地，無量菩薩充滿其國，善法妙音周遍而聞。其地柔軟譬如天衣，行時足下蹈入四寸，舉足還復，自然而生種種蓮華。其七寶樹高七由旬，其枝自然懸天袈裟。其佛世界常聞諸天伎樂音聲。彼諸眾鳥聲中，常出根、力、覺意妙法之音。諸樹枝葉相掁作聲，過諸天人五樂之音。一一樹根所出香淚過諸天香，香氣遍滿過千由旬。其樹中間懸天瓔珞。有七寶樓觀高五百由旬，縱廣正等一百由旬，周匝欄楯七寶所成。其樓四邊有大池水，長八十由旬，廣五十由旬。其池四方有妙階道，純以七寶。其池水中有優缽羅華、拘物頭華、波頭摩華、芬陀利華，一一蓮華縱廣正等滿一由旬。于夜初分，有諸菩薩于華臺中生，結跏趺坐，受于解脫喜悅之樂。過夜分已，四方有風，柔軟香潔觸菩薩身，其風能令合華開敷吹散布地。是時菩薩從三昧起，復受解脫喜悅之樂，下蓮華臺，升于高樓，于七寶座處結跏趺坐，聽受妙法。其園觀外周匝四邊，有閻浮檀紫磨金山，高二十由旬，縱廣正等滿三由旬。山有無量百千珍寶，紺琉璃珠、大紺琉璃珠、火珠之明間錯其間。 
　　“爾時，蓮華尊佛以大光明并諸寶明，和合顯照其佛世界。其土光明微妙第一，更無日月，亦無晝夜，以華合鳥悽而知時節。其寶山上有紺琉璃妙好之臺，高六十由旬，縱廣二十由旬。其臺四邊周匝欄楯七寶所成。其臺中央有七寶床，其床各有一生菩薩坐聽受法。善男子，其佛世界有菩提樹，名因陀羅，高三千由旬，樹莖縱廣五百由旬，枝葉縱廣一千由旬。下有蓮華，琉璃為莖，高五百由旬。一一諸華各有一億百千金葉，高五由旬，瑪瑙為茸，七寶為須，高十由旬，縱廣正等滿七由旬。爾時，蓮華尊佛坐此華上，即于昨夜成阿耨多羅三藐三菩提。其菩提華座周匝復有種種蓮華，有諸菩薩各坐其上，見蓮華尊佛種種變化。”  
　　爾時，世尊釋迦牟尼說是事已，寶日光明菩薩摩訶薩白佛言：“世尊，蓮華尊佛以何相貌作諸變化？唯愿說之。” 
　　佛告寶日光明：“善男子，蓮華尊佛于昨夜分成阿耨多羅三藐三菩提。其佛過夜分已示現種種神足變化，其身變現乃至梵天，頂肉髻相放六十億那由他百千光明，照于上方微塵數等諸佛世界。爾時，上方菩薩不觀下方眼所緣色，所謂大小鐵圍及諸小山，但觀佛光所及世界。于諸世界有諸菩薩得授記莂，若得陀羅尼忍辱三昧，或得上位一生補處。是菩薩等所有光明，以佛光故悉不復現。如是等眾，叉手向于蓮華尊佛，瞻仰尊顏。爾時，唯見三十二相瓔珞其身，八十種好次第莊嚴，見蓮華尊佛及其世界種種莊嚴，如是見已，心得歡喜。爾時，如微塵數等諸佛世界中諸菩薩摩訶薩，見蓮華尊佛光明變化及其世界已，各舍本土，以自神足，悉共發來詣彼佛所，禮拜圍繞，供養恭敬，尊重贊嘆。 
　　“善男子，爾時彼佛見諸菩薩，出其舌相，悉皆遍覆諸四天下行住坐等一切眾生。或有菩薩入于禪定，從禪定起在大眾中，禮拜圍繞，供養恭敬，尊重贊嘆蓮華尊佛。善男子，彼佛爾時示現如是廣長舌相，作變化已，即還攝之。 
　　“善男子，蓮華尊佛復放身毛孔光，一一毛孔出六十億那由他百千光明。其光微妙普遍十方，一一方面各各過于微塵數等諸佛世界。彼世界中在在處處，所有菩薩得授記已，得陀羅尼三昧忍辱，或得上位一生補處；見是光已，各各自舍其佛世界，乘神通力，皆共發來至彼佛所，禮拜圍繞，供養恭敬，尊重贊嘆。 
　　“善男子，爾時彼佛作此變化，即復還攝，為諸菩薩及諸大眾，講說正法轉不退輪，欲令無量無邊眾生得大利益，得大快樂，憐愍世間為人天故，欲令具足無上大乘。”  
陀羅尼品第二  
　　爾時，寶日光明菩薩白佛言：“世尊，彼佛世界，云何得知晝夜差別？所聞音聲為何相貌？彼諸菩薩云何而得成就一心？行何異行？” 
　　佛告寶日光明菩薩：“善男子，彼佛世界常有佛光以為照明，以華合鳥悽，如來、菩薩入諸禪定師子游戲，其心歡喜受解脫樂，爾時便知即是夜分。若有風吹諸華散地，諸鳥相和作微妙聲，雨種種華，四方風起，香氣微妙柔軟細滑，佛及菩薩從禪定起，是時彼佛為諸大眾說菩薩法藏，欲令出過聲聞、緣覺，是故得知即是晝分。 
　　“善男子，彼佛世界諸菩薩眾，常聞佛音、法音、僧音、寂滅之音、無所有音、六波羅蜜音、力無畏音、六神通音、無所作音、無生滅音、微妙寂靜音、因寂靜音、緣寂靜音、大慈大悲無生法忍授記之音、純諸菩薩清凈妙音，常不遠離，聞如是音。善男子，所聞音聲相貌如是。 
　　“善男子，彼界菩薩若已生、若當生，皆悉成就三十二相，常身光明照一由旬，乃至成阿耨多羅三藐三菩提，終不墮于三惡道中。彼諸菩薩皆悉成就大慈心、大悲心、柔軟心、無愛濁心、調伏心、寂靜心、忍辱心、禪定心、清凈心、無障礙心、無垢心、無污心、真實心、喜法心、欲令眾生斷煩惱心、如地心、離一切世俗言語心、愛樂圣法心、求善法心、離我心、離生老病死寂滅心、燒諸煩惱心、解一切縛寂滅心、于一切法得不動心。 
　　“善男子，彼諸菩薩得專心力，得發起力，得緣力，得愿力，得無諍力，得觀一切法力，得諸善根力，得諸三昧力，得多聞力，得持戒力，得大舍力，得忍辱力，得精進力，得禪定力，得智慧力，得寂靜力，得思惟力，得諸通力，得念力，得菩提力，得壞一切魔力，得摧伏一切外道力，得壞一切諸煩惱力。如是菩薩，于彼佛土已生、當生者，即是真實。菩薩已得供養無量百千諸佛世尊，于諸佛所種諸善根。彼諸菩薩以禪味為食，法食、香食猶如梵天，無有揣食，亦無名字，無有不善，亦無女人、苦受、愛憎諸余煩惱及我我所、身心苦惱、三惡道等，皆悉無有是諸名字，亦無黑闇臭處、不凈、荊棘、穢惡、山陵、堆阜、土沙、礫石及日月星宿、燃火之明、須彌、大海、大小鐵圍二山中間幽冥之處，亦無有雨、濁亂惡風及八難處，悉亦無有此諸名字。 
　　“善男子，彼佛世界常以佛光、菩薩寶光而為照明，其光微妙清凈第一，遍滿其國。其中有鳥，名曰善果，聲中常出根、力、覺道微妙之音。”  
　　爾時，寶日光明菩薩復白佛言：“世尊，彼佛世界縱廣幾何？住世壽命說法幾時？昨夜始成阿耨多羅三藐三菩提，滅度之后，法住久近？諸菩薩眾在世幾時？生彼世界諸菩薩等，頗有遠于見佛聞法、供養眾僧不？蓮華世界佛未出時，名字何等？彼界先昔佛日世尊滅度已來，為經幾時？滅度之后，中間幾時？蓮華尊佛而得成道，以何因緣，于十方世界在在處處，所有諸佛入于師子游戲三昧，示現種種神足變化，諸菩薩等或有見者，或不見者？” 
　　爾時，佛告寶日光明菩薩：“善男子，如須彌山王，高十六萬八千由旬，縱廣八萬四千由旬，或時有人勤行精進，或幻化力，或禪定力，碎破須彌猶如芥子過諸算數，除佛世尊，一切智者余無能知。如一芥子為一四天下，是蓮華世界所有四天下數盡此芥子，有諸菩薩充滿其中，猶如西方安樂世界諸菩薩等。 
　　“善男子，彼蓮華尊佛壽命說法三十中劫；滅度已后，正法住世滿十中劫。 
　　“善男子，彼諸菩薩已生、當生者，壽命四十中劫。 
　　“善男子，彼佛世界本名栴檀，清凈好妙不如今也，爾時世界亦無如是清凈菩薩。 
　　“善男子，栴檀世界過去先佛出于世間，號日月尊如來、應、正遍知、明行足、善逝、世間解、無上士、調御丈夫、天人師、佛世尊，壽命說法三十中劫。臨滅度時，或有菩薩以愿力故至余佛土，其余在者作如是念：‘今夜中分，日月尊如來當取涅槃。見佛滅已，我等當于十中劫中護持正法。誰能于此正法滅已，次第得成阿耨多羅三藐三菩提？’時有菩薩名虛空印，以本愿故，日月尊如來即與授記：‘善男子，我滅度已，正法住世滿十中劫。過十中劫，于夜初分正法滅盡，汝于是時即當成阿耨多羅三藐三菩提，號曰蓮華尊如來、應、正遍知、明行足、善逝、世間解、無上士、調御丈夫、天人師、佛世尊。’爾時，諸菩薩摩訶薩至日月尊佛所；至佛所已，諸菩薩等以禪定力種種自在師子游戲供養日月尊如來；作供養已，右繞三匝，作如是言：‘世尊，我等愿欲于此十中劫中入滅盡定。’ 
　　“善男子，爾時日月尊如來告虛空印菩薩摩訶薩：‘善男子，受持此解了一切陀羅尼門——過去諸多陀阿伽度阿羅呵三藐三佛陀，已為受佛職位諸菩薩說；如今現在十方諸佛，亦為受佛職位諸菩薩說；未來諸佛世尊，亦當為受佛職位諸菩薩說。’所謂解了一切陀羅尼門，即說章句：  
　　“‘阇利阇連尼摩訶阇連　休翅　休翅　三缽提　摩訶三缽提　提陀阿吒(炙隘切)醯多遮吒迦吒陀羅卓迦　阿斯摩迦斯醯隸彌隸帝隸　流流翅　摩訶流流翅阇移　頭阇移阇移　末坼膻坻　舍多禰伽陀禰　阿茂隸茂羅波隸阇尼　摩訶斯禰毗羅　婆禰目帝目　帝波隸輸題　阿毗坻　波夜郅禰　波羅烏訶羅禰檀陀毗阇比阇婆留郁耽禰  
　　“‘如是章句，破壞外道一切論議，攝正法輪；復能擁護說正法者，開示分別四念處解脫法門。’ 
　　“爾時，世尊復說章句：  
　　“‘
      佛陀波迦舍移　阿摩摩禰摩摩呵遮紙　頞緹頞緹涅帝羅禰　路迦提目帝　那提陀隸婆末尼  
　　“‘
      如是章句，開示分別四種圣解脫法門。’ 
　　“爾時，世尊復說章句：  
　　“‘波沙緹　波沙禰　陀隸　陀隸羅波坻　掬坻　守毗守婆波坻　禰坻　須摩跋坻羼提　翅坻迦留那鬰提叉移　比坻憂比叉　三缽禰　阿羅翅婆羅地　佉岐　佉岐竭移　阿茂　隸牧　羅輸檀尼  
　　“‘如是章句，開示分別四無所畏解脫法門。’ 
　　“爾時，世尊復說章句：  
　　“‘咀頗羅　阿伽頗羅　阿涅頗羅　涅羅頗羅　三目多　阿目多　涅目多　阿婆毗那　比目帝婆尼　比臈頗羅　阿延陀　伊毗持　坻毗持　烏頭　都羅兜藍　阿興三耒　伊提多婆　阿埵多埵　薩婆路伽阿茶伽　隸頻陀　阿浮薩隸　陀陀曼坻毗舍伽跋提　阿頗邏迦頗藍  
　　“‘如是章句，開示分別守護三乘法門。’ 
　　“爾時，世尊復說章句：  
　　“‘闍陀多　安禰醯羅　婆波多[縹+寸]　伊曇頗隸　尼炎頗隸　三茂檀那延　毗浮舍　波施　蘇摩兜　阿[少/免]摩五阿鳩摩都施跋帝　末羅吔　達舍婆羅毗波施他　拲舍涕多　何尼飲摩　底拏摩坻　阿路俱阿提斗拏　薩坻末坻  
　　“‘如是章句，現在諸佛本所修習，開示分別四正勤法門。’ 
　　“爾時，世尊復說章句：  
　　“‘安禰　摩禰　摩禰　摩摩禰　遮隸至利帝　賒履賒履多毗　羶帝目帝　郁多履　三履　尼三履　三摩三履　叉裔　阿叉裔　阿阇地羶帝　賒蜜致　陀羅尼　阿跋伽　婆婆斯　頼那婆提　頼魔　波提阇那婆提　彌留婆提　叉裔尼陀舍尼　路伽婆提　波禰陀舍尼  
　　“‘如是章句，開示分別四無礙辯解脫法門。’ 
　　“爾時，世尊復說是章句：  
　　“‘斫閦阿婆婆禰陀舍尼　禪那路伽陀兜波娑散尼　薩婆因提浮摩坻千坻　薩婆薩婆　婆摩薩婆婆吔婆　叉夜迦隸　懼迦隸婆阇尼　路伽[少/兔]達舍那比婆  
　　“‘如是章句，開示分別四如意足解脫法門。’ 
　　“爾時，世尊復說章句：  
　　“‘阿遮隸　佛提　陀陀波遮隸　那尼　乾拏斯提　苷頻提　尼屑提三筆知　波隸伽薩隸　蘇彌戰提　戰提阿遮隸　阿遮遮隸　阿波隸　頻枝婆離　禰婆離　波遮遮離　波波離　阿那夜　阿那夜　阿俾斯鉤鉤波婆毗禰　迦禰　禰阇斯伽伽彌　那由楴  
　　“‘如是章句，開示分別一切根力解脫法門。’ 
　　“爾時，世尊復說章句：  
　　“‘富罷　肅富罷　度摩波　隸訶隸　阿婆移　鬰支隸　支迦勒差　阿夜末兜帝帝隸　摩摩隸半遮尸尸隸　路伽寫尼阇那夜　叉岐醯帝那遮　夜帝沙　栴提那  
　　“‘如是章句，開示分別七菩提分解脫法門。’ 
　　“爾時，世尊復說章句：  
　　“‘遮迦婆阇隸　婆帝遮迦隸　遮加陀隸　陀羅遮迦隸　陀隸　茂隸醯醯　隸隸陀離阿樓婆跋提　休休隸　夜他甚婆餓頻婆隸　夜陀祈尼　夜他波蘭遮　離提奢夜他婆耶　離離絁薩遮尼隸訶羅　阇留遮毗離　毗梨尼離訶羅　未離未伽尼隸訶羅　尼羅尼隸訶羅　三摩提尼隸訶羅　般若尼隸訶羅　比目帝尼隸　訶羅比目帝阇那陀隸舍那尼隸訶羅那叉帝　尼隸訶羅栴陀尼隸訶羅修利尼隸呵羅波陀舍夜六耽多陀阿伽度阿浮陀尼羅浮云　三佛陀　阿佛陀伊訶浮陀呾哆浮陀尼訶我摩茂隸阿羅頗　陀羅頗　半茶隸曼陀隸呾哆隸多留摩伽伽憐尼茂[礻+旦]拏　三半茂[礻+旦]拏恒伽　崩伽摩[少/兔]尼　留婆　那舍尼那舍槃檀尼　叱叱帝叱叱睹摩由婆醯澄伽摩婆隸摩隸訶呾尼　婆隸摩隸　頻提毗離毗離憂沙離　舍羅尼陀羅尼　婆婆坻　婆藍那羅易毗頭頭摩婆羅齲摩梵摩遮隸那因提婆尼提提耶羅尼摩醯首羅羅羅尼三摩宿彌　阿藍念彌　伊迦勒叉利師遮尼遮羅阿支栴陀羅修利　薩婆修羅阿婆藍富那　伽緻耽半持多阿夜那　虔稚閻婆斯迦伽陀隸　阿羅陀訶尼摩伽羅毗路訶尼悉曇曼蹄　毗路迦曼訶  
　　“‘是陀羅尼門，諸佛世尊之所受持，開示分別如來十力解脫法門。’”  
　　爾時，世尊釋迦牟尼說是解了一切陀羅尼法門時，三千大千世界六種震動，[山+叵]峨踴沒。爾時，有大微妙光明遍于十方，過如恒河沙等世界，其中所有須彌山王、大小鐵圍不與眼對，但見世界地平如掌。十方世界所在之處，有諸菩薩其數無量，得諸禪定、總持、忍辱，如是等眾以佛神力于己剎沒，忽然來至娑婆世界耆阇崛山，到如來所，頭面禮足，以諸菩薩所得種種自在神足供養于佛，作供養已，各各次第于一面坐，欲聽解了一切陀羅尼門。不可稱計欲色界諸天來至佛所，頭面禮足，亦各次第坐于一面，聽受解了一切陀羅尼門。如是大眾悉皆得見蓮華佛剎，亦見彼佛與大菩薩圍繞集會。 
　　爾時，世尊釋迦牟尼說此解了一切陀羅尼門，有七十二恒河沙等諸菩薩摩訶薩得此陀羅尼門，即時得見不可稱計十方世界諸佛世尊，及見諸佛凈妙世界。諸菩薩等怪未曾有。是諸菩薩以禪定力師子游戲得自在故，作種種供具以供養佛。 
　　爾時，佛告諸菩薩等：“善男子，若菩薩修是解了一切陀羅尼門者，即得八萬四千陀羅尼門、七萬二千三昧門、六萬法聚門，即得大慈大悲，解三十七助道之法，得一切智無有障礙。是陀羅尼門攝一切佛法，諸佛了此陀羅尼已，為諸眾生說無上法，久久在世不入涅槃。 
　　“善男子，汝今所見當知，即是解了一切陀羅尼門威神力故，令此大地六種震動，及有微妙清凈光明遍照十方過恒河沙等諸佛世界。光所及處無量世界諸菩薩等，來至此會聽受解了一切陀羅尼門；并及此界所有無量欲色界天和合聚集，復有諸龍、夜叉、阿修羅、人非人等，皆來欲聽解了一切陀羅尼門。若菩薩聞解了一切陀羅尼門已，即于阿耨多羅三藐三菩提而不退轉。若有書寫，其人乃至無上涅槃，常得不離見佛、聞法、供養眾僧。若能讀誦，諸惡業等永盡無余，轉身受生即過初地得第二住。菩薩摩訶薩若能修行解了一切陀羅尼門，所作五逆重惡之罪悉得除滅，第二轉生即過初地得第二住。若無五逆，即于此身所有重業永盡無余，轉身即得過于初地得第二住。若其不能讀誦修行，于聽法時，以諸繒彩奉上法師者，爾時如恒河沙等現在諸佛，各于世界稱揚贊嘆：‘善哉！善哉！’即與授其阿耨多羅三藐三菩提記。是菩薩以供養因緣故，不久當得受佛職位，一生成就阿耨多羅三藐三菩提。若香供養，不久當得無上定香。若華供養，不久當得無上智華。若以珍寶供養法師，不久當得三十七助道法之寶。善男子，若有菩薩能解了是陀羅尼者，得大利益。何以故？此陀羅尼門，能開示分別一切菩薩諸法寶藏。以是持故，令諸菩薩得無礙辯、四適意法。 
　　“善男子，日月尊如來為虛空印菩薩說陀羅尼門已，爾時大地亦六種震動，亦有無量微妙光明，遍照十方無量無邊諸佛世界，見諸佛剎地平如掌。爾時，會中亦有無量菩薩摩訶薩，悉見十方不可稱計諸佛世尊。是時，十方無量無邊諸菩薩等，各各自于己世界沒，忽然來至栴檀世界，見日月尊佛禮拜圍繞，供養恭敬，尊重贊嘆，皆欲聽受是陀羅尼門。 
　　“善男子，爾時彼佛告諸菩薩：‘善男子，我今已聽汝等：若是一生補處，于十中劫聽入滅定；其余菩薩應十中劫，從虛空印菩薩摩訶薩受此陀羅尼門菩薩法藏，隨受持法得見十方無量世界所有諸佛，因見佛故，心生歡喜得種善根。’爾時，會中有諸菩薩得種種自在師子游戲者，以種種供具供養彼佛；作供養已，白佛言：‘世尊，是虛空印菩薩摩訶薩，過十中劫成阿耨多羅三藐三菩提，當得轉于無上法輪。’時佛告曰：‘諸善男子，如汝所說，是虛空印菩薩摩訶薩，過十中劫得成阿耨多羅三藐三菩提，即過其夜便轉法輪。爾時，虛空印菩薩摩訶薩成阿耨多羅三藐三菩提已，即過其夜轉正法輪、不退法輪、無上法輪。爾時，會中無量無邊百千億那由他菩薩，先從虛空印菩薩于十中劫受是陀羅尼門者得不退轉，有一生補處當得阿耨多羅三藐三菩提。善男子，若有菩薩不多修學是陀羅尼者，于當來世得過初地上二住位，不退轉于阿耨多羅三藐三菩提，決定得是陀羅尼門。’如是說已，日月尊如來為諸菩薩示現種種神足變化；示現是已，為虛空印菩薩摩訶薩示現那羅延三昧：‘汝得是定，便當得受金剛之身。’復為示現一切莊嚴三昧光明：‘善男子，汝雖未轉是正法輪，夢為諸菩薩說此陀羅尼門，汝于爾時便為已得如來身分三十二相、八十種好，亦當放此一切莊嚴三昧光明遍照無量一切世界，復于光中得見無量無邊諸佛。’復為示現金剛場三昧：‘以三昧力故，雖未坐道場菩提樹下，未轉法輪，已能為諸菩薩說微妙法。’復為示現輪須三昧：‘以三昧力故，尋轉法輪；轉法輪時，有無量無邊百千億那由他菩薩當得畢定。’爾時，虛空印菩薩摩訶薩，聞說是已，尋即自知當轉法輪，歡喜踴躍，與無量菩薩共供養佛；作供養已，各各自入諸樓觀中。爾時，彼佛即于其夜入無余涅槃。時諸菩薩過其夜已，供養舍利；既供養已，各各還入寶樓觀中。他方菩薩各各自還本佛世界。一生菩薩于十中劫入滅盡定；其余菩薩因虛空印說妙法故，滿十中劫得種善根。是虛空印菩薩摩訶薩，始于昨夜成阿耨多羅三藐三菩提，即于今日轉正法輪，示現種種神足變化，令百千億那由他無量眾生于阿耨多羅三藐三菩提不退轉。我今于此說是陀羅尼門時，亦有八十那由他百千菩薩得無生忍，七十二億眾生于阿耨多羅三藐三菩提不退轉，七十二那由他百千菩薩得是解了一切陀羅尼門，無量無邊天與人發阿耨多羅三藐三菩提心。”  
　　爾時，會中有菩薩名解脫怨憎，白佛言：“世尊，菩薩摩訶薩成就幾法，能修集是解了一切陀羅尼門？” 
　　佛告解脫怨憎菩薩言：“善男子，菩薩成就四法，則能修是陀羅尼門。何等為四？菩薩住是四圣種中，于粗衣、食、臥具、醫藥，常得知足。菩薩成就如是四法，則能修是陀羅尼門。 
　　“復次，善男子，菩薩摩訶薩成就五法，則能修是陀羅尼門。何等為五？自持禁戒，所謂愛護解脫戒，成就威儀行，防護戒法，心生怖畏如小金剛，受持修學一切諸戒，見破戒者勸令持戒；見邪見者勸令正見；破威儀者勸住威儀；見散心者勸令一心；見有好樂于二乘者，勸令安住阿耨多羅三藐三菩提。菩薩成就如是五法，則能修是陀羅尼門。 
　　“復次，善男子，菩薩成就六法，則能修是陀羅尼門。何等為六？自修多聞，通達無礙，見寡聞者，勸令多聞；自不慳吝，見慳吝者，勸令安住不慳吝法；自不嫉妒，見嫉妒者，勸令安住不嫉妒法；自不怖他，施以無畏，見怖畏者，為作擁護，善言誘喻使得安隱；心不諛諂，無有奸詐；行空三昧。菩薩成就如是六法，則能修是陀羅尼門。 
　　“菩薩摩訶薩成就如是相貌法已，于七歲中總略一切陀毗黎章句，晝夜六時頭面恭敬，一心思惟緣身念處，行空三昧讀誦如是陀毗章句；即于起時，遍念十方一切世界無量諸佛。是菩薩摩訶薩過七歲已，即便得是解了一切陀羅尼門。菩薩得是陀羅尼門已，便得如是圣清凈眼；得是眼已，見于十方如恒河沙等世界中在在處處諸佛世尊不取涅槃，亦見示現種種無量神足變化。是菩薩爾時悉見一切無量諸佛無有遺余，以見佛故即得八萬四千陀羅尼門、七萬二千三昧門、六萬法門。菩薩摩訶薩得是解了一切陀羅尼門已，復于眾生得大慈悲。復有菩薩摩訶薩得是法門已，所有五逆重惡罪等，轉身便得永盡無余；第三生已，盡一切業得第十住。若無五逆，其余諸業即于此身永盡無余，過一生已得第十住，不久便得三十七品及一切智。 
　　“善男子，是解了一切陀羅尼門，能大利益諸菩薩摩訶薩。若菩薩常念諸佛法身故，得見種種神足變化；見是化已，即得如是無漏歡喜；因歡喜故，便成如是神足變化；以神足力，則能供養如恒河沙等世界諸佛；得供養已，于諸佛所亦聽受妙法；聽受法故，即得陀羅尼三昧忍辱，便還來至此佛世界。善男子，是陀羅尼門能作如是大利益事，損滅惡業，增諸善根。” 
　　爾時，有諸菩薩白佛言：“世尊，我等于過去如一恒河沙等諸佛所，聞是陀羅尼門，聞已即得。” 
　　復有菩薩作如是言：“我等已于二恒河沙等諸佛所，聞是陀羅尼門，聞已即得。” 
　　復有菩薩作如是言：“我等已于三恒河沙等諸佛所，聞是陀羅尼門，聞已即得。” 
　　復有菩薩作如是言：“我等已于四恒河沙等諸佛所，聞是陀羅尼門，聞已即得。” 
　　復有菩薩作如是言：“我等已于五恒河沙等諸佛所，聞是陀羅尼門，聞已即得。” 
　　復有菩薩作如是言：“我等已于六恒河沙等諸佛所，聞是陀羅尼門，聞已即得。” 
　　復有菩薩作如是言：“我等已于七恒河沙等諸佛所，聞是陀羅尼門，聞已即得。” 
　　復有菩薩作如是言：“我等已于八恒河沙等諸佛所，聞是陀羅尼門，聞已即得。” 
　　復有菩薩作如是言：“我等已于九恒河沙等諸佛所，聞是陀羅尼門，聞已即得。”  
　　爾時，彌勒菩薩摩訶薩白佛言：“世尊，我于往世過十恒河沙等劫時，有大劫名善普遍。于此劫中，是娑婆世界微妙清凈，一切莊嚴。爾時，有佛出現于世，號娑羅王如來、應、正遍知、明行足、善逝、世間解、無上士、調御丈夫、天人師、佛世尊，有無量百千億那由他比丘僧，復有不可計諸菩薩摩訶薩恭敬圍繞。爾時，娑羅王佛為諸大眾說是解了一切陀羅尼門，我于爾時從彼佛所得聞是法，聞已修學，學已即得增廣具足。如是無量無邊劫中，有不可計阿僧祇佛，我于爾時隨其壽命，以諸菩薩所得種種師子游戲自在三昧，供養如是無量諸佛。我于爾時便得于此一一佛所種無量無邊不可稱計阿僧祇善根，種善根已即得無量大功德聚。以是善根故，無量諸佛與我授記，以本愿故久在生死，以待時故不成阿耨多羅三藐三菩提。世尊，唯愿如來，于今與我授佛職位，令得阿耨多羅三藐三菩提。” 
　　爾時，佛告彌勒菩薩摩訶薩：“如是，如是，如汝所說，娑羅王佛現在世時，汝已得是解了一切陀羅尼法門。彌勒，汝于過去十大劫中，若欲愿成阿耨多羅三藐三菩提者，汝于爾時尋應具足速疾成就阿耨多羅三藐三菩提，入無余涅槃。彌勒，汝久住生死以本愿故，所以不成以待時故。彌勒，我今為汝授佛職位。” 
　　爾時，世尊觀諸大眾及諸菩薩比丘、比丘尼、優婆塞、優婆夷，天、龍、夜叉、阿修羅、羅剎、乾闥婆、人非人等，作是觀已，說是章句：  
　　“帶哆浮彌　檀陀浮彌　曇摩陀浮彌　伽帝浮彌　蜜帝浮彌　般若浮彌　毗舍羅阇浮彌　缽帝三毗多浮彌　阿耨差婆浮彌　阿婆差浮彌　三摩多博差摩博差浮彌　阇帝叉裔浮彌　三杈阇毗收阇　波羅　收阇毗舍伽達舍婆帝　毗舍陀　帝羅那伽伽羅伽　三杈舍婆多　毗摩帝揄波醯羅羅伽摩阿吒杈羅　婆舍僧伽摩伊帝朱羅跋帝彌　文陀羅　陀訶羅跋帝般若浮多　訶陀伽彌多　娑圖沙槃多伊羅耶　尼羅耶　訶呼薩吒　阿牧陀牧阿　他婆帝　伽樓婆帝　帝醯那提婆阿迦那摩帝　婆迦那摩帝三彌帝毗娑婆地祎陀娑羅　祎陀婆羅　訶羅多羅拘留沙　兜樓沙賴摩羅留他　多留他　薩婆他　薩婆他遮　尼留他　提訶多　多醯頗羅　婆睺頗羅　薩婆頗羅　世吒婆提。”  
　　說是雜十二因緣解脫章句時，有六十那由他諸天見四圣諦。 
　　爾時，世尊復說章句：  
　　“帶頗嵐　阿伽頗嵐　羅羅頗嵐　阿羅頗嵐　尼羅呼羅　婆婆多驃　伊曇頗嵐　尼監頗嵐　南無陀鹽　毗浮蛾　般若遮伽　阿[少/兔]毗地遮迦　阇尼遮迦。”  
　　說是解脫章句時，有一億諸天發阿耨多羅三藐三菩提心，皆得不退轉。 
　　爾時，世尊復說章句：  
　　“波施　蘇摩都　阿[少/兔]摩都　阿拘摩都　鵄陀婆拘摩哆他　陀舍羅　毗簸跛他　伊訶世鐵多　蘇禰摩　蘇帝廁拏帝(利惠)阿路拘(光明)阿陀斗拏(大默然)。”  
　　說是解脫章句時，六萬四千諸龍發阿耨多羅三藐三菩提心，皆得不退轉。 
　　爾時，世尊復說章句：  
　　“阿叉修跋叉　修婆沙波曼陀那　阿羅住婆婆伽羅廚　迦羅茶叉　悉曇摩帝　三曼多茤　阿叉婆隸　醯吒迦路　摩訶婆隸　烏阇陀路　陀羅尼　醯伽羅叉　拘陀叉　拘婆叉　鞞路布　毗留波目佉　勢帝害哆勢帝婆隸　阿修路比那　修路波摩提。”  
　　說是解脫章句時，十二億夜叉發阿耨多羅三藐三菩提心，皆得不退轉。 
　　爾時，世尊復說章句：  
　　“阿挮　卑梨離　尼帝梯　珊帝梯　伽帝抳　那迦彌　阿藍彌　波嵐彌　阿陀彌摩陀彌　摩帝彌　珊尼訶　守隸陀　羅尼阿弗舍多薩陀　薩提婆薩那伽　薩夜叉薩訶修羅　提婆那伽　尼六帝隸婆羅尼六帝羅毗　蜜帝般若般梨跋多　末帝婆利羅毗　伽帝提帝波利婆羅　伽帝提帝羅毗　弗婆翅毗阇禰毗薩遮利畔多　阿毗陀那畔多　首羅畔陀　郅羅毗梨耶畔陀　毗多畔坻　毗娑婆禰　末伽文陀毗舍缽利劍摩　禰叉波羅呼　烏訶羅路提羅波都　阿修羅文陀那伽叉文陀　夜叉文陀　羅剎文陀　鞞提　鞞提彌　多卑多多卑　烏拏那咩　婆伽提　陀羅尼阿毗舍多提舍首陀尼　波翅輸提　耆婆輸陀尼　波翅波利羯磨帝摩帝伽帝趺帝伽那那波帝　婆羅那佛提阇耶遮加輸若陀遮迦卑夜。”  
　　說是解脫章句已，五萬六千阿修羅發阿耨多羅三藐三菩提心，皆得不退轉。 
　　爾時，世尊告無所畏平等地菩薩摩訶薩言：“善男子，諸佛世尊出世甚難，演布是法乃復倍難。是法乃是戒、定、慧、解脫、解脫知見之所熏修。善男子，如是章句能令菩薩威德成就。善男子，如來本行菩薩道時，以布施、持戒、忍辱、精進、禪定、智慧攝是章句，供養恭敬無量無邊百千萬億諸佛世尊，于諸佛所或行布施，或修梵行清凈持戒，或勤精進，或修忍辱，或入三昧，或修習慧，種種修集純善凈業，是故我今得無上智。善男子，我昔于無量阿僧祇億那由他劫修菩薩道時，身常遠離妄語、兩舌、惡口、綺語，是故我今得是舌相。善男子，以是因緣故，諸佛世尊所說真實，無有虛妄。” 
　　爾時，世尊示現種種神足變化；作變化已，入遍一切功德三昧；入是三昧已，出廣長舌遍覆面門，從其舌根放六十億光明。其光微妙遍照三千大千世界，地獄、餓鬼、畜生、天、人皆蒙其光。地獄眾生身熾然者，以蒙光故，于須臾間得清涼樂。是諸眾生即于其前，各有化佛三十二相、八十種好莊嚴其身。爾時，眾生以見佛故皆得快樂，各作是念：“蒙是人恩，令我得樂。”于化佛所心得歡喜，叉手恭敬。 
　　爾時，佛告彼諸眾生：“汝今稱南無佛！南無法！南無僧！以是緣故常得快樂。” 
　　是諸眾生長跪叉手，前受佛教，而作是言：“南無佛！南無法！南無僧！” 
　　是諸眾生以是善根因緣故，于此命終，或生天上，或生人中。若有眾生在寒凍地獄，是時尋有柔軟暖風來觸其身，乃至生天人中亦復如是。餓鬼眾生為饑渴所逼，蒙佛光故，除饑渴惱受于快樂。亦各于前有一化佛，三十二相、八十種好莊嚴其身，以見佛故皆得快樂，各作是念：“蒙是人恩，令我得樂。”于化佛所心得歡喜，叉手恭敬。 
　　爾時，世尊令彼眾生得見宿命罪業因緣，尋自悔責，以是善根于中命終生天人中，畜生眾生亦復如是。 
　　爾時，世尊為諸天人示宿世因緣故，有無量無邊眾生來至佛所，頭面作禮，卻坐一面聽受妙法。 
　　爾時，有不可計諸天及人發阿耨多羅三藐三菩提心，無數菩薩摩訶薩得陀羅尼三昧忍辱。  
悲華經卷第二 大施品第三之一  
　　爾時，會中有菩薩摩訶薩，名曰寂意，瞻睹如來種種神化已，白佛言：“世尊，何因緣故，其余諸佛所有世界，清凈微妙種種莊嚴，離于五濁，無諸穢惡，其中純有諸大菩薩，成就種種無量功德受諸快樂？其土乃至無有聲聞、辟支佛名，何況當有二乘之實？今我世尊，何因何緣，處斯穢惡不凈世界，命濁、劫濁、眾生濁、見濁、煩惱濁，于是五濁惡世之中，成阿耨多羅三藐三菩提，在四眾中說三乘法？以何緣故，不取如是清凈世界，而不遠離五濁惡世？” 
　　佛告寂意菩薩：“善男子，菩薩摩訶薩以本愿故取凈妙國，亦以愿故取不凈土。何以故？善男子，菩薩摩訶薩成就大悲故，取斯弊惡不凈土耳！是故吾以本愿，處此不凈穢惡世界，成阿耨多羅三藐三菩提。善男子，汝今諦聽，善思念之，善受善持，吾今當說。”時諸菩薩受教而聽。 
　　佛告寂意菩薩：“善男子，我于往昔過恒河沙等阿僧祇劫，此佛世界名刪提嵐，是時大劫名曰善持。于彼劫中，有轉輪圣王名無諍念，主四天下。有一大臣名曰寶海，是梵志種，善知占相，時生一子，有三十二相瓔珞其身，八十種好次第莊嚴，以百福德成就一相，常光一尋，其身圓足如尼拘盧樹，諦觀一相無有厭足。當其生時，有百千諸天來共供養，因為作字號曰寶藏。其后長大，剃除須發，法服出家，成阿耨多羅三藐三菩提，還號寶藏如來、應供、正遍知、明行足、善逝、世間解、無上士、調御丈夫、天人師、佛世尊，即轉法輪令百千無量億那由他諸眾生等，得生人天，或得解脫。如是利益諸天人已，與百千億那由他聲聞大眾恭敬圍繞，次第游行城邑聚落，漸到一城名安周羅，即是圣王所治之處。去城不遠，有一園林名曰閻浮，爾時如來與百千無量億那由他聲聞大眾止頓此林。時轉輪王聞寶藏佛與百千無量億那由他大聲聞眾，次第游行至閻浮林，爾時圣王便作是念：‘我今當往至于佛所，禮拜圍繞，供養恭敬，尊重贊嘆。’作是念已，即便自以圣王神力，與無量大眾前后圍繞，出安周羅城向閻浮林，既至林外如法下車，步至佛所；到佛所已，頭面禮足，右繞三匝，卻坐一面。 
　　“善男子，爾時寶藏多陀阿伽度阿羅呵三藐三佛陀，即為圣王說于正法，以種種方便示教利喜，說是法已默然而止。時轉輪王便從坐起，長跪叉手，前白佛言：‘唯愿如來及諸圣眾，于三月中受我供養衣被、飲食、臥具、湯藥。’善男子，彼時如來默然許之。時王即知佛已許可，頭面作禮，繞佛三匝，歡喜而去。時轉輪王告諸小王、大臣、人民及其眷屬，作如是言：‘汝等知不？我今已請寶藏如來及其大眾，終竟三月奉諸所安。自我所用愛重之物，諸供養具、僮使仆從，我今悉舍以奉施佛及諸圣眾。汝等今者亦當如是，舍所重物，諸供養具、僮使仆從，以奉施佛及諸圣眾。’諸人聞已，即便受教，歡喜奉行。時主寶臣于閻浮林中以純金為地，于其地上作七寶樓。其樓四門，七寶所成。七寶行樹，其樹皆懸寶衣、瓔珞、種種真珠、妙好寶蓋及諸寶器以用莊嚴。復有諸香妙寶華果以莊校樹，散種種華。綩綖繒纊以為敷具，懸諸繒幡。圣王金輪于樓觀前懸處虛空去地七尺，令白象寶在如來后持七寶樹。其樹復有真珠、繒帛、種種瓔珞以用莊校。其上復有七寶妙蓋，使玉女寶于如來前，磨牛頭栴檀及黑沉水用散佛上。以摩尼珠寶置于佛前，寶珠、金輪二光微妙，常明遍滿閻浮檀林晝夜無異。寶藏如來常身光明微妙清凈，遍滿三千大千世界。以牛頭栴檀為一一聲聞作諸床榻，一一床邊牛頭栴檀以為機蹬，一一座后有白象寶持七寶樹種種莊嚴亦如如來，一一座前有玉女寶磨牛頭栴檀及黑沉水散以供養，于一一聲聞座前各各安置摩尼寶珠。其園林中作種種伎樂，其園外邊有四兵寶周匝圍繞。 
　　“善男子，是轉輪王清旦出城向于佛所，既至林外，如法下車，步至佛所。至佛所已，頭面禮足，右繞三匝，自行澡水，手自斟酌上妙肴饌佛及大眾，飲食已訖，舍缽漱口。時轉輪王手執寶扇，以扇如來及一一聲聞。時王千子及八萬四千諸小王等，悉皆供養一一聲聞，如轉輪王供養世尊。尋于食后，有百千無量億那由他眾生入閻浮林，于如來所聽受正法。爾時，虛空中有百千無量億那由他諸天，散諸天華，作天伎樂，以供養佛。是時，虛空中有天衣、瓔珞、種種寶蓋而自回轉。復有四萬青衣夜叉，于栴檀林取牛頭栴檀，為佛大眾燃火熟食。時轉輪王其夜于佛及大眾前，燃百千無量億那由他燈。善男子，時轉輪王頂戴一燈，肩荷二燈，左右手中執持四燈，其二膝上各置一燈，兩足趺上亦各一燈，如是竟夜供養如來。佛神力故，身心快樂，無有疲極，譬如比丘入第三禪，轉輪圣王所受快樂亦復如是，如是供養終竟三月。時王千子及八萬四千諸小王等，百千無量億那由他眾，亦以妙食供養一一諸聲聞等，亦如圣王所食肴饌亦滿三月。其玉女寶亦以種種華香供養，如轉輪王供養于佛，等無差別。其余眾生華香供養，亦如玉女供養聲聞，無有異也。 
　　“善男子，時轉輪王過三月已，以主藏寶臣貢上如來，閻浮檀金作龍頭瓔八萬四千，上金輪寶、白象、紺馬、摩尼珠寶、妙好火珠、主藏臣寶、主四兵寶，諸小王等安周羅城諸小城邑七寶衣樹、妙寶華聚、種種寶蓋，轉輪圣王所著妙衣、種種華鬘、上妙瓔珞、七寶妙車、種種寶床、七寶頭目、校絡寶網、閻浮金鎖、寶真珠貫、上妙履屣、綩綖茵蓐、微妙機蹬、七寶器物、鐘鼓伎樂、寶鈴珂貝、園林幢幡、寶灌燈燭、七寶鳥獸、雜廁妙扇種種諸藥，如是等物各八萬四千，以用奉施佛及圣眾。作是施已，白佛言：‘世尊，我國多事，有諸不及，今我悔過。唯愿如來久住此園，復當令我數得往來，禮拜圍繞，恭敬供養，尊重贊嘆。’彼王諸子在佛前坐，一一王子復各請佛及比丘僧：‘終竟三月奉諸所安，唯愿許可。’爾時，如來默然許之。時轉輪王已知如來受諸子請，頭面禮佛及比丘僧，右繞三匝，歡喜而去。 
　　“善男子，時王千子第一太子，名曰不眴，終竟三月供養如來及比丘僧，奉諸所安一如圣王。時轉輪王日至佛所，瞻睹尊顏及比丘僧聽受妙法。善男子，爾時大臣寶海梵志，周遍到于閻浮提內男子、女人、童男、童女一切人所，乞求所須。爾時，梵志先要施主：‘汝今若能歸依三寶，發阿耨多羅三藐三菩提心者，然后乃當受汝所施。’時閻浮提一切眾生，其中乃至無有一人不從梵志受三歸依發阿耨多羅三藐三菩提心者。既令諸人受教誡已，即便受其所施之物。爾時，梵志令百千億無量眾生住三福處，及發阿耨多羅三藐三菩提心。太子不眴供養如來及比丘僧竟三月已，所奉噠嚫，八萬四千金龍頭瓔，唯無圣王金輪、白象、紺馬、玉女、藏臣、主兵、摩尼寶珠；其余所有金輪、象、馬、妙好火珠、童男童女、七寶衣樹、七寶華聚、種種寶蓋、微妙衣服、種種華鬘、上好瓔珞、七寶妙車、種種寶床、七寶頭目、校絡寶網、閻浮金鎖、寶真珠貫、上妙履屣、綩綖茵蓐、微妙機蹬、七寶器物、鐘鼓伎樂、寶鈴珂貝、園林幢幡、寶灌燈燭、七寶鳥獸、雜廁妙扇種種諸藥，如是等物各八萬四千，以奉獻佛及比丘僧。作是施已，白佛言：‘世尊，所有不及，今日悔過。’時第二王子名曰尼摩，終竟三月供養如來及比丘僧，如不眴太子所奉噠嚫，如上所說。第三王子名曰王眾，第四王子名能加羅，第五王子名無所畏，第六王子名曰虛空，第七王子名曰善臂，第八王子名曰泯圖，第九王子名曰蜜蘇，第十王子名曰濡心，十一王子名瞢伽奴，十二王子名摩樗滿，十三王子名摩奴摸，十四王子名摩嗟粗滿，十五王子名摩阇奴，十六王子名曰無垢，十七王子名阿阇滿，十八王子名曰無缺，十九王子名曰義云，二十王子名曰因陀羅，二十一名尼婆盧，二十二名尼伽珠，二十三名曰月念，二十四名曰日念，二十五名曰王念，二十六名金剛念，二十七名忍辱念，二十八名曰住念，二十九名曰遠念，三十名曰寶念，三十一名羅睺，三十二名羅睺力，三十三名羅睺質多羅，三十四名羅摩質多羅，三十五名曰國財，三十六名曰欲轉，三十七名蘭陀滿，三十八名羅剎盧蘇，三十九名羅耶輸，四十名炎摩，四十一名夜婆滿，四十二名夜阇盧，四十三名夜磨區，四十四名夜墮珠，四十五名夜頗奴，四十六名夜娑奴，四十七名南摩珠帝，四十八名阿藍遮奴，如是等圣王千子，各各三月供養如來及比丘僧，一切所須衣服、飲食、臥具、醫藥，亦復皆如第一太子所奉噠嚫，種種之物亦復各各八萬四千。因其所施各各發心，或愿忉利天王，或求梵王，或求魔王，或求轉輪圣王，或愿大富，或求聲聞。是諸王子，其中乃至尚無一人求于緣覺，況求大乘？時轉輪王因布施故，而復還求轉輪王位。是時圣王及其千子，如是供養滿二百五十歲，各各向佛及比丘僧悔諸不及。 
　　“善男子，時寶海梵志尋往佛所，而白佛言：‘唯愿如來及比丘僧，滿七歲中受我供養衣服、飲食、臥具、醫藥。’爾時，如來默然許可，受梵志請。善男子，爾時梵志供養如來及比丘僧所須之物，亦如圣王之所供養。善男子，寶海梵志復于后時，作如是念：‘我今已令百千億那由他眾生，發阿耨多羅三藐三菩提心。然我不知轉輪圣王所愿何等，為愿人王、天王、聲聞、緣覺？為求阿耨多羅三藐三菩提？若我來世必成阿耨多羅三藐三菩提，度未度者，解未解者，未離生老病死憂悲苦惱悉令得離，未滅度者令得滅度，定如是者，我于夜臥，當有諸天、魔、梵、諸龍及夜叉等，諸佛世尊、聲聞、沙門、婆羅門等，為我現夢說此圣王之所志求，為求人王，為求天王，為求聲聞、辟支佛乘、阿耨多羅三藐三菩提耶？’ 
　　“善男子，時寶海梵志于睡眠中見有光明，因此光故，即見十方如恒河沙等諸世界中在在處處諸佛世尊，彼諸世尊各各遙以微妙好華與此梵志。其華臺中見日輪像，于日輪上各各悉有七寶妙蓋，一一日輪各各皆出六十億光，是諸光明皆悉來入梵志口中。自見其身滿千由旬，凈無垢穢譬如明鏡。見其腹內有六十億那由他百千菩薩，在蓮華上結跏趺坐三昧正受。復見日鬘圍繞其身，于諸華中出諸伎樂踰于天樂。善男子，爾時梵志又見其王血污其身，四方馳走，面首似豬，啖種種蟲；既啖蟲已，坐伊蘭樹下，有無量眾生來食其身，唯有骨鎖；舍骨鎖已，數數受身亦復如是。于是復見諸王子等，或作豬面，或作象面，或水牛面，或師子面，或狐狼豹面，或獼猴面，以血污身，亦各皆啖無量眾生，坐伊蘭樹下。復有無量眾生來食其身，乃至骨鎖；離骨鎖已，數數受身亦復如是。或見王子，須曼那華以作瓔珞，載小弊車，駕以水牛，從不正道南向馳走。復見四天大王、釋提桓因、大梵天王來至其所，告梵志言：‘汝今四邊所有蓮華，應先取一華與轉輪王，一一王子各與一華，其余諸華與諸小王，次與汝子并及余人。’梵志得聞如是語已，即如其言，悉取賦之。如是夢已，忽然而寤，從臥起坐，憶念夢中所見諸事，尋時得知轉輪圣王所愿卑下，愛樂生死，貪著世樂。‘我今復知諸王子中，或有所愿卑小下劣。以諸王子有發心求聲聞乘者故，我夢見須曼那華以作瓔珞，載水牛車，于不正道南向馳走。我何緣故，昨夜夢中見大光明，及見十方無量世界在在處處諸佛世尊？以我先教閻浮提內無量眾生，悉令安住三福處故，是故于夢得見光明及見十方無量世界在在處處諸佛世尊。以我教敕閻浮提內一切眾生發阿耨多羅三藐三菩提心，請寶藏佛及比丘僧，足滿七歲奉諸所安，是以夢中見十方諸佛與我蓮華。以我發阿耨多羅三藐三菩提心故，是以夢見十方諸佛與我寶蓋。如我所見蓮華臺中見日輪像，有無量光明入我口中，及見大身滿千由旬，七寶蓋上以日為飾，及見腹中有六十億百千菩薩，在蓮華上結跏趺坐三昧正受，時梵天王所可教敕賦諸蓮華，如是等夢非我所解，唯有如來乃能解之。我今當往至世尊所，問其所以，何因緣故見是諸事？’ 
　　“善男子，爾時寶海梵志過夜清旦，即至佛所，飲食以辦，自行澡水，手自斟酌上妙肴饌，食已行水收舉缽訖，即于一面坐卑小床欲聽妙法。爾時，圣王及其千子無量無邊百千大眾，出安周羅城，恭敬圍繞向閻浮園。到園外已，如法下車，步至佛所，頭面禮佛及比丘僧，在佛前坐，為欲聽法。爾時，梵志如夢中所見具向佛說。佛告梵志：‘汝夢所見有大光明，十方無量如恒河沙等諸世界中，在在處處諸佛世尊與汝蓮華，于華臺中有日輪像大光入口；以汝先于二百五十年中，教閻浮提內無量眾生令住三福處，復令無量眾生發阿耨多羅三藐三菩提心，于今復作如是大施供養如來及比丘僧，以是故十方諸佛授汝阿耨多羅三藐三菩提記。十方如恒河沙等諸佛世尊現在說法，與汝蓮華，銀莖、金葉、琉璃為須、瑪瑙為茸，蓮華臺中有日輪像，如是等事皆是汝之受記相貌。梵志，汝夢所見十方如恒河沙等諸世界中，在在處處諸佛世尊現在說法，彼諸世尊所可與汝七寶妙蓋，蓋上莊飾至梵天者；汝于來世，當于夜分成阿耨多羅三藐三菩提，即于其夜有大名稱，遍滿十方如恒河沙等諸世界中上至梵天，當得無見頂相無能過者，即是汝之成道初相。汝夢見大身，又見日鬘而自圍繞者；汝于來世成阿耨多羅三藐三菩提已，汝先所可于閻浮提內教無量眾生，令發阿耨多羅三藐三菩提心者，亦當同時于十方如微塵等世界之中成阿耨多羅三藐三菩提，亦皆各各發此贊言：“我于往昔為寶海梵志之所勸化，發阿耨多羅三藐三菩提心，是故我等今日悉成阿耨多羅三藐三菩提。某甲世尊，即是我之真善知識。”爾時，諸佛各各自遣諸大菩薩為供養汝故，諸菩薩等以先所得已佛世界種種自在師子游戲神足變化而以供養。爾時，諸菩薩種種供養已，于彼聽法得陀羅尼三昧忍辱。是諸菩薩聽受法已各還本土，向佛世尊稱說汝國所有諸事。梵志，如是夢事，皆是汝之成道相貌。梵志，汝所夢見于其腹內有無量億諸大菩薩，在蓮華上結跏趺坐三昧正受者；汝于來世成阿耨多羅三藐三菩提已，復當勸化無量億萬百千眾生，令不退于阿耨多羅三藐三菩提。汝入無上般涅槃已，其后未來之世，當有十方世界無量諸佛法王世尊，亦當稱汝名字，作如是言：“過去微塵數等大劫有某甲佛，是佛世尊勸化我等安住于阿耨多羅三藐三菩提令不退轉，是故我等今成阿耨多羅三藐三菩提作正法王。”梵志，如是等夢，皆是汝之成道相貌。梵志，汝夢所見人形豬面，乃至獼猴面，以血污身，啖種種蟲已，坐伊蘭樹下，無量眾生唼食其身，乃至骨瑣，離骨瑣已數數受身者；有諸癡人住三福處，所謂布施、調伏、善攝身口，如是人等當生魔天有退沒苦，若生人中受生老病死憂悲苦惱、愛別離苦、怨憎會苦、所求不得苦，生餓鬼中受饑渴苦，生畜生中無明黑闇有斷頭苦，生地獄中受種種苦。欲得遠離如是諸苦，是故安住修三福處，愿求天王、轉輪圣王，或欲主領一四天下乃至主領四四天下，如是癡人食一切眾生，是眾生等復當還食如是癡人，如是展轉行于生死不可得量。梵志，如是夢者，即是久受生死之相貌也。梵志，汝夢所見有諸人等，須曼那華以作瓔珞，載小弊車，駕以水牛，于不正道南向馳走。梵志，即是安住于三福事，能自調伏令得寂靜，向聲聞乘者之相貌也。’ 
　　“善男子，爾時寶海梵志白轉輪王言：‘大王當知，人身難得，王今已得成就無難。諸佛世尊出世甚難過優曇華，調善欲心及作善愿乃復甚難。大王，今者若愿天人即是苦本，若欲得主一四天下及二三四，亦是苦本輪轉生死。大王，若生人天，皆是無常、無決定相猶如疾風，其人貪著樂于五欲心不厭足，猶如小兒見水中月。若有愿求在天人中受放逸樂，其人數數墮于地獄受無量苦，若生人中受愛別離苦、怨憎會苦，若生天上有退沒苦，當復數數有受胎苦，復有種種互相食啖奪命之苦，癡如嬰兒心不知厭。何以故？離善知識故，不作善愿故，不行精進故，應得者不得故，應解者不解故，應證者不證故，癡如嬰兒無所識別。唯菩提心能離諸苦，無有遺余而反生厭，世間生死數數受苦而更甘樂，遂令諸苦轉復增長。大王，今當思惟生死有如是等種種諸苦。大王，今者已供養佛，已種善根，是故于三寶中應生深信。大王當知，先所供養佛世尊者，即是來世大富之因；愛護禁戒，即是來世人天中因；今者聽法，即是來世智慧因也。大王，今者已得成就如是等事，應發阿耨多羅三藐三菩提心。’時王答言：‘梵志，我今不用如是菩提，我心今者愛樂生死，以是緣故，布施、持戒、聽受妙法。梵志，無上菩提甚深難得。’是時，梵志復白大王：‘是道清凈，應當一心具足愿求。是道無濁，心清凈故；是道正直，無諂曲故；是道鮮白，離煩惱故；是道廣大，無障礙故；是道含受，多思惟故；是道無畏，不行諸惡故；是道大富，行檀波羅蜜故；是道清凈，行尸羅波羅蜜故；是道無我，行羼提波羅蜜故；是道不住，行毗梨耶波羅蜜故；是道不亂，行禪波羅蜜故；是道善擇，行般若波羅蜜故；是道乃是真實智慧之所至處，行大慈故；是道不退，行大悲故；是道歡喜，行大喜故；是道堅牢，行大舍故；是道無刺棘，常遠離欲恚惱覺故；是道安隱，心無障礙故；是道無賊，分別色聲香味觸故；是道壞魔，善分別陰、入、界故；是道離魔，斷諸結故；是道妙勝，離聲聞、緣覺所思惟故；是道遍滿，一切諸佛所受持故；是道珍寶，一切智慧故；是道明凈，智慧光明無障礙故；是道善說，為善知識之所護故；是道平等，斷愛憎故；是道無塵，離恚穢忿怒故；是道善趣，離一切不善故。大王，是道如是能到安樂之處乃至涅槃，是故應發阿耨多羅三藐三菩提心。’爾時，轉輪圣王答大臣言：‘梵志，今者如來出現于世，壽八萬歲，其命有限，不能悉與一切眾生，斷諸惡業令種善根，種善根已安置圣果，或得陀羅尼三昧忍辱，或得菩薩勝妙善根，諸佛授記得阿耨多羅三藐三菩提，或少善根于天人中受諸快樂。是諸眾生各各自受善不善報。梵志，于眾生中乃至一人無善根者，如來不能說斷苦法。如來世尊雖為福田，若無善根，不能令斷諸苦惱法。梵志，我今發阿耨多羅三藐三菩提心，我行菩薩道時修集大乘，入于不可思議法門，教化眾生而作佛事，終不愿于五濁之世穢惡國土發菩提心。我今行菩薩道，愿成阿耨多羅三藐三菩提時，世界眾生無諸苦惱。若我得如是佛剎者，爾乃當成阿耨多羅三藐三菩提。’ 
　　“善男子，爾時寶藏多陀阿伽度阿羅呵三藐三佛陀即入三昧，其三昧名見種種莊嚴；入三昧已，作神足變化放大光明。以三昧力故，現十方世界一一方面，各千佛剎微塵數等諸佛世界種種莊嚴：或有世界，佛已涅槃；或有世界，佛始涅槃；或有世界，其中菩薩始坐道場菩提樹下降伏魔怨；或有世界，佛始成道便轉法輪；或有世界，佛久成道方轉法輪；或有世界，純諸菩薩摩訶薩等遍滿其國，無有聲聞、緣覺之名；或有世界，佛說聲聞、辟支佛乘；或有世界，無佛、菩薩、聲聞、緣覺；或有世界，五濁弊惡；或有世界，清凈微妙，無諸濁惡；或有世界，卑陋不凈；或有世界，嚴凈妙好；或有世界，壽命無量；或有世界，壽命短促；或有世界，有大火災；或有世界，有大水災；或有世界，有大風災；或有世界，劫始欲成；或有世界，成就以竟。有如是等無量世界，微妙光明悉皆遍照令得顯現。爾時，大眾悉見如是等無量清凈諸佛世界種種莊嚴。時寶海梵志白轉輪王：‘大王，今者已得見此諸佛世界種種莊嚴，是故今應發阿耨多羅三藐三菩提心，隨意欲求何等佛土？’ 
　　“善男子，時轉輪王向佛叉手，而白佛言：‘世尊，諸菩薩等以何業故取清凈世界？以何業故取不凈世界？以何業故壽命無量？以何業故壽命短促？’佛告圣王：‘大王當知，諸菩薩等以愿力故，取清凈土，離五濁惡；復有菩薩以愿力故，求五濁惡。’爾時，圣王前白佛言：‘世尊，我今還城于閑靜處，專心思惟當作誓愿。我如所見佛土相貌，離五濁惡，愿求清凈莊嚴世界。’佛告圣王：‘宜知是時。’善男子，時轉輪王頭面禮佛及比丘僧，右繞三匝，即退而去。便還入城，到所住處自宮殿中，在一屏處，一心端坐，思惟修集種種莊嚴己佛世界。 
　　“善男子，時寶海梵志，次白太子不眴：‘善男子，汝今亦當發于阿耨多羅三藐三菩提心。如汝所行三福處者，所謂布施、調伏、善攝身口，及余所行清凈善業，盡應和合回向阿耨多羅三藐三菩提。’爾時，太子作如是言：‘我今先應還至宮殿，在一屏處端坐思惟。若我必能發阿耨多羅三藐三菩提心者，我當還來至于佛所，當于佛前畢定發心，愿取種種凈妙佛土。’爾時，太子頭面禮佛及比丘僧，右繞三匝，即還而去。至本宮殿，在一屏處，一心端坐，思惟修集種種莊嚴己佛世界。 
　　“善男子，爾時梵志，復白第二王子，作如是言：‘善男子，汝今當發阿耨多羅三藐三菩提心。’如是圣王千子，皆悉教化令發阿耨多羅三藐三菩提心。爾時，梵志復教化八萬四千諸小王等，及余九萬二千億眾生，令發阿耨多羅三藐三菩提心。一切大眾皆作是言：‘梵志，我等今當各各還至所住之處，在一靜處，一心端坐，思惟修集種種莊嚴己佛世界。’如是大眾一心寂靜，于七歲中，各各于己本所住處，一心端坐，思惟修集種種莊嚴己佛世界。 
　　“善男子，寶海梵志復于后時作如是念：‘今我教化無量百千億那由他眾生，令發阿耨多羅三藐三菩提心。我今已請佛及大眾，于七歲中奉諸所安。若我當來必成阿耨多羅三藐三菩提，所愿成就者，我當勸喻天、龍、鬼神、阿修羅、乾闥婆、緊那羅、摩睺羅伽、夜叉、羅剎、拘辦荼等，令其供養如是大眾。’善男子，爾時梵志即念毗沙門天王。善男子，爾時天王即知梵志心之所念，與百千億無量夜叉，恭敬圍繞至梵志所。尋于其夜在梵志前，作如是言：‘梵志，欲何教敕？’梵志問言：‘汝是誰耶？’毗沙門言：‘梵志，汝頗曾聞毗沙門王不？即我身是。欲何所敕？’時梵志言：‘善來！大王，我今供養如是大眾，汝可助我共供養之。’毗沙門王言：‘敬如所敕，隨意所須。’梵志復言：‘大王，若能隨我意者，令諸夜叉發阿耨多羅三藐三菩提心。復當宣告諸夜叉等，欲得福者，欲得阿耨多羅三藐三菩提者，可渡大海，日日往取牛頭栴檀及以沉水，并諸余香、種種諸華，持來至此，亦當如我日日供養佛及眾僧。’爾時，天王聞是語已，還至住處，擊鼓集會夜叉、羅剎，唱如是言：‘卿等知不？此閻浮提有轉輪圣王名無諍念，有梵志名曰寶海，即是圣王之大臣也，終竟七歲請佛及僧奉諸所安。卿等，于此福德應生隨喜，生隨喜已，以是善根發心回向阿耨多羅三藐三菩提。’善男子，爾時有百千無量億那由他夜叉等，叉手合掌，作如是言：‘若寶海梵志，于七歲中供養如來及比丘僧，奉諸所安善根福報，我等隨喜。以是隨喜善根故，令我等成阿耨多羅三藐三菩提。’爾時，天王復作是言：‘卿等，諦聽欲得福德及善根者，便可日日渡于大海，為彼梵志取牛頭栴檀及以沉水，熟食飯佛及比丘僧。’時有九萬二千夜叉同時發言：‘天王，我等今者于七歲中，常當取是牛頭栴檀及以沉水與彼梵志，熟食飯佛及比丘僧。’復有四萬六千夜叉亦同聲言：‘我等當取微妙諸香與彼梵志，供養如來及比丘僧。’復有五萬二千諸夜叉等，亦各同聲作如是言：‘我等當取種種妙華與彼梵志，供養如來及比丘僧。’復有二萬諸夜叉等亦同聲言：‘我等當取諸味之精與彼梵志，調和飲食以供養佛及比丘僧。’爾時，復有七萬夜叉亦同聲言：‘我等當往與作飲食，供養如來及比丘僧。’ 
　　“善男子，爾時梵志復作是念：‘次當勸喻毗樓勒叉天王、毗樓羅叉天王、提頭賴吒天王。’作是念已，爾時三王即知其念，往梵志所，乃至還所住處。毗樓勒叉與百千億那由他拘辦荼等，毗樓羅叉天王與百千無量億那由他諸龍，提頭賴吒與百千無量億那由他諸乾闥婆，乃至發阿耨多羅三藐三菩提心亦如是。善男子，爾時梵志即復念于第二天下四天大王，彼四天王以佛力故，至梵志所，作如是言：‘梵志，今者欲何所敕？’梵志答言：‘我今勸汝與諸眷屬發阿耨多羅三藐三菩提心。’四天王言：‘敬如所敕。’即各還至所住之處，與諸眷屬悉共發于阿耨多羅三藐三菩提心。如是乃至三千大千世界百億毗沙門王發阿耨多羅三藐三菩提心，百億毗樓勒叉天王、百億毗樓羅叉、百億提頭賴吒，各各自與所有眷屬，亦復如是發阿耨多羅三藐三菩提心。 
　　“善男子，爾時梵志復作是念：‘若我未來必成阿耨多羅三藐三菩提，所愿成就得己利者，當令一切諸天皆使得此福德之分，亦勸使發阿耨多羅三藐三菩提心。若我來世以是善根必成阿耨多羅三藐三菩提者，忉利天王當來至此與我相見，夜摩天子、兜術天子、化樂天子、他化自在天子亦當來此與我相見。’善男子，爾時梵志作是念已，忉利天王、夜摩天王、兜術天王、化樂天王、他化自在天王，悉皆來此，與梵志相見，作如是言：‘梵志，今者欲何所敕？’梵志答言：‘汝是誰也？’時五天王各稱姓名，復言：‘梵志，欲何所敕？不須在此大會使耶？’梵志答言：‘天王當知，汝等天上所有妙寶臺殿樓閣，有諸寶樹及諸衣樹、香樹、華樹、果蓏之樹，天衣、天座、綩綖茵蓐、上妙寶器及以瓔珞，天幢、天蓋、諸繒幡等種種莊嚴，諸天所有種種伎樂，汝等可以如此之物，種種莊嚴此閻浮園，供養于佛及比丘僧。’時五天王作如是言：‘敬如所敕。’時諸天王各各還至所住之處，忉利天王告毗樓勒天子，夜摩天王告阿荼滿天子，兜術天王告路醯天子，化樂天王告拘陀羅天子，他化自在天王告難陀天子，各作是言：‘卿今當下閻浮提界，以此所有種種莊嚴彼閻浮園，懸諸瓔珞，敷種種座，如諸天王種種莊嚴；為如來故作寶高樓，當使如此忉利天上所有寶樓。’是諸天子聞是教已，即下來至閻浮提中，尋于其夜種種莊嚴是閻浮園，以諸寶樹乃至天幡而莊校之；為如來故作七寶樓，如忉利天所有寶樓。是五天子持諸寶物，種種莊嚴閻浮提園已，尋還天上，各白其王：‘大王當知，我等已往莊校彼園，所有之物如此無異；為如來故作七寶樓，如忉利天所有寶樓等無差別。’ 
　　“善男子，時忉利天王、夜摩天王、兜術天王、化樂天王、他化自在天王，即便來至閻浮提中，到梵志所，作如是言：‘梵志，我今已為佛及眾僧莊校此園。更何所敕，愿便說之。’梵志答言：‘汝等各各自于境界，有自在力可集諸天。汝持我言：“閻浮提內，有大梵志名曰寶海，于七歲中請佛世尊及無量僧奉諸所安。卿等，今者于此福德應生隨喜，生隨喜已，發心回向阿耨多羅三藐三菩提。是故應往佛所，見佛世尊及比丘僧，供養所須，聽受妙法。”’時五天王，從梵志所聞是言已，各各自還至所住處。爾時，忉利天王釋提桓因，即集諸天而告之曰：‘卿等當知，閻浮提內，有轉輪圣王名無諍念，有大梵志名曰寶海，即其圣王之大臣也，請佛世尊及無量億僧，終竟七歲奉諸所安。我已先為佛比丘僧，取諸寶物種種莊嚴彼閻浮園。卿等，以是善根因緣生隨喜心，生隨喜已，發心回向阿耨多羅三藐三菩提，亦令梵志得如所愿。’善男子，爾時百千無量億那由他忉利天子，恭敬叉手作如是言：‘我等今者于是善根生隨喜心，以是隨喜故，令我等一切得成阿耨多羅三藐三菩提。’夜摩天王、兜術天王、化樂天王、他化自在天王，如是等各集諸天而告之曰：‘卿等當知，閻浮提內，有轉輪圣王名無諍念，有大梵志名曰寶海，即其圣王之大臣也，請佛世尊及無量億僧，終竟七歲奉諸所安。我已先為佛比丘僧，取諸寶物種種莊校彼閻浮園。卿等，以是善根因緣故應生隨喜，生隨喜已，發心回向阿耨多羅三藐三菩提，當令梵志得如所愿。’善男子，爾時四天各有百千無量億那由他天子，恭敬叉手，作如是言：‘我等今者，于是善根生隨喜心，以是隨喜故，令我等一切皆得成阿耨多羅三藐三菩提。’爾時，五王各各告言：‘卿等，今當至閻浮提，見寶藏佛及比丘僧，禮拜圍繞，恭敬供養，尊重贊嘆。’善男子，時五天王各各于夜，一一將諸天子、天女、童男、童女及余眷屬百千億那由他眾，前后圍繞來至佛所，頂禮佛足及比丘僧，從佛聽法至明清旦，遷住虛空以種種天華，優缽羅華、缽頭摩華、拘物頭華、分陀利華、須曼那華、婆尸師華、阿提目多伽占婆伽華、曼陀羅華、摩訶曼陀羅華，以散大會如雨而下，并鼓天樂而以供養。 
　　“善男子，爾時寶海梵志復作是念：‘若我當來必成阿耨多羅三藐三菩提，所愿成就得己利者，復當教化諸阿修羅，悉令發于阿耨多羅三藐三菩提心。’善男子，爾時梵志作是念已，有五阿修羅王到梵志所，乃至百千無量億那由他阿修羅男子、女人、童男、童女，如梵志教發阿耨多羅三藐三菩提心，至于佛所聽受妙法。 
　　“善男子，爾時寶海梵志復作是念：‘若我當來必成阿耨多羅三藐三菩提，所愿成就得己利者，復當教化天魔波旬，令發阿耨多羅三藐三菩提心。’善男子，時魔波旬即知梵志心之所念，尋與百千無量億那由他男子、女人、童男、童女，至梵志所敬如教敕，發阿耨多羅三藐三菩提心，乃至聽法亦復如是。”  
悲華經卷第三 大施品第三之二  
　　佛復告寂意：“善男子，爾時梵志復作是念：‘若我當來成阿耨多羅三藐三菩提，所愿成就得己利者，次當教化大梵天王，發阿耨多羅三藐三菩提心。’時梵天王即知梵志心之所念，到梵志所，作如是言：‘欲何所敕？’梵志問言：‘汝是誰也？’梵王報言：‘我是大梵天王。’梵志答言：‘善來！天王，可還天上集會諸天，汝持我言：“閻浮提內，有大梵志名曰寶海，于七歲中請佛世尊及無量僧奉諸所安。卿等，今者于此福德應生隨喜，生隨喜已，發心回向阿耨多羅三藐三菩提。”’爾時，梵王聞是教已，尋還天上聚集諸梵，而告之言：‘卿等當知，閻浮提內，有轉輪圣王名無諍念，有大梵志名曰寶海，即其圣王之大臣也，請佛世尊及無量僧，終竟七歲奉諸所安。卿等，以是善根應生隨喜，生隨喜已，發心回向阿耨多羅三藐三菩提，當令寶海得如所愿。’善男子，爾時百千無量億那由他諸梵天子，恭敬叉手，作如是言：‘我等今者于是善根生隨喜心，以是隨喜故，悉令我等一切皆得成阿耨多羅三藐三菩提。’復更告言：‘卿等，今當至閻浮提見寶藏佛及比丘僧，禮拜圍繞，恭敬供養，尊重贊嘆。’善男子，時梵天王與百千無量億那由他諸梵天子，前后圍繞來至佛所，頭面禮佛足及比丘僧，聽受妙法。 
　　“善男子，爾時梵志復作是念：‘復當教化第二天下。’忉利天王、夜摩天王、兜術天王、化樂天王、他化自在天王，以佛力故，即各來至是梵志所，各作是言：‘欲何所敕？’梵志問言：‘汝是誰也？’各各答言，我是其余忉利天王，乃至他化自在天王。梵志報言：‘汝等各還至所住處，汝持我言：“閻浮提內，有轉輪王名無諍念，有大梵志名曰寶海，即其圣王之大臣也，終竟七歲供養如來及比丘僧。卿等，以是善根應生隨喜，生隨喜已，發心回向阿耨多羅三藐三菩提。”’忉利天王乃至他化自在天王聞是語已，各各還至所住之處，即集會諸天而告之言：‘卿等當知，閻浮提內，有轉輪圣王名無諍念，有大梵志名曰寶海，即其圣王之大臣也，終竟七歲供養如來及比丘僧。卿等，以是善根因緣故應生隨喜，生隨喜已，發心回向阿耨多羅三藐三菩提。’善男子，時諸天眾恭敬叉手，作如是言：‘我等今者于是善根生隨喜心，以隨喜故，悉令我等一切皆得成阿耨多羅三藐三菩提。’復更告言：‘卿等，今者當至佛所，見佛世尊及比丘僧，禮拜圍繞，恭敬供養，尊重贊嘆。’善男子，爾時忉利天王乃至他化自在天王，各各悉與百千無量億那由他天子、天女、童男、童女及余眷屬，前后圍繞來至佛所，頂禮佛足及比丘僧，聽受妙法。第二天下五阿修羅王、天魔波旬、大梵天王亦復如是，第三、第四、第五乃至三千大千佛之世界百億忉利天、百億夜摩天、百億兜率天、百億化樂天、百億他化自在天、百億五阿修羅王、百億魔波旬、百億大梵天王，及無量億百千那由他眷屬，悉發阿耨多羅三藐三菩提心，以佛力故，皆共來到此四天下至于佛所，頭面禮佛及比丘僧，聽受妙法。爾時，大眾悉皆遍滿此間，三千大千世界無空缺處。 
　　“善男子，爾時寶海梵志復作是念：‘我今已得教化百億毗沙門天王乃至百億大梵天王，而我今者所有誓愿已得自在。’復作是念：‘若我來世必成阿耨多羅三藐三菩提，逮得己利，所愿成就者，愿佛世尊為諸大眾示現種種神足變化，以神力故，令此三千大千世界所有畜生、餓鬼、地獄及世人等，悉皆得離一切苦惱，純受諸樂。各于一一眾生之前，有一化佛勸彼眾生，令發阿耨多羅三藐三菩提心。’善男子，爾時寶藏如來，尋知寶海心之所念，即時入于無熱三昧。爾時，世尊入是三昧已，示現如是神足變化，一一毛孔放于無量無邊光明。其光微妙，遍照三千大千世界及照地獄，冰凍眾生遇之則溫，熱惱眾生遇之則涼，饑渴眾生遇之則飽，受最妙樂。一一眾生，各于其前有一化佛，三十二相瓔珞其身，八十種好次第莊嚴。彼諸眾生受快樂已，作如是思惟：‘我等何緣得離苦惱，受是妙樂？’爾時，眾生見于化佛，三十二相而自瓔珞，八十種好次第莊嚴，見如是已，各作是言：‘蒙是成就大悲者恩，令我得離一切苦惱，受于妙樂。’爾時，眾生以歡喜心瞻仰尊顏。爾時，化佛告諸眾生：‘汝等皆應稱南無佛，發阿耨多羅三藐三菩提心，從是已后更不受苦，常受第一最妙快樂。’彼諸眾生尋作是言：‘南無世尊！’發阿耨多羅三藐三菩提心，以此善根斷一切惡，而于其中尋得命終，轉生人中。熱惱眾生以蒙光故尋得清涼，離饑渴苦，受諸妙樂，乃至生于人中。如地獄，畜生、餓鬼、人亦如是。其光遍照諸世界已，還繞佛身滿三匝已，從頂上入。是時，即有無量無邊人、天、夜叉、阿修羅、乾闥婆、諸龍、羅剎，得不退轉于阿耨多羅三藐三菩提。復有不可計眾生，得陀羅尼三昧忍辱。爾時，閻浮人間無量諸天，為佛世尊及比丘僧，自以天上種種所有莊校嚴飾安周城外閻浮之園，如天莊嚴等無差別。是人復作是念：‘我等今者當往觀之，并見如來及比丘僧因聽受法。’ 
　　“善男子，爾時日日常有百千無量億那由他男子、女人、童男、童女，來至佛所，頭面禮佛及比丘僧，右繞三匝，恭敬供養，尊重贊嘆，并欲見此閻浮之園。其園門戶具足二萬，純七寶成。一一門前復敷五百七寶之床，有五百梵志各坐其上。若有眾生欲入是園，此諸梵志輒便勸化，令其畢定歸依三寶，發阿耨多羅三藐三菩提心，然后乃聽入此園中，見于世尊及比丘僧，禮拜圍繞，恭敬供養，尊重贊嘆。 
　　“善男子，爾時梵志于七歲中教化不可計天，令其畢定住于阿耨多羅三藐三菩提。復令不可計龍、阿修羅、乾闥婆、羅剎、拘槃荼、毗舍遮、餓鬼、畜生、地獄及人，畢定住于阿耨多羅三藐三菩提。善男子，爾時梵志過七歲已，以八萬四千金輪唯除天輪，八萬四千白象七寶莊嚴唯除象寶，乃至八萬四千種種諸樂，如是等物欲以奉獻佛及眾僧。爾時，轉輪圣王于七歲中，心無欲欲，無瞋恚欲，無愚癡欲，無憍慢欲，無國土欲，無兒息欲，無玉女欲，無食飲欲，無衣服欲，無華香欲，無車乘欲，無睡眠欲，無想樂欲，無有我欲，無有他欲。如是七歲乃至無有一欲之心，常坐不臥，無晝夜想，無疲極想，亦復無聲香味觸想，而于其中常見十方，一一方面如萬佛土微塵數等諸佛世界清凈莊嚴，不見須彌及諸小山、大小鐵圍二山中間幽冥之處、日月星辰、諸天宮殿。其所見者，唯見清凈莊嚴佛土，見是事已，隨愿取之。如轉輪圣王于七歲中得受快樂，見于清凈種種莊嚴諸佛世界，愿取上妙清凈佛土；轉輪圣王太子無眴，乃至千子、八萬四千諸小王等，及九萬二千億眾生等，各七歲中心無欲欲，乃至無有香味觸想，各于靜處入定思惟，亦得見于十方世界，一一方面如萬佛土微塵數等諸佛世界所有莊嚴，不見須彌及諸小山、大小鐵圍二山中間幽冥之處、日月星辰、諸天宮殿。其所見者，唯見清凈莊嚴佛土，如其所見，隨而取之。如是一切諸大眾等，于七歲中各得修行種種法門，或愿清凈佛土，或愿不凈佛土。 
　　“善男子，爾時梵志過七歲已，持諸七寶奉獻于佛及比丘僧，向佛合掌，前白佛言：‘世尊，我已勸化轉輪圣王，發阿耨多羅三藐三菩提心，還至住處靜坐思惟，乃至不聽一人令入。我復勸化其王千子，發阿耨多羅三藐三菩提心，是諸王子亦各還至所住之處靜坐思惟，乃至不聽一人令入。八萬四千小王九萬二千億眾生等，亦發阿耨多羅三藐三菩提心，各在靜處端坐思惟，乃至不聽一人令入。世尊，今當令是轉輪王等，從三昧起來至佛所，及我先所教化令發阿耨多羅三藐三菩提心者，悉令集此佛世尊所，一心端坐受于清凈佛之世界，不退轉于阿耨多羅三藐三菩提，從佛授記已，當取國土及名姓字。’ 
　　“善男子，爾時寶藏如來即入三昧王三昧，入是三昧已，于其口中出種種色光青黃赤白紫。如轉輪王在定中者，各于其前有化梵王，作如是言：‘汝等今者可從定起至于佛所，見佛世尊及比丘僧，禮拜圍繞，恭敬供養，尊重贊嘆。汝等當知，寶海梵志于七歲中作法會竟，今佛世尊復當游行諸余國土。’時轉輪王等聞是言已，尋從定起。爾時，諸天在虛空中作諸伎樂。是時圣王即便嚴駕，與其千子、八萬四千諸小王等，九萬二千億人，前后導從出安周羅城向閻浮園。既到園外，如法下車，步至佛所，頭面禮佛及比丘僧，卻坐一面。 
　　“善男子，爾時梵志白圣王言：‘唯愿大王，持此寶物并及大王先于三月，供養如來及比丘僧種種珍寶八萬四千安周羅城，如是福德今應回向阿耨多羅三藐三菩提。其王千子、八萬四千諸小王等，九萬二千億人，皆悉教令回向阿耨多羅三藐三菩提。’復作是言：‘大王當知，以此布施不應求于忉利天王、大梵天王。何以故？王今福報所有珍寶，皆是無常無決定相猶如疾風。是故應當以此布施所得果報，令心自在速成阿耨多羅三藐三菩提，度脫無量無邊眾生令入涅槃。’  
諸菩薩本授記品第四之一  
　　“爾時，寶藏如來復作是念：‘如是等無量眾生，已不退轉于阿耨多羅三藐三菩提。我今當與各各授記，并為示現種種佛土。’爾時，世尊即入三昧，其三昧名不失菩提心；以三昧力故，放大光明遍照無量無邊世界，皆悉令是轉輪圣王及無量眾生等，見無邊諸佛世界。爾時，十方無量無邊諸余世界，其中各各有大菩薩，蒙佛光故，以佛力故，各各悉來至于佛所，以己所得神足變化，供養于佛及比丘僧，頭面禮足，右繞三匝，坐于佛前，欲聽如來為諸菩薩受佛記莂。 
　　“善男子，爾時寶海梵志復白圣王：‘大王，今可先發誓愿取妙佛土。’善男子，爾時圣王聞是語已，即起合掌，長跪向佛，前白佛言：‘世尊，我今真實欲得菩提。如我先于三月之中，以諸所須供養于佛及比丘僧，如是善根，我今回向阿耨多羅三藐三菩提，終不愿取不凈佛土。世尊，我先已于七歲之中，端坐思惟種種莊嚴清凈佛土。世尊，我今發愿：令我得成阿耨多羅三藐三菩提時，世界之中無有地獄、畜生、餓鬼；一切眾生命終之后，令不墮于三惡道中；世界眾生皆作金色；人天無別，皆得六通；以宿命通，乃至得知百千萬億那由他劫宿世之事；以清凈天眼，悉見百千億那由他十方世界，亦見其中在在處處現在諸佛說微妙法；以清凈天耳，悉聞百千億那由他十方世界現在諸佛說法之聲；以他心智故，知無量無邊億那由他十方世界眾生之心；以如意通故，于一念中遍于百千億那由他諸佛世界周旋往返，令是眾生悉解無我及無我所，皆得不退于阿耨多羅三藐三菩提。愿我世界無有女人及其名字；一切眾生等一化生；壽命無量，除其誓愿；無有一切不善之名，世界清凈無有臭穢，常有諸天微妙之香皆悉充滿；一切眾生皆悉成就三十二相而各瓔珞；所有菩薩皆是一生，除其誓愿。愿我世界所有眾生，于一食頃以佛力故，遍至無量無邊世界，見現在佛禮拜圍繞，以其所得神足變化供養于佛，即于食頃還至本土，而常講說佛之法藏；身得大力如那羅延；世界所有莊嚴之事，乃至得天眼者不能盡說；所有眾生皆得四辯；一一菩薩所坐之樹，枝葉遍滿一萬由旬；世界常有凈妙光明，悉令他方無量佛土種種莊嚴而于中現；所有眾生，乃至成阿耨多羅三藐三菩提不行不凈，常為其余一切諸天、人及非人之所恭敬供養尊重，乃至成阿耨多羅三藐三菩提，而于其中常得六根清凈；即于生時，得無漏喜受于快樂，自然成就一切善根；尋于生時，著新袈裟便得三昧，其三昧名善分別，以三昧力遍至無量諸佛世界，見現在佛禮拜圍繞，恭敬供養，尊重贊嘆，乃至成阿耨多羅三藐三菩提，于此三昧無有退失；所有菩薩如其所愿，各自莊嚴修凈妙土，于七寶樹中悉皆遙見諸佛世界一切眾生；尋于生時，得遍至三昧，以三昧力故，常見十方無量無邊諸世界中現在諸佛，乃至成阿耨多羅三藐三菩提終不退失。愿令我界所有眾生，皆得宮殿、衣服、瓔珞種種莊嚴，猶如第六化自在天；世界無有山陵、堆阜、大小鐵圍、須彌、大海，亦無陰、蓋及諸障礙煩惱之聲，無三惡道、八難之名，無有受苦之名及不苦不樂名。世尊，我今所愿如是，欲得如是嚴凈佛土。世尊，我于來世便當久久行菩薩道，要得成就如是清凈佛土。世尊，我于來世作是希有事已，然后乃成阿耨多羅三藐三菩提。世尊，我成阿耨多羅三藐三菩提時，菩提樹縱廣正等一萬由旬；于此樹下坐道場時，于一念中成阿耨多羅三藐三菩提；成阿耨多羅三藐三菩提已，光明照于無量無邊百千億那由他諸佛世界。令我壽命無量無邊百千億那由他劫無能知者，除一切智。令我世界無有聲聞、辟支佛乘，所有大眾純諸菩薩，無量無邊無能數者，除一切智。愿我成阿耨多羅三藐三菩提已，令十方諸佛稱揚贊嘆我之名字。愿我成阿耨多羅三藐三菩提已，無量無邊阿僧祇余佛世界，所有眾生聞我名者，修諸善本欲生我界，愿其舍命之后必定得生，唯除五逆、誹謗圣人、廢壞正法。愿我成阿耨多羅三藐三菩提已，其余無量無邊阿僧祇諸佛世界所有眾生，若發阿耨多羅三藐三菩提，修諸菩提欲生我界者，臨終之時，我時當與大眾圍繞現其人前，其人見我，即于我所得心歡喜，以見我故離諸障礙，即便舍身來生我界。愿我成阿耨多羅三藐三菩提已，諸菩薩摩訶薩所未聞法欲從我聞者，如其所愿悉令得聞。愿我成阿耨多羅三藐三菩提已，其余無量無邊阿僧祇世界，在在處處諸菩薩等聞我名者，即得不退轉于阿耨多羅三藐三菩提，得第一忍、第二第三，有愿欲得陀羅尼及諸三昧者，如其所愿必定得之，乃至成阿耨多羅三藐三菩提無有退失。我滅度后，過諸算數劫已，有無量無邊阿僧祇世界，其中菩薩聞我名字，心得凈信第一歡喜，悉禮拜我，嘆未曾有：“是佛世尊為菩薩時已作佛事，久久乃成阿耨多羅三藐三菩提。”彼諸菩薩得最第一信心歡喜已，必定當得第一初忍、第二第三，有愿欲得陀羅尼門及諸三昧者，如其所愿悉皆得之，乃至成阿耨多羅三藐三菩提無有退失。我成阿耨多羅三藐三菩提已，其余無量無邊阿僧祇世界，有諸女人聞我名者，即得第一信心歡喜，發阿耨多羅三藐三菩提心，乃至成佛，終不復受女人之身。愿我滅度已，雖經無量無邊阿僧祇劫，有無量無邊阿僧祇佛剎，其中女人聞我名者，即得第一信心歡喜，發阿耨多羅三藐三菩提心，乃至成佛，終不復受女人之身。世尊，我之所愿如是佛土、如是眾生。世尊，若世界清凈、眾生如是者，然后乃成阿耨多羅三藐三菩提。’ 
　　“善男子，爾時寶藏如來語轉輪王言：‘善哉！善哉！大王，今者所愿甚深，已取凈土，是中眾生其心亦凈。大王，汝見西方過百千萬億佛土，有世界名尊善無垢，彼界有佛名尊音王如來、應供、正遍知、明行足、善逝、世間解、無上士、調御丈夫、天人師、佛世尊，今現在為諸菩薩說于正法。彼界無有聲聞、辟支佛名，亦無有說小乘法者，純一大乘清凈無雜。其中眾生等一化生，亦無女人及其名字。彼佛世界所有功德清凈莊嚴，悉如大王所愿，無量種種莊嚴佛之世界等無差別，悉已攝取無量無邊調伏眾生。今改汝字為無量清凈。’爾時，世尊便告無量清凈：‘彼尊音王佛，過一中劫當般涅槃；般涅槃已，正法住世滿十中劫。正法滅已，過六十中劫，彼土轉名彌樓光明，當有如來出現于世，號不可思議功德王如來、應供、正遍知、明行足、善逝、世間解、無上士、調御丈夫、天人師、佛世尊。是佛猶如尊音王如來，世界莊嚴如尊善無垢等無有異，其佛壽命六十中劫；佛滅度已，正法住世六十中劫。正法滅已，過千中劫，是時世界故名尊善無垢，復有佛出，號寶光明如來、應供、正遍知、明行足、善逝、世間解、無上士、調御丈夫、天人師、佛世尊，世界所有、壽命多少、正法住世亦如不可思議功德王佛等無有異。正法滅已，是時世界轉名善堅，復有佛出，號寶尊音王如來、應供、正遍知、明行足、善逝、世間解、無上士、調御丈夫、天人師、佛世尊，世界莊嚴如前無異，佛壽三十五中劫，佛滅度后，正法住世滿七中劫。正法滅已，復有無量無邊諸佛次第出世，所有世界、壽命、正法悉亦如是。我今皆見如是諸佛始初成道及其滅度，是時世界常住不異，無有成敗。大王，如是諸佛悉滅度已，復過一恒河沙等阿僧祇劫，入第二恒河沙等阿僧祇劫，是時世界轉名安樂，汝于是時當得作佛，號無量壽如來、應供、正遍知、明行足、善逝、世間解、無上士、調御丈夫、天人師、佛世尊。’ 
　　“是時圣王聞是語已，前白佛言：‘世尊，如是等輩當成佛者，為在何處？’佛告大王：‘如是菩薩今在此會，其數無量不可稱計，悉從十方余佛世界而來集此，供養于我聽受妙法。是諸菩薩已從過去諸佛授阿耨多羅三藐三菩提記，復從現在十方諸佛授阿耨多羅三藐三菩提記，是故先成阿耨多羅三藐三菩提。大王，是諸菩薩已曾供養無量無邊百千萬億那由他佛，種諸善根，修集智慧。大王，以是之故，是諸菩薩在于汝前成阿耨多羅三藐三菩提。’時轉輪王復白佛言：‘世尊，是寶海梵志，乃能勸我及諸眷屬發阿耨多羅三藐三菩提心。是梵志于未來世，為經幾時當成阿耨多羅三藐三菩提？’佛告大王：‘是梵志成就大悲故，于未來世師子吼時，汝自知之。’時轉輪王復白佛言：‘世尊，若我所愿成就如佛所記者，我今頭面禮佛，當令十方如恒河沙等世界六種震動，其中諸佛亦當為我授阿耨多羅三藐三菩提記。’ 
　　“善男子，爾時無量凈王作是語已，尋于佛前頭面著地。爾時，十方如恒河沙等諸佛世界六種震動，是中諸佛即與授記，作如是言：‘刪提嵐界善持劫中，人壽八萬歲，有佛出世，號曰寶藏。有轉輪圣王名無量凈，主四天下，三月供養寶藏如來及比丘僧。以是善根故，過一恒河沙等阿僧祇劫已，始入第二恒河沙阿僧祇劫，當得作佛，號無量壽，世界名安樂，常身光照縱廣周匝十方，各如恒河沙等諸佛世界。’ 
　　“爾時，寶藏如來即為大王說此偈言：  
　　“‘十方世界， 震動大地， 
　　　　及余山林， 如恒沙等， 
　　　　汝今可起， 已得授記， 
　　　　為天人尊， 勝法調御。’  
　　“善男子，爾時轉輪圣王聞是偈已，心生歡喜，即起合掌，前禮佛足，去佛不遠復坐聽法。 
　　“善男子，爾時寶海梵志，復白圣王第一太子言：‘善男子，持此寶物并及先所于三月中供養如來及比丘僧種種珍寶，如是福德和合集聚，回向阿耨多羅三藐三菩提。’復作是言：‘善男子，以此所施不應求于忉利天王、大梵天王。何以故？今者所有福報之物，皆是無常、無決定相猶如疾風。是故應當以是布施所得果報，令心自在速成阿耨多羅三藐三菩提，度脫無量無邊眾生令入涅槃。’是時，太子聞是語已，答梵志言：‘我今觀于地獄眾生多諸苦惱，人天之中或有垢心，以垢心故數數墮于三惡道中。復作是念，是諸眾生以坐親近惡知識故，退失正法墮大闇處，盡諸善根，攝取種種諸邪見等，以覆其心行于邪道。世尊，今我以大音聲告諸眾生：我之所有一切善根，盡回向阿耨多羅三藐三菩提。愿我行菩薩道時，若有眾生受諸苦惱恐怖等事，退失正法墮大闇處，憂愁孤窮，無有救護，無依無舍，若能念我稱我名字，若其為我天耳所聞、天眼所見，是眾生等若不得免斯苦惱者，我終不成阿耨多羅三藐三菩提。’復白佛言：‘世尊，我今復當為眾生故發上勝愿。世尊，我今若能逮得己利者，愿令轉輪圣王過第一恒沙等阿僧祇劫已，始入第二恒沙等阿僧祇劫，是時世界名曰安樂，大王成佛號無量壽，世界莊嚴，眾生清凈，作正法王。是佛世尊于無量劫作佛事已，所作已辦入無余涅槃，乃至正法住時，我于其中修菩薩道，即于是時能作佛事。是佛正法于初夜滅，即其后夜成阿耨多羅三藐三菩提。’復白佛言：‘唯愿世尊為我授記，今我一心請于十方如恒河沙等現在諸佛，唯愿各各為我授記。’ 
　　“善男子，爾時寶藏佛尋為授記：‘善男子，汝觀天人及三惡道一切眾生，生大悲心，欲斷眾生諸苦惱故，欲斷眾生諸煩惱故，欲令眾生住安樂故。善男子，今當字汝為觀世音。善男子，汝行菩薩道時，已有百千無量億那由他眾生得離苦惱。汝為菩薩時，已能大作佛事。善男子，無量壽佛般涅槃已，第二恒河沙等阿僧祇劫后分，初夜分中正法滅盡，夜后分中彼土轉名一切珍寶所成就世界，所有種種莊嚴無量無邊，安樂世界所不及也。善男子，汝于后夜種種莊嚴，在菩提樹下坐金剛座，于一念中間成阿耨多羅三藐三菩提，號遍出一切光明功德山王如來、應供、正遍知、明行足、善逝、世間解、無上士、調御丈夫、天人師、佛世尊。其佛壽命九十六億那由他百千劫，般涅槃已，正法住世六十三億劫。’ 
　　“爾時，觀世音前白佛言：‘若我所愿得成就者，我今頭面敬禮佛時，當令十方如恒河沙等諸世界中現在諸佛，亦復各各為我授記，亦令十方如恒河沙等世界大地及諸山河六種震動，出種種音樂，一切眾生心得離欲。’善男子，爾時觀世音菩薩尋禮寶藏如來，頭面著地。爾時，十方如恒河沙等世界六種震動，一切山林悉出種種無量音樂，眾生聞已即得離欲。其中諸佛皆與授記作如是言：‘散提嵐界善持劫中，人壽八萬歲，時有佛出世，號曰寶藏。有轉輪圣王，名無量凈，主四天下。其王太子，名觀世音，三月供養寶藏如來及比丘僧，以是善根故，于第二恒河沙等阿僧祇劫后分之中，當得作佛，號遍出一切光明功德山王如來，世界名曰一切珍寶所成就也。’ 
　　“爾時，寶藏如來為觀世音，而說偈言：  
　　“‘大悲功德， 今應還起， 
　　　　地六種動， 及諸佛界， 
　　　　十方諸佛， 已授汝記， 
　　　　當成為佛， 故應歡喜。’  
　　“善男子，爾時太子觀世音聞是偈已，心生歡喜，即起合掌，前禮佛足，去佛不遠復坐聽法。 
　　“善男子，爾時寶海梵志，復白第二王子尼摩言：‘善男子，汝今所作福德清凈之業，為一切眾生得一切智故，應回向阿耨多羅三藐三菩提。’善男子，爾時王子在佛前坐，叉手白佛言：‘世尊，如我先于三月之中供養如來及比丘僧，并我所有身口意業清凈之行，如此福德，我今盡以回向阿耨多羅三藐三菩提，不愿不凈穢惡世界，令我國土及菩提樹，如觀世音所有世界種種莊嚴寶菩提樹，及成阿耨多羅三藐三菩提。復愿遍出功德光明佛始初成道，我當先請轉于法輪，隨其說法所經時節，于其中間行菩薩道。是佛涅槃后正法滅已，我于其后次第成于阿耨多羅三藐三菩提。我成佛時所作佛事，世界所有種種莊嚴，般涅槃后正法住世，如是等事悉如彼佛等無有異。’ 
　　“爾時，佛告第二王子：‘善男子，汝今所愿最大世界，汝于來世當得如是大世界處，如汝所愿。善男子，汝于來世當于如是最大世界成阿耨多羅三藐三菩提，號曰善住珍寶山王如來、應供、正遍知、明行足、善逝、世間解、無上士、調御丈夫、天人師、佛世尊。善男子，由汝愿取大世界故，因字汝為得大勢。’ 
　　“爾時，得大勢前白佛言：‘世尊，若我所愿成就得己利者，我今敬禮于佛，當令十方如恒河沙等諸佛世界六種震動，雨須曼那華，其中現在諸佛各授我記。’善男子，爾時得大勢在于佛前頭面著地，尋時十方如恒河沙等世界六種震動，天雨須曼那華，其中現在諸佛世尊各與授記。 
　　“爾時，寶藏如來為得大勢，而說偈言：  
　　“‘堅力功德， 今可還起， 
　　　　大地震動， 雨須曼華， 
　　　　十方諸佛， 已授汝記， 
　　　　當來得成， 人天梵尊。’  
　　“善男子，爾時得大勢聞是偈已，心生歡喜，即起合掌，前禮佛足，去佛不遠復坐聽法。 
　　“善男子，爾時寶海梵志，復白第三王子王眾言：‘善男子，今汝所作福德之聚、清凈之業，應為一切眾生得一切智故，回向阿耨多羅三藐三菩提。’善男子，爾時第三王子在佛前坐，叉手白佛言：‘世尊，如我先于三月之中供養如來及比丘僧，并我所有身口意業清凈之行，如是福德，今我盡以回向阿耨多羅三藐三菩提。我今所愿，不能于是不凈世界成阿耨多羅三藐三菩提，亦復不愿速成阿耨多羅三藐三菩提。我行菩薩道時，愿令我所化十方無量無邊諸佛世界所有眾生，發阿耨多羅三藐三菩提心，安止于阿耨多羅三藐三菩提心，勸化安止于六波羅蜜者。愿令先我悉于十方，一一方面如恒河沙佛剎微塵數等諸佛世界成佛說法，令我爾時以清凈天眼悉遍見之。愿我為菩薩時能作如是無量佛事，我于來世行菩薩道無有齊限，我所教化諸眾生等，令其心凈猶如梵天。如是眾生生我界者，爾乃當成阿耨多羅三藐三菩提。以是等清凈莊嚴佛剎，愿令三千大千世界恒河沙等十方佛土為一佛剎，周匝世界有大寶墻七寶填廁，其墻高大至無色界；真紺琉璃以為其地，無諸塵土、石沙、穢惡、荊蕀之屬，又無惡觸；亦無女人及其名字；一切眾生皆悉化生；不食揣食等，以法喜三昧為食；無有聲聞、辟支佛乘，純諸菩薩，離于貪欲、瞋恚、愚癡，皆修梵行悉滿其國；當其生已，須發自落，服三法衣，即于生已便欲得食，尋有寶器在右手中，自然而有上妙百味具足在缽。時諸菩薩作是思惟：“我等不應啖是揣食。我今當持至于十方，供養諸佛及聲聞眾并貧窮者；有諸餓鬼受饑渴苦，其身熾然，當至其所而給足之。我等自應修行法喜三昧之食。”作是念已得菩薩三昧，其三昧名不可思議行；得是三昧已即得無礙神力，到于無量無邊世界現在佛所，供養諸佛及比丘僧，給施貧窮下至餓鬼；作是施已因為說法，尋于食時周旋往返還歸本土，衣服珍寶及所須物，供養諸佛下至餓鬼，亦復如是，然后自用。愿令我世界無有八難不善苦惱，亦無受戒、毀戒、懺悔及其名字。愿我世界常有無量種種珍寶以為廁填，珍寶衣樹十方世界所未曾有、未曾見聞，乃至億歲說其名字猶不能盡。愿我世界諸菩薩等，欲見金色隨意得見，欲見銀色亦隨意見，當見銀時不失金相，當見金時不失銀相，玻瓈、琉璃、硨磲、瑪瑙及赤真珠，種種珍寶隨意得見亦復如是。欲見阿竭琉香、多伽琉香、多摩羅跋、栴檀、沉水及赤栴檀、牛頭栴檀，欲見純栴檀者，隨意得見；欲見沉水者，亦隨意見；當見沉水不失栴檀，當見栴檀不失沉水，余亦如是，種種所愿皆得成就。愿我世界無有日月，諸菩薩等有大光明，如本所求自然而出，乃至能照百千萬億那由他世界，以光明故無有晝夜，眾華開敷即知晝分，眾華合時便知夜分，世界調適，無有寒熱及老病死。若有一生菩薩，于余方成阿耨多羅三藐三菩提者，即以此身處于他方兜術天宮命終作佛。若我成阿耨多羅三藐三菩提已，不于其界取般涅槃，若般涅槃時處在虛空。諸菩薩等所欲得者自然而有。其世界邊周匝常有百千億那由他自然音樂，此音樂中不出欲想之聲，常出六波羅蜜聲、佛聲、法聲、比丘僧聲、菩薩藏聲、甚深義聲，而諸菩薩于諸音聲隨其所解。世尊，我行菩薩道時，如我所見百千億那由他阿僧祇諸佛世界種種莊嚴、種種瓔珞、種種相貌、種種住處、種種所愿，令我世界悉皆成就如是等事所有莊嚴，唯除聲聞、辟支佛等，亦復無有五濁之世、三惡道等、須彌諸山、大小鐵圍、土沙、礫石、大海、林木；純有寶樹，過天所有；更無余華，唯有天上曼陀羅華、摩訶曼陀羅華；無諸臭穢，純有妙香遍滿其國。諸菩薩等皆是一生，無有一人生于余處，唯除他方當成佛者，處兜術天命終成阿耨多羅三藐三菩提。世尊，我行菩薩道時無有齊限，要當成是微妙果報清凈佛土，一生菩薩充滿其中，是諸菩薩無有一人非我所教初發阿耨多羅三藐三菩提心安止六波羅蜜者。如是菩薩，皆是我初教發心安止六波羅蜜。此散提嵐界，若入我界，一切苦惱皆悉休息。世尊，我行菩薩道時，要當成就如是等輩希有之事，然后于未來世乃成阿耨多羅三藐三菩提。愿菩提樹名曰選擇見善珍寶，縱廣正等萬四天下，香氣光明遍于一十三千大千世界。菩提樹下以種種珍寶為金剛座，縱廣正等五四天下。其座名曰善擇寂滅智香等近，高萬四千由旬。我于此座結跏趺坐，于一念中成阿耨多羅三藐三菩提，乃至般涅槃，常于道場菩提樹下，坐金剛座不解不壞。復當化作無量諸佛及菩薩眾，遣在其余諸佛世界教化眾生，一一化佛于一食頃為諸眾生說微妙法，即于食頃令無量無邊眾生悉發阿耨多羅三藐三菩提心，尋發心已即不退轉阿耨多羅三藐三菩提。如是化佛及菩薩眾，常作如是希有之事。我成阿耨多羅三藐三菩提已，愿諸余世界其中眾生悉見我身。若有眾生眼見我身三十二相、八十種好，悉令必定于阿耨多羅三藐三菩提，乃至涅槃不離見佛。愿令我界所有眾生，六情完具無所缺少。若諸菩薩欲見我者，隨其所住行來坐臥悉得見之。是諸菩薩尋發心已，即時見我坐于道場菩提樹下。當見我時，先來所有于諸法相疑滯之處，我未為說便得除斷，亦得深解法相之義。愿我當來壽命無量無能數者，除一切智；菩薩壽命，亦復如是。我一念中成阿耨多羅三藐三菩提已，即一念中有無量菩薩，須發自落，服三法衣，乃至涅槃于其中間，無有一人長其須發、著俗衣裳，一切皆著沙門之服。’ 
　　“爾時，佛告第三王子：‘善男子，善哉！善哉！汝是純善大丈夫也。聰睿善解，能作如是甚難大愿，所作功德甚深甚深難可思議，微妙智慧之所為也。汝善男子，為眾生故自發如是尊重之愿取妙國土，以是故今號汝為文殊師利。于未來世過二恒河沙等無量無邊阿僧祇劫，入第三無量無邊阿僧祇劫，于此南方有佛世界，名曰清凈無垢寶置，此散提嵐界亦入其中。彼世界中有種種莊嚴，汝于此中當成阿耨多羅三藐三菩提，號普現如來、應、正遍知、明行足、善逝、世間解、無上士、調御丈夫、天人師、佛世尊。諸菩薩眾皆悉清凈，汝之所愿具足成就如說而得。善男子，汝行菩薩道時，于無量億諸如來所種諸善根，是故一切眾生以汝為藥。汝心清凈能破煩惱，增諸善根。’ 
　　“文殊師利前白佛言：‘世尊，若我所愿成就得己利者，唯愿十方無量無邊阿僧祇世界六種震動，其中諸佛現在說法與我授記。亦愿一切眾生受歡喜樂，譬如菩薩入第二禪自在游戲，天雨曼陀羅華遍滿世界，華中常出佛聲、法聲、比丘僧聲，六波羅蜜、力、無所畏如是等聲。愿我敬禮寶藏佛時，即出如是諸相貌等。’作是語已，尋時禮佛，頭面著地，即于是時，十方無量無邊阿僧祇世界六種震動，天于空中雨曼陀羅華。一切眾生受于喜樂，譬如菩薩入第二禪自在游戲。諸菩薩等是時唯聞佛聲、法聲、比丘僧聲，六波羅蜜、十力、無畏如是等聲。是時他方諸菩薩等，見聞是事怪未曾有，各白其佛言：‘何因緣故有是瑞應？’諸佛各告諸菩薩言：‘十方諸佛各各廣為文殊師利，授阿耨多羅三藐三菩提記故，是其瑞應。’ 
　　“爾時，寶藏如來為文殊師利，而說偈言：  
　　“‘勝意曠大， 今可還起， 
　　　　十方諸佛， 已授汝記， 
　　　　當于來世， 成尊勝道， 
　　　　世界大地， 六種震動， 
　　　　眾生滿足， 受于快樂。’  
　　“善男子，爾時文殊師利聞是偈已，心生歡喜，即起合掌，前禮佛足，去佛不遠復坐聽法。  
悲華經卷第四 諸菩薩本授記品第四之二  
　　“善男子，爾時寶海梵志，白第四王子能伽奴言，乃至發愿亦復如是。爾時，佛告阿伽那言：‘善哉！善哉！善男子，汝行菩薩道時，以金剛慧破無量無邊眾生諸煩惱山，大作佛事，然后乃成阿耨多羅三藐三菩提。善男子，是故號汝為金剛智慧光明功德。’ 
　　“爾時，佛告金剛智慧光明功德菩薩：‘善男子，汝于來世過一恒河沙等阿僧祇劫，入第二恒河沙等阿僧祇劫，于此東方過十恒河沙等世界中微塵數等世界，有世界名曰不眴。善男子，汝于是中當得作佛，號曰普賢如來、應供、正遍知、明行足、善逝、世間解、無上士、調御丈夫、天人師、佛世尊。其佛世界所有莊嚴，如汝所愿悉皆具足。’ 
　　“善男子，寶藏如來授金剛慧光明德菩薩摩訶薩阿耨多羅三藐三菩提記，時虛空中有無量無邊百千億那由他天，而贊嘆言：‘善哉！善哉！’雨牛頭栴檀阿伽流香、多伽流香、多摩羅跋并及末香，而以供養。爾時，金剛智慧光明功德菩薩白佛言：‘世尊，若我所愿成就得己利者，我今敬禮諸佛世尊，唯愿十方如恒河沙等世界滿中諸天微妙好香眾生之類，或在地獄、畜生、餓鬼、天上、人中，若聞是香，所有身心苦惱之疾悉得遠離。’如是頭面到地。善男子，爾時金剛智慧光明功德菩薩作是言已，即頭面禮佛。爾時，十方如恒河沙等世界，周遍悉有微妙之香，眾生聞者皆得遠離身心苦惱。 
　　“爾時，寶藏如來即為金剛智慧光明功德菩薩，而說偈言：  
　　“‘金剛慧能破， 汝今可還起， 
　　　　十方佛世界， 周遍有妙香， 
　　　　與無量眾生， 安樂及歡喜， 
　　　　當來得成佛， 無上世間解。’  
　　“善男子，爾時金剛智慧光明功德菩薩聞是偈已，其心歡喜，即起合掌，前禮佛足，去佛不遠復坐聽法。 
　　“善男子，爾時寶海梵志，復白第五王子無所畏言，乃至發心亦復如是。爾時，王子答梵志言：‘我今所愿，不欲于此不凈世界成阿耨多羅三藐三菩提。愿成佛時，世界之中無有地獄、畜生、餓鬼，其地純以紺琉璃寶，廣說皆如蓮華世界所有莊嚴。’爾時，無畏王子手持蓮華上寶藏佛，作如是言：‘世尊，若我所愿成就得己利者，以佛力故今在佛前，愿我當得悉見種種莊嚴三昧，復愿天雨種種蓮華大如車輪，遍滿十方如恒河沙世界微塵數等諸佛國土，亦令我等皆遙見之。’ 
　　“善男子，無畏王子說是言已，以佛力故尋時即得悉見種種莊嚴三昧，天雨種種無量蓮花大如車輪，遍滿十方如恒河沙等世界微塵等諸佛國土，一切大眾皆得遙見，見是事已得歡喜樂。爾時，佛告無畏王子：‘善男子，及能作是甚深微妙之大愿也，取嚴凈佛土，復能疾得悉見種種莊嚴三昧。愿不虛故，天雨如是無量蓮華。’‘世尊，若我所愿成就得己利者，愿此諸華悉住于空不復墮落。’時寶藏佛告無畏王子言：‘善男子，汝今速疾以諸蓮華印于虛空，是故號汝為虛空印。’ 
　　“爾時，佛告虛空印菩薩：‘善男子，汝于來世過一恒河沙等阿僧祇劫，入第二恒河沙等阿僧祇劫，于東南方去此佛土百千萬億恒河沙等世界，彼有世界名曰蓮華，汝于是中當成阿耨多羅三藐三菩提，號蓮華尊如來、應、正遍知、明行足、善逝、世間解、無上士、調御丈夫、天人師、佛世尊。所有大眾純諸菩薩摩訶薩等，其數無量不可稱計。其佛壽命無量無邊，所愿具足悉皆成就。’爾時，虛空印菩薩摩訶薩頭面禮于寶藏如來，即起合掌，去佛不遠復坐聽法。 
　　“爾時，世尊為虛空印，而說偈言：  
　　“‘善男子當知， 有人作己利， 
　　　　能斷煩惱結， 常令得寂靜， 
　　　　所受持功德， 數如恒河沙， 
　　　　世界微塵等， 成就而不失。 
　　　　汝于當來世， 成就無上道， 
　　　　亦如過去佛， 等無有差別。’  
　　“善男子，虛空印菩薩聞是偈已，心生歡喜。 
　　“善男子，爾時寶海梵志，白第六王子虛空言，乃至發心亦復如是。爾時，王子庵婆羅白佛言：‘世尊，我今所愿，不欲于此不凈世界成阿耨多羅三藐三菩提，略說如虛空印所愿。世尊，若我所愿成就得己利者，愿令十方如恒河沙等世界之中，自然而有七寶妙蓋，在上虛空羅列而住，純金為網以覆其上，七寶為鈴垂以莊嚴。其蓋寶鈴常出佛聲、法聲、比丘僧聲，六波羅蜜及六神通、十力、無畏如是等聲。世界眾生聞者，尋發阿耨多羅三藐三菩提心，已發心者即得不退轉。寶鈴所生佛法僧聲乃至無所畏聲，悉聞十方世界虛空，以佛力故乃得自聞。世尊，若我所愿成就得己利者，愿我今者得知日三昧，以三昧力故增益一切諸善根本。得三昧已，唯愿諸佛與我授阿耨多羅三藐三菩提記。’是時，王子說是語已，以佛力故即得知日三昧。 
　　“爾時，世尊贊王子言：‘善哉！善哉！善男子，汝所愿者甚深！甚深！以甚深功德因緣故，尋時十方如恒河沙諸世界中，自然而有七寶妙蓋于上虛空羅列而住，純金為網以覆其上，七寶為鈴悉以莊嚴。其鈴常出佛法僧聲乃至無所畏聲，爾時有百千億那由他眾生聞是聲已，尋發阿耨多羅三藐三菩提心，是故號汝為虛空日光明。’ 
　　“爾時，佛告虛空日光明菩薩摩訶薩：‘汝于來世當成阿耨多羅三藐三菩提，過一恒河沙阿僧祇劫，入第二恒河沙等阿僧祇劫，東方去此二恒河沙等佛剎，有世界名曰日月，汝于是中當成阿耨多羅三藐三菩提，號法自在豐王如來、應、正遍知、明行足、善逝、世間解、無上士、調御丈夫、天人師、佛世尊。’爾時，虛空日光明菩薩聞是記已，即禮佛足。 
　　“爾時，世尊為虛空日光明，而說偈言：  
　　“‘善男子今起， 善哉自調御， 
　　　　以淳淑大悲， 于一切眾生， 
　　　　度脫令斷苦， 畢竟住彼岸， 
　　　　智慧善分別， 令到無上道。’  
　　“善男子，爾時虛空日光明菩薩聞是偈已，其心歡喜，即起合掌，前聽佛足，去佛不遠復坐聽法。 
　　“爾時，寶海梵志復白第七王子善臂言，乃至發心亦復如是。爾時，王子白佛言：‘我今所愿，不欲于此不凈世界成阿耨多羅三藐三菩提。愿我來世所有世界，無有地獄、畜生、餓鬼、女人名字及以胎生、須彌諸山、大小鐵圍、山陵、堆阜、石沙、穢惡、荊棘、惡風、木樹、叢林、大海、江河、日月、晝夜、闇冥臭處。眾生等類無有便利、涕唾、污垢，身心不受諸不樂事。瑪瑙為地，無諸塵土，純有百千無量珍寶而莊嚴之。無有諸草，唯有好妙曼陀羅華，種種寶樹以為校飾。其寶樹下有妙寶蓋，復有種種寶衣、華鬘、諸寶、瓔珞、香華、伎樂、諸寶器物、諸寶妙華，以如是等校飾其樹。世界之中無有晝夜，以華開合而知時節。諸菩薩等在金華中自然出生，既得生已皆得悉見種種莊嚴三昧，以三昧力故得見十方如微塵等諸世界中現在諸佛，于此三昧一念之頃具足六通，以天耳故悉聞十方如微塵等世界現在諸佛說法音聲，以宿命智知過去世如一佛土微塵等劫宿世之事，以天眼故悉見十方諸佛世界種種莊嚴，以他心智故于一念中得知如一佛世界微塵數等世界眾生心之所念，乃至成阿耨多羅三藐三菩提終不失是三昧。清旦之時，四方有風柔軟清凈，吹微妙香及散諸華；以風力故，諸菩薩等從三昧起，三昧起已即得如是如意通力；以是力故，于一念頃能到十方，一一方面如一佛土微塵數等諸佛世界，供養現在諸佛世尊請受妙法，即一念中還至本土無有掛礙。諸菩薩等在曼陀羅華、摩訶曼陀羅華華臺之中，結跏趺坐思惟法門，所謂：欲得見我所在方面，隨身所向悉令得見；若于深法有疑滯者，以見我故，尋得除滅；若有問義欲聽法者，以見我故，即得深解無有狐疑；所有菩薩深解無我及無我所，是故能舍身根、命根，一切必定不退于阿耨多羅三藐三菩提。世界無有一切不善之名，亦無受戒、破戒之名、毀戒、悔過。一切眾生其身皆有三十二相，得那羅延力，乃至成阿耨多羅三藐三菩提，無有一人六根毀缺不完具者。所有眾生即于生已，須發自落，服三法衣，得善分別三昧，乃至阿耨多羅三藐三菩提終不中失。諸眾生等悉得和合一切善根，無有一人為老病所苦。若諸菩薩命終之時結跏趺坐，入于火定自燒其身。燒其身已，四方清風來吹其身，舍利散在諸方無佛世界，尋時變作摩尼寶珠，如轉輪圣王所有寶珠。若有眾生見觸之者，悉令不墮三惡道中，乃至涅槃不受諸苦，即得舍身生于他方現在佛所咨受妙法，發阿耨多羅三藐三菩提心便不退轉。所有眾生若命終時，其心在定無有散亂，不受諸苦愛別離等，命終之后不墮八難無佛之世，乃至成阿耨多羅三藐三菩提，常得見佛咨受妙法、供養眾僧。一切眾生離于貪欲、瞋恚、愚癡、恩愛、嫉妒、無明、憍慢。世界無有聲聞、緣覺，所有大眾純諸菩薩摩訶薩等充滿其國。其心柔軟，無有愛濁，堅固不退于阿耨多羅三藐三菩提，得諸三昧。世界純有清凈光明，十方如微塵等諸佛世界，悉皆得聞我之世界。我界所有微妙之香，悉遍十方如微塵等諸佛世界。我界眾生常得快樂，未曾聞有受苦之聲。世尊，我行菩薩道時不作齊限，我今要當莊嚴如是清凈佛土，眾生之類皆使清凈遍滿其國，然后乃成阿耨多羅三藐三菩提。世尊，我成阿耨多羅三藐三菩提，當出無量無邊光明照于十方，如千佛剎微塵數等諸佛世界，令彼眾生悉遙見我三十二相，即時得斷貪欲、瞋恚、愚癡、嫉妒、無明、憍慢一切煩惱，發阿耨多羅三藐三菩提心，如其所求得陀羅尼三昧忍辱。以見我故，寒水地獄所有眾生悉得溫樂，譬如菩薩入第二禪；以見我故，身心受于第一妙樂，發阿耨多羅三藐三菩提心。若其命終，要當生我佛之世界，生已即得不退轉于阿耨多羅三藐三菩提，熱地獄等、畜生、餓鬼，亦復如是。諸天所見光明一倍。令我壽命無量無邊無能數者，除一切智。世尊，我成阿耨多羅三藐三菩提已，令十方無量無邊阿僧祇世界現在諸佛稱贊于我。其余眾生若得聞是稱贊我聲，愿作善根速生我國，命終之后必生我國，唯除五逆、毀壞正法、誹謗圣人。世尊，我成阿耨多羅三藐三菩提已，十方無量無邊阿僧祇世界中所有眾生，若聞我聲發愿欲生我世界者，是諸眾生臨命終時，悉令見我與諸大眾前后圍繞。我于爾時入無翳三昧，以三昧力故，現在其前而為說法；以聞法故，尋得斷除一切苦惱，心大歡喜；其心喜故，得寶冥三昧；以三昧力故，令心得念及無生忍，命終之后必生我界。若余世界諸眾生等無有七財，不欲修集行于三乘，不欲生于人天中者，亦不修行一切善根及三福處，非法行污，愛著惡欲，專行邪見，如是眾生，愿我入于無燋惱三昧，以三昧力故，彼諸眾生若命終時，我與大眾而住其前為說妙法，復為示現佛土所有，又勸令發阿耨多羅三藐三菩提心；眾生聞已，即于我所心生深信，歡喜安樂，尋發阿耨多羅三藐三菩提心，令彼眾生得斷苦惱，斷苦惱已便得日燈光明三昧斷于癡闇，命終之后尋生我界。’ 
　　“爾時，寶藏如來贊言：‘善哉！善哉！汝今乃能作微妙之大愿也。’‘世尊，若我所愿成就得己利者，愿令十方如微塵等諸佛世界，悉雨憂陀羅婆羅香并栴檀香、牛頭栴檀香種種末香，若有眾生在在處處聞是香者，悉發阿耨多羅三藐三菩提心。令我今者得金剛愿三昧，以三昧力故，悉得遙見諸世界中所雨諸香。’善男子，爾時王子說是言已尋得三昧，自見十方如微塵數等諸佛世界，所有諸香憂陀羅婆羅香、牛頭栴檀種種末香，及見一一方面有不可計諸眾生等，恭敬叉手發阿耨多羅三藐三菩提心。 
　　“寶藏如來告王子言：‘善男子，汝之所愿已得成就。天雨種種諸微妙香已，有不可計眾生恭敬叉手發阿耨多羅三藐三菩提心，是故號汝為師子香。汝于來世過一恒河沙等阿僧祇劫，入第二恒河沙等阿僧祇劫，上方去此四十二恒河沙世界微塵數等諸佛世界，有世界名青香光明無垢，于彼土當得成阿耨多羅三藐三菩提，號汝光明無垢堅香豐王如來、應供、正遍知、明行足、善逝、世間解、無上士、調御丈夫、天人師、佛世尊。’善男子，爾時師子香菩薩禮寶藏如來，頭面著地。 
　　“爾時，如來為師子香菩薩，而說偈言：  
　　“‘天人師起， 受諸供養， 
　　　　度脫生死， 令離苦惱， 
　　　　斷諸結縛， 及諸煩惱， 
　　　　來世當作， 天人之尊。’  
　　“善男子，爾時師子香菩薩聞是偈已，心大歡喜，即起合掌，去佛不遠復坐聽法。 
　　“善男子，爾時寶海梵志，復白第八王子泯圖言，乃至發心亦復如是。爾時，王子前白佛言：‘世尊，我今所愿，要當于是不凈世界修菩薩道；復當修治莊嚴十千不凈世界，令其嚴凈如青香光明無垢世界；亦當教化無量菩薩，令心清凈，無有垢穢，皆趣大乘，悉使充滿我之世界，然后我當成阿耨多羅三藐三菩提。世尊，愿我修行菩薩道時，要當勝于余諸菩薩。世尊，我已于七歲之中，端坐思惟諸佛、菩薩清凈功德，及種種莊嚴佛土功德，是時即得悉見種種莊嚴三昧等萬一千菩薩三昧增進修行。世尊，若未來諸菩薩等行菩薩道時，亦愿悉得如是三昧。世尊，愿我得出離三世勝幢三昧，以三昧力故悉見十方無量無邊諸佛世界在在處處現在諸佛，出離三世為諸眾生說于正法。世尊，愿我得不退三昧，以三昧力故于一念中，悉見如微塵等諸佛、菩薩及諸聲聞恭敬圍繞。愿我于此一一佛所得無依止三昧，以三昧力故作變化身，一時遍至如一佛界微塵數等諸如來所供養禮拜。愿我一一身，以種種無上珍寶、華香、涂香、末香、妙勝伎樂種種莊嚴，供養一一諸佛。世尊，愿我一一身于一一佛所，如大海水渧等劫行菩薩道。愿我得一切身變化三昧，以三昧力故于一念中在一一佛前，知如一佛土微塵數等諸佛世界。世尊，愿我得功德力三昧，以三昧力故于一一佛前，遍到如一佛土微塵數等諸世尊所，以微妙贊嘆贊嘆諸佛。世尊，愿我得不眴三昧，以三昧力故于一念中，悉見諸佛遍滿十方無量無邊世界之中。世尊，愿我得無諍三昧，以三昧力故于一念中，悉見過去、未來、現在諸佛所有凈妙世界。世尊，愿我得首楞嚴三昧，以三昧力故化作地獄之身，入地獄中與地獄眾生說微妙法，勸令發阿耨多羅三藐三菩提心；彼諸眾生聞是法已，尋發無上菩提之心，即便命終生于人中，隨所生處常得值佛，隨所值佛而得聽法，聽受法已即得住于不退轉地。乾闥婆、阿修羅、迦樓羅、緊那羅、摩睺羅伽、人非人等，天、龍、鬼、神、夜叉、羅剎、毗舍遮富單那、伽吒富單那、屠殺、魁膾、商賈、淫女、畜生、餓鬼，如是等眾亦復如是，皆令發阿耨多羅三藐三菩提心。有諸眾生隨所生處得諸色像，我分之身如業所作，隨受苦樂及諸工巧，愿我變化作如是身，隨其所作而教化之。世尊，若有眾生各各異音，愿我隨其種種音聲，而為說法各令歡喜，因其歡喜勸發安止，令其不退于阿耨多羅三藐三菩提。世尊，我要當教十千佛土所有眾生，令心清凈，無有行業煩惱諸毒，乃至不令一人屬于四魔，何況多也！若我莊嚴十千佛土，如是清凈如光明無垢尊香王佛青香光明無垢世界所有種種微妙莊嚴，然后我身及諸眷屬，乃當如彼師子香菩薩之所愿也。世尊，若我所愿成就得己利者，當令十千諸佛世界所有眾生斷諸苦惱，得柔軟心，得調伏心，各各自于四天下界，見佛世尊現在說法；一切眾生自然而得種種珍寶、華香、末香及以涂香，種種衣服，種種幢幡，各各以用供養于佛，供養佛已悉發無上菩提之心。世尊，我等今者以悉得見種種莊嚴三昧力故，皆得遙見如是諸事。’作是語已，尋如所愿悉得見之。 
　　“爾時，世尊贊阿彌具言：‘善哉！善哉！善男子，汝今世界周匝四面一萬佛土清凈莊嚴，于未來世復當教化無量眾生令心清凈，復當供養無量無邊諸佛世尊。善男子，以是緣故，今改汝字名為普賢。于未來世過一恒河沙等阿僧祇劫，入第二恒河沙等阿僧祇劫，末后分中于北方界，去此世界過六十恒河沙等佛土，有世界名知水善凈功德，汝當于中成阿耨多羅三藐三菩提，號智剛吼自在相王如來、應、正遍知、明行足、善逝、世間解、無上士、調御丈夫、天人師、佛世尊。’善男子，爾時普賢菩薩摩訶薩頭面著地，禮寶藏佛。 
　　“爾時，如來即為普賢菩薩，而說偈言：  
　　“‘汝起善導師， 已得如所愿， 
　　　　善能調眾生， 皆令得一心， 
　　　　渡于煩惱河， 及脫諸惡法， 
　　　　來世作燈明， 諸天世人師。’  
　　“善男子，爾時會中有十千人心生懈怠，異口同音作如是言：‘世尊，我等來世即于如是嚴凈佛土，成阿耨多羅三藐三菩提，所謂普賢菩薩所修清凈諸世界也。世尊，我等要當具足修六波羅蜜，以具足六波羅蜜故，各各于諸佛土成阿耨多羅三藐三菩提。’ 
　　“善男子，爾時寶藏如來即便為是十千人等，授阿耨多羅三藐三菩提記：‘善男子，普賢菩薩成阿耨多羅三藐三菩提時，汝等當于普賢菩薩所修清凈萬佛土中，一時成阿耨多羅三藐三菩提，有一千佛同號智熾尊音王如來、應供、正遍知、明行足、善逝、世間解、無上士、調御丈夫、天人師、佛世尊。復有千佛同號增相尊音王，復有千佛同號善無垢尊音王，復有千佛同號離怖畏尊音王，復有千佛同號善無垢光尊音王，復有千五百佛同號日音王，復有五百佛同號日寶藏尊王，復有五佛同號樂音尊王，復有二佛同號日光明，復有四佛同號龍自在，復有八佛同號離恐怖稱王光明，復有十佛同號離音光明，復有八佛同號音聲稱，復有十一佛同號顯露法音，復有九佛同號功德法稱王，復有二十佛同號不可思議王，復有四十佛同號寶幢光明尊王，復有一佛號覺知尊想王，復有七佛同號不可思議音，復有三佛同號智藏，復有十五佛同號智山幢，復有五十佛同號智海王，復有三十佛同號大力尊音王，復有二佛同號山功德劫，復有八十佛同號清凈智勤，復有九十佛同號尊相種王，復有百佛同號善智無垢雷音尊王，復有八十佛同號勝尊大海功德智山力王，復有四十佛同號無上菩提尊王，復有二佛同號智覺山華王，復有二佛同號功德山智覺，復有三佛同號金剛師子，復有二佛同號持戒光明，復有二佛同號示現增益，復有一佛號無量光明，復有三佛同號師子游戲，復有二佛同號無盡智山，復有二佛同號寶光明，復有二佛同號無垢智慧，復有九佛同號智慧光明，復有二佛同號師子稱，復有二佛同號功德通王，復有二佛同號雨法華，復有一佛號造光明，復有一佛號增益山王，復有一佛號出法無垢王，復有一佛號香尊王，復有一佛號無垢目，復有一佛號大寶藏，復有一佛號力無障礙王，復有一佛號自知功德力，復有一佛號衣服知足，復有一佛號得自在，復有一佛號無障礙利益，復有一佛號智慧藏，復有一佛號大山王，復有一佛號曰力藏，復有一佛號求功德，復有一佛號華幢枝，復有一佛號眾光明，復有一佛號無癡功德王，復有一佛號金剛上，復有一佛號曰法相，復有一佛號尊音王，復有一佛號堅持金剛，復有一佛號珍寶自在王，復有一佛號堅自然幢，復有一佛號山劫，復有一佛號雨娛樂，復有一佛號增益善法，復有一佛號娑羅王，復有二佛同號功德遍滿大海功德王，復有一佛號智慧和合，復有一佛號智熾，復有一佛號華眾，復有一佛號世間尊，復有一佛號優曇缽華幢，復有一佛號法幢自在王，復有一佛號栴檀王，復有一佛號善住，復有一佛號精進力，復有一佛號幢等光明，復有一佛號曰智步，復有一佛號曰海幢，復有一佛號滅法稱，復有一佛號壞魔王，復有一佛號眾光明，復有一佛號出智光明，復有一佛號曰慧燈，復有一佛號安隱王，復有一佛號曰智音，復有一佛號幢攝取，復有一佛號天金剛，復有一佛號種種莊嚴王，復有一佛號無勝智，復有一佛號善住意，復有一佛號月王，復有一佛號無勝步自在王，復有一佛號娑憐陀王，復有八十佛同號師子步王，復有五十佛同號那羅延無勝藏，復有七十佛同號聚集珍寶功德，復有三十佛同號光明藏，復有二十佛同號分別星宿稱王，復有二佛同號功德力娑羅王，復有九十佛同號微妙音，復有一佛號曰梵增，復有一佛號提頭賴吒王，復有千佛同號蓮華香擇稱尊王，復有六十佛同號光明熾渚王，復有三十佛同號蓮華香力增，復有二佛同號無量功德大海智增，復有一佛號閻浮陰，復有一百二佛同號功德山幢，復有一佛號師子相，復有一百一佛同號龍雷尊華光明王，復有一佛號善趣種無我甘露功德王劫，復有千佛同號離法智龍王解脫覺世界海眼山王，皆有十號如來、應、正遍知、明行足、善逝、世間解、無上士、調御丈夫、天人師、佛世尊。如是等佛同共一日一時，各各于諸世界成阿耨多羅三藐三菩提，壽命各十中劫，卿等涅槃亦同一日；般涅槃已，所有正法七日即滅。’善男子，爾時十千人向寶藏佛頭面作禮。 
　　“爾時，世尊為十千人，而說偈言：  
　　“‘龍王汝起， 堅固自在， 
　　　　無上善愿， 清凈和合， 
　　　　卿等用意， 疾如猛風， 
　　　　精勤修學， 六波羅蜜， 
　　　　來世必成， 天人之尊。’  
　　“善男子，爾時十千人聞是偈已，心生歡喜，即起合掌，前禮佛足，去佛不遠復坐聽法。 
　　“善男子，爾時寶海梵志，復白第九王子蜜蘇言，乃至發心亦復如是。爾時，王子前白佛言：‘世尊，我行菩薩道時，愿十方如恒河沙等世界，所有現在諸佛為我作證，今于佛前發阿耨多羅三藐三菩提心。世尊，愿我行菩薩道時，乃至成佛，于其中間不生悔心；乃至成佛，常住一心無有退轉，如說而行，如行而說，乃至無有一人來惱我心，更不求于聲聞、緣覺，不起淫欲惡想之心。其心不與睡眠、憍慢、疑悔等共，亦復不生貪、淫、殺、盜、妄言、兩舌、惡口、綺語、貪恚、邪見、嫉妒、慢法、欺誑之心。我修菩薩道，乃至成阿耨多羅三藐三菩提，中間不生如是等法。乃至成阿耨多羅三藐三菩提行時，步步心心數法常念諸佛，得見諸佛咨受妙法，供養眾僧；于諸生處常愿出家，當出家時即得成就糞掃三衣，常在樹下獨坐思惟，住阿蘭若常行乞食，不求利養行于知足，常講說法，成就無量無障礙辯，不犯大罪；不以我相為女人說法，若說法時恒以空相；其心常念空無之法，拱手端坐亦不露齒。若有學習大乘之人，而于其所起世尊想恭敬供養，所聞法處亦起佛想。于諸沙門、婆羅門中，故生恭敬供養尊重。除佛世尊，于諸眾中不生分別此是福田、此非福田而行布施。愿我不于法施人所生嫉妒心。若有眾生應被刑戮，愿我舍命以救護之。若有眾生犯于諸罪，愿我以力、言說、錢財而拔濟之令得解脫。若有在家、出家之人有諸罪過，愿不發露顯現于人。于諸利養、名譽等中而常遠離，如避火坑、刀劍、毒樹。世尊，若我此愿乃至成阿耨多羅三藐三菩提已悉得成就，如今佛前之所愿者，令我兩手自然而有千輻天輪，所得光明如火猛焰。’ 
　　“善男子，是時王子說是語已，其兩手中即尋各有一千輻輪如說而得。‘世尊，若我所愿成就逮得己利，成阿耨多羅三藐三菩提者，我今遣此千輻天輪，至于無佛五濁世界，是輪當作如是大聲遍滿佛土，如難陀龍王、優波難陀龍王作大音聲遍滿世界，其輪音聲亦復如是，所謂菩薩受記音聲、不失專念智慧之聲、修學空法諸佛所有法藏之聲。若有眾生在在處處聞是法聲，即時得斷貪欲、瞋恚、愚癡、憍慢、慳吝、嫉妒，而得寂靜思惟諸佛甚深智慧，發阿耨多羅三藐三菩提心。’ 
　　“善男子，爾時王子即遣二輪，譬如諸佛神足捷疾，其輪去疾亦復如是，遍至十方無佛惡世，為諸眾生出諸菩薩受記音聲、不失專念智慧之聲、修學空法諸佛所有法藏之聲。在在處處諸眾生等聞是法音，即便得斷貪欲、瞋恚、愚癡、憍慢、慳吝、嫉妒，而得寂靜思惟諸佛甚深智慧，發阿耨多羅三藐三菩提心，其輪須臾還來在此王子前住。 
　　“善男子，爾時寶藏如來贊王子言：‘善哉！善哉！善男子，汝行菩薩道所發善愿無上最妙，遣此天輪至于無佛五濁之世，令無量無邊阿僧祇億百千眾生安止住于無穢濁心，心無惱害，勸化發于阿耨多羅三藐三菩提，以是故今改汝名為阿閦，于未來世當為世尊。汝今當于佛前，如心所喜愿取種種莊嚴佛土。’ 
　　“爾時，阿閦白佛言：‘世尊，我今所愿，如是種種莊嚴佛土：令我世界純金為地，地平如掌，多有種種諸天妙寶遍滿其國，無有山陵、堆阜、土沙、礫石、荊蕀之屬。其地柔軟譬如天衣，行時足下蹈入四寸，舉足還復。無有地獄、畜生、餓鬼、不凈臭穢，純有諸天微妙上香及曼陀羅摩訶曼陀羅華遍滿其國。所有眾生無有老病，各各自在，不相畏怖，常不惱他，命不中夭，臨舍命時心無悔恨，其心決定無有錯亂，系念思惟諸佛如來。若命終已不墮惡道，不生無佛五濁惡世，乃至成阿耨多羅三藐三菩提，常得見佛咨受妙法，供養眾僧。所有眾生薄淫怒癡，皆行十善。世界無有種種工巧，無有犯罪及犯罪名，亦無天魔諸留難事。眾生受形無有惡色，亦不分別尊卑高下。一切眾生深解無我及無我所，聲聞、菩薩乃至夢中不失不凈。眾生常樂求法聽法，無有一人生于倒見，亦無外道。眾生無有身心疲極，皆得五通；無有饑渴諸苦惱事，隨所喜樂種種食飲，即有寶器自然在手，有種種食猶如欲界所有諸天；無有涕唾便利之患、痰癊污淚，亦無寒熱。常有柔軟香風觸身，此風香氣微妙具足，薰諸天人不須余香，如是香風隨諸天人所求冷溫皆使滿足。又復有求優缽羅華香風，又復有求優陀娑羅香風，有求沉水香風，有求多伽羅香風，有求阿伽羅香風，有求種種香風，如所悕望于發心時皆得成就，除五濁世。愿我國土有七寶樓，其寶樓中敷七寶床，茵蓐丹枕細滑柔軟猶如天衣，眾生處此寶樓床榻皆悉歡樂。其樓四邊有好池水，其水具足有八功德，眾生隨意而取用之。其國多有金多羅樹種種華果妙香，具足上妙寶衣、種種寶蓋、真珠、瓔珞而以莊嚴。諸眾生等隨意所喜妙寶衣服即于樹上自恣取著，華果香等亦復如是。世尊，愿我菩提之樹純是七寶，高千由旬，樹莖周匝滿一由旬，枝葉縱廣滿千由旬，常有微風吹菩提樹。其樹則出六波羅蜜、根、力、覺道微妙之聲，若有眾生聞此妙聲，一切皆得離于欲心。所有女人成就一切諸妙功德，猶如兜術天上天女，無有婦人諸不凈事、兩舌、慳吝、嫉妒覆心，不與男子漏心交通。若諸男子發淫欲心，至女人所以愛心視，須臾之間便離欲心，自生厭離即便還去，尋得清凈無垢三昧，以三昧力故于諸魔縛而得解脫，更不復生惡欲之心。如是女人，若見男子有愛欲心便得妊身，亦得離于淫欲之想。當妊身時若懷男女，身心無有諸苦惱事，常受快樂如忉利天人身心所受上妙快樂。女人懷妊七日七夜，所受快樂亦復如是，亦如比丘入第二禪。處胎男女不為一切不凈所污，滿足七日即便出生。當其生時受諸快樂有微妙音，女人產時亦無諸苦，如是母子俱共入水洗浴其身。是時女人得如是念，以念力故尋得離欲清凈三昧，以三昧力故其心常定，于諸魔縛而得解脫。若有眾生宿業成就，應無量世作女人身，以定力故得離女身，乃至涅槃，一切女業永滅無余，更不復受。或有眾生宿業成就，于無量億劫應處胞胎受苦惱者，愿我成阿耨多羅三藐三菩提已，聞我名字即生歡喜，生歡喜已尋便命終，處胎即生我之世界，尋于生已所受胎分永盡無余，乃至成阿耨多羅三藐三菩提更不受胎。或有眾生多善根者，尋便得來至我世界蓮華中生。或有眾生少善根者，要當處胎或受女人而生我界，然后乃得永盡胎分。所有眾生一向純受微妙快樂。微風吹此金多羅樹出微妙聲，所謂苦、空、無我、無常等聲。聞是聲者皆得光明三昧，以三昧力故得諸空定甚深三昧。世界無有淫欲相聲。世尊，我坐菩提樹下，于一念中成阿耨多羅三藐三菩提已，愿我世界無有日月光明晝夜差別，除華開合。我成阿耨多羅三藐三菩提已，當以光明遍照三千大千世界，以光明力故令諸眾生悉得天眼，以天眼故得見十方無量無邊諸佛世界，在在處處諸佛世尊現在說法。世尊，我成阿耨多羅三藐三菩提已說于正法，令此音聲遍滿三千大千世界。眾生聞者得念佛三昧，眾生或有行住回轉，隨所方面常得見我。若于諸法有疑滯處，以見我故即得斷疑。世尊，我成阿耨多羅三藐三菩提已，十方無量無邊阿僧祇諸佛世界，在在處處所有眾生，若學聲聞、若學緣覺、若學大乘，聞我名者，命終要來生我世界。若聲聞人聞我法者，得八解脫阿羅漢果；學大乘人聞我法者，得深法忍陀羅尼門及諸三昧，不退轉于阿耨多羅三藐三菩提，得無量聲聞以為眷屬，其數無邊無能數者，唯除諸佛。世尊，我成阿耨多羅三藐三菩提，隨所至方舉下足處，即有千葉金蓮華生。其華微妙有大光明，我當遣至無佛之處稱贊我名。若有眾生于此華中得聞稱贊我名字者，尋生歡喜，種諸善根欲生我國，愿命終時悉皆來生。我諸大眾出家之人，遠離諂曲、妒嫉、奸欺沙門之垢，尊重于法，于諸所須名稱利養心不貴重，常樂苦、空、無常、無我，常勤精進尊法依僧。若諸菩薩得不退者，皆悉令得就雨三昧，以三昧力故為眾生說般若波羅蜜，令離生死乃至成佛，于其中間所可說法不忘不失。世尊，我成佛已，壽命住世十千大劫；般涅槃后，正法住世滿一千劫。’ 
　　“爾時，如來贊阿閦言：‘善哉！善哉！善男子，汝今已取清凈世界。汝于來世過一恒河沙等阿僧祇劫，入第二恒河沙等阿僧祇劫，東方去此十佛世界，彼有世界名曰妙樂，所有莊嚴如汝所愿皆悉具足。汝于是中當成阿耨多羅三藐三菩提，猶號阿閦如來、應、正遍知、明行足、善逝、世間解、無上士、調御丈夫、天人師、佛世尊。’ 
　　“爾時，阿閦菩薩白佛言：‘世尊，若我所愿成就得己利者，一切世間陰、界、諸入所攝眾生皆得慈心，無怨賊想及諸穢濁，身心快樂猶如十住諸菩薩等，處蓮華上結跏趺坐三昧正受，以三昧力令心無垢，是諸眾生身心快樂亦復如是。我今頭面敬禮于佛，唯愿此地有金色光。’善男子，爾時阿閦菩薩以頭面敬禮佛足，是時一切無量眾生，身心即得受大快樂，其地亦有金色光明。 
　　“爾時，寶藏如來為阿閦菩薩，而說偈言：  
　　“‘尊意且起， 汝今以令， 
　　　　一切眾心， 心無忿怒， 
　　　　復于眾生， 生大悲心， 
　　　　兩手各得， 天千輻輪， 
　　　　凈意當來， 為天人尊。’  
　　“善男子，爾時阿閦菩薩聞是偈已，心大歡喜，即起合掌，前禮佛足，去佛不遠復坐聽法。  
悲華經卷第五 諸菩薩本授記品第四之三  
　　佛告寂意菩薩：“善男子，爾時寶海梵志，復白第十王子軟心言，乃至發心亦復如是。王子所愿皆如阿閦菩薩所愿，白佛言：‘世尊，若我所愿成就得己利者，令一切眾生悉得思惟諸佛境界，手中自然生栴檀香、優陀婆羅香，以此諸香供養諸佛。’ 
　　“爾時，寶藏如來贊王子言：‘善哉！善哉！善男子，汝所愿者甚奇特。汝愿眾生手中自然有栴檀香、優陀婆羅香，悉得思惟諸佛境界系念清凈，以是故今改汝字號為香手。’佛告香手：‘善男子，未來之世過一恒河沙等阿僧祇劫，入第二恒河沙等阿僧祇劫，后分之中阿閦如來般涅槃后，正法滅盡過七日已，汝于是時當成阿耨多羅三藐三菩提。其佛世界故名妙樂，佛名金華如來、應、正遍知、明行足、善逝、世間解、無上士、調御丈夫、天人師、佛世尊。’ 
　　“爾時，香手菩薩復作是言：‘世尊，若我所愿成就得己利者，今我禮佛，此閻浮園周匝當雨諸薝卜華。’善男子，爾時香手菩薩，于寶藏佛前頭面著地，是時閻浮園中如其所言，周匝遍雨諸薝卜華。 
　　“爾時，寶藏如來為香手菩薩，而說偈言：  
　　“‘尊妙功德， 善趣汝起， 
　　　　如心所愿， 雨薝卜華， 
　　　　度脫無量， 一切眾生， 
　　　　示諸善道， 令至無畏。’  
　　“善男子，爾時香手菩薩聞是偈已，心大歡喜，即起合掌，前禮佛足，去佛不遠復坐聽法。 
　　“善男子，爾時寶海梵志，復白第十一王子瞢伽奴言，乃至發心亦復如是。王子所愿亦如香手菩薩所愿，爾時師子王子以珍寶幢供養寶藏如來。時佛即贊師子王子言：‘善哉！善哉！善男子，汝今以此寶幢供養，是故號汝名為寶相。’佛告寶相：‘未來之世過一恒河沙等阿僧祇劫，入第二恒河沙等阿僧祇劫，后分之中妙樂世界金華如來般涅槃后，正法滅已過三中劫，妙樂世界轉名月勝，汝于是中當成阿耨多羅三藐三菩提，號龍自在尊音王如來、應、正遍知、明行足、善逝、世間解、無上士、調御丈夫、天人師、佛世尊。彼佛世界所有莊嚴，如妙樂世界等無差別。’ 
　　“爾時，寶相菩薩前白佛言：‘世尊，若我所愿成就得己利者，我今頭面禮于佛足，令一切眾生得如是念，猶如菩薩住無諂三昧，一切眾生得大利益生于大悲發菩提心。’善男子，爾時寶相菩薩在寶藏佛前頭面著地，一切眾生悉得如是無諂三昧，得大利益生于大悲發菩提心。 
　　“爾時，寶藏如來為寶相菩薩，而說偈言：  
　　“‘善意勤起， 已于我前， 
　　　　為諸眾生， 善作大誓， 
　　　　能大利益， 無量眾生， 
　　　　令心無垢， 是故來世， 
　　　　得成為佛， 天人之尊。’  
　　“善男子，爾時寶相菩薩聞是偈已，心大歡喜，即起合掌，前禮佛足，去佛不遠復坐聽法。 
　　“爾時，摩阇婆王子等五百王子，作如是愿：‘愿得如是種種莊嚴功德佛土，皆如虛空印菩薩摩訶薩所修凈土。’爾時，寶藏如來皆為一一授阿耨多羅三藐三菩提記，同共一時各于余國成無上道，如虛空印菩薩摩訶薩。復次，四百王子作是誓愿，愿取莊嚴凈妙佛土皆如金剛智慧光明菩薩摩訶薩。爾時，寶藏如來亦為一一授阿耨多羅三藐三菩提記，同共一時各于異國成無上道，如金剛智慧光明菩薩摩訶薩。復次八十九王子，又作是愿，愿取如是莊嚴佛土，如普賢菩薩摩訶薩所修佛土等無差別。 
　　“爾時，八萬四千小王，各各別異作殊勝愿，人人自取種種莊嚴上妙佛土。爾時，寶藏如來各各與授阿耨多羅三藐三菩提記：‘當來之世各在余國，同共一時成無上道。’ 
　　“爾時，九十二億眾生亦各發愿，取種種莊嚴勝妙佛土。時，寶藏如來一切皆與授阿耨多羅三藐三菩提記：‘汝等來世于余國土，同共一時成無上道。’ 
　　“善男子，爾時寶海梵志有八十子，即是寶藏如來之兄弟也，其最長子名海地尊。善男子，爾時寶海梵志告其長子言：‘汝今可取微妙清凈莊嚴佛土。’其子答言：‘唯愿尊者先師子吼。’其父告言：‘我之所愿當最后說。’其子復言：‘我今所愿，當取清凈、不清凈耶？’父復答言：‘若有菩薩成就大悲，爾乃取于不清凈世界。何以故？欲善調伏眾生垢故。如是之事，汝自知之。’ 
　　“善男子，爾時海地尊至寶藏如來所，在于佛前白佛言：‘世尊，我愿阿耨多羅三藐三菩提，若人有壽八萬歲時，如今佛世，爾乃成阿耨多羅三藐三菩提。我今又愿令我國土所有眾生，薄淫恚癡，厭離身心，怖畏生死見其過患，來至我所出家學道。我于爾時為諸眾生說三乘法。世尊，若我所愿成就得己利者，唯愿世尊授我阿耨多羅三藐三菩提記。’ 
　　“爾時，寶藏如來告海地尊言：‘善男子，未來之世過一恒河沙等阿僧祇劫，入第二恒河沙等阿僧祇劫，是時有劫名曰遍敷優缽羅華，此佛世界當名愿愛，是時人民壽八萬歲，汝于是中成阿耨多羅三藐三菩提，號曰寶山如來、應、正遍知、明行足、善逝、世間解、無上士、調御丈夫、天人師、佛世尊。’ 
　　“爾時，海地尊復作是言：‘世尊，若我所愿成就得己利者，此閻浮園周匝當雨赤色真珠，一切樹木自然皆出微妙伎樂。’善男子，時海地尊在寶藏佛前頭面作禮，當爾之時，其園周匝雨赤真珠，一切樹木皆出種種微妙伎樂。 
　　“爾時，寶藏如來即為摩納，而說偈言：  
　　“‘大力汝起， 無量智藏， 
　　　　慈悲眾生， 作大利益， 
　　　　所愿清凈， 今得成就， 
　　　　當為眾生， 作天人師。’  
　　“善男子，爾時海地尊聞是偈已，心大歡喜，即起合掌，前禮佛足，去佛不遠復坐聽法。 
　　“梵志第二子名曰三婆婆，白佛言：‘世尊，我今所愿，如海地尊之所愿也。’爾時，寶藏如來便告三婆婆言：‘未來之世，優缽羅華劫中愿愛世界，人壽轉多八十億歲，汝當于中得成阿耨多羅三藐三菩提，號曰日華如來、應、正遍知、明行足、善逝、世間解、無上士、調御丈夫、天人師、佛世尊。第三子所得世界亦復如是，人壽二千歲時成阿耨多羅三藐三菩提，號火音王如來乃至天人師、佛世尊。第四成佛號須曼那，第五成佛號持戒王，第六成佛號善持目，第七成佛號梵增益，第八成佛號閻浮影，第九成佛號富樓那，第十成佛號曰勝妙，十一成佛號曰寶山，十二成佛號曰海藏，十三成佛號那羅延，十四成佛號曰尸棄，十五成佛號南無尼，十六成佛號曰覺尊，十七成佛號憍陳如，十八成佛號師子力，十九成佛號曰智幢，二十成佛號音聲，二十一成佛號尊勝佛，二十二成佛號離世尊佛，二十三號利益佛，二十四號智光明佛，二十五號師子尊佛，二十六號寂靜智佛，二十七號難陀佛，二十八號尼拘羅王佛，二十九號金色目佛，三十號得自在佛，三十一號曰樂佛，三十二號寶勝佛，三十三號善目佛，三十四號梵善樂佛，三十五號梵仙佛，三十六號梵音佛，三十七號法月佛，三十八號示現義佛，三十九號稱樂佛，四十號增益佛，四十一號端嚴佛，四十二號善香佛，四十三號眼勝佛，四十四號善觀佛，四十五號攝取義佛，四十六號善意愿佛，四十七號勝慧佛，四十八號金幢佛，四十九號善目佛，五十號天明佛，五十一號凈飯佛，五十二號善見佛，五十三號毗琉璃幢佛，五十四號毗樓博叉佛，五十五號梵音佛，五十六號功德成就佛，五十七號有功德凈佛，五十八號寶光明佛，五十九號摩尼珠佛，六十號釋迦文尼佛，六十一號音尊王佛，六十二號智和合佛，六十三號勝尊佛，六十四號成華佛，六十五號善華佛，六十六號無怒佛，六十七號日藏佛，六十八號尊樂佛，六十九號日明佛，七十號龍得佛，七十一號金剛光明佛，七十二號稱王佛，七十三號常光明佛，七十四號相光明佛，七十五號刪尼輸佛，七十六號智成就佛，七十七號音王佛，七十八號娑羅王那羅延藏佛，七十九號火藏佛。’ 
　　“善男子，爾時梵志其最小子名離怖惱，在佛前住，白佛言：‘世尊，是七十九人，佛今已為現前授記，于遍敷優缽羅華劫愿愛世界人壽轉多時，成阿耨多羅三藐三菩提。世尊，我今佛前發阿耨多羅三藐三菩提心，優缽羅華劫后分之中，成阿耨多羅三藐三菩提時，如七十九佛所得壽命，愿我壽命亦復如是；如七十九佛所度眾生，我所度眾生亦復如是；如七十九佛三乘說法，我亦如是說三乘法；如七十九佛聲聞弟子眾數多少，我之所得眾數多少亦復如是。是七十九佛于優缽羅華劫，所可教化無量眾生，使受人身未得度者，我于末劫成阿耨多羅三藐三菩提已，悉當教化令住三乘。世尊，若我所愿成就得己利者，唯愿世尊授我阿耨多羅三藐三菩提記。’ 
　　“善男子，爾時寶藏佛即贊離怖惱言：‘善哉！善哉！善男子，汝今乃為無量眾生生大悲心。善男子，未來之世過一恒河沙等阿僧祇劫，入第二恒河沙等阿僧祇劫，是中有劫名優缽羅華，后分之中，汝當成阿耨多羅三藐三菩提，號無垢燈出王如來、應、正遍知、明行足、善逝、世間解、無上士、調御丈夫、天人師、佛世尊。七十九佛所得壽命都合半劫，汝之壽命亦得半劫，如前所愿悉得成就。’ 
　　“爾時，離怖惱菩薩復作是言：‘世尊，若我所愿成就得己利者，我今頭面敬禮于佛，令此世界周匝遍雨優缽羅華微妙之香。若有眾生聞此香者，身諸四大清凈無穢調適和順，一切病苦悉得除愈。’善男子，爾時離怖惱菩薩說是言已，尋以頭面敬禮佛足。爾時，此佛世界尋時遍雨優缽羅華微妙之香，眾生聞者，身諸四大清凈無穢，調適和順，一切病苦悉得除愈。 
　　“寶藏如來為是菩薩，而說偈言：  
　　“‘善心慈悲， 導師可起， 
　　　　諸佛世尊， 咸稱贊汝， 
　　　　能斷堅牢， 諸煩惱結， 
　　　　當來成善， 凈智慧藏。’  
　　“善男子，爾時離怖惱菩薩聞是偈已，心大歡喜，即起合掌，前禮佛足，去佛不遠復坐聽法。 
　　“善男子，爾時寶海梵志有三億弟子，在園門外一處而坐，教余眾生受三歸依，令發阿耨多羅三藐三菩提心者。善男子，爾時梵志勸諸弟子作如是言：‘汝等今者應發阿耨多羅三藐三菩提心，取佛世界。今于佛前，如心所求，便可說之。’是三億人中有一人名曰樹提，作如是言：‘尊者，云何菩提？云何助菩提法？云何菩薩修行菩提？云何系念得于菩提？’爾時，其師報言：‘摩納，如汝所問菩提者，即是菩薩之所修集四無盡藏。何等為四？所謂無盡福德藏、無盡智藏、無盡慧藏、無盡佛法和合藏。善男子，是名菩提。摩納，如佛所說助菩提法，所謂攝取助清凈度生死法門。善男子，舍財即是助菩提法，以調伏眾生故；持戒即是助菩提法，隨其所愿得成就故；忍辱即是助菩提法，三十二相、八十種隨形好具足故；精進即是助菩提法，具足一切諸事故；禪定即是助菩提法，其心當得善調伏故；智慧即是助菩提法，以知一切諸煩惱故；多聞即是助菩提法，得無礙辯故；福德即是助菩提法，一切眾生之所須故；智即是助菩提法，成就無礙智故；寂滅即是助菩提法，柔軟善心得成就故；思惟即是助菩提法，成就斷疑故；慈心即是助菩提法，成就無礙心故；悲心即是助菩提法，教化眾生無厭足故；喜心即是助菩提法，于正法中生愛樂故；舍心即是助菩提法，成就斷于愛憎法故；聽法即是助菩提法，成就滅五蓋故；出世即是助菩提法，成就舍除一切世間故；阿蘭若是助菩提法，所作不善滅使不生，所有善根多增長故；念是助菩提法，成就護持故；意是助菩提法，成就分別諸法故；持是助菩提法，成就思議寤醒故；念處即是助菩提法，分別身受心法成就故；正勤即是助菩提法，以離一切不善法，修行一切善法增廣故；如意足是助菩提法，成就身心輕利故；諸根即是助菩提法，攝取諸根成就故；諸力即是助菩提法，摧滅一切煩惱故；覺是助菩提法，覺知實法故；六和即是助菩提法，調伏眾生令清凈故。摩納，是名攝取助清凈度生死法門。’樹提復言：‘尊者，如佛所說，布施果報即是大富、得大眷屬，護持禁戒得生天上，廣博多聞得大智慧。又如佛說，思惟之法得度生死。’師復報言：‘摩納，若樂生死故行布施，是故大富。摩納，若善男子、善女人心向菩提，為心調伏故行布施，為心寂靜故持禁戒，為心清凈無有愛濁故求多聞，為大悲故思惟修道，其余諸法智慧方便成就助求。摩納，是名助菩提法，如是修行即是系念得菩提也。摩納，如是菩提今應生欲，是道清凈，應專心作愿；是道無濁，心清凈故；是道正直，無有諂曲斷煩惱故；是道安隱，乃至能到涅槃城故。汝等今應作大善愿，取莊嚴佛土隨意所求凈及不凈。’ 
　　“善男子，爾時樹提摩納，在寶藏佛前，右膝著地長跪叉手，前白佛言：‘世尊，我今發阿耨多羅三藐三菩提心，此不凈世界所有眾生，少于貪淫、瞋恚、愚癡，不犯非法；心無愛濁、無怨賊想，舍離慳吝嫉妒之心；離邪見心，安住正見；離不善心，求諸善法；離三惡心，求三善道；于三福處成就善根，于三乘法精勤修集，爾時我當成無上道。世尊，若我所愿成就得己利者，令我兩手自然而出白色龍象。’作是言已，佛神力故，其兩手中即出龍象，其色純白七處到地。見是事已，告言：‘龍象，汝等今者可至虛空去此不遠，遍雨此界八德香水，覺悟此界一切眾生。若有眾生得遇一渧，聞其香氣悉斷五蓋，所謂淫欲、瞋恚、眠睡、掉悔、疑蓋。’作是語已，爾時龍象在虛空中，周旋速疾猶如力士善射放箭。是二龍象所作諸事悉成就已，復還來至摩納前住。爾時，樹提見是事已，心大歡喜。 
　　“善男子，爾時寶藏如來即告摩納：‘善男子，未來之世過一恒河沙等阿僧祇劫，入第二恒河沙阿僧祇劫，是時有劫名音光明，此佛世界轉名和合音光明，汝于是中成阿耨多羅三藐三菩提，號寶蓋增光明如來、應、正遍知、明行足、善逝、世間解、無上士、調御丈夫、天人師、佛世尊。’善男子，爾時樹提頭面著地禮于佛足。 
　　“寶藏如來即為樹提，而說偈言：  
　　“‘其心離垢， 清凈且起， 
　　　　今已授記， 能令無量， 
　　　　億數眾生， 凈第一道， 
　　　　于當來世， 調御天人。’  
　　“善男子，爾時樹提聞是偈已生大歡喜，即起合掌，前禮佛足，去佛不遠復坐聽法。 
　　“三億弟子除一千人，其余咸共同聲發愿，于此世界成阿耨多羅三藐三菩提。爾時，寶藏如來皆為一一授其阿耨多羅三藐三菩提記，乃至毗婆尸、尸棄、毗尸沙婆，最后成阿耨多羅三藐三菩提。其余千人悉皆讀誦毗陀外典，其中最大所宗仰者，名婆由比紐，白佛言：‘世尊，我今所愿，當于五濁惡世成阿耨多羅三藐三菩提，為此厚重貪欲、瞋恚、愚癡多惱眾生，說于正法。’時千人中復有一人，字曰火鬘，作如是言：‘尊者婆由比紐，向見何義，愿于五濁惡世之中成阿耨多羅三藐三菩提？’其師報言：‘是菩薩大悲成就故，于五濁世成阿耨多羅三藐三菩提。爾時，眾生無有救護，無諸善念，其心常為煩惱所亂、諸見所侵，于中成阿耨多羅三藐三菩提，乃能大益無量眾生，善能為作擁護、依止、舍宅、燈明，兼復度脫于生死大海，教令安住于正見中，使處涅槃服甘露水。是菩薩摩訶薩欲示現大悲故，愿取如是五濁惡世。’ 
　　“善男子，爾時寶藏如來告婆由比紐言：‘善男子，當來之世過一恒河沙等阿僧祇劫，入第二恒河沙等阿僧祇劫，后分之中東方去此一佛世界微塵數等佛土，有世界名袈裟幢，汝于是中當成阿耨多羅三藐三菩提，號金山王如來、應、正遍知、明行足、善逝、世間解、無上士、調御丈夫、天人師、佛世尊。’爾時，婆由比紐復白佛言：‘世尊，若我所愿成就得己利者，我今頭面敬禮佛足，唯愿如來以百福莊嚴佛之兩足置我頂上。’善男子，爾時婆由比紐說是語已，尋時敬禮寶藏佛足。即時，如來百福之足在其頭上，復以此偈，而贊嘆言：  
　　“‘大悲心者， 今可還起， 
　　　　智慧明利， 行菩薩道， 
　　　　為菩提故， 斷除堅牢， 
　　　　諸煩惱縛， 當來成佛， 
　　　　能大利益， 無量眾生。  
　　“善男子，爾時婆由比紐聞是偈已，心大歡喜，即起合掌，前禮佛足，去佛不遠復坐聽法。 
　　“善男子，爾時火鬘摩納在寶藏佛前，右膝著地，長跪叉手，前白佛言：‘我今所愿，于此世界發阿耨多羅三藐三菩提心。若有眾生三毒等分，不能專心住于善法，其心不善壽四萬歲，爾時我當成阿耨多羅三藐三菩提。’爾時，寶藏如來告火鬘言：‘善男子，未來之世過一恒河沙等阿僧祇劫，入第二恒河沙等阿僧祇劫，后分之中此佛世界當名娑婆。何因緣故名曰娑婆？是諸眾生忍受三毒及諸煩惱，是故彼界名曰忍土。時有大劫，名曰善賢。何因緣故劫名善賢？是大劫中多有貪欲、瞋恚、愚癡、憍慢眾生，有千世尊成就大悲出現于世。善男子，賢劫之初人壽四萬歲，于千佛中最初成阿耨多羅三藐三菩提，號拘留孫如來、應、正遍知、明行足、善逝、世間解、無上士、調御丈夫、天人師、佛世尊，為諸眾生說三乘法，令無量眾生在生死者，悉得解脫住于涅槃。’善男子，爾時火鬘摩納前禮佛足，卻在一面復坐聽法。 
　　“善男子，爾時第二摩納，字虛空，在佛前坐，白佛言：‘世尊，我于來世次拘留孫如來之處，人壽三萬歲，我當成阿耨多羅三藐三菩提。’爾時，世尊告虛空摩納言：‘善男子，當來之世過一恒河沙等阿僧祇劫，入第二恒河沙等阿僧祇劫后分，入賢劫中娑婆世界，次拘留孫佛后，人壽三萬歲，汝當于中成阿耨多羅三藐三菩提，號伽那迦牟尼如來、應、正遍知、明行足、善逝、世間解、無上士、調御丈夫、天人師、佛世尊，有大名稱遍聞世間。’ 
　　“爾時，虛空聞授記已，頭面禮佛，右繞三匝，在佛前住，以種種華散佛身上，叉手恭敬禮，以偈贊佛：  
　　“‘攝護身心， 善入禪定， 
　　　　以微妙音， 善能教誡。 
　　　　其心清凈， 無有濁亂， 
　　　　雖化眾生， 不壞世法。 
　　　　名稱光明， 及念總持， 
　　　　百福功德， 無不增廣。 
　　　　為諸眾生， 示現善道， 
　　　　豎仙勝幡， 積功德山。 
　　　　持以利益， 無量眾生， 
　　　　悉令一切， 功德滿足。 
　　　　又與眾生， 善寂滅道， 
　　　　所燒煩惱， 如須彌山。 
　　　　于三有中， 生大悲心， 
　　　　而與無量， 眾生授記。’  
　　“善男子，爾時第三摩納，字毗舍掬多，在于佛前，以七寶床，床上所敷綩綖茵蓐價直千萬兩金，于其床上置真金器盛滿七寶，純金澡灌七寶妙杖，供養世尊及比丘僧。作是施已，白佛言：‘世尊，我未來世過一恒河沙等阿僧祇劫，第二恒河沙等阿僧祇劫后分，入賢劫中，愿我成阿耨多羅三藐三菩提。爾時，人民壽命損減，初入五濁，所有眾生厚重貪淫、瞋恚、愚癡、慳吝、嫉妒，行于邪見，隨惡知識，諸不善根以覆其心，于諸善根心沒退失，遠離正見，邪命自活。伽那迦牟尼般涅槃后，正法滅已，一切眾生盲無慧眼，無所師宗，人壽二萬歲，爾時我當成阿耨多羅三藐三菩提。’ 
　　“善男子，爾時寶藏如來贊毗舍掬多言：‘善哉！善哉！善男子，汝今成就無上智慧。汝當初入五濁惡世，時人壽命滿二萬歲，盲無慧眼，無所師宗，汝于是中成阿耨多羅三藐三菩提，今當號汝為大悲智慧。’佛告大悲智慧菩薩：‘善男子，汝于來世過一恒河沙等阿僧祇劫，入第二恒河沙等阿僧祇劫后分，入賢劫中，人壽二萬歲，汝于爾時得成阿耨多羅三藐三菩提，號迦葉如來、應、正遍知、明行足、善逝、世間解、無上士、調御丈夫、天人師、佛世尊。’ 
　　“善男子，爾時大悲智慧菩薩，尋以頭面禮于佛足，卻住一面，以種種華香、末香、涂香供養世尊，以偈贊佛：  
　　“‘人中之尊， 利益眾生， 
　　　　悉能令彼， 生愛樂心。 
　　　　念定法門， 心得專一， 
　　　　我聞妙音， 心大歡喜。 
　　　　智慧方便， 無不具足， 
　　　　是故能行， 世間教化。 
　　　　又與無量， 無邊眾生， 
　　　　授于無上， 菩提道記。 
　　　　緣是得見， 十方諸佛， 
　　　　智慧神足， 皆悉平等。 
　　　　諸佛所有， 微妙功德， 
　　　　并及示現， 修菩薩道， 
　　　　授諸眾生， 無上道記。 
　　　　若欲稱贊， 不可得盡， 
　　　　是故我今， 稽首敬禮。’  
　　“爾時，寶海梵志復告第四摩納，毗舍耶無垢，言：‘善男子，汝今可發阿耨多羅三藐三菩提心。’善男子，爾時毗舍耶無垢在佛前住，白佛言：‘世尊，我愿于此世界賢劫中，求阿耨多羅三藐三菩提，非于五濁惡世之中如迦葉佛所有國土。迦葉如來般涅槃后正法滅已，人壽轉少至十千歲，所有布施、調伏、持戒悉皆滅盡。是諸眾生善心轉滅，遠離七財，于惡知識起世尊想，于三福事永無學心，離三善行，勤行三惡，以諸煩惱覆智慧心令無所見，于三乘法不欲修學。是眾生中，若我欲成阿耨多羅三藐三菩提，尚無有人能作遮礙，何況人壽一千歲也！乃至人壽百歲，是時眾生乃至無有善法名字，何況有行善根之者？五濁惡世，人民壽命稍稍減少，乃至十歲刀劫復起，我于爾時當從天來擁護眾生，為現善法，令離不善法，乃至安住十善法中，離于十惡煩惱諸結，悉令清凈滅五濁世，眾生乃至人壽八萬歲，爾時我當成阿耨多羅三藐三菩提，是時眾生少于貪淫、瞋恚、愚癡、無明、慳吝、嫉妒，我于爾時為諸眾生說三乘法令得安住。世尊，若我所愿成就得己利者，唯愿如來授我阿耨多羅三藐三菩提記。世尊，若我不得如是授記，我于今者當求聲聞，或求緣覺，如其乘力疾得解脫度于生死。’ 
　　“時，寶藏佛告毗舍耶無垢言：‘善男子，菩薩有四懈怠。若菩薩成就如是四法者，貪著生死，于生死獄受諸苦惱，不能疾成阿耨多羅三藐三菩提。何等四？下行、下伴、下施、下愿。云何菩薩下行？或有菩薩破身口戒不能善護，是名下行。菩薩下伴，親近聲聞及辟支佛與共從事，是名菩薩下伴。云何下施？不能一切舍諸所有，于受者中心生分別，為得天上受快樂故而行布施，是名菩薩下施。云何下愿？不能一心愿取諸佛凈妙世界，所作誓愿不為調伏一切眾生，是名菩薩之下愿也。菩薩成是四懈怠法，久處生死受諸苦惱，不能疾成阿耨多羅三藐三菩提。善男子，復有四法，菩薩成就則能疾成阿耨多羅三藐三菩提。何等四？一、能持禁戒，凈身口意，護持法行；二、親近修學大乘之人，與法同事；三、所有之物能一切舍，以大悲心施于一切；四、一心愿取種種莊嚴諸佛世界，亦為調伏一切眾生。是名四法，菩薩成就則能疾成阿耨多羅三藐三菩提。復有四法，菩薩成就能持無上菩提之道。何等四？精勤行于諸波羅蜜，攝取一切無量眾生，心常不離四無量行，游戲諸通。是名四法，菩薩成就能持無上菩提之道。復有四法，令心無厭。何等為四？一者、行施，二、聽法，三、修行，四、攝取眾生。如是四法令心無厭，菩薩應學。復有四無盡藏，是諸菩薩所應成就。何等四？一者、信根，二者、說法，三、善根愿，四者、攝取貧窮眾生。是為菩薩四無盡藏，具足修滿。復有四清凈法，菩薩成就。何等四？持戒清凈，以無我故；三昧清凈，無眾生故；智慧清凈，無壽命故；解脫知見清凈，以無人故。是為四清凈法，菩薩成就，以是故疾成阿耨多羅三藐三菩提，轉虛空法輪，轉不可思議法輪，轉不可量法輪，轉無我法輪，轉無言說法輪，轉出世法輪，轉通達法輪，轉諸天人所不能轉微妙之輪。善男子，未來之世，過一恒河沙等阿僧祇劫，入第二恒河沙等阿僧祇劫后分，初入賢劫五濁滅已，壽命增益至八萬歲，汝于是中成阿耨多羅三藐三菩提，號曰彌勒如來、應、正遍知、明行足、善逝、世間解、無上士、調御丈夫、天人師、佛世尊。’ 
　　“爾時，毗舍耶摩納在于佛前，頭面禮足，卻住一面，以種種華香、末香、涂香，供養于佛及比丘僧，以偈贊佛：  
　　“‘世尊無垢， 如真金山， 
　　　　眉間毫相， 白如珂雪， 
　　　　應時為我， 說微妙法， 
　　　　記我來世， 作天人師。 
　　　　誰有見聞， 而當不取， 
　　　　仙圣大覺， 世燈功德？’  
　　“善男子，爾時寶海梵志一千摩納，唯除一人，悉共讀誦比陀外典，皆已勸化于阿耨多羅三藐三菩提，如拘留孫、迦那伽牟尼、迦葉、彌勒。其第五者，名師子光明，亦如是。其千人中，唯除一人，其余皆愿于賢劫中成阿耨多羅三藐三菩提。于其眾中最下小者，名持力捷疾，寶海梵志復教令發阿耨多羅三藐三菩提心：‘善男子，汝今莫觀久遠，當離心覺，為諸眾生起大悲心。’ 
　　“爾時，梵志即為持力捷疾，而說偈言：  
　　“‘陰界諸入， 所攝眾生， 
　　　　畏老病死， 墮于愛海； 
　　　　閉在三有， 可畏獄中； 
　　　　飲煩惱毒， 互相侵害； 
　　　　長夜墮在， 苦惱海中； 
　　　　癡盲無目， 失于正道； 
　　　　久處生死， 機關所覆。 
　　　　三有眾生， 諸苦熾然， 
　　　　以離正見， 安住邪見； 
　　　　周回生死， 五道之中， 
　　　　不得休息， 譬如車輪。 
　　　　有諸眾生， 失于法眼， 
　　　　盲無所睹， 又無救護； 
　　　　汝應修集， 無量智慧， 
　　　　令離癡惑， 使發菩提。 
　　　　應與眾生， 作善知識， 
　　　　為燒愛結， 解煩惱縛， 
　　　　應為是等， 發菩提心。 
　　　　失法眼者， 為癡所覆， 
　　　　為離癡故， 應與勝道。 
　　　　生死有獄， 大火熾然， 
　　　　與法甘露， 令其充足。 
　　　　汝今速往， 至于佛所， 
　　　　頭頂禮足， 作大利益。 
　　　　當于佛所， 發妙勝愿， 
　　　　所愿勝妙， 善持念之。 
　　　　汝當來世， 調御天人， 
　　　　亦當愿施， 眾生無畏， 
　　　　拔濟一切， 悉令解脫； 
　　　　亦令具足， 根力覺道， 
　　　　雨大法雨， 施智慧水， 
　　　　滅諸眾生， 苦惱之火。’  
　　“善男子，爾時持力捷疾作如是言：‘尊者，我今所愿，不求生死果報，不求聲聞、辟支佛乘，我今唯求無上大乘，待時待處，待調伏眾生，待發善愿，我今思惟如是等事。尊者，且待須臾，聽我師子吼時。’ 
　　“善男子，爾時寶海梵志漸漸卻行，有侍者五人，一名手龍，二名陸龍，三名水龍，四名虛空龍，五名妙音龍，而告之曰：‘汝等今者可發阿耨多羅三藐三菩提心。’五人報曰：‘尊者，我等空無所有，無以供養佛及眾僧，未種善根，云何得發阿耨多羅三藐三菩提心？’善男子，爾時梵志，以左耳中所著寶環持與手龍，右耳寶環持與陸龍，所坐寶床持與水龍，所用寶杖與虛空龍，純金澡罐與妙音龍，如是與已，復作是言：‘童子，汝今可持此物供養佛及眾僧，發阿耨多羅三藐三菩提心。’  
悲華經卷第六 諸菩薩本受記品第四之四  
　　“爾時，五人即至佛所，以所得物供養世尊及比丘僧。供養已，復白佛言：‘世尊，唯愿如來授我阿耨多羅三藐三菩提記，令于賢劫成阿耨多羅三藐三菩提。’善男子，爾時寶藏如來即與五人授阿耨多羅三藐三菩提記：‘手龍汝于來世賢劫之中，當得成佛，號堅音如來，十號具足。堅音如來般涅槃后，陸龍次當作佛，號快樂尊如來，十號具足。快樂尊佛般涅槃后，水龍次當成佛，號導師如來，十號具足。導師佛般涅槃后，虛空龍次當成佛，號愛清凈如來，十號具足。愛清凈佛般涅槃后，妙音龍次當作佛，號那羅延勝葉如來，十號具足。’ 
　　“善男子，寶藏如來記是五人賢劫成佛已，寶海梵志復告持力捷疾：‘善男子，汝今可取種種莊嚴凈妙世界，如心所喜便可發愿，與一切眾生甘露法味，專心精勤行菩薩道，慎莫思惟劫數長遠。’善男子，爾時梵志捉持力捷疾臂將至佛所，至佛所已，坐于佛前白佛言：‘世尊，未來之世于賢劫中，有幾佛向如來出世？’爾時，佛告持力捷疾言：‘善男子，半賢劫中有千四佛出現于世。’持力捷疾言：‘世尊，彼賢劫中諸佛世尊般涅槃已，最后妙音龍成阿耨多羅三藐三菩提，號那羅延勝葉。世尊，我愿于爾時修菩薩道，修諸苦行、持戒、布施、多聞、精進、忍辱、愛語、福德、智慧，種種助道悉令具足。賢劫諸佛垂成佛時，愿我在初奉施飲食。般涅槃后收取舍利，起塔供養，護持正法；見毀戒者，勸化安止令住持戒；遠離正見墮諸見者，勸化安止令住正見；散亂心者，勸化安止令住定心；無威儀者，勸化安止住圣威儀。若有眾生欲行善根，我當為其開示善根。彼諸世尊般涅槃后正法垂滅，我于爾時當護持之令不斷絕，于世界中燃正法燈。刀兵劫時，我當教化一切眾生，持不殺戒乃至正見，于十惡中拔出眾生，安止令住十善道中，滅諸盲冥，開示善法。我當滅此劫濁、命濁、眾生濁、煩惱濁、見濁，令無有余。于饑饉劫，我當勸化一切眾生，安止住于檀波羅蜜，乃至般若波羅蜜亦如是。我勸眾生住六波羅蜜時，眾生所有一切饑餓、黑闇、穢濁、怨賊、斗諍及諸煩惱，悉令寂靜。于疾疫劫，我當教化一切眾生，悉令住于六和法中，亦令安止住四攝法，眾生所有疾疫黑闇當令滅盡，于半賢劫斷滅眾生如是苦惱。一千四佛于半劫中出世、涅槃、正法滅已，然后我當成阿耨多羅三藐三菩提。如千四佛所得壽命、聲聞弟子，我之壽命、聲聞弟子亦復如是，等無差別。如千四佛于半劫中調伏眾生，愿我亦于半賢劫之中調伏眾生。是半劫中諸佛所有聲聞弟子，毀于禁戒，墮在諸見，于諸佛所無有恭敬，生于瞋恚、惱害之心，破法壞僧，誹謗賢圣，毀壞正法，作惡逆罪。世尊，我成阿耨多羅三藐三菩提時，悉當拔出于生死污泥，令入無畏涅槃城中。我般涅槃后正法賢劫一時滅盡，若我涅槃正法賢劫俱滅盡已，我之齒骨并及舍利，悉當變化作佛形像，三十二相瓔珞其身，一一相中有八十種好，次第莊嚴遍至十方無量無邊無佛世界，一一化佛以三乘法，教化無量無邊眾生悉令不退。若彼世界病劫起時無有佛法，是化佛像亦當至中，教化眾生如前所說。若諸世界無珍寶者，愿作如意摩尼寶珠，雨諸珍寶，自然發出純金之藏。若諸世界所有眾生，離諸善根，諸苦纏身，我當于中雨憂陀娑香、栴檀沉水種種諸香，令諸眾生斷煩惱病、諸邪見病、身四大病，于三福處勤心修行，令命終時生天人中。世尊，我行菩薩道時，當作如是利益眾生。我成阿耨多羅三藐三菩提已，當作如是佛事。般涅槃后，舍利復至無量世界，如是利益眾生。世尊，若我所愿不成不得己利，不能與諸眾生作大醫王，不能利益者，我今便為欺誑十方無量世界在在處處現在諸佛如來，今者亦復不應與我授阿耨多羅三藐三菩提記；世尊所與無量無邊億阿僧祇眾生授阿耨多羅三藐三菩提記者，我亦不得見如是人，亦不聞佛音聲、法僧之聲、行善法聲，常墮阿鼻地獄中。世尊，若我所愿成就得己利者，如來今者當稱贊我。’ 
　　“時，佛即贊持力捷疾：‘善哉！善哉！善男子，汝于來世作大醫王，令諸眾生離諸苦惱，是故字汝為火凈藥王。’佛告火凈藥王：‘汝于來世過一恒河沙等阿僧祇劫，入第二恒河沙阿僧祇劫，后分賢劫中，一千四佛垂成阿耨多羅三藐三菩提，汝當悉得奉施飲食，乃至如上汝之所愿。那羅延勝葉般涅槃后正法滅已，汝當成于阿耨多羅三藐三菩提，號樓至如來、應、正遍知、明行足、善逝、世間解、無上士、調御丈夫、天人師、佛世尊，壽命半劫。汝之所得聲聞弟子，如千四佛所有弟子等無差別。所化眾生，般涅槃后，正法滅已，賢劫俱盡，齒骨舍利悉化作佛，乃至生天人中亦復如是。’爾時，火凈藥王菩薩復白佛言：‘世尊，若我所愿成就得己利者，唯愿如來，以百福莊嚴金色之手摩我頂上。’善男子，爾時寶藏如來即以百福莊嚴之手，摩火凈藥王頂上。善男子，爾時火凈藥王菩薩見是事已，心生歡喜，即以頭面，禮于佛足，卻住一面。爾時，寶海梵志以天妙衣與火凈藥王菩薩，而贊之曰：‘善哉！善哉！善男子，汝之所愿甚奇甚特。從今已往，更不須汝與我策使，常得自在修安樂行。’ 
　　爾時，佛告寂意菩薩：“善男子，時寶海梵志作是思惟：‘我今已勸無量無邊百千億那由他眾生，令住阿耨多羅三藐三菩提。我今見是諸大菩薩各各發愿取凈佛土，唯除一人婆由毗紐。此賢劫中其余菩薩亦離五濁。我今當于是末世中，以真法味與諸眾生。我今當自堅牢莊嚴作諸善愿，如師子吼，悉令一切菩薩聞已，心生疑怪嘆未曾有。復令一切大眾天、龍、鬼、神、乾闥婆、阿修羅、迦樓羅、緊那羅、摩睺羅伽、人及非人，叉手恭敬供養于我。令佛世尊稱贊于我，并授記莂。令十力無量無邊在在處處現在諸佛，為諸眾生講說正法，彼諸如來聞我師子吼者，悉贊嘆授我阿耨多羅三藐三菩提記，亦遣使來令諸大眾悉得見之。我今最后發大誓愿，成就菩薩所有大悲，乃至成阿耨多羅三藐三菩提已，若有眾生聞我大悲名者，悉令生于希有之心。若于后時有諸菩薩成就大悲者，亦當愿取如是世界。是世界中所有眾生饑虛于法，盲無慧眼，具足四流，是諸菩薩當作救護而為說法。我乃至般涅槃已，十方無量無邊百千億諸世界中，在在處處現在諸佛，于諸菩薩大眾之中稱贊我名，亦復宣說我之善愿，令彼菩薩以大悲勤心，皆專心聽聞是事已，心大驚怪嘆未曾有，先所得悲皆更增廣。如我所愿取不凈土，是諸菩薩皆如我于不凈世界，成阿耨多羅三藐三菩提，拔出四流眾生，安止令住于三乘中，乃至涅槃。’ 
　　“善男子，爾時寶海梵志，思惟如是大悲愿已，偏袒右肩，至于佛所。爾時，復有無量百千萬億諸天，在虛空中作天伎樂，雨種種華，各各同聲而贊嘆言：‘善哉！善哉！善大丈夫，今至佛所發奇特愿，欲以智水滅于世間眾生煩惱。’爾時，一切大眾合掌恭敬，在梵志前同聲禮敬，而贊嘆言：‘善哉！善哉！尊大智慧，我等今者得大利益，能作牢堅諸善愿也。我等今者，愿聞尊意所發善愿。’爾時，梵志在于佛前，右膝著地，爾時三千大千世界六種震動，種種伎樂不鼓自鳴，飛鳥走獸相和作聲，一切諸樹生非時華，三千大千世界之中因地眾生，于阿耨多羅三藐三菩提若已發心、若未發心，唯除地獄、餓鬼、下劣畜生，其余眾生皆悉生于大利益心、純善之心、無怨賊心、無穢濁心、慈希有心，飛行眾生尋住于空心生歡喜，散種種華、末香、涂香，種種伎樂、幢幡、衣服而以供養，柔軟妙音贊詠梵志，皆悉一心欲聞梵志所發善愿；乃至阿迦貳吒天天上諸天亦下閻浮提，在虛空中散種種華、末香、涂香，種種伎樂、幢幡、衣服而以供養，柔濡妙音贊詠梵志，精勤一心欲聞梵志所發善愿。 
　　“爾時，寶海梵志叉手恭敬，以偈贊佛：  
　　“‘游戲禪定， 如大梵王； 
　　　　光明端嚴， 如天帝釋； 
　　　　舍財布施， 如轉輪王； 
　　　　持妙珍寶， 如主藏臣； 
　　　　功德自在， 如師子王； 
　　　　不可傾動， 如須彌山； 
　　　　心不波蕩， 如大海水； 
　　　　于罪不罪， 其心如地； 
　　　　除諸煩惱， 如清凈水； 
　　　　燒諸結使， 如火猛焰； 
　　　　無諸障礙， 猶如大風； 
　　　　示現實法， 如四天王； 
　　　　所雨法雨， 如大龍王； 
　　　　充足一切， 猶如時雨； 
　　　　破諸外道， 如大論師； 
　　　　功德妙音， 如須曼華； 
　　　　說法妙音， 猶如梵天； 
　　　　除諸苦惱， 如大醫王； 
　　　　等心一切， 如母愛子； 
　　　　攝取眾生， 猶如慈父； 
　　　　身不可壞， 如金剛山； 
　　　　能斷愛枝， 猶如利刀； 
　　　　廣渡生死， 猶如船師； 
　　　　以智濟人， 猶如舟船； 
　　　　光明清涼， 如月盛滿； 
　　　　開眾生華， 如日初出； 
　　　　能與眾生， 沙門四果， 
　　　　猶如秋樹， 生諸果實； 
　　　　仙圣圍繞， 猶如鳳凰； 
　　　　其意深廣， 猶如大海； 
　　　　等心眾生， 猶如草木； 
　　　　知諸法相， 如觀空拳； 
　　　　等心行世， 平如水相； 
　　　　成就妙相， 善于大悲； 
　　　　能與無量， 眾生授記。 
　　　　我今調伏， 無量眾生， 
　　　　唯愿如來， 與我授記， 
　　　　于未來世， 成就勝道。 
　　　　微妙智慧， 大仙世尊， 
　　　　愿以妙音， 真實說之。 
　　　　我于惡世， 要修諸忍， 
　　　　與諸結使， 煩惱賊斗， 
　　　　拔出無量， 一切眾生， 
　　　　安止住于， 寂滅道中。’  
　　“善男子，寶海梵志說此偈贊佛已，是時一切大眾皆贊嘆言：‘善哉！善哉！大丈夫，善能贊嘆如來法王。’爾時，梵志復白佛言：‘世尊，我已教化無量億眾發阿耨多羅三藐三菩提心。是諸眾生已各愿取凈妙世界，離不凈土，以清凈心種諸善根，善攝眾生而調伏之。火鬘摩納等一千四人，皆悉讀誦毗陀外典，如來已為是諸人等授其記莂，于賢劫中當成為佛。有諸眾生多行貪淫、瞋癡、憍慢，悉當調伏于三乘中。是一千四佛所放舍者，所謂：眾生厚重煩惱，五濁惡世能作五逆，毀壞正法，誹謗圣人，行于邪見，離圣七財，不孝父母，于諸沙門、婆羅門所心無恭敬，作不應作，應作不作，不行福事，不畏后世，于三福處無心欲行，不求天上人中果報，勤行十惡趣、三不善，離善知識，不知親近真實智慧，入于三有生死獄中，隨四流流沒在灰河，為癡所盲離諸善業，專行惡業。如是眾生，諸佛世界所不容受，是故擯來集此世界，以離善業，行不善業行，于邪道重惡之罪積如大山。爾時，娑婆世界賢劫中人壽命千歲，是一千四佛大悲不成，不取如是弊惡之世，令諸眾生流轉生死，猶如機關無有救護，無所依止，無舍無燈，受諸苦惱而反舍放；各各愿取凈妙世界，凈土眾生已自善調，其心清凈，已種善根勤行精進，已得供養無量諸佛而更攝取。世尊，是諸人等為實爾不？’爾時，世尊即告梵志：‘實如所言。善男子，是諸人等如其所喜，各取種種嚴凈世界，我隨其心已與授記。’ 
　　“爾時，梵志復白佛言：‘世尊，我今心動如緊花樹葉，心大憂愁，身皆燋悴。此諸菩薩雖生大悲，不能取此五濁惡世，令彼諸眾生墮癡黑闇。世尊，乃至來世過一恒河沙等阿僧祇劫，入第二恒河沙等阿僧祇劫，后分賢劫中人壽千歲，我當爾時行菩薩道，久在生死忍受諸苦，以諸菩薩三昧力故，要當不舍如是眾生。 
　　“‘世尊，我今自行六波羅蜜調伏眾生，如佛言曰，以財物施名檀波羅蜜。世尊，我行檀波羅蜜時，若有眾生世世從我乞求所須，向其所求要當給足，飲食、醫藥、衣服、臥具、舍宅、聚落、華香、瓔珞、涂身之香、供給病者、醫藥侍使、幢幡、寶蓋、錢財谷帛、象馬車乘、金銀錢貨、真珠、琉璃、玻瓈、珂貝、璧玉、珊瑚、真寶、偽寶、天冠拂飾，如是等物，我于眾生乃至貧窮，生大悲心悉以施與。雖作是施，不求天上人中果報，但為調伏攝眾生故，以是因緣舍諸所有。若有眾生乞求過量，所謂奴婢、聚落、城邑、妻子、男女、手、腳、鼻、舌、頭、目、皮、血、骨、肉、身命，乞求如是過量之物，爾時我當生大悲心，以此諸物持用布施不求果報，但為調伏攝眾生故。世尊，我行檀波羅蜜時，過去菩薩行檀波羅蜜者，所不能及；未來菩薩當發阿耨多羅三藐三菩提心，行檀波羅蜜者，亦不能及。世尊，我于來世為行菩薩道故，于百千億劫當行如是檀波羅蜜。世尊，未來之世若有欲行菩薩道者，我當為是行檀波羅蜜令不斷絕。我初入尸羅波羅蜜時，為阿耨多羅三藐三菩提故，持種種戒修諸苦行如檀中說，觀我無我故，五情不為五塵所傷。此羼提波羅蜜，我如是行羼提波羅蜜亦如上說，觀有為法離諸過惡，見無為法微妙寂滅，精勤修集于無上道不生退轉。此毗梨耶波羅蜜，我亦如是行毗梨耶波羅蜜。若一切處修行空相得寂滅法，是名禪波羅蜜。若解諸法本無生性，今則無滅，是名般若波羅蜜。我于無量百千億阿僧祇劫，堅固精勤修集般若波羅蜜。何以故？或有菩薩于過去世，不為阿耨多羅三藐三菩提行菩薩道堅固精勤修集般若波羅蜜；未來之世或有菩薩，未為阿耨多羅三藐三菩提行菩薩道堅固精勤修集般若波羅蜜，是故我今當于來世發阿耨多羅三藐三菩提心修菩薩道，令諸善法無有斷絕。 
　　“‘我初發心已，為未來諸菩薩等開示大悲乃至涅槃，有得聞我大悲名者，心生驚怪嘆未曾有，是故我于布施不自稱贊，不依持戒，不念忍辱，不依精進，不味諸禪，所有智慧不著三世，雖行如是六波羅蜜不求果報。有諸眾生離圣七財，諸佛世界之所擯棄，作五逆罪，毀壞正法，誹謗賢圣，行于邪見，重惡之罪猶如大山，常為邪道之所覆蔽，是故我今為是眾生專心莊嚴，精勤修集六波羅蜜。我為一一眾生種善根故，于十劫中入阿鼻地獄受無量苦，畜生、餓鬼及貧窮鬼神、卑賤人中亦復如是。若有眾生空無善根，失念燋心，我悉攝取而調伏之令種善根；乃至賢劫于其中間，終不愿在天上人中受諸快樂，唯除一生處兜術天待時成佛。 
　　“‘世尊，我應如是久處生死，如一佛世界微塵等劫，以諸所須供養諸佛，為一眾生種善根故，以一佛世界微塵數等諸供養具，供養十方無量無邊一一諸佛；亦于十方無量無邊一一佛所，得如一佛世界微塵數等諸善功德，于一一佛前復得教化如一佛世界微塵數等眾生，令住無上菩提之道；緣覺、聲聞亦復如是，隨諸眾生所愿而教。若有世界佛未出世，愿作仙人教諸眾生，令住十善、五神通中，遠離諸見。若有眾生事摩醯首羅天，我愿化身如摩醯首羅，而教化之令住善法；事八臂者，亦愿化為八臂天身，而教化之令住善法；事日月梵天，亦愿化為日月梵身，而教化之令住善法；有事金翅鳥乃至事兔，愿化為兔身，隨而教化令住善法。若見饑餓眾生，我當以身血肉與之令其飽滿。若有眾生犯于諸罪，當以身命代其受罪為作救護。 
　　“‘世尊，未來世中有諸眾生，離諸善根，燒滅善心，我于爾時為是眾生，當勤精進行菩薩道，在生死中受諸苦惱。乃至過一恒河沙等阿僧祇劫，入第二恒河沙等阿僧祇劫，后分初入賢劫，火鬘摩納成阿耨多羅三藐三菩提，字拘留孫如來時，我所教化離諸善業，行不善業，燒燋善心，離圣七財，作五逆罪，毀壞正法，誹謗圣人，行于邪見，重惡之罪猶如大山，常為邪道之所覆蔽，無佛世界所棄捐者，令發阿耨多羅三藐三菩提心，行檀波羅蜜，乃至行般若波羅蜜，安止住于不退轉地，皆令成佛在于十方，如一佛土微塵數等諸佛世界轉正法輪，令諸眾生于阿耨多羅三藐三菩提，種諸善根，出離惡道，安止得住功德智慧助菩提法者，愿我爾時悉得見之。世尊，若有諸佛在在處處，遣諸眾生至于佛所，受阿耨多羅三藐三菩提記，令得陀羅尼三昧忍辱，即得次第上菩薩位，得于種種莊嚴世界，各各悉得隨意所求取凈佛土，如是眾生悉是我之所勸化者。入賢劫中拘留孫佛出世之時，如是等眾亦于十方如微塵等諸佛世界成阿耨多羅三藐三菩提，在在處處住世說法，亦令我見。 
　　“‘世尊，拘留孫佛成佛之時，我至其所，以諸供具而供養之，種種咨問出家之法，持清凈戒，廣學多聞，專修三昧，勤行精進說微妙法，唯除如來，余無能勝。是時，或有鈍根眾生無諸善根，墮在邪見，行不正道，作五逆罪，毀壞正法，誹謗圣賢，重惡之罪猶如大山，我時當為如是眾生，說于正法攝取調伏。佛日沒已，我于其后自然當作無量佛事。伽那迦牟尼、迦葉佛等住世說法，乃至自然作于佛事亦復如是。乃至人壽千歲，我于爾時勸諸眾生于三福處，過千歲已上生天上，為諸天人講說正法令得調伏。乃至人壽百二十歲，爾時眾生愚癡自在，自恃端正種姓豪族，有諸放逸、慳吝、嫉妒，墮在黑闇五濁惡世，厚重貪欲、瞋恚、愚癡、憍慢、慳吝、嫉妒，非法行欲，非法求財，行邪倒見，離圣七財，不孝父母，于諸沙門、婆羅門所不生恭敬，應作不作，作不應作，不行福事，不畏后世，不勤修集于三福處，不樂三乘，于三善根不能修行，專為三惡，不修十善，勤行十惡，其心常為四倒所覆，安止住于四破戒中，令四魔王常得自在，[漂＋寸]在四流，五蓋蓋心。當來世中，如是眾生六根放逸，行八邪法，入大罪山，起諸結縛，不求天上人中果報，邪倒諸見趣于邪道，行于五逆，毀壞正法，誹謗圣人，離諸善根，貧窮下賤，無所畏忌，不識恩義，失于正念，輕蔑善法，無有智慧，不能學問，破戒諛諂，以嫉妒心于所得物不與他分，互相輕慢無有恭敬，懶惰懈怠，諸根缺漏，身體羸劣，乏于衣服，親近惡友，處胎失念，以受種種苦惱故惡色燋悴，其眼互視無慚無愧，互相怖畏，于一食頃身口意業所作諸惡無量無邊，以能為惡故得稱嘆。爾時，眾生專共修集斷常二見，堅著五陰危脆之身，于五欲中深生貪著，常起忿恚怨賊之心欲害眾生，心常瞋惱穢濁粗樸，未得調伏慳吝貪著，不舍非法無有決定，互相畏怖起于諍競，以穢濁心共相殺害，遠離善法，起無善心作諸惡業，于善不善不信果報，于諸善法起違背心，于滅善法生歡喜心，于不善法起專作心，于寂滅涅槃起不救心，于持戒沙門、婆羅門所生不敬心，于諸縛結起悕求心，于老病死起深信心，于諸煩惱起受持心，于五蓋法起攝取心，于正法幢起遠離心，于諸見幢起豎立心，常起相違輕毀之心，共起斗諍相食啖心，各各相違、共相侵陵、攝取怨恨惱亂之心，于諸欲惡起無厭心，于他財物起嫉妒心，于受恩中起不報心，于諸眾生起賊盜心，于他婦女起侵惱心。是時，眾生一切心中無有善愿，是故常聞地獄聲、畜生聲、餓鬼聲、疾病聲、老死聲、惱害聲、八難聲、閉系聲、杻械枷鎖縛束聲、奪他財物侵惱聲、瞋恚輕毀呵責聲、破壞眾人和合聲、他方國賊兵甲聲、饑餓聲、谷貴偷盜聲、邪淫妄語狂癡聲、兩舌惡言綺語聲、慳貪嫉妒攝取聲、若我我所斗諍聲、憎愛適意不適意聲、恩愛別離憂悲聲、怨憎集聚苦惱聲、各各相畏僮仆聲、處胎臭穢不凈聲、寒熱饑渴疲極聲、耕犁種植匆務聲、種種工巧疲厭聲、疾病患苦羸損聲，是時眾生各各常聞如是等聲。如是眾生斷諸善根，離善知識，常懷瞋恚，皆悉充滿娑婆世界，悉是他方諸佛世界之所擯棄。以重業故，于賢劫中壽百二十歲。如是眾生業因緣故，于娑婆世界受其卑陋，成就一切諸善根者之所遠離。娑婆世界，其地多有堿苦、鹽鹵、土沙、礫石、山陵、堆阜、溪谷、溝壑、蚊、虻、毒蛇，諸惡鳥獸充滿其中，粗澀惡風非時而起。當于非時惡雹雨水，其雨水味毒酢堿苦，以是雨故，生諸藥草、樹木、莖節、枝、葉、華果、百谷諸味皆悉雜毒。如是非時粗澀惡濁雜毒之物，眾生食已增益瞋恚，顏色燋悴無有潤澤，于諸眾生心無慈愍，誹謗圣人各各無有恭敬之心，常懷恐怖共相殘害生惱亂心，啖肉飲血，剝皮而衣，執持刀杖勤作殺害，自恃豪族色相端正，讀誦外典，便習鞍馬，善用刀槊、弓箭、射御，于自眷屬生嫉妒心。 
　　“‘若諸眾生修習邪法，受種種苦。世尊，愿我爾時從兜術天下，生最勝轉輪王家，若自在王家處，在第一大夫人胎，為諸眾生調伏其心。修善根故，尋入胎時放大光明，其光微妙遍照娑婆世界，從金剛際上至阿迦尼吒天。令彼所有諸眾生等，若在地獄、若在畜生、若在餓鬼、若在天上、若在人中、若有色、若無色、若有想、若無想、若非有想、若非無想，悉愿見我微妙光明，若光觸身亦愿得知；以見知光故，悉得分別生死過患，勤求無上寂滅涅槃，乃至一念斷諸煩惱，是名令諸眾生初種涅槃之根栽也。愿我處胎于十月中，得選擇一切法入一切法門，所謂無生空三昧門，于未來世無量劫中說此三昧，善決定心不可得盡。若我出胎成阿耨多羅三藐三菩提已，彼諸眾生，我當拔出令離生死。如是等眾悉令見我，雖處母胎滿足十月，然其實是住珍寶三昧，結跏趺坐正受思惟。十月滿已從右脅出，以一切功德成就三昧力故，令娑婆世界從金剛際上至阿迦尼吒天六種震動，其中眾生或處地獄、畜生、餓鬼、天上、人中，悉得醒悟。爾時，復有以微妙光明遍照娑婆世界，亦得醒悟無量眾生。若有眾生未種善根，我當安止令種善根，于涅槃中種善根已，令諸眾生生三昧芽。我出右脅足蹈地時，復愿娑婆世界從金剛際上至阿迦尼吒天六種震動，所有眾生依水、依地、依于虛空，胎生、卵生、濕生、化生，在五道者悉得醒悟。若有眾生未得三昧愿皆得之，得三昧已，安止令住三乘法中不退轉地。我既生已，于娑婆世界所有諸天，梵王、魔天、忉利諸天及日月天、四天王、諸大龍王、乾闥婆、阿修羅、迦樓羅、緊那羅、摩睺羅伽、化生神仙、夜叉、羅剎，悉令盡來共供養我。令我生已尋行七步，行七步已，以選擇功德三昧力故說于正法，令諸大眾心生歡喜住于三乘。于此眾中，若有眾生學聲聞者，愿盡此生便得調伏。若有習學緣覺乘者，一切皆得日華忍辱。有學大乘者，皆得執持金剛愛護大海三昧，以三昧力故超過三住。我于爾時悕求洗浴，愿有最勝大龍王來洗浴我身，眾生見者即住三乘，所得功德如上所說。我為童子乘羊車時，所可示現種種伎術，為悟一切諸眾生故，處在宮殿妻子婇女五欲之中，共相娛樂見其過患，夜半出城，除諸瓔珞嚴身之具。為欲破壞尼揵子等諸外道師，恭敬衣服故，我著袈裟至菩提樹下。眾生見我處于菩提樹下，皆悉發愿，欲令我速以一切功德成就三昧力說三乘法；聞是法已，于三乘中生深重欲勤行精進。若有已發聲聞乘者令脫煩惱，要一生在當于我所而得調伏。若有已發緣覺乘者，皆悉令得日華忍辱。若有已發大乘之者，皆得執持金剛愛護大海三昧，以三昧力故超過四地。我自受草，于菩提樹下敷金剛座處，結跏趺坐，身心正直，系念在于阿頗三昧；以三昧力故，令入出息停住寂靜，于此定中一日一夜日食半麻半米，以其余半持施他人。我如是久遠修集苦行，娑婆世界上至阿迦尼吒，聞我名者，皆到我所供養于我。我如是苦行，如是等眾悉當為我而作證明。若有眾生于聲聞乘種善根者，世尊，愿令是等于諸煩惱心得寂靜，若余一生要至我所，我當調伏，緣覺、大乘亦復如是。若有諸龍、鬼、神、乾闥婆、阿修羅、迦樓羅、緊那羅、摩睺羅伽、餓鬼、毗舍遮、五通神仙，來至我所供養于我。我如是苦行，是等眾生皆為證明。若有已學聲聞、緣覺及大乘者亦復如是。若有四天下眾生，修于外道粗食苦行，有諸非人往至其所，說如是言：‘卿等不能悉行諸苦，亦復不得大果報也，非是希有！如我地分，有一生菩薩行于苦行，復入如是微妙禪定，身口意業皆悉寂靜，滅出入息，一日一夜日食半麻半米，如是苦行大得果報，得大利益，多所開化。是苦行人不久當成阿耨多羅三藐三菩提。卿若不信我所言者，自可往至其所，觀其所作。’ 
　　“‘世尊，愿是諸人舍其所修，悉來我所觀我苦行；或有眾生已學聲聞，乃至大乘亦復如是。若有諸王、大臣、人民、在家、出家，一切見我行是苦行，來至我所供養于我；或有已學聲聞、緣覺、大乘亦復如是。若有女人見我苦行，來至我所供養于我，是諸女人所受身分即是后身；若有已學聲聞、緣覺、大乘亦復如是。若有諸禽獸見我苦行亦至我所，是諸禽獸于此命終，更不復受畜生之身。若有已發聲聞乘者，余一生在要至我所而得調伏；若有已發緣覺心者亦復如是，乃至微細小蟲、餓鬼亦如是。我如是久遠苦行，一結跏趺坐，時有百千億那由他等無量眾生為我證明，如是眾生已于無量無邊阿僧祇劫種解脫子。 
　　“‘世尊，我如是苦行，過去眾生未曾有能作如是行；及余外道、聲聞、緣覺、大乘之人，亦無有能作如是苦行。世尊，我如是苦行，未來眾生亦無能作；及余外道、聲聞、緣覺、大乘之人，亦無能作如是苦行。我未成阿耨多羅三藐三菩提時，已能作大事，所謂破壞魔王及其眷屬。我愿破煩惱魔成阿耨多羅三藐三菩提已，為一眾生安住阿羅漢勝妙果中，隨爾所時現受殘業報身；如是第二眾生安住阿羅漢，第三、第四亦復如是。我為一一眾生故，示現百千無量神足，欲令安住正見之中。為一一眾生故，說百千無量法門義，隨其所堪令住圣果，以金剛智慧破一切眾生諸煩惱山，為諸眾生說三乘法。為一一眾生故，過百千由旬不乘神力，往至其所而為說法，令得安住無所畏中。或有諸人于我法中欲出家者，愿無障礙，所謂羸劣、失念、狂亂、憍慢，無有畏懼、癡無智慧、多諸結使、其心散亂。若有女人欲于我法出家學道受大戒者，成就大愿。我諸四眾比丘、比丘尼、優婆塞、優婆夷悉得供養，愿諸天人及諸鬼神得四圣諦，諸龍、阿修羅及余畜生受持八戒，修凈梵行。 
　　“‘世尊，我成阿耨多羅三藐三菩提已，若有眾生于我生瞋，或以刀杖、火坑及余種種欲殘害我，或以惡言誹謗罵詈遍十方界而作輕毀，若持毒食以用飯我，如是殘業我悉受之。成阿耨多羅三藐三菩提，往昔所有怨賊眾生，起于害心，種種惡言，以雜毒食，出我身血，如是等人悉以惡心來至我所，我當以戒多聞三昧，大悲薰心梵音妙聲而為說法，令彼聞已，心生清凈住于善法，所作惡業尋便懺悔更不復作，悉令得生天上人中無有障礙，生天人中得妙解脫，安住勝果離諸欲惡，永斷諸流障礙業盡。若諸眾生有殘業者，皆悉得盡，無有遺余。 
　　“‘世尊，我成阿耨多羅三藐三菩提已，一切所有身諸毛孔，日日常有諸化佛出，三十二相瓔珞其身，八十種好次第莊嚴，我當遣至無佛世界、有佛世界及五濁界。若彼世界有五逆人，毀壞正法，誹謗圣人，乃至斷諸善根；有學聲聞、緣覺、大乘，毀破諸戒墮于大罪，燒滅善心，滅失善道，墮在生死空曠澤中，行諸邪道，登涉罪山。如是眾生百千萬億，一一化佛一日之中遍為說法。或有奉事魔醯首羅，隨作其形而為說法，亦于爾時稱我名字而贊嘆之，愿是眾生聞贊嘆我心生歡喜，種諸善根生我世界。世尊，是諸眾生若臨終時，我不在其前為演說法令心凈者，我于未來終不成阿耨多羅三藐三菩提。若彼眾生命終之后墮三惡道，不生我國受人身者，我之所知無量正法悉當滅失，所有佛事皆不成就，事那羅延者亦復如是。 
　　“‘世尊，我成阿耨多羅三藐三菩提已，愿令他方世界所有五逆之人，乃至行諸邪道，登涉罪山，如是眾生臨命終時，悉來集聚生我世界。隨其本相所受身色，艾白無潤，面目丑陋如毗舍遮，失念破戒，臭穢短命，以此諸惡損減其身，資生所須常不供足，為是眾生故，于娑婆世界諸四天下，一時之中從兜術下現處母胎，乃至童子學諸伎藝、出家、苦行、破壞諸魔、成無上道、轉正法輪、般涅槃后流布舍利，如是示現種種佛事，悉皆遍滿如是百億諸四天下。  
悲華經卷第七 諸菩薩本授記品第四之五  
　　“世尊，我成阿耨多羅三藐三菩提已，一音說法，或有眾生學聲聞乘，聞佛說法即得知聲聞法藏；或有修學辟支佛乘，聞佛說法便得解于辟支佛法；或有修學無上大乘，聞佛說法便得解了大乘之法純一無雜。若有修集助菩提法欲得菩提，聞佛說法即得舍財行于布施；若有眾生離諸功德，悕求天上人中快樂，聞佛說法即得持戒；若有眾生互相怖畏有愛瞋心，聞佛說法即得相于生親厚心；若有眾生喜為殺業，聞佛說法即得悲心；若有眾生常為慳吝嫉妒覆心，聞佛說法即修喜心；若有眾生端正無病，貪著于色心生放逸，聞佛說法即得舍心；若有眾生淫欲熾盛，其心放逸，聞佛說法即觀不凈；若有眾生學大乘者為掉蓋所覆，聞佛說法即得身念處法；若有眾生常自稱贊能大論議，其智慧明猶如摯電，聞佛說法即解甚深十二因緣；若有眾生寡聞少見自稱能論，聞佛說法即得不奪不失諸陀羅尼；若有眾生入邪見山，聞佛說法即解諸法甚深空門；若有眾生諸覺覆心，聞佛說法即得深解無相法門；若有眾生諸不凈愿覆蔽其心，聞佛說法即得深解無作法門；若有眾生心不清凈，聞佛說法心得清凈；若有眾生以多緣覆心，聞佛說法得解不失菩提心法；若有眾生瞋恚覆心，聞佛說法解真實相得受記莂；若有眾生依倚覆心，聞佛說法深解諸法無所依倚；若有眾生愛染覆心，聞佛說法疾解諸法無垢清凈；若有眾生忘失善心，聞佛說法深解日光三昧；若有眾生行諸魔業，聞佛說法速得解了清凈之法；若有眾生邪論覆心，聞佛說法即得深解增益正法；若有眾生煩惱覆心，聞佛說法即得解了離煩惱法；若有眾生行諸惡道，聞佛說法即得回返；若有眾生于大乘法贊說邪法以為吉妙，聞佛說法即于邪法生退轉心而得正解；若有菩薩厭于生死，聞佛說法即于生死心生愛樂；若有眾生不知善地，聞佛說法即得覺了善地之法；若有眾生見他為善，不生好樂生于妒嫉，聞佛說法即得心喜；若有眾生其心各各共相違反，聞佛說法即得無礙光明；若有眾生行諸惡業，聞佛說法深解惡業所得果報；若有眾生怖畏大眾，聞佛說法深得解了師子相三昧；若有眾生四魔覆心，聞佛說法疾得首楞嚴三昧；若有眾生不見諸佛國土光明，聞佛說法即得深解種種莊嚴光明三昧；若有眾生有憎愛心，聞佛說法即得舍心；若有眾生未得佛法光明，聞佛說法即得法幢三昧；若有眾生離大智慧，聞佛說法即得法炬三昧；若有眾生疑闇覆心，聞佛說法即得日燈光明三昧；若有眾生口無辯才，聞佛說法即得種種功德應辯；若有眾生觀色和合，無有堅固猶如水沫，聞佛說法即得那羅延三昧；若有眾生心亂不定，聞佛說法即得堅牢決定三昧；若有眾生欲觀佛頂，聞佛說法即得須彌幢三昧；若有眾生放舍本愿，聞佛說法即得堅牢三昧；若有眾生退失諸通，聞佛說法即得金剛三昧；若有眾生于菩提場而生疑惑，聞佛說法即得了達金剛道場；若有眾生一切法中無厭離心，聞佛說法即得金剛三昧；若有眾生不知他心，聞佛說法即知他心；若有眾生于諸根中不知利鈍，聞佛說法即知利鈍；若有眾生各各種類不相解語，聞佛說法即得解了音聲三昧；若有眾生未得法身，聞佛說法即得解了分別諸身；若有眾生不見佛身，聞佛說法即得不眴三昧；若有眾生分別諸緣，聞佛說法即得無諍三昧；若有眾生于轉法輪心生疑惑，聞佛說法于轉法輪得心清凈；若有眾生起無因邪行，聞佛說法即得法明隨順因緣；若有眾生于一佛世界起于常見，聞佛說法即得善別無量佛土；若有眾生未種諸相善根，聞佛說法即得種種莊嚴三昧；若有眾生不能善別一切言語，聞佛說法即得解了分別種種言音三昧；若有眾生專心求于一切智慧，聞佛說法即得無所分別法界三昧；若有眾生退轉于法，聞佛說法即得堅固三昧；若有眾生不知法界，聞佛說法即得大智慧；若有眾生離本誓愿，聞佛說法即得不失三昧；若有眾生分別諸道，聞佛說法即得一道無所分別；若有眾生推求智慧欲同虛空，聞佛說法即得無所有三昧；若有眾生未得具足諸波羅蜜，聞佛說法即得住于凈波羅蜜；若有眾生未得具足四攝之法，聞佛說法即得妙善攝取三昧；若有眾生分別四無量心，聞佛說法即得平等勤心精進；若有眾生未得具足三十七助菩提法，聞佛說法即得住不出世三昧；若有眾生其心失念及善智慧，聞佛說法即得大海智印三昧；若有眾生其心疑惑未生法忍，聞佛說法即得諸法決定三昧，以一法相故；若有眾生忘所聞法，聞佛說法即得不失念三昧；若有眾生各各說法不相喜樂，聞佛說法即得清凈慧眼無有疑網；若有眾生于三寶中不生信心，聞佛說法即得功德增長三昧；若有眾生渴乏法雨，聞佛說法即得法雨三昧；若有眾生于三寶中起斷滅見，聞佛說法即得諸寶莊嚴三昧；若有眾生不作智業，不勤精進，聞佛說法即得金剛智慧三昧；若有眾生為諸煩惱之所系縛，聞佛說法即得虛空印三昧；若有眾生計我、我所，聞佛說法即得智印三昧；若有眾生不知如來具足功德，聞佛說法即得世間解脫三昧；若有眾生于過去世未供養佛，聞佛說法即得種種神足變化；若有眾生一法界門，于未來世無量劫中未得說之，聞佛說法即得解說一切諸法同一法界；若有眾生于諸一切修多羅中未得選擇，聞佛說法即得諸法平等實相三昧；若有眾生離六和法，聞佛說法即得解了諸法三昧；若有眾生于不可思議解脫法門不勤精進，聞佛說法于諸通中即得師子游戲三昧；若有眾生欲分別入于如來藏，聞佛說法，更不從他聞，即得分別入如來藏；若有眾生于菩薩道不勤精進，聞佛說法即得智慧勤行精進；若有眾生未曾得見本生經，聞佛說法即得一切在在處處三昧；若有眾生行道未竟，聞佛說法即得受記三昧；若有眾生未得具足如來十力，聞佛說法即得無壞三昧；若有眾生未得具足四無所畏，聞佛說法即得無盡意三昧；若有眾生未得具足佛不共法，聞佛說法即得不共法三昧；若有眾生未得具足無愚癡見，聞佛說法即得愿句三昧；若有眾生未覺一切佛法之門，聞佛說法即得鮮白無垢凈印三昧；若有眾生未得具足一切智者，聞佛說法即得善了三昧；若有眾生未得成就一切佛事，聞佛說法即得無量不盡意三昧。如是等眾生，于佛法中各得信解。有諸菩薩，其心質直無有諂曲，聞佛說法即得八萬四千諸法門、八萬四千諸三昧門、七萬五千陀羅尼門。有無量無邊阿僧祇菩薩摩訶薩修集大乘者，聞是說法亦得如是無量功德，安止住于不退轉地。是故諸菩薩摩訶薩，欲得種種莊嚴堅牢故，發不可思議愿，增益不可思議知見以自莊嚴；以三十二相莊嚴故，得八十隨形好；以妙音莊嚴故，隨諸眾生所喜說法，令聞法者滿足知見；以心莊嚴故，得諸三昧不生退轉；以念莊嚴故，不失一切諸陀羅尼；以心莊嚴故，得分別諸法；以念莊嚴故，得解微塵等義；以善心莊嚴故，得堅固誓愿牢堅精進，如其所愿到于彼岸；以專心莊嚴故，次第過住；以布施莊嚴故，于諸所須悉能放舍；以持戒莊嚴故，令心善白清凈無垢；以忍辱莊嚴故，于諸眾生心無障礙；以精進莊嚴故，一切佐助悉得成就；以禪定莊嚴故，于一切三昧中得師子游戲；以智慧莊嚴故，知諸煩惱習；以慈莊嚴故，專心念于一切眾生；以悲莊嚴故，悉能拔出眾生之苦；以喜莊嚴故，于一切法心無疑惑；以舍莊嚴故，得離憍慢心，心無高下；以諸通莊嚴故，于一切法得師子游戲；以功德莊嚴故，得不可盡藏寶手；以智莊嚴故，知諸眾生所有諸心；以意莊嚴故，方便醒悟一切眾生；以光明莊嚴故，得智慧眼明；以諸辯莊嚴故，令眾生得法義應辭；以無畏莊嚴故，一切諸魔不能留難；以功德莊嚴故，得諸佛世尊所有功德；以法莊嚴故，得無礙辯，常為眾生演說妙法；以光明莊嚴故，得一切佛法光明；以照明莊嚴故，能遍照于諸佛世界；以他心莊嚴故，得正智無亂；以教誡莊嚴故，得如所說護持禁戒；以神足莊嚴故，得如意足到于彼岸；以受持一切諸如來莊嚴故，得入如來無量法藏；以尊法莊嚴故，得不隨他智慧；以隨行一切善法莊嚴故，得如說而行，欲令如是眾生悉得如是等功德利益。若有無量無邊阿僧祇菩薩摩訶薩修集大乘，以我說一句法故，悉具如是白凈善法皆使充足。以是故，諸菩薩摩訶薩于諸法中所得智慧，不從他聞得成就大法光明，成阿耨多羅三藐三菩提。 
　　“‘世尊，若眾生于他方世界作五逆罪，乃至犯四重禁，燒滅善法；若學聲聞、緣覺、大乘，以愿力故欲來生我世界，既來生已，復取一切諸不善業粗樸弊惡，其心喜求強梁難調，專以四倒貪著慳吝。如是等眾生八萬四千異性亂心，我當為其各各異性，廣說八萬四千法聚。世尊，若有眾生學無上大乘，我當為其具足廣說六波羅蜜，所謂檀波羅蜜乃至般若波羅蜜。若有眾生學聲聞乘未種善根，愿求諸佛以為其師，我當安止于三歸依，然后勸令住六波羅蜜。若有眾生喜為殺害，我當安止于不殺中。若有眾生專行惡貪，我當安住于不盜中。若有眾生非法邪淫，我當安止不邪淫中。若有眾生各各故作誹謗妄語，我當安止不妄語中。若有眾生樂為狂癡，我當安止不飲酒中。若有眾生犯此五事，我當令受優婆塞五戒。若有眾生于諸善法不生喜樂，我當令其一日一夜受持八戒。若有眾生少于善根，于善根中心生愛樂，我當令其于未來世，在佛法中出家學道，安止令住梵凈十戒。若有眾生悕心求于諸善根法，我當安止善根法中，令得成就梵行具足大戒。如是等眾生，作五逆罪乃至慳吝，為是眾生以種種門示現神足，說諸句義開示陰、界、諸入、苦、空、無常、無我，令住善妙安隱寂滅無畏涅槃，為如是四眾比丘、比丘尼、優婆塞、優婆夷說法。若有眾生求聞論議，我當說正法論，乃至有求解脫之者，我當為說空無之論。若有眾生其心不樂于正善法，我當為說營作眾事。若有眾生于正善法其心愛樂，我當為說空三昧定示正解脫。世尊，我為如是一一眾生要當過于百千由旬，不以神足，而以開示無量無邊種種方便為解句義，示現神足乃至涅槃，心不生厭。 
　　“‘世尊，我以三昧力故，舍第五分所得壽命而般涅槃。我于是時，自分其身如半葶藶子，為憐愍眾生故求般涅槃。般涅槃后，所有正法住世千歲，像法住世滿五百歲。我涅槃后，若有眾生以珍寶伎樂供養舍利，乃至禮拜右繞一匝，合掌稱嘆，一莖華散，以是因緣，隨其志愿于三乘中各不退轉。世尊，我般涅槃后，若有眾生于我法中，乃至一戒如我所說能堅持之，乃至讀誦一四句偈為他人說，令彼聽者心生歡喜，供養法師乃至一華一禮，以是因緣，隨其志愿于三乘中各不退轉。乃至法炬滅、法幢倒、正法滅已，我之舍利尋沒于地至金剛際。爾時，娑婆世界空無珍寶，我之舍利變為意相琉璃寶珠。其明焰盛，從金剛際出于世間，上至阿迦尼吒天，雨種種華，曼陀羅華、摩訶曼陀羅華、波利質多華、曼殊沙華、摩訶曼殊沙華。有凈光明大如車輪，百葉千葉，或百千葉，或百千華，其光遍照。復有好香微妙常敷，觀者無厭。其明焰盛不可稱計，微妙之香無量無邊，純雨如是無量諸華。當其雨時，復出種種微妙音聲，佛聲、法聲、比丘僧聲、三歸依聲、優婆塞戒聲、成就八戒聲、出家十戒聲、布施聲、持戒聲、清凈梵行具大戒聲、佐助眾事聲、讀經聲、禪思惟聲、觀不凈聲、念出入息聲、非想非非想聲、有想無想聲、識處聲、空處聲、八勝處聲、十一切入聲、定慧聲、空聲、無相聲、無作聲、十二因緣聲、具足聲聞藏聲、學緣覺聲、具足大乘六波羅蜜聲，于其華中出如是等聲。色界諸天皆悉聞之，本昔所作諸善根本各自憶念，所有不善尋自悔責，即便來下娑婆世界，教化世間無量眾生，悉令得住于十善中。欲界諸天亦得聞受，所有愛結貪喜五欲，諸心數法悉得寂靜，本昔所作諸善根本各自憶念，所有不善尋自悔責，即便來下娑婆世界，教化世間無量眾生，悉令得住于十善中。世尊，如是諸華于虛空中，復當化作種種珍寶金、銀、摩尼、真珠、琉璃、珂貝、璧玉、真寶、偽寶、瑪瑙、珊瑚、天冠、寶飾，如雨而下，一切遍滿娑婆世界。爾時，人民其心和悅，無諸斗諍、饑餓、疾病、他方怨賊、惡口、諸毒，一切消滅皆得寂靜。爾時，世界有如是樂。若有眾生見諸珍寶若觸若用，于三乘中無有退轉。是諸珍寶作是利益，作利益已還沒于地，至本住處金剛際上。世尊，娑婆世界兵劫起時，我身舍利復當化作紺琉璃珠從地而出，上至阿迦尼吒天，雨種種華，曼陀羅華、摩訶曼陀羅華、波利質多華，乃至還沒于地，至本住處金剛際，亦復如是。世尊，如刀兵劫，饑餓、疾疫，亦復如是。世尊，如是大賢劫中我般涅槃后，是諸舍利作如是佛事，調伏無量無邊眾生，于三乘中得不退轉。如是當于五佛世界微塵數等大劫之中，調伏無量無邊眾生，令于三乘得不退轉。 
　　“‘世尊，若后滿千恒沙等阿僧祇劫，于十方無量無邊阿僧祇余世界成佛出世者，悉是我修阿耨多羅三藐三菩提時，所教化初發阿耨多羅三藐三菩提心，安止令住六波羅蜜者。世尊，我成阿耨多羅三藐三菩提已，所可勸化令發阿耨多羅三藐三菩提心，安止令住六波羅蜜，及涅槃后舍利變化，所化眾生令發阿耨多羅三藐三菩提心者。是諸眾生過千恒河沙等阿僧祇劫，于十方無量無邊阿僧祇世界成佛出世，皆當稱我名字而說贊嘆：“過去久遠有劫名賢。初入劫時，第四世尊名曰某甲，彼佛世尊勸化我等，初發阿耨多羅三藐三菩提心。我等爾時燒滅善心，集不善根，作五逆罪乃至邪見。彼佛爾時勸化我等，令得安住六波羅蜜，因是即得解了一切陀羅尼門，轉正法輪，離生死縛，令無量無邊百千眾生安住勝果，復令無量百千眾生安止天人乃至解脫果。”若有眾生求菩提道，聞贊嘆我已，各問于佛：“彼佛世尊見何義利，于重五濁惡世之中，成阿耨多羅三藐三菩提？”是諸世尊，即便向是求菩提道善男子、善女人，說我往昔所成大悲，初發阿耨多羅三藐三菩提心，莊嚴世界及妙善愿本起因緣。是人聞已，其心驚愕嘆未曾有，尋發妙愿，于諸眾生生大悲心，如我無異作是愿言：“其有如是重五濁世，其中眾生作五逆罪，乃至成就諸不善根，我當于中而調伏之。”彼諸世尊，以是諸人成就大悲，于五濁世發諸善愿，隨其所求而與授記。世尊，彼佛世尊，復為修學大乘諸人，說我舍利所作變化本起因緣：“過去久遠有佛世尊，號字某甲。般涅槃后，刀兵、疾病、饑餓劫起，我等爾時于其劫中受諸苦惱。是佛舍利為我等故，作種種神足師子游戲，是故我等即得發阿耨多羅三藐三菩提心，種諸善根，精勤修集于六波羅蜜，如上廣說。”’” 
　　佛告寂意菩薩：“善男子，爾時寶海梵志，在寶藏佛所諸天大眾、人非人前，尋得成就大悲之心廣大無量，作五百誓愿已，復白佛言：‘世尊，若我所愿不成不得己利者，我則不于未來賢劫重五濁惡，互共斗諍，末世盲癡，無所師咨，無有教誡，墮于諸見大黑闇中作五逆惡，如上說中，成就所愿作于佛事。我今則舍菩提之心，亦不愿于他方佛土植諸善根。世尊，我今如是專心，不以是善根成阿耨多羅三藐三菩提，亦不愿求辟支佛乘，亦復不愿作聲聞乘、天王、人王，貪樂五欲生天人中，不求乾闥婆、阿修羅、迦樓羅、緊那羅、摩睺羅伽、夜叉、羅剎、諸龍王等，以是善根不求如是諸處。世尊，若得大富以施為因，若得生天以戒為因，若得大智以廣學為因，若斷煩惱以思惟為因。如佛言曰，如是等事皆是己利功德之人，則能隨其所求皆悉得之。世尊，若我善根成就得己利者，我之所有布施、持戒、多聞、思惟悉當成就，以是果報皆為地獄一切眾生。若有眾生墮阿鼻地獄，以是善根當拔濟之令生人中，聞佛說法即得開解，成阿羅漢速入涅槃。是諸眾生若業報未盡，我當舍壽入阿鼻獄代受苦惱。愿令我身數如一佛世界微塵，一一身如須彌山等，是一一身覺諸苦樂如我今身所覺苦樂，一一身受如一佛世界微塵數等種種重惡苦惱之報；如今一佛世界微塵等十方諸佛世界所有眾生，作五逆惡起不善業，乃至當墮阿鼻地獄，若后過如一佛世界微塵等大劫，十方諸佛世界微塵數等所有眾生，作五逆惡起不善業，當墮阿鼻地獄者，我當為是一切眾生，于阿鼻地獄代受諸苦，令不墮地獄，值遇諸佛咨受妙法，出于生死入涅槃城。我今要當代是眾生，久久常處阿鼻地獄。復次，如一佛世界微塵數等十方世界所有眾生惡業成就，當必受果墮火炙地獄如阿鼻地獄，所說炙地獄、摩訶盧獦地獄、逼迫地獄、黑繩地獄、想地獄，及種種畜生、餓鬼、貧窮、夜叉、拘槃茶、毗舍遮、阿修羅、迦樓羅等，皆亦如是。世尊，若有如一佛世界微塵數等十方世界所有眾生成就惡業，必當受報生于人中，聾盲喑啞，無手無腳，心亂失念，食啖不凈，我亦當代如是眾生，受于諸罪如上所說。復次，若有眾生墮阿鼻地獄受諸苦惱，我當久久代是眾生受諸苦惱。如生死眾生所受陰、界、諸入，畜生、餓鬼、貧窮、夜叉、拘辦荼、毗舍遮、阿修羅、迦樓羅等，皆亦如是。 
　　“‘世尊，若我所愿成就逮得己利，成阿耨多羅三藐三菩提如上所愿者，十方無量無邊阿僧祇世界，在在處處現在諸佛，為眾生說法，悉當為我作證，亦是諸佛之所知見。世尊，唯愿今者與我阿耨多羅三藐三菩提記，于賢劫中人壽百二十歲時成佛出世，如來、應供、正遍知乃至天人師、佛世尊。世尊，若我必能成就如是佛事如我愿者，令此大眾及諸天、龍、阿修羅等若處地虛空。唯除如來，其余一切皆當涕泣，悉于我前頭面作禮贊言：“善哉！善哉！大悲成就無能及也！得念甚深，為諸眾生生是深悲，發堅固誓愿。汝今所作不由他教，以專心大悲覆護一切，攝取五逆諸不善人。汝之善愿，我今悉知。汝初發阿耨多羅三藐三菩提心時，已為眾生作大良藥，為作歸依、擁護舍宅，為令眾生得解脫故作是誓愿。汝今所愿得己利者，如來為汝授阿耨多羅三藐三菩提記。’ 
　　“說是語已，時轉輪圣王無量清凈，尋從座起，悲泣淚出，叉手合掌向是梵志，頭面敬禮，而說偈言：  
　　“‘汝今所愿， 堅固甚深， 
　　　　放舍己樂， 為諸眾生， 
　　　　起大悲心， 為我等現， 
　　　　諸法真實， 妙勝之相。’  
　　“爾時，觀世音菩薩，說偈贊言：  
　　“‘眾生多所著， 汝今無所著， 
　　　　于上下諸根， 久已得自在， 
　　　　故能隨眾生， 根愿具足與， 
　　　　未來世當得， 陀羅尼智藏。’  
　　“爾時，得大勢菩薩，說偈贊言：  
　　“‘無量億眾生， 為善故集聚， 
　　　　見知汝大悲， 一切皆啼泣， 
　　　　所作諸苦行， 昔來未曾有。’  
　　“爾時，文殊師利菩薩，復說偈贊言：  
　　“‘精進三昧， 甚堅牢固， 
　　　　妙勝智慧， 善能分別。 
　　　　若以華香， 供養汝者， 
　　　　汝于今日， 則能堪受。’  
　　“爾時，虛空印菩薩，復說偈贊言：  
　　“‘汝為眾生， 成就大悲， 
　　　　舍財布施， 于濁惡世， 
　　　　嚴持諸相， 微妙第一， 
　　　　為諸天人， 作調御師。’  
　　“爾時，金剛智慧光明菩薩，復說偈贊言：  
　　“‘汝今大悲心， 廣大如虛空， 
　　　　欲為眾生親， 故現行菩提。’  
　　“爾時，虛空日菩薩，復說偈贊言：  
　　“‘汝所成就， 大悲功德， 
　　　　勝妙智慧， 善別法相， 
　　　　除佛世尊， 余無能及。’  
　　“爾時，師子香菩薩，復說偈贊言：  
　　“‘汝未來世， 于賢劫中， 
　　　　多煩惱處， 得大名稱。 
　　　　復令無量， 諸眾生等， 
　　　　斷除苦惱， 得妙解脫。’  
　　“爾時，普賢菩薩，復說偈贊言：  
　　“‘一切眾生， 勤心修集， 
　　　　生死饑餓， 涉邪見山， 
　　　　互相食啖， 無有善心， 
　　　　汝以大悲， 故能攝取。’  
　　“爾時，阿閦菩薩，復說偈贊言：  
　　“‘燒滅善心， 專作逆惡， 
　　　　墮大無明， 黑闇之中， 
　　　　無由得出， 煩惱淤泥， 
　　　　汝已攝取， 如是眾生。’  
　　“爾時，香手菩薩，復說偈贊言：  
　　“‘汝今審見， 未來之世， 
　　　　多諸恐怖， 如觀鏡像。 
　　　　其中眾生， 毀壞正法， 
　　　　皆悉燒滅， 一切善心。’  
　　“爾時，寶相菩薩，復說偈贊言：  
　　“‘汝今純以， 智慧持戒， 
　　　　三昧慈悲， 莊嚴其心， 
　　　　故能攝取， 燒滅善法， 
　　　　誹謗圣人， 如是眾生。’  
　　“爾時，離恐怖莊嚴菩薩，復說偈贊言：  
　　“‘汝今所修， 無量苦行， 
　　　　皆為攝取， 當來眾生， 
　　　　燒滅善心， 依邪見者。’  
　　“爾時，華手菩薩，復說偈贊言：  
　　“‘汝今大悲， 智慧精進， 
　　　　于此大眾， 無能及者， 
　　　　是故攝取， 邪見諸心， 
　　　　為老病死， 之所逼者。’  
　　“爾時，智稱菩薩，復說偈贊言：  
　　“‘無量眾生， 多諸病苦， 
　　　　常為煩惱， 惡風所吹， 
　　　　汝今能以， 大智慧水， 
　　　　消滅諸魔， 破其力勢。’  
　　“爾時，地印菩薩，復說偈贊言：  
　　“‘汝今已得， 堅固精進， 
　　　　能盡煩惱， 而得解脫， 
　　　　我等志薄， 不能及是。’  
　　“爾時，月華菩薩，復說偈贊言：  
　　“‘堅固修習， 精進用意， 
　　　　依止功德， 生憐愍心， 
　　　　是故來世， 能為眾生， 
　　　　斷于三世， 三有結縛。’  
　　“爾時，無垢月菩薩，復說偈贊言：  
　　“‘菩薩所行道， 大悲為最上， 
　　　　所說非相立， 是故我稽首。’  
　　“爾時，持力菩薩，復說偈贊言：  
　　“‘五濁惡世， 多煩惱病， 
　　　　汝依菩提， 發堅固愿， 
　　　　為諸眾生， 斷煩惱根。’  
　　“爾時，火鬘菩薩，復說偈贊言：  
　　“‘汝之智慧， 猶如寶藏， 
　　　　所發誓愿， 清凈無垢， 
　　　　所可修行， 無上菩提， 
　　　　但為眾生， 作大醫王。’  
　　“爾時，現力菩薩悲泣涕淚，在梵志前頭面作禮，合掌叉手，說偈贊言：  
　　“‘汝今以此， 大智慧炬， 
　　　　為諸眾生， 斷煩惱病， 
　　　　亦為貧窮， 窮乏眾生， 
　　　　斷除一切， 無量諸苦。’  
　　“善男子，爾時一切大眾，天、龍、鬼、神、乾闥婆、人及非人，在梵志前頭面作禮，禮已起立，合掌恭敬，以種種贊法而贊嘆之。” 
　　佛告寂意菩薩：“善男子，爾時寶海梵志，于如來前右膝著地，是時大地六種震動，一切十方如一佛世界微塵數等諸佛世界亦六種震動。有大光明遍照世間，雨種種華，曼陀羅華、摩訶曼陀羅華、波利質多華、曼殊沙華、摩訶曼殊沙華，乃至有無量光明，遍照十方如一佛世界。微塵等若凈不凈諸世界中，在在處處現在諸佛，為諸眾生說于正法，是諸佛所各有菩薩坐而聽法。是諸菩薩見此大地六種震動，放大光明，雨種種華，見是事已，前白佛言：‘世尊，何因緣故，而此大地六種震動，有大光明，雨種種華？’ 
　　“爾時，東方去此一恒河沙等，有佛世界，名選擇珍寶，是中有佛，號寶月如來、應、正遍知、明行足、善逝、世間解、無上士、調御丈夫、天人師、佛世尊，今現在與無量無邊阿僧祇等諸大菩薩，恭敬圍繞說大乘法。有二菩薩，一名寶相，二名月相，向寶月佛合掌恭敬，而白佛言：‘世尊，何因緣故，六種震動，有大光明，雨種種華？’爾時，彼佛告二菩薩：‘善男子，西方去此如一恒河沙等，彼有世界名刪提嵐，有佛世尊，號曰寶藏如來乃至佛世尊，今現在與無量無邊諸菩薩等，授阿耨多羅三藐三菩提記，說諸國土，開示諸佛所有世界莊嚴善愿、三昧境界、陀羅尼門如是等經。彼大會中有一大悲菩薩摩訶薩，作如是愿：“我今當以大悲熏心，授阿耨多羅三藐三菩提記，為諸菩薩摩訶薩故示現善愿。”是以先令無量無邊諸菩薩等發大誓愿，取于種種莊嚴世界調伏眾生。是菩薩所成大悲，于諸大眾無能及者，于五濁世調伏弊惡多煩惱者，攝取一切五逆之人，乃至集聚諸不善根燒滅善心。彼諸大眾，天、龍、鬼、神、人及非人不供養佛，悉共供養最后成就大悲菩薩，頭面禮已，起立恭敬，合掌說偈贊嘆。是時，大悲菩薩在于佛前，右膝著地聽佛授記。彼佛世尊即便微笑，以是因緣，令此十方如一佛剎微塵數等諸世界地六種震動，放大光明，雨種種華，醒悟一切諸菩薩等，亦復示現諸菩薩道。彼佛世尊，悉令十方如一佛剎微塵數等諸菩薩皆共集會，為如是等諸大菩薩，說諸三昧陀羅尼門、無畏法門，是故彼佛示現如是種種變化。’ 
　　“善男子，時二菩薩聞是事已，即白佛言：‘世尊，是大悲菩薩發心已來，為經幾時？行菩薩道，復齊幾時？何時當于五濁惡世，調伏攝取厚重煩惱、互共斗諍、多作五逆、成就一切諸不善根、燒滅善心如是眾生？’爾時，彼佛告二菩薩：‘善男子，是大悲菩薩，今日初發阿耨多羅三藐三菩提心。善男子，汝今可往見寶藏佛，恭敬供養，禮拜圍繞，聽說三昧陀羅尼門、無畏法門如是等經，并見大悲菩薩摩訶薩。汝以我聲作如是言：“寶月如來致意問訊，以此月光凈華作信與汝。又贊汝言：善哉！善哉！善男子，汝初發心已能成就如是大悲。汝今已有無量名稱，遍滿十方如一佛剎微塵數等諸佛世界，皆言大悲菩薩，汝初發心已能成就如是大悲。是故，善男子，我今贊汝，善哉！善哉！復次，善男子，汝為當來諸菩薩等成就大悲故，說是大悲不斷善愿豎立法幢。是故復贊，善哉！善哉！復次，善男子，汝之名稱未來世住，當如一佛剎微塵數等阿僧祇劫，教百千億無量無邊阿僧祇眾生，安止令住阿耨多羅三藐三菩提，至于佛所得不退轉，或發善愿，或取凈土，攝取眾生隨而調伏。復令未來得受阿耨多羅三藐三菩提記，如是眾生于未來世，過如一佛剎微塵數劫，當于十方如一佛剎微塵數劫，當于十方如一佛剎微塵數等諸佛世界得成阿耨多羅三藐三菩提，轉正法輪。”復當贊嘆大悲菩薩：“是故以此三贊嘆法贊嘆于汝，善哉！善哉！”’ 
　　“善男子，爾時彼土有九十二億諸菩薩摩訶薩，異口同聲作如是言：‘世尊，我等欲往刪提嵐界見寶藏佛，禮拜供養，恭敬圍繞，聽諸三昧陀羅尼門、無畏法門如是等經，并欲見于大悲菩薩。’爾時，彼佛以此三贊嘆法及月光凈華與二菩薩，而告之曰：‘宜知是時。’爾時，寶相菩薩、月相菩薩，于彼佛所取月光凈華，并與九十二億菩薩摩訶薩，發彼世界如電光發沒彼，即到刪提嵐剎閻浮園中寶藏佛所。到佛所已，頭面禮足，以諸菩薩所得種種師子游戲供養佛已，見寶海梵志為此大眾所共恭敬合掌贊嘆，見是事已即便思惟：‘今此大士，或當即是大悲菩薩，是故能令寶月如來送此寶華。’是二菩薩尋于佛前旋向梵志，即以華與作如是言：‘寶月如來，以此妙華與汝為信。’并三贊法如上所說。如是東方無量無邊阿僧祇諸佛世界，亦遣無量菩薩摩訶薩至刪提嵐界，皆以月光凈華、三贊嘆法余如上說。 
　　“善男子，爾時南方去此七萬七千百千億佛世界，有佛世界名寶樓師子吼，有佛號師子相尊王如來、應、正遍知、明行足、善逝、世間解、無上士、調御丈夫、天人師、佛世尊，今現在為諸菩薩說大乘法。有二菩薩摩訶薩，一名金剛智相，二名師子金剛相。是二菩薩白佛言：‘世尊，何因緣故，地六種動，有大光明，雨種種華？’皆如東方諸菩薩比。復次，南方無量無邊諸佛，遣無量菩薩至刪提嵐界亦如是。 
　　“爾時，西方去此八萬九千百千億世界，有世界名安樂，有佛號攝諸根凈目如來，今現在為四部眾說三乘法。有二菩薩，一名賢日光明，二名師子吼身。是二菩薩白佛言：‘世尊，何因緣故，地六種動，有大光明，雨種種華？’余如上說。如是西方無量世界，亦復如是。 
　　“爾時，北方過九萬百千億世界，彼有世界名勝真寶，有佛號世間尊王如來，今現在為諸菩薩說大乘法。有二菩薩，一名不動住，二名得智慧世間尊王。是二菩薩白佛言：‘世尊，何因緣故，地六種動？’余如上說。北方無量世界亦如是。 
　　“爾時，下方過九萬八千百千億那由他世界，有世界名離闇霧，有佛號離恐怖圍繞音，今現在為四部眾說三乘法。有二菩薩，一名日尊，二名虛空日。是二菩薩白佛言：‘世尊，何因緣故，地六種動？’余如上說。下方世界亦復如是。  
悲華經卷第八 諸菩薩本授記品第四之六  
　　“爾時，上方過二十萬百千世界，有世界名妙華，是中有佛號華敷日王如來，今現在為四部眾說三乘法。有二菩薩，一名選擇自法攝取國土，二名陀羅尼妙音。是二菩薩俱白佛言：‘世尊，何因緣故，而此大地六種震動，有大光明，雨種種華？’爾時，彼佛告二菩薩：‘善男子，下方過二十萬百千世界，有世界名刪提嵐，有佛世尊號曰寶藏如來乃至佛世尊，今現在與無量無邊諸菩薩等，授阿耨多羅三藐三菩提記，說諸國土，開示諸佛所有世界莊嚴善愿三昧境界陀羅尼門如是等經。彼大會中有一大悲菩薩摩訶薩，作如是愿：“我今當以大悲熏心，授阿耨多羅三藐三菩提記，為諸菩薩摩訶薩故示現善愿。”是以先令無量無邊諸菩薩等發大誓愿，取于種種莊嚴世界調伏眾生。是菩薩所成大悲，于諸大眾無能及者，于五濁世調伏弊惡多煩惱者，攝取一切五逆之人，乃至集聚諸不善根燒滅善心。彼諸大眾天、龍、鬼、神、人及非人不供養佛，悉共供養最后成就大悲菩薩，頭面作禮，禮已起立，恭敬合掌，說偈贊嘆。是大悲菩薩在于佛前，右膝著地聽佛授記，彼佛世尊即便微笑。以是因緣，令此十方如一佛剎微塵等世界地六種動，放大光明，雨種種華，醒悟一切諸菩薩等，亦復示現諸菩薩道。彼佛世尊悉令十方如一佛剎微塵數等諸菩薩眾皆共集會，為如是等諸大菩薩，說諸三昧陀羅尼門、無畏法門，是故彼佛示現如是種種變化。’ 
　　“善男子，時二菩薩聞是事已，即白佛言：‘世尊，是大悲菩薩發心已來，為經幾時？行菩薩道，復齊幾時？何時當于五濁惡世，調伏攝取厚重煩惱、互共斗諍、多作五逆、成就一切諸不善根、燒滅善心如是眾生？’爾時，彼佛告二菩薩：‘善男子，是大悲菩薩今日初發阿耨多羅三藐三菩提心。善男子，汝今可往見寶藏佛，供養恭敬，禮拜圍繞，聽說三昧陀羅尼門、無畏法門如是等經，并見大悲菩薩摩訶薩。汝以我聲作如是言：“華敷日王佛致意問訊，以此月光凈華作信與汝。又贊汝言：善哉！善哉！善男子，汝初發心已能成就如是大悲。汝今已有無量名稱，遍滿十方如一佛剎微塵數等諸佛世界皆言，大悲菩薩始初發心已能成就如是大悲。是故，善男子，我今贊汝，善哉！善哉！復次，善男子，汝為當來諸菩薩等成就大悲故，說是大悲不斷善愿豎立法幢。是故復贊言，善哉！善哉！復次，善男子，汝之名稱未來世住，當如一佛剎微塵數等阿僧祇劫，教百千億無量無邊阿僧祇眾生，安止令住阿耨多羅三藐三菩提，至于佛所得不退轉，或發善愿，或取凈土，攝取眾生隨愿而調伏，復令未來得受阿耨多羅三藐三菩提記。如是眾生于未來世，過如一佛剎微塵數等劫，當于十方如一佛剎微塵數等諸世界中得成阿耨多羅三藐三菩提，轉正法輪，復當贊汝。是故以此三贊嘆法贊嘆于汝，善哉！善哉！”’ 
　　“善男子，爾時彼土有無量億菩薩，異口同聲作如是言：‘世尊，我等欲往刪提嵐界見寶藏佛，禮拜供養，恭敬圍繞，聽諸三昧陀羅尼門、無畏法門，并欲見于大悲菩薩。’爾時，彼佛以此三贊嘆法及月光凈華與二菩薩，而告之曰：‘宜知是時。’時二菩薩于彼佛所，取此寶華并與無量億菩薩眾，如一念頃沒彼世界，忽然來到刪提嵐界閻浮園中，見寶藏佛頭面作禮。爾時，世界諸大菩薩，修習大乘及發緣覺、聲聞乘者，天、龍、鬼、神、摩睺羅伽，如是等類其數無量不可稱計，譬如甘蔗、竹葦、稻麻、叢林遍滿其國，以諸菩薩所得種種師子游戲供養于佛；供養佛已，見寶海梵志為此大眾所共恭敬合掌贊嘆，見是事已即便思惟：‘今此大士或當即是大悲菩薩，是故能令華敷日王如來送此寶華。’是二菩薩復于佛前旋向梵志，即以華與作如是言：‘華敷日王如來，以此妙華與汝為信。’并三贊法如上所說。 
　　“善男子，爾時所雨種種諸華，亦到無佛世界，復出種種妙善音聲，其聲遍滿，所謂佛聲、法聲、比丘僧聲、滅盡聲、無所有聲、諸波羅蜜聲、力無所畏聲、六神通聲、無所作聲、無生滅聲、寂靜聲、大慈聲、大悲聲、無生忍聲、授記聲、說大乘聲。彼有菩薩以本愿故有大神力，修習深法而得自在，為眾生故住彼世界，聞是聲已，以佛力故，以愿力故，以三昧力于彼世界乘神通力，如大力士屈申臂頃，至刪提嵐界閻浮園中寶藏佛所，頭面禮足，以諸菩薩所得種種師子游戲供養于佛及諸大眾，次第而坐聽受妙法。 
　　“善男子，爾時寶海梵志，取此月光凈華供養寶藏如來已，白佛言：‘世尊，唯愿如來與我授阿耨多羅三藐三菩提記。’善男子，爾時寶藏如來即入三昧，其三昧名電燈。以三昧力故，令刪提嵐界一切山樹草木土地變為七寶，令諸大眾悉得自見，皆于佛前聽受妙法，隨所思惟，或自見身青色、黃色、白色、紫色、赤色、黑色，或見似風，或見似火，或見似空，或見似熱時之炎，或見似水，或似水沫，或似大山，或似梵天，或似帝釋，或見似華，或似迦樓羅，或見似龍，或似師子，或似日月，或似星宿，或見似象，或似野狐，在佛前坐聽受妙法，隨時思惟各自見身如是相貌。善男子，如是眾生隨所思惟，復見自身同寶藏佛身等無差別。是諸大眾在于佛前，尋見梵志坐于千葉七寶蓮華。一切大眾處地虛空，若坐若立，一一眾生各各自見寶藏如來獨坐其前，獨為說法，唯我獨見。 
　　“善男子，爾時寶藏如來贊寶海梵志言：‘善哉！善哉！大悲凈行。汝為無量無邊眾生，起此大悲，能大利益，于世間中作大光明。梵志譬如成就華田，有種種色、種種香、種種觸、種種葉、種種莖、種種根、種種功德，諸藥所須皆悉成就。或有蓮華滿百千由旬，光明妙香亦與華等，或有縱廣一百，或有縱廣二百，或有縱廣三百由旬，光明妙香亦與華等，有華乃至如一天下，光明妙香亦等無差別。眾生之類或有盲者，聞此華香即得見色，聾者聞聲，乃至一切諸根不具即得具足。若有眾生四百四病，或動發時，聞此華香病即除愈。若有顛狂、放逸、狂癡、睡眠、心亂失念，聞此華香皆得一心。是華田中亦生分陀利華，其華堅牢猶如金剛，琉璃為莖，臺有百子，純金為葉，瑪瑙為茸，赤真珠為須，華高八十四億由旬，周匝縱廣十萬由旬。是華所有色香觸等，遍滿十方如一佛剎微塵數等諸佛世界。其中眾生，或有四大不調適者，疾病困篤、諸根羸損、顛狂放逸、狂癡睡眠、心亂失念，見華光明及聞其香，一切所患各各除愈，皆得一心。若彼眾生適命終已及身未壞，光明來觸，香氣來熏，尋得命根還起如本，與諸親屬共游園觀，以所五欲共相娛樂。若必命終，不生余處，生于梵天，在彼久住壽命無量。梵志，是蓮華田者，即是此會之大眾也。譬如日出，眾華開敷；如佛日出，增益長養妙香光明，為諸眾生斷除諸苦。善男子，我今如日出現于世，令諸眾生善根華敷，有微妙香，光明遍照，能除眾生種種諸病；即是如來出現于世，以大悲光明遍覆一切，令諸眾生善根開敷，增益安住于三福處也。汝善男子，所化無量無邊阿僧祇眾生，令住阿耨多羅三藐三菩提至我所者，是諸眾生各各自發種種善愿，取佛世界或凈不凈，我已隨其所愿授記。善男子，若有菩薩在于我前愿取凈土，以清凈心善自調伏，種諸善根攝取眾生者，雖謂菩薩，猶非猛健大丈夫也；非是菩薩深重大悲，為眾生故求阿耨多羅三藐三菩提。若有取于凈佛土者，即是菩薩舍離大悲，又復不愿雜二乘者，如是菩薩無巧便慧善平等心。若有菩薩作是誓愿：‘令我世界遠離聲聞、辟支佛乘，滅不善根，無諸女人及三惡道。成阿耨多羅三藐三菩提已，純以菩薩摩訶薩等為大眷屬，純說無上大乘之法，壽命無量久住于世經無數劫，純為善心調伏白凈成善根者說微妙法。’如是之人雖謂菩薩，非大士也。何以故？以無巧便平等智故。’ 
　　“善男子，爾時寶藏如來伸金色臂，其五指頭放大光明。其光明有種種無量百千諸色遍照西方，過無量無邊阿僧祇世界，有世界名曰大指。彼土人民壽三十歲，面色丑陋，形貌可惡，成就一切諸不善根，身長六尺。彼中有佛，號大光明如來、應、正遍知、明行足、善逝、世間解、無上士、調御丈夫、天人師、佛世尊，今現在為四部眾說三乘法。 
　　“善男子，爾時大眾悉得遙見彼佛世尊及諸大眾。時，寶藏佛告諸大眾：‘彼大光明佛，于過去無量無邊阿僧祇劫寶蓋光明佛所，初發阿耨多羅三藐三菩提心。爾時，亦勸無量無邊億那由他眾生，安止住于無上道中，隨心所愿取于種種莊嚴世界，或凈不凈取五濁惡世。是大光明佛，亦勸我發心安止住于阿耨多羅三藐三菩提。爾時，我于寶蓋光明佛所勸發莊嚴，愿于此五濁惡世成阿耨多羅三藐三菩提。爾時，彼佛贊我：“善哉！善哉！”即便授我阿耨多羅三藐三菩提記。我于爾時有是善知識故，勸我阿耨多羅三藐三菩提。彼善知識勝妙丈夫，取此重惡五濁之世，多諸煩惱不凈國土，所有眾生行于惡逆，乃至成就諸不善根，燒滅善心，宛轉生死空曠澤中，所愿調伏如是眾生。爾時是善丈夫，十方無量無邊諸佛世界，所有諸佛各各遣使，至是人所稱揚贊嘆，即為作號名為大悲日月光明。彼大悲日月光明即是我之善知識也，作大利益，于大指世界成佛未久，為此短命諸惡人等轉正法輪。彼佛初成阿耨多羅三藐三菩提時，十方無量無邊諸佛，各各遣使至彼佛所，為供養恭敬尊重贊嘆故。是諸世尊皆是往昔大光明佛之所勸化，初令安住檀波羅蜜乃至般若波羅蜜。是諸世尊以知恩故，遣諸菩薩致是供養。梵志，汝今見不？是諸世尊各各處于清凈世界壽命無量，純為善心調伏白凈成善根者作于佛事。是大光明佛，處斯穢惡不凈世界五濁惡世成阿耨多羅三藐三菩提，所有眾生多作逆罪，乃至成就諸不善根，壽命短促，能于是中增益長壽無量佛事，不舍聲聞、辟支佛乘，為諸眾生說三乘法。汝是丈夫，一切大眾所不及也，所作勝妙甚難，誓愿取不凈土、五濁惡世、人多作逆乃至成就諸不善根，調伏攝取如是眾生。善男子，若有菩薩取清凈佛世界，離三惡道及聲聞、緣覺，攝取調伏善心白凈成就善根如是眾生，是名菩薩譬如余華也；非謂大菩薩如分陀利華，以于善心調伏眾生，種諸善根作佛事故。梵志，今聽菩薩四法懈怠。何等四？一者、愿取清凈世界；二者、愿于善心調伏白凈眾中施作佛事；三者、愿成佛已，不說聲聞、辟支佛法；四者、愿成佛已，壽命無量。是名菩薩四法懈怠，是謂菩薩譬喻余華，非謂菩薩如分陀利。梵志，于此天眾唯除一人婆由比紐，取不凈世界調伏攝護多煩惱者。于賢劫中，或有菩薩取不凈土。梵志，菩薩有四法精進。何等四？一者、愿取不凈世界；二者、于不凈人中施作佛事；三者、成佛已，三乘說法；四者、成佛已，得中壽命不長不短。是名菩薩四法精進，是謂菩薩如分陀利非如余華，是名菩薩摩訶薩。梵志，汝今于此無量無邊阿僧祇菩薩大眾華田之中，發愿授記。汝于佛前已生大悲分陀利故，攝取多逆成就一切諸不善根五濁惡世而于是中隨調伏之。汝以大悲音聲故，能令十方如一佛剎微塵等諸佛世尊遣信稱贊；稱贊已，號汝為成就大悲，復令此大眾供養于汝。又汝大悲于未來世，過一恒河沙等阿僧祇劫，入第二恒河沙等阿僧祇劫后分，娑婆世界賢劫中人壽百二十歲，為老病死之所纏縛，黑闇世中無所師咨，聚集一切諸不善根，行于邪道入煩惱河，專作五逆，毀壞正法，誹謗圣人，犯四重禁，余如上說。于如是等煩惱亂世，當成為佛如來、應、正遍知、明行足、善逝、世間解、無上士、調御丈夫、天人師、佛世尊，離生死輪，轉正法輪，破壞四魔。爾時，有大名聲十方遍滿無量無邊諸佛世界，有聲聞大眾千二百五十，次第于四十五歲中，成就如是無量佛事，如汝所愿具足無缺。是無量凈王成佛時壽命無量，雖于無量無邊劫中，亦能成就如是佛事等無差別。汝善丈夫，般涅槃后，正法住世滿一千歲；正法滅已，汝諸舍利，如汝所愿作于佛事，久久在世利益眾生如上所說。’ 
　　“善男子，爾時會中有一梵志，名相具足，作如是言：‘善大丈夫，若于來世無量無邊阿僧祇劫，為菩薩時在在生處，我當為汝常作侍使，恒以慈心奉給所須。至一生時，復當作父。汝成佛已作大檀越，亦當授我無上道記。’時有海神，名曰調意，復作是言：‘善大丈夫，從今已往在在之處，乃至一生愿我常當為汝作母。汝成佛已，亦當授我無上道記。’時有水神，復作是言：‘從今已往，所在之處乃至一生，愿我常當作汝乳母。汝成佛已，亦當授我無上道記。’有二帝釋，一名善念，二名寶念，復作是言：‘善大丈夫，汝成佛已，我等當作智慧、神足聲聞弟子。’復有帝釋名善見足，作如是言：‘大悲，從今已往在在之處，乃至一生常為汝子。’有須彌山神名善樂華，復作是言：‘大悲，汝乃至一生常為汝婦。成佛道已，亦當授無上道記。’復有阿修羅王名胸臆行，復作是言：‘大悲，于無量無邊阿僧祇劫為菩薩時，乃至一生于其中間，我當為汝僮仆給使，奉諸所安。汝成阿耨多羅三藐三菩提已，轉正法輪，我初解法，得于實果服甘露味，乃至得斷一切煩惱成阿羅漢。’爾時，復有一恒河沙等天、龍、鬼、神、阿修羅、迦樓羅、人非人等，向大悲菩薩作是誓愿：‘善大丈夫，要當調伏教化我等。’ 
　　“爾時，有一裸形梵志，名亂想可畏，復作是言：‘善大丈夫，汝于無量無邊阿僧祇劫行菩薩道時，我當從汝求索所須，常至汝所乞求衣服、床榻、臥具、房舍、屋宅、象、馬、車乘、國城、妻子、頭目髓腦、皮肉手腳、耳鼻舌身。善大丈夫，我當為汝作佐助因，令汝滿足檀波羅蜜乃至般若波羅蜜。大悲梵志如是等行菩薩道時，我當勸汝令得具足六波羅蜜。汝成佛已，愿作弟子，當從汝聞八萬法聚，聞已即能辯說法相；說法相已，汝當授我無上道記。’善男子，爾時梵志聞是事已即禮佛足，便告裸形梵志言：‘善哉！善哉！汝真是我無上道伴。汝于無量無邊百千萬億阿僧祇劫，常至我所乞索所須，所謂衣服乃至舌身。我于爾時以清凈心，舍諸所有布施于汝，汝于是時亦無罪分。’ 
　　“善男子，爾時大悲菩薩摩訶薩，復作是言：‘世尊，我于無量無邊百千萬億阿僧祇劫，在在生處為菩薩時，有諸乞士在我前住，若求飲食，或以軟語，或以惡言，或輕毀呰，或真實言。世尊，我于爾時乃至不生一念惡心。若生瞋恚如彈指頃，以施因緣求將來報者，我即欺誑十方世界無量無邊阿僧祇現在諸佛，于未來世亦當必定不成阿耨多羅三藐三菩提。世尊，我今當以歡喜之心施于乞者，愿令受者無諸損益，于諸善根亦無留難乃至一毫。若我令彼受者有一毫損益善根留難者，則為欺誑十方世界無量無邊阿僧祇等現在諸佛。若誑諸佛者，則當必墮阿鼻地獄，不能歡喜施與衣服飲食。若彼乞者，或以軟語，或粗惡言，或輕毀呰，或真實言，求索如是頭目髓腦。世尊，若我是時心不歡喜，乃至生于一念瞋恚，以此施緣求果報者，則為欺誑十方世界無量無邊現在諸佛，以是因緣必定墮于阿鼻地獄。如檀波羅蜜說，乃至般若波羅蜜亦如是。’ 
　　“善男子，爾時寶藏如來即便贊嘆寶海梵志：‘善哉！善哉！善能安止大悲心故作是誓愿。’善男子，爾時一切大眾諸天、龍、鬼、神、人及非人合掌贊言：‘善哉！善哉！善能安止大悲心故，作是誓愿得大名稱，堅固行于六和之法，充足利益一切眾生。’善男子，如裸形梵志作誓愿時，復有八萬四千人，亦同梵志所發誓愿。善男子，爾時大悲菩薩摩訶薩復共如是八萬四千人同作誓愿，心生歡喜，合掌四顧遍觀大眾，作如是言：‘未曾有也！未來之世正法滅時，多諸煩惱五濁惡世，我于是中放大光明作調御師，于黑闇世燃正法燈。若諸眾生無有救護，無有勢力，無佛示導，我今初發菩提心時，已得如是等無上道伴。是等諸人愿令世世從我，受此頭目髓腦、皮肉骨血、手足、耳鼻舌身，乃至衣服、飲食。’ 
　　“善男子，爾時寶海梵志白佛言：‘世尊，若未來之世無量無邊百千萬億阿僧祇劫，如是眾生來至我所，受我所施頭目髓腦乃至飲食如一毛分已；我成阿耨多羅三藐三菩提已，若不脫生死、不得授記于三乘者，我則欺誑十方世界無量無邊現在諸佛，必定不成阿耨多羅三藐三菩提。’ 
　　“善男子，爾時寶藏如來復重贊嘆大悲菩薩：‘善哉！善哉！善大丈夫，汝能如是行菩薩道。譬如往昔須彌山寶菩薩在世間光明佛前，初發如是菩提之心，作是誓愿，亦行如是菩薩之道。過一恒河沙等阿僧祇劫，東方去此百千億佛世界，彼有世界名光明智熾，人壽百歲，于中成佛，號智華無垢堅菩提尊王如來、應、正遍知、明行足、善逝、世間解、無上士、調御丈夫、天人師、佛世尊，住世說法四十五年作于佛事。’爾時，佛告大悲菩薩：‘彼佛般涅槃后，正法住世滿一千歲；正法滅已，像法住世亦一千歲。大悲，彼佛世尊若在世、若涅槃，正法、像法于此中間，有諸比丘及比丘尼，非法毀戒行于邪道，斷法供養無慚無愧，或斷招提僧物，斷現前僧衣服、飲食、臥具、醫藥，取眾僧物以為己有，自用與人及與在家者。善男子，如是等人，彼佛世尊皆與授記于三乘中。大悲，彼如來所若有出家著袈裟者，皆得授記不退三乘。若有比丘、比丘尼、優婆塞、優婆夷犯四重禁，彼佛于此起世尊想種諸善根，亦與授記不退三乘。’ 
　　“善男子，爾時大悲菩薩摩訶薩復作是言：‘世尊，我今所愿，行菩薩道時，若有眾生，我要勸化令安止住檀波羅蜜乃至般若波羅蜜，乃至勸化令住如一毛端善根，乃至成阿耨多羅三藐三菩提。若不安止乃至一眾生于三乘中令退轉者，則為欺誑十方世界無量無邊阿僧祇等現在諸佛，必定不成阿耨多羅三藐三菩提。世尊，我成佛已，若有眾生入我法中出家著袈裟者，或犯重戒，或行邪見，若于三寶輕毀不信集諸重罪。比丘、比丘尼、優婆塞、優婆夷，若于一念中生恭敬心，尊重世尊或于法僧。世尊，如是眾生乃至一人不于三乘得授記莂而退轉者，則為欺誑十方世界無量無邊阿僧祇等現在諸佛，必定不成阿耨多羅三藐三菩提。世尊，我成佛已，諸天、龍、鬼、神、人及非人，若能于此著袈裟者，恭敬供養，尊重贊嘆，其人若得見此袈裟少分，即得不退于三乘中。若有眾生為饑渴所逼，若貧窮鬼神、下賤諸人乃至餓鬼眾生，若得袈裟少分乃至四寸，其人即得飲食充足，隨其所愿疾得成就。若有眾生共相違反，起怨賊想展轉斗諍，若諸天、龍、鬼、神、乾闥婆、阿修羅、迦樓羅、緊那羅、摩睺羅伽、拘辦荼、毗舍遮、人及非人，共斗諍時，念此袈裟，尋生悲心、柔軟之心、無怨賊心、寂滅之心、調伏善心。有人若在兵甲、斗訟、斷事之中，持此袈裟少分至此輩中，為自護故供養恭敬尊重，是諸人等無能侵毀觸嬈輕弄，常得勝他過此諸難。世尊，若我袈裟不能成就如是五事圣功德者，則為欺誑十方世界無量無邊阿僧祇等現在諸佛，未來不應成阿耨多羅三藐三菩提作佛事也，沒失善法，必定不能破壞外道。’ 
　　“善男子，爾時寶藏如來伸金色右臂，摩大悲菩薩頂，贊言：‘善哉！善哉！大丈夫，汝所言者，是大珍寶，是大賢善。汝成阿耨多羅三藐三菩提已，是袈裟衣服能成就此五圣功德，作大利益。’ 
　　“善男子，爾時大悲菩薩摩訶薩聞佛稱贊已，心生歡喜，踴躍無量。因佛伸此金色之臂，長指合縵，其手柔軟猶如天衣，摩其頭已其身即變，狀如童子二十歲人。善男子，彼會大眾天、龍、鬼、神、乾闥婆、人及非人，叉手恭敬向大悲菩薩，供養散種種華乃至伎樂而供養之，復種種贊嘆贊嘆已，默然而住。  
檀波羅蜜品第五之一  
　　“善男子，爾時大悲菩薩頭面禮敬寶藏如來，禮佛足已，在于佛前，白佛言：‘世尊，所言諸三昧門，助菩提法清凈門經，齊幾名為諸三昧門助菩提法清凈門經？云何菩薩無畏莊嚴具足于忍？’ 
　　“善男子，爾時彼佛贊大悲菩薩言：‘善哉！善哉！大悲，汝今所問甚奇甚特，即是珍寶，能大利益無量無邊諸菩薩等。何以故？大悲，汝能問佛如是大事。大悲，汝今諦聽！諦聽！若有善男子、善女人修行大乘，有首楞嚴三昧，入是三昧，能入一切諸三昧中；有寶印三昧，入是三昧，能印諸三昧；有師子游戲三昧，入是三昧，于諸三昧能師子游戲；有善月三昧，入是三昧，能照諸三昧；有幢相三昧，入是三昧，能持諸三昧幢；有出一切法性三昧，入是三昧，能出一切三昧；有觀印三昧，入是三昧，能觀一切三昧頂；有離法界三昧，入是三昧，能分別諸三昧；有離幢相三昧，入是三昧，能持一切諸三昧幢；有金剛三昧，入是三昧，能令一切三昧不可破壞；有諸法印三昧，入是三昧，能印一切法；有三昧王善住三昧，入是三昧，于諸三昧安住如王；有放光三昧，入是三昧，能放光明照諸三昧；有力進三昧，入是三昧，于諸三昧增進自在；有正出三昧，入是三昧，能正出諸三昧；有辯辭三昧，入是三昧，悉解一切無量音聲；有語言三昧，入是三昧，能入一切諸語言中；有觀方三昧，入是三昧，悉能遍觀諸三昧方；有一切法三昧，入是三昧，能破一切法；有持印三昧，入是三昧，持諸三昧印；有入一切法寂靜三昧，入是三昧，令一切三昧入于寂靜；有不失三昧，入是三昧，不忘一切三昧；有一切法不動三昧，入是三昧，令一切三昧不動；有親近一切法海印三昧，入是三昧，攝取親近一切三昧；有一切無我三昧，入是三昧，令諸三昧無有生滅；有遍覆虛空三昧，入是三昧，遍覆一切三昧；有不斷一切法三昧，入是三昧，持諸三昧令不斷絕；有金剛場三昧，入是三昧，能治一切諸三昧場；有一切法一味三昧，入是三昧，能持一切法一味；有離樂愛三昧，入是三昧，離一切煩惱及助煩惱；有一切法無生三昧，入是三昧，示一切三昧無生無滅；有光明三昧，入是三昧，能照一切三昧令其熾明；有不滅一切法三昧，入是三昧，不求一分別一切三昧；有不求三昧，入是三昧，不求一切諸法；有不住三昧，入是三昧，于諸法中不住法界；有虛空憶想三昧，入是三昧，令諸三昧皆是虛空見其真實；有無心三昧，入是三昧，能于一切諸三昧中滅心心數法；有色無邊三昧，入是三昧，于一切三昧中色無邊光明；有凈燈三昧，入是三昧，于一切三昧中能作燈明；有一切法無邊三昧，入是三昧，于諸三昧悉能示現無量智慧；有電無邊三昧，入是三昧，于諸三昧示現智慧；有一切光明三昧，入是三昧，于諸三昧示現三昧門光明；有諸界無邊三昧，入是三昧，于諸三昧示現無量無邊智慧；有白凈堅固三昧，入是三昧，于諸三昧得空定；有須彌山空三昧，入是三昧，于諸三昧示現虛空；有無垢光明三昧，入是三昧，于諸三昧除諸垢穢；有一切法中無畏三昧，入是三昧，于諸三昧示現無畏；有樂樂三昧，入是三昧，于諸三昧悉得樂樂；有一切法正游戲三昧，入是三昧，于諸三昧示現無有一切諸色；有放電光三昧，入是三昧，于諸三昧示現放光；有一切法安止無垢三昧，入是三昧，于諸三昧示現無垢智慧；有無盡三昧，入是三昧，于諸三昧示現非盡非不盡；有一切法不可思議清凈三昧，入是三昧，于諸三昧示現如鏡中像等不可思議；有大光三昧，入是三昧，于諸三昧令智慧熾然；有離盡三昧，入是三昧，于諸三昧示現不盡；有不動三昧，入是三昧，于諸法中不動不受無有輕戲；有增益三昧，入是三昧，于諸三昧悉見增益；有日燈三昧，入是三昧，于諸三昧放光明門；有月無垢三昧，入是三昧，于諸三昧作月光明；有白凈光明三昧，入是三昧，于諸三昧得四種辯；有作不作三昧，入是三昧，于諸三昧作與不作示現智相；有金剛三昧，入是三昧，悉得通達一切諸法，乃至不見如微塵等障礙；有住心三昧，入是三昧，其心不動不受苦樂，不見光明無有瞋恚，于此心中亦復不見此是心想；有遍照三昧，入是三昧，于諸三昧見一切明；有善住三昧，入是三昧，于諸三昧善能得住；有寶山三昧，入是三昧，見諸三昧猶如寶山；有勝法印三昧，入是三昧，能印諸三昧；有順法性三昧，入是三昧，見一切法悉皆隨順；有離樂三昧，入是三昧，于一切法得離樂著；有法炬三昧，入是三昧，除諸法闇；有法雨三昧，入是三昧，于諸三昧能雨法雨破壞著相；有等言語三昧，入是三昧，于諸法中悉得眼目；有離語言三昧，入是三昧，于諸法中乃至無有一言；有斷緣三昧，入是三昧，斷諸法緣；有不作三昧，入是三昧，于諸法中不見作者；有凈性三昧，入是三昧，見一切法自性清凈；有無障礙三昧，入是三昧，于諸法中無有障礙；有離網三昧，入是三昧，見諸三昧足離于高下；有集聚一切功德三昧，入是三昧，離一切法集；有正住三昧，入是三昧，于諸法中不見有心及心數法；有覺三昧，入是三昧，即能覺悟一切諸法；有念分別三昧，入是三昧，于諸法中得無量辯；有凈智覺三昧，入是三昧，于一切法得等非等；有智相三昧，入是三昧，能出三界；有智斷三昧，入是三昧，見諸法斷；有智雨三昧，入是三昧，得一切法雨；有無依三昧，入是三昧，于諸法中不見依止；有大莊嚴三昧，入是三昧，于諸法中不見法幢有行三昧，入是三昧，能見諸法悉寂靜行；有一切行離一切有三昧，入是三昧，于諸法中通達解了；有俗言三昧，入是三昧，能解俗言；有離語言無字三昧，入是三昧，于諸法中，悉得解了無有語言；有智炬三昧，入是三昧，于諸法中能作照明；有智勝相吼三昧，入是三昧，于諸法中示現凈相；有通智相三昧，入是三昧，于諸法中悉見智相；有成就一切行三昧，入是三昧，于諸法中成就一切行；有離苦樂三昧，入是三昧，于諸法中無所依止；有無盡行三昧，入是三昧，見諸法無盡；有陀羅尼三昧，入是三昧，于諸三昧能持法相不見邪正；有無憎愛三昧，入是三昧，于諸法中不見憎愛；有凈光三昧，入是三昧，于有為法不見是垢；有堅牢三昧，入是三昧，不見諸法；有不堅牢有滿月凈光三昧，入是三昧，悉能具足成就功德；有大莊嚴三昧，入是三昧，于諸三昧悉見成就無量莊嚴；有一切世光明三昧，入是三昧，于諸三昧以智照明；有一切等照三昧，入是三昧，于諸三昧悉得一心；有凈無凈三昧，入是三昧，于諸三昧不見凈不凈；有無宅三昧，入是三昧，不見諸三昧舍宅；有如爾三昧，入是三昧，于諸法中不見作與不作；有無身三昧，入是三昧，于諸法中不見有身。諸菩薩得如是等諸三昧門，口業清凈如虛空，于諸法中不見口業，猶如虛空無有障礙。大悲，是名修學大乘菩薩摩訶薩諸三昧門。  
悲華經卷第九 檀波羅蜜品第五之二  
　　“‘善男子，云何菩薩摩訶薩助菩提法清凈之門？善男子，布施即是助菩提法，化眾生故；持戒即是助菩提法，具足善愿故；忍辱即是助菩提法，具足三十二相、八十隨形好故；精進即是助菩提法，于諸眾生勤教化故；禪定即是助菩提法，令心具足得調伏故；智慧即是助菩提法，具足能知諸煩惱故；多聞即是助菩提法，于諸法中具無礙故；一切功德即是助菩提法，一切眾生得具足故；智業即是助菩提法，得具足無礙智故；修定即是助菩提法，悉得成就柔軟心故；慧業即是助菩提法，遠離一切諸疑惑故；慈心即是助菩提法，于諸眾生心無礙故；悲心即是助菩提法，拔出眾生諸苦故；喜心即是助菩提法，受樂法故；舍心即是助菩提法，斷憎愛故；聽法即是助菩提法，斷五蓋故；出世即是助菩提法，舍諸所有故；阿蘭若即是助菩提法，離諸匆務故；專念即是助菩提法，得陀羅尼故；正憶即是助菩提法，分別意識故；思惟即是助菩提法，于諸法中得成就義故；念處即是助菩提法，身受心法覺分別故；正勤即是助菩提法，斷不善法，修善法故；如意足即是助菩提法，身心輕利故；諸根即是助菩提法，得一切眾生根具足故；諸力即是助菩提法，具足能壞諸煩惱故；諸覺即是助菩提法，于諸法中具足覺知實法相故；正道即是助菩提法，遠離一切諸邪道故；圣諦即是助菩提法，斷滅一切諸煩惱故；四辯即是助菩提法，得斷眾生諸疑惑故；緣念即是助菩提法，不從他聞得智慧故；善友即是助菩提法，一切功德特成就故；發心即是助菩提法，成就不誑諸眾生故；用意即是助菩提法，出一切法故；專心即是助菩提法，增益善法故；思惟善法即是助菩提法，隨所聞法得成就故；攝取即是助菩提法，成就教化諸眾生故；護持正法即是助菩提法，令三寶種不斷絕故；善愿即是助菩提法，成就嚴凈佛世界故；方便即是助菩提法，速得成就一切智故。善男子，是名菩薩摩訶薩助菩提法清凈門經。’ 
　　“善男子，爾時寶藏如來四顧遍觀菩薩大眾，告大悲言：‘大悲，云何菩薩以無所畏莊嚴瓔珞具足于忍？善男子，若菩薩見第一義，得無癡精進不著三界；若不著三界，是謂三昧無畏沙門之法，如空中動手悉無所著，又觀諸法不見相貌。大悲，是名菩薩摩訶薩以無所畏莊嚴瓔珞。善男子，云何菩薩具足于忍？如是菩薩住于法時，不見諸法如微塵相貌，逆順觀行于諸法中解無果報，于所習慈了無有我，于所習悲了無眾生，于所習喜了無有命，于所習舍了無有人。雖行布施，不見施物；雖行持戒，不見凈心；雖行忍辱，不見眾生；雖行精進，無離欲心；雖行禪定，無除惡心；雖行智慧，心無所行；雖行念處，不見思惟；雖行正勤，不見心之生滅；雖行如意足，不見無量心；雖行于信，不見無障礙心；雖行于念，不見心得自在；雖行于定，不見入定心；雖行于慧，不見慧根；雖行諸力，無所破壞；雖行諸覺，心無分別；雖行正道，不見諸法；雖行定業，不見心之寂靜；雖行慧業，不見心之所行；雖行圣諦，不見通達法相；雖修念佛，不見無量行心，雖修念法，心等法界；雖修念僧，心無所住教化眾生，心得清凈；雖持正法，于諸法界心不分別；雖修凈土，其心平等猶如虛空；雖修相好，心無諸相；雖得忍辱，心無所有；雖住不退，常自不見退與不退；雖行道場，解了三界無有異相；雖壞諸魔，乃是利益無量眾生；雖行菩提，觀諸法空無菩提心；雖轉法輪，于一切法無轉無還；雖復示現大般涅槃，于生死中心等無異。是名菩薩具足于忍。’” 
　　說是法時，有六十四億菩薩摩訶薩從十方來，至耆阇崛山釋迦牟尼佛所，聽此本緣三昧助菩提法清凈門經，聞是法已得無生忍。  
　　爾時，釋迦牟尼佛告諸大眾：“汝今當知，寶藏如來于往古世說是法時，有四十八恒河沙等菩薩摩訶薩得無生忍，四天下微塵數等菩薩摩訶薩住不退轉地，一恒河沙等菩薩摩訶薩得此本緣三昧助菩提法清凈門經。 
　　“善男子，爾時大悲菩薩聞是法已，心生歡喜即得變身，其狀猶如年二十人，追隨如來猶影隨形。善男子，爾時轉輪圣王及其千子、八萬四千小王、九十二億人悉共出家，奉持禁戒，修學多聞、忍辱三昧，勤行精進。善男子，爾時大悲菩薩摩訶薩，漸漸從佛咨受聲聞所有八萬四千法聚、緣覺所有九萬法聚，受持諷誦悉令通利；大乘法藏身念處中十萬法聚、受念處中十萬法聚、心念處中十萬法聚、法念處中十萬法聚，悉皆受持讀誦通利；十八界中十萬法聚、十二入中十萬法聚、斷除貪欲十萬法聚、斷除瞋恚十萬法聚、斷除愚癡十萬法聚、三昧解脫十萬法聚、諸力無畏不共之法十萬法聚，如是等十億法聚，皆悉受持讀誦通利。 
　　“善男子，其后彼佛入般涅槃。爾時，大悲菩薩摩訶薩，以無量無邊種種諸華、末香、涂香、寶幢、幡蓋、珍寶、妓樂而以供養，以種種香積以為[卄/積]，阇維其身收取舍利，起七寶塔高五由旬，縱廣正等滿一由旬，于七日中復以種種無量無邊華、香、妓樂、寶幢、幡蓋而供養之。爾時復令無量無邊眾生，安止住于三乘法中。 
　　“善男子，大悲菩薩過七日已，與八萬四千人俱共出家，剃除須發，著染袈裟，于寶藏佛般涅槃后，隨順等心熾然正法滿十千歲。復令無量無邊阿僧祇眾生，安止住于三乘法中，及三歸依、五戒、八齋、沙彌十戒，次第具足大僧凈行。復更勸化無量百千萬億眾生，安止住于神通方便四無量行，令觀五陰猶如怨賊，觀于諸入如空聚落，觀有為法從因緣生，勸化眾生令得知見，觀一切法如鏡中像、如熱時炎、如水中月，于諸法中皆知無我無生無滅，第一寂靜微妙涅槃。復令無量無邊眾生，安止住于八圣道中。作如是等大利益已，即便命終。尋時復有無量無邊百千諸人，以種種供養，供養大悲比丘舍利。其所供養悉如轉輪圣王之法，如是大眾種種供養大悲舍利，亦復如是。大悲比丘命終之日，寶藏如來所有正法，即于其日滅盡無余。彼諸菩薩以本愿故生諸佛土，或生兜術、人中、龍中，或夜叉中，或阿修羅，生于種種畜生之中。 
　　“善男子，大悲比丘命終之后以本愿故，南方去此十千佛土，有佛世界名曰歡喜，彼中人民壽八十歲，集聚一切諸不善根，喜為殺害，安住諸惡，于諸眾生無慈悲心，不孝父母乃至不畏未來之世。大悲比丘以本愿故，生彼世界旃陀羅家，所受身體長大端正，力勢剛強，威猛勇健，專念問答，辯才捷疾。如是諸事悉勝于人，以強力勢逼捉諸人，作如是言：‘汝今若能受不盜戒，乃去遠離種種邪見行正見者，當施汝命，給汝所須資產之物，令無所乏。若不受者，我今要當斷汝命根，然后乃去。’爾時，諸人長跪叉手，作如是言：‘仁者，今已為我調御，如仁所敕，我今授持，盡其壽命不復偷盜，乃至正見亦復如是。’爾時，強力旃陀羅，往至王所或大臣所，作如是言：‘我今困乏資產之具，所謂飲食、醫藥、衣服、臥具、香華、金銀錢貨、真珠、琉璃、珂貝、璧玉、珊瑚、琥珀、真寶、偽寶。若我得此種種物已，持施眾生。’爾時，國王、大臣即與種種所須之物，令其充足。時旃陀羅因其施故，安止此王及其大臣住九善中。爾時，人民增益壽命滿五百歲。其王命終，諸大臣等以旃陀羅紹繼王位，因為作字號功德力。 
　　“善男子，爾時功德力王，不久王一國土，復以力故王二國土，如是不久乃至得作轉輪圣王王閻浮提，然后教化一切眾生，安止令住不殺生戒，乃至正見亦復如是，隨諸眾生心所志樂，勸化令住于三乘中。爾時，功德力王教化閻浮提內無量眾生于十善道及三乘中已，于閻浮提內大聲唱言：‘若有乞求欲須食飲，乃至欲得種種珍寶，悉來至此，我當給施。’是時，閻浮提內一切乞士，聞是唱已悉來集會。時，功德力王種種隨意給施所須，皆令滿足。爾時，有一尼乾子名曰灰音，往至王所而作是言：‘王今所作種種大施，以求無上正真之道。我今所須，王當與我令得滿足，王于來世當熾然法燈。’時王問言：‘卿何所須？’彼人答言：‘我誦持咒術，欲得與彼阿修羅斗，怖其破壞自得勝利，是故白王如是事耳！所可須者，未死之人皮之與眼。’爾時，大王聞是語已，如是思惟：‘我今得是無量勢力轉輪圣王已，得安止無量眾生住于十善及三乘中，復作無量無邊大施。此善知識，欲令我以不堅牢身貿堅牢身。’爾時，大王便作是言：‘汝今可生歡喜之心。我今以此凡夫肉眼布施于汝，以是緣故，令我來世得清凈慧眼；以歡喜心剝皮施汝，復以是緣，令我成阿耨多羅三藐三菩提已得金色身。’善男子，爾時功德力王，以其右手挑取二目施尼乾子，血流污面而作是言：‘諸天、龍、神、乾闥婆、阿修羅、迦樓羅、緊那羅、摩睺羅伽、人非人等，若在虛空、若在地者，悉聽我言，我今所施皆為無上菩提之道白凈涅槃，度諸眾生于四流水，令得安止住于涅槃。’復作是言：‘若我必定成阿耨多羅三藐三菩提者，雖作是事，所有命根不應斷壞，不失正命，不應生悔，令尼乾子所作咒術便得成就。’復作是言：‘汝今可來剝取我皮。’善男子，時尼乾子即持利刀剝取王皮，卻后七日所作咒術悉得成就。爾時，大王于七日中，其命未終不失正念；雖受是苦，乃至一念不生悔心。 
　　“善男子，汝今當知，爾時大悲菩薩者豈異人乎？莫作是觀，則我身是。于過去世寶藏佛所，初發阿耨多羅三藐三菩提心；初發心已，勸化無量無邊眾生于阿耨多羅三藐三菩提。善男子，是我最初勇健精進。爾時，我以本愿力故，命終生于歡樂世界旃陀羅家，是我第二勇健精進。我生旃陀羅家，教化眾生于善法中，以自力勢乃至得作轉輪圣王，滅閻浮提斗諍穢濁，令得寂靜增長壽命，是我初始舍于身皮及以眼目。善男子，我以愿故于彼命終，復還來生歡喜世界旃陀羅家，乃至得作轉輪圣王，以大勢力安止眾生于善法中，于彼世界復得除滅怨賊斗諍穢濁之事，令諸眾生增益壽命；我于爾時始舍舌耳，于彼三千大千世界一一天下，作如是等大利益已，以愿力故，精進堅牢如是次第。復于如是一恒河沙等五濁惡世作大利益，安止眾生住于善法及三乘中，滅除怨賊斗諍穢濁。 
　　“善男子，其余他方清凈世界，所有諸佛本行阿耨多羅三藐三菩提時，不說他過，不為他人說粗惡言，不以力勢示現恐怖，不勸眾生于聲聞乘、辟支佛乘；是故諸佛具滿成就阿耨多羅三藐三菩提已，得此清凈妙好世界，無諸罪名，無有受戒，耳終不聞粗惡之言，無不善聲，常聞法聲，離于一切不適意聲，于諸眾生而得自在，無有聲聞、辟支佛名。 
　　“善男子，我于恒河沙等大劫，如恒河沙等無佛國土五濁之世，以粗惡言、斷命因緣恐怖眾生，然后勸令安住善法及三乘中，是余業故令得如是弊惡世界，以不善音唱滿世界，是故今得不善眾生充滿世界，說三乘法，如我本愿取佛世界調伏眾生，其事如是。我已如說精勤修集行菩提道，是故今得種子相似佛之世界，如我本愿今得如是。 
　　“善男子，今我略說往昔所行檀波羅蜜。我行檀波羅蜜時，過去諸菩薩行菩薩道時，亦無有能行如是行；未來之世行菩薩道，亦無有能行如是行。我為菩薩行檀波羅蜜時，唯除過去八善丈夫：第一菩薩名曰一地得，在此南方一切過患國，成阿耨多羅三藐三菩提，號破煩惱光明如來、應、正遍知、明行足、善逝、世間解、無上士、調御丈夫、天人師、佛世尊，人壽百歲于中說法，七日之后入般涅槃。第二菩薩名精進清凈，在此東方炎熾國土，成阿耨多羅三藐三菩提，號曰功德如來、應、正遍知、明行足、善逝、世間解、無上士、調御丈夫、天人師、佛世尊，人壽百歲于中說法；作佛事已，彼佛過一恒河沙等大劫已，入無上涅槃，其佛舍利乃至今日，在無佛國作于佛事，如我無異。第三菩薩名堅固華，于諸三昧勤行精進，以大力勢行于布施，于當來世過十恒河沙等大劫，在此北方歡樂世界，成阿耨多羅三藐三菩提，號斷愛王如來、應、正遍知、明行足、善逝、世間解、無上士、調御丈夫、天人師、佛世尊。第四菩薩名曰慧熾攝取歡喜，過一大劫在此西方可畏世界，人壽百歲于中成阿耨多羅三藐三菩提，號日藏光明無垢尊王如來、應、正遍知、明行足、善逝、世間解、無上士、調御丈夫、天人師、佛世尊。于今我前有二菩薩，一名日光，二名喜臂。未來之世過于無量無邊大劫，在此上方灰霧國土，劫名大亂，五濁惡世，多諸煩惱，人壽五十歲，日光菩薩以本愿故，于中成阿耨多羅三藐三菩提，號不思議日光明如來、應、正遍知、明行足、善逝、世間解、無上士、調御丈夫、天人師、佛世尊；滿十歲中具足佛事而般涅槃，即涅槃日正法亦滅，其后十歲空過無佛。人壽轉減至三十歲，喜臂菩薩以本愿故，于中得成阿耨多羅三藐三菩提，號勝日光明如來、應、正遍知、明行足、善逝、世間解、無上士、調御丈夫、天人師、佛世尊；彼佛世尊亦十歲中，具足佛事而般涅槃，般涅槃已以本愿故，正法住世滿七十歲。時二菩薩在于我前，始得授阿耨多羅三藐三菩提記，以聞記故心生歡喜，頭面敬禮，以歡喜故上升虛空高七多羅樹，叉手向佛異口同音，而說偈言：  
　　“‘如來光明， 殊于日月， 
　　　　能于惡世， 演大智慧， 
　　　　調御自凈， 無有垢穢， 
　　　　以妙論議， 摧伏外道。 
　　　　我無量劫， 修無相定， 
　　　　以求無上， 勝妙菩提， 
　　　　供養諸佛， 數如恒沙， 
　　　　而過去佛， 不授我記。 
　　　　世尊離欲， 心得解脫， 
　　　　于黑闇世， 善為佛事， 
　　　　為諸失道， 眾生說法， 
　　　　悉令得出， 生死漂流。 
　　　　我今所愿， 于此自在， 
　　　　清凈佛法， 出家修道。 
　　　　解脫凈戒， 如說而行， 
　　　　定心觀佛， 如影隨行， 
　　　　不為利養， 但求正法， 
　　　　得聞法已， 服甘露味。 
　　　　是故世尊， 與我授記， 
　　　　于未來世， 得無上道。’  
　　“善男子，其余二人故未發心。已發心者，一名日光，二名喜臂；先有四人，一名地得，二名精進凈，三名堅固華，四名慧熾攝取歡喜，合有八人。是六菩薩，我初勸其令發阿耨多羅三藐三菩提心。 
　　“善男子，汝今諦聽往昔因緣。過去無量阿僧祇劫，爾時此界名無垢須彌，人壽百歲，有佛出世，號香蓮華。般涅槃后像法之中，我于爾時作大強力轉輪圣王，號難沮壞，王閻浮提，千子具足，我悉勸化令發阿耨多羅三藐三菩提心。其后尋于香蓮華佛像法之中出家修道，熾然增益佛之遺法；唯除六子，不肯出家發菩提心。我于爾時數數告言：‘卿等今者欲何所求？何以不發無上道心出家修道？’是時，六子作如是言：‘不應出家。所以者何？若于末世、像法出家，不能成就護持戒聚，離圣七財。以不護戒，沒于生死污泥之中，墮三惡道，不能得生天上人中。以是因緣，我等不能出家修道。’善男子，我復重問：‘卿等何以不發無上道心？’六子答言：‘若能與我閻浮提者，然后我當發阿耨多羅三藐三菩提心。’ 
　　“善男子，我聞是已心生歡喜，作是思惟：‘我今已化閻浮提人，安置三歸，受八戒齋，住于三乘。我今當分此閻浮提以為六分與此六子，令其得發無上道心，然后我當出家修道。’思惟是已如其所念，分閻浮提即為六分，賜與諸子尋便出家。爾時，六王各相違戾，不相承順，互相抄掠，攻伐斗諍，縛束枷鎖。爾時，一切閻浮提內，苗稼不登，人民饑餓，水雨不時，諸樹枯悴，不生華實，藥草不生，人民、禽獸及諸飛鳥悉皆饑餓，其身熾然猶如火聚。我于爾時復自思惟：‘我今應當自舍己身肌體血肉，以施眾生令其飽滿。’作是念已，從其所住阿蘭若處，至于人間中路，有山名水愛護。住是山上，復作是愿，而說偈言：  
　　“‘如我自舍， 所有身命， 
　　　　為大悲心， 不求果報； 
　　　　但為利益， 諸天及人， 
　　　　愿作肉山， 給施眾生。 
　　　　我今所舍， 妙色端嚴， 
　　　　不求帝釋， 天魔梵王； 
　　　　但為利益， 未來人天， 
　　　　以此血肉， 施諸眾生。 
　　　　諸天龍神， 人及非人， 
　　　　住山林者， 今聽我言： 
　　　　為諸眾生， 我起大悲， 
　　　　自以血肉， 而給施之。’  
　　“善男子，我于爾時作是愿已，諸天搔嬈大地，諸山須彌、大海皆六種動，人天大眾發聲悲號。爾時，我于水愛護山自投其身，以愿力故即成肉山，高一由旬，縱廣正等亦一由旬。是時，人民、飛鳥、禽獸，始于是時啖肉飲血。以本愿故，于夜中分增益廣大其身，乃至高千由旬，縱廣正等亦千由旬。其邊自然而生人頭、發、毛、眼、耳、鼻、口、唇、舌，具足而有。彼諸頭中各各有聲，而唱是言：‘諸眾生等各各自恣隨意取用，飲血啖肉，取頭、目、耳、鼻、唇、舌、齒等，皆令滿足；然后悉發阿耨多羅三藐三菩提心，或發聲聞、辟支佛心。卿等當知，如是之物悉不可盡，食之易消，不夭壽命。’有明智者食肉飲血，取其頭、目、耳、鼻、舌者，或發聲聞、辟支佛乘，或發阿耨多羅三藐三菩提心，或求天上人中富樂。以本愿故，身無損減乃至萬歲，閻浮提內人及鬼、神、飛鳥、禽獸皆悉充足。于萬歲中，所施目如一恒河沙，所施血如四大海水，所舍肉如千須彌山，所舍舌如大鐵圍山，所舍耳如純陀羅山，所舍鼻如毗富羅山，所舍齒如耆阇崛山，所舍身皮猶如三千大千世界所有地等。 
　　“善男子，汝今當知，我于往昔萬歲之中，所舍無量無邊阿僧祇身，一壽命中自以血肉給施如是無量無邊阿僧祇眾生，悉令飽足，乃至一念不生悔心。我于爾時復作是言：‘若我必定成阿耨多羅三藐三菩提，所愿成就得己利者，我今于此一閻浮提萬歲之中，自以血肉給施一切無量眾生。如是一恒河沙等萬歲，遍滿于此無垢須彌三千大千世界作血肉山，一一天下于萬歲中自以血、肉、頭、目、耳等給施眾生，所謂天、龍、鬼、神、人及非人、一切畜生，若在虛空及因地者，乃至餓鬼悉令滿足，然后勸化安置住于三乘法中。若遍于此一佛世界滿足眾生已，復至十方如一恒河沙等五濁惡世，復給血、肉、頭、目、耳等，給施眾生悉令充足。如是如一恒河沙等大劫之中為眾生故，自舍身命以施眾生，若我所愿不成、不得己利者，即便欺誑十方世界無量無邊諸佛世尊為諸眾生轉法輪者，必定不成阿耨多羅三藐三菩提住于生死，畢竟不聞佛聲、法聲、比丘僧聲、波羅蜜聲、力無畏聲乃至一切諸善根聲。若我不能成就舍身布施充足諸眾生者，常墮阿鼻地獄。’善男子，我于往昔如是所愿皆悉成就。于一一天下舍身血肉，給施眾生悉令飽滿，如是次第遍滿十方如恒河沙等諸佛世界，舍身血肉給施眾生悉令滿足。善男子，汝今當知，我于爾時為檀波羅蜜舍身布施，如是次第施于眼目，其聚滿此閻浮提內高至忉利天。善男子，是名如來略說舍身檀波羅蜜。 
　　“復次，善男子，如是復過無量無邊阿僧祇劫，爾時此界轉名月電，亦五濁世。我于爾時作轉輪圣王，王閻浮提，號燈光明，亦教無量無邊阿僧祇人，安止住于諸善法中，亦如上說。作是事已，游在園林觀看土地，見有一人身被束縛，我即問言：‘此何所犯？’大臣白言：‘諸有田作所得谷麥，應為六分，一分入官。是人不順王法，不肯輸送，是故被縛。’我于爾時即敕令放，從今已后不須強取。大臣答言：‘是人民中乃至無有一人生歡喜心，以義送之。今諸王子、后宮、眷屬、貴人、婇女，諸所資用飲食之具，一切皆從他邊強取，無有一人清凈心與。’我聞是已，心大憂愁，即自思惟：‘此閻浮提當持與誰？’爾時，我有五百諸子，先已令發無上道心：‘當分此地為五百分，等與諸子。我當出家至阿蘭若處，修諸仙法，學梵凈行。’思惟是已，尋分此地為五百分，等與諸子即便出家，至南海邊郁頭摩樹大林之中，食諸果子漸漸修學，得五神通。 
　　“善男子，時閻浮提有五百商人，入于大海欲采珍寶。有一商主名曰滿月，此人先世福德緣故，得如所愿至于寶渚，多取種種諸珍寶已，即欲發引還閻浮提。爾時，海神高聲涕哭，多有諸龍心懷瞋恚欲害商人。有一龍王名曰馬堅，是大菩薩，以本愿故生于龍中，起發悲心救護諸商，令得安隱過于大海至彼岸邊，龍王然后還本住處。爾時，復有大惡羅剎，隨逐商人如影隨形欲為虐害。是惡羅剎即于其日放大惡風，時諸商人迷悶失道，生大怖畏失聲號哭，稱喚諸天摩醯首羅、水神、地神、火神、風神，復稱父母、妻子、眷屬，愿救濟我。善男子，我于爾時以凈天耳聞其音聲，尋往其所，以柔軟音而慰撫之：‘莫生怖畏，當示汝道，令汝安隱還閻浮提。’善男子，我于爾時白疊縛臂，以油灌之，燃以為炬，發真實言：‘我先以于郁頭摩林，三十年中專精修行四無量心，為諸眾生食啖果子，勸化八萬四千諸龍、夜叉、神等，不退轉于阿耨多羅三藐三菩提。以是善根因緣，今燃此臂為示道故，令是諸商安隱得還閻浮提中。’燃臂乃至七日七夜，此諸商人尋便安隱還閻浮提。善男子，我于爾時復作善愿：‘若閻浮提無諸珍寶，若我必成阿耨多羅三藐三菩提得己利者，當作商主，于一一天下七返雨寶。復入大海取如意珠，于一一天下復雨種種雜廁寶物，如是次第遍此世界，乃至十方無量無邊阿僧祇諸世界中，亦復如是。’善男子，我于往昔諸所發愿皆悉成就，如恒河沙等大劫中，常作無上薩薄之主，于恒河沙等五濁惡世雨種種珍寶，一日之中七返雨之。如是利益無量眾生，悉令珍寶得滿足已，然后勸化安止令住于三乘中。善男子，汝今當知即是如來舍諸珍寶，為得諸相善根因緣。 
　　“復次，善男子，如是復過無量無邊阿僧祇劫，此佛世界轉名為網，劫名知具足，其世五濁，人民壽命滿五萬歲。以本愿故生閻浮提婆羅門家，字曰須香，讀誦外典闡陀章句。爾時，眾生多著常見，互共斗諍起怨賊想，我于爾時以強力勢，為諸眾生說五受陰猶如怨家，說十二入如空聚落，說十二緣其性生滅，開示分別阿那婆那令其修學，復作是言：‘仁等今者可發無上菩提之心，所作善根應生回向。’我于是時自然而得五通神仙。爾時，復有無量無邊阿僧祇人，受我教故悉得五通。復有無量無邊眾生，遠離斗諍滅除怨憎，出家入山食果蓏子，晝夜修集四無量心。是劫欲盡，是諸人等各各分散，游閻浮提教化眾生，令離斗諍，除滅怨憎，悉使寂靜，或有水旱、暴風、惡雨皆令除滅，其地柔軟，五谷成熟食啖滋味。以劫欲盡，眾生復為種種病苦之所纏惱。 
　　“善男子，我于爾時尋復思惟：‘若我不能除眾生病，我則不成阿耨多羅三藐三菩提。為諸眾生斷除煩惱，我今當以何等方便除眾生病？唯有聚集一切大眾釋天、梵天、四天王等，及諸天仙、龍仙、人仙，問諸醫方合集諸草，種種咒術以療眾病。’思惟是已，即以神力至釋天、梵天、四天大王及諸天、神、龍、人仙所，作如是言：‘有毗陀山，愿諸仁等皆共來集。’爾時，大眾聞是言已，皆悉集聚；既集聚已，皆共誦持毗陀咒術，以是力故能卻一切諸惡鬼神，擁護眾生；復修醫方，能治痰癊、風寒、冷熱，以是因緣，令無量無邊阿僧祇人離諸苦惱。 
　　“善男子，我于爾時復更作愿：‘若我已為此一天下無量眾生，作智慧光安止住于三乘法中，閉三惡門，通天人路，除諸病苦令得歡喜。復次第為無量無邊阿僧祇人，作智慧光乃至歡樂。以是善根因緣果報故，令我所愿皆得成就逮得己利。如我已為此一天下無量無邊阿僧祇人，閉三惡道，通天人路；為諸病者請諸天龍神仙之人，集毗羅山修毗陀咒，令無量無邊阿僧祇人，悉得離病受于快樂。如是遍滿此網世界，利益一切在在處處無量眾生安住三乘，閉三惡道，通天人路；復為如是世界病者，請諸天龍神仙之人，集毗羅山修毗陀咒，令此世界無量無邊阿僧祇人，悉得離病受于快樂。如此世界，乃至十方如恒河沙五濁惡世亦復如是。’ 
　　“善男子，我于爾時在網世界，乃至十方如恒河沙五濁惡世，諸所作愿皆得成就。善男子，汝今當知，即是如來為菩薩時，增益智慧修菩薩道。是名如來愛護三業善根種子。”  
悲華經卷第十 檀波羅蜜品第五之三  
　　佛告寂意菩薩：“善男子，其后復過無量無邊阿僧祇劫，此界轉名選擇諸惡，爾時大劫名善等蓋，世亦五濁。東方去此五十四天下，彼閻浮提名盧婆羅，以愿力故生于彼中作轉輪圣王，主四天下，號虛空凈，教諸眾生安住十善及三乘中。我于爾時布施一切無所分別，是時多有無量乞兒來從我乞種種珍寶金、銀、琉璃、玻瓈、錢貨、青琉璃珠、大青琉璃火珠、摩尼，所有珍寶少不足言，乞者無量。我于是時即問大臣：‘如是珍寶從何處生？’大臣答言：‘是諸龍王之所示現。雖有此寶惟供圣王，不能廣及如是乞者。’我于爾時作大誓愿：‘若我未來于五濁中，厚重煩惱，人壽百歲，必定成阿耨多羅三藐三菩提，所愿成就得己利者，作大龍王示現種種珍寶之藏。于此選擇諸惡世界，在在處處四天下中，于一一天下七返受身，一一身中示現無量百千萬億那由他等珍寶之藏，一一寶藏縱廣正等一千由旬，各各充滿種種珍寶，如上所說給施眾生。如我在此一世界中精勤用意，如是次第遍十方如恒河沙等五濁惡世無佛國土，于一一佛土一一天下，七返受身乃至如上所說。’善男子，我作如是善愿，爾時天人有百千億，在虛空中雨種種華而贊我言：‘善哉！善哉！一切布施，汝今已得如心所愿。’ 
　　“善男子，爾時大眾聞虛空凈王，諸天作字號一切施，聞是事已，各各相謂：‘我等今者應往乞求難舍之物。若能舍者，可得名為一切布施。如其不能，何得稱為一切施也？’是時，諸人各各從王，乞索后宮夫人、婇女及兒息等。時，轉輪王聞是事已，心大歡喜，隨其所索悉皆與之。是時諸人復更相謂：‘如是妻子皆是易舍，非難事也。今當從王乞身支節，若能舍者，真可得名能舍一切。’爾時，諸人往大王所，于是眾中有乞兒字青光明，受持狗戒，向轉輪王作如是言：‘大王，若是一切施者，唯愿施我此閻浮提。’我時聞已，心大歡喜，尋以香水洗浴其人，令著柔軟上妙衣服，以水灌頂紹圣王位，持閻浮提即以施之，復作是愿：‘如我以此閻浮提施是因緣故，成阿耨多羅三藐三菩提，所愿成就得己利者，是閻浮提所有人民，皆當承順奉敬此人以為王者，復令此人壽命無量作轉輪王。我成阿耨多羅三藐三菩提已，當與授記一生當得補佛之處。’有婆羅門名曰盧志，復來從我乞其兩足，我聞是已，心生歡喜，即持利刀自斷二足持以施之，施已發愿：‘愿我來世具足當得無上戒足。’有婆羅門名曰牙，復來從我乞索二目，我聞是已，心生歡喜，即挑二目持以與之，施已發愿：‘愿我來世當得具足無上五眼。’未久之間，有婆羅門名凈堅牢，復來從我乞索二耳，我聞是已，心生歡喜，尋自割耳持以施之，施已發愿：‘愿我來世當得具足無上智耳。’未久之間，有尼乾子名想，復來從我乞索男根，我聞是已，心生歡喜，尋即自割持以施之，施已發愿：‘愿我來世成阿耨多羅三藐三菩提得馬藏相。’未久之間復有人來，從我乞索其身血肉，我聞是已，心生歡喜即便施之，施已發愿：‘愿我來世具足無上金色之相。’未久之間，有婆羅門名曰蜜味，復來從我求索二手，我聞是已，心生歡喜，右手持刀尋斷左手，作如是言：‘今此右手不能自割，卿自取之。’作是施已，復發愿言：‘愿我來世具足當得無上信手。’ 
　　“善男子，我截如是諸支節已，其身血流，復作愿言：‘因此施故必定成阿耨多羅三藐三菩提，所愿成就得己利者，其余身分重得受者。’爾時，非圣不知思義，諸小王等及諸大臣皆作是言：‘咄哉！愚人，如何自割身體支節，令諸自在一旦衰滅，其余肉摶復何所值？’是時，大臣即持我身，送著城外曠野冢間，各還所止。時有無量蚊虻蠅等唼食我血，狐、狼、野干、雕、鷲之屬悉來啖肉。我于爾時命未斷間，心生歡喜，復作愿言：‘如我舍于一切自在及諸支節，乃至一念不生瞋恚及悔恨心。若我所愿成就得己利者，當令此身作大肉山，有諸飲血啖肉眾生，悉來至此隨意飲啖。’作是愿已，尋有眾生悉來食啖。本愿力故，其身轉大高千由旬，縱廣正等五百由旬，滿千歲中以此血肉給施眾生。我于爾時所舍舌根，令諸虎、狼、鴟梟、雕、鷲食之飽足，以愿力故復生如本，假當聚集如耆阇崛山。作是施已，復作是愿：‘愿我來世具足得成廣長舌相。’ 
　　“善男子，我時命終在閻浮提，以本愿故生于龍中，作大龍王名示現寶藏，即于生夜示現百千億那由他種種寶藏，自宣令言：‘今是分中多有寶藏，其中具足諸珍異物，金銀乃至摩尼寶珠。’是諸眾生聞是唱已，各各自恣取諸寶物隨意所用，用已具足行十善道，發阿耨多羅三藐三菩提心，或發聲聞、辟支佛心。我于爾時在龍王中七返受身，壽命七萬七千億那由他百千歲，示現無量無邊阿僧祇寶藏與諸眾生。爾時，安住無量無邊阿僧祇人于三乘中，勸令具足行十善道，以種種無量珍寶滿眾生已，復發愿言：‘愿我來世具足當得三十二相。’如是第二天下亦復七生作大龍王，乃至遍滿選擇世界在在處處諸四天下，悉作如是無量利益；乃至十方無量無邊無佛世界，一一佛界一一天下，亦復七生作大龍王，壽命七萬七千億那由他百千歲，示現如是無量無邊阿僧祇寶藏，亦復如是。 
　　“善男子，汝今當知，是謂如來為菩薩時，深重精進求三十二相之因緣也。善男子，如來為菩薩時所行精進，除上八人，過去世中更無能及。若過去無者，當知未來諸菩薩等，亦復不能如是勤行深重精進如我所行。 
　　“善男子，復過無量無邊阿僧祇劫，此界轉名珊瑚池，劫名華手，是時無佛，其世五濁。我于是中作釋提桓因，名善日光明，觀閻浮提，見諸眾生轉行惡法，我時即化為夜叉像，其形可畏，下閻浮提住諸人前。諸人見我皆生怖畏，而問我言：‘欲何所須？愿速說之。’我時答言：‘唯須飲食，更無所須。’其人復問：‘欲食何等？’我復答言：‘唯殺于人，啖其血肉。汝等若能盡其形壽持不殺戒乃至正見，發阿耨多羅三藐三菩提心，若發聲聞、緣覺心者，我即不復食啖汝等。’善男子，我于爾時常作化人以供食飲，爾時眾生見我如是倍生怖畏，悉皆盡形受不殺戒乃至正見，或發阿耨多羅三藐三菩提心，或發聲聞、辟支佛心。我勸如是閻浮提內一切眾生，修行十善住三乘已，復作誓愿：‘若我必成阿耨多羅三藐三菩提，所愿成就得己利者，復當勸此四天下人令行十善道；乃至遍滿此之世界，在在處處四天下中，以如是相貌令諸眾生行十善道，勸化發于三乘之心；如是遍滿一世界已，乃至十方無量無邊阿僧祇等五濁惡世無佛國土，亦復如是。’ 
　　“善男子，我于爾時發是愿已一切成就，于珊瑚池世界，化作可畏夜叉之像，調伏眾生令住十善及三乘中；如是遍于十方無量無邊阿僧祇等五濁惡世無佛國土，作夜叉像調伏眾生，令行十善住三乘中。我于往昔恐怖眾生令行十善住三乘中，以是業因緣故，今得坐于菩提樹下，欲成阿耨多羅三藐三菩提時，天魔波旬與諸大眾，來至我所欲得壞亂我菩提道。善男子，略說我為菩薩之時檀波羅蜜。 
　　“善男子，諸大菩薩甚深法忍、微妙總持、解脫三昧，我于爾時悉未得之，唯除二身有漏五通。我于爾時作此大事，令無量無邊阿僧祇人，安止住于阿耨多羅三藐三菩提；無量無邊阿僧祇人，安止住于辟支佛乘；無量無邊阿僧祇人，安止住于聲聞乘中；況復兼得供養諸佛，如一佛世界微塵數等一一佛邊所得功德，數如大海諸水渧等！供養無量聲聞、緣覺、師長、父母、五通神仙，亦復如是。如我昔者為菩薩時，自以血肉供給眾生，如是大悲，今諸羅漢悉無是心。”  
入定三昧門品第六  
　　爾時，佛告寂意菩薩摩訶薩言：“善男子，如我今者，以佛眼見十方世界如一佛土微塵等諸佛世尊般涅槃者，皆悉是我昔所勸化初發阿耨多羅三藐三菩提心，行檀波羅蜜乃至般若波羅蜜者，未來之世亦復如是。善男子，我今見此東方世界無量無邊阿僧祇等諸佛世尊，今現在世轉正法輪，亦是我昔初勸令發阿耨多羅三藐三菩提心行六波羅蜜者；南西北方、四維、上、下，亦復如是。 
　　“善男子，東方去此八十九億諸佛世界，彼有世界名曰善華，是中有佛，號無垢功德光明王如來、應、正遍知、明行足、善逝、世間解、無上士、調御丈夫、天人師、佛世尊，今現在為眾生說法。彼佛亦是我昔所勸初發阿耨多羅三藐三菩提心，令行檀波羅蜜乃至般若波羅蜜。東方復有妙樂世界，是中有佛，號阿閦如來。復有閻浮世界，是中有佛，號日藏如來。復有世界名樂自在，是中有佛，號樂自在音光明如來。復有世界名曰安樂，是中有佛，號智日如來。復有世界名勝功德，是中有佛，號龍自在如來。復有世界名善相，是中有佛，號金剛稱如來。復有世界名江海王，是中有佛，號光明如來。復有世界名不愛樂，是中有佛，號日藏如來。復有世界名離垢光明，是中有佛，號自在稱如來。復有世界名山光明，是中有佛，號不可思議王如來。復有世界名聚集，是中有佛，號大功德藏如來。復有世界名華光明，是中有佛，號光明意相如來。復有世界名和熾盛，是中有佛，號安和自在見山王如來。復有世界名善地，是中有佛，號和像如來。復有世界名曰華晝，是中有佛，號眼凈無垢如來。善男子，如是東方無量無邊阿僧祇等現在諸佛，為諸眾生轉法輪者，未發無上菩提心時，我初勸其令發阿耨多羅三藐三菩提心；又復引導將至十方在在處處佛世尊所，隨所至處，修行安止檀波羅蜜乃至般若波羅蜜，使得授阿耨多羅三藐三菩提記。”  
　　爾時，東方善華世界無垢功德光明王佛，師子之座及其大地六種震動，有大光明，雨于種種妙寶蓮華。彼諸菩薩見是事已，心生驚疑怪未曾有，即白佛言：“世尊，何因緣故，如來之座如是震動？我等昔來未曾見是。” 
　　其佛即告諸菩薩言：“善男子，西方去此八十九億諸佛世界，彼有國土名曰娑婆，是中有佛號釋迦牟尼如來，今現在為四部眾說本緣法。彼佛世尊為菩薩時，初勸化我發阿耨多羅三藐三菩提心；復引導我至諸佛所，初令我行檀波羅蜜乃至般若波羅蜜。我于爾時隨所至處，即得初受阿耨多羅三藐三菩提記。彼佛世尊釋迦牟尼，即是我之真善知識，今在西方處在大眾，為諸四部說本緣經。是彼如來神足力故，令我所坐師子座動。善男子，汝等今者，誰能至彼娑婆世界，問訊彼佛起居輕利？” 
　　時，諸菩薩各白佛言：“世尊，此善華世界諸菩薩等皆得神通，于諸菩薩功德自在，今日清旦見是大光，其光悉從諸佛世界來至于此，大地時時六種震動，雨種種華。見是事已，有無量百千萬億諸菩薩等，欲以神力往娑婆世界見釋迦牟尼佛，供養恭敬，尊重贊嘆，并欲咨受解了一切陀羅尼門，然各不知娑婆世界釋迦牟尼所在方面。”彼佛尋伸金色右臂，于五指頭放于種種微妙光明，其光即照八十九億諸佛國土至娑婆世界。 
　　時，諸菩薩因光得見娑婆世界有諸菩薩摩訶薩等充滿側塞，復有諸天、龍、神、乾闥婆、阿修羅、迦樓羅、緊那羅、摩睺羅伽等滿虛空中。見是事已，白佛言：“世尊，我今已得見彼世界，知其方面，并見菩薩、諸天大眾彌滿其土間無空處。釋迦如來不觀我等說微妙法。” 
　　彼佛告諸菩薩大士：“善男子，釋迦如來恒以清凈無上佛眼，遍觀一切無不見者。善男子，娑婆世界所有眾生在地處空，一一皆言：‘釋迦如來獨觀我心，為我說法。’善男子，彼釋迦如來以一音聲，為諸種種異類說法，眾生各各隨類得解，非以異音為多人說。彼土眾生或事梵天，見如來身為梵天像而得聞法。若事魔天、釋天、日月毗沙門天、毗樓羅叉、毗樓博叉、提頭賴吒、摩醯首羅，如是種類八萬四千，隨其所事各見其像而得聞法，生獨為想。” 
　　是時，會中有二菩薩，一名羅睺電，二名火光明。爾時，無垢功德光明王佛告二菩薩：“善男子，汝今可往娑婆世界。汝持我聲，問訊釋迦牟尼世尊，起居輕利，氣力安不？” 
　　時，二菩薩即白佛言：“世尊，我見彼佛一切世界大眾云集，在地虛空充滿側塞，其間無有空缺之處。若我等往，當住何處？” 
　　時，佛告言：“諸善男子，莫作是語，言彼世界無止住處！所以者何？彼所住處寬博無邊。彼佛所有無量功德不可思議，以本愿故悲心廣大，乃令無量諸眾生類入于佛法受三歸依，然后為說三乘之法，復說三戒示三脫門，復拔無量無邊眾生于三惡道，安止令住三善道中。 
　　“善男子，又一時中，釋迦如來成無上道，未久之間為欲調伏諸眾生故，在毗陀山因臺娑羅窟，七日七夜結跏趺坐，三昧正受入解脫樂。佛身爾時遍滿是窟，間無空處乃至四寸。過七日已，十方世界有十二那由他菩薩摩訶薩，至娑婆世界住其山邊，欲見釋迦牟尼如來，供養恭敬，尊重贊嘆，啟受妙法。善男子，爾時如來于所住處，以大神足令其窟舍寬博無量，悉得容受十二那由他菩薩摩訶薩。諸菩薩等既得入已，見其窟舍廣博嚴事，有諸菩薩以師子游戲自在神足供養于佛，一一菩薩于化寶座而坐聽法。善男子，彼佛神力其事如是。是諸菩薩得聞法已，尋從座起，頭面禮佛，右繞三匝，各各還歸本佛世界；其去未久，窟還如故。 
　　“彼四天下第二天主，釋提桓因名憍尸迦，其命將終必定當墮畜生道中，以是事故心生恐懼，與八萬四千諸忉利天俱共來下，詣因娑羅窟欲見如來。時有夜叉名曰王眼，即其窟神在外而住。爾時，帝釋以佛力故，作是思惟：‘今我當使乾闥婆子般遮旬先至佛所，以妙音聲贊詠如來。當令世尊從三昧起。’善男子，釋提桓因思惟是已，即令乾闥婆子般遮旬彈琉璃琴，以微妙音，其音別異有五百種，以贊如來。善男子，是般遮旬當贊佛時，爾時如來即復轉入相三昧中，以三昧力故，于此世界作大神力，令諸夜叉、羅剎、乾闥婆、阿修羅、迦樓羅、緊那羅、摩睺羅伽、欲色界天悉來聚集其中。若有喜聞妙音，隨意得聞，心大歡喜；或有喜聞贊嘆佛者，聞贊嘆已，心生歡喜，于如來所轉生尊重恭敬之心；或有眾生喜聞樂音，即得聞之，聞已歡喜。爾時，釋迦牟尼如來尋從定起，示諸大眾娑羅窟門。釋提桓因尋至佛所，頭面禮足，卻住一面，白佛言：‘世尊，我于今者當坐何處？’時佛報曰：‘憍尸迦，汝之眷屬但入聚集，我今當拓此娑羅窟令極寬博，悉使容受此十二恒河沙等大眾眷屬皆令得坐。’爾時，釋迦牟尼如來于大眾中，以一妙音敷演正法，令八萬四千諸根眾生隨所樂聞，眾中或有學聲聞者聞聲聞法，即有九十九億眾生得須陀洹果；若有修學緣覺乘者，即便得聞緣覺之法；若有修學大乘法者，純聞大乘。乾闥婆子般遮旬等上首之眾十八那由他，得不退轉于阿耨多羅三藐三菩提。未發心者，或發無上菩提之心，或發緣覺，或發聲聞。爾時，釋提桓因恐怖即除，增壽千歲，得須陀洹果。 
　　“善男子，釋迦如來以神力故，能作如是廣博無邊，說法音聲亦復如是，亦無一人能尋彼佛音聲齊限。彼佛方便無量無邊，所化眾生無有能知如是方便。善男子，彼佛色身亦無量無邊，無有人能得其身量見其頂者。善男子，如是大眾，若欲得入彼佛腹中，悉亦容受；既入腹已，復有欲得其腹邊者，無有是處；然如來腹亦不增減。若眾生類皆共和合欲往來者，于一毛中悉無掛礙，乃至天眼亦無能得一毛孔邊，其毛孔亦不增不減。彼佛世尊其身如是無量無邊。善男子，彼佛世界亦無量無邊。善男子，假使十方如一恒河沙等世界，所有眾生入彼世界亦得容受。何以故？彼佛初發菩提心時，所作誓愿無量無邊。善男子，置是一恒河沙等世界眾生，乃至十方千恒河沙等世界眾生，入彼世界亦得容受，如其本相不增不減。善男子，釋迦如來初發無上菩提心時，欲得具足一切智故發大誓愿，是故今者所得世界無量無邊。善男子，釋迦牟尼以是四法，諸佛世尊所不能及。 
　　“善男子，汝今持此月光明無垢凈華，往于西方如目所見娑婆世界，并持我聲聞訊彼佛，起居輕利，氣力安不？” 
　　爾時，無垢功德光明王佛，取月光無垢凈華與二菩薩，而告之曰：“汝今乘我大神通力往彼世界。” 
　　爾時，會中有二萬菩薩白佛言：“世尊，如是，如是，我等今當乘佛神力往彼世界見釋迦如來，供養恭敬，尊重贊嘆。” 
　　彼佛告曰：“善男子，汝等宜知是時。” 
　　時，二菩薩與二萬大士乘佛神力發善華界，一念之頃忽然來到娑婆世界耆阇崛山，在如來前，長跪叉手，前白佛言：“世尊，東方去此八十九億佛之世界，彼有世界名曰善華，是中有佛，號無垢功德光明王佛，今現在與諸菩薩摩訶薩等大眾圍繞，贊嘆世尊無量功德，作如是言：‘娑婆世界有釋迦牟尼如來，今現在為諸大眾轉正法輪。彼佛世尊為菩薩時，初勸化我發菩提心。以是因緣，我于爾時尋得發于無上道心；我發心已，復勸修集六波羅蜜，乃至如來。以是四法，諸佛世尊所不能及。是故彼佛，以此月光明無垢凈華供養世尊，問訊如來，起居輕利，氣力安不？’”  
　　“善男子，東方妙樂世界阿閦如來，所坐之處師子之座亦六種動，亦有無量諸大菩薩見是事已，白佛言：‘世尊，何因緣故，如來所坐師子座處如是震動？’如上所說，一切東方亦復如是。爾時，東方無量無邊阿僧祇等諸大菩薩，皆來到此娑婆世界，悉持月光明無垢凈華，見佛供養恭敬，尊重贊嘆。善男子，如是東方無量諸佛，皆遣諸菩薩稱贊于我。 
　　“善男子，我今見此南方去此世界，過一恒河沙等諸佛國土，彼有世界名離諸憂，是中有佛，號無憂功德如來，今現在說法。復有世界名閻浮光明，是中有佛，號法自在師子游戲如來。復有世界名安須彌，是中有佛，號道自在娑羅王如來。復有世界名功德樓王，是中有佛，號師子吼王如來。復有世界名珍寶莊嚴，是中有佛，號八臂勝雷如來。復有世界名真珠光明遍照，是中有佛，號珍寶藏功德吼如來。復有世界名天月，是中有佛，號火藏如來。復有世界名栴檀根，是中有佛，號星宿稱如來。復有世界名曰稱香，是中有佛，號功德力娑羅王如來。復有世界名曰善釋，是中有佛，號妙音自在如來。復有世界名頭蘭若，是中有佛，號娑羅勝毗婆王如來。復有世界名月自在，是中有佛，號光明自在如來。復有世界名善雷音，是中有佛，號妙音自在如來。復有世界名寶和合，是中有佛，號寶掌龍王如來。復有世界名垂寶樹，是中有佛，號雨音自在法月光明如來。如是南方無量無邊阿僧祇等，現在諸佛悉是我昔為菩薩時，初可勸發菩提心者。是諸世尊師子座處亦皆震動，彼諸佛等亦各贊嘆我之功德，亦遣無量無邊阿僧祇等諸大菩薩，持月光明無垢凈華，悉來至此娑婆世界耆阇崛山，見佛禮拜供養，恭敬尊重贊嘆，卻坐一面次第聽法。 
　　“善男子，我今復見西方去此七萬七千百千由旬佛之世界，彼有世界名寂靜，是中有佛，號曰寶山，今現在為諸四眾說微妙法。復有勝光無憂佛、音智藏佛、稱廣佛、遍藏佛、梵華勢進佛、法燈勇佛、勝音山佛、稱音王佛、梵音王佛，如是西方無量無邊阿僧祇等諸佛世尊，亦是我昔為菩薩時，初可勸發菩提心者。是諸世尊師子之座亦皆震動，彼諸佛等亦各贊嘆我之功德，亦遣無量無邊阿僧祇等諸大菩薩，持月光明無垢寶華，悉來至此娑婆世界耆阇崛山，見佛禮拜供養，恭敬尊重贊嘆，卻坐一面次第聽法。 
　　“東北方去此百千那由他佛世界，彼有世界名無垢，是中有佛，號離熱惱增毗沙門娑羅王如來。有二菩薩，一名寶山，二名光明觀。復有壞諸魔佛娑羅王佛、大力光明佛、蓮華增佛、栴檀佛、彌樓王佛、堅沉水佛、火智大力佛，如是無量諸佛如來，乃至北方、四維、上、下皆亦如是。” 
　　爾時，釋迦牟尼如來，以大神力為欲容受如是眾故，即一一變來會者身，極令微細如亭歷子。娑婆世界虛空及地，彌滿側塞，間無空處乃至一毛。時諸眾生各不相見，亦復不見大小諸山、須彌山王、大小鐵圍二國中間幽冥之處及上諸天所有宮殿，下至不見金剛地際，唯除一人佛世尊也。爾時，釋迦牟尼如來復入遍虛空斷諸法定意三昧，令此無量月光凈華悉入一切身諸毛孔，一切大眾悉皆自見。爾時，眾生都不憶念佛色身相，唯見毛孔有妙園觀，其園觀中有諸寶樹，其樹復有種種莖葉華果茂盛，種種寶衣、天幡、幢蓋、天冠、寶飾、真珠、瓔珞所有莊嚴，譬如西方安樂世界。是諸大眾見是事已，復作思惟：“今我當往游觀彼園。”爾時，唯除三惡眾生及無色天，其余所有一切大眾，皆從毛孔入如來身處園而坐。爾時，如來還舍神足。 
　　時，諸大眾各各還得如本相見，各相謂言：“如來今者為在何處？” 
　　爾時，彌勒菩薩告諸大眾：“汝等當知，我今與汝等悉在如來身分之中。” 
　　爾時，大眾即見如來身之內外，尋自覺知與無量大眾集聚，共處如來身中。復相謂言：“我等為從何處得入？誰將導我令入是中？” 
　　彌勒菩薩復告之曰：“諦聽！諦聽！如來今者現大神通變化之力，復為利益我等大眾將欲說法，仁等今當一心專念。” 
　　爾時，大眾聞是語已，長跪合掌，受教而聽。 
　　爾時，世尊以一切行門而演說法：“何等名為一切行門，出生死淤泥，入八圣道，具足成就得一切智？善男子，有十專心發于菩提能入是門。何等為十？一者、欲令眾生悉得解脫，回向隨喜故；二者、發大悲心，攝眾生故；三者、欲度未度，精勤修治無上法船故；四者、欲解未解者莊嚴，觀脫于虛妄顛倒故；五者、欲師子吼無所怖畏莊嚴，觀于諸法性無我故；六者、欲隨所到一切世界心無分別，善學諸法同十喻故；七者、欲得光明莊嚴世界，修治戒聚令清凈故；八者、成就莊嚴如來十力，具足一切波羅蜜故；九者、成就莊嚴四無所畏，如說而作故；十者、莊嚴十八不共之法，隨所聞法悉得無余，不放逸故。是名十法專心發于無上菩提，則能入是一切行門，即得不退無上菩提無相行門、智道行門，一切法無我，心無思惟，不生不滅，是名菩薩不退轉地。以是故，非退非不退，非斷非常，非定非亂。” 
　　說是法時，如來腹內，八十億恒河沙等菩薩摩訶薩得不退轉于阿耨多羅三藐三菩提，不可數菩薩摩訶薩得諸三昧甚深法忍，悉從如來身毛孔出，心大驚怪，嘆未曾有，即于佛前，頭面著地，為佛作禮，起已忽然各還十方本佛世界。復聞釋迦牟尼如來所演音聲，過十方無量無邊阿僧祇等諸佛世界無諸障礙。是諸菩薩雖還彼界，續聞如來所演音教，章句義味無所減少，如在佛前近聽無異。身亦如是遍諸十方無量世界，亦有無量無邊阿僧祇菩薩、聲聞亦見毛孔出入無礙，如是第二乃至一切一一毛孔出入無礙，十方世界亦如是。 
　　爾時，大眾從釋迦如來毛孔中出，頭面禮佛，右繞三匝，住于佛前，以種種音聲而贊嘆佛。 
　　爾時，欲界、色界諸天，雨種種華、涂香、末香、幢幡、瓔珞、微妙伎樂供養如來。  
　　爾時，會中有一菩薩名無畏等地，長跪叉手，前白佛言：“世尊，如是大經當名何等？云何奉持？” 
　　佛告無畏等地菩薩：“是經當名《解了一切陀羅尼門》，亦名《無量佛》，亦名《大眾》，亦名《授菩薩記》，亦名《四無所畏出現于世》，亦名《一切諸三昧門》，亦名《示現諸佛世界》，亦名《猶如大海》，亦名《無量》，亦名《大悲蓮華》。” 
　　無畏等地菩薩摩訶薩復白佛言：“世尊，若有善男子、善女人，受持是經讀誦通利，為他人說乃至一偈，得幾所福？” 
　　佛告無畏等地菩薩：“我已先說所得福德，今當為汝更略說之。善男子、善女人，若有受持是經讀誦通利，為他人說乃至一偈，于后五十歲中，乃至有能書寫一偈，所得功德勝諸菩薩十大劫中行六波羅蜜。何以故？諸天、魔、梵、沙門、婆羅門、夜叉、羅剎、龍、乾闥婆、阿修羅、迦樓羅、緊那羅、摩睺羅伽、拘辦荼、餓鬼、毗舍遮、人及非人有瞋恚心者，聞是經已，即得清凈柔軟歡喜，而離諸病、忿怒、怨賊、種種斗諍，消滅一切暴風惡雨，病者得愈，饑渴者得飽滿，受諸快樂和合相愿，瞋恚之者能令忍辱，怖畏者無所畏怖受諸歡樂，有煩惱者令離煩惱，能令善根一切增長，能拔惡道所有眾生，能示三乘出要之路，能得甚深法忍三昧陀羅尼門，能與眾生作大利益，能坐道場金剛之座，能破四魔，能示一切助菩提法，能轉法輪，無圣財者能令具足，能令無量無邊眾生入無畏城。以是因緣，能持此經讀誦通利，為他人說乃至一偈，若后末世五十歲中乃至有能書寫一偈，得如是等無量無邊福德之聚。是故我今說如是經，如是大經當付囑誰？誰能于后五十歲中護持是法？誰能與諸在在處處不退菩薩宣說令聞？誰復能為行非法欲、惡貪邪見、不信善惡有果報者，演布是教？” 
　　爾時，大眾皆知佛心。于時，有一大仙夜叉，名無怨沸，宿坐于眾中。爾時，彌勒菩薩摩訶薩即從坐起，將是夜叉至于佛所。是時，如來告是夜叉大仙：“汝今當受是經，乃至末后五十歲中，為不退菩薩乃至不信善惡報者，演布是教。” 
　　爾時，夜叉即白佛言：“我于過去八十四大劫中，以本愿故作仙夜叉，修行阿耨多羅三藐三菩提。爾時，教化無量無邊阿僧祇人安止于四無量心，復令無量無邊眾生不退轉于阿耨多羅三藐三菩提。世尊，我今當為未來之世一切眾生作擁護故，于后末世五十歲中受持是經，乃至從他聞四句偈，要當讀誦悉令通利，流布與人令不斷絕。” 
　　佛說是經已，寂意菩薩，諸天大眾、乾闥婆等，人及非人，皆大歡喜，頭面作禮，退坐而去。  

   上一部：乾隆大藏經·大乘五大部外重譯經·佛說緣生初勝分法本經二卷  下一部：乾隆大藏經·大乘五大部外重譯經·六度集經八卷  
 
 
    
  
乾隆大藏經·大乘五大部外重譯經·悲華經        
    