  第0284部～大乘造像功德經二卷         
   
  
   大乘五大部外重譯經·第0284部   
大乘造像功德經二卷   
唐于闐三藏法師提曇般若等奉制譯      
 
 
　　 
 
大乘造像功德經卷上  
　　如是我聞。一時佛在三十三天波利質多羅樹下。與無量大比丘眾及無量大菩薩眾俱。彌勒菩薩摩訶薩而為上首。  
　　爾時世尊在彼天上。三月安居為母說法。于諸天眾多所利益。令無量諸天離苦解脫。無量諸天皆蒙法利獲大福果。時彼眾中有一天子。壽將欲盡五衰相現。以聞法力命終之后還生此天永離惡道。  
　　爾時閻浮提中無有如來。譬如暗夜星中無月。如國無君如家無主。歡娛戲樂一切都息。是時眾生孤獨無依。皆于如來心懷戀慕生大憂惱。如喪父母如箭入心。共往世尊曾所住處。園林庭宇悉空無佛。倍加悲戀不能自止。  
　　爾時優陀延王住在宮中。常懷悲感渴仰于佛。夫人婇女諸歡樂事皆不涉心。作是念言。我今憂悲不久當死。云何令我未舍命間得見于佛。尋復思惟。譬若有人心有所愛而不得見。見其住處及相似人或除憂惱。復更思惟。我今若詣佛先住處不見于佛。哀號感切或致于死。我觀世間無有一人能與如來色相福德智慧等者。云何令我得見是人除其憂惱。作是念已。即更思惟。我今應當造佛形像禮拜供養。復生是念。若我造像不似于佛。恐當令我獲無量罪。復作念言。假使世間有智之人。咸共稱揚如來功德猶不能盡。若有一人隨分贊美獲福無量。我今亦然當隨分造。即時告敕國內所有工巧之人并令來集。人既集已而語之言。誰能為我造佛形像。當以珍寶重相酬償。諸工巧人共白王言。王今所敕甚為難事。如來相好世間無匹。我今何能造佛形像。假使毗首羯磨天而有所作。亦不能得似于如來。我若受命造佛形像。但可摸擬螺髻玉毫少分之相。諸余相好光明威德誰能作耶。世尊會當從天來下。所造形像若有虧誤。我等名稱并皆退失。竊共籌量無能敢作。其王爾時復告之曰。我心決定勿有所辭。如人患渴欲飲河水。豈以飲不能盡而不飲耶。是時諸人聞王此語。皆前拜跪共白王言。當依所敕。然請大王垂許我等。今夜思審明晨就作。復白王言。王今造像應用純紫栴檀之木文理體質堅密之者。但其形相為坐為立高下若何。王以此語問諸臣眾。有一智臣前白王言。大王當作如來坐像。何以故。一切諸佛得大菩提。轉正法輪。現大神通。降伏外道。作大佛事。皆悉坐故。是以應作坐師子座結加之像。  
　　爾時毗首羯磨天遙見其事。審知王意欲造佛像。于其夜中作是思惟。我身所解最為巧妙。世間之中無如我者。我若為作應少似佛。即變其身而為匠者。持諸利器至明清旦住王門側。令守門人具白王言。我今欲為大王造像。我之工巧世中無匹。唯愿大王莫使余人。王聞此語心大欣慶。命之令入觀其容止知是巧匠。便生念言。世間之中何有此人。將非毗首羯磨天。或其弟子而來此耶。王于爾時即脫身上所著瓔珞。手自捧持以掛其頸。仍更許以種種無量諸珍寶物。時王即與主藏大臣。于內藏中選擇香木。肩自荷負持與天匠。而謂之言。善哉仁者。當用此木為我造像。令與如來形相相似。爾時天匠即白王言。我之工巧雖云第一。然造佛形相終不能盡。譬如有人以炭畫日言相似者無有是處。設以真金而作佛像亦復如是。有外道言。梵王能作一切世間。然亦不能造佛形像盡諸相好。但我工巧世中為上。是故我今為王作耳。今晨即是月初八日。弗沙宿合毗婆訶底出現之時。佛初誕生還有此應。此日祥慶宜應起作。發是語已操斧斫木。其聲上徹三十三天至佛會所。以佛神力聲所及處。眾生聞者罪垢煩惱皆得銷除。爾時如來即便微笑。種種嘆美其王功德。乃至遙授阿耨多羅三藐三菩提記。  
　　爾時三十三天主白佛言。世尊。今在人間頗亦有人。曾于曩生作佛像不。佛言。天主。諸有曾經作佛像者。皆于過去先已解脫。在天眾中尚復無有。況于余處。唯有北方毗沙門子那履沙婆。曾于往昔造菩薩像。以斯福故后得為王。名頻婆娑羅。復因見我今得生天。有大勢力永離惡道。優樓頻螺迦葉。伽耶迦葉。那提迦葉。并曾于往世修故佛堂。由此因緣永得解脫。憍梵波提昔作牛身追求水草。右繞精舍食諸草竹。因見尊容發歡喜心。乘茲福故今得解脫。尸毗羅曾持寶蓋供養佛像。阿[少/兔]樓[馬*犬]然一支燈亦以供養。輸鞞那曾掃佛堂。阿婆摩那于佛像前燃燈施明。難陀比丘愛重尊儀香水洗沐。有如是等無量諸阿羅漢。皆悉曾于佛像之所薄申供養。乃至極下如那伽波羅。于像座前以少許黃丹畫一像身而為供養。由此福故皆永離苦而得解脫。天主。若復有人能于我法未滅。盡來造佛像者。于彌勒初會皆得解脫。若有眾生非但為已而求出離。乃為欲得無上菩提造佛像者。當知此則為三十二相之因。能令其人速致成佛。  
　　爾時優陀延王心自思惟。云何令我所造之像速得成就。作是念已語彼匠言。汝可勤心令功速畢。使我早得瞻仰禮敬。是時天匠運其工巧。專精匪懈不日而成。其像加趺坐高七尺。面及手足皆紫金色。時優陀延王見像得成相好端嚴。心生凈信獲柔順忍。既得忍已益加欣慶。所有業障及諸憂惱并得銷除。譬如日出霧露皆盡。唯除一業現身受者。以曾于圣人起惡語故。其王爾時即以種種殊珍異物賞彼天匠。是時天匠敬白王言。王今造像我心隨喜。愿與大王同修此福。今王所賜非我敢受。若要相與待余吉日。作是語已即于其夜還升本天。  
　　爾時諸大國王阿阇世等。并先于佛心懷渴慕。聞王造像功已獲成。皆生喜慶共至王所。各以無量花香音樂供養佛像。復以種種諸珍寶物贈奉于王。咸作是言。大王所作甚為希有。能拔我等愁憂毒箭。  
　　爾時如來在彼天中為母說法。及諸天眾咸得利喜。所應作事皆已作訖。復告眾言。諸天子。諸佛世尊是常住身。若諸眾生有可度者。即為出現教化說法。若所作事畢。更無有能受法化者。如來于此即便不現。無智之人謂佛實滅。如來身者法身常身實不滅度。諸天子。一切諸佛法皆如是。為化眾生有現不現。  
　　爾時如來復作是言。汝等當知。此諸天眾所應度者皆已度訖。吾今將欲下閻浮提。汝等諸天若念我者。當勤精進勿復放逸。所以者何。放逸過失故。令汝等不得阿耨多羅三藐三菩提。然汝等以于往昔曾種善根。今得在此受天快樂。便著放逸不修福行。此諸快樂無常所隨。一從隕墜長淪惡道。又汝等諸天煩惱尤重。見有勝己便生嫉妒。曾不念言彼天勝樂由多福業之所感致。我若勤修必亦當得。又今汝等身色光澤如日初輝。若懷嫉妒心黯如死炭。復當令墮大黑闇中。乃至不能自見手掌。后復當作食吐之鬼。又汝等諸天受眾福報。身相嚴潔威勢勇猛。由嫉妒故當受女身。永失丈夫威猛之力諸天子。我念昔者有無量諸王。皆為汝等嫉妒之心非理所害。諸天子。昔有阿修羅王名曰鄔羅。修行苦行戒品清潔。而汝諸天等遣一天女名鄔婆尸。惑彼王心令虧凈行。其王染著威德損減。被那羅延天之所殺害。并無量阿修羅眾同時敗滅。其那羅延天既殺此王又誅其眾。困即收取鄔婆尸女而往天宮。復有一王名曰那訶受。汝等諸天誑惑之語。助諸天眾伐阿修羅。修羅破已。汝等諸天反加其害。又汝等諸天以舍支夫人故心生忿妒構行讒毀。令阿伽娑仙人無故被嫌而興惡愿。又汝等諸天曾為誑惑。謂曀荼王曰。仙人之處多有真金。王信此言。逼之令出。仙人由是心生憤恚。即時猛火燒殺其王。昔復有王名曰提婆。嘗設大會。以為供養。以斯福業威力自在。上此天中受天快樂。汝諸天等心懷嫉妒。令從忉利退墮閻浮。所有威勢并皆喪失。如月無光。如河無水。諸天子。世中有人威德自在。或得諸定。或得神通。或有成就四神足等。若起一念嫉妒之心。如是功德一時退失。如提婆達多愚癡厚重。乃于我所生嫉妒意。即時自失五種神通。  
　　爾時天帝釋白佛言。世尊。我今有疑欲有所問。言嫉妒者云何是耶。復作是言。世尊。若有眾生見他勝己生如是念。云何令我獲彼所得。如是之心。是嫉妒不。佛言不也。此是貪心非為嫉妒。天主其嫉妒者。自求名利不欲他有。于有之人而生憎恚是為嫉妒。爾時諸天眾皆從座起。右膝著地合掌向佛而作是言。如佛所誨我諸天眾皆當奉行。如來世尊為父為主。為尊重者為最勝者。能于我等起大慈悲而來至此。令諸天眾皆得利益。我等所愿猶為未滿。欲于如來重請一事。世尊。世間之人于我等諸天多生輕慢。何以故。以諸佛如來人中生故。復于人中成正覺故。人中多有諸阿羅漢而得果故。諸大威德辟支佛。復于人間而出現故。如來今者。若不住此下閻浮提。世間之人謂我等諸天。不知如來有大威德。應受諸天如法供養。復謂我等不能供養諸佛世尊。唯愿如來少住于此受我微供。令彼人間知我等諸天供養于佛。于時世尊默然許可。  
　　爾時佛告大目揵連。汝可先往閻浮提。問訊四眾作如是言。一切眾生憶念我者。咸應集會僧伽尸國。卻后七日皆當見我。  
　　爾時大目揵連頂禮佛足。禮佛足已。如一瞬頃到閻浮提。以佛所敕告諸四眾。時優陀延王等及一切眾生。聞佛此言若身若心歡喜踴躍。皆除憂惱普得清涼。  
　　爾時四眾比丘比丘尼優婆塞優婆夷。欲共往詣僧伽尸國。并先來集王舍城中。互相謂言如來世尊下閻浮提。誰能先得恭敬禮拜。法未盡來恒為上首。爾時摩訶迦旃延聞此語已。心懷不悅恐比丘尼得為上首。何以故。彼眾之中。有優波難陀蓮花色二比丘尼。善能通達諸佛法藏。所得神通唯除目連更無等故。作是念已。種種訶責比丘尼眾。時蓮花色比丘尼告諸尼言。我等女人在于俗間常被尊貴。縱使種族卑賤之者。仍得丈夫恭敬禮重承事供養。又佛法中諸比丘尼。父母眷屬多是王種。精進持戒不犯威儀具諸德業。仍令禮敬初戒比丘。又尊者迦旃延。今復作此種種呵責。我為汝等設諸方便。令比丘尼出過于彼。作是語已。與諸四眾即時往赴僧伽尸城。  
　　爾時波斯匿王阿阇世王。及毗舍離國嚴熾王等。各將四兵前后導從。有大勢力所乘象馬。皆以種種寶物莊嚴。幡蓋香花并眾妓樂。威容肅穆狀若諸天。皆亦往詣僧伽城所。  
　　爾時優陀延王嚴整四兵以為侍從。乘大白象珍寶綺飾。躬自荷戴所造之像。花幡音樂隨逐供養。從其本國向僧伽尸城。  
　　爾時毗首羯磨天并諸天眾。知佛將欲下閻浮提。作三道寶階。從僧伽尸城至忉利天。其階中道琉璃所成。兩邊階道悉用黃金。足所踐處布以白銀。諸天七寶而為間飾。  
　　爾時帝釋遣使往詣夜摩天。兜率陀天。化樂天。他化自在天。及于梵世而告之曰。如來不久下閻浮提。欲有供養愿來至此。復遣使往四天王天。大海龍王揵闥婆緊那羅夜叉等眾。而謂之言。世尊今欲下閻浮提。可持所有來此供養。時彼諸天及龍神等聞此語已。靡不云集忉利天中。  
　　爾時世尊在須彌山頂。與諸天眾將欲下時。一切諸天前后翼從。威德熾盛光明赫奕。如滿月在空眾星共繞。如旭日初出彩霞紛映。時佛眾會其狀如是。  
　　爾時閻浮提中。以佛威神有五種希有之事。一者令彼諸天不見人間不凈之物。二者令諸女人見彼天男而無欲想。三者亦令丈夫見諸天女不生染意。四者令于人間遙見諸天種種供養。五者諸天之身光潔細妙非人所睹。以佛神力顯然明著皆可得見。爾時世尊從天初下足蹈寶階。梵王在右手執白蓋。帝釋在左手持白拂。其余諸天皆乘虛空隨佛而下。一時同奏種種音樂。各自捧持幢幡寶蓋散花供養。凈居天眾側塞虛空。無量百千諸天婇女。持寶珠瓔珞歌贊佛德。復有諸天。于虛空中雨種種香及種種花。諸龍雨于微細香雨。于時空中凈無云曀。雷聲美妙聞者喜悅。揵闥婆神。緊那羅神。奏提婆那伽微妙之曲。歌贊如來本生之事。于時閻浮提內。王及臣人并四眾等。周匝遍滿僧伽尸城。或散香花或持幡蓋。吹螺擊鼓種種音樂向空供養。舉手合掌瞻仰于佛。人天名花上下交散。繽紛而下積至于膝。諸外道眾見斯事者。咸亦發心歸依禮敬。  
　　爾時世尊足蹈寶階。次第而下至于半路。四天王天即于其所廣設供養。此供殊妙劫初已來未曾有也。  
　　爾時如來受天供畢。復與大眾巡階而下。至最下級欲踐地時。其蓮花色比丘尼。即變其身作轉輪王。領四種兵七寶前導。從空來下疾至佛所。諸國王等各興是念。此轉輪王從何所來。干時尊者須菩提在自房中見佛下來。即整衣服遙申禮敬。時蓮花色比丘尼。舍輪王身還復本形。遽即頂禮佛世尊足。爾時世尊種種呵責彼比丘尼。而謂之曰。汝今知不。須菩提已先禮我。汝得誰教變作輪王。汝得預出家受具足戒已過其分。汝智慧微少諂詐無邊。慈悲報恩如露一滴。豈能于我法中而為上首。時蓮花色比丘尼。聞佛教誨深生愧恥。即白佛言。世尊。我今自知為過不少。從今以往不敢復更變現神通。  
　　爾時閻浮提內國王大臣并四部眾。皆以所持種種供具供養于佛。時優陀延王頂戴佛像并諸上供珍異之物。至如來所而以奉獻。佛身相好具足端嚴。在諸天中殊特明顯。譬如滿月離眾云曀。所造之像而對于佛。猶如堆阜比須彌山不可為喻。但有螺髻及以玉毫少似于佛。而令四眾知是佛像。  
　　爾時優陀延王白佛言。世尊。如來過去于生死中為求菩提。行無量無邊難行苦行。獲是最上微妙之身無與等者。我所造像不似于佛。竊自思惟深為過咎。  
　　爾時世尊告彼王言。非為過咎。汝今已作無量利益。更無有人與汝等者。汝今于我佛法之中初為軌則。以是因緣故。令無量眾生得大信利。汝今已獲無量福德廣大善根。時天帝釋復告王言。王今于此勿懷憂懼。如來先在天上及此人間。皆稱贊于王造像功德。凡諸天眾悉亦隨喜。未來世中有信之人。皆因王故造佛形像而獲勝福。王今宜應歡喜自慶。  
佛說大乘造像功德經卷下  
　　爾時世尊于僧伽尸道場坐師子座。時諸四眾心各念言。我等愿聞如來演說造像功德。若有眾生作佛形像。設不相似得幾所福。爾時彌勒菩薩摩訶薩知其念。即從座起偏袒右肩。長跪合掌白佛言。世尊。今優陀延王造佛形像。若佛在世若已涅槃。其有信心能隨造者所獲功德。唯愿世尊廣說其相。  
　　佛告彌勒菩薩言。彌勒。諦聽諦聽。善思念之。當為汝說。若有凈信善男子善女人。于佛功德專精系念。常觀如來威德自在。具足十力。四無所畏。十八不共法。大慈大悲。一切智智。三十二種大人之相。八十隨形好。一一毛孔皆有無量異色光明。百千億種殊勝福德莊嚴成就。無量智慧明了通達。無量三昧。無量法忍。無量陀羅尼。無量神通。如是等一切功德皆無有量。離眾過失無與等者。此人如是諦念思惟深生信樂。依諸相好而作佛像。功德廣大無量無邊不可稱數。彌勒。若有人以眾雜彩而為繢飾。或復镕鑄金銀銅鐵鉛錫等物。或有雕刻栴檀香等。或復雜以真珠螺具綿繡織成。丹土白灰若泥若木如是等物。隨其力分而作佛像。乃至極小如一指大。能令見者知是尊容。其人福報我今當說。彌勒。如是之人于生死中雖復流轉。終不生在貧窮之家。亦不生于邊小國土下劣種姓孤獨之家。又亦不生迷戾車等。商估販賃屠膾等家。乃至不生卑賤伎巧不凈種族。外道苦行邪見等家。除因愿力并不生彼。是人常生轉輪圣王。有大勢力種姓之家。或生凈行婆羅門。富貴自在無過失家。所生之處常遇諸佛承事供養。或得為王。能持正法以法教化不行非道或作轉輪圣王。七寶成就千子具足。騰空而行化四天下。盡其壽命自在豐樂。或作帝釋。夜摩天王。兜率天王。化樂天王。他化自在天王。人天快樂靡不皆受。如是福報相續不絕。所生之處常作丈夫不受女身。亦復不受黃門二形卑賤之身。所受之身無諸丑惡。目不盲眇。耳不聾聵。鼻不曲戾。口不喎斜。唇不下垂。亦不皺澀。齒不疏缺。不黑不黃。舌不短急。項無瘤癭。形不傴僂。色不斑駁。臂不短促。足不癵跛。不甚瘦。不甚肥。亦不太長。亦不太短。如是一切不可喜相悉皆無有。其身端正面貌圓滿。發紺青色軟澤光凈。唇如丹果。目若青蓮。舌相廣長。齒白齊密。發言巧妙能令聞者無不喜悅。臂肘傭長。掌平坦厚腰髀充實胸臆廣大。手足柔軟如兜羅綿。諸相具足無所缺減。如那羅延天有大筋力。彌勒。譬如有人墮圊廁中從彼得出。刮除糞穢凈水洗沐。以香涂身著新潔衣。如是此人比在廁中猶未得出。凈穢香臭相去幾何。此事懸隔無有等倍。彌勒。若有人于生死中。能發信心造佛形像。比未造時相去懸隔。亦復如是。當知此人在在所生凈除業障。種種伎術無師自解。雖生人趣得天六根。若生天中超越眾天。所生之處無諸疾苦。無疥癩。無癰疽不為鬼魅之所染著。無有癲狂干痟等病癀瘧癥瘕惡瘡隱疾。吐痢無度飲食不消。舉體酸疼半身瘥濴。如是等病四百四種皆悉無有。亦復不為毒藥兵仗虎狼師子水火怨賊如是橫緣之所傷害。常得無畏不犯諸罪。彌勒若有眾生宿造惡業。當受種種諸苦惱事。所謂枷鎖杻械。打罵燒炙。剝皮拔發。反系高懸。乃至或被分解支節。若發信心造佛形像。如是苦報皆悉不受。若寇賊侵擾城邑破壞。惡星變怪饑饉疾疫。如是之處不生其中。若言生者斯則妄說。  
　　爾時彌勒菩薩摩訶薩復白佛言。世尊。如來常說善不善業皆不失壞。若有眾生作諸重罪。當生卑賤種姓之家。貧窮疾苦壽命夭促。后發信心造佛形像。此眾罪報為更當受為不受耶。佛告彌勒菩薩言。彌勒。汝今諦聽當為汝說。若彼眾生作諸罪已。發心造像求哀懺悔。決定自斷誓不重犯。先時所作皆得銷滅。我今為汝廣明此事。彌勒。譬若有人宿行慳吝。以是緣故。受貧窮苦無諸財寶資用匱乏。忽遇比丘先入滅定從定初起。即以飲食恭敬奉施。此人施已永舍貧窮。凡有所須悉如其意。彌勒。彼貧窮人先世惡業。及所得報今何在耶。彌勒菩薩言。世尊。由施食故。先世惡業皆悉滅盡。永離貧窮大富充足。佛言彌勒。如汝所言。當知此人亦復如是。由造像故。彼諸惡業永盡無余。所應受報皆不復受。彌勒。業有三種。一者現受。二者生受。三者后受。此三種業中一一皆有定與不定。若人信心造佛形像。唯現定業少分容受余皆不受。  
　　爾時彌勒菩薩摩訶薩復白佛言。世尊。如來常說有五種業最為深重。決定墮于無間地獄。所謂殺父害母殺阿羅漢。以惡逆心出佛身血。破和合僧。若有眾生先作此罪。后于佛所生凈信心造佛形像。此人為更墮于地獄為不墮耶。  
　　佛告彌勒菩薩言。彌勒。我今為汝重說譬喻。如或有人手執強弓。于樹林間向上射葉。其箭徹往曾無所礙。若有眾生犯斯逆罪。后作佛像誠心懺悔得無根信。我想微薄。雖墮地獄還即出離。如箭不停。此亦如是。又如比丘得神足通。從海此岸到于彼岸。周旋四洲無能礙者。此人亦爾。由先所犯暫墮地獄。非彼宿業所能為礙。  
　　爾時彌勒菩薩摩訶薩復白佛言。世尊。諸佛如來是法性身非色相身。若以色相為佛身者。難陀比丘與轉輪圣王皆應是佛。以悉具有諸相好故。或有眾生壞佛法身。法說非法非法說法。后發信心而造佛像。此之重罪為亦銷滅為不得滅。  
　　佛告彌勒菩薩言。彌勒。若彼眾生法說非法非法說法。唯以口言而不壞見。后生信樂造佛形像。此先惡業但于現身。而受輕報不墮惡道。然于生死未即解脫。  
　　爾時彌勒菩薩摩訶薩復白佛言。世尊。若有人盜佛塔物。盜僧祇物。四方僧物現前僧物。自用與人如己物想。世尊。常說用佛塔物及僧物者其罪甚重。然彼眾生作是罪已深自悔責。起凈信心而造佛像。如是等罪為滅不耶。  
　　佛告彌勒菩薩言。彌勒。若彼眾生曾用此物。后自省察深懷愧悔。依數酬倍誓更不犯。我今為汝說一譬喻。如有貧人先多負債。忽遇伏藏得無量寶。還其債已長有余財。當知此人亦復如是酬倍彼物。又造佛像免諸苦患永得安樂。  
　　爾時彌勒菩薩摩訶薩復白佛言。世尊。如佛所說于佛法中。犯波羅夷不名為生。或復有人作斯罪已。發心憶念諸佛功德而造佛像。于佛法中得再生不。又于今生第二第三第四生中獲證法不。  
　　佛告彌勒菩薩言。彌勒。譬如有人身被五縛。若得解脫如鳥出網至無礙處。此人亦爾。若發信心念佛功德而造佛像。一切業障皆得銷除。于生死中速出無礙。彌勒當知。乘有三種。所謂聲聞乘獨覺乘及以佛乘。此人隨于何乘而起愿樂。即于此乘而得解脫。若但為成佛不求余報。雖有重障而得速滅。雖在生死而無苦難。乃至當證無上菩提。獲清凈土具諸相好。所得壽命常無有盡。  
　　爾時會中有未發大乘心者。皆生疑念。如來過去為造佛像為不作耶。設若作者云何壽命而有限極有病有苦。所居國土多諸穢濁不得清凈。時波斯匿王承佛威神。即從座起長跪合掌白佛言。世尊。我見如來諸根相好。及以種族皆悉第一。其心決定無有所疑。然佛世尊曾于一時。被佉陀羅木刺傷其足。又于一時遇提婆達多推山迸石傷足出血。昔復一時唱言有病。命遣耆婆調下利藥。又一時中曾患背病。令摩訶迦葉誦七菩提分所苦得除。復于一時曾有所患。使阿難陀往婆羅門家。乞求牛乳。往復一時于娑羅村中。三月安居唯食馬麥。復曾一時乞食不得空缽而還。如世尊言。若有人作佛像者。所有業障皆得除滅。離眾苦惱無諸疾病。世尊往昔為曾作像。為不曾作。若于昔時作佛像者。何因而有如是等事。  
　　佛告波斯匿王言。諦聽諦聽。善思念之。當為大王分別解說。大王。我于往世為求菩提。以眾寶栴檀彩畫等事而作佛像。過此會中人天之數。以斯福故雖在生死未盡諸惑。然所受身堅如金剛不可損壞。大王。我念過去于無量劫生死之中。造佛形像。爾時尚有貪嗔等無量煩惱而共想應。然未曾于一念之間以罪業故有四大不調及惡鬼神諸少病苦。所須之物莫不充備。況我于今已得阿耨多羅三藐三菩提。而有如是不如意事。大王。若我昔時曾作佛像。今有殘業受斯報者。我復云何作無畏說。言造佛像決定能盡諸惡業耶。大王。我于過去給施無量飲食財寶。云何今時乞求不得。而食馬麥。儻今此事而有實者。云何我于無量經中。種種贊嘆檀波羅蜜。說其福業終不虛也。大王。我是真實語者。不誑語者。我若欺誑況余人乎。大王。我已久斷一切惡業。能舍難舍。能行難行。所舍身命過百千億。已造無量諸佛形像。已悔無量諸罪惡業。豈得有斯毀傷病苦食啖馬麥饑渴等事。若曾得勝果今還退失。何假勸修此眾福善。大王。諸佛如來常身法身。為度眾生故現斯事非為實也。傷足患背乞乳服藥。乃至涅槃。以其舍利分布起塔。皆是如來方便善巧。令諸眾生見如是相。大王。我于世間現于如是眾患事者。欲示眾生業報不失令生怖畏。斷一切罪修諸善行。然后了知常身法身。壽命無限國土清凈。大王。諸佛如來無有虛妄。純一大悲智慧善巧。故能如是種種示現。是時波斯匿王聞此說已。歡喜踴躍與無量百千眾生。皆發阿耨多羅三藐三菩提心。  
　　爾時彌勒菩薩摩訶薩復白佛言。世尊。有諸女人志意狹小。多懷嫉恚輕薄諂曲。有恨不舍知恩不報。設求菩提莫能堅守。常欲誑惑一切眾生。亦復為他之所誑惑。世尊。若此女人造佛形像。如是諸業得除滅不。當來得作勇健丈夫求佛果不。得作知恩報恩人不。得具智慧大慈悲不。于生死法能厭離不。除因愿力得更不受女人之身。如瞿曇彌及佛母摩耶夫人不。佛告彌勒菩薩言。彌勒。若有女人能造佛像。永不復受女人之身。設受其身則為女寶尊勝第一。然諸女人有五種德。此女所得出過諸女。何等為五。一者生孕子息。二者種族尊貴。三者稟性貞良。四者質相殊絕。五者姿容美正。彌勒。一切女人有八種因緣恒受女身。云何為八。一者愛好女身。二者貪著女欲。三者口常贊美女人容質。四者心不正直覆藏所作。五者厭薄自夫。六者念重他人。七者知人有恩而已背逆。八者邪偽莊飾欲他迷戀。若能永斷如是八事而造佛像。乃至成佛常作丈夫。更受女身無有是處。彌勒。有四種因緣。令諸男子受女人身。何等為四。一者以女人聲。輕笑喚佛及諸菩薩一切圣人。二者于凈持戒人。以誹謗心說言犯戒。三者好行諂媚誑惑于人。四者見他勝己心生嫉妒。若有丈夫行此四事。命終之后必受女身。復經無量諸惡道苦。若深發信心悔先所作。而造佛像則其罪皆滅。必更不受女人之報。彌勒。有四種因緣。令諸男子受黃門身。何等為四。一者殘害他形乃至畜生。二者于持戒沙門嗔笑謗毀。三者情多貪欲故心犯戒。四者親犯戒人復勸他犯。若有男子先行此事。后起信心造佛形像。乃至成佛不受斯報。常作丈夫諸根具足。彌勒。有四種業。能令丈夫受二形身。一切人中最為其下。何等為四。一者于尊敬所而有烝穢。二者于男子身非處染著。三者即于自己而行欲事。四者詃賣女色而與他人。若有眾生曾行此事。深自咎責悔先所犯。起凈信心造佛形像。乃至成佛不受此身。彌勒。復有四緣令諸男子其心。常生女人愛欲。樂他于己行丈夫事。何等為四。一者或嫌或戲謗毀于人。二者樂作女人衣服莊飾。三者于親族女行淫穢事。四者實無勝德妄受其禮。以此因緣令諸丈夫起于如是別異煩惱。若悔先犯更不造新。心生信樂作佛形像。其罪既滅此心亦息。彌勒。有五種慳能壞眾生。何等為五。一者慳惜所住鄰邑。由此當于曠野中生。二者慳惜所居宅宇。當作蠱身恒居糞穢。三者慳惜端正好色。當感丑惡不如意形。四者慳惜所有資財。當受貧窮衣食乏少。五者慳惜所知之法。當有頑鈍畜生等報。若悔己先業造佛尊儀。則永離慳心無前所受。彌勒。復有五緣。令諸眾生生邊夷之處及無佛法時。何者為五。一者于三寶良田不生凈信。二者背實虧理妄行教誡。三者不如理實而有教授。四者破和合僧令成二部。五者極少乃至破二比丘令不和合。若永斷斯業造佛形像。則常遇佛興恒聞法要。彌勒。眾生復有五種因緣。常被于人之所厭逐。乃至至親亦不喜見。云何為五。一者兩舌。二者惡口。三者多諍。四者多嗔。五者巧說相似之言以行誹謗。后若發心造佛形像。悔先惡業誓不重作。其所作罪并得除滅。為一切人之所愛敬。何以故。諸佛有無量無邊勝福德故。無量無邊大智慧故。無量無邊三昧解脫等。種種希有功德法故。善男子。假使有人以三千大千國土末為微塵。復碎彼塵。一一塵分等彼三千大千國土微塵之數。有如是等碎微塵數三千大千國土。設復有人取一碎塵。以神通力往于東方。一剎那頃過彼所碎微塵數三千大千國土第二第三。后后剎那皆亦如是。乃至終彼碎塵數劫。彼諸劫中所有剎那一一剎那各為一劫。經爾許劫剎那剎那。皆度如前碎微塵數三千大千國土。如是畢已乃下此塵。是人還來更取一塵。復往東方過前一倍下塵而返。至第三塵倍于第二。如是次第轉倍于前。乃至盡此碎微塵數。如說東方南西北方皆亦如是。是人四方所經之處。一切國土盡末為塵。此諸微塵。一切眾生共挍計籌量容可知數。于如來身一毛孔分所有功德不可知也。何以故。諸佛如來所有功德。無有限量不思議故。善男子。假使如前微塵等數。舍利弗等。所有智慧不及如來一念之智。何以故。如來于念念中常能出現過前塵數三昧解脫陀羅尼等種種無量勝功德故。諸佛功德一切聲聞辟支佛。于其名字亦不能知。是故若有凈信之心造佛形像。一切業障莫不除滅。所獲功德無量無邊乃至當成阿耨多羅三藐三菩提。永拔眾生一切苦惱。佛說此經已。彌勒菩薩及三十三天。優陀延王一切世間天人阿修羅乾闥婆等。聞佛所說。皆大歡喜信受奉行。  

 上一部：乾隆大藏經·大乘五大部外重譯經·佛說文殊尸利行經一卷  下一部：乾隆大藏經·大乘五大部外重譯經·佛說作佛形像經一卷 



  
乾隆大藏經·大乘五大部外重譯經·大乘造像功德經 
  