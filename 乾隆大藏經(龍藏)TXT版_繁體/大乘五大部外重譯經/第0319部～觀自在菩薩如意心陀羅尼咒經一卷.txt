  第0319部～觀自在菩薩如意心陀羅尼咒經一卷         
   
  
   大乘五大部外重譯經·第0319部   
觀自在菩薩如意心陀羅尼咒經一卷   
唐三藏法師義凈奉詔譯      
 
 
　　 
 
觀自在菩薩如意心陀羅尼咒經  
　　如是我聞。一時薄伽梵。在伽栗斯山。與大菩薩無量眾俱。爾時觀自在菩薩摩訶薩。來詣佛所頂禮雙足。右繞三匝以膝著地。合掌恭敬白佛言。世尊我今有大陀羅尼明咒大壇場法。名青蓮華頂栴檀摩尼心金剛秘密常加護持。所謂無障礙觀自在蓮華如意寶輪王陀羅尼心咒第一希有。能于一切所求之事。隨心饒益皆得成就。世尊大慈聽我說者。我當承佛威力施與一切眾生。世尊此陀羅尼有大神力大方便門。我今親對佛前次第宣說。惟愿世尊垂哀加護。于我及一切持明咒者。雨妙珍寶猶如意樹如意寶珠。于諸眾生令其所有悕求應時果遂。爾時世尊贊觀自在菩薩言。如是如是汝能悲愍諸有情類。我加護汝即對我前。令汝愿求一切滿足。汝欲宣說無障礙觀自在蓮華如意寶輪王陀羅尼者。最極甚深隱密心咒隨汝意說。時觀自在菩薩。既蒙佛許悲愿盈懷。即于佛前以大悲心而說咒曰。  
　　南謨佛馱耶　南謨達摩耶　南謨僧伽耶　南謨觀自在菩薩摩訶薩　具大悲心者　怛侄他　唵斫羯羅伐底　震多末尼謨訶　缽蹬謎　嚕嚕嚕嚕　底瑟他　篅(入聲)攞痾羯利沙也　吽發莎訶  
　　次說大心咒。  
　　庵缽踏摩　震多末尼　篅(同前)攞吽  
　　次說隨心咒。  
　　庵跋剌陀　缽亶謎吽  
　　爾時觀自在菩薩摩訶薩。說是大輪陀羅尼咒王已。即時大地六種震動諸有天宮龍宮及藥叉宮。健達婆阿蘇羅緊奈羅等宮殿。亦皆旋轉迷惑所依。一切惡魔為障礙者。見自宮殿皆悉焰起無不驚怖。惡心眾生惡龍惡鬼。藥叉羅剎皆悉顛墜。于地獄中受苦眾生。皆悉離苦得生天上。于時會中于世尊前。天雨寶華寶莊嚴具。于虛空中奏天伎樂。出種種聲廣陳供養。爾時世尊以美妙音。贊觀自在菩薩摩訶薩言。善哉善哉觀自在。汝所宣說是大咒王實難逢遇。能令眾生求愿滿足獲大果報。若誦此咒所有法式我今當說。若有善男子善女人苾芻苾芻尼鄔波索迦鄔波斯迦。發心悕求此生現報者。應當一心受持此咒。欲受持時不問日月星辰吉兇并別修齋戒。亦不假洗浴及以凈衣。但止攝心口誦不懈。百千種事所愿皆成。更無明咒能得與此如意咒王勢力齊者。是故先當除諸罪障。次能成就一切事業。亦能銷除受無間獄五逆重罪。亦能殄滅一切病苦皆得除差。一切重業悉能破壞。諸有熱病或晝或夜。或一日瘧乃至四日瘧。風黃痰癊三集嬰纏。如是病等誦咒便差。若有他人厭魅蠱毒。悉皆銷滅無復遺余。假使一切癰癭惡瘡。疥癩疽癬周遍其身。并及眼耳鼻舌唇口牙齒咽喉頂腦胸脅心腹腰背腳手頭面等痛。支節煩疼半身不隨。腹脹塊滿飲食不銷。從頭至足但是疾苦無不痊除。若有藥叉羅剎。毗那夜迦惡魔鬼神。諸行惡者皆不得便。亦無刀杖兵箭。水火惡毒惡風雨雹。怨賊劫盜能及其身。亦無王賊無有橫死來相侵害。諸惡夢想蚖蛇蝮蝎。守宮百足及以蜘蛛。諸惡毒獸虎狼師子悉不能害。兵戈戰陣皆得勝利。若有諍訟亦得和解。若誦一遍如上諸事悉皆遂意。若日日誦一百八遍。即見觀自在菩薩告言。善男子汝等勿怖。欲求何愿一切施汝。阿彌陀佛自現其身。亦見極樂世界種種莊嚴如經廣說。并見極樂世界諸菩薩眾。亦見十方一切諸佛。亦見觀自在菩薩所居之處補怛羅山。即得自身清凈。常為諸王公卿宰輔恭敬供養眾人。愛敬所生之處不入母胎。蓮華化生諸相具足。在所生處常得宿命。始從今日乃至成佛。不墮惡道常生佛前。爾時觀自在菩薩白佛言。世尊此栴檀心輪陀羅尼如我所說。若苾芻苾芻尼鄔波索迦鄔波斯迦。若有至誠心所憶念。能受持者必得成就。惟須深信不得生疑(更有藥法在本藏中此隱不出)爾時世尊贊觀自在菩薩善哉善哉汝大慈無量。乃能說此微妙如意心輪陀羅尼法。于贍部洲有諸眾生。發心口誦即得親驗。汝依我教于諸有情。數數勤加策勵示誨。令得證驗為現其身。莫違我敕我當隨喜。時觀自在菩薩白佛言。世尊我于無量劫來。以慈悲心于受苦眾生常作擁護惟愿證知。為眾生故說此如意輪陀羅尼。若有受持常自作業。專心誦者所愿成辦。我今承佛威力如是救苦。爾時觀自在菩薩。說此如意輪羅尼經已。一切大眾皆悉歡喜信受奉行。  

 上一部：乾隆大藏經·大乘五大部外重譯經·觀世音菩薩如意摩尼陀羅尼經一卷  下一部：乾隆大藏經·大乘五大部外重譯經·如意輪陀羅尼經一卷 



  
乾隆大藏經·大乘五大部外重譯經·觀自在菩薩如意心陀羅尼咒經 
  