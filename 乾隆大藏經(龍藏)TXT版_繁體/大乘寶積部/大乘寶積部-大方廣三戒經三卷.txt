  乾隆大藏經-大乘寶積部-大方廣三戒經三卷         
   
  
   大乘寶積部·第0021部   
大方廣三戒經三卷   
北涼天竺三藏曇無讖譯      
  

大方廣三戒經卷上  
　　如是我聞：一時，佛住王舍城祇阇崛山。而是山王，高峻廣博持眾雜谷，猶如大地生雜種華。緊那羅、乾闥婆眾，常所游止。有種種諸眾，天、龍、夜叉、羅剎、毗舍遮止住其中。多種雜類，所謂師子、虎、犳、象、馬、騏驎、熊、羆、獐鹿、青牛、水牛、羖羝、獼猴，是等眾獸止住其中。有無量眾鳥，所謂孔雀、鸚鵡、鸚鵒、命命、鴝鳲、鳧雁、鴛鴦、鵝、鴨、黑雁、山雞、鹖雞、烏雉、鳩鴿、雕、鷲、雀、遮沙，如是眾鳥依止而住。是諸眾生以佛力故，不為貪欲嗔癡所惱，不相茹食，共相親愛如母如子。是時山王中，稠林郁茂，枝條無折，多眾雜樹，天木樹、畢利叉樹、馬耳樹、畢缽羅樹、緊柷加樹、呵梨勒樹、呵摩勒樹、毗醯勒樹、多羅樹、迦尼迦樹、庵婆羅樹、閻浮樹、木瓜蒲萄桃杏梨奈婆隆伽樹、胡桃安石留鎮頭迦樹、尼駒羅樹、松柏豫樟波奢樹，勛陸、栴檀、沉水、蘇合，是等諸樹無不備有。 
　　是山王中，水陸眾華悉皆具足，謂阿提目多華、瞻婆華、波吒羅華、婆師華、須曼華、修乾陀華、由提迦華、迦膩迦華、牛蕀百葉曼殊沙華，是等眾華遍布其地光飾山王。又有水華，青黃赤白雜色蓮華，皆悉具足。是山王中，常于夜半興起大云，天龍微云降于八味細微香雨，一[慤-心+牛]牛頃，此雨普潤祇阇崛山；后夜清明無諸云翳，微風清涼悅適身心。是山王中所住眾生，及諸草木充潤光澤，猶如華鬘以水灑之，光色鮮凈遂倍增勝。祇阇崛山生柔軟草，色香味具青縹右旋，眾雜妙色如孔雀項，其香猶如婆師羅華，其觸猶如迦陵迦衣。其地柔軟，下足之時足陷四指，舉足還復。是山王中多諸池流，清冷水滿，生諸蓮華青黃赤白紅紫等色，大如車輪。若取華時，香氣普熏滿一由旬。 
　　是山王頂，出生大妙蓮華之座，無降伏寶，青琉璃為莖，閻浮檀金為葉，堅黑栴檀為臺，碼碯寶王以為其須，縱廣如海，百億阿修羅王常所執持，百億雜色寶王網以覆其上，百億龍王雨妙香雨，百億金翅鳥王口銜繒彩，百億緊那羅王歡喜瞻察，百億摩睺羅王而觀視之，百億乾闥婆王歌詠贊嘆，百億天王雨末香衣服，雨香華鬘幢幡蓋雨，百億梵王在上空中合掌而侍，百億凈居天眾合掌禮敬，百億轉輪人王七寶侍從來至其所，百億海王從大海出而敬禮之，百億大珠寶王以為照明，百億凈摩尼寶王以間錯之，百億遍悅寶王為華子實，百億光明德寶王以為照明，百億雜色摩尼寶王以為照明，閻浮幢寶王為善安持，百億金剛師子寶王不壞莊嚴，百億日藏寶王以雜莊嚴，百億雜色不可思議寶王出雜種色，百億如意寶王出無盡莊嚴。是大蓮華從于如來出世善根之所出生，菩薩志意之所護持遍現諸方，從如幻法出善法業生，從無諍法眼之所莊嚴如夢法生，從無行起，從無礙道來，充遍滿于十方法界，是佛境界功德所致，若于無量阿僧祇劫，嘆其功德不可窮盡。 
　　爾時，世尊于是華上結跏趺坐，與大比丘眾八千人俱，其名曰：阿若憍陳如、大德曷尸波阇、大德婆賓、大德摩訶男、大德優陀耶、大德耶奢、大德富那、大德無垢、大德憍梵缽提、大德善臂、大德優樓頻螺迦葉、伽耶迦葉、那提迦葉、摩訶迦葉、大德迦栴延、大德舍利弗、大德大目乾連、大德阿那律、須菩提、離波多、富婁那、彌多羅尼子、優波離、羅睺羅、難陀、大德阿難等，如是上首八千人俱。悉皆諦了如實之性觀察實際，度于法性，度諸有海，行于如來虛空之行，結縛永斷無巢窟礙，行空寂靜永斷疑網，信佛智海度到彼岸，益利世間作不請友，欲護一切所有眾生，慈心不舍一切眾生，善能演出一切佛行，守護佛法誓護佛法，善趣佛種向一切智。 
　　復有菩薩摩訶薩八千人俱，普賢菩薩、文殊師利等而為上首。無上智菩薩、無上寶智菩薩、無礙智菩薩、華上智菩薩、日上智菩薩、月上智菩薩、無垢上智菩薩、金剛智菩薩、遠塵智菩薩、遍說智菩薩、光幢菩薩、山幢菩薩、寶幢菩薩、無礙幢菩薩、華幢菩薩、凈幢菩薩、日幢菩薩、欲樂幢菩薩、離垢幢菩薩、遍悅幢菩薩、地威德菩薩、寶威德菩薩、大威德菩薩、金剛智威德菩薩、無垢威德菩薩、日威德菩薩、月威德菩薩、山威德菩薩、智照威德菩薩、遍威德菩薩、地藏菩薩、虛空藏菩薩、蓮華藏菩薩、寶藏菩薩、日藏菩薩、凈德藏菩薩、法海藏菩薩、遍悅藏菩薩、船藏菩薩、蓮華德藏菩薩、日眼菩薩、凈眼菩薩、無垢眼菩薩、無礙眼菩薩、遍見眼菩薩、善利智眼菩薩、金剛眼菩薩、寶眼菩薩、虛空眼菩薩、普眼菩薩、天冠菩薩、照法界志冠菩薩、道場珠冠菩薩、悅諸方冠菩薩、一切佛現在藏冠菩薩、超一切世間冠菩薩、遍悅一切冠菩薩、無毀冠菩薩、覆一切如來師子座冠菩薩、照一切法界虛空冠菩薩、龍主髻菩薩、梵主髻菩薩、離一切佛法慢髻菩薩、道場髻菩薩、出一切愿海音珠髻菩薩、放一切如來光場珠髻菩薩、一切虛空無壞語寶髻菩薩、諸佛神通遍照幢寶珠網覆髻菩薩、出一切如來法論聲髻菩薩、出一切三世名聲髻菩薩、大光菩薩、凈光菩薩、寶光菩薩、離垢光菩薩、月光菩薩、法光菩薩、寂光菩薩、日光菩薩、神通光菩薩、天光菩薩、德相菩薩、智相菩薩、法相菩薩、無壞相菩薩、光相菩薩、華相菩薩、珠相菩薩、佛相菩薩、梵相菩薩、遍超相菩薩、梵音菩薩、海音菩薩、地音菩薩、世音菩薩、石山音菩薩、遍法界音菩薩、出一切法海雷音菩薩、摧一切魔場音菩薩、出大悲道雷音菩薩、滅一切世苦惱音菩薩、法勇菩薩、增勇菩薩、智勇菩薩、德山勇菩薩、德增勇菩薩、名稱勇菩薩、普照勇菩薩、大慈勇菩薩、智照勇菩薩、如來種性勇菩薩、光德菩薩、勝德菩薩、法勇德菩薩、遍光德菩薩、法德菩薩、月德菩薩、虛空德菩薩、寶德菩薩、相德菩薩、智德菩薩、婆羅王德菩薩、法主王菩薩、世主王菩薩、梵主王菩薩、石山主王菩薩、眾主王菩薩、天主王菩薩、寂主王菩薩、不動主王菩薩、化主王菩薩、菩提勝主王菩薩、寂聲菩薩、無礙聲菩薩、地聲菩薩、大海聲菩薩、雷聲菩薩、照法聲菩薩、虛空聲菩薩、一切聲菩薩、善眼雷聲菩薩、發本愿聲菩薩、滅一切魔場覺菩薩、智山覺菩薩、虛空覺菩薩、無礙覺菩薩、寤音覺菩薩、照三世覺菩薩、寶覺菩薩、無畏覺菩薩、遍照覺菩薩、法界眼照覺菩薩，如是等菩薩摩訶薩八千人俱。悉皆具足普賢愿行所行無礙，遍諸佛剎現無量身，悉能往至一切佛所，眼界清凈所見無量，悉能現佛一切神通所緣無量，一切如來有成佛處，悉往其所無有疲惓，智光普照一切法海，無量億劫嘆德叵盡，樂說清凈量同虛空，智行清凈無所依倚，隨眾所樂而為現形無有障礙，解無眾生無我等界，慧如虛空如智光網，普照一切所有法界。其心畢竟寂靜無亂，一切陀羅尼智種境界，三昧無畏所往無礙，住于法界百億眼目，行一切法得無所畏，觀無量智海禪波羅蜜到于彼岸，得般若波羅蜜、神通波羅蜜，過諸世間三昧波羅蜜善得自在。 
　　復有五百比丘尼，其名曰：摩訶波阇波提比丘尼、安隱比丘尼、蓮華比丘尼、極苦瞿曇彌比丘尼、羅睺羅母耶輸陀羅比丘尼，是等上首五百比丘尼俱。復有五百優婆塞，其名曰：善威德優婆塞、天威德優婆塞、慧光優婆塞、名稱威德優婆塞、過名稱威德優婆塞、善志優婆塞、月德優婆塞、月歡喜優婆塞、大歡喜優婆塞、羅睺跋陀優婆塞、大賢優婆塞，如是上首五百優婆塞。復有五百優婆斯，大光優婆斯、善光優婆斯、善身優婆斯、可樂身優婆斯、賢優婆斯、賢德優婆斯、月光優婆斯、相光優婆斯、德光優婆斯、善眼優婆斯，是等上首五百優婆斯。及余天、龍、夜叉、乾闥婆、阿修羅、迦樓羅、緊那羅、摩睺羅伽等，恭敬圍繞于佛世尊。 
　　爾時，世尊而演說法，名曰三戒，廣分別說一切諸佛如來境界菩薩所行，能悉普照一切法界，明照一切諸法界場，入凈莊嚴一切法界，摧滅一切諸外道等降諸魔怨，普悅一切諸眾生界，能知一切諸眾生等迷惑之心，隨眾生心而為演說，善能照了轉眾生根而為顯示。 
　　是時，大德摩訶迦葉，從座而起整衣服，偏袒右肩，右膝著地，合掌向佛白佛言：“世尊，若諸眾生求于佛法力、無所畏，如是等人當集何法？當以何法護是眾生？當以何法令不退轉無上正道？” 
　　如是請已，佛告迦葉：“善哉！善哉！迦葉，汝今所問多所安樂，安隱世間利益天人，乃能問佛如是之事。迦葉，汝今諦聽！善思念之，吾當為汝分別解說。”大德迦葉及諸大眾受教而聽。 
　　佛告迦葉：“若有眾生求佛智慧、佛力無畏，迦葉，是等眾生于一切法，應無所得、無所依倚生諸善根。迦葉，若有菩薩求于無上正真道時，若有相著，或于佛法起有為相，或于佛法起無為相，或于佛法而起盲想，自作是相我知佛法，于是相中堅執不舍，當說是人不名為向于無上道。何以故？希欲佛法則為著我。當作是修，若數執我則不能斷，若不能斷則有希望，所希望處乃希望法便為所害，若為所害便起馳騁，若起馳騁則有流轉，若已流轉則有貫穿，若已貫穿則有妄想，若已妄想則有分別，若已分別增益妄想，若增妄想則有思覺，若已思覺則有堅著，若已堅著則有隨逐，若有隨逐則有迷惑，若已迷惑則便為失。云何為失？謂失安隱。云何安隱？謂無分別。若起分別則便有常，若已有常則有對礙，若有對礙則便有住，若已有住則有相續，若已相續則有相違，若已相違則重相違，若重相違則有虛錯，若已虛錯則有狂亂，若已狂亂則有虛誑，若已虛誑則有憂惱，若已憂惱則有悔恨，若已悔恨則有所害，善不善法隨所愛著。然實無有定法可著，但以想轉為想所縛，是名想縛。貪無定處，嗔無定處，癡無定處，起于妄想分別之心不能度得無上正道。 
　　“迦葉，是名愛處。何故名之為愛處？無有定法名之為愛，無可愛法、無可愛處。但堅著愛，唯空堅著，謂堅著我、堅著眾生、堅著凈不凈。迦葉，一切法空，妄想為物。若無物物想，則以菩提為物；若以菩提為物，則是我想；若有我想，是則不名為菩薩也。何故名之為我想也？雖有所想想無所得，想無所得名為我想；是故不真實句名為我想，若眾生實則菩提實。云何為菩提？謂見諸法皆悉如幻。云何如幻？謂不說我想、命想、眾生想。若有無想在于心者，是人則著想及非想；若著想非想是則狂醉；若已狂醉則為一切眾苦所追；若為一切眾苦所追，如來說名為住狂諂。何以名諂？住于狂亂有妄思惟，若妄思惟則有我我所，若有我我所則有言說；若有言說，如來說名為無言說；彼為言說言說所持，是故說言一切諸法從思惟有，悉是我實。 
　　“迦葉，猶如空中有云聚起，而是云聚不從東、西、南、北、四維、上、下而來，如來實說不從十方方所而來，解如是已如實而說，隨義演說相應實說，而是云聚則非是聚，說名云聚。何故說名云聚也？起眾雜色，種種雜色從虛妄起，是中無定名為云霧。見云霧起，雖見云霧無有定想，是中畢竟無云霧實。迦葉，猶如有人語余人言：‘相與共往至蔭處坐。’智慧之人作如是言：‘我今不往。’是人答言：‘不說有我，但說有蔭。’智者有言：‘汝若說蔭則為非蔭。’迦葉，汝觀是人，于少言說尚不系著如是。 
　　“迦葉，若解如來法性道者，于大眾中正師子吼。迦葉，如來尚欲于不善法行于善法。若世眾生有我想者，于如來所是第一義。何以故？如來解如是我想者則為非想，余小凡夫不知如來隨宜所說，與如來諍。是故我說世間與我諍，我不與世間諍。云何世間？世間者名曰眾生。云何名為眾生世間？如來了知世間如如，是故名曰眾生世間。諸凡夫等自生是知，是生是滅互相殘害，是彼言說欲得出世。何以故？此得大闇住著世故。若住著世則便有貪，若貪則嗔，若嗔則癡，若癡則有諍，若諍則相違。與誰相違？謂與如來及聲聞僧。若相違則貪，若其有貪則重相違，若重相違便取于有，若取于有則便求有，若已求有便不知足，若不知足則便多作，若已多作便有多欲，若有多欲則住欲界、色無色界，若住三界則便執著，若已執著則無逆流，若無逆流則常受死，若常受死不至涅槃；若不至涅槃，至叵至處，至叵至處謂至地獄如是。 
　　“迦葉，修行不吉名為不修，若不正修則有嗔恚，若有嗔恚則無推求，若不推求則不識我想，若不識我想則同一聚同為一物，謂我、我所。云何名我？執著不實作種種妄想，造作諸業；若作種種妄想，造作諸業則著于我。云何我所？無有智故名為我所。又是身者，諸物和合名之為身，名戒聚果，以嗔恚心輕于他人，以嗔恚故生于我慢，如聚生谷攝受守護，是名我所。若有我所則有狂惑，若有狂惑則便有癡，若已有癡便有誹謗，若有誹謗則便有嗔，若已有嗔便有貪取，則為所燒，為所燒者為想所燒，所謂男想、女想、命想，此是我許，是名我所。有我所者彼罵我所，罵我所者謂是凡夫，是凡夫道之所依止，是名我所。 
　　“迦葉，若不聞此法，知于菩提，知菩薩行，此知于行，迦葉，是菩薩行都無有行名菩薩行。又迦葉，菩薩行滿決定清凈極為清凈，無有是處。若有精進斯說大法，此以諸法如虛空聚不取法聚；是人所說，大法相應非不相應，斯有功德不住惡處，是有德行非是德行，是能持法，如是受持不著持法。何以故？如來所說，最為第一應供中最。眾生問道，我應當以勝法而答。云何勝法？所謂一切諸法無想。 
　　“迦葉，如是菩薩名凈持戒，心不起惡不作障礙，不謗比丘尼，不親近白衣，不殺、不盜、不邪淫、不妄語、不兩舌、不惡口、不綺語、不貪嗔、不邪見，不自惱、不惱他，不親近欲、不貪欲于欲，不毀呰、不調戲，不自作、不教他作，不至淫舍，不至寡婦，不至童女，不近捕鳥網魚獵師，不近魁膾旃陀羅人，不近他妻、飲酒之人，乃至不以手執其手而共諍競。如避惡狗，遠此亦爾；舍遠此時，乃至不生一念惡心，住于慈心。舍二十事。何等二十？舍離女人，終不共戲與其粗語；不共論議起于斗諍；離不恭敬，供養父母；離不恭敬佛法僧；若女減少，無二十眾不為說法，除有男子；若比丘尼聚會說法，不往其所；終不問訊于比丘尼；不與女人書，亦不為作；親族別請不受其請；終不欲心住女人前，乃至不宜共同道行；若有比丘尼而戲弄之，后不還報；一切時中，終不受著比丘尼衣，除在四眾演說法時有施衣者，生心如地，然后受之不面前受；一切時中，若有比丘尼勸道施衣終不受取；一切時中，設令病苦，若尼勸食終不食之，況復無病？一切時中，寡婦請食，若僧數不滿終不受之；一切時中，不入于比丘尼寺；一切時中，亦不請喚于比丘尼，請喚拱手仰頭棄舍背去；若說法時，有比丘尼來禮其足，至心合掌，目不異視，不動其足，非為身健名大丈夫，若心勇健正念一處名曰丈夫；于一切物不生愛心；于一切時終不生嗔，常當專念于一切智。聞是法已，應當修學而增長之。 
　　“迦葉，向菩薩乘善男子、善女人，聞法已不能修學，是終不得無上正道。何以故？迦葉，由修學故得無上道，非不修學得無上道。迦葉，若不修學得無上道，兔馬貓貍亦當得成于無上道。何以故？不正行者無菩提故。迦葉，若以音聲得阿耨多羅三藐三菩提，作如是言‘我當作佛！我當作佛！’而成佛者，無邊眾生亦當作佛。迦葉，但是眾生具是行難，乃至一日一夜尚不能專，況復一劫乃至千劫？是故如來出世甚難。迦葉，三千大千世界之中一切眾生，若一劫、若十劫、若百劫、若千劫、若百千劫、若萬億劫，皆共同聲唱：‘一切眾生，汝當作佛！汝當作佛！’是諸人等如是不懈常作是言：‘汝當作佛！汝當作佛！’口業不息，不能令其起菩提心，若得作佛，無有是處。 
　　“迦葉，我滅度后末世之時，及與汝等般涅槃后，諸天不護。爾時雖有聞我所說發菩提心，有諸比丘發菩提心，當住二十法。何等二十？謂當親近于比丘尼，食不凈食、著揣食、受尼勸食。迦葉，猶如今時多聞比丘，空閑靜處若在眾會勤修集法。如是，迦葉，當于爾時，諸比丘等，若在聚落、若閑靜處，與比丘尼而共和集勤問于法，當重生于淫欲心，不生法心；是比丘尼多生欲心，少生法心。迦葉，汝觀是人得菩提名，當墮大惡可畏道中。迦葉，汝觀爾時詐以為法共相親近，若相見時欲火所燒出不凈言，相親近時用為弟子，初以師法和南禮敬，自是之后當漸遣使，若遣使時勝達名字，既達名已私竊為妻共道入出。后聞他問：‘是誰所有？云何族親？’呼為姊妹數數相見，數相見故則墮非處，互生欲心漸現欲相，以言說之遂為不凈行，習閻羅王法，失于菩提生天涅槃，舍于如來及舍遠法亦無僧利，住于一處生欲覺、嗔覺、惱覺、害覺。菩薩行業四凈梵行，是人無有。如余菩薩勤四梵行，是人勤行欲嗔等覺，亦復如是。 
　　“迦葉，當于爾時，是惡人住，有是賊住，有斗諍住。迦葉，爾時禁制悉皆毀壞，聞是等經便生輕毀，本所持戒，本行檀施，生于歡喜發菩提心，后聞是經而毀謗之。迦葉，當于爾時有是印相，聞如是經而生誹謗。若有凈戒持法比丘應如是知，如經句來，應當舍離如是之人，以其無有愛法心故。復次，迦葉，當于爾時，是諸人等自唱是言‘我行菩薩道’生于狂逸，以狂逸故，自稱‘我是大阿羅漢’、‘我是緣覺’，彼不可治、不可復住、向于惡趣。復次，迦葉，爾時無有作善業者，令多眾生毀呰菩提。 
　　“迦葉，當于爾時粗有形相。復次，迦葉，當爾之時，有一人行相似波羅蜜，是為后世粗有形相。復次，迦葉，當于爾時，如是等經說真實者當被謗毀，當見舍棄云邪見說。迦葉，時癡人不知此經禁制破戒。迦葉，當于爾時悉為惡賊，自不見法無惱菩提，愚默靖思謗無菩提。復次，迦葉，當于是時，無和合僧粗有形相。復次，迦葉，當于是時，多不知恩勇健為惡，作何等惡數數言說，稱佛名號以致供養。復次，迦葉，當于是時，呵解脫戒不護口業，不護口業故，不護威儀住不凈處，住不凈處而演說法，我法是時漸當薄賤。  
大方廣三戒經卷中  
　　“如是漸漸多有女人，棄舍其夫游諸僧坊；入僧坊已，為一女人而獨說法示解脫法。迦葉，我見爾時純是非法，五百非法門、五百煩惱門，不修行人當于爾時，悉是無戒在家無異。 
　　“迦葉，當于爾時戒法極惡。若希望利益求菩提者，不應親近于比丘尼，不住是處，離不親近更勿親近；舍世利養，依乞食行；舍愛衣服，受糞掃衣；舍離臺觀、床臥、敷具，依止山林坑澗窟舍；舍離一切甘美病藥，依陳棄藥；于諸眾生生親愛想修行慈心，當忍一切毀罵撾打；舍離一切知識親族，修業自活，不應同彼在家之人；說解脫戒，當隨順行。 
　　“迦葉，若違解脫戒，便違如來力、無所畏等，則違過去、未來、現在諸佛菩薩。如是罪報，若三千大千世界，所有一切眾生悉墮地獄，是等眾生所受苦痛，比是苦痛百分不及一，千分、百千分、百千億，乃至算數譬喻所不能及。若欲得離如是等苦，應當舍離是癡惡人百千由旬，若聞其聲猶應當離，況復見聞而不離之？應親近一法。云何一法？一切諸法悉無所有。若忍諸法悉無所有，應當遠離如是惡人而不親近。又復應當親近二法。何等二法？一切諸法悉無所有，求集諸法不著集心。云何為集？如所集者都不可得，不可得中而不生心。如離邪見舍離三有，亦復如是行菩薩行，離諸相心行菩薩行，行菩薩行時舍離如上所說，舍離是已值彌勒佛。離諸怖畏作如是言：‘快哉安樂！快哉得離于魔伴侶！快哉得離遠于惡道！’ 
　　“迦葉，若聞是經已不怖不驚，自見己身生能持心，如來悉知是人能持于我法藏。迦葉，猶如長者多財封祿，是長者子，所見諸物起父財想，初始見時此是我物，后持此物隨所至處處處藏舉。如是，迦葉，爾時比丘聞是等經，作是念言：‘此是如來軟妙梵音之所演說。’復有比丘聞是法已而起誹謗。是持法比丘作如是言：‘此是佛說，最為真實。’少于伴侶是人劣弱，居處劣惡，處處藏舉。 
　　“迦葉，我后世護法城者甚為極少！我持是等委付彌勒為其伴侶，是等當修行于大舍。若有善男子，聞是法已如教而作，是當在于彌勒初會修行梵行，正見眾生當護法城。迦葉，我不見有乃至一人不值于我，后五百歲法欲滅時，聞是法已而不誹謗；能受持讀誦，無有是處。若已見我親近恭敬，于后末世五百歲時聞如是經，能受能持，能讀能誦。如是人等不待我讀，斯自當有一切智心，念于我已生于歡喜，作如是言：‘奇哉！奇哉！釋迦牟尼世尊，能授我法，守護于我。’是故迦葉，當學此法；學此法者，隨所欲樂必成無難。” 
　　爾時，摩訶迦葉白言：“世尊，如我今者，永無希望失于無上正真之道。世尊，若令我具一切智者，甚用歡喜。若我得無上道者，得希有色身。” 
　　佛告迦葉：“我不導汝，我因汝故說于是等，令少疑惑速成無上正真之道。復次，迦葉，若有眾生渴法成就修集成就，是等漸漸成無上道，普斷一切所有蓋纏而為說法。迦葉，菩薩應當成就四法。何等四？菩薩應當發大精進。云何精進？精進者，謂不求色受想行識，集無漏法。云何無漏法者？無地大，不說地大；無水火風大，不說水火風大。一切言說皆是不實，是菩薩取言說彼岸。” 
　　迦葉白言：“世尊，設有人問：‘如來亦以言語說法可不實耶？’世尊，如是之人當云何答？我今欲從如來應供正遍覺聞。” 
　　佛告迦葉：“未來當有諸惡比丘，不修身、不修戒、不修心、不修慧，嗔恚勇盛，口業勇健，不受不持不讀不誦如是等經。何以故？是生起色受想行識。如是等經言說之法，爾時世間當有比丘，生起于色受想行識。彼時比丘當如是住猶如在家，終不推求于第一義。 
　　“迦葉，如生盲人著金華鬘是不自知；迦葉，將來比丘亦復如是，聞是等經不能持文，況能推求解第一義？迦葉，如有男女為他丈夫之所呵詰，而是男女更于異時，若復聞說是丈夫名驚恐怖畏；如是，迦葉，后末世時諸比丘等，聞是經說如實過惡貪于衣服，知己有過驚恐怖畏。迦葉，猶如獼猴為枷鎖系，而是獼猴目不欲見如是枷鎖；如是，迦葉，后比丘等亦復如是，聞是等經目不喜見，背而舍去。迦葉，猶如有狗馳逐野干，而是野干走趣冢間孔穴深坑；如是，迦葉，未來比丘聞是經已，如野干走，野干馳走謂犯禁戒，聞是等經而生誹謗。迦葉，如野干走趣于冢間；如是，迦葉，未來比丘聞是法已，馳趣還家、馳趣色欲、馳趣女人、趣于斗諍、趣于醫術、趣于斷事，住是諸處設犯禁戒，我說是等喻趣冢間。迦葉，如野干趣于孔穴；如是，迦葉，爾時比丘，身壞命終趣于地獄，我說是等名趣孔穴。迦葉，如野干走趣于深坑，未來比丘亦復如是，身壞命終生刺地獄。迦葉，我說是等名趣深坑。迦葉，同如野干，諸比丘等，不能推求如是等經解其義趣，但能如是毀謗揚惡，身壞命終墮在惡道。 
　　“迦葉，若有比丘作如是言：‘汝說之法悉是不實。如來言說，為是真實，為不真實智？’比丘言：‘大德，今者為執何事？為執于空？為執言說？’答言：‘我執言說。’問曰：‘汝即是佛。何以故？汝今亦以言說故。’答言：‘我執于空。’問曰：‘此當分別。何以故？不可分別名之為空，汝之空者即是言說。又汝空者，為是我空，為我所空，為眾生空故空？’又復問言：‘比丘，汝意云何？汝喜一切法空不也？’答曰：‘我都不喜一切法空。’又問：‘大德，久失沙門釋子之法。何以故？是佛世尊說一切法空，不說有我、眾生、壽命，不說有人。’答曰：‘我今喜樂一切法空。’問曰：‘大德尚喜一切法空，況復如來應供正遍覺！大德，于意云何？眼是如來不？耳鼻舌身意是如來不？’答曰：‘眼是如來，耳鼻舌身意是如來。’問曰：‘此當分別，若其爾者，大德便為亦是如來。’答曰：‘眼是言說，非是如來；耳鼻舌身意是言說，非是如來。’問曰：‘此當分別，若眼非如來，耳鼻舌身意非是如來，大德先說，如來即是言說，今者何故說言非也？’答言：‘眼非如來，非離眼是如來，乃至意非如來，不離意是如來。’問曰：‘如來說十二入是眾生，此當分別，大德，眼色是如來不？乃至意法是如來不？’答曰：‘眼色是如來，乃至意法是如來。’問曰：‘如汝言者，一切眾生即是如來，一切諸地、一切諸山、樹林草木悉是如來。’答曰：‘眼非如來，乃至意非如來。’問曰：‘若其爾者，則說如來是法、非法？’答曰：‘色非如來，乃至法非如來。’問曰：‘大德，法非如來也？’答曰：‘法非如來。’問曰：‘若其爾者，有諸眾生，說無父母，無沙門、婆羅門、不凈種性，殺、盜、邪淫、妄言、兩舌、惡口、綺語、貪、嗔、邪見，如汝所言皆是如來。’答曰：‘非是不善名為如來。’問曰：‘若其爾者，如汝所說，法非如來，非法非如來。若非法非非法，則無言說。如大德言，無有言說名為如來。’ 
　　“迦葉，應當如是數數折伏是諸惡人。迦葉，我不見世間人天魔梵，能與如是如法說者而共語論；唯除嗔癡不堪忍者，無因緣者，毀呰空法棄舍而去。是故，迦葉，汝等當持如是比經。迦葉，未來世有持是法者，當有三名。何等三？謂說斷滅，謂說無物，說無陰聚，無有恭敬。迦葉，當爾之時，如是等經當被誹謗。迦葉汝觀，爾時不恭敬佛、不恭敬法、不恭敬僧；若不恭敬佛法僧已，何僧名住？但依言說依于名字，雖唱佛名于眾顯說，而不能見何者是佛。雖口說法，而不能知如來世尊云何說法。雖作是言，四向四得是佛世尊聲聞之僧，俱知于名而不能知依名實德。為于衣服、飲食、臥具、病藥緣故，毀謗于法。菩薩是中應勤精進，于是等經生希欲樂，應當受持而讀誦之。何以故？是人來世當護法城。何以故？九十一劫不聞演說是空法故。 
　　“迦葉，我今惟念過世千劫，爾時有佛出現于世，號曰寂滅，壽命八萬四千歲，守護菩薩利益世間。復有如來號曰離垢，壽命二十一劫，行菩薩道然后乃成于無上道。迦葉，汝觀如來作幾難行攝諸眾生？迦葉，劫濁盡時不應呵是。何以故？迦葉，劫濁盡時若有一人能信此法，甚為希有！當于爾時，持是法者，不被刀杖瓦石所害，甚為希有！何以故？迦葉，此法是大善丈夫法，謂說一切行是非行。若著我見、眾生見、命見、人見，有見者等所不能解。及依見者，謂依戒見、佛見、法見、僧見、涅槃見，若有起于涅槃見者，如來悉知是為邪見。何以故？迦葉，如來不有涅槃，不得涅槃。迦葉，若有涅槃、得涅槃者，如來悉說名為邪見；若邪見者說名無智；若為無智之所害者，是愚凡夫；若愚凡夫，生天尚難，況佛菩提！ 
　　“迦葉，未來世中當有比丘，年二十、三十、四十、五十、六十、七十、八十乃至百歲，老耄無智，莊嚴衣服，剃發毀形。癡老之人無有威德起于邪業，是臨終時，復更造惡作毀戒法，斯以三事作于奸詐。何等三？示現威儀，示現持戒，行善人相。舉指現相，以如此法用顯己德，是墮大慢，以癡悔心而取命終，身壞命終墮于地獄。 
　　“是故，迦葉，我今唱令，我為汝等真是知識，我教汝等，欲利汝等，憐愍汝等，不令于后受大熱惱。迦葉，我終不聽，著見眾生而得出家，著我見者、眾生見者、命見者、著人見者而得出家。我實不聽，強在我法而便出家，食重信施無有真實持戒功德。迦葉，人寧六日斷于飲食，非著我見、眾生見、命見、人見乃至涅槃見受食信施。菩薩是中，應勤精進不著我見至涅槃見。迦葉，我是等經，付囑如是諸善丈夫。何以故？是等所行如我行故。如是之人即是我侶，即是我伴。” 
　　爾時，世尊而說偈言：  
　　“諸苦惱眾生， 都無有救護， 
　　　唯除世導師， 無有戲論者。 
　　　諸苦惱眾生， 依止下道者， 
　　　漸增長諸欲， 由是墮惡道； 
　　　無導無利益， 住在險曠處， 
　　　趣向不正路， 終無有安隱。 
　　　猶如持財寶， 求利行曠野， 
　　　彼有群賊起， 一切悉劫奪； 
　　　失財已還歸， 失利增苦惱， 
　　　從他所貸財， 以此倍增苦。 
　　　是等亦如是， 造業已未還， 
　　　本所造白業， 還來食此財。 
　　　依止劫奪者， 凡夫墮見者， 
　　　執著于我見， 命見及人見。 
　　　說空法比丘， 依我人見者， 
　　　于是生謗心， 速疾墮惡道。 
　　　生起造嗔恚， 更互相輕毀， 
　　　誹謗說不實， 于此慚愧者。 
　　　身惡及口惡， 意業極奸諂， 
　　　堅執著諸見， 斯趣極惡處。 
　　　作于惡業已， 速疾至惡處， 
　　　多受眾苦惱， 無有救護者。 
　　　未來世當有， 嗔恚勇盛人， 
　　　苦切逼比丘， 趣向菩提者。 
　　　于如是等經， 無慈者當毀， 
　　　而不生信敬， 于釋師子法。 
　　　更互生諍訟， 速起大忿諍， 
　　　更互相謗毀， 揚惡遍諸方。 
　　　造種種誹謗， 加彼慚愧者， 
　　　惡友得勢力， 柔軟者弱劣。 
　　　知正法劣弱， 惡法增勢力， 
　　　是比丘當去， 我之所愛子， 
　　　當去至何方， 得于安隱處？ 
　　　眾惡者除放， 于此無悲心。 
　　　我如是等經， 常當思念之， 
　　　導師如是說， 以是自娛樂。 
　　　我當至此處， 佛所稱譽者， 
　　　今法毀壞時， 柔和者難得。 
　　　或有作是言， 當速離是處， 
　　　當至大仙人， 得無上道處。 
　　　復有作是言， 善哉說是語， 
　　　導師如是說， 當游禮諸塔。 
　　　寧當至是處， 可樂菩提樹， 
　　　非彼嫉妒者， 嗔恚忿諍處。 
　　　是比丘便去， 我所說應行， 
　　　見是余住處， 謂佛所住處， 
　　　經行及坐處， 若石及空處， 
　　　集趣是處已， 數相對啼泣。 
　　　此是大仙處， 經行受用處， 
　　　佛本在是處， 見處不見佛。 
　　　此無上仙人， 所說無上法， 
　　　我等今不見， 有為悉無常。 
　　　人及諸非人， 天龍悉等來， 
　　　善說令歡悅， 我等今不見。 
　　　至是所住處， 謂菩提樹下， 
　　　既集至此已， 正念善思惟。 
　　　爾時世導師， 得無上菩提， 
　　　驚怖魔王眾， 猶如小野干。 
　　　此本道場地， 如來所坐處， 
　　　過去未來佛， 悉在是坐處。 
　　　此是勇健者， 億天所恭敬， 
　　　跏趺坐七日， 觀視此樹王。 
　　　是人供養已， 復詣說法處， 
　　　是處轉法輪， 聲聞于梵世。 
　　　是比丘往彼， 數數而啼泣， 
　　　勇健者來此， 調伏是五人。 
　　　五人見佛已， 即生起憂惱， 
　　　而共計議惡， 皆悉勿為起。 
　　　是大悲世尊， 于眾起悲心， 
　　　為五比丘說， 轉甘露法句。 
　　　禮法輪處已， 復數數啼泣， 
　　　復至涅槃處， 見佛最后處。 
　　　爾時世導師， 利益多眾生， 
　　　碎末破己身， 佛此入滅度。 
　　　咄哉佛世尊， 釋師子能仁， 
　　　今唯聞其名， 而不睹其形。 
　　　是無上仙人， 善賢最在后， 
　　　大智知是已， 此是我最后。 
　　　或游行命終， 或住處命終， 
　　　游行竟命終， 悉往生善處。 
　　　于后末世時， 是廣大佛法， 
　　　斯當得涅槃， 諸住凈戒者。 
　　　若毀戒比丘， 普亦得供養， 
　　　服食重供已， 速往至惡道。 
　　　觀此諸比丘， 有如是差降， 
　　　智者于后終， 速疾得生天。 
　　　是等照世燈， 憐愍世間者， 
　　　大智慧菩薩， 慈心利眾生。 
　　　當住營事人， 踴躍歡喜心， 
　　　我當得作佛， 亦得值彌勒。 
　　　當供彼世尊， 在一切眾前， 
　　　一切智記我， 如我之所念。 
　　　是有大勢力， 我說如是義， 
　　　雖不見于佛， 當知如面對。 
　　　我當安慰此， 亦復當如是， 
　　　修行菩提分， 悉禮一切佛。 
　　　若有諸女人， 向無上菩提， 
　　　我亦安慰是， 及無量如來。 
　　　舍是女身已， 速成男子身， 
　　　得見于彌勒， 是當供養之。 
　　　一切所求索， 悉皆如其意， 
　　　隨學是智者， 生殷重堅欲。 
　　　有于堅欲已， 持戒廣多聞， 
　　　斯為彌勒佛， 得受于記莂。 
　　　是故聞是利， 生起賢善信， 
　　　堅信而趣向， 攝一切眾生。 
　　　誰有求是處， 而有不得者？ 
　　　有慧及精進， 菩提不難得！ 
　　　不作諂曲心， 修習行慈心， 
　　　常住閑靜處， 此名菩提行。 
　　　舍棄如是處， 但說菩提處， 
　　　此是大貪賊， 一切諸遠離。 
　　　若為于飲食， 及諸利養事， 
　　　詐現執正法， 更互共演說， 
　　　斯不凈活命， 以癡用自活， 
　　　為眾惡所害， 惡道所侵逼。 
　　　是一味法門， 但假比丘名， 
　　　毀謗如此法， 及與解脫戒。 
　　　若有持戒者， 我說禁戒法， 
　　　像比丘當謗， 彼不至賢處。 
　　　一切天世間， 悉皆棄舍離， 
　　　一切智世尊， 亦倍離是人。 
　　　若身無惡業， 口業亦無惡， 
　　　意業悉清凈， 速疾至涅槃。  
　　“迦葉，如來滅后后末世時，有諸比丘，于先佛所種善根者悉般涅槃，純善眾生命終去盡。有后五百歲時，當有比丘，貪求無厭，嗔恚別離、粗澀毒惡、嗔面顰蹙，住于三法。何等三？專修醫道，住于販賣，親近女人。住是三法當失四法。何等四？失于戒聚，失于善道，失得果證，失如實見法。是人有于此四法已，復增熾四法。何等四法？嫉妒熾盛，嗔恚熾盛，貪他家熾盛，貪著利養貯聚熾盛。貪愛衣服造作箱篋，以此為業空無所有，無沙門法。聞是法已當墮四法。何等四？墮在謗法，不知時言，獨為女人而演說法，漸毀犯戒。聞是等法已墮在災禍。 
　　“迦葉，猶如惡狗打觸其鼻。迦葉，于意云何？是狗為當倍惡不？” 
　　白言：“如是，當倍增惡。” 
　　佛言：“迦葉，是等惡人如彼惡狗，如毗舍遮。若凈意比丘，持是等法說是等法，真實少欲嘆說少欲，是等聞已驚怪不信，沉沒怯弱生于惱熱，復增嗔恚當住何業？是時未至，我今預說，彼聞此經當生誹謗，如被牟刺生大嗔怒，作如是言：‘此非佛說。’毀少欲者作如是言：‘當名是人為多欲者，非是少欲。’迦葉，我常種種嘆少欲者，嘆知足者、善布薩者、易共住者、行頭陀者、阿練兒處者、凈活命者，汝等莫共是雜惡行者而共是同。何以故？此是在家法，莫以是法侵欺于人。是在家法，汝等不應起大嗔忿；汝等莫大多集財物，當舍財賄；汝等慎勿顯現異相嘆譽己德；汝等應當無所系戀，勿多貯積；汝等勿畜駝馬牛驢；汝等不應懈怠懶惰，當勤精進，斷不善法，修集善法。 
　　“迦葉，我常種種因緣，贊嘆阿練兒處，清凈寂靜離親近家。后末世時違我此法，違我法已，欲造眾患毀謗正法。迦葉，猶如有人熱時服酥，服已患渴，語余人言：‘汝與我水。’是人答言：‘善大丈夫，汝勿求水以服酥故，汝莫因此而便致死。’是人嗔忿毀罵此人，不順他故飲已命終。如是，迦葉，未來比丘著有見者，住于諸惡持，是比丘作如是言：‘此事應住，此不應住。’反生嗔恚毀謗罵詈，謗是等經如來教法。是故，迦葉，如是等人反與如來而共諍競。 
　　“迦葉，汝且觀是賢護比丘，如來制戒‘諸比丘僧一坐而食’，聞已嗔恚，于三月中不至我所。迦葉，爾時梵行清凈完具，尚能如是，況滅度后貪著飲食，貪著衣缽、臥具、病藥，為睡眠所覆，嗔恚勇盛！聞是等經，尚不恭敬于佛如來，況余比丘如法行者！迦葉，若是等法已隱滅者，極為不善！甚為不善！ 
　　“迦葉，若善男子，欲求善利信我是法，后末世時濁惡災變，我法末時，末世滓穢嗔恚盛時，善人難得時，若有聞信是等深經，當信是人，作于相應、非不相應，當言信受、非不信受。迦葉，我今亦說，名為相應，非不相應，非是不信。 
　　“迦葉，猶如惡馬，與善調馬而共同駕，若安靜無聲尚不調順，況當吹貝椎鐘鳴鼓能堪忍之？無有是處。如是，迦葉，破戒比丘，若能堪忍善丈夫法，無有是處。迦葉，猶如惡馬，以鞭一策是馬驚畏；如是，迦葉，若聞一說無我空法，著我想者驚畏怖恐而起諍訟，況復廣說！ 
　　“迦葉，應當發起大精進根，發大莊嚴，降伏百千萬億諸魔，令其畢竟不起諍訟。云何起精進根？無欲是精進根，頭陀功德是精進根，無貪是精進根，無癡無嗔是精進根，無嫉是精進根，離欲是精進根，獨無伴侶是精進根，離于睡眠是精進根，于一切時不起一切諸惡之心是精進根，于一切時不起欲心是精進根，不起疑心起大精進離一切疑。離一切疑大莊嚴已，發菩提心無所依倚，況復當起于我想也？是終不應起于我想、眾生之想、命想、人想、男想、女想，不起地大、水大、火大、風大之想，不起欲界想、色無色界想，不起戒想、犯戒之想，不起空想，悉不應起一切諸想，至涅槃想亦不應起。云何名為不起諸想？如是諸想是中叵得。 
　　“迦葉，若貪欲不實，知滅欲者亦復不實。迦葉，欲無定處但虛妄說，是故如來如實而說：此欲非我，如是之法是寂滅法。云何寂滅法？若執無著，是則著想如須彌山。若人著想，當知是人敗失圣法。彼不能起于沙門法，不住沙門法，是則名為癡人癡者，永不能起沙門法。何以故？是著想者，無量劫中為無間獄之所攝故。 
　　“迦葉，如觀拘迦離比丘、提婆達多比丘、碎財比丘、黑丘舍比丘、海與比丘。迦葉，馬師比丘、滿宿比丘、善星比丘，是我給侍面聞我說，見我經行，見我端坐，見我神通經行虛空，見我降伏百千外道，如是等人尚于我所不生好心，以足下蟲與我相違自致惡道。若有實說如來功德，應栴檀末如須彌山，以散其上作大寶蓋如三千界，于是人上虛空中侍。何以故？迦葉，能有信心稱佛名號實信者少，況有信已從佛出家，遠離欲穢修無著禪，甚為希有！ 
　　“迦葉，若眾生能持于我所說禁戒，信解如是甘露之法，倍為希有！迦葉，猶如大眾聚集祠處作一革箱，形容極妙彩畫眾色，盛以糞穢。若復有人，以上衣裹持行示人，中有見知其不實者，背而舍之。如是，迦葉，若有比丘，見于如來功德法祠，中有比丘有于我想。迦葉，若有我想則起于欲，若有他相則起于欲。迦葉，無我想者，聞是等經不生嗔恚。何以故？毀呰他者此為不善，以是事故，聞此法已得于好心。若有染著于我相者是為邪見，若邪見者聞于是等真實教誨，則生嗔恚。何以故？迦葉，有我相者則起嗔恚。 
　　“迦葉，若比丘、比丘尼、優婆塞、優婆夷，聞是等法若起嗔恚誹謗之者，是人但有沙門形名，我非彼師，彼非我弟子。何以故？其妄語者非我弟子，我亦非是妄語者師。何以故？迦葉，如來世尊是實語者，如來說言一切法空。迦葉，如來世尊壞一切我，是故是人與如來諍。若有與佛如來諍者，說名為魔，如來不聽魔黨出家受具足戒。 
　　“迦葉，若說小馬從龍象生。迦葉，于意云何？是人語者為可信不？” 
　　迦葉白言：“不也，世尊。” 
　　“迦葉，是語相應不？” 
　　“不也，世尊。” 
　　“迦葉，若有眾生著我想、眾生想、命想、人想，乃至涅槃想，稱我為師倍不相應。迦葉，若有人來作如是言，金翅鳥王從烏而生。迦葉，汝意云何，如是之言為可信不？” 
　　“不也，世尊。” 
　　“迦葉，如是言語為是相應，為不相應？” 
　　迦葉白言：“是不相應。” 
　　“迦葉，若有著我乃至有著于涅槃者，名我為師倍不相應。迦葉，若使有人作如是言，有熒火蟲負須彌去。迦葉，汝意云何，如是之語為可信不？” 
　　“不也，世尊。” 
　　“迦葉，是相應不？” 
　　“不也，世尊。” 
　　“迦葉，諸惡人等，著于我見、眾生見，至涅槃見，名我為師倍不相應。迦葉，猶如大王有給使人，更有余人人不識者，假依此使虛傳王令至大富家：‘王作是令，王語某甲作如是事。’時諸大臣及諸富人，見是異人乘自在處，答是人言：‘我當作是。’時諸富人往至王所為活命故。如是，迦葉，如來福力具足自在，如王安樂無有怨敵，王居大地飲食具足，如來僧眾亦復如是無有怨敵，住佛國界法食豐足。有一異人，無有請者來入眾中，自說我見至涅槃見，作如是言：‘如來說是，如來說是，此應作，此不應作。’諸如來所有信心者，不違佛教，聞是說已，自割衣食及妻子，分上妙好者而給與之，信恭敬與信敬而與至未識時。如是之人如彼異人，是食供已樂喜眾鬧，論說王事、賊事，論說飲食，論說淫女，論說醫事，作如是言，月蝕日蝕，諸王來去論說王家。復作是言，是處得食，是處不得，作如是等種種論說。以是盡日，夜還住處，二宿、三宿乃至六宿，隨所宿處論說諸事，種種嫉慢，種種戲笑，言語雜合，唌唾流出，亂想睡眠，隨所想處臥則夢見，夢見自身往至彼處承迎恭敬，既睡寤已互相說夢：‘大德，我夜夢汝，往于是處得如是物。’彼作是言：‘此夢吉祥，宜應速往。’是便往詣城邑人間，眼目視瞻搖動眉目，心多所期逼惱生熱，心不專一威儀輕躁，諸根不諦心亂調動；至他家已毀犯禁戒，與一女人共獨說法，因緣戲笑漸現欲相；以其利養，得利養已愛樂貪染，耽重或著常居止住，若違本意啼泣而去。趣于二處，濃厚之處及贊嘆處。若不濃厚，罵是施主，復相聚集互相問言：‘誰施于眾？眾何所得？為得幾許？汝食幾許？’ 
　　“迦葉，有如是等不相應行乃至于死。迦葉，是等復有不相應行，謂謗正法。迦葉當知，應當于是惡比丘所生于悲心。何以故？是等當獲大苦報故。” 
　　爾時，世尊欲重宣此義，而說頌曰：  
　　“凡夫王給使， 為欲活命故， 
　　　游歷于諸家， 王作如是令； 
　　　彼聞敕令已， 莫嗔謫罰我， 
　　　愚凡以此勢， 常用自活命； 
　　　何況佛最勝， 于百千億劫， 
　　　布施于手足， 多造眾苦行！ 
　　　此非我法王， 令住是謫罰， 
　　　亦無有問者， 為當作不作。 
　　　在家施比丘， 上妙美飲食， 
　　　衣服中妙者， 一切恭敬與； 
　　　自己不服食， 又不與子息， 
　　　聚集上妙色， 以施持戒者。 
　　　不相應行者， 食已速舍去， 
　　　共集于一處， 相問樂食不？ 
　　　說王及賊事， 又說關邏事， 
　　　亦說飲食事， 云何佛聚集？ 
　　　或說日月蝕， 問王去來事， 
　　　彼當得于勝， 亦說當盡滅。 
　　　是不相應語， 數數恒演說， 
　　　速往于彼家， 是多富有處， 
　　　是家極慳吝， 不得上美食， 
　　　生如是覺想， 百種思慮已。 
　　　惡行不知者， 猶驢負重擔， 
　　　于是夜夢中， 見本所憶事， 
　　　寤已相向說， 種種而解釋， 
　　　無憂大喜笑， 汝當得安樂， 
　　　速往成此事， 勿遲后致悔。 
　　　往詣村城邑， 如是不正行， 
　　　邪視動眉目， 猶若如獼猴。 
　　　是入城邑已， 為女人說法， 
　　　棄舍于佛經， 及與解脫戒。 
　　　既至是處已， 云何設粗惡， 
　　　毀罵是施主， 及所知識者？ 
　　　復共相聚集， 更互共相問， 
　　　汝得何等食， 所得食妙不？ 
　　　比說如是事， 經于百千歲， 
　　　如是所思覺， 以是為自活。 
　　　是起于諍訟， 聚酒及香花， 
　　　當以此為藥， 則便少病痛。 
　　　佛當奈是何？ 縱令有百佛， 
　　　是舍所修行， 習近在家法。 
　　　我見及常見， 起見已愛著， 
　　　彼當修是行， 以致至惡道。 
　　　斯當受呰苦， 諸謗正法者， 
　　　凡夫少覺知， 修集在家行。 
　　　諸是釋師子， 實行諸聲聞， 
　　　不以活命故， 而毀犯禁戒。 
　　　智者不貪食， 起于動搖想， 
　　　于食修不凈， 定坐報施恩。 
　　　斷諸欲漏結， 修集于諸想， 
　　　彼修行方便， 從佛法出家。 
　　　知于無諍法， 諸所說空法， 
　　　數數而修集， 中不得堅實。 
　　　勇健智慧人， 知于空道者， 
　　　魔及眾怖畏， 是報信施恩。 
　　　此終無有愛， 亦不毀敗空， 
　　　是勇健佛子， 二足中福田。 
　　　正法不久住， 多有惡人故， 
　　　柔軟比丘少， 不放逸利者。 
　　　智者作是慮： 不久速至死， 
　　　我夜當云何？ 晝亦如是盡。 
　　　世更無救護， 唯除二足尊， 
　　　諸學及無學， 皆悉當滅度。 
　　　此不知如是， 隨宜所說法， 
　　　欺不恭敬佛， 及無上正法。 
　　　正法欲毀滅， 應當勤精進， 
　　　未久當得聞， 乃至于少許。”　　  
大方廣三戒經卷下  
　　爾時，大德迦葉白佛言：“奇哉！世尊，聞是等經乃能不生愛惜之心。” 
　　佛告迦葉：“眾生成就四法，聞是等經不生愛惜心。何等四？多諸放逸，不信業報，不信大地獄，不信我當死。迦葉，是名四法不生愛惜心。迦葉，眾生復有四法，不生愛惜心：自怙強壯，自怙有力，染著五欲耽荒嗜酒，不起善心，是名四法不生愛惜心。迦葉，比丘成就四法，謗佛菩提。何等四？本造眾惡；毀亂正法；現造惡業謗比丘尼；彼有和尚、阿阇梨多人所敬，然謗菩提，是亦隨學謗于菩提，少于聞見以嫉妒故謗佛菩提。迦葉，是名四法謗佛菩提。 
　　“迦葉，又有一法，沙門、婆羅門之所應作。何等一法？于一切法心無所住，是為一法，沙門、婆羅門之所應作。迦葉，猶如有人墮高山頂，其心迷悶無所覺知，不識地處，不識樹處，悉作空想，出入氣息斷絕不續。如是，迦葉，彼執一切法，執著眼想，執著眼相，作非沙門法、非婆羅門法，如是執著耳鼻舌身意想，執著耳鼻舌身意相，作非沙門法、非婆羅門法；執著色受想行識想，執著色受想行識相，作非沙門法、非婆羅門法；執著凈持戒，執著持戒相，求于菩提；執著多聞，執著多聞相，求于菩提；執著慚愧，執著去來，作非沙門法、非婆羅門法。若有執著則為所害。云何為害？為貪所害，嗔癡所害；執著眼想，是執著眼相，為眼所害；受不受色，如是執著耳鼻舌身意，以執著故為意所害，謂可意法、不可意法。若為所害則為所欺，所謂地獄、餓鬼、畜生，及與人、天諸所害者，皆由著故為其所害。是中云何名為想著？謂想著我想、著我所想，著地大、水火風大想，著骨想、壞想、青想、蟲想、血涂想、脆想、解脫想，而是解脫當有何想而猶執著？謂執于此當得解脫，執著過去無量生處，執著我當憶念是處，執著未來，及著現在起如是想，我是過去、我是現在，隨在在處皆起想著，乃至涅槃亦起想著，作是念言我當得涅槃，起是想著。迦葉，略說乃至隨所意想皆名為著，乃至空想皆名想著。如是皆悉非沙門法、非婆羅門法，非沙門行、非婆羅門行。沙門、婆羅門法，如來所說。 
　　“迦葉，猶如虛空及與大地，不作是念‘我是虛空’、‘我是大地’；如是，迦葉，沙門、婆羅門不作是念‘我是沙門’、‘我是婆羅門’所作之法。以何緣故，名沙門我是婆羅門？迦葉，若無意念，是名沙門、婆羅門所作之法。以何緣故，名沙門、婆羅門所作之法？沙門、婆羅門不作是念‘我當作是’、‘我不作是’，沙門、婆羅門終不作于如是之念。迦葉，猶如有人于夜闇中，以其兩手捫摸虛空搖動口鼻，作如是言：‘我弄世間！我弄世間！’迦葉，于意云何，為弄于誰？” 
　　迦葉白佛言：“世尊，是人自弄。何以故？是黑闇中無人見故，無可弄故。” 
　　佛言：“如是，迦葉，若有比丘至阿練兒處，或至樹下若至露處空處，作是想念：‘眼是無常，耳鼻舌身意悉是無常。’作是思惟，思惟色是無常，聲香味觸法悉是無常。作是想念：‘我趣涅槃則為自誑，非沙門行。何以故？先著于眼，后修無常；后行無常作是惡執。先執著耳鼻舌身意，后修無常；后行無常，而是三處俱不可得。執著三處隨所想著，當于何處而得一心？迦葉，諸佛菩提極為甚深，難得難到，生死難過。迦葉，云何名一心？推求法時不見一法，不得眼實，不得耳鼻舌身意實；雖言一切諸法不實，亦復不得。何以故？本性如是。本性若爾，終不生心。言一切法不實叵得，不得是心，若過去世、未來、現在，無念無行是名無行。云何名無行？無新無故故名無行，是中無過去心解脫，無未來心解脫，無現在心解脫。若不得心是名一心，是名說一心。 
　　“迦葉，未來當有自名比丘、比丘尼、優婆塞、優婆夷，是等當作破壞言說。彼有陰想，如來所說五陰如夢，是等爾時說陰是實：‘此夢是有，有夢言說。夢若無者，我等何由于是生想？有此說故我等于中而生夢想。定有此陰，是故說言陰猶如夢。若無有陰，則不應說陰猶如夢。’是諸癡人復于此夢而生實想，聞是等經而生誹謗。有比丘尼往施主家唱如是言：‘某是羅漢，某是羅漢。’是比丘等依止淺智，比丘尼住妨廢善事造不善業。是中優婆塞、優婆夷，聞于少戒乃至少偈，聞已便去。 
　　“迦葉，當爾之時，諸比丘等有二十臘至三十臘住阿練兒處，有優婆塞初信一日所解佛經，等無差別。迦葉，當爾時世互唱空名，此空此凈此空此凈。時有比丘，聞是法已共相聚集，聞已不畏作如是言：‘此經不與出家相應，非在家相應，共舍棄之，非導師說。何以故？此非我同，又不汝同。’若有聞說甚深大法，在家出家悉當誹謗。何以故？迦葉，今者梵行極為純凈信者尚少，況復爾時！如是智者漸已滅度，好者轉少，好者轉少。 
　　“迦葉，當于是時，千比丘中，求一比丘正入正解猶尚難得。設有一人輕笑不學，乃至三千比丘眾，欲索一人正入正解亦當難得。迦葉，當爾之時，在家、出家互相誹謗。迦葉，未來若有諸比丘等勤行精進，為斷一切諸不善法，成就善法，初夜后夜離于睡眠，是諸惡人當奪其命，輕賤呵毀舍而棄之。迦葉，當爾之時，佛法毀壞，比丘毀壞，是中智者信甚深者、無染著者，應好恭敬，應好愛念，共相聚集住空閑處。” 
　　爾時，世尊而說偈言：  
　　“我此所說法， 為明第一義， 
　　　說陰無堅實， 觀之猶如夢。 
　　　爾時諸比丘， 更互共斗諍， 
　　　彼此無有異， 是得于有相。 
　　　比丘作是說， 彼報言如是， 
　　　如此之法眼， 當無有差別。 
　　　比丘語在家， 汝甚為希有， 
　　　能解此菩提， 汝逮得初果。 
　　　彼自謂見法， 來親是比丘， 
　　　持最上供養， 數數而奉施。 
　　　如此比丘說， 真實無有異， 
　　　與我所知同， 見法而語我。 
　　　施主及比丘， 不住于正法， 
　　　破壞佛菩提， 是出時未久。 
　　　勿親彼近我， 我是說道者， 
　　　汝當速疾得， 如我之速得。 
　　　此是第一句， 更互說寂靜， 
　　　和合為一侶， 毀壞于我法。 
　　　猶如大惡賊， 殺害諸聚落， 
　　　令聚落空荒， 及與諸城邑。 
　　　比丘當如是， 無智闇鈍者， 
　　　無慧毀禁戒， 依著我命人。 
　　　我所說應離， 而反依于眼， 
　　　自說是羅漢， 實是增上慢。 
　　　自和合聚集， 我是最上僧， 
　　　有名無有智， 一人尚難得。 
　　　若復有比丘， 有惡往如實， 
　　　尚說其惡名， 云非佛聲聞。 
　　　毀謗于菩提， 法王之所有， 
　　　諸天極憂苦， 數數而啼泣， 
　　　悶絕墜于地； 有信諸天等， 
　　　云此釋師子， 勝法今毀壞。 
　　　奇哉佛世尊， 奇哉離染法， 
　　　奇哉福田僧， 佛之所愛子， 
　　　我更不復聞， 法王之所說， 
　　　當有大癡闇， 能仁法毀壞。 
　　　發起大音聲， 地天及中間， 
　　　唱令告諸天， 法炬今欲滅， 
　　　莫后諸天龍， 而致大悔恨， 
　　　仁自聞佛法， 今當更不聞。 
　　　是佛無數劫， 若自及與他， 
　　　堪忍是眾生， 何時當成佛？ 
　　　是佛世導師， 為一切眾生， 
　　　所演說正法， 今當滅永盡。 
　　　今法壞亂起， 極造大暴惡， 
　　　魔使極惡魔， 少欲者劣弱， 
　　　詐偽無智慧， 幻偽小凡夫， 
　　　熾盛生嗔恚， 謗毀善逝法。 
　　　聞地天聲已， 上天生驚怪， 
　　　四大天王等， 聞已生愁悶。 
　　　夜叉眾來集， 聚在曠野城， 
　　　悉皆同愁淚， 發大呼哭聲。 
　　　大音甚悲切， 諸天悉來集， 
　　　更互共相語， 心中所念者。 
　　　諸莊嚴城邑， 眾寶之所成， 
　　　一切無光色， 猶若如土聚。 
　　　是城無威德， 無須臾可樂！ 
　　　是城無威德， 如本可愛樂！ 
　　　我本所生處， 諸天眾來至， 
　　　見已悶躄地， 當作如是報。 
　　　諸天下至地， 往至可畏處， 
　　　如此真實法， 今者悉毀壞。 
　　　下至閻浮提， 見大毀壞事， 
　　　佛子見逼惱， 逃竄至異處。 
　　　勝城七日中， 無諸威德色， 
　　　是諸天七日， 數數而啼泣： 
　　　咄哉勇健佛， 我等面睹見， 
　　　今者永不見， 佛法復滅盡。 
　　　舍衛所住處， 來至恭敬已， 
　　　于是住處地， 數數而啼泣： 
　　　此是佛所坐， 人尊所坐處， 
　　　演說四圣諦， 我等面自聞。 
　　　世間還黑闇， 互不相恭敬， 
　　　作惡已當往， 墮于惡道中。 
　　　多有諸天宮， 皆悉當復空， 
　　　眾生無救護， 閻浮提如是。 
　　　此是經行處， 空荒悉毀壞， 
　　　世間不可樂， 法王滅度后。 
　　　帝釋自在主， 三十三天中， 
　　　憂愁受苦惱， 發起大音聲。 
　　　諸三十三天， 舉手而號哭， 
　　　如所聞諸國， 在中而馳走。 
　　　當有諸天等， 數數論說佛， 
　　　導師舍離我， 能多說法者。 
　　　諸天更不食， 無諸歌笑聲， 
　　　帝釋天六月， 心中甚憂惱。 
　　　阿修羅等聞， 佛法無光明， 
　　　我等今當往， 至三十三天。 
　　　閻浮提諸王， 當壞佛塔寺， 
　　　天阿修羅集， 爾時當有是。 
　　　有諸比丘等， 當墮在惡道， 
　　　有諸比丘尼， 亦墮于惡道。 
　　　在家毀戒者， 住家優婆塞， 
　　　發大惡聲已， 當趣于惡道。 
　　　有諸惡女人， 是亦至惡處， 
　　　世界悉動搖， 爾時有是事。 
　　　有逃至聚落， 有走至山林， 
　　　眾生悉馳騁， 少有存活者。 
　　　多有諸賊盜， 及與諸饑饉， 
　　　種五谷不獲， 蟥蟲作災患。 
　　　時谷米勇貴， 人有命終者， 
　　　死后墮餓鬼， 于是受眾苦。 
　　　諸有塔寺處， 四方招提僧， 
　　　爾時諸比丘， 當共分取之。 
　　　如是等眾苦， 于我滅度后， 
　　　宜當速疾作， 莫觀見是時。 
　　　諸凡夫無智， 諸凡夫無慧， 
　　　造凡夫行已， 速疾墮惡道。 
　　　應當勤讀誦， 從慧者來處， 
　　　以慧教眾生， 速至于善道。 
　　　以慧光照明， 應當學如我， 
　　　舍一切煩惱， 速疾至涅槃。 
　　　正法不久住， 應堅勤精進， 
　　　我如是戒敕， 應當正修行。 
　　　于我滅后持， 六十小劫中， 
　　　有聞佛名號， 誰當有愛者？ 
　　　互共來集會， 為饑所逼切， 
　　　食母食子肉， 互展轉為是。 
　　　諸有生小兒， 不令至余家， 
　　　兒自在于室， 猶生大恐畏。 
　　　有見聞此者， 生死苦如是， 
　　　誰生于貪欲， 欲想是女人？ 
　　　生無知慧根， 欲本是女人， 
　　　生起眾苦根， 是故應舍苦。 
　　　若有癡眾生， 親近欲女人； 
　　　若有智慧人， 速至于涅槃。 
　　　不正造業苦， 果報來應現， 
　　　此果是有漏， 是故墮惡道。 
　　　若諸無漏法， 空為無所有， 
　　　不堅寂靜者， 速應修行道。  
　　“迦葉，是名比丘成就初法。若有欲樂無漏法心，應不住于一切諸法說一切法。復次，迦葉，菩薩應當堅作、堅住，云何堅作？云何堅住？應堅其心，應堅精進。是中云何名曰堅心？名曰堅進？迦葉，堅心者，菩薩應生如是之心：‘供養恒河沙等諸佛，然后乃發于一念心；如是恒河沙等劫中無一佛出，如是復起恒沙等心，得一人身，得于是恒沙等身，聞一句法，增長此慧至無上道。’是菩薩生如是之心，是菩薩念：‘我今應當修行如是難行、苦行，精進勤修于佛智慧。我今應當如是推求！’迦葉，菩薩應當如是堅心。迦葉，我引是喻，諸有智者以喻解耳！迦葉，若如是苦行得于菩提，恒河沙劫不應懈怠，勤學不懈，勤學不息，恒沙等劫學于菩提。菩薩念：‘我今應生堅勢、堅欲，我終不舍無上正道。’迦葉，菩薩如是應堅其心。 
　　“迦葉，若有菩薩，如是堅心為取何等？謂不取處、不取非處。云何不取處、不取非處？若處、非處悉無所有，不障礙于阿耨多羅三藐三菩提，速疾得成。迦葉，若使三千大千世界，滿中七寶持用布施，若于如來今所演說如是等經，趣向菩提正眼之處，推求索之依附依住，是人福聚倍多勝彼！迦葉，菩薩應當如是堅心，亦復不得于是堅心，然不休息。云何初業？多植初業。云何多植？不謂一心能知多業。何以故？是法不可以言說故，恒于是中多種初業，所謂堅心。” 
　　爾時，世尊而說頌曰：  
　　“非心作心相， 常有大怖畏， 
　　　我當成不成， 是事當云何？ 
　　　是常起疑覺， 住在于一切， 
　　　修造作方便， 云何得菩提？ 
　　　彼是懈怠想， 非是菩提想， 
　　　斯有一切疑， 若佛及聲聞。 
　　　希望而不及， 善賢諸佛法， 
　　　不以音聲故， 能獲值安樂。 
　　　斯有信欲樂， 能集極勝妙， 
　　　非但小思惟， 能獲得勝道。 
　　　于一切法中， 當住于一法， 
　　　覺智增益已， 修行為得道。  
　　“迦葉，說是法時，若有菩薩成就此行不值于佛，而自說言：‘我當作佛如來應供正遍覺。’迦葉，在家菩薩應如是作，云何修行能得菩提？迦葉，在家菩薩有三種業求于菩提。何等三？生極欲心，于一切智不著本作，應持五戒，具是三分趣于六法。何等六？得于圣法，諸根完具，不盲聾啞，不粗惡色，速得信心不畏深法，聞已速解疾得不退，應當具足如是六法。五障法應當善知。何等五？知于兩舌，終不妄語，菩薩之人應見，是慳是菩薩障應當不慳，若著于欲是菩薩障終不作欲，如是五法能作障礙。又復應當作于三法。何等三？常恒有于欲出家心；于凈持戒沙門、婆羅門所，殷重恭敬從受教誨；諸有著相演說法者應常遠離。何以故？是菩薩所不應學故。菩薩不應擔不實草。何以故？是非菩提故。若擔不實是學障礙，不學集法。復次，迦葉，菩薩當學于三法。何等三？心常專念趣向作佛，應當精勤修習讀誦，常于眾生修行慈心，應當修集如是三法。又復應當親近三法。何等三？離搏捶打，不說他人云是卑賤，怖畏眾生而為作救，應當親近如是三法。”而說偈言：  
　　“不親近下人， 見不正直者， 
　　　見已當遠離， 猶遠惡毒蛇。 
　　　不應學于彼， 亦不禮敬是， 
　　　應當極遠離， 猶如見惡狗。 
　　　是人墮惡道， 諸有著相者， 
　　　若修是學者， 此亦同彼去。 
　　　不疑于空法， 聞于佛法已， 
　　　及樂空比丘， 此所生恭敬。 
　　　是中增多聞， 亦生利智慧， 
　　　得近菩提道， 為一切所禮。 
　　　速疾受齋戒， 速受已讀誦， 
　　　斯增益智慧， 猶水青蓮華。 
　　　速疾受齋戒， 多聽受于法， 
　　　斯增益智慧， 以斷諸漏結。 
　　　大智大精進， 大威德無畏， 
　　　作利以益己， 及利益于他。 
　　　終不打搏他， 應當樂如是， 
　　　進助菩提分， 是人法無減。 
　　　是人少病患， 有最上妙色， 
　　　為眾生所愛， 愛利益已法。 
　　　修行于慈心， 住在家菩薩， 
　　　舍一切惡道， 速疾得生天。 
　　　是得天名已， 五欲自娛樂， 
　　　從天命終已， 終不生惡道。 
　　　生在人道中， 種族豪貴家， 
　　　形色極殊妙， 無有能欺者。 
　　　無能所守護， 是人修行法， 
　　　得見于勝處， 一切眾生愛。 
　　　善得安隱眠， 寤已歡喜樂， 
　　　終不生怖畏， 是亦天所護。 
　　　猶如糞穢法， 彼有是觀相， 
　　　居家亦如是， 廣及余亦爾。 
　　　當為諸善人， 所稱譽贊嘆， 
　　　怖者施無畏， 諸在家菩薩。 
　　　更不事余天， 亦不見余天， 
　　　此道極正直， 諸慧者所集。 
　　　是以此善根， 舍一切惡道， 
　　　一切智三明， 善學三戒故。 
　　　如所作功德， 如其所禮事， 
　　　斯亦當見禮， 諸眾生獨故。 
　　　如所作功德， 如其所禮事， 
　　　當為眾生上， 如佛見禮事。 
　　　住于在家地， 起作菩提心， 
　　　此所稱贊法， 及余法今聽。  
　　“迦葉，在家菩薩應成三法。何等三？應當遠離希望吉祥，是菩薩應修治舍宅，除諸妨礙勤修多聞。菩薩當具足三法，復起三法。何等三？不應斷絕說法師辯，應當勤請于說法者，應當常燃燈燭眾明，應當修行如是三法。復次，迦葉，在家菩薩，應當終竟不造三法作女人行。何等三？不留難母令不聽法，不留難母不往比丘所；不遮固妻至比丘所，欲聽法者不作障礙；于女人所不舍正道而犯非道。如是三法一切不作，若造此業便墮女人。”而說頌曰：  
　　“應當燃燈明， 數數以信心， 
　　　得無塵垢眼， 及獲得佛眼。 
　　　導師以此眼， 能知于一切， 
　　　若知如此智， 則知于實智。 
　　　知過去世法， 現在亦如是， 
　　　不意想未來， 不造作三相。 
　　　若有是三相， 三亦應當舍， 
　　　悉同為一義， 相即為非相。 
　　　佛所說諸根， 然法無有根， 
　　　以彼不分別， 菩提最為上。 
　　　凈修佛眼已， 悉皆現了知， 
　　　是句即菩提， 如上之所說。 
　　　如是所說法， 亦不毀壞法， 
　　　一切法是空， 是故名為說。 
　　　諸外道邪見， 為在家說法， 
　　　如作于明燈， 有眼者能知。 
　　　不斷他說法， 于釋師子法， 
　　　莫速至惡道， 疾作生盲者。 
　　　數數而勸請， 演說善逝法， 
　　　以此之善根， 轉無上法輪。 
　　　不應作留難， 若母欲聽法； 
　　　作極惡女人， 盲僂極丑惡， 
　　　不見睹眾色， 亦不聞妙聲， 
　　　在于黑闇處， 猶若如蛇住。 
　　　作于障礙已， 貪嫉為妻故， 
　　　速疾命終已， 作弊惡女人， 
　　　黃頭而青眼， 黑惡難可看， 
　　　疽惡腳繚戾， 聾騃無所知。 
　　　于如是等處， 無慈者速受， 
　　　為嫉妒男子， 數數造欲因。  
　　“復次，迦葉，在家菩薩不應作三法。何等三？不請女人，為欲因緣施酥、醍醐及諸惡施；若欲出家不作留難，未出家者勸令出家；造如來塔作營事人勸助示導，不應侵奪取于是物。如是三法，在家菩薩所不應作。”而說頌曰：  
　　“不施他女人， 不造作非法， 
　　　無婚過難來， 故一切不施。 
　　　有言者往彼， 合掌而作禮， 
　　　與已復當與， 以善歡喜心。 
　　　若彼僧中少， 為僧給使人， 
　　　若有請取是， 應佐少人者。 
　　　勿觸水令濁， 若有依此者， 
　　　于斯無嫌害， 生心起嗔惡。 
　　　若有欲出家， 自子及親屬， 
　　　菩薩于是中， 終不作留難。 
　　　令諸眾生樂， 得證于滅度， 
　　　此是我本欲， 說于無上法。 
　　　知是諸過已， 自不造諸妒， 
　　　莫長夜常憂， 為煩惱所染。  
　　“迦葉，在家菩薩復有三法不應修集。何等三？不買男子，不買女人，不施毒藥。若有作者亦勿親近。”而說頌曰：  
　　“離買男子業， 亦離買女人， 
　　　不施與毒藥， 若與者遠離。 
　　　天亦呵是法， 眾生得苦惱， 
　　　隨趣諸方面， 憂惱箭所害。 
　　　此長夜憂惱， 多獲眾苦惱， 
　　　亦絕便命終， 是故不應作。 
　　　是過及余過， 我知是所作， 
　　　今說其少分， 為于菩提故。  
　　“迦葉，在家菩薩不應造三法。何等三？不至淫女家，若男若女不犯非道，若屠牛處不在邊住。如是三法，在家菩薩所不應作。”而說頌曰：  
　　“不至淫女家， 穢惡為欲者， 
　　　速致不恭敬， 由近下欲故。 
　　　師見去至此， 為彼之所輕， 
　　　速疾致疾患， 以是致命終。 
　　　若男女非道， 二俱不親近， 
　　　是女所不喜， 云何當犯是？ 
　　　若有屠牛處， 一切不往彼， 
　　　此非我所宜， 菩薩法如是。 
　　　如是諸過患， 佛悉皆知之， 
　　　是故不正行， 今為如實說。 
　　　佛如是少說， 我聲聞能知， 
　　　斯于佛面前， 云何所后處？ 
　　　眾生信圣者， 欲疾至涅槃， 
　　　為是故我說， 不為難教者。  
　　“復次，迦葉，在家菩薩應成就三法。何等三？居住家中猶如客使不起我想；若已施者起集聚想，其未施者遠離于我千由旬想；不為子息作于藏舉寶藏之想。迦葉，在家菩薩應當成就如是三想。”而說頌曰：  
　　“當修習死想， 我不久命終， 
　　　是故諸所藏， 此財應修堅。 
　　　為別男女事， 終不為利是， 
　　　速疾求堅法， 身命及財物。 
　　　殷重欲菩提， 所作不輕躁， 
　　　為求法利故， 一切時摧伏。 
　　　猶如小女戲， 亦如光漸現， 
　　　不樂著于味， 欲法者如是。 
　　　讀誦不休息， 善好法莊嚴， 
　　　其難可修集， 于種種諸眾。 
　　　如是相似法， 迦葉我已說， 
　　　其有聰利者， 我悉知是人。 
　　　彼知已解了， 自憐愍于己， 
　　　是人于彼時， 數數與我對。  
　　“復次，迦葉，在家菩薩成就三法不退阿耨多羅三藐三菩提。何等三？父母不信化令住信，父母毀戒勸令住戒，父母慳貪勸令住舍，嘆無上道在大眾中而演說法。是名初法，在家菩薩不退無上正真之道。復次，迦葉，在家菩薩應當善知可供養者及不可供。若知是已，諸可供者而設供食，不可供者而不設供，于是人所應修慈心。迦葉，是名第二法，在家菩薩不退無上正真之道。復次，迦葉，在家菩薩所有財物勤苦集聚，是不應失不令盡失，不施于他，堅藏牢舉，施住凈戒沙門、婆羅門，平等封邑財封無系一切凈行。迦葉，是名第三法，在家菩薩不退無上正真之道。”而說頌曰：  
　　“若在家菩薩， 集無上菩提， 
　　　生起三種慧， 以學無上道。 
　　　若父及與母， 惡慧無有信， 
　　　勸之令生信， 令趣向勝法。 
　　　慳犯住戒舍， 無慧者信慧， 
　　　向無上菩提， 勸令至是處。 
　　　若去至四方， 求善說法者， 
　　　應行于法施， 以增益智慧。 
　　　犯戒教住戒， 無信者教信， 
　　　無慧者教慧， 是人終不退。 
　　　若見慧比丘， 持戒多聞者， 
　　　恭敬信近之， 數數而咨問。 
　　　所以近比丘， 數數為咨問， 
　　　速疾受其法， 是故不退轉。 
　　　彼覺智增益， 聞處及智者， 
　　　覺智增益已， 舍己肉供養。 
　　　是有信解相， 如我之所說， 
　　　不以不信心， 能趣向菩提。 
　　　漸漸見增益， 速疾得增長， 
　　　于是諸增益， 彼得不為難。 
　　　知是增益已， 若自及與他， 
　　　心喜而趣向， 是人增益智。 
　　　隨所有財封， 本所聚集者， 
　　　諸有持戒人， 一切以置前。 
　　　是無有異語， 終不說異言， 
　　　健勇進堅施， 是能成如來。 
　　　柔和易共住， 勇健者得慈， 
　　　歡喜而堅舍， 如先后亦然。 
　　　勇健上施主， 不從他所求， 
　　　眾施中最健， 一切無不舍。 
　　　若金銀及錢， 本生亦曾施， 
　　　希望于上法， 甚深最上句。 
　　　一切天及世， 相應專供養， 
　　　若求于法者， 悉應供是人。 
　　　勇健者集法， 以法而活命， 
　　　有智慧勝法， 當為救世者。  
　　“復次，迦葉，在家菩薩有三法，發阿耨多羅三藐三菩提已，疾墮聲聞而般涅槃。何等三？若暫一發菩提心已，怖畏地獄、餓鬼、畜生，于是菩提道起重擔想求諸善根，不專思念，不好善求，是人為于心意所害生起苦想。迦葉，是名初法，在家菩薩退無上道，疾墮聲聞而般涅槃。復次，迦葉，在家菩薩，若暫一發菩提心已，若行施時嗔恚而與，與已生悔，是人不能至于佛智。迦葉，是為二法，在家菩薩退菩提心，疾墮聲聞而般涅槃。復次，迦葉，在家菩薩，若暫一發菩提心已，不勤精進集于多聞，是人以是少許善根速入涅槃。迦葉，是名三法，在家菩薩退菩提心。”而說頌曰：  
　　“發菩提心已， 而不修正行， 
　　　毀壞于佛乘， 墮在聲聞乘。 
　　　菩提非不信， 及懈怠者得， 
　　　慳貪無智慧， 是等作障礙。 
　　　知恩住凈戒， 心常樂行舍， 
　　　舍時心歡喜， 菩提不難得。 
　　　心造作諸惡， 心亦能行施， 
　　　是眾生心堅， 當作世間塔。 
　　　若不舍是法， 心趣向菩提， 
　　　當作佛出世， 為世作福田。  
　　“迦葉，在家菩薩有三法，退菩提心，墮緣覺涅槃而般涅槃。何等三？是在家菩薩，一發心已吝惜秘法。迦葉，是名在家菩薩初法，退菩提心，墮緣覺涅槃而般涅槃。復次，迦葉，在家菩薩一發心已，希望良時求覓吉日。迦葉，是名在家菩薩二法，退菩提心，墮緣覺涅槃而般涅槃。復次，迦葉，在家菩薩懈怠懶惰，不勤求助菩提之法。迦葉，是名在家菩薩三法，退菩提心，墮緣覺涅槃而般涅槃。”而說頌曰：  
　　“慳吝惜秘法， 不教誨他人， 
　　　當墮緣覺地， 是退失菩提。 
　　　是退墮于三， 失利有苦來， 
　　　去已而現在， 是疑于菩提。 
　　　思惟大乘已， 速希望吉祥， 
　　　此非信解相， 佛不親近是。 
　　　若有極專心， 堅求菩提道， 
　　　此不禮事余， 唯除世間塔。 
　　　若有是信心， 不得其余天， 
　　　是成就最上， 名為天中天。 
　　　生菩提心已， 是不禮事余， 
　　　是有最上色， 在在所生處。  
　　“迦葉，在家菩薩有三法得身極黑。何等三法？斷佛塔中所燃燈明；他有斗諍生嗔恚心，不豫己事代他諍訟；見黑色人而形呰之。迦葉，是名在家菩薩三法其身極黑。”而說頌曰：  
　　“塔中燃燈明， 斷取是光明， 
　　　其身極甚黑， 猶如黑漆盤。 
　　　見黑人形呰， 我白汝極黑， 
　　　是輕毀他已， 受身黑如炭。 
　　　善守護口業， 作業終不失， 
　　　隨如所作業， 當有如是器。  
　　“迦葉，在家菩薩有三法生工巧家。何等三？迦葉，在家菩薩自受五戒，若有知識從遠而來與酒令飲，或請余人飲之以酒。迦葉，是名在家菩薩初法，生工巧家。復次，迦葉，在家菩薩自持凈行，和合他人令行欲穢，以此業故生工巧家。迦葉，是名在家菩薩二法，生工巧家。復次，迦葉，在家菩薩，若見他人營造法事勤讀誦者，然是人者欲造天舍，而是菩薩語此人言：‘汝舍讀誦，營造所作，作已還讀。’以是業故生工巧家。”而說頌曰：  
　　“以酒請他人， 及與己知識， 
　　　以酒為上供， 是業墮工巧。 
　　　不能作刀針， 及諸工巧事， 
　　　唯能坐地已， 手執捉排囊。 
　　　自己舍女人， 向他贊淫欲， 
　　　以是業報故， 生墮工巧家。 
　　　不能作刀針， 不知鼓排囊， 
　　　教令執捉椎， 以鍛于釘鐵。 
　　　以此障礙法， 令他舍法故， 
　　　墮在工巧家， 此人生是家。 
　　　彼不見排囊， 亦不見椎鉗， 
　　　悉破壞眾器， 其業報如是。 
　　　迦葉護口業， 亦護慎心業， 
　　　一切不善法， 不向他人說。 
　　　生死受眾苦， 生已增長愛， 
　　　是故勤行法， 舍諸不善法。  
　　“迦葉，在家菩薩成就三法，生在王家，顏色姝特，端正可愛，鮮凈紅白而不懶惰，聰黠明了。何等三？迦葉，在家菩薩，睹未曾見沙門、婆羅門，若其見已生信敬心：‘此是福田，此應供養，此應禮敬。’此是福田生信敬已，請與衣服、飲食、臥具及諸病藥。迦葉，是名初法，在家菩薩生在王家。復次，迦葉，在家菩薩堅住本誓，住本誓時如說而住，終不妄語。迦葉，是名二法，在家菩薩生在王家。復次，迦葉，在家菩薩于住凈戒沙門、婆羅門所，親近咨受修于堅法。迦葉，是名在家菩薩三法，生大王家。”而說頌曰：  
　　“慧者見已知， 凈戒多聞者， 
　　　是起如是心， 往彼請命之。 
　　　彼既請命已， 如實而施作， 
　　　是不為涅槃， 所施無所害。 
　　　是取于堅法， 如所親近者， 
　　　種種智增益， 速疾獲難得。 
　　　如斯之信心， 趣向菩提者， 
　　　得菩提不難， 如智者行處。 
　　　最上活命已， 舍最上財封， 
　　　集聚上妙法， 證于最上滅。 
　　　是人生上族， 是有上妙色， 
　　　服上妙衣服， 獲最上涅槃。 
　　　知于如是法， 有智聰慧人， 
　　　修行無怯弱， 如佛之所說。 
　　　志趣向勝乘， 是人到勝乘， 
　　　滅一切結使， 如彼最上果。 
　　　如所造作業， 果報亦如是， 
　　　終始不敗亡， 經百千億劫。  
　　“迦葉，在家菩薩，住在家地成就三法，種是善根，終不受于五欲之樂，乃至得于無上正道。迦葉，是在家菩薩受持五戒，不向他人贊五欲樂，不誘引女人，勤修自業起如是心：‘我今不當親近女人。’此終不欲五欲之樂，乃至得成無上正道。迦葉，是名在家菩薩初法，終不受于五欲之樂，乃至得成無上正道。復次，迦葉，在家菩薩，若聞是等甚深經典凈信修習。迦葉，若是深經至于非器彼應勸進。迦葉，若善男子，能令他人舍離疑心，而是菩薩以此善根，得無礙辯，得不系辯，生及命終速得見佛；既命終已得生天上，不久當得阿耨多羅三藐三菩提。迦葉，是名在家菩薩三法，乃至得成無上正道，不受五欲。復次，迦葉，在家菩薩所有善根，皆悉回向無上正道，不樂色聲香味觸法，不樂財封，不樂自在，不樂眷屬，無漏之心無漏果報，速成阿耨多羅三藐三菩提，不受五欲樂。迦葉，是名在家菩薩三法，不貪受于五欲之樂，乃至得成無上正道。”而說頌曰：  
　　“在家持五戒， 護持善守護， 
　　　離親近女人， 輕毀斯下處。 
　　　如是相似法， 修集無漏足， 
　　　若有疑惑者， 教令速解了。 
　　　一切諸善根， 悉回向菩提， 
　　　以此諸善根， 速舍五欲樂。 
　　　常有于多聞， 為眾生說法， 
　　　生起大悲心， 求于菩提道。 
　　　是故聞是已， 生賢善妙欲， 
　　　終不親近欲， 速疾轉法輪。”  
　　爾時，大迦葉白佛言：“世尊，今此經法以何名之，我等當共而奉持之？” 
　　佛告迦葉：“是經名曰《演說三戒》，亦名曰說《菩薩禁戒》，亦名曰《集一切佛法》。” 
　　佛說此經已，大德摩訶迦葉及諸大眾，天、人、阿修羅、乾闥婆，聞佛所說，皆大歡喜。 　　　 

　　　 上一部：乾隆大藏經·大乘寶積部·大寶積經一百二十卷（第一百一十一卷～第一百二十卷）  下一部：乾隆大藏經·大乘寶積部·佛說無量清凈平等覺經三卷 



  
乾隆大藏經·大乘寶積部·大方廣三戒經 
  