  第0035部～佛說優填王經一卷         
   
  
   大乘寶積部·第0035部   
佛說優填王經一卷   
西晉沙門釋法炬譯      
  

佛說優填王經  
　　聞如是：一時，佛在拘深國，王號曰優填。拘深國有逝心，名摩回提，生女端正華色，世間少雙。父睹女容一國希有，名曰無比。鄰國諸王，群僚豪姓靡不娉焉。父答曰：“若有君子容與女齊，吾其應之。” 
　　佛時行在其國，逝心睹佛三十二相、八十種好，身色紫金巍巍堂堂光儀無上，心喜而曰：“吾女獲匹。”歸語其妻曰：“吾為無比得婿，促莊飾女將往也。”夫妻共服飾，其女步瑤華光，珠璣瓔珞莊嚴光國，夫妻共將女至佛所。 
　　妻道見佛跡相好之文光彩之色，非世所有，知為天尊，謂其夫曰：“此人足跡文理乃爾，非世所聞，斯將非凡，必自清凈無復淫欲，將不取吾女，無自辱也。” 
　　夫曰：“何以知其然？” 
　　妻因說偈言：  
　　“淫人曳踵行， 恚者操指步， 
　　　愚者足躘地， 斯跡天人尊。”  
　　逝心曰：“非爾女人所知，汝不樂者便還歸。”乃自將女詣佛所，稽首佛足白佛言：“大人勤勞教授，身無供養，有是粗女愿給箕帚。” 
　　佛言：“汝以女為好耶？” 
　　答曰：“生得此女，顏容實好，世間無雙，諸國王豪姓多有求者不以應之。竊見大人光色巍巍非世所見，貪得供養故，宜自歸耳！” 
　　佛言：“此女之好為著何許？” 
　　逝心曰：“從頭至足周遍觀之無不好也。” 
　　佛言：“惑哉肉眼！吾觀之從頭至足無一好耶！若頭上有發，但是毛象馬之尾亦皆爾也。發下有髑髏，但是骨屠家豬頭骨亦爾也。頭中有腦者，如泥腥臊送。鼻下之著地莫能蹈者，目者是脆決之純汁，鼻中有涕，口但有唾，腹藏肝肺皆亦腥臊，腸胃膀胱但成屎尿腐臭難論，腹為幃囊裹諸不凈，四支手足骨骨相拄筋連皮韜，但恃氣息以動作之。譬若木人機關作之，既畢解列其體，節節相離，手足狼藉，人亦如是，有何等好而云少雙？昔者吾在貝多樹下，第六魔天王莊飾三女，顏容華色天中無比非徒此論，欲以壞吾道意。我為說身中穢惡，即皆化成老母形壞不復慚愧而去。今是屎囊，欲何所戀？急將還去，吾不取也。” 
　　逝心聞佛所說，忽然慚恥無辭復言，又白佛言：“若仁不取者，更以妻優填王可乎不？”佛不答焉。 
　　逝心即送女與優填王。王獲女大悅，拜父為太傅，為女興宮，伎樂千人以給侍之。王正后師事佛，得須陀洹道。此女贊之于王，王惑其言以百箭射其后，后見箭不懼都無恚怒，一意念佛慈心長跪向王，箭皆繞后三匝還住王前。百箭皆爾，王乃自驚暢然而懼，即駕白象金車馳詣佛所。未到下車，避從步進，稽首佛足，長跪自陳曰：“吾有重咎在三尊，所以彼淫妖從欲興邪，于佛圣眾每一惡念，以箭百枚射佛弟子，如事陳之睹之心懼。唯佛至真無量之慈，白衣弟子慈力乃爾，豈況無上正真佛乎！我今首過歸命三尊，唯佛弘慈原赦其咎。” 
　　佛笑曰：“善哉王！覺惡悔過，此明人行也，吾受王善意。”王稽首，如是至三，佛亦三受之。 
　　王又頭面著地，退就坐曰：“稟氣兇頑，忿戾自恣，無忍辱心，三毒不除惡行快意，順女妖邪不知其惡，自惟壽終必入地獄。愿佛加哀，廣說女惡魑魅之態，入其羅網少能自拔，吾聞其禍必以自誡，國民巨細得以改操。” 
　　佛言：“用此問為且說余義。” 
　　王曰：“余事異日說之不晚，女亂惑意兇禍之大，不聞其禍何緣遠之？愿佛具為吾釋地獄之變，及女人之穢。” 
　　佛言：“具聽！男子有淫之惡卻睹女妖。” 
　　王曰：“善！愿受明教。” 
　　佛言：“具聽！男子有四惡急所，當知世有淫夫，恒想睹女思聞妖聲，遠舍正法疑真信邪，淫網所綶沒在盲冥，為欲所使如奴畏主，貪樂女色不覺九孔惡露之臭穢，渾沌欲中如豬處溷不覺其臭，快以為安不計后當在無澤之獄受痛無極，注心在淫啖其涕唾玩其膿血，珍之如玉甘之如蜜，故曰欲態之士，此為一惡態也。又親之養子懷妊生育，稚得長大勤苦難論，到子成人，擢家竭財，膝行肘步，因媒表情致彼為妻，若在異域尋而追之，不問遠近不避勤苦，注意在淫捐忘親老，既得為妻貴之如寶，欲私相娛樂惡見父母，信其妖言，或致斗訟不惟身所從生，孤親無量之恩，斯謂二惡態也。又人處世勤苦疲勞，躬自致財本自誠信，敬道之意尊戴沙門，梵志之心覺世非常布施為福，取妻之后，情惑淫欲愚蔽自擁，背真向邪專由女色，若有布施之意，雖欲發言相呼女色，絕清凈行更成小人，不識佛經之戒、禍福之歸，茍為淫色投身羅網，必墮惡道終而不改，斯謂三惡態也。又為人子不惟養恩，治生致財不以養親，但以東西廣求淫路，懷持寶物招人婦女，或殺六畜淫祀鬼神，飲酒歌舞合會之后，至求方便更相招呼，以遂奸情，及其獲偶，喜無以喻，淫結縛著無所復識，當爾之時唯此為樂，不覺惡露之臭穢、地獄之苦痛，一則可笑，二則可畏，譬若狂犬不知其非，斯謂四惡態也。” 
　　佛言：“男子有是四惡用墮三塗，當審遠此態免苦耳！復聽說女人之惡。”佛便說偈言：  
　　“已為欲所使， 放意不能安， 
　　　習施于非法， 將何以為賢？ 
　　　欲為畜生行， 以欲還自殃， 
　　　溷蟲在臭中， 不知為處難。 
　　　如蟲在冥中， 不知東以西， 
　　　結著于淫欲， 惡此亦蟲論。 
　　　淫既不見道， 日夜種罪根， 
　　　現世君臣亂， 上下為迷昏。 
　　　王法為錯亂， 正法為迷焚， 
　　　農夫舍常業， 賈人為彌連。 
　　　現世更牢獄， 死復入太山， 
　　　當受百種毒， 其痛難可當。 
　　　洋銅灌其口， 山連笮其身， 
　　　此輩有百數， 難可一一陳。 
　　　常在三惡道， 宛轉如車輪， 
　　　若世時有佛， 而已不得聞。 
　　　女人最為惡， 難與為因緣， 
　　　恩愛一縛著， 牽人入罪門。 
　　　女人為何好？ 但是屎尿囊！ 
　　　何不諦系視， 為此而狂荒。 
　　　其內甚臭穢， 外為嚴飾容， 
　　　家有含毒蝎， 劇如蛇以龍。 
　　　譬如錦韜牟， 羅縠綶鋒铓， 
　　　愚者睹其表， 玩之以自殃。 
　　　智者覺而舍， 癡者致死傷， 
　　　淫欲亦如是， 抱刃以自喪。 
　　　睹新即厭故， 所樂亦無常， 
　　　言為刀斧截， 笑為棘以荊。 
　　　內懷臭穢毒， 飾外以華香， 
　　　癡人貪其味， 不惟后受殃。 
　　　譬若鴆毒藥， 以和甘露漿， 
　　　所向無不壞， 飲之皆仆僵。 
　　　亦如薪得火， 草木被重霜， 
　　　睹表不計里， 是為最非詳。 
　　　女毒甚于是， 草乃見形傷， 
　　　絕欲以求道， 故有淫欲情。 
　　　其形甚易見， 癡人情不絕， 
　　　羅網四面張， 去道如絲發。 
　　　人本清凈種， 如魚處深淵， 
　　　智者乃自覺， 著網不得還。 
　　　欲網甚于是， 結縛甚欲堅， 
　　　投身置荊棘， 可得脫其身。 
　　　譬若饑猿猴， 望見熟甘果， 
　　　專心投色欲， 是輩百向墮。 
　　　亦如魚食鉤， 飛蛾入燈火， 
　　　愚者見歡喜， 不惟后受禍。”  
　　佛說如是，優填王歡喜即以頭面著地，白佛言：“實從生以來，不聞女人之惡乃爾！男子悖亂隨之墮罪，但不知故不制心意。從今已后終身自悔，歸命三尊不敢復犯。”為佛作禮，歡喜而去。  

 上一部：乾隆大藏經·大乘寶積部·發覺凈心經二卷  下一部：乾隆大藏經·大乘寶積部·佛說須摩提經一卷 



  
乾隆大藏經·大乘寶積部·佛說優填王經 
  