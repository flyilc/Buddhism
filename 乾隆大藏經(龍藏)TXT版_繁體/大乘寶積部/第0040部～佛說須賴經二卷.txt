  第0040部～佛說須賴經二卷         
   
  
   大乘寶積部·第0040部   
佛說須賴經二卷   
曹魏西域沙門白延于洛陽白馬寺譯      
  

佛說須賴經 一名叉須賴此云善順  
　　聞如是：一時，佛在舍衛國祇樹給孤獨園，與大比丘眾千二百五十人，及五千菩薩俱。 
　　爾時，舍衛城中有極貧者，名曰須賴，得堅固志不可轉移，信佛法眾，身歸三尊，奉持凈戒，修行十善，有四等心救濟不倦，內性清凈我樂無二，至意求佛無上大道，思惟所行晝夜誦習，以善方便導利人物，安貧自守以法為樂。于是天帝釋以天眼見須賴功德殊妙，所聞不惑博覽眾經，無有邪行坐起安庠，行止臥覺不失儀法，少欲易足不貪利養，質直善說言信不華，齋戒省約食節衣菅，樹葉為器茅草為席，不畜遺除無所藏積，國王人民莫不敬愛，常以晝夜各三詣佛咨受法信，佛知其意輒與相見。須賴每詣佛時，無數百人常從與俱。其所游至臥起經行，天人營護。 
　　天帝釋自念言：“是仁者戒行純備，恐子將奪我處，當下試知審求何道？”釋便化作數人，蹴罵須賴言無忌諱，又以石擲捶杖加之于須賴，須賴忍力慈仁不嗔不怨。釋便化作數人，謂須賴言：“仁實見枉，我謂為卿殺之何如？” 
　　須賴答言：“子所謀者，非善法也！正使彼人刀割我身，尚無恨意，況但撾罵！所以者何？夫罪福有二果，種福者生天上，為罪者墮惡道。是故不當恨，何況欲害彼？”于是須賴即說偈言：  
　　“夫以種惡栽， 故生墮罪類； 
　　　若其種善本， 后必望福果。 
　　　覺惡以諦觀， 當持慧分別； 
　　　惡栽非善本， 種德無惡果。 
　　　守三能無惡， 身口意常善， 
　　　上人忍無怨， 智者受不犯。 
　　　除三以清凈， 身口意無瑕， 
　　　勸行福德者， 得愿必常安。”  
　　化人不能使國貧須賴有微害意，于是乃退。天帝釋復以金銀置其前，使化人謂須賴言：“仁者取是寶，可用恣意布施作福亦可，好衣美食貧何可堪？” 
　　須賴言：“自我宿行不？亦當受斯貧苦！以貪寶妄取，后困必甚。” 
　　化人言：“且自歡娛快意終身，安知后事。” 
　　須賴答言：“此非慧語，或于一身不有遠慮，后受大罪，智者所畏。貪得多藏，取非其有，罪與盜等，智者所恥。愛身計壽自保不死，犯不與取，智者不為。夫智者，計身命無有常，萬物非我有，所貴唯道，故無貪諍，守善而已。”又說偈言：  
　　“藏寶至千億， 不施死時悔， 
　　　智者謂是貧， 宜識此至言。 
　　　節食不著味， 誠信而好施， 
　　　有慧慮為富， 佛說是常安。 
　　　能止不為惡， 守道中外清， 
　　　無戒而自嚴， 已犯斯非賢。 
　　　當受明為師， 勿用愚所譽， 
　　　愚譽牽入冥， 師明益近凈。”  
　　化人不能使須賴有貪意，即退去。天帝釋復化，持真珠價直數億，詣須賴言：“我與人諍訟事聞國王，竊引仁者為證。愿以此珠相上，幸助一言。” 
　　須賴答言：“用為說此是我所畏，終不敢欺。所以者何？妄言者先為自欺，次為欺天，亦為欺法，令其口臭，言不見用，多被誹謗，心恒憔悴，天所不念，身色變，福德消，善名廢。彼為上世圣賢所撓欺，失德本而生眾惡，塞善之路自投邪冥，是為后世招致殃罪。”又說偈言：  
　　“眾欺生惡果， 自致口常臭， 
　　　都已忘前言， 入邪無正道。 
　　　自欺亦欺天， 欺法是自怨， 
　　　常為眾所疑， 欺詐何益人？ 
　　　欺為眾惡本， 自絕善行業， 
　　　是故致痛聚， 妄言何益人？ 
　　　設以滿天下， 金銀珠相與， 
　　　至守法誡者， 何時為寶欺？”  
　　化人不能使須賴妄語，即時退去。天帝釋還語夫人言：“汝試將我妓女，與數琴般遮翼婦俱，見須賴共轉其意，壞其清行知有淫無？” 
　　天后受教即從妓女，夜安靜時，到須賴所住虛空中，作靡麗之辭言：“仁者且起，天使我曹來侍左右。我曹形容既好，衣裳鮮明，瓔珞珠寶服栴檀香，不老不少適在上時，端政皎潔可不瞻視。卿福所致，故來相事。” 
　　須賴仰頭答言：“若曹盡是地獄、畜生、餓鬼所愛，非彼天人上智所樂。我見若曹所有如夢，色像香實如海泡沫。我見若形，骨干肉涂血澆筋纏，革裹皮覆以蔽污沾，譬如工師幻人目耳！汝曹上時我見無常，當就壞敗為分離法。罪福我已覺，無毛發之愛念。若曹實壞人善心，不能成立人意，但污凈行。若曹即連臭腐，習欲無樂坐致苦痛，自誤墮冥入三惡道。欲非善本，斗訟恐恚，顛倒濁亂皆從欲起。癡狂致災坐彼形殘，外集內熱不見福果，以亡人本種畜生類，后為牛、馬、騾、驢、駱駝、犬、彘、雞、鵝皆欲所致。違遠圣賢，亡失信、戒、聞、施、慧道。隨欲一念不顧后世，是欲常壞求道之意，何況其余！”即說偈言：  
　　“欲污為臭腐， 獨痛遠安樂， 
　　　自擲餓鬼罪， 無慮常附惡。 
　　　無便為亂本， 遠法去就誤， 
　　　不慮致顛倒， 欲盛癡益置。 
　　　貪憎失善意， 邪念常恐驚， 
　　　內憂如外胐， 坐欲亡信根。 
　　　已為不善本， 如魃食人肝， 
　　　居衰事邪神， 為欲如癡狂。 
　　　淫為牛羊豬， 驢馬象駱駝， 
　　　長受獸形苦， 是故慧舍欲。 
　　　棄信戒聞德， 遠自投惡道， 
　　　為淫人癡網， 遠女常疾脫。 
　　　如汝好形輩， 滿此閻浮利， 
　　　一心住如山， 天神安能傾？”  
　　時天后及妓女，不能使貧須賴有淫意，即還天宮，為天帝釋說偈言：  
　　“子學深見諦， 說知女態惡， 
　　　已舍色無欲， 無瘡不受毒。”  
　　于是天帝益怖衣毛為豎，念：“是仁者戒凈不邪，必奪我處。”便自下詣須賴說偈問言：  
　　“須賴欲求何， 
                      戒凈健乃爾？ 
　　　愿說望帝王， 日月釋梵耶？”  
　　于是須賴答釋偈言：  
　　“帝王日月天， 釋梵雖為尊， 
　　　無常皆如幻， 未脫彼何明？ 
　　　所欲樂不生， 無有老死患， 
　　　憎愛怨苦際， 愿度三界人。”  
　　天帝意解欣然大悅，即說偈贊須賴言：  
　　“善哉愍世間， 疾解得如愿， 
　　　當除三世垢， 天人必蒙恩。”  
　　于是須賴，經行舍衛城市，便于市中得先劫寶，價當是世，即以手持而舉聲言：“今是舍衛國有極貧者，吾以此寶而惠與之。” 
　　爾時，國內有故長者，乃昔富賈合數千人，應機悉走到須賴前，各自陳言：“我等困窮，惟見矜濟。”又有極貧無數之輩，亦皆馳至從乞求寶。 
　　須賴答言：“諸賢不貧，今是城中有貧極者，吾以此寶當往與之。” 
　　眾人問言：“觀此城中誰極貧乎？” 
　　須賴答言：“王波斯匿，國之最貧。” 
　　眾人言：“勿宣是語！帝王何常而有貧者？度王宮藏珍琦不可呰計。” 
　　須賴以偈答眾人言：  
　　“雖多積財寶， 欲得求無厭， 
　　　如水晝夜流， 是輩猶為貧。 
　　　貪增不念苦， 邪行意不慚， 
　　　從此到彼世， 是為極貧困。”  
　　于是須賴，與大眾人民俱到王宮門。時王波斯匿在正殿，適收五百余長者皆當有罪，王欲使多出財寶以贖其罪。傍臣白王：“須賴在外。”王即請與相見。 
　　須賴入謂王言：“我往日經行舍衛城市，得此明月珠，意欲與貧者。觀省此國之極貧者，莫甚于王，愿大王受是寶。” 
　　王聞其言有慚愧色，答言：“須賴，我貧熟與卿同？” 
　　須賴言：“王貧甚于我。” 
　　王言：“愿說其意。” 
　　須賴于大眾前，為王說偈言：  
　　“夫財日夕貪無厭， 為君造害后燒痛， 
　　　自保不死不惟后， 是謂極貧無法行。 
　　　常有慈心不懈慢， 遠色近賢而知足， 
　　　不好多求不畜積， 是生為智無怨惡。 
　　　居位舍正而為非， 以財恐民施刑法， 
　　　在安忘危快所欲， 欺人死困悔無及。 
　　　直信清凈識者強， 節如知止聞不忘， 
　　　常知不恐樂在行， 是謂不貧圣所稱。 
　　　夫已富貴不念施， 謂命可常壞在今， 
　　　貪濁迷惑如醉象， 意塞不覺是謂貧。 
　　　信佛法眾行恭敬， 恕己安人善教誨， 
　　　不愚不恚不放恣， 以法自御為常富。 
　　　火燒草木不知足， 眾流歸海無滿息， 
　　　日月不疲照四域， 貪至老死不厭欲。 
　　　火雖盛熱不久燃， 富貴無常如浮云， 
　　　故慧不愿天及王， 慧意燒惡無復煙。”  
　　王波斯匿謂須賴言：“誰當證明我貧仁富？” 
　　須賴答言：“大王亦聞，世有如來、至真、等正覺、明行成、為善逝、世間解、無上士、道法御、天人師、號佛世尊，所見已諦，能現證要，今者不遠，近在祇樹給孤獨園。” 
　　王曰：“我已厚祿得見此尊。” 
　　須賴言：“是圣師可以為證。” 
　　王曰：“愿請佛來，如佛所斷當以為正。” 
　　于是須賴即說偈言：  
　　“佛慧悉遍見， 不須大王請， 
　　　今我意所念， 已見必哀來。 
　　　神通圣無漏， 世作后所受， 
　　　佛無不定智， 必來王莫疑。 
　　　常等無憎愛， 愍傷人非人， 
　　　雖遠在他方， 但念其法言。 
　　　我愿大王信， 佛為慈悲主， 
　　　于是至意念， 世雄來不久。 
　　　豫出香華寶， 珠纓繒蓋幡， 
　　　眾妓調五音， 供佛當鮮明。”  
　　須賴即叉手偏袒右肩，下兩膝跪伏地，遙向佛說偈言：  
　　“佛悉知人意， 照見諸至誠， 
　　　愿稱聽至意， 現神住我前。”  
　　于是地即大動，佛與五百比丘、二百菩薩，化從地中出王殿上。釋、梵、四天王、無數百千天，悉從佛而來。王及吏民見佛現神，莫不悚然，加敬稽首佛足。若干千人，從敬發意愿為菩薩。 
　　于是國貧須賴，前禮佛足卻住，白佛言：“我行此城中得明月金珠，價直一閻浮利，念欲與貧者。觀省是國，獨王極貧。所以者何？貪欲無厭，賦檢不息，嬈惱不息，一國民為疲極迫強役羸，中傷至直，下有勞擾，上為欲縛，不念非常，不順正治，是故我獻此明月珠不肯受，反詰我以貧富之證。是故愿見如來，無不開導，無所不護，析疑除垢，愿解此義。” 
　　佛言：“富哉！須賴，言語至誠，大王勿疑。” 
　　王曰：“唯然，世尊，以正真之言啟發蒙冥。” 
　　佛以善權方便，將護王意，現其義言：“王且諦聽！亦有因緣計王所富，須賴無有；亦有要義計須賴富，王不能及。所謂王之富者，計有國財、金銀璧玉、水精琉璃、真珠珊瑚、車磲瑪瑙、象馬宮殿，所有饒裕治得自在，此王之富，須賴無有。當計須賴道德正相，布施、戒具、忍力、精進、慧不放逸、善行有敘、慈悲喜護、愛敬三寶、學深意凈、直信慚愧、七財滿具，是須賴富，王不能及。正使大王所部國界，人民悉富如釋摩男，合此人財以比須賴道德之富，百分、千分、巨億萬分，計所不能及，是不可以譬喻為比。” 
　　王言：“善哉！善哉！如世尊言，我已有福，我國界中乃有持法上富之人。” 
　　佛言：“然！亦多有真人在王界內。” 
　　于時王波斯匿起住佛前，贊須賴言：  
　　“我尊仁與佛， 由仁我綺雅， 
　　　愿以國相上， 自今仁為師。 
　　　久已憍慢戒， 坐國遠正法， 
　　　今聞須賴語， 愿詳修梵行。 
　　　用貪財利故， 怨五百人系， 
　　　今赦貪無益， 念仁恩難忘。”  
　　于是五百系人聞王赦其罪，皆念須賴恩，厭非常苦，得無欲意，悉起禮佛，又禮須賴。王意歡喜重贊言：  
　　“仁富我實貧， 須賴言妙真， 
　　　今下令國中， 不得言仁貧。”  
　　國人聞王令后，皆稱須賴為富，無復貧名。須賴起正衣服，右膝著地，叉手白佛言：“今是大眾集會，善哉！世尊，愿說法語，使此眾人不空見佛。” 
　　佛言：“善哉！聽我所說，善思念之。有四法，族姓子為見佛。何等四？為信、為樂、為悅、為敬，是為四。復有四法，可得見佛。何等四？已見佛色像便起道意，自愿后世得身如是；以至意思念佛，言常至誠；已悲哀諸人物，意不復動；已樂所履行，不斷三寶。是為四。復者四法為覺意。何等四？謂色、痛、想、行、識，無所視，所見轉空，所想即知，是為四。復有四法見佛向凈。何等四？不計彼我為內外除，不計常在為除壽命，不計斷滅為舍習行，以佛眼見覺常眠意，是為四。復有四法見佛向凈。何等四？一切法無此取，以正定為凈行，已學成無上智，善權見凈脫，是為四。族姓子、族姓女，已見如來為向清凈。” 
　　佛說是時，七百比丘意解無漏，坐中菩薩皆得不起法忍，無數千人皆立德本。佛說經已，便從座起，與諸弟子及諸菩薩，現神飛去如鳳凰王，還到祇樹給孤獨園。 
　　于是王波斯匿謂須賴言：“仁者欲詣佛時，愿相告敕身欲隨往。” 
　　須賴言：“亦愿大王敕諸后宮、太子、官屬，并國吏民不詣佛者，使有司記其罪。所以者何？菩薩不但憂身憂人非人，菩薩在大眾中威神倍好。” 
　　王言：“愿聞菩薩將從大眾，為之奈何？” 
　　須賴答言：“一切眾生菩薩皆能合會以為從者，謂以布施眾人樂從，能轉慳者使好布施；菩薩持戒眾人樂從，化諸不信令信罪福；菩薩忍辱眾人樂從，化諸嗔恚令無結恨；菩薩精進眾人樂從，化諸無勢令建精進；菩薩行禪眾人樂從，化諸亂意令守一心；菩薩智慧眾人樂從，化諸愚癡令得正智；菩薩行慈眾人樂從，化諸不仁使有慈心；菩薩行悲眾人樂從，入生死苦不厭正行；菩薩行喜眾人樂從，化憂迷者能使樂法；菩薩行護眾人樂從，安慰勸助使人入法。如是大王德行非一，又有四事為善受人：一曰護眾生不違舍，二曰眾德本行清凈，三曰擇好愿令佛國無三毒，四曰空不愿無思想，出諸魔網所拘制。菩薩常行柔軟，化諸剛強不忘大乘，樂居山澤，不以毀斷先世福德，善本日增普修眾行，周滿道法三十七品，菩薩以是合取人民。” 
　　王波斯匿，欣然大悅，善心生焉。王身所著彩衣，價直千萬以上須賴。須賴不受言：“大王意悅與受何異？”王意不樂，須賴復言：“我自有菅衣著之甚悅，當用是憂衣為？” 
　　王曰：“何故？” 
　　須賴答言：“我有時脫衣掛樹舍，行一日或至七日，無貪取者，我亦無惜意，不顧望此衣。菩薩常服如此輩衣，既自無著意，又使彼不貪。” 
　　王曰：“愿仁愍念，足行衣上，使我長夜得福無量。”須賴稱王意，為蹈衣上。 
　　王曰：“此衣已屬須賴，吾將安置。” 
　　須賴答言：“大王，宜視此國中形露不蔽者，可以衣與之。”王即敕左右，持此衣出賜諸貧窮人。 
　　諸貧窮人共得王彩衣，皆歡喜念須賴：“當何以報其恩須賴至意？” 
　　以佛威神空中有聲，而說偈言：  
　　“不以香華寶， 甘快諸美食， 
　　　欲報此慈恩， 但當起道意。 
　　　至人不貪貴， 不樂諸奇異， 
　　　欲報當求佛， 大乘四等意。”  
　　于是須賴，以日跌時與大眾人，王亦與后宮一切宮屬吏民俱行詣佛。是時，舍衛清信士、清信女，合十億眾，及得賜彩衣貧民，聞須賴當到佛所，皆悉從行。時天帝釋，下從舍衛來至祇樹，于中間化作大殿如忉利天宮，化作七寶樹。于樹下為佛設師子座方圓自副，以若干種繒敷其上，令萬二千妓女羅住其邊，作百種音樂，以為供養佛。佛知大眾具至，即起到大殿，坐天師子座。佛身放光明照天地，空中散華其墮如雨。 
　　天帝釋告子言拘：“或吾為佛設座，汝可為諸菩薩真人作座。”太子即化作六萬余座悉嚴好，以天五彩之氈已說偈言：  
　　“真人諸菩薩， 愿來坐此座， 
　　　是化天所樂， 常愿會佛前。”  
　　諸菩薩大弟子坐已定，時般遮翼天敕其天人，孚調五百余琴，令音調好，進歌佛、須賴：“來者必有尊天俱主，我曹當退。”即時調諸意，如歌頌言：  
　　“智行過百劫， 智盛施無量， 
　　　智戒攝身口， 當禮無上圣。 
　　　人忍無所犯， 精進人力強， 
　　　仁開定慧門， 當禮三界雄。 
　　　明斷淫怒癡， 已盡滅無瑕， 
　　　自得復授彼， 當禮天人師。 
　　　慧觀除三愛， 不貪世間榮， 
　　　恬惔無憂畏， 當禮是法王。 
　　　魔天進三女， 道意不為傾， 
　　　無著不可污， 當禮是至清。 
　　　奇相三十二， 眾好自嚴身， 
　　　八聲無不聞， 當禮天中天。 
　　　行地印文現， 無畏威遠震， 
　　　齒齊肩間回， 當禮釋中神。 
　　　我贊十力王， 檀獨歡喜誠， 
　　　自歸佛得福， 愿后如世尊。”  
　　爾時，須賴從大眾人民，亦若干千天人，俱到佛所，皆禮佛足，各坐一面。王波斯匿與其所從，前禮佛足，卻住一面。于是王手自取床，謂須賴言：“愿仁坐此座。” 
　　諸天眾中未見須賴者，念：“是貧人有何功德，而見敬乃如此？” 
　　釋知諸天意言：“諸依福者不宜輕是人。所以者何？我可為證，是人守戒奉法難及，且待須臾方見其德。” 
　　須賴欲使諸天意解，即白佛言：“唯愿世尊，解說菩薩得威神見敬，至于無上正真之道。” 
　　是時，佛放身光，焰著須賴，其形狀踰于天帝百千倍。天意皆悅，知非凡人，悉已天華散其上。 
　　佛告須賴：“菩薩在貴不以憍慢，現若卑賤，能使眾人不貪富貴，亦無恨貧，是為凈德。其在豪貴，能率余人興布施意；在智現愚，能使愚人疾解智慧，是為凈德。已能制意如汝須賴，示現極貧守戒如法，為諸梵志、居士、眾人所敬，是為清凈知善方便。” 
　　賢者阿難白佛言：“須賴學來久如？” 
　　佛告阿難：“其學甚久，已事若干億百千佛，現得三忍博達眾智，順行諸善自見貧鄙，意凈如是。” 
　　阿難言：“今寧有人愿求佛者？” 
　　佛言：“欲天七千，色天萬二千，世人數千皆發無上正真道意。” 
　　阿難復問：“須賴久如，當成為佛？佛號為何？國土何類？” 
　　佛為阿難說此偈言：  
　　“阿難聽我說， 須賴初發義， 
　　　護人無仇善， 德廣常大施。 
　　　從始起意來， 其數難縷陳， 
　　　供養佛無厭， 奉法守不忘。 
　　　學六度無極， 進道樂久長， 
　　　梵行未曾漏， 守法慧不傾。 
　　　所行志念具， 覺對立道地， 
　　　已度眾邪網， 性善覺內事。 
　　　已舍世八事， 利衰毀譽意， 
　　　一切等心視， 如空無掛礙。 
　　　愛法行無倦， 守忍慈為常， 
　　　愛人如愛己， 棄身安群生。 
　　　愛習悉教彼， 念熟說義實， 
　　　覺意不離法， 解空導二脫。 
　　　三忍具無念， 學法知可行， 
　　　所至必開導， 一切蒙其恩。 
　　　所在國邑興， 輒往到其方， 
　　　宣化如佛意， 遍教諸天人。 
　　　我般泥曰后， 末時須賴終， 
　　　生東可樂國， 阿閦所山方。 
　　　余三阿僧祇， 行滿大愿成， 
　　　得佛除世邪， 安隱度十方。 
　　　自然為神將， 號曰世尊王， 
　　　始如阿閦佛， 所度無有量。 
　　　世名德化成， 惡滅善義興， 
　　　佛住千萬歲， 眾僧不可稱。 
　　　彼愿羅漢少， 求佛者甚眾， 
　　　時人力神足， 精進福行明。 
　　　其世五音聲， 佛說法遍聞， 
　　　無有壞善魔， 正信脫邪患。 
　　　至佛滅度后， 八萬四千人， 
　　　上法興照世， 令行無訟意。 
　　　須賴所教化， 多愿摩訶衍， 
　　　悉會生其世， 不數已度人。”  
　　佛拜須賴，時坐中天人鬼龍，各以好衣奉上須賴，歡樂之聲聞于三千，億百千人皆來禮之。佛為廣說若干法要，解三乘行。 
　　王波斯匿避坐叉手，住白佛言：“我以貪濁為國財醉，憍貴自恣作危殆行，得須賴妙言，乃自知最為貧。今欲舍家國付太子受世尊戒，身為佛比丘僧，守園給使。現在財寶為三分：一分奉佛弟子，二分施國人民，三分留為官儲。得蒙佛恩，現身財寶不復貪樂，一切是福皆施眾生，愿得無上正真道意。” 
　　時坐中五百長者居士，五百梵志，五百小臣，聞王誓愿如師子吼，皆發無上正真道意，一切舍欲以家之信，離家為道欲作沙門。除中三百人，其余佛悉以為沙門。 
　　于是須賴，退坐叉手白佛言：“已亦愿從圣師子，十方諸現在佛，求哀作沙門。”須賴慧力亦如來所成，便入三昧，一切十方諸現在佛，皆與其比丘僧俱現。須賴即起，稽首禮十方佛便為沙門。復求哀言：“愿諸世尊，哀聽受我使得成立。”十方諸佛及釋迦文，皆伸右臂摩須賴頂，諸佛臂各自現不相障。是時光明照三千世界，天雨眾華，賢者須賴自然法衣在身，被服正齊威儀安庠。當須賴得拜，時五百比丘漏盡意解，無余縛結，千菩薩得信忍。 
　　佛告阿難：“受是記拜經奉持之，當為眾人布說其義。所以者何？末世人多在邪信網，吾以是故于中作佛，化其惡意使見正道，令如須賴，從信入慧。我于世間周遍說法，一人不度我終不舍。是故，阿難，當傳此法令人信樂，終日習聞使意開解，當從是如得要。” 
　　佛說經已皆歡喜，須賴比丘、諸比丘僧、天帝釋及王波斯匿，天、人、阿須輪，莫不樂聞。  

 上一部：乾隆大藏經·大乘寶積部·佛說阿阇世王女阿術達菩薩經一卷  下一部：乾隆大藏經·大乘寶積部·得無垢女經一卷 



  
乾隆大藏經·大乘寶積部·佛說須賴經 
  