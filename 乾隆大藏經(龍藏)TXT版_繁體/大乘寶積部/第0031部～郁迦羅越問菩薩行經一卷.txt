  第0031部～郁迦羅越問菩薩行經一卷         
   
  
   大乘寶積部·第0031部   
郁迦羅越問菩薩行經一卷   
西晉三藏法師竺法護譯      
  

郁迦羅越問菩薩行經 上士品第一 
　　聞如是：一時，佛游舍衛國祇樹之園給孤獨精舍，與大比丘眾千二百五十人，慈氏菩薩、軟首菩薩、除惡菩薩、光世音菩薩等五千人俱。 
　　爾時，世尊與無央數百千之眾圍繞說法。于是舍衛大城中有豪長者，名曰郁迦，與好喜長者、好嘆長者、善施長者、有量長者、所樂長者、常名聞長者、施名聞長者、有名聞長者、善財長者、遵行長者、給孤獨長者、賓祁長者、寵具足長者、審量長者俱。一一長者與五百眷屬共出舍衛大城，往詣佛所稽首佛足，繞佛三匝卻坐一面，皆志大乘殖眾德本，悉有決于無上正真之道。 
　　于時，郁迦見諸長者正士之會，承佛威神，從坐起整衣服，叉手長跪白佛言：“愿欲有所問，唯天中天，以善權方便哀為解說。” 
　　佛告長者：“所欲便問，吾當發遣令汝歡喜。” 
　　郁迦白佛言：“若有善男子、善女人，發無上正真道意，問佛無數之慧，學于大乘，愿住大乘，勸助大乘，乘于大乘，解了大乘，請一切人等安一切，救護一切為大乘鎧：‘其未度者我當度之，未脫者我當脫之，未安者我當安之，未般泥洹者我當令般泥洹，我當除一切人之重擔。’志愿無上之僧那見，無量生死諸惡瑕隙心不穢厭，無央數劫周旋塵勞其心不舍。若求菩薩道在家出家，欲具足佛法，善加哀于諸天人民，以此大乘將養一切，不斷三寶之教，久住于一切之智，欲具足此慧。唯愿世尊，說居家菩薩戒德之法，諦行如來教，至不退轉成無上正真道，今世后世所至之處與眾卓異。及出家菩薩，棄捐愛欲篤信守道，剃除須發去為比丘樂受禁戒，行法、行善、行正。唯天中天，居家菩薩所住云何？其出家者所住云何？” 
　　佛告郁迦：“善哉！善哉！長者乃能發意，廣問如來如此之義。長者諦聽！善思念之，吾當為汝解說居家、出家菩薩戒德精進所積之行。”于是郁迦受教而聽。 
　　佛言：“長者，若有菩薩居家修道，當歸命佛，歸命法，歸命僧。以自歸之德，求于無上正真之道。 
　　“長者，居家菩薩，云何歸命佛？我當具足佛三十二大人之相，諸所作為善本功德，積無央數愿常行精進，為三十二大人之相，如是名為歸命于佛。云何為歸命法？奉事法教，敬受于法，解法妙義，好法、樂法、歸法、志法，導御法、護持法、住于寂法，鼓法僧住法行，在所行法，為法務說法界，為法力為法住，行法施求法寶：‘我得無上正真之道最正覺時，當為諸天世間人民開度說法。’是為歸命法。云何歸命于僧？居家菩薩，若見須陀洹、斯陀含、阿那含、阿羅漢、辟支佛，若弟子、若凡人，皆當敬侍，瞻待如禮，卑順遜言，不為狐疑，宗奉供養，承正行之眾，每心念言：‘我得無上正真之道最正覺時，當為諸天人民一切成弟子眾，當為說法有恭敬意不為輕慢。”是為歸命于僧。 
　　“復次，長者，居家菩薩，有四事法行歸命佛。何等為四？一者、志習佛道，二者、以等心施意無偏邪，三者、不斷大悲，四者、心不樂余乘。是為四居家菩薩為歸命佛。 
　　“復次，長者，居家菩薩，有四法行歸命法。何等為四？一者、與正士法人相隨相習，稽首敬從受其教敕；二者、一心聽法；三者、如所聞法為人講說；四者、以是所施功德，愿求無上正真之道。是為四居家菩薩為歸命法。 
　　“復次，長者，居家菩薩，有四法行歸命僧。何等為四？一者、已過聲聞、緣覺之乘，意樂一切智；二者、其有以飯食布施者，以法教喻；三者、以賢圣解脫導不退轉眾；四者、不以弟子之業功德解脫為解脫也。是為四居家菩薩為歸命僧。 
　　“復次，長者，居家菩薩，見如來心念求佛，為歸命佛；聞說法心念法，為歸命法；見如來賢圣之眾意念佛道，為歸命僧。 
　　“復次，長者，居家菩薩，欲具足愿布施，為歸命佛；用護法布施，為歸命法；施已愿求一切智，為歸命僧。 
　　“復次，長者，居家菩薩，為上士行，不為下士行。何謂上士？如法于財不以非法，以正法不邪，不務于邪，奉行直業，不嬈他人，布施說法，念于財物為非常想，多為善事，孝養父母，常好布施，以等稟與門室親屬，知識交友、人客下使教以上法。所為如法，棄捐諸擔，及為一切卻五陰擔，常志精進，令諸擔不起，令不學弟子、緣覺之乘，開導誨授無厭足人，于身所安為念非常想，欲寧一切，若有利無利、若譽若謗、若有名若無名、若苦若樂，已過世間之所有法，心無憍慢，不著貧富，不著財利名譽苦樂，如世法行行于正法，審住正諦護于道家，救助凈行正住佛道，卻諸瑕穢，常有等心具足所愿，亦令他人具足其愿，不舍所行令人亦爾。所作究竟無有猶豫，常有反復所建輒善，見貧窮者矜濟以財，恐懼者為無畏救，愁憂者慰除所患，羸劣者喻使忍辱，豪強者令無憍慢，貢高者令不自大，奉敬尊長咨啟舊德，親近博智請問方術以悟其疑，常為直見心無諂偽，等哀一切行無適莫無有害心，不別種性無所希求，堅住一心好尚精進，與賢圣會思自修立。見非賢者為設大哀，住于慈悲，復慈于法等心。見無師法自放恣者，如所聞法為解開導聞已思義。于諸愛欲伎樂之樂為非常想，不惜身命念如朝露想，計財如幻泡想，眷屬為仇怨想，婦子男女為無黠地獄想，一切所受為苦想，舍宅產業常為遠離想，所求索為善本想，家室為種想，親屬知識為地獄傍想，晝夜無異為等想。身無要當行要，命無要當住要，財無要當令要。何謂身要？能勞來于人，恭敬承順，是為身要。若令善本不減，使功德常增，是為命要。于諸法無所受，不著財能布施，是為財要。長者，居家菩薩，以是比像而立家地，是為上士居家行也，不失如是無所著等正覺之戒，則為至誠，所為如法不轉不退于無上正真道。  戒品第二  
　　“復次，長者，居家菩薩當受五戒：一者、不樂殺生，手不得持刀仗瓦石有所擊害，不嬈他人等心于一切，常有慈心行。二者、不樂犯不與取，自于財物知足，不貪他人財，遠離諛諂無黠之事，自知止足不著他有，草葉毛米不犯不與取。三者、不樂邪淫，自于妻室覺知止足，不犯外色不當念淫，計習淫劮致為甚苦；當護于自當作是觀，自于妻起想便察惡露常懼欲塵，不當私心習著于欲，用是令人近地獄道；于身起想不為奇雅意不為安，當令立愿令我后不習淫欲，何況念欲與共合會？四者、不樂妄語，所言至誠，所說審諦，所行如語，不兩舌、不增減，無失說當行覺意，如所聞見說護于法，寧失身命終不妄語。五者、不飲酒、不樂酒、不嘗酒，當安諦性，無卒暴無愚不定，心意當強，當安詳念，施諸所有調御無義者。若施與人酒，當作是念：‘是為布施度無極時也，隨人所欲不斷其僥。愿令我所作所施酒，受者令智慧，意志住施不亂。所以者何？菩薩為具足一切布施度無極。’” 
　　佛言：“長者，居家菩薩如是施與人酒，于法無有罪也。居家菩薩持是所戒功德，愿為無上正真之道，當善護是五戒為上精進。若有斗變解令和合，不當剛強語，當吉祥所言具足而不兩舌，所說如義不為非法，所語輒善不失慈心，所言如語而不可動，斷諸勤苦無傷害意，以忍辱之力，乘僧那涅之鎧，當為正見遠離邪見，其所施與無所適莫。  醫品第三  
　　“復次，長者，居家菩薩，所在郡國縣邑居止，當以法護于郡國縣邑，其無信者教令有信，無恭敬者教令恭敬，其無智者教令有智。其不孝父母不顧義理者，當教以法忠孝尊老，奉行精進志在修謹。其少智者教令博聞，貧窮者教以大施，無戒者教令持戒，恚怒者教令忍辱，懈怠者教令精進，放恣者令護一心，邪智者令住正智，病瘦者給與醫藥，無護者為作護，無所歸者為受其歸，無救者為作救樂，解導人一切如事為作法護。假令一人墮惡道者，居家菩薩，當為一反，若二若三至于百反，教住善法及復住異種種善德。居家菩薩，當為一切建立大哀，堅住于一切智，被僧那之大鎧。當作念言：‘我當度脫難解弊惡難開悟人，然后乃取無上正真之道。我心如是，不為直信，無諛諂人，又無偽慢，戒法完具。有德之人被大僧那之鎧，我用是聞法，不受行人故，被僧那之鎧。愿令我常精進，使諸癡冥見我歡喜。’菩薩所止處，當審諦無令妄橫。假令一人有橫墮惡道者，彼菩薩于如來無所著等正覺有大過矣！用是故居家菩薩在家修道，常當被是僧那之鎧，愿言：‘我當令所在郡國人民無有墮惡道者！’譬如郡國縣邑有良醫，假使一人橫死，其醫于諸人有咎；菩薩亦如是，所在郡國縣邑，居止不念救護諸人，若令一人有墮惡道者，其菩薩于如來無所著等正覺，為有咎也。  穢居品第四  
　　“復次，長者，居家菩薩，當別知在家污穢之事。當作是念：‘何以故名為居家？斷諸善根本，是名居家。不護尊品諸功德，是名居家。居諸不善塵垢，居諸不善之想，居諸不善之行，常與不調良無寂無法令無一心，剛強惡人共會，是名居家。從是當為弊魔所得便，是名居家。居淫怒癡，居諸塵勞勤苦之法世俗雜事，常不得令善本具足，是名居家。住止此中所不當為而輕作之，慢不恭敬父母尊長、眾祐沙門、梵志道士，是名居家。樂于愛欲不懷憂苦，愁泣諸不可意名居家。懷來牢獄嗔諍無和，變訟罵詈，是名居家。不能積善壞諸德本，所不當作者而妄為之，諸佛正士弟子所不嘆也，是名居家。用住此中令人墮惡道，用住此中令人歸淫怒癡之恐懼，是名居家。不得護戒品，為舍定品，不得行慧品，不懷來解品，不起度知見品，是名居家。住此中者，著父母兄弟、妻子親里、知識交友、眷屬朋黨，恩愛之憂不知厭足，如眾流歸海，是故名居家。從是污染貪餮，起思想無志，居家多有貪想，諸惡愁憂無有絕極。居家恩愛會如美食雜毒，居家從本苦怨像如知識，居家多妨廢賢圣之正教，居家常有斗訟，用眾事因緣故。居家多貪求豪慕貴常為善惡事，居家為無常，不可久為敗壞法。居家為勤苦，常有所求貪諸所有。居家為常有惡心，現刀仗如怨家。居家為無我所受，故令展轉。居家為不凈潔，自現清白。居家如畫彩色，為但現好疾就磨滅。居家如幻所化，無有我而好往來聚會。居家譬如須曼華，適起隨壞多所求故。居家為如朝露，日出則墮但有死憂。居家為如父母，樂少憂多。居家為如羅網，常憂色聲香味細滑法。居家如鐵觜鳥，但憂不善之想。居家為如毒蛇，憂說諸事。居家如火燒身，用意亂故。居家常畏怨敵，謂五賊冤家惡子故。居家為少安隱，不得度脫用無等故。’如是，長者，居家菩薩當別知在家為穢。  施品第五  
　　“復次，長者，居家菩薩當布施、持戒、忍辱、精進，多為諸善。當作是念言：‘所施者為是我所，在家者為非我所。施與者為要，在家者為無要。施與者為后世安，在家者為后世苦。施與者為無畏備，在家者為憂守備。施與者無復護，在家者為警護。施與者為愛欲盡，在家者為愛欲增。施與者為無所受，在家者為有所受。施與者無復恐懼，在家者為有恐懼。施與者為成佛道，在家者為益魔官屬。施與者為無盡，在家者為非常。施與者為守樂，在家者為守苦。施與者為斷欲塵，在家者為增欲塵。施與者為大富，在家者為大貧。施與者為上士行，在家者為下士行。意無所念無所受，施與者諸佛所稱譽，在家者為強項人所嗟嘆。 
　　“如是，長者，居家菩薩所施與如此為要行。若見乞者當起三念。何等為三？一者、以善知識想待，二者、令得佛道想，三者、令后世大富想。是為三。復有三念。何等為三？一者、除慳貪嫉妒想，二者、所有念布施想，三者、不舍一切智想。是為三。復有三念。何等為三？一者、所作安詳為如來想，二者、降伏魔想，三者、不望報想。是為三。復有三念：一者、見貧乞窮匱者，為開道化授想；二者、行四恩不舍恩想；三者、終始無有邊幅受生死想。是為三。復有三念：一者、離淫劮想，二者、離嗔恚想，三者、無愚癡想。是為三念。所以者何？長者，居家菩薩見乞丐者，淫怒癡即為薄。云何為薄？慈心布施無所愛惜，淫即為薄；若于乞人無恚恨意，嗔怒即為薄；若布施愿為一切智，愚癡即為薄。復次，長者，居家菩薩見乞丐者，六度無極即為具足。云何具足？若布施與人，不念受者有所取，是為布施度無極；心不憂佛道，是為持戒度無極；見乞丐者，不恚怒無害意，是為忍辱度無極；心不念若施人食然自饑乏，強割情與不違施心，是為精進度無極；若施乞者，每無厭足歡喜不悔心意喜悅，是為一心度無極；施于一切法無所著亦不想報，是為智慧度無極。 
　　“復次，長者，居家菩薩當遠離世八法，不慕世之財利及妻子、舍宅、奴婢、珍寶諸利，意無所著亦無歡喜亦無愁憂，一切所有無所貪慕，當行法念當作是觀：‘父母妻子、舍宅、奴婢下使從是欲者，令我起苦樂因緣想，此非我類不為用，愿常精進。用是等故，令益諸惡事，今現在世共會快樂之等，后世則為苦黨。我當疾求其輩類，謂布施、持戒、智慧、精進，無有放逸，懷來佛道，具足善本，此為是我之等類也。我所求索，但求是愿耳！寧失身命，不為妻子男女犯眾惡也。’長者，居家菩薩在家修道，見婦當有三念。何等為三？一者、非常想，二者、無所有想，三者、無所受想。是為三。復有三念。何等為三？一者、今諸歡樂之友，非后世友；二者、常精進奉行出入守意，是為等友；三者、此為安隱等不為苦輩。是為三。復有三念。何等為三？一者、不凈潔想，二者、瑕穢想，三者、臭惡想。是為三。復有三。何等為三？一者、羅剎想，二者、反足卻行安鬼神想，三者、但有色想。是為三。復有三。何等為三？一者、難飽足想，二者、墮落想，三者、無反復無止足想。是為三。復有三。何等為三？一者、惡知識想，二者、貪著想，三者、妨廢梵行清凈想。是為三。復有三。何等為三？一者、墮人于地獄想，二者、墮人畜生想，三者、令生餓鬼想。是為三。復有三。何等為三？一者、恐懼想，二者、有有想，三者、受取想。是為三。復有三。何等為三？一者、無我想，二者、無受想，三者、遠離亂想。是為三。 
　　“復次，長者，居家菩薩所念當作是想，觀其妻婦不當貪愛，于子若有重愛之心不重余人，當以三事自呵諫其意。何等為三？一者、佛道為等意無偏邪意，二者、佛道等行無偏邪行，三者、佛道以一法行無若干行。當以是三事自諫意。若見于子計如仇怨，不為善知識。所以者何？用是故令我離于佛種善知識。益當以好心念于如來，持諸所有愛子事，用起慈哀于一切人，以自愛身之德，用哀愛一切。當作是念言：‘一切是我子，我亦為一切作子。于是無有家室親里往來周旋，所生處反更為怨家。愿令我所行所作，無有善知識亦無惡知識。所以者何？若有善知識，增益愛欲之想。若有惡知識，一切無復愛欲。我常欲自調其心令無所著，常行一切法入一切行。作邪行者墮邪事，為正行者得正事，以是故愿我莫有邪行，于一切作等心行。我所學愿，愿入一切智。’如是，長者，居家菩薩不著諸所有，亦無所受，亦無所貪，亦不染愛欲亦不起，亦不令無所起。居家菩薩若見乞丐者來，所施乞者當云何？心當作是念言：‘我持是物布施，會當得律行，除淫劮生死憂。入正我所持物布施，死時為善死。我用諸所布施故，臨壽終時歡喜無悔恨心。’若復心念，不能作惠施，見乞者當起四念。何等四？一者、意為羸劣，其功德少；二者、是我之罪，于是大乘心不得自在興立布施；三者、適發意行所見用任我故，當忍辱施與于人；四者、愿令我所作具足是愿，及一切人當曉喻乞者。 
　　“長者，居家菩薩，若離世尊教，無有佛起，亦無有說法者，亦不見賢圣僧，便當遍念十方一切佛。是諸佛本行菩薩道時，皆行精進，然后得佛，具足一切佛法。念是一切佛已，當勸助如是，晝夜各三，凈其身口意已，行等慈念諸善本遠諸所有。當有慚愧，以諸功德本自莊飾。其心清凈令人歡喜，信意樂于佛道無有亂，所作安諦恭敬斷諸貢高憍慢。當諷誦三品法經，棄一切諸惡行，悔過以八十事，一心勸助諸福，具足相好。當轉諸佛法輪，勸助諸佛轉法輪，以無量行自受其國，壽不可計。 
　　“長者，居家菩薩當行八關齋，持是齋戒功德，梵行清凈沙門，行菩薩善本，與諸戒具道沙門梵志相隨，恭敬奉事，不得見惡索其長短。若見犯戒比丘，當敬事袈裟，此為是世尊如來無所著等正覺袈裟，戒三昧智慧解脫見慧當為袈裟。作禮其袈裟已，離一切淫塵，是為諸賢圣神通之法。念是以后，益恭敬此比丘，當于是比丘起大哀：‘是惡行犯是戒，行非善戒。是佛法寂定調柔，有智入如來法門作沙門；不寂定無調柔，非賢者行為常勤苦。如來言：無戒不學者不當輕易！所以者何？非是其人過也，是淫塵之咎。用愛欲見不善本態，佛法有哀護。若能覺了是淫塵念空，便可得第一道意，可得作平等忍。所以者何？智慧能壞愛欲。世尊言：人不可輕妄，平相不可限。所以者何？欲平相人，則為平相如來。如來所知，非我所究。’如是于彼不當作惡心取其長短也。  禮塔品第六  
　　“復次，長者，居家菩薩入佛寺精舍，當住門外至心作禮，然后當入精舍。當作是念言：‘是為空寺，無境界無有想有愿，為慈悲喜護居寺，為得平等所居。’自念言：‘我何時當得如是居寺，出塵垢之居在是居？’得十五日會說戒當新，當念起沙門意：‘無有菩薩在居家得最正覺者，皆出家入山，閑居巖處得佛道。所以者何？居家為垢居，出家者智者所稱譽，及恒邊沙等諸佛。我當一日為祠祀，布施一切所有，起意出家學道爾已，乃令我意歡喜耳！所以者何？無信人無反復人，盜賊屠魁羅邪吏民亦布施，薄不足言。我以戒智慧為上，慈心見恭敬，不惜身命。用一切故，我亦當奉行如來戒，令究竟得無上正真道最正覺，為一切作佛事作如來，未般泥洹者令般泥洹。’便當入精舍觀諸比丘僧行，何所比丘為多智者？誰為解法者？誰為持律者？誰為住法者？誰為持菩薩品者？誰為閑居行者？誰為分衛者？誰為服五衲衣者？誰為知止足者？誰為獨行者？誰為坐禪者？誰為大乘者？誰為精進者？誰為典寺者？觀一切比丘僧行已，皆當以等給足施與，不當有異心行，何況近聚落行者！近聚落者，亦當問訊，當往至于聚落。若有比丘無衣缽者，若病瘦無醫藥者，當給足當等心與，莫使有怨望意。所以者何？于世間皆有求安隱事，益當護凡夫之意，甚于阿羅漢！所以者何？凡夫事有怨望，阿羅漢無怨望故也。與多智比丘共相隨，聞其所說當受學之。與解經者相隨，聞其所解當受學之。與持律家相隨者，解知罪垢當受學之。與持菩薩品家相隨者，當受學六度無極善權方便行。與閑居行相隨者，當受學知一心之行。若比丘有短乏者，當給與衣服缽器、床臥具、病瘦醫藥，于佛道中當遍等心用濟。所以者何？便可以布施所惠故，勸助令起大道意，為沙門行善當如是。若沙門斗諍即當和解，若以法諍便當不惜身命為作法護。若比丘病困便當以身肉施與令差，其心不恨，一切德本以佛心為本。” 
　　佛語長者：“居家菩薩，以是比，以是行，以是瑞，應當在家修道。” 
　　爾時，郁迦長者及諸迦羅越，皆同時舉聲言：“甚難及天中天！如來善說居家之穢為諸魔行，出家之德名譽闡聞。唯世尊，我等亦眼見居家多有瑕垢，出家功德其行難量。我等愿從世尊受法，欲除須發，得為比丘，敬受大戒。” 
　　佛告諸長者：“出家甚難，常當專一守護禁法令無點缺。” 
　　此諸長者白佛言：“世尊，出家有何為難？愿如來加哀聽我等下須發受其戒敕，我等能受奉慎教令。”佛即聽受令下須發。 
　　于是佛告彌勒菩薩諸行清凈菩薩：“持諸長者用付汝等下其須發，是長者等則為上士。”彌勒菩薩，應時為千二百長者剃除去須發；諸行清凈菩薩，為千二百長者除去須發。 
　　佛說是居家菩薩戒德寂法品時，千二百人具足發無上正真道意，二千五百菩薩得音響忍，四千天及人得柔順法忍。  止足品第七  
　　是時，郁迦長者白佛言：“如來無所著等正覺，以說居家地之善惡，于大乘所當行布施、持戒、忍辱、精進、一心、智慧。愿世尊，復說出家下須發菩薩之行，持戒、精進、智慧、止足之德。天中天，出家菩薩，云何下須發奉行法律？何謂為出家？其心無有異，其行不移易，亦不求迎逆禮叉手。” 
　　佛言：“善哉！善哉！長者，乃問如來出家菩薩下須發具足之行。” 
　　佛言：“長者，諦聽！善思念之。” 
　　“唯然，世尊。”郁迦長者受教而聽。 
　　佛言：“出家菩薩當作是念：‘我何以故出家下須發？’當更念言：‘我用欲具足佛法故出家下須發。’常念精進于智慧無所著，如火在頭憂救燃熾。出家已便當行入住于賢圣，如是知止足，知止足為名聞；于是分衛知止足，分衛知止足為名聞；于是于床臥知止足，于床臥知止足為名聞；于是于病瘦醫藥衣服知止足，于病瘦醫藥衣服知止足為名聞。長者，是謂賢圣之行，立是中致諸佛法，所謂為賢圣行也。” 
　　佛告長者：“出家菩薩有十事，行著身衣被為知止足。何等為十？一者、身著衣被常慚愧；二者、身著袈裟護諸愛欲，無所著故；三者、為沙門之服，令無所見，令無所念；四者、具袈裟之福為祐諸天世人；五者、所以著袈裟，心不以好樂欲，不習欲故；六者、以善權意滅諸淫塵；七者、知止足為善本，故受是衣；八者、棄捐諸惡為善因緣；九者、于賢圣道不轉，于一心精進；十者、愿令我一心著袈裟究竟。長者，是為十事，出家菩薩著袈裟為止足之行。 
　　“復有十事，當盡形壽行分衛。何等為十事？一者、自有智德不待須人；二者、若有人與我分衛，先當立于三乘，然后受其分衛；三者、若人不與我分衛，吾于彼當起大哀；四者、若人布施與于我，當精進食，當有所成；五者、不失如來教；六者、發意頃使一心知止足；七者、習行令無憍慢；八者、從是功德致得無見頂上者；九者、人見我亦當效我所學；十者、一切男女小大布施與我，我當等心于一切專志致得一切智。長者，是為十事行，出家菩薩不舍分衛。若有知識，當令歡喜無有悔恨，所至到處適無所慕，何況著吾我？亦無諛諂，在所飲處，于身有所益，亦能人所愿具足。” 
　　佛言：“長者，我聽使分衛，菩薩在草褥樹下，若在冢間護戒有十事念。何等為十？一者、已斷諸我所有行，二者、無我無所受，三者、在閑居開戶置床坐，四者、遠離愛欲諸著，五者、少求無所著念諸德本，六者、不惜身命但樂空閑，七者、棄遠諸會，八者、所作罪皆消滅，九者、一心三昧無瑕穢，十者、念空出入守意。長者，是為十事，出家菩薩在樹下草褥坐，假使詣法會若師和尚及問訊病者，到精舍適自身行，身心當俱往。若行受學諷誦經者，當解諸慧，于精舍房處，于閑居思惟。所以者何？在閑居者，當精進求法，一切所有非我想，一切法為他人想。” 
　　佛言：“出家菩薩習行醫藥有十事。何等為十？一者、我當得如來世尊之智，二者、不從他人取足，三者、不復習瑕穢不凈想，四者、我當住清凈，五者、不復念諸欲味棄諸著，六者、我當于凡夫有差特，七者、諸善味當自然現我前，八者、以醫藥斷諸塵勞，九者、斷自諸見著，十者、疾斷諸病瘦得安隱。長者，是為十事行，出家菩薩盡形壽當習醫藥。  閑居品第八  
　　“復次，長者，出家菩薩在閑居行，當作是念言：‘我何故來在閑居？’當復更念言：‘不但在閑居為沙門也。所以者何？彼閑居大有不調定不成就，無法則無義理者，謂獐鹿、飛鳥之眾、蠱狐獼猴、野人、摩睺勒、射獵賊，此不名為沙門。我所用來在閑居當具足此愿，謂沙門之義。’長者，何等為出家菩薩沙門義乎？謂意不亂，得諸總持、諸解、諸慧，具足所聞，于是得高明，習于大慈不舍大哀，得五神通，六度無極，其心自在不舍一切智。所說輒以善權之智，以法施一切，開道人民，不違四恩之行，念于六念，聞已即習，精進一心，奉法正解，一心得道慧不離寂定之處，護于正法及因緣罪福。以直見斷一切念無念，以直念而愿說法，常行直言斷諸罪，具足福行，以直治斷諸所有著止，以直業至于佛道，行直方便，于諸法無意著止，以直意得一切智，行直定于空無恐怖，行無想于我無愿無所起為，至誠擁護于經義，不離法義亦無有人。長者，是為菩薩出家沙門義也。彼出家菩薩不習眾事，當作是念言：‘我當為一切人習德本，不獨一人習善本。” 
　　佛言：“長者，出家菩薩當習四事，如來所知。何等為四？一者、習法會，二者、習為他人說，三者、習供養奉事如來，四者、習不斷佛乘意。是為四習，常解脫諸多習。若在閑居，當作念言：‘我何以故來在閑居？’當復更念言：‘我用恐懼故來至于此。何等恐懼？畏聚會習淫怒癡，畏貢高怒慢害意于人，畏于貪嫉，畏于色聲香味細滑之念，畏于身魔、欲魔、罪魔、天魔，畏于非常為常想，畏于苦為樂想，畏無實為實想，畏無我有我想，畏有吾我，畏于狐疑不正思想猶豫淫劮，畏惡知識，畏于愛欲無黠，畏心意識不調良，畏諸蓋覆蔽諸求，畏自見身，畏財利諸色，畏求處見，畏念無念他念，畏不見言見、不聞言聞、無意無識所言，畏沙門垢，畏種種行，畏于欲界、色界、無色界，畏于地獄、畜生、餓鬼，畏所生八難，畏所生五道，畏于卒念諸不善法，我所以來至此，不可以在家。于諸會憒鬧中，一心為念空，以是恐懼解脫。怖畏諸過去，菩薩皆因恐畏解脫，蒙閑居力，得脫于恐懼，得佛道無畏。當來現在十方諸菩薩，皆以恐懼脫于怖畏，蒙閑居力，得佛道無畏。我以恐懼越一切畏住閑居，一切諸恐用受我故，住于吾著于我，污染于身愛，著我起于我，有我想有吾見，謂有身念于我，用護我身來至閑居，欲斷我受用，護吾無因緣，當令我在閑居，得等義無畏。在閑居者無我想，在閑居者無他人想，在閑居者無得想，在閑居者無自見身跡也，在閑居者無有求住想，在閑居者無有泥洹想，何況當有淫塵想？所以名為閑居，于一切法無所住，哀護居三界者，一切畏想，無有習居想，于色聲香味細滑無所居想，一切三昧無有諍亂居，調定其意寂定居，棄諸重擔所居無懼，超越諸界已度使水，于諸有無所居，于賢圣行無念居，一心知止足居，在草褥居，深入慧居，精進一心居，戒居，斷諸縛著牢獄為解脫居，空無想無愿居，得三脫門調柔無所去居，意觀十二因緣所作已辦居，入于寂定。 
　　“譬如，長者，山澤有樹草木，野牛、象馬不恐不怖；如是，長者，出家菩薩在閑居行視其身，如草木無毛發之想，見身如是，當精進行，不當起我想，便無恐懼。觀其身空，是身無我、無人、無壽、無命，從心有恐，諸眾庶人用愛欲故當有畏懼。我以離念當為善想，譬如山澤中草木，野牛不恐不怖。見一切法，皆他人許，在空閑居當如是。所以者何？在閑居者斷諸想離淫嫉諸染污，在閑居者為如他無我無所受，出家菩薩在閑居行當作是學。在閑居者當柔軟守護戒品，在閑居者和順定品，在閑居者懷來智慧品，在閑居者懷來解脫品，在閑居者住于度知見品，在閑居者愛護佛法品，在閑居者斷十二使，在閑居者念正愿，在閑居者于諸法品為等，在閑居者不作疆界，在閑居者已脫諸入，在閑居者心不畏佛道，在閑居者于空無所觀取，在閑居者于法無所懷，在閑居者本有善德名聞，在閑居者佛所稱譽，諸賢圣亦習閑居，在閑居者脫于愛欲，為有差特，入于一切智。 
　　“復次，長者，在閑居菩薩，以少少事故，具足六度無極。所以者何？在閑居行不惜身命，是為布施度無極。知止足寂定住起于三專，是為戒度無極。無害心慈遍于一切，忍于一切智，不墮余道，是為忍辱度無極。念言終不舍此空閑，得忍已乃舍，是為精進度無極。得于禪不著我，起諸德本，是為一心度無極。如心所念身行如是，于道亦然無所念，是為智慧度無極。 
　　“長者，在閑居菩薩有四事法。何等為四？一者、菩薩于是得多智；二者、巧能分別決諸法律；三者、了諸德本；四者、以是博智知，一心精進住于空閑。是為四。復次，長者，菩薩若多淫塵，不習于塵，爾乃住閑居，不著于塵不受于欲，如所聞法則能奉行。復次，長者，菩薩得五神通，為諸天、龍、鬼、神、揵沓和說法，在閑居當如是。 
　　“復次，長者，菩薩當學佛法智，然后乃在空閑，用是故，得具足一切諸善本；然后持是德本，入諸郡國縣邑，以義度人民。菩薩若欲諷誦經道故來下，審恭敬奉事師和尚，長幼中年稽首為禮不當懈怠，于事當精進，不當不恭敬奉事。當作是念言：‘如來無所著等正覺，為諸天、龍、鬼、神、揵沓和所奉事，阿須倫、迦留羅、真陀羅、摩睺勒所奉事，為諸釋、梵、四王、人非人所恭敬，于世為最尊，令一切安隱。佛不自為身求供養，人自來供養，何況我等未有所知，方欲學耳，反欲從他人求供養！我當奉事一切人。所以者何？比丘貪求供養減其法德。所以者何？為他人以法施，心當念言，以供養故來奉事我，不以法故，以自有信心來供養想施，其福不大。往至師和尚所，身意當俱行，身意當解了住。若念我師和尚行至他處，心不樂悔，于諷誦學經智者，當為師和尚不惜身命；當樂法故，便當隨師和尚行；用法故利，當舍一切財利之色于師和尚。歡喜聞一四句偈，若諷誦若布施行事，持戒、忍辱、精進、一心事，若智慧事，若慈悲喜護事，一心起習佛道事，聞四句偈若諷誦，當供養師和尚，在所從受字句義所受諷誦。當以直心無有諛諂，用一切萬物供養，尚未報師恩，何況以法供養？’長者，若意聞所傳說，若善音、佛法音、寂滅音、如教音、聞說如來音，當供事師一劫，尚未具足報師恩！” 
　　佛言：“長者，以是故說法之福無有量，其智慧不可限，住于尊法亦無數。其有菩薩欲供養無量法，當供養出家菩薩。何等為出家之學？如其所聞法便行，當審諦清凈其戒品。” 
　　佛言：“長者，出家菩薩有四事法戒品清凈。何等為四？一者、住于賢圣之教，二者、分衛以德樂知止足，三者、出家菩薩不樂于家，四者、不習戒亦無諂偽在閑居。是為四。復有四。何等為四？一者、身所行至誠，身亦無所得；二者、口所言至誠，口亦無所得；三者、意所念柔軟，意亦無所得；四者、遠離諸所見，住于一切智。是為四事。復有四。何等為四？一者、棄我事，二者、遠吾事，三者、斷自在，四者、舍因緣法。是為四。復有四。何等為四？一者、我身與法一也，二者、諸種與法種等，三者、諸入為與空聚等，四者、得智慧行適無所居。是為四。復有四。何等為四？一者、身所知身自作；二者、不為人所動；三者、不入人罪法，滅于諸念；四者、奉一切法，審諦無有異。是為四。復有四。何等為四？一者、以脫于空，二者、無想無恐懼，三者、為一切大哀，四者、得無我忍。是為四。彼若聞清凈三昧，當作是念言：‘何等為清凈三昧？奉一切法，意舍欲及我所，其心為一，其心無所流，心無所輕戲以縛縛意，心無所著，心不可見，心于內現意之境界無有習會。意于我法為何等念？等于法界，無有生無有行，內外無所著正受，是謂為三昧，是謂住法三昧。’彼若聞審諦智慧清凈，便當作是念言：‘何等為智慧？謂解于法句分別智慧為慧，入于解黠為慧，知他人心之所念解法為慧。’于法正受，彼于智無智，于相無身為空，相無有持亦無有舍，相無有處無央數相所念為空。” 
　　佛言：“長者，觀法當如是，是為出家菩薩行。” 
　　佛說是經時，八千人發大道意。此諸長者出家下須發者，皆得不起法忍。三萬二千天及人遠塵離垢，于諸法中得法眼凈。二百比丘得無起余漏盡意解。 
　　郁迦長者歡喜踴躍，以殊異衣其價百千，用上如來說是言：“我持是善本功德，施于一切菩薩，令是功德歸流諸居家菩薩，皆令具足此法如如來。令出家菩薩得戒智慧具足此法，愿令出家菩薩得戒智慧猶如如來。唯然世尊，云何居家菩薩，在所居住，學具足出家戒法？” 
　　佛告長者：“居家菩薩，布施一切無所愛惜，其心常志大乘不望其報。復次，長者，居家菩薩，當凈修梵行，心不念習淫欲，何況受？復次，長者，居家菩薩，解空事入四禪，以善權行救無恃者令志寂滅。復次，長者，居家菩薩，當大精進、解智慧、度無極，于一切作大慈，受一切法當擁護，以法教化人，是為四事行居家菩薩在家立出家戒法。” 
　　爾時，郁迦長者白佛言：“世尊，我獨立居家地，當住于如來教戒。我當為如來廣達佛道，亦當學是出家之法，當復奉行是法禁。” 
　　時佛便笑，諸佛世尊之法，笑時有無數色、種種色、不可思議色，從口中照無量佛國，上至梵天還繞佛身，于頂上[火+霍]然不現。 
　　賢者阿難，從坐起白佛言：“佛不妄笑，愿聞其意。” 
　　佛告阿難：“汝見郁迦長者用法故，供養于如來復作師子吼不？” 
　　阿難：“唯然，世尊，我今已見。” 
　　佛言：“阿難，是郁迦長者，住于居家地，于是賢劫諸有如來，皆當供養受其法教，居在家居，具足出家戒法，是時為諸如來普宣佛道。” 
　　于是阿難問郁迦長者：“用是居家為樂，居家為垢，居家不如出家受圣賢教法？” 
　　郁迦答曰：“阿難，且止！勿作是語云！諸賢圣亦無垢染，有大哀解脫，不念自安。諸菩薩忍諸苦，不舍一切人。” 
　　佛言：“阿難，是郁迦長者，雖住居家地常有等心，于是賢劫所度人民甚多，勝余出家菩薩百千人教授。所以者何？阿難，雖有出家菩薩百千人，其德之智不及郁迦長者。” 
　　阿難白佛言：“是名為何等經？云何持名？” 
　　佛言：“阿難，是經一名《郁迦長者所問》，汝當受持，二名《居家出家品》，三名《持一心宴坐其德名聞》。” 
　　佛言：“阿難，若有菩薩聞是經，為具足諸法，勝于百劫修梵清凈懈廢之行。是故，阿難，欲作大精進者，及欲教他人精進者，自欲住于一切法德者，及欲立一切于法德者，當聞是經，當受持諷誦。所以者何？欲具足一切法，當視是經法與如來等。阿難，其有菩薩遠離是經者，則為遠離一切諸佛，不得復見一切諸佛。所以者何？其有說是經者，則為面見一切諸佛。阿難，政使是三千大千世界滿其中火，菩薩便當入過其中，求聞是法受持諷誦，當以諸寶滿三千大千世界用供養師，受是經法持諷誦讀。阿難，若有菩薩，供養過去、當來、今現在諸佛世尊，盡其形壽，供養爾所佛已，不受是經法不能諷誦，亦不于中作諸功德，為不供養去來今佛。阿難，若復有人聞是經典，受持諷誦廣為人說，于中作諸功德，為已供養去來今佛。所以者何？諸如來無所著等正覺，以法為上，為從法生。” 
　　佛說如是，賢者阿難及郁迦長者，諸天、阿須倫、世間人民，聞經歡喜，皆前為佛作禮而去。  

 上一部：乾隆大藏經·大乘寶積部·佛說法鏡經二卷  下一部：乾隆大藏經·大乘寶積部·幻士仁賢經一卷 



  
乾隆大藏經·大乘寶積部·郁迦羅越問菩薩行經 
  