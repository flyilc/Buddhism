  第0027部～佛說普門品經一卷         
   
  
   大乘寶積部·第0027部   
佛說普門品經一卷   
西晉竺法護譯      
  

佛說普門品經  
　　聞如是：一時，佛游王舍城靈鷲山，與大比丘眾比丘八百，菩薩四萬二千，得諸總持神通已達，圣智弘暢辯才無礙，三昧已定無所不博。時有菩薩名離垢藏，與九萬二千菩薩，從普華如來國，其世界名凈行，游詣忍界靈鷲山。 
　　世尊遙見，離垢藏菩薩與無數千大士眷屬圍繞游步虛空，佛心念曰：“斯離垢藏，間別由路遠步諸國，宣普華如來至真等正覺命來受普門品，今當聚會諸菩薩眾。”于時大圣即如其像，顯揚言教示現感應，令無央數無限世界諸菩薩眾尋時悉來，至斯忍土詣靈鷲山，行到佛所，稽首足下卻住一面。靈鷲山中諸菩薩眾，閑居宴者悉來集會，禮畢卻坐。 
　　離垢藏菩薩，應時化作七寶蓮華，其葉有千，持詣能仁如來至真等正覺，稽首奉上，啟曰：“普華如來至真等正覺，凈行世界圣尊，敬問無量：游步康強，力勢輕履，起居安隱，多所救濟！今見遣來宣承敬詣，啟受普門不可思議清凈之品，為開士說。”時離垢藏菩薩大士問訊，問訊畢退在虛空結跏趺坐，與諸開士坐寶蓮華。 
　　爾時，溥首童真于會中起，更整衣服偏袒右肩，長跪叉手而白佛言：“善哉！世尊，愿說普門不可思議道品法源，為諸菩薩分別演之。憶念往古過去久遠世時，從普門如來至真等正覺，聞斯經典，興立八十四萬百千億垓三昧，久逮七十七億百千諸垓總持門行。唯愿世尊，愍諸菩薩重宣揚之。” 
　　佛告溥首童真：“諦聽！善思念之。”答曰：“唯然，世尊，愿樂欲聞。”溥首與諸菩薩受教而聽。 
　　佛告溥首：“若有菩薩，欲學普門所入之法等意分別，游入于色等意分別，游入音聲等意分別，游入臭香等意分別，游入眾味等意分別，游入細滑等意分別，游入心性等意分別，游入女人等意分別，游入男子等意分別，游入童女等意分別，游入童子等意分別，游入諸天等意分別，游入諸龍等意分別，游入鬼神等意分別，游揵沓和等意分別，游阿須倫等意分別，游迦樓羅等意分別，游真陀羅等意分別，游摩休勒等意分別，游入地獄等意分別，游入餓鬼等意分別，游入畜生等意分別，游入貪淫等意分別，游入嗔怒等意分別，游入愚癡等意分別，游諸不善等意分別，游諸德本等意分別，游諸有為等意分別，游諸無為等意分別。溥首，諸開士所可周游，一切悉備，游居平等具足至道，是為學入普門定法。” 
　　佛告溥首童真：“何謂菩薩等意分別游入于色？曉了解色，如水之沫而不可得，不可護持無有堅固，則為等意觀無有色，是謂菩薩等游于色。” 
　　又告溥首：“何謂菩薩等意分別游入音聲？如人呼聲而有響應尋即消滅，則無形像不知所生，一切無有若干之事，而無差特亦無有相。已了無相，人所言者虛無無實。已曉諸音，深山響報，則乃等觀，是為等觀游入諸音聲。” 
　　又告溥首：“何謂菩薩等意分別游入臭香？周游往返百億劫數，鼻之所嗅而無有厭，如大海淵無有充滿，其香之像而不可獲，為虛偽法無有真諦，設求審誠無合會處，斯無所有而不可持。鼻處無實，慌惚若空如幻士化；假使分明，則無等觀游入嗅香。” 
　　又告溥首：“何謂菩薩等意分別游入眾味？至于喉咽不知堿味，亦無不味，從因緣別。其舌所甘猶緣會合，曉覺無念則為等觀游入眾味。” 
　　又告溥首：“何謂菩薩等意分別游入細滑？其細滑者，志有所存緣求服之，其柔軟者而不可得，已睹斯緣細滑[革+卬][革+亢]無所適住，計于細滑則無有成，亦無所有所依，因著被服乃有所倚，斯為等觀游入細滑。” 
　　又告溥首：“何謂菩薩等意分別游入心法？假三界人悉令集會立在一處使求執心，莫知所在不見形像，亦無猶豫亦無合散，不知所住現若干色，于內無處處無所住，如幻士化虛而不實，則為等觀游入心法。” 
　　又告溥首：“何謂菩薩等意分別游入女人？察于四大則無女人，識癡惑者迷于愛欲，荒于虛無計女人者，猶如幻士化現女像，因彼所行從其所樂，女人如幻起色欲意。彼無有女，癡者惑之。能別如斯諸女無相，解脫平等而現女色，則為等觀游入女人。” 
　　又告溥首：“何謂菩薩等意分別游入男子？如令男子等自發意吾為雄夫，興念斯為女人，欲心無色無實可獲，不見女像等，惟諸色發起女想。設所思想斯男斯女，等如野馬、水月則無男女。了男無形虛偽而立，已能平等則能現女，則為等觀游入男子。” 
　　又告溥首：“何謂菩薩等意分別游入童男？若如樹木，設無有芽則無根莖，設無根莖則無華實；設無女人則無童子，緣號童子想于無知，覺女無生不有子性。解一切無，則為等觀游入童子。” 
　　又告溥首：“何謂菩薩等意分別游入童女？如彼拔樹根終不生，其明智者不于求果，丑達別誼，曉發一切勇猛無想，枯竭眾流斯為童女。了女如此，所現平等，則為等觀游入童女。” 
　　又告溥首：“何謂菩薩等意分別游入諸天？諸天嚴凈，功德自然，其意鮮潔，宮殿綺飾無造立者，心樹妙華無下種者，福苶幻化，生無思議凈光流離滅度凈。了天虛偽成立慌惚，勝說平等現諸天像，是為菩薩游入諸天。” 
　　又告溥首：“何為菩薩等意分別游入諸龍？見無求生，興云七日，雨所沾潤不在內外，遍閻浮提漸歸大海所滿水所。由來眾生如是學，若干緣現種種罪福，自然眾生無所有，愚冥之人以虛為實。睹龍平等，是為菩薩等游諸龍。” 
　　又告溥首：“何謂菩薩等意分別游入鬼神？心如門開，與色有像。其身高大，心為一類。心不可畏難，因會有恐懼。見法無有實，眾想不可議，無實為空，說平等寂而現鬼像，是為菩薩等游鬼神。” 
　　又告溥首：“何謂菩薩等意分別游入揵沓和？其法無往而音說往，曉無往來等說揵沓和，是為菩薩等觀游入揵沓和。” 
　　又告溥首：“何謂菩薩等意分別游入阿須倫？不以事因，阿須倫心，等無起無滅無生而現平等，是為菩薩等觀游入于阿須倫。” 
　　又告溥首：“何謂菩薩等意分別游入迦留羅？造受無受，立辭名號。設無名色等，觀迦留羅，是為菩薩游入迦留羅。” 
　　又告溥首：“何謂菩薩等意分別游入真陀羅？法無作而作，則立真陀羅。分別無所生，平等真陀羅，是為菩薩等觀游入于真陀羅。” 
　　又告溥首：“何謂菩薩等意分別游入摩休勒？其法所名，立若干人法，無有所相，為虛分別。諸想無想，自然說平等音現摩休勒，是為菩薩等觀游入于摩休勒。” 
　　又告溥首：“何謂菩薩等意分別游入地獄？地獄無主，空無造者，從己想想無興。所有地獄清凈鮮潔無垢，智覺如幻，本無所有無相，無相無所有，別如虛空，平等寂然而現地獄，是為菩薩等游地獄。” 
　　又告溥首：“何謂菩薩等意分別游入餓鬼？餓鬼無形無名本無處所，因慳致之。慳無所住，不解所有計吾我人。知悉無本了無餓鬼，是為菩薩等游餓鬼。” 
　　又告溥首：“何謂菩薩等意分別游入畜生？如云霧像現若干色，彼則無貌悉無所有，心思虛無等如陰霧。種種色像，畜生志性，罪福如幻迷惑虛妄，而說畜形等說寂聲，是為菩薩等游畜生。” 
　　又告溥首：“何謂菩薩等意分別游入貪淫？欲從想起，所想無有無實無像無貌無住，處不可得。貪淫如空，愚癡顛倒思想塵勞。法無塵垢，欲虛如空，至于十方求不可見。貪淫無形，愚冥貪懼不得安隱無難懷懼，譬如丈夫無獲懷懼怖舍馳走，得無見空一切皆空，彼無解脫，愚癡顛倒反造逆想，闇冥不解法如虛空。去來今佛解諸貪欲，貪欲無脫，愛想悉空，其譏貪淫則求脫欲，斯皆無本本自然凈，見佛道場平等無想，睹眾如者彼慕離欲，所想虛危乃離諸想，如所發念僥脫貪淫謂當度欲，想無所求不壞本際，貪欲無思本凈如斯，則不想脫。假令度欲則謂為凈，貪欲空無，計此無二，愚冥相二。行者深觀如幻，是則失句發諸想念，貪欲無起假號愛欲，無染著名，諸名無礙知欲無得，睹真究空不懷貪欲，不知見脫。貪欲、佛法等如泥洹，解貪欲陰等離吾我，知貪欲寂等御憺怕，平等欲陰見如幻化，是為菩薩等游貪淫。” 
　　又告溥首：“何謂菩薩等意分別游入嗔恚？恚從對起，因緣生對，無我號我立無量事如樹木生，結恨急毒。聲自然空無想無有，如閑居樹相揩火燃，因緣離散火滅不現，虛無起身，粗聲亦爾。因欲稱量則不興恚，不從聲起，不虛內身，亦不外來，所由因空，從他緣起，因對而立各各分別，則無嗔恚，如風種過。有恨為慢，若知方便，因想立緣，穢聲如是，恚因空生，恚還自燒而危其身，別嗔怒想竟無形像。平等察聲聽嗔怒音，恨本際等無本無持，分別法界則睹平等，是為菩薩等游嗔怒。” 
　　又告溥首：“何謂菩薩等意分別游入愚癡？愚從無起，察癡無有。設無所有，狂無狂冥，人無蔽，愿無礙。求空方面，造愚為虛，愚癡人所行最行難獲，諸法無明因想為塵。譬如丈夫欲度虛空億劫不得，知空本末；愚亦如是，本際無愚議，蔽冥不生塵，無所成滿。如度虛空不知方面，亦無具足無能步度。如百千劫習樂闇蔽，彼無厭足不以飽滿。譬如童子吹氣滿胞，旋解口察無所有；罪福如空胞，而習于愚，求不可得。懷來欲謂愚無底，斷根無形無根無住，故不可盡。設愚難盡，斯不可得。猶是眾生，如幻不賜。設有造喻，三界生類，日度一切令得泥洹，佛壽住世億劫難計，濟脫黎庶，人不可盡。因愚立種，人界無想，癡冥如幻是不可得。佛與愚等，觀斯無二。設能等觀則能念道，癡慧一等無諸蔽礙。眾生群萌等無愚議，癡不可計，思念意跡。其心無念無有邊際，愚冥無限，由是叵得志性無明何從有起，癡已不起闇冥何類。如癡無處佛道亦爾，了無涯底諸法無二，別聲平等等察癡響，了空一等愚冥如云，分別平等則曉定意，是為菩薩等游愚癡。” 
　　又告溥首：“何謂菩薩等意分別游入不善？欲行無形，嗔行無處，不行癡行，知眾平等諸塵悉平，得解虛無所有了凈，如是是為菩薩等意游入于諸不善。” 
　　又告溥首：“何謂菩薩等意游入諸善德本？眾生修善心行若干，諸行一行常了平等，已知平等眾行如幻，別聲一等則了語音，是為菩薩等游眾德。” 
　　又告溥首：“何謂菩薩等意分別游入有為？所有無有，計不可量，無量難計，常曉平等了無央數，無行無像，解脫等寂睹一切安，是為菩薩等游有為。” 
　　又告溥首：“何謂菩薩等意分別游入無為？本凈法寂，亦無合會無明假聲，等察音聲無言無教皆了無為，眾著言聲等觀如是，是為菩薩等游無為。” 
　　又告溥首：“何謂菩薩等意分別游于平等？不處有為，不住無為，諸行平等如空無礙，三界無本何求泥洹？不出不入乃至大安。度脫眾生，解不若干，法身如空不合不散，是為菩薩等游平等。” 
　　世尊說斯章句之頌，順如應時不可思議，九萬九千菩薩得不起法忍，七十二億百千天人皆發無上正真道意，三百六十萬比丘漏盡意解，六千比丘尼皆發無上正真道意，二千二百清信士、千八百清信女皆發無上正真道意。 
　　爾時，溥首童真白世尊曰：“唯愿大圣，演三昧號，菩薩由斯而致至德諸根明了。聞是三昧所因名號，則當獲得一切法明靡不通達，而悉降伏一切迷惑邪見之眾，樂一文字分別曉了一切諸文，以一切文而了一文，辯才之慧不可限量，為諸群生講說經法，分別曉了緣應法忍，以一切行入于一相，逮無量無限之義，曉了識義四分別辯。” 
　　于是世尊告溥首童真：“諦聽！善思念之，今當為仁分別本末。”答曰：“甚善！愿樂欲聞。” 
　　佛言：“有三昧名離無量垢，假使菩薩逮得斯定，普見一切諸色清凈。” 
　　佛告溥首：“有三昧名懷若干，假使菩薩逮得斯定，智慧光明，覆蔽一切日月之明。有三昧名成具光明，假使菩薩逮得斯定，威耀覆蔽帝釋梵王，三界之冥悉蒙安隱，諸天光耀忽不復現。有三昧名舍界，假使菩薩逮得斯定，處于眾會蠲除一切淫怒癡病。有三昧名莫能當，假使菩薩逮得斯定，照明一切八方上下諸佛國土。有三昧名諸法無所生，假使菩薩逮得斯定，總攬諸佛經語訓典，為眾會分別敷演。有三昧名念雷音，假使菩薩逮斯定者，言語音聲暢于梵天。有三昧名曉了一切應心所樂，假使菩薩逮斯定者，悅可眾生隨其所樂而令解脫。有三昧名無會現悅精進，假使菩薩逮斯定者，現見無為無有限數，終始之惑所聞所見莫不通達。有三昧名無念寶德樂于世界，假使菩薩逮斯定者，放諸神足施化眾生。有三昧名諸音緣會，假使菩薩逮斯定者，覺諸言音，以無數字了一文字，以一文字說無數字。有三昧名積眾善德，假使菩薩逮斯定者，分別罪福興顯平等，多所悅可一切眾生，便聞佛音、法音、眾音、聲聞音、緣覺音、菩薩音、度無極音，彼有所說亦無音聲。有三昧名起諸總持為一切王，假使菩薩逮得斯定，分別一切無量總持。有三昧名凈諸辯才，假使菩薩逮斯定者，寂除一切音聲言說，皆無言教亦無響應，無言無教亦無所有。” 
　　于是溥首白世尊曰：“唯然大圣，鄙身寧應講斯典之功德乎？”告曰：“宜講。” 
　　溥首白佛：“假使菩薩聞斯經典而不狐疑，發心受持而諷誦讀，其人現在得妙辯才、聰明辯、欣豫辯、深妙辯、無合會辯，常行慈心加諸眾生無毀傷意。所以者何？設使憂念所作所趣，奉行智諦，隨身未曾舍離。”  
　　爾時，世尊贊溥首曰：“善哉！善哉！快說此言！誠如之意。譬如布施獲致大富而不虛假，持戒生天亦不虛假；今斯經典亦復如茲，學致辯才亦不虛設，悉得本志。猶如日光，出照天下眾冥悉除；斯經如是，諷誦學者懷來辯才靡不通達。喻如菩薩坐于道場，于佛樹下，逮得無上正真之道，成最正覺；菩薩如是，學誦斯經，必得辯才除諸狐疑。是故，溥首，假使菩薩現欲興辯曉練諸法，聞斯經典心不猶豫，即當受持講說諷誦，為諸眾會廣演其誼。” 
　　于是離垢藏菩薩，前白佛言：“佛滅度后，其有受持諷誦講說斯經法者，廣為眾會敷演其誼，鄙親當為寡解所歸，使不狐疑疾得辯才。” 
　　于時，弊魔愁毒垂淚，來詣佛所，白世尊曰：“唯無建立于斯經也！如來至真等正覺，常懷大哀，其有苦患施以大安。善哉！大圣，愿除我戚。如昔世尊初坐樹下處于道場，今復重加說斯經典，我今憂郁心懷懊惱，甚于如來始得佛道所投濟時。我之反側不能自勝，一切皆當得不退轉，逮無上正真之道成最正覺。其有黎庶耳聞斯經，聽音伏名，悉當得道至于滅度，空我境界虛魔宮殿。大圣撫育安住垂安，興建大悲唯見矜濟！” 
　　佛告魔曰：“波旬，莫恐勿懷怖懼！一切眾生不悉滅度，如來亦不建立斯經。”魔聞佛告，踴躍歡喜，善心生矣忽然不現。 
　　溥首白佛：“何故為魔而說斷教？” 
　　佛告溥首：“斯經典者，住無所住，是故為魔而說斯言‘吾不建立斯經典也’，至誠不虛。一切諸法住無所住，不可逮得，無有言教，離于二事本際平等，審諦無本，法界如稱平若虛空，無適無莫真正無異。今經流布斯閻浮提，于此天下當有瑞應。” 
　　世尊適建誠諦之教，自然空中音普廣聞：“誠如佛言至誠不虛！” 
　　佛告阿難：“受斯《普門品經》之要，持諷誦讀宣示同學。”又言：“阿難，八十萬四千法品之藏，計比斯經典，等無差特。所以者何？無量之門法界諸要，如來分別曉了，眾生解斯經典而成佛道，然后講說八萬四千諸經品藏。是故，阿難，當受斯經，消息將順，諦持諷誦為眾人說。” 
　　佛說此已，離垢藏菩薩、溥首童真、賢者阿難，諸天世人、揵沓和、阿須倫，聞經歡喜，稽首而退。  

 上一部：乾隆大藏經·大乘寶積部·佛說大乘十法經一卷  下一部：乾隆大藏經·大乘寶積部·文殊師利佛土嚴凈經二卷 



  
乾隆大藏經·大乘寶積部·佛說普門品經 
  