  第0045部～太子刷護經一卷         
   
  
   大乘寶積部·第0045部   
太子刷護經一卷   
西晉三藏法師竺法護譯      
  

太子刷護經  
　　佛在羅閱祇耆阇崛山中時，與千二百比丘，菩薩萬二千人，優婆塞、優婆夷，諸天王、梵、釋，及無央數人民、鬼、神、龍皆來俱會。 
　　阿阇世王太子，名為刷護，從國中與群臣、長者子五百人，各持黃金華蓋，出羅閱國相隨出至佛所。持黃金華蓋上佛已，卻叉手持，頭面著地為佛作禮訖竟，皆叉手住。阿阇世王太子刷護白佛言：“愿欲問事，如佛肯說者當問，不肯者不敢問。” 
　　佛言：“在所問事。” 
　　太子白佛言：“菩薩何因緣得顏頰端正？何因緣不入女人腹中，于蓮華中化生？何因緣能自知前世宿命之事？愿佛大恩，當為我曹說之。” 
　　佛告太子：“能忍辱不怒者，后生即為人姝好。不淫泆不與女人交通，若壽欲終時，人生一歲一月及七日者，后世生，便自知宿命無數世以來之事。” 
　　太子白佛言：“菩薩何因緣，身有三十二相？何因緣有八十種好？何因緣人民有見佛身者視之無厭極？” 
　　佛告太子：“本為菩薩時，好喜布施種種雜物，與諸佛、菩薩及師、父母人民，在所來索用，是故得三十二相。菩薩當有慈心，哀念十方人民及蜎飛蠕動之類，如視赤子皆欲令度脫，用是故得八十種好。菩薩見怨家、父母，心適等無有異，用是故人民見佛視之無厭極。” 
　　太子復白佛言：“菩薩何所因緣，知深經智慧及陀羅尼行？何因緣知三昧定意得安隱？何因緣佛所說皆快善，其有聞者皆歡喜信受？” 
　　佛告太子：“菩薩喜書信受諷誦學，用是故知深經智慧，得陀羅尼行。菩薩常喜專心正意，用是故得三昧安隱。菩薩所說皆至誠不欺，用是故所語人民皆信向，聞者莫不歡喜者。” 
　　太子復白佛言：“菩薩何因緣學經聞佛語人民皆信？何因緣知經律儀法？何因緣孝順隨佛教不犯？” 
　　佛告太子：“菩薩世世不諛諂，用是故學經聞佛語悉知不忘。菩薩入深經不恐不怖，用是故得經律便知儀法。菩薩世世敬佛、敬經、敬師、敬父母，用是故得智慧。” 
　　太子復白佛言：“菩薩何因緣世世生佛邊？何因緣問佛嘆經曉知中慧？” 
　　佛告太子：“菩薩世世見人說經，不中壞亂不呵之，用是故得生佛邊。菩薩數嘆深經，用是故知中慧。” 
　　太子復白佛言：“何因緣不生惡處？何因緣生天上？何因緣不貪愛欲？” 
　　佛告太子：“菩薩世世信佛、信經、信比丘僧，用是故不生八惡處。菩薩持戒不缺，用是故生天上。菩薩知經法本空，用是故不貪愛欲。” 
　　太子復白佛言：“菩薩何因緣身所行、口所言、心所念皆凈潔？何因緣魔不能得其便？何因緣不敢誹謗佛，不敢誹謗經，不敢誹謗比丘僧？” 
　　佛告太子：“菩薩侍佛、喜學經、愛比丘僧，用是故得凈潔。菩薩晝夜行道精進不懈，用是故魔不能得其便。菩薩所語皆至誠，用是故眾人不敢誹謗佛，不敢誹謗經道，不敢誹謗比丘僧。” 
　　太子復白佛言：“菩薩何因緣，好高聲如梵天聲？何因緣有八種音？何因緣知眾人所念皆悉能報？” 
　　佛告太子：“菩薩世世至誠不欺，用是故好高聲如梵天聲。菩薩世世不惡口，用是故得八種音。菩薩世世不兩舌、不妄語，用是故眾人所念悉能報故。” 
　　太子復白佛言：“何因緣得壽命長？何因緣身得無疾病？何因緣家室和順相愛，不令他人別離？” 
　　佛告太子：“不殺生者，用是故后生為人師壽命長。不持刀杖擊人，用是故后生為人得無疾病。見人有變斗喜行和解令歡喜，用是故后生為人，他人不能得別離。” 
　　太子復白佛言：“菩薩何因緣，多得財物珍寶有不離？何因緣不亡財物，不為人所劫盜？何因緣得尊者得高？” 
　　佛告太子：“不貪他人財物者，用是故后生為人得富樂。喜布施不慳貪，用是故不亡財物。物益增多，見人富樂得錢財，心不嫉妒，不自貢高，用是故后生得高尊。” 
　　太子復白佛言：“何因緣能得天眼洞視？何因緣得天耳徹聽？何因緣能知世間人民死生之事？” 
　　佛告太子：“用好喜燃燈于佛前，以是故后生為人得天眼洞視。好喜持倡伎樂于佛寺前，用是故后生為人得天耳徹聽。菩薩喜定意入三昧得禪，用是故知世間死生之變。” 
　　太子復白佛言：“菩薩何因緣得飛行四神足？菩薩何因緣念知前世無數劫以來之事？菩薩何因緣得三活佛便般泥洹？” 
　　佛告太子：“菩薩好喜布施，常持車、馬、驢、騾、象、駱駝、履屣及水船，與諸佛、比丘僧及與人民，用是故得飛行四神足。菩薩常專心念諸佛，三昧從學喜行教人，用是故得念前世無數劫以來之事。菩薩得阿維越致道，以念無所復著，用是故能斷死生之根，得佛道便般泥洹。” 
　　太子復白佛言：“菩薩何因緣預治國？何因緣預會比丘僧？何因緣光明照十方？” 
　　佛告太子：“菩薩本求大愿，用是故豫得佛國。菩薩好喜布施，乞丐與人，喜教人民為六波羅蜜，是故后得比丘僧。菩薩喜持七寶作華蓋用上佛，用是故得光明遍照十方。” 
　　佛為太子分別說是事，太子歡喜，及五百長者子皆大歡喜。 
　　太子刷護復白佛言：“愿使我后世生者，佛所說令我悉受得悉奉行之，皆令如愿。” 
　　佛便大笑，口中五色光出。佛告彌勒菩薩言：“聽我說之，太子刷護菩薩及長者子，前世皆供養百八億佛，皆行菩薩道。乃前世提和迦羅佛時，是五百人皆是佛弟子，是我所教。后世悉當共會，六億佛卻后一劫，摩訶波羅會一劫中，五百人前后作佛，皆同一名若那伎頭陀耶。后作佛時，當如阿彌陀佛其國，亦當如阿彌陀時等無異。國中菩薩往來者、飛行者，皆如阿彌陀佛國。若有人民聞是經信喜者，皆當生阿彌陀國。” 
　　佛說是已，太子刷護及五百長者子，諸比丘僧、比丘尼、優婆塞、優婆夷，諸天、人民、鬼、神、龍，皆大歡喜，前為佛作禮而去。  

 上一部：乾隆大藏經·大乘寶積部·善住意天子所問經三卷  下一部：乾隆大藏經·大乘寶積部·太子和休經一卷 



  
乾隆大藏經·大乘寶積部·太子刷護經 
  