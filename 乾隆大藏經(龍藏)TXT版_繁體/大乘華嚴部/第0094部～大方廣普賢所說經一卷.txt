  第0094部～大方廣普賢所說經一卷         
   
  
   大乘華嚴部·第0094部   
大方廣普賢所說經一卷   
唐于闐三藏法師實叉難陀譯      
 
 
　　 
 
大方廣普賢所說經  
　　如是我聞。一時佛在如來神力所持之處。與十不可說不可說百千億那由他佛剎微塵等菩薩摩訶薩俱。前后圍繞。而為說法。皆已成就普賢之行。普賢菩薩摩訶薩。而為上首。時眾會中。有十菩薩摩訶薩。各與十不可說不可說百千億那由他佛剎微塵等菩薩眷屬。從十方處。忽然出現。皆坐無礙莊嚴師子之座。其名曰普光藏菩薩。甚深藏菩薩。威德光明藏菩薩。云音藏菩薩。金剛藏菩薩。普音不動威光藏菩薩。普名稱威光藏菩薩。山王不動威光藏菩薩。普現眾像威光藏菩薩。十力清凈威光藏菩薩。彼諸菩薩。出現之時。于此會中。唯除普賢。其余一切菩薩大眾。靡不傾動。所有威光亦盡不現。一一菩薩。皆雨十不可說不可說百千億那由他香云涂香云。鬘云衣云。寶蓋幢幡云。清凈世界云。眾寶樓閣云。菩薩眾會道場云。大光明網普照云。菩提道場莊嚴云。如來形像袈裟云。各興如是不可思議諸供養云。充滿法界。供養如來。斯諸菩薩所坐之座。眾寶莊嚴。微妙清凈。于彼一一莊嚴事中。普現一切無量世界無量眾生無量諸佛無量菩薩。又現不可說不可說過去未來無量世界。及彼諸佛。現坐道場。為化眾生。轉妙法輪。諸菩薩眾。供養如來。凈修一切波羅蜜行。常無斷絕。  
　　爾時眾會。咸作是念。此諸菩薩。從何世界諸佛所來。即共請問普賢菩薩。時普賢菩薩。普告一切菩薩眾言。諸佛子。汝等各自推其來處。時無礙眼菩薩。則入普迅疾三昧。遍至三昧。明照法界三昧。具一切神通三昧。了一切境界三昧。現一切眾生身神通三昧。知一切佛剎三昧。入如是等十阿僧祇百千億那由他菩薩三昧。以三昧力。自見其身。悉詣十方一切世界乃至一切微塵處中。而不能見彼諸菩薩所從來土。及于如來修梵行處。其余一切菩薩大眾。各各別入菩薩三昧。皆不能見。亦復如是。咸從定起。白普賢菩薩言。我等各入十阿僧祇百千億那由他菩薩三昧。了不能見彼諸菩薩所從來處。普賢菩薩。復告之言。彼所從來諸佛國土。甚深廣大極難可見。汝等今可更共推求。時諸菩薩一一復入十佛剎微塵等菩薩三昧。求亦不見。各以其事。重白普賢。  
　　爾時普賢菩薩。從座而起。上升虛空。右繞世尊。無數匝已。即于空中。普觀眾會。作如是言。諸佛子。汝觀佛身。無礙莊嚴。三世平等。法界諸剎。無不普入。十方所有一切世界。一切如來。一切菩薩。一切眾生。一切諸趣。靡不影現如來身中。隨諸眾生心之所樂。悉令開悟。汝等應住普境界眼。盡虛空界清凈慧眼。了一切境廣大智眼。又應普請十方一切諸佛護念。皆應一心離一切處。一切依止。一切執著。一切諸有。觀如來身。應入十力微細境界。于一境界。了達一切無盡境界。觀如來身。  
　　時諸菩薩。敬順其教。咸向如來。頭面作禮。一心瞻仰。忽見世尊毗盧遮那。雙足輪中有世界。名法界輪。其土有佛。名法界莊嚴王。住世說法。彼普光藏菩薩摩訶薩。與十不可說不可說百千億那由他佛剎微塵等菩薩摩訶薩俱。從彼佛剎。來此會坐。于雙[足+尃]中有世界名無礙藏。其土有佛名無礙凈光。住世說法。彼甚深藏菩薩摩訶薩。與十不可說不可說百千億那由他佛剎微塵等菩薩摩訶薩俱。從彼佛剎。來此會坐。于雙膝中有世界名真金藏。其土有佛名金藏王。住世說法。彼威德光明藏菩薩摩訶薩。與十不可說不可說百千億那由他。佛剎微塵等菩薩摩訶薩俱。從彼佛剎。來此會坐。于雙股中有世界名一切寶莊嚴藏。其土有佛名眾妙光。住世說法。彼云音藏菩薩摩訶薩。與十不可說不可說百千億那由他佛剎微塵等菩薩摩訶薩俱。從彼佛剎。來此會坐。于其臍中有世界名毗盧遮那藏。其土有佛名毗盧遮那威德莊嚴王。住世說法。彼金剛藏菩薩摩訶薩。與十不可說不可說百千億那由他佛剎微塵等菩薩摩訶薩俱。從彼佛剎。來此會坐。于其心中有世界名勝光藏。其土有佛名妙相莊嚴藏。住世說法。彼普音不動威光藏菩薩摩訶薩。與十不可說不可說百千億那由他佛剎微塵等菩薩摩訶薩俱。從彼佛剎。來此會坐。于兩肩中有世界名金色。其土有佛名金色王。住世說法。彼普名稱威光藏菩薩摩訶薩。與十不可說不可說百千億那由他佛剎微塵等菩薩摩訶薩俱。從彼佛剎。來此會坐。于其口中有世界名妙寶莊嚴。其土有佛名無量光嚴王。住世說法。彼山王不動威光藏菩薩摩訶薩。與十不可說不可說百千億那由他佛剎微塵等菩薩摩訶薩俱。從彼佛剎。來此會坐。于其眉間有世界名法界無盡藏。其土有佛名三世無盡智。住世說法。彼普現眾像威光藏菩薩摩訶薩。與十不可說不可說百千億那由他佛剎微塵等菩薩摩訶薩俱。從彼佛剎。來此會坐。于其頭中有世界名覆持不散。其土有佛名寶花積。住世說法。彼十力清凈威光藏菩薩摩訶薩。與十不可說不可說百千億那由他佛剎微塵等菩薩摩訶薩俱。從彼佛剎。來此會坐。  
　　時諸菩薩。既見如是無盡世界如來道場菩薩眾會佛神變已。一一皆得法界藏三昧等十佛剎微塵數諸大三昧一切法地陀羅尼。等十佛剎微塵數諸陀羅尼離垢藏般若波羅蜜。等十佛剎微塵數諸波羅蜜力電光。等十佛剎微塵數一切智電光。時普賢菩薩。復告大眾。諸佛子。此法唯是行普賢行。為善知識。所攝受者。乃得聞見。是故汝等。于此法門。作金剛心。增上意樂。說持讀誦。勿令忘失。說此法時。彼諸菩薩摩訶薩等。歡喜信受。  

 上一部：乾隆大藏經·大乘華嚴部·大方廣如來不思議境界經一卷  下一部：乾隆大藏經·大乘華嚴部·莊嚴菩提心經一卷 



  
乾隆大藏經·大乘華嚴部·大方廣普賢所說經 
  