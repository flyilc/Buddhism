  第0089部～大方廣入如來智德不思議經一卷         
   
  
   大乘華嚴部·第0089部   
大方廣入如來智德不思議經一卷   
唐于闐三藏實叉難陀譯      
 
 
　　 
 
大方廣入如來智德不思議經  
　　如是我聞。一時佛在摩竭提國寂滅道場普光明殿。無量功德之所集起。見者靡不生大喜樂。永離一切輕毀之心。佛于其中。坐寶蓮華師子之座。證凈等覺。所行無二。住佛所住。悉與一切諸佛平等。到無障礙不退轉法。一切所行。無能制伏。常作佛事。未曾休息。體法無相。住不思議。三世所生。了無差別。其身充遍一切世界。智達諸法。嘗無迷惑。覺一切行。斷諸疑網。其身微妙。不可分別。到無二智究竟彼岸。為諸菩薩之所宗仰。住無差別如來解脫。入無中邊佛平等地。通達一切處空法界。窮未來劫。常轉法輪。  
　　與大比丘眾六十二億人俱。皆悉了達諸法實相。自性平等。猶如虛空。無所依著。永離一切煩惱蓋纏。一切如來。智慧方便。皆能隨入。于一法中了一切法。無分別智常現在前。常勤修習趣種智道。心無退轉。皆已成就。到彼岸智。隨一切境。所行方便。無不具足。其名曰舍利弗。大目揵連。摩訶迦旃延。摩訶迦葉。那提迦葉。伽耶迦葉。摩訶劫賓那。離婆多。阿[少/兔]樓馱。須菩提。富樓那彌多羅尼子。憍梵波提。周利槃陀。財力士子。佉陀羅。商主準陀。摩訶俱絺羅。難陀。羅睺羅。阿難。如是等諸大弟子。而為上首。  
　　復與六十億比丘尼俱。皆已久集清凈白法。近佛種智。了達方便。證一切法無性無相安住實際。解一切法無生無滅。無所除斷。住不思議解脫三昧。隨諸眾生應可調伏。示現種種威儀色相。而于其中。無所分別。其名曰摩訶波阇波提。及耶輸陀羅。而為上首。  
　　復與十佛剎不可說百千億那由他微塵等菩薩摩訶薩俱。皆是一生補處。從余方界。來集于此。盡能普入十方世界。得涅槃道善方便智。安住菩薩觀察成就一切眾生方便法門。攝諸眾生。令斷一切戲論執取。了達諸法無邊無中。知諸眾生善惡業果皆不可得亦不失壞。又能究其意樂煩惱諸根所行。具持三世如來所說諸法句義。無有忘失。通達一切有為無為世出世法。成就三世諸佛智輪。于念念中。現天宮沒。受生出家。修行苦行詣菩提樹降魔成佛。轉正法輪。般涅槃相。常不厭舍一切眾生。覺悟令發大菩提心。能于一眾生心所緣境。入一切眾生心所緣境。成就自然智。而受菩薩身。一切智行。未曾退轉雖常修習。而無所作。能無量劫。為一眾生。住世說法。護持法藏。紹諸佛種。于無佛處現佛出世。如眾生數。示成正覺。得加趺坐。充遍十方。圓滿大智。嚴凈一切雜穢國土。滅除一切菩薩業障。虛空法界。一切功德。皆悉具足。證法實際。無所障礙。得一切法平等智印。印知諸法。自性平等。所見所聞。如影如響。住不思議解脫三昧自在游戲首楞嚴定。成就出生諸佛相好陀羅尼門。具三世佛清凈行愿。成就普賢殊勝意樂。諸佛出世。咸詣其所。恭敬勸請。于一毛道中現一切世界。于一毛道中現于十方。始從下生。乃至最后般涅槃相。以十方一切諸佛眾會。現一佛眾會。以一佛眾會。現十方一切諸佛眾會。現十方界入自身中。于自身中現一切眾生身。隨為演說無量法要。現一切佛身入一佛身。以一佛身入一切佛身。于一眾生身現無量眾生身。于一切眾生身現一眾生身。于一生身現三世生身。三世生身現一生身。現過去世入未來世。以未來世入過去世。以過去世入現在世。以現在世入過去世。于一身中入深禪定。于無量無數身起。無量無數身入深禪定。于一身起。于一佛身現一切眾生身。一切眾生身現一佛身。于眾生身現凈法身。于凈法身現眾生身。以一佛剎及莊嚴事。現一切凈剎。以一切佛剎及莊嚴事現一凈剎。以十方界入一毛孔。為諸眾生。顯示一切諸佛愿力。普于十方隨可化度。為現無上正等菩提。于無數劫。一一世界。行菩薩行。而無休息。于一微塵。容納無邊不可稱量算數世界。令諸眾生無有迫窄。促無量不思議劫為一須臾。演一須臾為無量不思議劫。一剎那中。普于十方一切世界。隨諸眾生。卵生胎生。濕生化生。有形無形。有色無色。無足二足。四足多足。天龍夜叉。乾闥婆阿修羅。迦樓羅緊那羅。摩睺羅伽。釋梵護世。人非人等。應可調伏。為現種種威儀所行。而其身心。無分別用。斯諸菩薩。皆得如是善巧方便及余無量阿僧祇功德。其名曰普賢菩薩。普眼菩薩。普化菩薩。普慧菩薩。普目菩薩。普光菩薩。普明菩薩。普照菩薩。普幢菩薩。普覺菩薩。大速疾菩薩。大速疾持菩薩。大神變菩薩。大神變王菩薩。大精進菩薩。大勇健菩薩。大奮迅菩薩。大奮迅力菩薩。大眾生菩薩。大香象菩薩。大月菩薩。妙月菩薩。功德月菩薩。寶月菩薩。普月菩薩。法無垢月菩薩。毗盧遮那月菩薩。名稱月菩薩。光明月菩薩。滿月菩薩。梵音菩薩。梵主雷音菩薩。地音菩薩。法界音菩薩。破一切魔音菩薩。震法鼓音菩薩。普覺音菩薩。無分別音菩薩。地上音菩薩。蔽一切聲音菩薩。平等藏菩薩。離垢藏菩薩。功德藏菩薩。光明藏菩薩。寶藏菩薩。月藏菩薩。日藏菩薩。日生藏菩薩。蓮花藏菩薩。慧藏菩薩。大慧菩薩。勝慧菩薩。名稱慧菩薩。無上慧菩薩。增長慧菩薩。無量慧菩薩。廣慧菩薩。佛慧菩薩。無盡慧菩薩。海慧菩薩。彌樓燈菩薩。大燈菩薩。法燈菩薩。照十方燈菩薩。普燈菩薩。破一切暗燈菩薩。照一切處燈菩薩。決定照燈菩薩。月燈菩薩。日燈菩薩。文殊師利菩薩。觀世音菩薩。大勢至菩薩。金剛藏菩薩。功德藏菩薩。離惡趣菩薩。藥王菩薩。藥上菩薩。雷音菩薩。花首菩薩。日光菩薩。離垢勇猛菩薩。金剛慧菩薩。滅諸蓋菩薩。降魔菩薩。寶髻菩薩。千光菩薩。降伏大魔菩薩。難見菩薩。難伏菩薩。難量菩薩。勝智菩薩。滅惡趣菩薩。彌勒菩薩。如是等菩薩摩訶薩。而為上首。  
　　復有無量不可思議不可稱量天龍夜叉。乾闥婆阿修羅。迦樓羅緊那羅摩睺羅伽。釋梵護世。皆從十方佛剎來集。時此世界。復有百億六欲諸天魔王太子商主為首。與無量諸天眷屬俱詣佛所。為見如來禮拜供養聽受法故。復有百億大梵天王。乃至百億色究竟天。魔醯首羅。而為上首。亦與無量諸天眷屬。俱詣佛所。為見如來禮拜供養聽受法故。復有百億八部王眾及無量人非人。優婆塞優婆夷等。各與眷屬。俱詣佛所。為見如來禮拜供養聽受法故。復有一切草木叢林諸藥神等。及彌樓山。摩訶彌樓山。目真鄰陀山。摩訶目真鄰陀山。雪山鐵圍山等。一切山神。河海陂池。國邑聚落。所有諸神。并八部眾。諸宮殿神。亦與眷屬。俱詣佛所。為見如來禮拜供養聽受法故。復有百億日月諸天。及阿那婆達多龍王。各與無量眷屬圍繞。俱詣佛所。為見如來禮拜供養聽受法故。是諸大眾。以佛神力。不相障礙。無有迫隘。爾時世尊。光明顯照。蔽于眾會。猶如白月十五日滿。凈除云翳。光明顯照。映蔽眾星。亦如須彌山王。安住不動。如來光明。普蔽一切釋梵諸天。高顯特尊。亦復如是。  
　　爾時。文殊師利童子。告滅諸蓋菩薩言。如來今者。安住于此。身不動搖。汝知之乎。  
　　彼即答言。文殊師利。如來今者。雖在此會安住不動。有諸天人。或見出家修行苦行。或見往詣菩提樹下安處道場。降伏魔怨。成等正覺。諸天龍王。夜叉乾闥婆。阿修羅迦樓羅。緊那羅摩睺羅伽。釋梵護世。咸共贊言。善哉大師。能勝怨敵。或見釋梵護世諸天勸請說法。或見為其說布施法。或見為說持戒忍辱精進禪定智慧方便力愿智法。或見為說聲聞乘法。或見為說獨覺乘法。或見為說無上乘法。或見為說畜生餓鬼閻摩羅界。四天王天。三十三天。乃至梵宮。受生等法。或見為說生人趣法。或見為說生轉輪王法。  
　　又文殊師利。于此眾中。或見如來身高一尋。或一俱盧。或二俱盧。或半由旬。或一由旬。或二由旬。或十由旬。或百或千。或萬由旬。或見五萬。十萬百萬。或五百萬。乃至或見超過一切數量由旬。或見佛身作真金色。或琉璃色。或帝青摩尼色。或大青摩尼色。或光明摩尼色。或紅蓮花摩尼色。或釋迦毗楞伽摩尼色。或金剛光明摩尼色。或天光摩尼色。或日月光摩尼色。或水精摩尼色。或頗梨摩尼色。或自在王摩尼色。或集眾光摩尼色。或師子鬘摩尼色。或師子幢摩尼色。或海住凈光摩尼色。或如意摩尼色。隨諸眾生應見如來是眾色相而調伏者。所見各殊。隨聞如來。為說何法。而成就者。所聞各異。隨依何教。而修行者。各如說行。皆得成就。  
　　文殊師利。設于十方無量不可思議不可稱量世界滿中天龍夜叉。乾闥婆阿修羅。迦樓羅緊那羅。摩睺羅伽。釋梵護世。人非人等。猶如竹林甘蔗胡麻。若諸眾生。應見如來而調伏者。見佛色相。各各不同。面向其前。一尋而住。為其說法。如說修行。皆得成就。如來雖作如是眾事。自然應現。而無分別。  
　　文殊師利。如滿月輪夜半之時。閻浮提中。一切眾生。各見月輪。在其前現。是月未曾作念分別。令諸眾生。各睹我現。法爾而有如是事起。如來亦爾。雖復普現諸眾生前。亦不分別令諸眾生皆得見我現前而住。但隨眾生可調伏者。各自見佛現在其前。何以故。隨應眾生不共法故。  
　　文殊師利。如一切眾生由上中下業果力故。所作諸行。亦有三品。而是諸行。終不自生三種分別。但由業故。自然有是上中下品諸行事起。如來亦爾。由諸眾生業果力故。各自見佛如來亦無上中下念。自然應現如是等事。  
　　文殊師利。如凈頗梨。置諸衣上。作種種色。若在黃衣便作黃色。在青赤衣作青赤色。隨其所置。雖作彼色。是凈頗梨。終無分別。如來亦爾。由眾生感。作種種色。若諸眾生。應見金色而調伏者。便見金色。若有應見琉璃真珠。帝青大青。集眾光摩尼。海住凈光摩尼。師子鬘摩尼。師子幢摩尼。電燈摩尼。水精摩尼。是諸寶色而調伏者。便見如來作如是等眾寶色相。或有應以釋梵護世而調伏者。便見釋梵護世色相。如是乃至應以地獄餓鬼畜生。閻羅王處。色無色界。卵生胎生。濕生化生。有色無色。有想無想。非有想非無想。隨何趣生。威儀色相而調伏者。則見如來作如是等種種色相。然佛未曾分別念言。令此眾生。惟見金色莫見琉璃。惟見琉璃莫見帝青。如是乃至惟見師子鬘摩尼。莫見師子幢摩尼色。雖無如是異念分別。隨一切處。自然有是諸色相現。  
　　文殊師利。譬如出生自在摩尼王處。不生諸鐵。是摩尼王。終不念言。令彼寶處。但生于我。莫生于鐵。然其寶處。鐵自不生。如來所生剎土亦爾。自無一切外道異論諸惡賊亂五無間罪十不善業非法王教。亦無一切日月諸天及摩尼寶火電等光及以須臾日月歲數。除佛變現化諸眾生。雖有所現而無分別。由眾生故自然有是種種事起。  
　　文殊師利。譬如大青摩尼寶光觸者皆作大青寶色。而寶終無異念分別。如來亦爾。觸佛作意所緣光者。靡不皆成一切智色。然佛亦無異念分別。自然而有如是事起。  
　　文殊師利。如善磨瑩大琉璃寶。隨于其邊。安置種種手足頭頸眾莊嚴具。以寶威力。彼莊嚴具。莫不明顯。如來亦爾。隨其所行威儀住處有修行者。以佛威力。令其所行。皆自增勝。然佛未曾動念分別。自然而有如是事起。  
　　文殊師利。如眾卉木依地而住各得增長。然地了無種種分別。如來亦爾。令諸眾生一切善根。依如來住。各得增長。而實曾無異念分別。自然而有如是事起。  
　　文殊師利。譬如大云普覆一切草木叢林。等澍甘雨。隨一味水所及之處。令諸草木皆得增長。種種色味差別不同。彼云未曾有所分別。自然有是種種相異。如來亦爾。興正覺云。遍覆一切。隨諸眾生先所積集種種善根。種種愿樂。種種信解。種種解脫。等澍法雨。令諸眾生一切善根。隨其勢力。各得增長。如來亦不分別念言。我當令是眾生善根。生聲聞智。我當令是眾生善根。生獨覺智。我當令是眾生善根。生如來智。我當令是眾生善根。生四天王天。三十三天。如是乃至凈居等天。我當令是眾生善根。得作國王。及與人中種種生處。然佛雖無種種分別。隨諸眾生所集善根愿樂等力。自然有是種種事起。由佛已舍一切處著。無分別故。  
　　文殊師利。如日才現放無量億百千光明。破閻浮提一切黑暗。是日雖復不分別言。我當破暗。自然而有破暗事生。如來日輪。亦復如是。出世間已。放無量億智慧光明。滅除世間諸見黑暗。除佛威力。示現成熟諸眾生者。如來雖不分別念言。令眾生見。現破當破。于一切處。自然有此種種事起。由佛已舍一切處著。無分別故。  
　　文殊師利。譬如幻師幻作眾像。雖有種種形類不同。幻無分別。不可稱說。無起無盡。無字無聲。無有方所。無體無相。不可思議。無二無行。無等無對。但由幻師。現是眾相。如來亦爾。由眾生故。入于種種威儀行處。一切皆見。然實如來。可不稱說。無起無盡。無字無聲。無有方所。無性無相。無二無行。等真法界。非可觸對。  
　　文殊師利。譬如日映須彌山故。四洲眾生。或見初出。或見日中。或見漸暮。或見初沒。或見夜半。或見漸曙。但一日輪。隨四天下諸眾生見。各各不同。日無分別。但由山蔽。自然四洲所見各異。如來亦爾。于一眾會。或見如來將成正覺。已成正覺。將入涅槃。已入涅槃。或見成佛已經十年。乃至已經不可說劫。或見涅槃已經十年。乃至已經百千億劫。或見如來一十二十。或四十年。在世說法。或見法住或見法滅。然佛曾無異念分別。由眾生故。自然有是種種事起。  
　　文殊師利。譬如大風吹閻浮提一切草木枝葉紛亂。東西南北。或靡或起。草木終無種種分別但由風故。種種相生。如來亦爾。常無分別。由眾生力。于念念中。見有如是無量眾行威儀相起。乃至作意。緣諸眾生。令爾所劫。得斷地獄畜生餓鬼閻羅等趣。文殊師利。如來成就如是無量微妙功德。  
　　文殊師利。如來作意。一念所緣。諸大菩薩。無量百千那由他劫。住不思議解脫三昧。不能知其功德邊際。文殊師利。譬如日輪從大海出。住虛空中。放無量億那由他光。遍照一切城邑聚落。破大黑暗。銷涸洿池。增長一切草木叢林。悉令成熟。發起一切所作事業。光影普入諸河池中。而常未曾離于本事。是日雖無種種分別。自然而有是等事現。如來亦爾。出諸有海。住法虛空。放無量億智慧光明。遍照十方一切世界。滅諸眾生無明翳膜。枯竭一切煩惱濁流。令諸眾生善根福慧增長成熟。雖同一時。現是眾事。亦常湛然。本處不動。由佛已離念想分別。自然應現是諸相故。  
　　文殊師利。若有善男子善女人。于恒河沙劫。以天上味及天妙衣。施十方界微塵等一切諸佛及聲聞眾。彼佛滅后。為一一佛。遍滿十方一一世界。造十方界微塵等塔。其塔皆是閻浮檀金。電光摩尼。互相間錯。集眾光寶。周圍欄楯。寶幢遐建。寶鈴流響。蛇衛栴檀。以為涂香。覆以自在摩尼王網。其上復有天寶蓋云。寶幡幢云。妙花香云。摩尼王云。如意珠云。徘徊散空。滿三千界。日日三時。如是供養。經恒沙劫。兼復教化無數眾生。如是供養。不如有人聞此入如來智德不思議境界法門。心生信解。其福過彼。無量阿僧祇。  
　　文殊師利。若有菩薩。信解此法。則速成滿菩薩摩訶薩無量億那由他諸波羅蜜。證入無量億那由他地。背舍無量億那由他生死。了知無量億那由他諸佛神通。破無量阿僧祇我慢山。倒無量阿僧祇慳嫉幢。竭無量阿僧祇愛河。渡無量阿僧祇生死海。斷無量阿僧祇魔網。掩蔽一切日月釋梵護世威光。從一佛剎。至一佛剎。能救地獄餓鬼畜生閻羅王界諸苦眾生。常得親近諸佛菩薩。具足成就海印三昧。持一切法三昧。法自在三昧。諸相莊嚴三昧。寶生三昧。安樂三昧。蓮花莊嚴三昧。虛空藏三昧。隨入世間三昧。妙法花三昧。境界自在三昧。大奮迅三昧。虛空心三昧。師子奮迅三昧。日燈三昧。無量旋三昧。澍甘露三昧。金剛幢三昧。如金剛三昧。金剛齊三昧。地持三昧。須彌燈三昧。須彌幢三昧。寶藏三昧。心自在三昧。一切眾生心自在三昧。增長一切行三昧。深密方便三昧。種種辯才三昧。無能見三昧。了諸法三昧。游戲三昧。出生一切神通三昧。降魔三昧。現一切色相三昧。一切色最勝三昧。觀身三昧。具一切行三昧。智燈三昧。菩提光三昧。樂說辯才三昧。入一切功德三昧。說諸法實相三昧。寂靜神通三昧。首楞嚴三昧。海潮三昧。又得無量佛身相陀羅尼。大智陀羅尼。凈音陀羅尼。無盡篋陀羅尼。無量旋陀羅尼。海印陀羅尼。入決定辯才陀羅尼。諸佛住持陀羅尼。又得隨順一切眾生殊勝行一切法無師智。斷一切法疑。得佛神通。具菩薩行善巧方便。文殊師利。譬如須彌山王。高顯秀麗。映蔽余山。菩薩信解此法門者。功德嚴凈。蔽諸眾生一切善根。亦復如是。  
　　爾時文殊師利。告滅諸蓋菩薩言。佛子。復更有余勝法。若諸菩薩。能信解者。便得成就余勝功德。滅諸蓋菩薩。聞是說已。復白文殊師利言。若有菩薩。信解五法。則能除此勝法。得余無量殊勝功德。何等為五。一者信解一切諸法。不生不滅。不可稱說。無比無對。二者信解如來無功用。無分別。入過閻浮提微塵等威儀行處。剎那剎那常起不絕。三者信解釋迦如來。往昔教化蘇陀婆王。但為成熟諸眾生故。然實已于恒河沙劫。久成正覺。四者信解釋迦如來。示燃燈佛。授記已來。乃至成佛。于是中間。修菩薩行。而實已于無量劫來。成等正覺。住佛境界。五者信解釋迦如來。現托王宮。釋種被害。但為成熟諸眾生故。而實已于無量劫來。成等正覺。文殊師利。菩薩若能于此五種。生信解者。則能除此勝法。更得成就余勝功德。  
　　文殊師利。若善男子善女人。于恒河沙劫。日日以天百味飲食。及天妙衣。施十方界微塵等諸阿羅漢具六神通八解脫者。所得功德不如有人于一日中但以飲食施一獨覺。其福勝彼阿僧祇倍。又文殊師利。若善男子善女人。遍十方界。為阿僧祇辟支佛等。造十方界微塵等精舍。一一皆以閻浮檀金所成。摩尼為柱。階陛欄楯。樓閣戶牖。咸以眾寶。種種莊嚴。施大寶帳涂妙栴檀。日日以天百味飲食。及天妙衣。恭敬供養。于恒沙劫。不如有人。或聞佛名。或世尊名。或如來名。或一切智名。所得功德。復過于彼。阿僧祇倍。況以彩畫。或以泥塑。作如來像。觀見之者。福又過彼。阿僧祇倍。況以燈油。香花伎樂。種種供養。福又過彼。阿僧祇倍。何況有能于佛法中下至一日。護持一戒。福轉過彼。阿僧祇倍。文殊師利。若有善男子善女人。于恒河沙劫。日日以天百味飲食。及天妙衣。供十方界微塵等諸佛菩薩。及聲聞眾。諸佛滅后。一一皆起十方界微塵等塔。一一塔量。遍四天下。形制奇妙。眾寶莊嚴。幡蓋伎樂。諸供養具。踰勝于前。雖諸功德皆悉具足。未能信解此法門者。不如有人能信解是入如來智德不思議境界法門。乃至以一摶食。施于畜生。其福過彼。阿僧祇倍。文殊師利。若有菩薩。信解此經。如其所說。供養諸佛。有余菩薩。聞已歡喜。生凈信心。從坐而起。合掌作禮。隨其所堪。修行供養。福又過彼。阿僧祇倍。是人不久得佛智故。  
　　說是經時。彼諸比丘。及菩薩眾。一切世間。天人阿修羅等。歡喜信受。作禮奉行。  

 上一部：乾隆大藏經·大乘華嚴部·佛說如來興顯經四卷  下一部：乾隆大藏經·大乘華嚴部·大方廣佛華嚴經修慈分一卷 



  
乾隆大藏經·大乘華嚴部·大方廣入如來智德不思議經 
  