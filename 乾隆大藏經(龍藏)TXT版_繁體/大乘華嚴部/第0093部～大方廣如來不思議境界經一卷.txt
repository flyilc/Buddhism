  第0093部～大方廣如來不思議境界經一卷         
   
  
   大乘華嚴部·第0093部   
大方廣如來不思議境界經一卷   
唐于闐三藏法師實叉難陀奉制譯      
 
 
　　 
 
大方廣如來不思議境界經一卷  
　　如是我聞。一時佛在摩竭提國菩提樹下。成正等覺。其菩提樹。名阿攝波。磐根深固。擢本修直。周圓無節。如栴檀柱。常于其上。飛禽回翼。無能過者。皮膚細潤。眾色間發。猶如羅綺。密葉青翠。繁枝布濩。周匝皆有妙花開敷。吐曜飛芳。甚可愛樂。除俱鞞羅。波利質多。余無比者。復有無量小樹圍繞。而此樹王。森蔚穎秀。如妙高山。俯冠群岳。一由旬外。靡不齊睹。香氣周流。榮光照曜。遠夜望之。疑大火聚。其下嚴麗。如歡喜園。四面夷敞。芳草[卄/(仁-二+(公/幾))]茂。如孔雀王頸藿靡芬馥。觀者無厭。如來于此。端嚴而坐。大眾環繞。如星中月。  
　　時有十佛剎微塵等他方諸佛。為欲莊嚴毗盧遮那道場眾故。示菩薩形來在會坐。其名曰觀自在菩薩。文殊師利菩薩。地藏菩薩。虛空藏菩薩。金剛藏菩薩。維摩詰菩薩。善威光菩薩。滅諸蓋菩薩。寶手菩薩。大慧菩薩。普賢菩薩。如是等菩薩摩訶薩。而為上首。復有無量千億菩薩。現聲聞形。亦來會坐。其名曰舍利弗。大目揵連。須菩提。羅睺羅。阿若憍陳如。摩訶迦葉。優波離。阿那律。離婆多。阿難。提婆達多。跋難陀等而為上首。皆已久修六波羅蜜。近佛菩提。為化眾生。于雜染土。現聲聞形。復有無量千比丘尼。摩訶波阇波提。而為上首。皆已成就大丈夫業。為欲調伏下劣眾生故現女身。復有無量釋梵護世。天龍夜叉乾闥婆阿修羅迦樓羅緊那羅摩睺羅伽人非人等。此中皆是大菩薩眾。無凡夫者。  
　　爾時世尊。坐菩提樹。嚴凈微妙。譬于質多樹下置如意珠。正念不動如須彌山。為令諸菩薩眾及一切眾生。了知諸佛深密禪定威神力故。入于三昧。名如來不思議境界。即時世尊。三十二相。一一相中。皆現十方無量佛剎及彼諸佛。猶如明鏡顯現眾色。又隨好中。一一復現如來往修菩薩行時。從光明王。乃至最后。燃燈佛所。難行苦行。悉舍一切頭目身體。皮肉手足。妻子仆從。及國王位。宮殿等事。由是三昧。有大勢力。一切諸佛。食時行時。說法時。涅槃時。常入此定。何以故。一切如來。依此三昧。成就無量大威神力。乃至證入一切法空。能于十方一切佛剎。示現種種自在事故。譬如有人。夢見種種變異事等。及其覺已。所見皆無。凡夫亦爾。無明夢故。妄于諸法生實體想。諸佛覺已。皆無所著故。能十方一切世界。一念示現無量佛事自在無礙。利益成就一切眾生。皆令悟入無量深妙解脫門故。  
　　爾時德藏菩薩。修菩提行。未成滿故。問普賢菩薩摩訶薩言。如來今者。所入三昧。其名云何。復云何得。十方一切世界自在示現種種佛事度脫眾生。爾時。普賢菩薩。告德藏菩薩言。諦聽諦聽。當為汝說。時諸菩薩。一心瞻仰。同聲嘆言。善哉所問。甚深微妙。尊者普賢一切知見。今當演說。即時大地六種震動。天雨妙花。一切眾生煩惱眾苦。皆少休息。  
　　普賢菩薩言。佛子。此三昧名如來不思議境界。即是一切諸佛菩提。以諸如來常依住故。世尊始從燃燈佛所。得受記已。即入此定。常無功用。自然應現無量佛事。謂于虛空一毛端處。有一切佛剎微塵等諸佛世界。于中或現生兜率天。或從彼沒下生入胎。或現適生游行七步。自言我今即為生死邊際。或現在宮出家苦行。或現降魔成等正覺轉妙法輪。或現住世經無量劫度諸眾生皆令離苦。或復示現入于涅槃。或一切劫為一剎那。或一剎那為一切劫。劫與剎那無增無減。乃至一切眾生未盡解脫。剎那剎那一時普于此諸世界。常作如是種種佛事。未曾休息而無功用。如彼虛空一毛端處。無量剎中。念念普現諸佛種種威儀法則。而無功用。乃至遍空毛端量處。亦復如是。又是諸剎一切微塵。一一塵中。復有過一切佛剎微塵等土。亦一剎那一一土中。自然普現一切諸佛威儀所行。或生天宮。乃至滅度。解脫無量阿僧祇眾生。如是念念窮未來際。常作佛事。利益眾生。乃至虛空眾生界盡。常不休息。而佛剎不減。微塵不增。何以故。以一切法猶如幻焰不堅牢故。譬如此會十佛世界微塵數等大菩薩眾。皆共住此摩竭提國十二由旬。不相障礙。彼一一塵各受無數諸佛世界。或仰或覆。或相向背。或復傍住。或相涉入。而無障礙。亦復如是。如人夢中見于一處。有種種事。以非實故。而無所礙。是一切剎。靡不唯其心之所現。或見劫燒。或已燒盡。或風所成。或凈或穢。或復無佛。皆由眾生隨自心業。見如是等種種不同。譬如餓鬼饑渴所逼。詣恒河所。或有見水。或有見灰膿血便痢。不凈充滿。眾生亦爾。各各隨業。見其佛土或凈或穢。或佛在世。或入涅槃。或處道場。為眾說法。或有聞說第一義諦。或復聞說贊嘆施法。或見行住。或見坐食。或見身長世人一倍乃至七倍或一由旬。或百由旬。或千由旬。或見威光如日初出或如滿月。或由業障值佛世尊久已滅度。或有不聞諸佛名字。如彼餓鬼。于恒河中。都不見水。但見種種雜穢之物。或見諸佛。各從本土。示現威德大菩薩形。來入此會。或一剎中。眾生唯見劫火所燒。或一剎中。眾生充滿咸共見佛。或見如來攝一切剎入一佛剎。以一佛剎入一切剎。如眾翳者。同于一處。見各差別。互不相礙。皆由眼翳。不見正色眾生亦爾。色性無礙。心緣異故。蔽于正見。不了真實。佛子。今更為汝。略說住此三昧之法。如佛世尊住此三昧于一念中。遍虛空界毛端量處無量佛土及彼佛土。一一塵中。各有法界微塵等剎。為欲利益諸眾生故。剎那剎那。遍一一剎。現十佛剎微塵等諸佛方便威儀所行。如是乃至一切眾生。未盡證得無上菩提。常無斷絕。如此一佛第二第三。乃至十方一切諸佛。一一所現大威德力。亦復如是。  
　　時德藏菩薩。聞是說已。即于座上。得此三昧。即時見彼無量諸佛及知諸佛威德方便。以三昧力。亦能如是。調伏眾生。百恒河沙諸菩薩眾。各別證得種種三昧忍及諸地。觀自在等諸大菩薩。住十地者功德妙行。悉圓滿故。皆已久遠得此三昧。一剎那中攝無量劫。一微塵中納無量土。于一念中遍一切剎。度無量眾生。常無功用。自然示現諸佛事故。雖聞此法。更無所進。如滿瓶水置于雨中不容一渧。斯諸菩薩。亦復如是。  
　　爾時世尊。在三昧中。放眉間光名大顯發。所有一切有功用行。未證十地諸菩薩等。遇斯光已。悉見空中諸毛端處及微塵中無量佛剎。如琉璃瓶盛白芥子。觀者悉見彼諸菩薩。見微塵中一切佛剎。亦復如是。及見彼剎一切諸佛。于一一佛身見一切佛身。一一諸佛有無量名。皆為利益一一眾生。念念常于一一佛剎。自然應現。成阿耨多羅三藐三菩提。譬于高幢。置如意珠。自然普雨種種珍寶。隨眾生意。悉令滿足。如來亦爾。現正等覺。自然度脫無量眾生。是諸剎中。眾生各異。而不相礙。如神力者。游行虛空。山河石壁。無所掛礙。何以故。一切諸趣。皆如幻焰。無堅實故。諸菩薩眾。既睹是已。各見其身。遍一切剎。于一念中一一佛前。或經一劫二劫三劫。或百千劫。或一念頃。或一須臾。恭敬供養。或聞佛說諸波羅蜜陀羅尼門。或說諸地。或現神變。以一切劫入一念中。生甚奇特難遭之想。作是念言。云何世尊。威德自在。于一剎那。令我具足無量劫中善根福德。速證如來不思議境界三昧大威神力。  
　　爾時德藏菩薩。為欲利益諸眾生故。復問普賢菩薩言。其有欲證此三昧者。修何福德施戒智慧。時普賢菩薩。遍于十方一切凈剎。現成正覺化眾生者。告德藏菩薩言。佛子。若欲證得此三昧者。先應修福集諸善根。謂常供養佛法僧眾。及以父母。所有一切貧窮苦惱無救無歸可悲愍者。攝取不舍。乃至身肉。無所吝惜。何以故。供養佛者。得大福德。速成阿耨多羅三藐三菩提。令諸眾生。皆獲安樂。供養法者。增長智慧。證法自在。能正了知諸法實性。供養僧者。增長無量福智資糧。致成佛道。供養父母和尚尊師及世間中曾致饒益賴其恩者。應念倍增報恩供養。何以故。以知恩者。雖在生死。不壞善根。不知恩者。善根斷滅。作諸惡業。故諸如來。稱贊知恩。毀背恩者。又常愍濟諸苦眾生。菩薩由此廣大善根。永不退失。若人有能勤修福德。常念報恩。悲愍眾生。則為菩提已在其手。應知佛說。能隨供養。此三種田。一一成就無量善根。  
　　德藏當知。菩薩次應植廣大種。由是故生此三昧牙。成菩提果。云何植種。謂持種種微妙花鬘。涂香末香。及眾伎樂。恭敬供養現在諸佛。或佛形像。作是思惟。如上所說。遍于虛空毛端量處及微塵內無量剎中。一一所見。諸佛威力。及菩薩眾。我悉于彼諸佛會中。一心正念。普皆供養。如所供養一佛法性。即是一切諸佛法性。若我供養一如來者。即為供養一切如來。隨彼一一諸佛神力。能以幾劫入于一念。亦爾所劫供養如來。若有眾生。信解此法。種植大種。即能得是如來不思議境界廣大三昧。故善男子。應以此法。日日供養。由是下至于諸佛所。但一敬禮。亦能令此種子增長三昧牙生。  
　　又應常以布施持戒大愿智慧。而溉灌之。又復菩薩為灌三昧。修行施時。不揀福田怨親善惡。持戒破戒。富貴貧窮。又復思惟。施于富者。雖無所用。然我自應修習施行。菩薩又應清凈持戒。見毀禁者。起大悲愍。不應于彼生嫌恚心。又應深發大菩提愿。我當決定。念念普于遍滿虛空毛端量處。乃至一切佛剎塵中。無量世界。成等正覺。轉妙法輪度諸眾生。如今世尊毗盧遮那。等無有異。不起功用。攝無量劫入于一念。即于如是一一剎中。各現佛剎微塵等諸佛威儀。一一威儀。各度恒河沙等眾生。皆令離苦。乃至虛空眾生界盡。常無休息。  
　　佛子。修智慧者。一心諦聽。今為汝說。若善男子善女人。為求無上菩提。發心欲證此三昧者。是人要須先修智慧。以此三昧由慧得故。修智慧者。應當遠離妄語綺語及諸散亂無益之事。于諸眾生。雖起大悲而常攝心。不染不散。詣精舍中。睹佛形像。金色莊嚴。或純金成。身相具足。無量化佛。入于三昧。在圓光中。次第而坐。即于像前。頭面禮足。作是思惟。我聞十方無量諸佛。今現在世。所謂一切義成佛。阿彌陀佛。寶幢佛。阿閦佛。毗盧遮那佛。寶月佛。寶光佛等。于彼諸佛。隨心所樂。尊重之處。生大凈信。想佛形像。作彼如來真實之身。恭敬尊重。如現前見。上下諦觀。一心不亂。往空閑處。端坐思惟。如佛現前。一手量許。心常系念。不令忘失。若暫忘失。復應往觀。如是觀時。生極尊重恭敬之心。如佛真身現在其前。了了明見。不復于彼作形像解。見已即應于彼佛所。以妙花鬘。末香涂香。恭敬右繞。種種供養。彼應如是一心系念。常如世尊現其前住。然佛世尊。一切見者。一切聞者。一切知者。悉知我心。如是審復想見成已。還詣空處。系念在前。不令忘失。一心勤修。滿三七日。若福德者。即見如來現在其前。其有先世造惡業障。不得見者。若能一心精勤不退。更無異相。還得速見。何以故。若有為求無上菩提。于一事中。專心修習。無不成辦。若于所修。數數怯退。彼尚不能自得解脫。何況度脫諸苦眾生。若遇如是。疾得菩提正真之道。不能勤修。當知徒是地之重擔。譬如有人。于大海中。飲一掬水。即為已飲閻浮提中一切河水。菩薩如是。若能修習此菩提海。則為已修一切三昧諸忍諸地諸陀羅尼。是故常應勤修匪懈。離于放逸。系念一心。要令自得現前見佛。如是修習初見佛時。作是思惟。為真佛耶。為形像耶。若知所見是真佛者。便于佛前。兩膝著地。合掌恭敬。憶念虛空毛端量處及微塵中一切諸佛無量威德。大慈悲故。來現我前。即應啟請唯愿世尊。為我演說如來不思議境界大三昧法。若聞如來一切所說。應決定信。勿生疑惑。即于是處。得此三昧。若先業障。不能問者。則應思惟。一切諸法。如幻如焰。如翳如影。如像如夢。如是諦觀。法性空寂。然知如來了一切法。皆如幻夢。如來自性。非幻非夢。猶如虛空能以智悲。出現我前。愿為我放大悲青光。滅除眾苦。時佛即為放眉間光。名曰青焰。其光才照。諸苦銷除。即坐證得法光明忍。悉能了達無量三昧。第七日夜。夢見如來為授阿耨多羅三藐三菩提記。若知所見。是形像者。應思諸佛及諸眾生皆亦如像。但隨想見無實體性。既知如來如幻如化。如夢如焰。如是自然現前見佛。亦如夢中。無實可得。非生而生。非滅而滅。非去而去。非識而識。非有為而現諸行。非言說而演諸法。非我非壽。非眾生非養育。非趣生。非想非作。非知非食。非即蘊非在蘊而示諸蘊。乃至界處。亦復如是。一切非有亦復非無。是故諸佛及一切法。真實平等。皆同一相。如陽焰等。一切眾生。諸佛及土。皆唯自心。識想所現。識想為緣。所生諸色。畢竟非有。如來已離一切識想。是故不應以色像見。知所見像。隨想生故。乃至虛空毛端量處。一切真佛。皆亦如是。猶如虛空平等無異。若我分別。即見于佛。若離分別。即無所見。自心作佛。離心無佛。乃至三世一切諸佛。亦復如是。皆無所有。唯依自心。菩薩。若能了知諸佛及一切法皆唯心量。得隨順忍。或入初地。舍身速生妙喜世界。或生極樂凈佛土中。常見如來。親承供養。  
　　爾時德藏菩薩。復白普賢菩薩言。若有眾生聞此法門。受持讀誦。解說書寫。得幾所福。普賢菩薩言。佛子諦聽。若有人。能攝三界中一切眾生。令脫生死。得阿羅漢。一一羅漢。各于百劫以天上妙衣服臥具。飲食湯藥。種種供養。般涅槃后。一一復為起七寶塔。恭敬供養。若復有人。一百劫中。凈持禁戒。或修忍辱精進禪定。是人雖復得無量福。不如有人。聞此法門。尊重信受。不生毀謗。其福勝彼。速成正覺。是時十方一切剎土無量諸佛。皆自現身。贊普賢菩薩言。善哉善哉。佛子。如汝所說。時釋迦牟尼如來。從其面門。放無量色光。遍照三有。雨種種花。諸妙音樂。不鼓自鳴。大地微動。于光中。而說偈言。  
　　若聞此法心清凈　　得諸地定陀羅尼 
　　戒忍自在神通力　　速證無上佛菩提 
　　轉未曾有妙法輪　　亦如過去大仙等 
　　于一念中攝多劫　　一塵普現無量剎 
　　無量眾生沒三界　　諸苦所惱常逼切 
　　邪見纏縛失正道　　念念皆令得解脫  
　　普賢菩薩。于此法門。久已證故。為眾說時。億千天人。度一切苦。皆于阿耨多羅三藐三菩提。得不退轉。德藏菩薩。及余一切菩薩眾會。世間天龍阿修羅等。皆大歡喜。信受奉行。  

 上一部：乾隆大藏經·大乘華嚴部·大方廣佛華嚴經不思議佛境界分一卷  下一部：乾隆大藏經·大乘華嚴部·大方廣普賢所說經一卷 



  
乾隆大藏經·大乘華嚴部·大方廣如來不思議境界經 
  